 तृतीयाध्याये चतुर्थः पादः ।।
	-------
1. पुरुषार्थाधिकरणम् ।
पुरुषार्थोऽतः शब्दादिति बादरायणः ।। 3-4-1 ।।
	गुणोपसंहारानुपसंहारफला ... .... तथा विद्वान् नामरूपाद्विमुक्तः परात् परं पुरुषमुपैति दिव्यम् इत्यादि ।।1 ।।
	पुरुषार्थोऽतःशब्दादिति बादरायणः । अङ्गिचिन्तानन्तरमङ्गचिन्तेति पादसङ्गतिः । विद्यायाः अङ्गित्वे सति हि तदङ्गस्य चिन्त्यता । अतः तस्या अङ्गित्वं  प्रथमं निरूप्यते ।। 1 ।।
	अत्र पूर्वपक्षी प्रत्यवतिष्ठते - 
शेषत्वात् पुरुषार्थंवादो यथाऽन्येष्विति जैमिनिः ।। 3-4-2 ।।
	नैतदेवं यद्विद्यातः पुरुषार्थावाप्तिः ... ... अतः विद्यायाः क्रतुशेषत्वान्नातः पुरुषार्थः ।। 2 ।।
	द्वितीयमवतारयति - अत्र इति । शेषत्वात् पुरुषार्थवादो यथाऽन्येष्विति जैमिनिः । कर्मसु इति । अधीत्य इति ज्ञानं कर्मशेषमिति आत्मज्ञानमपि तच्छेषम् । क्रतुशेषप्रोक्षणादिद्वारभूतव्रीह्यादेरिव ज्ञातव्यात्मनश्च  कर्मशेषतया तत्स्वरूपोक्तिपरत्वादित्यर्थः । ऐतदात्म्यमिदं सर्वम् सर्वं खलु इति अचितेव चिताऽप्यैक्यायोग इति  भावः । वेदान्तवाक्येष्वेव - विलक्षणपरतया त्वदुक्तेष्वेवेति भावः । लिङ्गैः - ज्ञापकैः । कर्तु र्जुह्वा इवाव्यभिचरितक्रतुसंबन्धित्वाभावात् न तद्धीः पर्णतावत् क्रत्वङ्गमिति चोदयति - ननु च इति । परिहरति - नैवम् इति ।। 2 ।।
कानि पुनस्तानि लिङ्गानि , यदुषबृंहित ... .....
आचारदर्शनात् ।। 3-4-3 ।।
	ब्रह्मविदां प्राधान्येन कर्मस्वेव .... ... कर्मङ्गत्वमेवेति न विद्यातः पुरुषार्थः ।। 3 ।।
	अनन्तरसूत्रावतारायाह -  कानि इति । आचारदर्शनात् । गुणमुख्यव्यतिक्रमे  मुख्यस्य हि अनुरोद्धव्यता । अतः कर्मप्राधान्यमिति  भावः ।। 3 ।।
लिङ्गमिदम् , प्राप्तिरुच्यतामित्यत्राह - 
तच्छ्रुतेः ।। 3-4-4 ।।
	श्रुतिरेव हि विद्यायाः कर्मङ्गत्वमाह  ... ... विद्यया करोति इति विद्यामात्रविषया हीयं श्रुतिः ।। 4 ।।
	लिङ्गम् - अनुग्राहकम् । प्राप्तिः - मानत सिद्धिः । तच्छ्रुतेः । तृतीयाश्रुत्या अङ्गत्वावगमः ।। 4 ।।
समन्वारंभणात् ।। 3-4-5 ।।
	तं विद्याकर्मणी समन्वारेभेते ... .... न्यायेन विद्यायाः कर्मङ्गत्वे सत्येव भवति ।। 5 ।।
	समन्वारंभणात् । विपर्ययेऽपि साहित्यं संभवतीत्यत्राह - उक्तेन  इति । न्यायेन - आत्मनः कर्मशेषत्वादिना ।। 5 ।।
 तद्वतो विधानात् ।। 3-4-6 ।।
	विद्यावतः कर्मविधानात् विद्या .... ..... कर्मसु विनियुक्तेति न पृथक्फलायावकल्पते ।। 6 ।।
	तद्वतो विधानात् । अधीत्य इति । स्नात्वा जुहोति इतिवदिति भावः । ततः किमित्यत्राह - अर्थावबोध इति । अर्थधीपर्यन्तता कथमित्यत्राह - -अर्थ इति । श्रुतेरविवक्षितार्थत्वादिदोषपरिहारर्थमित्यर्थः ।। 6 ।।
नियमात् ।। 3-4-7 ।। 
	इचश्च न विद्यातः  पुरुषार्थः । ... .... कर्मण एव फलमित्यवगम्यते। विद्या तु कर्माङ्गमिति ।। 7 ।।
	नियमात् । कृत्स्नायुषः क्रतुशेषत्वात् , मध्यगतं सर्वं तच्छेषमित्यर्थः 
।। 7 ।।
सिद्धान्तः 
एवं प्राप्ते प्रचक्ष्महे - 
आधिकोपदेशात् तु बादरायणस्यैवं तद्दर्शनात् ।। 3-4-8 ।।
	तुशब्दात् पक्षो व्यावृत्तः ... .... श्रूयमाणं फलमिति  विद्यातः पुरुषार्थ इति सुष्ठूक्तम् ।। 8 ।।
	राद्धान्ते - अधिकोपदेशात् तु बादरायणस्यैवं तद्दर्शनात् । लिङ्गेषु सत्सु कथं विद्यातः फलमित्यत्राह - लिङ्गानि इति । उपासनवाक्यानां स्वरूपपरवाक्योक्तगुणसापेक्षत्वात् वेदनोपदेशवाक्येषु  इत्युक्तम् । जुहूवत् कर्तुः प्रत्यभिज्ञाभावात् न तद््द्वारा तद्धियः कर्माङ्गत्वमिति फलश्रुतिः  नार्थवाद इत्यर्थः 
।। 8 ।।
लिङ्गान्यपि निरस्यन्ते - 
तुल्यं तु दर्शनम् ।। 30-4-9 ।।
	यदुक्तं ब्रह्मविदां कर्मनुष्ठानदर्शनात् ... ... विद्यायाः कर्माङ्गत्वे कर्मत्यागः कथमपि नोपपद्यते ।। 9 ।।
	तुल्यं तु दर्शनम् । अननुष्ठानेऽपि दर्शनं तुल्यम् इति शब्दार्थः। अनैकान्तिकम् इति फलितोक्तिः । अनैकान्तिकम् - अनियतम् । अनुष्ठानस्यैव दर्शनमिति न नियतमित्यर्थः । अनुष्ठानाननुष्ठानव्याहतिस्त्वन्मत एव । ब्रह्मविद्याफलानामर्थवादत्वात् मोक्षार्थत्वत्रिवर्गार्थत्वविभागानुपपत्तेरित्यभिपयन्नाह - विद्यायाः इति ।। 9 ।।
यदुक्तं - श्रुत्यैव विद्यायाः ... ...
असार्वत्रिकी ।। 3-4-10 ।।
	न सर्वविद्याविषयेयं श्रुतिः ... ... यच्छब्देन निर्दिश्य तस्य हि वीर्यवत्तरत्वमुच्यते ।। 10 ।।
 	असार्वत्रीकी । प्रकरणात् श्रुतिर्बलीयसीत्यत्राह -  न हि  इति । यत् करोति तद्विद्यया इति नान्बयः , क्लिष्टत्वात् । यद्विद्यया करोति तद्वीर्यवत्तरमित्यन्वये सति विद्यया कार्यमनुवदतो वचसः प्रापकापेक्षायां  , तत्प्रापकं प्रकरणं  विद्याशब्दं  सङ्कोवयति । अतः अनुवादतयाऽन्यसापेक्षस्य विद्ययेति पदस्य स्वतो निश्चयासामर्थ्यात् एकपदसामर्थ्यरूपा श्रुतिर्नेत्यर्थः ।। 
यच्चेदमुक्तं , तं विद्याकर्मणी ... ...
विभागः शतवत् ।। 3-4-11 ।।
	तं विद्याकर्मणी समन्वारभेते ... .... रत्नार्थ शतमिति विभागः प्रतीयते ;  तथेहापि ।। 11 ।।
	विभागः शतवत् । समन्वारंमणश्रुतेर्मोक्षार्थविद्याकर्मविषयत्वे  अयमर्थः - प्रारब्धावसाने मोक्षं दातुं विद्याऽन्वेति ;  जन्मान्तरेषऽपि विद्यां जनयितुं कर्मान्वेति इति 
।। 11 ।।
अध्ययनमात्रवतः ।। 3-4-12 ।।
	यदुक्तं - विद्यावतः कर्मविधानात् ... ... पुरुषार्थसाधन भूताविद्येति न तस्याः कर्मसंबन्धगन्धो विद्यते ।। 21 ।।
	अध्ययनमात्रवतः । आधानवत्  इति शब्दस्वारस्यं दर्शितम् । प्रवर्तकाभावात् अनारंभणीयत्वाद्यर्थानुपपत्तिं परिहरति - गृहीतस्य इति । अत्र वक्तव्यं सर्वं प्रथमसूत्रेऽभिहितम् । अर्थधीपर्यन्तत्वमुपगम्याह - यद्यपि इति । विद्याया  अध्ययनशब्दवाच्यातिरिक्तत्वादित्यर्थः । यथा इति । अनुष्ठानं प्रति स्वरूपज्ञावत् विद्यां प्रति शास्त्रजन्यं ज्ञानं शेषमित्यर्थः ।।
नाविशेषात् ।। 3-4-13 ।।
	यच्चोक्तं कुर्वन्नेवेह कर्माणि ... .... विदुषस्त्वाप्रयाणादुपासनस्यानुवर्तमानत्वात् ।। 13 ।।
	नाविशेषात् । प्रधानानुवृत्त्याऽङ्गानुवृत्तिरुपपन्नेत्याह - विदुषस्तु इति 
।। 13 ।।
एवमर्थस्वाभाव्येन चोद्यं परिहृत्य ... ...
स्तुतयेऽनुमतिर्वा ।। 3-4-14 ।।
	वाशब्दोऽवधारणार्थः .... .... न कर्म लिप्यते नरे इति । अतो न कर्माङ्गं विद्या ।। 14 ।।
	अर्थस्वाभाव्यम् - अर्थज्ञानादन्यत्वम् ;  कर्माङ्गत्वं च । स्तुतयेऽनुमतिर्वा । ईशावास्यम्  इति । ईट््शब्दे तृतीया । ईशेनाऽऽवास्यमिति भावः । न रमते इति नरः । निस्सङ्गे त्वयि न कर्म लिप्यते इति , इतोऽन्यथा  नास्ति इदं तत्तवमित्यर्थः ।। 14 ।।
कामकारेण चैके ।। 3-4-15 ।।
	अपि चैवमेके शाखिनः ... .... गार्हस्थ्यत्यागो न संभवति । अतो न विद्या कर्माङ्गम् ।। 15 ।।
	कामकारेण चैके । कामात् यथाभिमताश्रमधर्मानुष्ठानं कामकारः । गार्हस्थ्य इत्याद्यध्याहृतम् । नाङ्गावलम्बेनाङ्गिनस्त्याग इत्यर्थः ।। 15 ।।
उपमर्दं  च ।। 3-4-6 ।।
	पुण्यापुण्यरूपस्य समस्त ... ... तद्विद्यायाः कर्माङ्गत्वे न सङ्गच्छते 
।। 16 ।।
	उपमर्दं च ।  न ह्यङ्गेन अङ्गिन उपमर्द इत्यर्थः ।। 16 ।।
ऊर्ध्वरेतस्तु च शब्दे हि ।। 3-4-17 ।।
 	ऊर्ध्वरेतस्स्वाश्रमेषु  ब्रह्मविद्या ... .... यावज्जीवश्रुतिस्त्वविरक्तविषया  
।। 17 ।।
	ऊर्ध्वेरेतस्सु च शब्दे हि । स्मृतिषु प्रतीयन्ते इत्यत्राह - श्रुति इति । धर्मस्कन्धाः - धर्माश्रयाः ।। 17 ।।
परामर्शं जैमिनिरचोदनाच्चापवदति हि ।। 3-4-18 ।।
	यदिदं त्रयो धर्मस्कन्धाः ... ... आश्रमा न सन्तीति जैमिनिराचार्यो मन्यते ।। 18 ।।
परामर्शं जैमिनिरचोदनाच्चापवदति हि । स्फुटम् ।। 18 ।।
अनुष्ठेयं बादरायणः साम्यश्रुतेः ।। 3-4-19 ।।
	गृहस्थाश्रमवदाश्रमान्तरमप्यनुष्ठेयं .... ...देवयानविधानस्य तत्रापि तत्प्राप्तिरङ्गीकरणीया ।। 19 ।।
	अनुष्ठेयं बादरायणः साम्यश्रुतेः  न साम्यं वाच्यम् , आश्रमान्तरकीर्तनस्यैवाभावादिति शङ्कते -  न च इति । व्याख्यानान्तररव्यावृत्त्यर्थमाह -  अतो यज्ञः इति । यौगिकः इति । प्रोक्षणीनयाच्चतुर्थाश्रमपरत्वायोगोऽभिप्रेतः । अर्थनुपपत्त्या अपि तदयोगमाह - तच्च सर्वेषाम् इति । तत्र पुण्यलोकभाजः इत्यस्यार्थमाह - ब्रह्मनिष्ठाविकलाः इति ।। 19 ।।
परामर्शपक्षे विधानपक्षे च .... ...
विधिर्वा धारणवत् ।। 3-4-20 ।।
	वाशब्दोऽवधारणार्थः । .... .... अत ऊर्ध्वरेतस्सु च ब्रह्म- विद्याविधानात् विद्यातः  पुरुषार्थ इति सिद्धम् ।। 20 ।।
	विधिर्वा धारणवत् । ऋणश्रुतिंः -  त्रिभिः ऋणवा जायते  इत्यादिका। अपवादश्रुतिः - वीरहा इत्यादि ः । स्वस्वाश्रमधर्मविषयाः इति । तत्तदाश्रमिणां 
तत्तद्धर्मानुवृत्तिपराः । न त्वाश्रमान्तराणां विद्याङ्गत्वविरोधिन्यः इत्यर्थः । अधिकरणार्थमुपसंहरति - अतः इति ।। 
इति पुरुषार्थाधिकरणम् - 1
	------ 
1. स्तुतिमात्राधिकरणम् ।।
स्तुतिमात्रमुपादानादिति चेन्नापूर्वत्वात् ।। 3-4-21 ।।
	इदमिदानीं चिन्त्यते - स एष रसानां ... .. उद्गीथादिषु रसतमादिदृष्टिविधानमेव न्याय्यम् ।। 21 ।।
	स्तुतिमात्रमुपादानादिति चेन्नापूर्वत्वात् । ब्रह्मसंस्थश्रुतिप्रसङ्गात् रसतमत्वादिपरवाक्यानि स्तुत्यर्थानि नेति शङ्का जायेतेति प्रसङ्गात् सङ्गतिः । पूर्वोक्तपप्तरसापेक्षया अष्टमत्वम् । हेतुं विवृणोति - क्रत्वङ्ग इति । ततः किमित्यत्राह - यथा इति । क्रत्वङ्गोपादानपूर्वकत्वे़पि न पर्णतायाः स्तुत्यर्थता , उपादातुं शक्यात्वात् । स्वर्लोकत्वादिकं त्वशक्यमिति भावः ।।
	राद्धान्ते - जुह्वादेः पृथिवीत्वादिकमप्यप्राप्तमित्यत्राह -  न च  इति । न च रसतमत्वादेः पृथिवीत्वादेरिवोपादातुमशक्यत्वम् , उत्पत्तिरूपेणाशक्यत्वेऽपि ज्ञप्तिरूपेण शक्यत्वात् । पृथिवीत्वादेः ज्ञप्तिरूपेणोपादातुं शक्यत्वेऽपि एकवाक्यत्वप्रतीति बलात् न दृष्टिविध्यर्थतेति भावः । यया कया च इति । रसतमत्वादेरप्राप्तत्वात् न तदनुवादेन स्तुतिः । अयोग्यत्वात् नाप्राप्तविधानेन स्तुनतिः ।  क्रतुमन्निध्यभावेन एकवाक्यत्वप्रतीत्यभावात् नामुख्यगुणान्वयेन स्तुतिः। अतो दृष्टिविधिरित्यभिप्रायः ।। 21 ।।
भावशब्दाच्च ।। 3-4-22 ।।
	उपासीत इत्यादिभावशब्दाच्च ... .... तस्मादुपासनविधानार्था एताः श्रुतयः ।। 22 ।।
	पूर्वपक्षयुक्तिः परिहृता । स्वपक्षे हेतुरुच्यते -  भावशब्दाच्च । भावः - क्रिया ।। 22 ।।
इति स्तुतिमात्राधिकरणम् -2 	
	------
3. पारिप्लवार्थाधिकरणम् ।।
पारिप्लवार्था इति चेन्न विशेषितत्वात् ।। 3-4-23 ।।
	प्रतर्दनो ह वै दैवोदासिः ..... ... आख्यानश्रुतयः पारिप्लवप्रयोगार्थाः , अपि तु विद्याविध्यर्थाः ।। 23 ।।
	पारिप्लवार्था इति चेन्न विशेषितत्वात् । इदं च प्रासङ्गिकम् । रसतमत्वादेः स्तुत्यर्थत्वं पूर्वपक्षीकृतम् । एवं प्रातर्दनाद्याख्यानानि किं स्तुत्यर्थानि न वेति सङ्गतिः । पारिप्लवाः -  आख्यानानि ; तच्छंसनार्था इत्यर्थः । प्रतिपादनार्थानि - स्तावकत्वेन प्रतिपादनार्थानि । विद्याविध्यर्थाः - स्तावकतया शेषभूताः तेषामेव। अन्यथा आख्यानानन्त्यात् अशक्यत्वमिति भावः ।। 23 ।।
तथा चैकवाक्योपबन्धात् ।। 3-4-24 ।।
	आत्मा वा अरे द्रष्टव्यः .... ... इत्येवमादेः कर्मविध्यर्थत्वम् ; न पारिप्लवार्थत्वम् ।। 24 ।।
तथा चैकवाक्योपबन्धात् । उपबन्धः - अन्वयः ।। 24 ।।
इति पारिप्लवार्थाधिकरणम् - 3 
	------
4. अग्नीन्धनाद्यधिकरणम् ।।
अत एव चाग्नीन्धनाद्यनपेक्षा ।। 3-4-25 ।।
	स्तुतिप्रसङ्गादवान्तरसङ्गतिविशेषेण ... ... कर्मानपेक्षा तेषु विद्या । केवलस्वाश्रमविहितकर्मापेक्षेत्यर्थः ।। 25 ।।
	अत एव चाग्नीन्धनाद्यनपेक्षा । पूर्वयोः प्रासङ्गिकत्वात् प्रथमाधिकरणेन सङ्गतिमाह - स्तुति इत्यादिना । स्पष्टम् ।। 25 ।।
इति अग्नीन्धनाद्यधिकरणम् - 4 
	------
5. सर्वापेक्षाधिकरणम् ।।
सर्वापेक्षा च यज्ञादिश्रुतेरश्ववत् ।। 3-4-26 ।।
	यदि विद्या यज्ञाद्यानपेक्षैव .... ... स्वकर्मणा तमभ्यर्च्य सिद्धिं विन्दति मानवः इति ।। 26 ।।
	सर्वापेक्षा च यज्ञादिश्रुतेरश्ववत् । सङ्गतिः स्फुटा । यज्ञादिश्रुतिरपि  इति । इच्छासाधन्वमाहेति  भावः ।।
	राद्धान्ते - सत्येव इति । इच्छासाधनत्वे अन्योन्याश्रयत्वादिरभिप्रेतः । न यज्ञापेक्षा , वाक्यादेव तदुत्पत्तेरित्यत्राह - ज्ञानं च  इति । आप्रयाणात् इति । अङ्गिनोऽनुवृत्त्याऽङ्गानुवृत्तिरिति भावः । प्रवृत्तिरूपयज्ञादिः मनोव्याकुलायेत्यत्राह - एवंरूपं च  इति । अदृष्टद्वारा इति परिहारः ।। 26 ।।
इति सर्वापेक्षाधिकरणम् - 5 
	-------
6. शमदमाद्यधीकरणम् ।।
	शमदमाद्युपेतः स्यात्  तथापि तु तद्विधेस्तदङ्गतया  तेषामप्यवश्यानुष्ठेयत्वात् ।। 3-4-27 ।।
 	गृहस्थस्य शमदमादीन्यपि ... .... अतो गृहस्थस्य शमदमादयोऽप्यनुष्ठेयाः ।। 27 ।।
	शमदमाद्युपेतः स्यात् तथापि तु तद्विधेस्तदङ्गतया तेषामप्यवश्यानुष्ठेयत्वात् । सङ्गतिः पूर्वपक्षे सफुटा । लत्वशनादिव्यावृत्त्यर्थं प्रयोजनशून्येषु  इत्युक्तम् । काम्यं च मुमुक्षाः प्रयोजनशून्यम् । अविहितं- विहितादन्यत् ; अविहिताप्रतिषिद्धं निषिद्धं च ।। 27 ।।
इति शमदमाद्यधिकरणम् -6 
	-----
7. सर्वान्नानुमत्यधिकरणम् ।।
सर्वान्नानुमतिश्च प्राणात्यये तद्दर्शनात् ।। 3-4-28 ।।
	वाजिनां छन्दोगानां च प्राणविद्यायां ... ... प्राणविदः सर्वन्नीनत्वं प्राणात्ययापत्तावेवेति निश्चीयते ।। 28 ।।
	सर्वान्नानुमतिश्च प्राणात्यये तद्दर्शनात् । शमाद्यनुष्ठानमुक्तम् । 
शमविशेषरूपभोजननियतिः चिन्त्यते इति सङ्गतिः । प्राणविदोऽपि सर्वान्नानुमतिरस्ति किमुत ब्रह्मविद इत्याद्याभिप्रायिकम् । न तु सूत्रे कण्ठोक्तम् ।। 
	राद्धान्ते  - मटची -  अश्मवृष्टिः । इभ्यम् -  हस्तिपम् ।।
अबाधाच्च ।। 3-4-29 ।।
	आहाराशुद्धौ सत्त्वशुद्धिः ... ... प्राणविदोऽल्पशक्तेः सर्वान्नानुमतिरापद्विषयैव ।। 29 ।।
अबाधाच्च । स्पष्टम् ।। 29 ।।
अपि स्मर्यते ।। 3-4-30 ।।
	अपि च आपद्विषयमेव सर्वान्नीनत्वं .... .... लिप्यते न स पापेन पद्मपत्रमिवांभसा इति ।। 30 ।।
	अपि स्मर्यते । न परं सर्वान्नीनत्वस्य आपद्विषयत्वं प्राणविदः कल्प्यम ; सर्वेषां कण्ठोक्तं चेत्यर्थः ।। 30 ।।
शब्दश्चातोऽकामकारे ।। 3-4-31 ।।
	यतो बह्मविदामन्येषां च .... ... इति मत्वा ब्राह्मणः सुरां न पिबतीत्यर्थः ।। 31 ।।
	शब्दश्चातोऽकामकारे । ब्राह्मणशब्दः असङ्कोचात् ब्रह्मविदमप्याहेति भावः ।। 31 ।।
इति सर्वान्नानुमत्यधिकरणम् - 7 
	------
8. विहितत्वाधिकरणम् ।।
विहितत्वाच्चाश्रमकर्मापि ।। 3-4-32 ।।
	यज्ञादिकर्माङ्गिका ब्रह्मविद्या .... .... जीवननिमित्ततया नित्यवद्विहितत्वादित्यर्थः ।। 32 ।।
	विहितत्वाच्चाश्रमकर्मापि । परमप्रकृतेनावान्तरसङ्गतिमाह - यज्ञादि इति। नित्यानित्य इति । यावज्जीवमनुष्ठानं मुमुक्षानुगुणमनुष्ठानं च विरुद्धमित्यर्थः ।। 
	आश्रमि  इति पाठे केवल  शब्दः अुमुमुक्षुपरः । अनुष्ठेयानि इति । कर्माणि 
इत्यध्याहारः ।। 32 ।।
तथा विद्याङ्गतया च , तमेतं ... ... 
सहकारित्वेन च ।। 3-4-33 ।।
	विद्योत्पत्तिद्वारेण विद्यासहकारितया .... ... विनियोगपृथक्त्वेनोभयार्थत्वं न विरुध्यते इत्यर्थः ।। 33 ।।
	सहकारित्वेन च । विद्योत्पत्ति इति समुच्चयव्युदासः । नित्यानित्यसंयोगविरोध इत्यत्राह - अग्निहोत्र इति । विनियोगः -  शेषत्वज्ञापकविधिः ।। 33 ।।
तद्वदेव कर्मान्तरत्वमपि नास्तीत्याह - 
सर्वथाऽपि त एवोभयलिङ्गात् ।। 3-4-34 ।।
	सर्वथा - विद्यार्थत्वे आश्रमार्थत्वेऽपि ... ... विनियोगात् कर्मस्वरूपभेदे प्रमाणाभावाच्च ।। 34 ।।
	सर्वथाऽपि त एवोभयलिङ्गात् । शब्दैक्येऽपि कुण्डपायिनामयनाग्निहोत्रे भेदो दृश्यते इत्यत्राह - - कर्मस्वरूप इति । आवृत्तेरङ्गान्तरस्य च नैरपेक्ष्यं त एव इति निर्णयफलम् ।। 34 ।।
अनभिभवं च दर्शयति ।। 3-4-35 ।।
	धर्मेण पापमपनुदति इत्यादिभिश्च ... ... प्रत्यहं प्रकृष्यमाणा विद्योत्पत्तये । अतस्त एव उभयत्र यज्ञादयः ।। 35 ।।
	अनभिभवं च  दर्शयति । आदिशब्दो यज्ञादिवाक्यपरः । अङ्गत्वं तत्कृतकिञ्चित्कारं च वद््द्वाक्यम् यज्ञादिशब्देन तत्तुल्यशब्देन  वा निर्दिशतीत्यर्थः ।। 35 ।।
इति विहितत्वाधिकरणम् - 8 
	----
9. विधुराधिकरणम् ।।
अन्तरा चापि तु तद््दृष्टेः ।।। 3-4-36 ।।
	चतुर्णामाश्रमिणां ब्रह्मविद्यायाम् .... .... देवताराधनादिभिः विद्यानुग्रहः शक्यते कर्तुम् ।। 36 ।।
	अन्तरा चापि तु तद््दृष्टेः । सङ्गतिमाह - चतुर्णाम् इति । आदिशब्दात् 
अकृतदारः । वर्णधर्मैः अनुग्रहः इत्यर्थः । अनैकान्तिकानाम् - अनियतानाम् ।। 36 ।।
अपि स्मर्यते ।। 3-4-37 ।।
	अपि च अनाश्रमिणामपि ... ... जपाद्यनुगृहीतया विद्यया सिद्धो भवतीत्यर्थः ।। 37 ।।
	अपि स्मर्यते । ब्राह्मणः - तदधीते , तद्वेद इत्यर्थः । कथं जपादिभिरनुग्रहोपगम इत्यत्राह -  जपादि इति ।। 37 ।।
विशेषानुग्रहश्च ।। 3-4-38 ।।
	न केवलं न्यायस्मृतिभ्यामयमर्थः .... ... विद्ययाऽऽत्मानमन्विष्येत् इति ।। 38 ।।
विशेषानुग्रहश्च । स्फुटम् ।। 38 ।।
अतस्त्वितरज्ज्यायो लिङ्गाच्च ।। 3-4-39 ।।
	तुशब्दोऽवधारणे । अतः - अनाश्रमित्वात् .... .... मृतभार्यस्य चावैराग्ये सति दारालाभ आपत् ।। 39 ।।
	तर्हि शक्तैरप्याश्रमा उपेक्ष्या इत्यत्राह - अतस्त्वितरज्ज्यायो लिङ्गाच्च । अतुल्यकार्यत्वात् - शक्तं प्रति इत्यर्थः । आपदं शिक्षयति - निवृत्त  इति । ब्रह्मनिष्ठेष्वनुगतं वैराग्यं कालान्तरादिभोग्यनैरपेक्ष्यं गार्हस्थ्यधर्मलिप्सा चेत्यविरोधः ।। 39 ।।
इति विधुराधिकरणम् -9 
	----
10. तद्भूताधिकरणम् ।। 
तद््भूतस्य  तु नातद्भावो जैमिनेरपि नियमात् तद्रूपाभावेभ्यः 
।। 3-4-40 ।। 
	नैष्ठिकवैखानसपरिव्राजकाश्रमेभ्यः ..... जैमिनेरपि - इत्यविगानं दर्शन्नुक्तं स्वाभिमतं द्रढयति ।। 40 ।।
	तद््भूतस्य तु नातद्भावो जैमिनेरपि नियमात् तदूपाभावेभ्यः । विधुरादेरिव 
अनाश्रमित्वसाम्यात्  प्रच्युतानामपि विद्याधिकारोऽस्ति नेति शङ्काया सङ्गतिः । वैखानसः - वानप्रस्थः । ब्रह्मचारी  इत्यादिश्रुतिः नैष्ठिकविषया
।। 40 ।।
अथ स्यात् नैष्टिकादीनां ... ...
न चाधिकारिकमपि पतनानुमानात् तदयोगात् ।। 3-4-41 ।।
	अधिकारलक्षणोक्तमपि प्रायश्चित्तं ... ... अतोऽधिकारलक्षणोक्तं प्रायश्चित्तमितरब्रह्म चारिविषयम् ।। 41 ।।
	अनन्तरस्य शङ्कामाह - अथ स्यात्  इति । अधिकारलक्षणम् षष्ठम्। अवकीर्णिपशुः -  गर्दभः । उपकुर्वाणब्रह्म वारी भ्रष्टः अवकीर्णी । न चाधिकारिकमपि पतनानुमानात् तदयोगात् । तर्हि तत्प्रायश्चितं किं विषयमित्यत्राह - अतः इति ।। 41 ।।
उपपूर्वमपीत्येके भावमशनवत् तदुक्तम् ।। 3-4-42 ।।
	नैष्ठिकादीनां ब्रह्मचर्यप्रच्यवनं ... ... प्रायश्चित्तसंभवात् ब्रह्मविद्यायोग्यताऽप्यस्ति ।। 42 ।।
	उपपूर्वमपीत्येके भावमशनवत् तदुक्तम् ।  उपकुर्वाणस्य ब्रह्मचर्यभ्रंशस्य उपपातकस्य प्रायश्चितं नैष्ठिकादिष्वतिदिष्टमिति विद्यायोग्यता इत्यर्थः । स्त्रीसंसर्गादिप्रायश्चित्तादेः गृहस्थादावप्रसङ्गात् स्वाश्रमाविरोधिशब्दः ।। 42 ।।
बहिस्तूभयथाऽपि स्मृतेराचाराच्च ।। 3-4-43 ।।
	तुशब्दो मतान्तरव्यावृत्त्यर्थः । ... ... अतस्येषां नास्ति ब्रह्मविद्यायामधिकारः ।। 43 ।।
	बहिस्तूभयथाऽपि स्मृतेराचाराच्च । यद्यपि इति । पतनतत्प्रायश्चित्तवचनविरोधे सति पतनस्मृतिः पापकर्मणो वैदिककर्मानधिकारापादकशक्तिनाशकप्रायश्चित्ताभावविषया । प्रायश्चित्तवचनं प्रत्यवायसजातीयरुचिजननशक्तिविनाशकविषयमिति व्यवस्था कार्येत्यर्थः । वर्जनफलमाह - नोपदिशन्ति इति ।। 43 ।।
इति तद््भूताधिकरणम् - 10 
	----   
11. स्वाम्यधिकरणम् ।।
स्वामिनः फलश्रुतेरित्यात्रेयः ।। 3-4-44 ।।
	कर्माङ्गाश्रयाण्युद्गीथाद्युपासनानि ... .... रसतमत्वानुसन्धानं यजमनेनैव कर्तुं शक्यते ।। 44 ।।
 	स्वामिनः फलश्रुतेरित्यात्रेयः । उपासनानुष्ठातृविभागचिन्तान्तरम् उद्गीथाद्युपासनस्यापि तच्चिन्तनं क्रियते इति प्रसङ्गात् सङ्गतिः । स्फुटम् ।। 
सिद्धान्तः 
इति प्राप्तेऽभिधीयते - 
आर्त्विज्यमित्यौडुलोमिस्तस्मै हि परिक्रीयते ।। 3-4-45 ।।
	आर्त्विज्यं - ऋत्विजः कर्म .... ... शास्त्रफलं प्रयोक्तरि इति न्यायाच्च फलिकर्तृकत्वमेव ।। 45 ।।
 	राद्धान्ते -  आर्त्विज्यमित्यौडुलोमिस्तस्मै हि परिक्रीयते । तच्छब्दार्थः फलसाधन  इति व्याख्यातः । प्रयोजनाय  इति चतुर्थ्यर्थ  उक्तः । परिक्रीयते इत्यस्यार्थमाह - कर्मविधिषु इति । ततः किमित्यत्राह - तदन्तर्गतानि इति । अङ्गत्वे सति हि ऋत्विक्कर्तृकत्वमित्यत्राह - यद्यपि इत्यादि । क्रत्वधिकृत इति । अग्र्यप्रायनय उक्तः । ऋत्विक्कर्तृककर्मणो वीर्यवत्तरत्वसाधनविद्यायास्तत्कर्तृकत्वम् अन्तरङ्गनयाच्च स्यात् । तदुनुगृहीतं विद्यया करोति इति वाक्यस्वारस्यं च । दहरादिधियां 3मतथात्वे किं वैषम्यमित्राह - दहरादिषु इति ।। 45 ।।
इति स्वाम्यधिकरणम् - 11
	------
12. सहकार्यन्तरविध्यधिकरणम् ।।
सहकार्यन्तरविधिः पक्षेण तृतीयं तद्वतो विध्यादिवत् ।। 3-4-46 ।। 
	तस्माद्ब्राह्मणः पाण्डित्यं .... .... पाण्डित्यादिकं मौनतृतीयं  विद्यायाः सहकार्यन्तरं विधीयते ।। 46 ।।
	सहकार्यन्तरविधिः पक्षेण तृतीयं तद्वतो विध्यादिवत् । पूर्वं यज्ञादिः 
शमादिश्च सहकारी निरूपितः । तद्वत् सहकार्यन्तरं  निरूप्यते इति सङ्गतिः । मौनशब्दो हि मननार्थः । अत उक्तम् ज्ञानार्थत्वात्  इति । विधीयते इति । पदार्था उक्ताः । वाक्यार्थमाह - एतदुक्तम् इति । ज्ञानार्थत्वात् अनुवाद इत्यत्राह - मौनं च  इति । पक्षेण इति व्याख्येयम् । अनुवादस्य नैरर्थ्यात् पाक्षिकौऽप्यर्थो विधित्वानुगुणः स्वीकार्य इत्यर्थः ।।
	पाण्डित्यबाल्यमौनब्राह्मणशब्दार्थः कः ? तस्मात् ब्राह्मणः , अथ ब्राह्मणः इत्यत्र ब्राह्मणस्य पाण्डित्यादिकं , पाण्डित्यादिकेन  च  ब्राह्मण्यम् इति व्याहतिरित्यत्राह - तदेवम्  इति । प्रथमब्राह्मणशब्दो विद्वम्नात्रविषयः । द्वितीयस्तु विद्याकाष्टाप्राप्तिविषयः । परिपूर्तिः कल्याणगुणैः । उभयलिङ्गत्वमुक्तं पदाभ्याम् । अप्राप्तं वेदनम्  इति निर्दोषत्वकल्याणगुणयोः काष्ठाज्ञानम् । तदुपदेशैकलम्यम्। तत् पाण्डित्यम् । अमौनं पाण्डित्यबाल्ययज्ञादिकम् ।। 46 ।।
अथ स्यात् - यदि सर्वेष्वाश्रमेषु ... ...
कृत्स्नभावात् तु गृहिणोपसंहारः ।। 3-4-47 ।।
	तुशब्दश्चोद्यं व्यावर्तयति । ... ... सर्वाश्रमधर्मप्रदर्शनार्थो गृहिणोपसंहार इत्यभिप्रायः ।। 47 ।।
	अनन्तरमवतारयति - अथ स्यात् इति । कृत्स्नभावात् तु गृहिणोपसंहारः । छान्दोग्ये ब्रह्मविदो गार्हस्थ्येन स्थितिवचनं प्रदर्शनार्थम् । बृहदारण्यकविरोधादित्यर्थः ।। 47 ।।
तथा एतस्मिन्नपि वाक्ये .... ....
मौनवदिनरेषामप्युपदेशात् ।। 3-4-48 ।।
	सर्वेषणाविनिर्मुक्तस्य भिक्षाचरण .... ... मौनतृतीयः पाण्डित्यादिः विद्यासहकारित्वेन विधीयते इति ।। 48 ।।
	सङ्गत्यर्थमिममर्थं संक्षिपन् अनन्तरसूत्रमवतारयति - तथा इति । मौनवदितरेषामप्युपदेशात् । एवंविधशब्दः ईषणात्यागादिपूर्वकत्वपरः । अधिकरणार्थं निगमयति - अतः इति ।। 48 ।।
इति सहकार्यन्तरविध्यधिकरणम् - 12
	-------
13. अनाविष्काराधिकरणम् ।।
अनाविष्कुर्वन्नन्वयात् ।। 3-4-49 ।।
	तस्मात् ब्राह्मणः पाण्डित्यं ... ... आहारशुद्धौ सत्त्वशुद्धिः इत्यादिषु ।। 49 ।।
	अनाविष्कुर्वन्नन्वयात् । सङ्गतिः स्फुटा । बाध्यन्ते  - अब्रह्मविद्धिषयाणीत्यर्थः ।।
	राद्धान्ते - नियमशास्त्रविषयविभागाः नियमविरोधीत्यर्थः ।। 49 ।।
इति अनाविष्काराधिकरणम् - 13
	------
14. ऐहिकाधिकरणम् ।।
ऐहिकमप्रस्तुतप्रतिबन्धे तद्दर्शनात् ।। 3-4-50 ।।
	द्विविधा विद्या - अभ्युदयफला ... ... उद्गीथविद्यायुक्तस्य कर्मणः फलाप्रतिबन्धश्रवणात् ।। 50 ।।
	ऐहिकमप्रस्तुतप्रतिबन्धे तद्दर्शनात् । अङ्गचिन्ता कृता । अङ्गिनिष्ठासिद्धिसमयश्चिन्त्यते इति सङ्गतिः । उद्गीथादिविधुरकर्मांगकविद्यासिद्धौ विचारः इह उत्तरसूत्रे च क्रियते । विद्यायाः सुकृतसाध्यत्वे सति ह्ययं विचार इत्यत्राह - यथोक्तम् इति ।। 50 ।।
इति ऐहिकाधिकरणम् - 14
	------ 
15. मुक्तिफलाधिकरणम् ।।
एवं मुक्तिफलानियमस्तदवस्थावधृतेः तदवस्थावधृतेः ।। 3-4-51 ।।
	मुक्तिफलस्याप्युपासनस्य .... ... द्विरुक्तिरध्यायपरिसमाप्तिं द्योतयति ।। 51 ।।
	इति श्रीभगवद्रामानुजविरचिते शारीरकमीमांसाभाष्ये तृतीयस्याध्यायस्य चतुर्थः पादः ।।
 ।। समाप्तश्चाध्यायः ।।
	एवं मुक्तिफलानियमस्तदवस्थावधृतेः तदवस्थावधृतेः अधिकरणान्तरम्। 
संगतिः स्फुटा । तस्य -  पूर्वसूत्रोक्तस्य । सर्वेभ्यः इत्यादि । प्रबलत्वम् भगवत्प्रीत्यतिशयावहत्वकृतम् । अप्रीत्यतिशयाधायको ब्रह्मविदपचारः प्रतिबन्धकः इति परिहारः ।। 51 ।।
इति मुक्तिफलाधिकरणम् - 15 

इति श्रीहरितकुलतिलकवाग्विजयिसूनुना श्रीरङ्गराजदिव्याज्ञालब्धवेदव्यासापर- 
नामधेयेन श्रीपद्वरदाचार्यपादसेबासमधिगत श्रीभगवद्रामानुजविरचित -
शारीरकमीमांसाभाष्यहृदयेन श्रीसुदर्शनसूरिणा विरचितायां 
श्रुतप्रदीपिकायां तृतीयस्याध्यायस्य चतुर्थ ः पादः ।।
।। समाप्तश्चाध्यायः ।।