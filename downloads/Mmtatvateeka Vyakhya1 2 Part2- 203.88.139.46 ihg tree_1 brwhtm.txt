सजातीयस्वसाध्यार्थनिरपेक्षात्मसिद्धयः ।
सर्वे पदार्थास्तेनात्मा निरपेक्षात्मसिद्धिकः ।। इति।
	अत्र सिद्धिः - व्यवहारयोग्यतारूपः ; प्रकाशः  तदुक्तिर्व्यवहारमप्युपलक्षयति ; उभयत्र पदार्थत्वादित्येव हेतुः । पूर्वानुमानेऽपि पदार्थत्वाद्धेतुत्वादित्यादिमात्रमुपादाय स्वात्यन्तसजातीयापेक्षानियमरहितस्वप्रकाशा इति साध्यप्रयोगोऽप्यूह्यः । तञ्च  निगमने सूचितम् - अनुभूतिरात्मनः प्रकाशमानत्वे इति । सजातीय इत्यादौ आत्मनः श्रुतिसिद्धं ज्ञानत्वमवष्टभ्यात्मरूपं ज्ञानं स्वात्यन्तसजातीयापेक्षारहितस्वसिद्धिकमित्युच्यते । स्वसाध्यनिरपेक्षत्वोक्तिस्तु ; प्रयोगान्तरार्था । साध्यम् व्यवहारानुगुणीकार्यम् ; बोध्यमित्यर्थः । आत्मा स्वबोध्यापेक्षारहितस्वप्रकाशः पदार्थत्वात् इति । एतेन स्वबोध्यमन्तरेणापि भातीत्युक्तं भवति । दृष्टान्तानां त्वचेतनतया बोध्याभावादेव तत्प्रकाशः स्वबोध्यापेक्षारहितः । आस्तामेतत् ; प्रकृते तु सामान्यतो व्याप्तिमाह - य इति । यद्यपि रूपवतामेव चाक्षुषत्वमिति नियमो नास्ति ; तथापि नीरूपं द्रव्यं सर्वमचाक्षुषमिति ; तेन दृष्टन्तमाह - यथा इति । अत्र प्रथमेन आदिशब्देन स्पर्शो गृह्यते । द्वितीयेन स्पार्शनत्वं व्यवहारविशेषश्च । रूपादेर्व्यवहारविशेषहेतुत्वं तन्निमित्तचाक्षुषत्वाद्यापादनेन । एवंविधसामान्यव्याप्तौ केवलव्यतिरेकिविश्रमं केचिदाहुः । एतद्वा पक्षधर्मतालब्धविशेषं वा सूचयन्निगमयति - अत इति । स्वयमेव हेतुः ; बुद्ध्यन्तरनिरपेक्ष इत्यर्थः । अत्रापि तत्प्रयोगस्तु - अनुभूतिः ; अनन्याधीनस्वप्रकाशा, परप्रकाशासाधारणाभिव्यक्तिहेतुत्वात् ; यन्नोक्तसध्यं,    तन्नोक्तहेतुकमिति । एवंव्यवहारेऽप्यूह्यम् ।
	सेयं स्वयम्प्रकाशानुभूतिर्नित्या च, प्रागभावाद्यभावात् । तदभावश्च स्वतास्सिद्धत्वादेव । न हि अनुभूतेः स्वतसिद्धायाः प्रागभावः स्वतोऽन्यतो वावगन्तुं शक्यते । अनुभूतिः स्वाभावमवगमयन्ती सती तावन्नावगमयति ; तस्याः सत्त्वे विरोधादेव तदभावो नास्तीति कथं सा स्वाभावमवगमयति ? एवमसत्यपि नावमगमयति ; अनुभूतिः स्वयमसती स्वाभावे कथं प्रमाणं भवेत् ? नाप्यन्यतोऽवगन्तुं शक्यते, अनुभूतेरनन्यगोचरत्वात् । अस्याः प्रागभावं साधयत्प्रमाणम् अनुभूतिरियम् इति विषयीकृत्य तदभावं साधयेत् । स्वतस्सिद्धत्वेन इयम् इति विषयीकारानर्हत्वान्न तत्प्रागभावोऽन्यतः शक्यावगमः । अतोऽस्याः प्रागभावाभावादुत्पत्तिर्नशक्यते वक्तुमित्युत्पत्ति प्रतिबद्धाश्चान्येऽपि भावविकारास्तस्या न सन्ति । 
अनभूतेर्नित्यवम् 	
	ननु ब्रह्म नित्यं क्षुतम् ; धीस्तु अनित्या ; सा कथं तत्स्यात् ? योगाचारोक्ताञ्च त्वदुक्तस्य को भेद इत्यत्राह - सेयम् इति ; शस्त्रप्रत्यक्षाभ्यां सञ्चिद्रूपतयैव सिद्धेत्यर्थः । अत्र स्वययम्प्रकाश इति नित्यत्वनिदानोक्तिः । सर्वदा सत्त्वमुभयान्तशून्यत्वं वा नित्यत्वम् ; तञ्च न हि  विज्ञानतुर्विज्ञापरिलोपो विद्यते  इत्यादिश्रुतिसिद्धम् ; ज्ञानत्वं च ब्रह्मणः श्रुतम् ; अतस्तदविरोध इति भावः । श्रुत्या अपि प्रत्यक्षविरुद्धं दुर्वचमित्यत्र विरोधाभावाभिप्रयेण हेतुमाह - प्राक् इति ; स्वंवित्प्रागभावप्रध्वंसयोर्भ्रान्तिसिद्धतया स्वरूपतस्तदभावस्य स्थाप्यमानत्वादित्याशयः । अत एव न साध्याविशेषशङ्का । धीनित्यत्वश्रुतिरन्यपरा ; न चान्यदिह मानम् , इत्यत्राह - तत् इति । एवकार इह प्रगेव सूचितत्वं नैरपेक्ष्यं वा व्यनक्ति । ननु स्वयम्प्रकाशत्वमिह न लिङ्गम् ; सपेक्ष सत्यपि तत्र क्वचिदप्यवृत्तेः । सन्ति हि प्रागभावरहितत्वे साध्ये प्रागभावाः सपक्षाः, प्रध्वंसरहितत्वे च प्रध्वंसाः, तदुभयराहित्ये च खपुष्पादिः । आहुश्च - 
यस्मिन्ननित्यता नास्ति कार्यतापि न विद्यते ।
तस्मिन्यथा स्वपुष्पादाविति शक्यं हि भाषितुम् ।। इति । 
तत्राह - न हि इति ; स्वप्रकाशत्वस्य लिङ्गत्वाभावेऽपि विकल्पानुपपत्तिद्वारा विवक्षितनिदानत्वं स्यादिति भावः । अत्र प्रागभावोक्तिः प्रध्वंसस्याप्युपलक्षिका । स्वतःपक्षेऽपि धीः सत्यसती वा स्वाभावग्राहिणीति विकल्पं मत्वा आद्यं निरस्यति - अनुभूतिः इति । ननु स्वयं सती भावमभावं वा विषयान्तरमिव स्वाभावमपि किं न गृह्णीयादित्यत्र विषयस्याभावात्तस्य दुर्ग्रहत्वमाह - तस्या इति । यद्यपि अन्योन्याभावादेः स्वप्रतियोगिसमकालत्वमस्ति ;  तथापि प्रागभावप्रध्वंसयोर्न तत् स्यादित्यभिप्रायेण विरोधादेव इत्युक्तम् । द्वितीयं विषयिणो ग्रहणस्यैवाभावादाक्षिपति - एवम् इति ; अन्यतराभावसाम्यप्रकारेणेत्यर्थः । विरोधं विवृणोति - अनुभूतिः इति । स्वयमसती वन्ध्यासुतधीवत्स्यादिति भावः । अन्यतःपेक्षोऽपि विकल्पासह इत्याह - नापि इति । अन्यत्प्रमाणमनुभूतिं विषयीकृत्य न वेति विकल्प्य पूर्वत्र प्राक् साधितेन विरोधमाह - अनुभूतेः इति । द्वितीये प्रतियोग्यग्रहे कथमभावग्रह इत्यभिप्रायेणाह - अस्या  इति ; न हि धीग्राह्यस्य घटादेरभाव इह साध्य इत्याशयः । विषयीकारपक्षपरिशेषेण तद्विरोधं निगमयति - स्वत इति । पराक्त्ववेद्यत्वयोरभावात् इयम्  इति विषयीकारानर्हत्वम् । एवमभावस्याग्रहेऽपि भावस्योत्पत्त्यादेः स्वतोऽन्यतो वा 
ग्रहः स्यादित्यत्राह - अत  इति ; उक्तविकल्पानुपपत्तेस्तस्याश्चात्रापि सम्भवादित्याशयः । न हि स्वतः स्वविकारग्रहः, तस्याः स्वरूपमात्र ग्राहित्वात् । न चान्यतः, अवेद्यत्वात् । तद्धर्मतया ग्रहणे हि तद्विषयत्वं दुस्त्यजमेव, प्रागभावाभावात् । कारणं हि सर्वकार्याणां तत्तत्प्रागभावः । न च तद्रहितं स्वश्रृङ्गमुत्पद्यत इति भावः । उत्पत्तिप्रतिबद्धाः ; तद्व्याप्ता इत्यर्थः । भावविकाराः - भावरूपा विकाराः , बाह्यानां भावानां सम्भवन्तो वा । धीर्निर्विकारा अनुत्पन्नत्वादिति व्यतिरेकी । 
	अनुत्पन्नेयमनुभूतिरात्मनि नानात्वमपि न सहते, व्यापक विरुद्धोब्धेः। न ह्यनुत्पन्नं नानाभूतं दृष्टम् । भेदादीनामनुभाव्यत्वे च रूपादेरिवानुभूतिधर्मत्वं न सम्भवति । अतोऽनुभूतेरनुभवस्वरूपत्वादेवास्योऽपि कश्चिदनुभाव्यो नास्या धर्मः । यतो निर्धूतनिखिलभेदा संवित् , अत एव नास्याः स्वरूपातिरिक्त आश्रयो ज्ञाता नाम कश्चिदस्तीति स्वप्रकाशरूपा सैवात्मा । अजडत्वाञ्जानात्मत्वव्याप्तं जडत्वं संविदि व्यावर्तमानमनात्मत्वमपि हि संविदो व्यावर्तयति ।
अनुभूतेः भेदनिरासः 
	एतेनैव सजातीयमपि निरस्यति - अनुत्पन्नं इति । इयम् इत्यनेन प्राग्वत्स्वतोऽन्यतश्च नानात्वेनापि दुर्ग्रहेति सूच्यते । आत्मनि ; अनुभूतिशब्दोपात्ते स्वात्मनीत्यर्थः ; तत्र धीप्रतियोगिकभेदो नास्ति ; स तु  जडेष्वेवेति भावः । अनुत्पन्नशब्देन विवक्षितस्य हेतोर्व्याप्तिपक्षधर्मत्वे व्यनक्ति - व्यापक इति ; नानात्वव्यापकमुत्पन्नत्वम् ; तद्विरुद्धस्यानुत्पन्नत्वस्य पक्षे प्रमितत्वादित्यर्थः । यन्नाना तदुत्पन्नमिति व्यभिचारानुपलम्भेन द्रढयति - न हि इति । नानाभूतं न ह्यनुत्पन्नं दृष्टमित्यन्वयः । धीः , सजातीयरहिता, अजडत्वात् ; यन्नैवं तन्नैवं यथा घट इति प्रयोगः । परमाण्वादिसंज्ञास्तु केचिदर्थाः सजातीयवन्तोऽप्यनुत्पन्ना इति परेष्टं मानशून्यमिति भावः । उक्तव्यतिरेकिसाध्ययोरन्वयिनमप्याह - भेदादीनाम् इति । आदिशब्देन विकारा गृह्यन्ते । भेदा विकाराश्च, नानुभूतिधर्माः, अनुभाव्यत्वाद्रूपादिवदिति । ननु अनुभूतेरसाधारणानि धीत्वस्वप्रकाशत्वनित्यत्वा जडत्वनिर्विकारत्वनिर्भेदत्वानि त्वयोवाद्योक्तानि । अनृतादिव्यावृत्तयश्च प्रागुक्ताः । तत्पक्षीकारबहिष्कारयोर्वान्वयव्यभिचारौ स्यातामित्यत्राह - अत इति ; भावाभावरूपाणां सर्वेषां धर्माणाम् आदि - शब्देन संग्रहेण पक्षीकृतत्वादित्यर्थः । एवकारः साधकत्वदार्ढ्यपरः । अन्योऽपि ; क्वचिच्छ्रुतिसिद्धोऽस्मदुक्तोऽपीति यावत् । कल्पितैस्तु धर्मैरत्र हेतुसाध्यव्यवहारः - 
ज्ञानभेदनिषेधे तु  ज्ञानानामैक्यमत्र नः ।
जडद्भेदनिषेधे तु तन्मिथ्यात्वन्न तद्भवेत् ।।359।।
	जडादिव्यावृत्तयश्च स्वरूपानतिरिक्ता इत्युक्तम् । धीः, निर्धर्मा, अनुभवस्वरूपत्वादिति व्यतिरेकी, विगीताः, नानुभूकतिधर्माः, अनुभाव्यत्वादिति पूर्वोक्तौ वीतावीताविह पदद्वयेन स्मारितौ । उक्तं च घण्डने - प्रकाशात्मतामात्रस्यैव स्वतस्सिद्धत्वेन जडात्मनां केषांचिद्धर्माणां तदन्तर्भावानुपपत्तिः इति । अनुभूतेर्निर्विशेषत्वादिसाधनेऽपि जिज्ञासितस्यात्मनः किमायातम् ? स हि बह्णीभिः श्रुतिभिर्ज्ञानादिधर्माश्रयत्वेन भातीत्यत्राह - यत इति । प्रागुक्तप्रकारेण निर्धूतनिखिलभेदत्वादाश्रयाख्यो विजातीयभेदोऽपि कल्पितः ; अतः सः, नात्मा, संविदन्यत्वाद् घटवदिति भावः । स्वप्रकाशत्वनिर्गुणत्वे च आत्म स्वभावतया भासेते संविदि स्थापिते । अनेन श्रुतिसिद्ध आत्मा धीरूपत्वेन प्रत्यभिज्ञाप्यत इत्याशयवतोक्तम् - सैवात्मा इति । धीः, आत्मा, निर्विशेषत्वाद्धीत्वाञ्चेति व्यतिरेकिद्वयमिह विवक्षितम् । प्रकृतमजडत्वमपि तादृशं हेतुमाह - अजडत्वाञ्च इति । व्यतिरेकव्याप्तिं पक्षधर्मतां च व्यञ्जयन् व्यापकनिवृत्त्या व्याप्यनिवृत्तिमाह - अनात्मत्वव्याप्तम् इति ; अनात्मत्वे व्याप्ये व्याप्तव्यापकमित्यर्थः ; कर्तरिक्तः । योऽनात्मा स जडः यथा देहादिः, धीस्तु न तथा ; तस्मादात्मा ।
	ननु च अहं जानामीति ज्ञातृता प्रतीतिसिद्धा ; नैवम् - सा भ्रान्तिसिद्धा, रजततेव शुक्तिशकलस्य ; अनुभूतेः स्वात्मनि कर्तृत्वायोगात् । अतो मनुष्योऽहमित्यत्यन्तबहिर्भूतमनुष्यत्वादिविशिष्टपिण्डात्माभिमानवज्ज्ञातृत्वविकारिद्रव्याहङ्कारग्रन्थिस्थमविक्रिये सक्षिणि चिन्मात्रात्मनि कथमिव सम्भवति  ? दृश्यधीनसिद्धित्लवादेतव  रूपादेरिव  कर्तृत्वादेर्मात्मधर्मत्वम् । आत्मनः अहम्प्रत्ययाविषयत्वम्  
	अत्र ज्ञानाश्रयोऽहमर्थस्त्वात्मेति सर्वलोकस्वानुभवप्रत्यक्षेण बाध इति चोदयति - ननु च इति । यथाहुः निरालम्बनानुमाने - सर्वलोकप्रसिद्ध्या च पक्षबाधोऽत्र ते ध्रुवम् इति स्वतःप्रमात्वम् अभिप्रेत्यात्र प्रतीतिशब्दः । स्वारसिकबाधाभावेऽपि यौक्तिकबाधात् स्वनैल्यादिकल्पत्वं मत्वा प्रतिवक्ति - नैवम् इति । आत्मनाऽपि ज्ञातृत्वं देहादिज्ञातृत्ववद्बाधितत्वाद्भ्रान्तिसिद्धमित्याह - स इति । हेतुत्वपरोऽयं परामर्शः - विमतं ज्ञातृत्वं, भ्रान्तिसिद्धं, ज्ञातृत्वस्वरूपत्वात्संमतवदिति । देहादेर्ज्ञातृत्वमिच्छतामपि 
अविगानार्थमन्यत्राप्ये कधीविषये बाध्याबाध्यांशविवेकं व्यनक्ति - रजतता  इति । अन्यथाख्यात्यन्वारोहेणेदं निदर्शनम् । स्वपक्षे हि शुक्त्यवच्छिन्नमायांशकर्बुरस्य चैतन्यस्य रजततया विवर्तः । शुक्तौ रजतत्वबाधेऽपि प्रमाणसिद्धे रजते रजततेव देहादौ बाधिताप्यात्मनि ज्ञातृता स्यादित्यत्र आत्मस्वरूपभूतज्ञानाश्रयत्वं वा कर्मकर्त्रवच्छिन्नवृत्तिज्ञानाश्रयत्वं वा ज्ञातृत्वमिति विकल्पं मत्वा आद्येऽपि, स्वरूपज्ञानाश्रयत्वमिदं स्वरूपस्यैव, अन्यस्य वा इति विकल्पे स्वरूपस्येति पक्षमात्माश्रयेण निरस्यति - अनुभूतेः इति । कर्तृत्वमिहाश्रयत्वम् ; जनकत्वविवक्षाया मप्यात्माश्रयस्सिद्धः । कथं तस्यात्मनः प्रत्यक्षादिभिर्ज्ञातृत्व प्रतीतिरित्यत्र तत्सम्भवम् अन्यस्य वा इति विकल्पितपक्षस्यासम्भवं च ज्ञापयितुमाह - अत इति स्वस्य स्वाश्रयत्वायोगादित्यर्थः।  अन्तरङ्गाहमर्थधर्माध्यासेनैक्यव्यञ्जनाय देहपिण्ड इत्यन्तम् । ज्ञातृत्वम्  इति ; यथाआत्मनि मनुष्यत्वादिविशिष्ट पिण्डत्वमध्यस्तम् ; तथा ज्ञातृभूताहमर्थाभिमानो ज्ञातृत्वमित्यर्थः । तत्रानुभूतिबहिर्भूतत्वमपि हेतुः । स तु ज्ञातृत्वं हि इत्युत्तरवाक्ये स्पष्टः । ज्ञातृत्वमध्यस्तमित्यनेनैवात्मनो वृत्तिज्ञानाश्रयत्वपक्षोऽपि व्युदस्तः ; तदुपपादनाय प्रतिक्षेप्यस्वरूपं निष्कर्षति - ज्ञातृत्वं हि  इति । हिर्हेतौ ; यतो ज्ञातृत्वं ज्ञानक्रियाकर्तृत्वम् , अत इत्यर्थः । प्रस्तुते विरोधः ? इत्यत्राह - तञ्च इति । च हेतौ, उक्ताकारेणाकारान्तरसमुञ्चयार्थो वा । विक्रियात्मकं जडम् इति । व्यवस्थाप्यम् आश्रयविशेषणं व्यनक्ति - विकारिद्रव्याहङ्कारग्रन्थिस्थम्  इति । स्वरूपानुबन्धित्वाभावादनात्मत्वव्यक्यै देहादिवद् ग्रन्थिस्थत्वोक्तिः । ईदृशस्य औचित्योपलम्भमाह - अविक्रिये इति । परेषु व्याप्रियमाणेषु निर्व्यापारो हि साक्षी  ; अतः साक्षाद्द्रष्टरि संज्ञायाम्  इत्यनुशिष्ट्या साक्षी चेता केवलो निर्गुणश्च इति श्रुतिरपि द्रष्टृत्वपरेति न भ्रमितव्यम् ;  किं तु अविद्यागोचरानुभनुस्वरूप परेत्यभिप्रेत्याह - साक्षिणिं इति । अनेन सूचितः श्रुतिविरोधोऽपि । तन्निर्धर्मत्वविरोधमप्याह - चिन्मात्रात्मनि  इति । अनुभाव्यत्वात् इति प्रागुक्तहेतुनैव कर्तृत्वादेरप्यनात्मधर्मत्वं साधितमिति स्थापयति - दृश्यधीन इति । कर्तृत्वादिः, नात्मधर्मः, दश्यधीनसिद्धित्वाद्रूपादिवदित्यनुमानमत्राभिप्रेतम् । कर्तृत्वादि इति आदिशब्देनाहम्प्रत्ययगोचरत्वग्रहः ।
	सुषुप्तिमूर्च्छादौ अहंप्रत्ययापायेऽप्यात्मानुभवदर्शनेन नात्मनोऽहंप्रत्ययगोचरत्वम् । कर्तृत्वेऽहंप्रत्ययगोचरत्वे चात्मनोऽभ्युपगम्यमाने देहस्येव जडत्वपराक्त्वा
नात्मत्वादिप्रसङ्गो दुष्परिहरः । अहंप्रत्ययगोचरात्कर्तृतया प्रसिद्धात् देहात्तत्क्रिया फलस्वर्गादेर्भोक्तुरात्मनोऽन्यत्वं प्रामाणिकानां प्रसिद्धमेव । तथा अहमर्थाज्ज्ञातुरपि विलक्षणः साक्षी प्रत्यगात्मेति प्रतिपत्तव्यम् । एवमविक्रियानुभवस्वरूपस्यैवाभिव्यञ्जको जडोऽप्यहङ्कारः स्वाश्रयतया तमभिव्यनक्ति । आत्मस्थतयाभिव्यङ्ग्याभिव्यञ्जनमभिव्यञ्जकानां स्वभावः ।दर्पणजलखणडादिर्हि मुखवन्द्रबिम्बगोत्वादिकमात्मस्थतयाभिव्यनक्ति । तत्कृतोऽयं जानाम्यहम् इति भ्रमः ।
ज्ञातृत्वादेरप्यनात्मधर्मत्वम् 
	ननु अहमेवाहं मां जुहोमि इत्यादिश्रुतिशतैः प्रत्यक्षानुगुणैरहमर्थ आत्मेति सिद्धेऽहन्त्वसामानाधिकरण्यबलाज्ज्ञातृत्वादिकमात्मधर्मः स्यादित्यत्राह - सुषुप्तिमूर्च्छादौ इति । आदिशब्देन मरणमोक्षसंग्रहः । स्वात्मप्रकाशोऽपि तदा नास्तीति जडात्मवादिमतव्युदासाय आत्मानुभावोक्तिः । तास्वपि दशासु स्वप्रकाशत्वस्य श्रुतिप्रतिपन्नत्वादिति भावः । अहम्बुद्धेरात्मविषयत्वे स्वरूपस्फुरणवत्सुषुप्तावपि सानुवर्तेत ; प्रयोगश्च अहं कर्ता इत्यादिधीः , नात्मगोचरा, सुषुप्त्यादावविद्यमानत्वात् । तथा च अहस्मानोद्भवं दुःखम् इत्यादि अविद्याहम्मतिः इति च पठ्यते । अकर्तृत्वानहन्त्वयोररुक्तस्य प्रमाणस्यानुग्राहकतर्कानाह - कर्तृत्वे इति । प्रसङ्गविपर्ययाश्च अजडत्वादयः प्रकृसाध्यद्वये व्यतिरेकिहेतवोऽभिप्रेताः । यदि जडस्याहन्त्वं, तर्हि देहस्यैव तत्किं न स्यात् ? बाधाञ्चेच्चत्तर्हि श्रुत्यादिसिद्धस्य बाधायोगादात्मनि तदस्तु, अनात्मनः कर्तृत्वे कामित्वकर्तृत्वसामानाधिकरण्यात्तन्मूलं भोक्तृत्वमप्यात्मनो न सिध्येत् ; शास्त्रफलं  प्रयोक्तरि  इति  नियमस्य  जातेष्ट्यादौ  अगत्या निवृत्तिः , अन्यत्र न 
तथा ;  संसाराभावान्मुक्तिशास्त्रं नारभ्यमित्यत्राह - अहम्प्रत्यय इति । कर्तृतया प्रसिद्धाद्देहात इति । कथम् ? इत्थम् - प्रचुराणां विष्णुक्रमण सर्पणादीनां वैधक्रियाणां साक्षाद्देहाश्रयत्वाद्वाङ्मनसव्यापाराणां देह सापेक्षत्वादिति । प्रामाणिकानाम् ; श्रुत्याद्यनुसारिणामित्यर्थः । तदिहाकर्तृर्भोक्तृतासम्भवेन एतेन बाधायोगचोद्यं परास्तम् । अहन्त्वकर्तृत्वादौ बाधश्च पूर्वोक्तः सुषुप्त्यादिविषयश्रुतिप्रसिद्धः। आत्मा श्रुतः,  तस्य तत्तत्क्रियानाश्रयत्वेऽपि आत्मन ऐहिकामुष्मिक तत्तत्फलभोक्तृत्वं प्रामाणाणिकैः सर्वैस्ङ्गीकृतम् । तथानात्मनोऽहमर्थस्य कर्तृत्वेऽपि गतिः । स्मर्यते च - कार्यकारणकर्तृत्वे  इत्यादि । तर्हि भोक्तृत्वादेव ज्ञातृत्वादिकं स्यादित्यत्र दत्तोत्तरत्वं मत्वाह - तथा इति । अयं भावः - कर्तृत्व 
भोक्तृत्वविशिष्टोऽहमर्थः, नात्मा, अहन्धीवेद्यत्वादेहवत् । अभोक्तृत्वेऽप्यात्मनो भोक्तृत्वाध्यासात्तदुक्तिः । मुक्तिशास्त्रं च तावन्मात्रनिवृत्त्यर्थमिति । न हि कर्ता साक्षी स्यादित्यभिप्रायेण साक्षित्वोक्तिः । प्रतिपत्तव्यम् ; उक्तैर्हेतुभिः यस्य नाहंकृतो भावः इत्यादिशास्त्रैश्चेति शेषः । ननु अविद्याशबले चिद्रूपात्मनि अहमिति प्रथमोऽध्यासस्त्वदुक्तः ; तथा च शुक्तिस्थतया रूप्यवद्धीस्थतयाहमर्थो भासेत ; प्रत्युत तद्धर्मतया धीर्भाति । तथात्वे धियोऽहमर्थविकारत्वं जन्मादिविकाराश्रयत्वं च स्यादित्यत्राह - एवम् इति । अभिव्यञ्जकः इति हेतुगर्भम् । जडोऽपि इति  घटवद्व्यञ्ज  कत्वासम्भवशङ्काव्युदासार्थम् । अहङ्कारस्थतयाभिव्यक्तिमात्रमेव ; न तु वास्तवी तत्र वृत्तिः । दर्पणप्रतिहतभान्यायेन तु तद्धर्मत्वोक्तिः ; अतो न तद्विकारि त्वादिप्रसङ्गः । इन्द्रियवद्व्यञ्जकत्वमस्तु किमिति स्वनिष्ठतया व्यनक्तीत्यत्राह - आत्मस्थतया इति । यथादर्शनं स्वभावो दुरतिक्रमः इत्यभिप्रायेण स्वभावशब्दः । अभिव्यञ्जकानामीदृक्स्वभावत्वं बुद्धीनां प्रमात्ववदौत्सर्गिकं क्वचिदपवादेऽपि भूयोदृष्ट्या सिध्यतीत्याह - दर्पण इति । तत्तद्विशेषप्रयुक्तत्वव्युदासाय बहूदाहृतिः । जातिव्यक्त्युदाहरणेन चक्षुष्प्रतिफलनोपाधिकत्वशङ्का चापास्ता । उक्तप्रकारेणाधिष्ठानवैपरित्य आदिचोद्यस्यापास्तत्वमाह - तत्कृत इति ; व्यञ्जकसामान्यस्वभावसिद्ध इत्यर्थः । 
	स्वप्रकाशाया अनुभूतेः  कथमिव तदभिव्यङ्ग्यजडरूपाहङ्कारेणाभिव्यङ्ग्यत्वमिति मा वोचः ; रविकरनिकराभिव्यङ्ग्यकरतलस्य तदभिव्यञ्जकत्व दर्शनात् । जालकरन्ध्रनिष्क्रान्तद्युमणिकिरणानां तदभिव्यङ्ग्येनापि करतलेन स्फुटतरप्रकाशो हि दृष्टचरः । यतः अहं जानामि इति ज्ञातायमहमर्थश्चिन्मात्रात्मनो न पारमार्थिकां धर्मः ; अत एव सुषुप्तिमुक्त्योर्नान्वेति । तत्र हि अहमर्थोल्लेखविगमेन स्वाभाविकानुभवमात्ररूपेणात्मावभासते । अत एव सुप्तोत्थितः कदाचित् मामप्यहं न ज्ञातवान् इति परामृशति । तस्मात्परमार्थतो निरस्तसमस्तभेदविकल्पनिर्विशेषचिन्मत्रैकरसकूटस्थनित्यसंविदेव भ्रान्त्या ज्ञातृज्ञेयज्ञानरूपविविधविचित्रभेदा विवर्तत इति तन्मूलभूताविद्यानिबर्हणाय नित्यशुद्धबुद्धमुक्तस्वभावब्रह्मात्मैकत्वविद्याप्रतिपत्तये सर्वे वेदान्ता आरभ्यन्ते इति । 
महापूर्वपक्षनिगमनम्
	ननु स्वप्रकाशस्य न व्यञ्जकापेक्षा, व्यञ्जकानां च न क्वचिदपि स्वव्यङ्ग्यैर्व्यञ्जनं 
दृष्टम् ; अनुभूतिश्च न व्यङ्क्त्री ; अक्षरवञ्जडत्वप्रङ्गात् । अहङ्कारोऽपि नाव्यङूक्ता व्यङ्क्तृबुद्ध्यधीनसिद्धित्वाभावेन परमार्थसत्त्वप्रसङ्गात् । न च स्वयं व्यक्तः ; अनिष्टत्वात् । अतो मिथो व्यङ्कक्तृव्यङ्ग्यत्वेऽन्योन्याश्रयः स्यादिति चोद्यमनूद्य क्षिपति - स्वप्रकाशाया इति । सजातीयनिरपेक्षतया स्वयम्भातस्यापि परेण व्यङ्ग्यत्वं तदभि व्यञ्जकत्वं च निदर्शयति - रवि इति । करतलस्य रविकरव्यञ्जकत्वम् असिद्धमित्यत्राह - जालक  इति । एतेन नित्यसिद्धायाः स्वरूपव्यक्तेरन्यैवाहङ्कारजन्यभिव्यक्तिरित्यपि सूच्यते । पूर्वमहम्बुद्धेः सुषुप्त्यादावभावात्सिद्धान्तिसंमतस्वरूप धीत्वयोगेनान्यगोचरत्वमुक्तम् । अत्र प्रत्येतुः प्रत्येतव्यतिरेकोऽहन्त्वम् ; तञ्चात्मनः कादचित्कमपि सत्यमितिमन्यमानं प्रत्याह - यत इति । व्यापकाभावे व्याप्यं नेति व्यतिरेक व्याप्त्या साध्यस्यात्र साधकसद्भावार्थतया तद्धेतुत्वोक्तिः ; न तु तद्बोधकतया । अहङ्कारस्य धर्मतानिषेथोऽहन्त्वधर्मतानिषेधार्थः । ज्ञातृत्वादिकं वा भावप्रधानम् ; ज्ञातृत्वदिसहित महन्त्वमित्यर्थः । एवकारोऽन्यथा सिद्ध्यपोहार्थः।  ज्ञातृत्वाहन्त्वे, मिथ्याभूते अनात्मधर्मो च, सुषुप्त्यादावभातत्वात् मनुष्यत्वादिवदिति प्रयोगः । स्वरूपासिद्धोऽयं हेतुरिति वादिनं प्रत्याह - तत्र इति । हिर्हेतौ शास्त्रप्रसिद्धौ  वा । नाहं खलु  इत्यादिभिः सुषुप्तावहन्धीनिवृत्तिस्सिद्धा ; मुक्तौ च अहङ्कारबलं दर्पम्  इत्यादिभिः । न केवलं शास्त्रेण, प्रबुद्धस्य सुषुप्तावस्थात्मपरामर्शप्रकाराञ्च तदानीमहन्धीनिवृत्तिमाह - अत एव इति । अत्रापि अत इति । साध्यपरम् । यदप्याहुः  इत्यादिना प्रपञ्चितं वस्तुसामर्थ्यं परमप्रकृतकर्मनैरपेक्ष्यव्यक्तै  निगमयति - तस्मात्  इति ; प्रमाणैस्तदनुग्राहकैश्चस्थापनादित्यर्थः । अत्र निर्विशेषं प्राप्यम् । नित्यप्राप्ते तस्मिन्नोपासनादिसाध्या प्राप्तिः । निवर्त्यं मिथ्याभूतज्ञानम् ; तन्निरासे च ज्ञानातिरिक्तं नापेक्ष्यम् । निवर्तकं वाक्यजन्यमैक्यज्ञानम् ; तञ्च स्वोत्पत्तौ स्वफले वा न कर्मापेक्षितमिति वस्तुत्रयसामर्थ्यनिष्कर्षः । निरस्त - इत्यादिना सजातीयविजातीयनिवृत्तिः । भेदविकल्पः ; तद्वैचित्र्यम् , तद्भ्रमो वा ।  निर्विशेष  इति स्वगतव्युदासाय । चिन्मात्रैकरसशब्दः प्राग्वत् । ज्ञातृज्ञेयादयो विवर्त्ताः । भ्रान्त्या विवर्त्तते ; भ्रमगोचरमिथ्याभूतविकारवती भवतीत्यर्थः । तच्छब्देन भ्रान्तिः परामृश्यते शुद्धमुक्तशब्दौ - अविद्यातत्कार्यनिवृत्त्यर्थौ । प्रतिपत्तये  ; प्राप्तय इत्यर्थः । सर्वे वेदान्ताः - कारणपराः तच्छोधकाः तदैक्यबोधकाश्च । तेषामारभ्यत्वमिह विचारद्वारा । इतिः प्रकारे यदप्याहुः इत्यन्वयः । सकारणस्य संसारस्य सत्यत्वेन ज्ञानबाध्यत्वाभावान्न तदर्थं शास्त्रम् 
आरभ्यमित्यत्र तस्य मिथ्यात्वेन धीबाध्यत्वात्तत्प्रधानं शास्त्रमारभ्यमिति परोपन्यस्तवस्तुसामर्थ्यमिह स्पष्टोकृतम् ।। 
तस्मादनुपयुक्तत्वाद्विरोधाञ्चत्र कर्मणः ।
तञ्चिन्तावृत्तता नेति वाक्यशेषो मनस्कृतः ।।         
	।। इति महापूर्वपक्षः ।।               	           
	तदिदमौपनिषदपरमपुरुषवरणीयताहेतुगुणविशेषाविरहिणाम् , अनादिपापवासनादूषिताशेषशेमुषीकाणाम् , अनधिगतपदवाक्यस्वरूपतदर्थयाथात्म्यप्रत्यक्षादिसकलप्रमाणवृत्ततदितिकर्तव्यतारूपसमीचीनन्यायमार्गाणां विकल्पासहविविधकुतर्ककल्ककल्पितमिति न्यायानुगृहीतप्रत्यक्षादिसकलप्रमाणवृत्तयाथात्म्यविद्भिरनादरणीयम् । 
महासिद्धान्तः
अथानूदितनानार्थदोषजालमहोदधेः ।
संक्षिप्तप्रतिपत्त्यर्थं तदित्यादि निबध्यते ।।360।।
प्रकाशयति तत्कारः परैरुक्तमनेकथा ।
अनेकग्रन्थसन्दर्भसाधितं तदुदीर्यते  ।।361।।
दूष्यकार्त्स्न्यमिदं वक्ति प्रस्फुरद्दोषतामपि ।
आभासत्वमतो वक्तुमिदंशब्दः प्रयुज्यते ।।362।।
किं चासारमिदं सर्वं ; सति सारे हि कुत्रचित् ।
सारासारौ विवेक्तव्यौ मल्लिकादिसमैरपि ।।.363।।
यदि नेद्ध्रियते न्यायैः श्रुतिशल्यमिदं मतम् ।
उपल्पूयेत सन्मार्गस्तदाहुर्बाह्यदूषणे ।।364।।
प्रमाणत्वाप्रमाणत्वे पुण्यपापादि तत्फलम् ।
विध्यर्थवादमन्त्रार्थनामधेयादिकल्पना ।।
सर्वेषु लक्षणेष्वेव स्वप्रमाणगणैः स्थितिः ।
वचनव्यक्तिभेदेन पूर्वसिद्धान्तपक्षता ।।
कर्मभ्यः फलसम्बन्धः पारलौक्यैहलौकिकः ।
सर्वमित्याद्ययुक्तं स्यादर्थशून्यासु बुद्धिषु ।।
तस्माद्धर्मार्थिभिः पूर्वं प्रमाणैर्लोकसम्मतैः ।
अर्थस्य सदसद्भावे यत्नः कार्यः क्रियां प्रति ।। इति ।
	अत्र व्यावहारिकव्यवस्थया समाधिस्तु सांवृतव्यवस्थावदपाकरिष्यते । अत्र तदिदं परोक्तमुपायादित्रयमनादरणीयमिति साध्यम् ; औपनिषद - इत्यादिना तद्धेतूक्तिः । स्वपक्षे च प्राप्यादयस्त्रय इह परमपुरुषतद्भक्तितदपुराधाः सूच्यन्ते । औपनिषदशब्देन तं त्वौपनिषदं पुरुषम्  इत्यादि वाक्यं स्मारयता स्वपरपक्षयोः साधनदूषणोक्तिः । परेषां तु ब्रह्मणो वेद्यत्वानभ्युपगमात्तदिष्ट विपरीतसगुणत्वादिश्रुत्या च बाधप्रदर्शनम् । परमपुरुषत्वोक्तिरीश्वर उत्तीर्णताव्युदासाय ; अर्थात्त्रिमूर्तिसाम्योत्तीर्णतादिपक्षपोहः । सम्यग्घीनानुत्पत्त्यै भक्तिविरहाद्युक्ति ः भक्तिर्हि सम्यग्धीहेतुतया यस्य देवे परा भक्तिः शुद्धभावं गतो भक्त्या इत्यादिषु ख्याता । पापस्य वासना तत्त्वज्ञाननिवृत्तिमिथ्याज्ञानादेः । सजातीयारम्भस्योत्पादनशक्तिः । तस्यास्तत्त्वधीनाशकत्वं पापां प्रज्ञां नाशयति क्रियमाणं पुनःपुनः इत्यादिषु प्रसिद्धम् । बीजाङ्कुरन्यायसूचनाय अनादिशब्दः । अशेषशब्देन मानतर्कप्रप्योपायादिसर्वसंग्रहः । पापस्य भक्त्या निवर्त्यत्वं भक्त्यभावे यथार्हं हेतुसाध्यभावो भक्तिनिरोधद्वारं चात्र सूच्यम् । भक्त्यभावादिनोत्कार्थाभ्यां मानतदितिकर्तव्यतादौ सर्वत्र प्रमिति सामग्रीशैथिल्येन बहुविदामपि भ्रमादिसम्भवमाह - अनाधिगत इति ।सम्यक् इत्युपस्कार्यम् । पदस्वरूपम् - प्रकृतिप्रत्ययसमुदायात्मकं, वाक्यस्वरूपं तु संघातः । तदर्थः - मुख्यामुख्यरूपः पदार्थो वाक्यार्थश्च । तद्याथात्म्यम् - दुस्त्यजभेदगर्भत्वं वाक्यार्थस्य यथार्हतात्पर्यगोचरत्वं च । भेदभूयस्तया, विरोधे सति प्रबलतया परेष्टत्वाञ्च, प्रत्यक्षादेः पूर्वं वाक्यस्योक्तिः । आदिशब्देन स्वपराभ्युपेतग्रहः । सकलशब्दः सावान्तरभेदपरः परेष्टमानान्तरपरो वा । वृत्तम् - स्वरसतः स्वार्थसाधनमुपजीव्यानुविधानं च । तच्छब्देन प्रमाणपरामर्शः । न्यायः तर्कः । समीचीनत्वम् - साङ्गपञ्चकत्वम् । मार्गः - तत्तत्प्रतिपादकविद्यास्थानम् । यद्वा - विरुद्धजिज्ञासावारण रूपोऽनुग्रहः । सम्बन्धसामान्ये षष्ठी । कुतस्तर्हि मानशून्यस्योत्थानम् ?  इत्यत्र बाह्यमतवदित्यभिप्रायेणाह - विकल्प इति । विकल्पासहत्वम् - विकल्पमात्रे स्पष्टदोषत्वम् । वेद्यत्वावेद्यत्वादिविरुद्ध गोचरत्वाभिप्रायेण विविधशब्दः । तर्केषु सारो बाह्यैरात्तः ; वेदप्रामाण्याद्यनादरेणोत्थानात् । इदं तु तदृजीषैः कल्पितम् । स्वमतस्य 
सत्तर्कानन्वितमानसिद्धतां बोधायनटङ्कद्रमिडादिमहत्तरपरिग्रहप्राचुर्यं च सूचयति - न्याय इति । अनादरणीयम् - आदरानर्हम् ; उन्मत्तजल्पितवत्  उपेक्षणीयमित्यर्थः । एतेन दृष्टापह्नोतृणां वादानधिकारः सूच्यते । उक्तं हि वेदार्थसंग्रहे - सर्वशून्यवादिनो ब्रह्मव्यतिरिक्त वस्तुमिथ्यात्ववादिनश्च स्वपक्षसाधकप्रमाणपारमार्थ्या नभ्युपगमात् अभियुक्तैर्वादानधिकार एव प्रतिपादितिः - अधिकारोऽनुपायत्वान्न वादे शून्यवादिनः इति इति । तत्प्रतिक्षेपस्तु अन्वारोहेण; शिक्षणीयान् शिष्यादीन् प्रति वा ।
	तथा हि - निर्विशेषवस्तुवादिभिर्निर्विशेषे वस्तुनि इदं प्रमाणम् इति न शक्यते वक्तुम् ; सविशेषवस्तुविषयत्वात्सर्वप्रमाणानाम् । यस्तु स्वानुभवसिद्ध इति स्वगोष्ठीनिष्ठः समयः, सोऽप्यात्मसाक्षिक सविशेषानुभवादेव निरस्तः ; इदमहमदर्शम् इति केनचिद्विशेषेण विशिष्टविषयत्वात्सर्वेषाम् अनुभवानाम् । सविशेषोऽप्यनुभूयमानोऽनुभवः केनचिद्युक्त्याभासेन निर्विशेष इति निष्कृष्यमाणः सत्तातिरेकिभिः स्वासाधारणैः स्वभावविशेषैर्निष्क्रष्टव्य इति निष्कर्षहेतुभूतैः सत्तातिरेकिभिः स्वासाधारणैः स्वभावविशेषैः सविशेष एवावतिष्ठते । अतः कैश्चिद्विशेषैर्विशिष्टस्यैव वस्तुनोषऽन्ये विशेषा निरस्यन्त इति न क्वचिन्निर्विशेषवस्तुसिद्धिः । धियो हि धीत्वं स्वप्रकाशता च ज्ञातुर्विषयप्रकाशनस्वभावतयोपलब्धेः ; स्वापमदमूर्च्छासु च सविशेष एवानुभव इति स्वावसरे निपुणतरमुपपादयिष्यामः । स्वाभ्युपगताश्च नित्यत्वादयो ह्यनेके विशेषास्सन्त्येव । ते च न वस्तुमात्रमिति शक्योपपादनाः । वस्तुमात्राभ्युपगमे सत्यपि विधाभेदविवाददर्शनात् , स्वाभिमत तद्विधाभेदैश्च स्वमतोपपादनात् । अतः प्रमाणिकविशेषैर्विशेष्टमेव वस्त्विति वक्तव्यम् । 
निर्विशेषनिष्प्रमाणकत्वम् 
	संक्षिप्तं परनिरसनं प्रपञ्चयितुमुपक्रमते - तथा हि इति । तत्र प्राप्यस्य निर्विशेषत्वं मानशून्यतया क्षिपति - निर्विशेषे इति । निर्विशेषे वस्तुनि इति विशेषणात्स्ववचनविरोधोऽप्यत्र सूच्यते । तस्मिन्मानमस्तीति सामान्योक्तिरयुक्ता । अतो लोकतः स्वमत्या वा सिद्धस्य विशेषतो वक्तव्यत्वाय इदंशब्दः । परैरुच्यमाने वक्तुं शक्यत्वं कथं क्षेप्यम् ? विशेषे च निर्विशेष इव त्वयापि मानं वाच्यमित्यत्राह - सविशेष  इति । कस्याप्यत्र प्रमाणीकर्तुं शक्यत्वं निषिध्यते ; न तु तद्वचनमात्रम् । विशेषप्रमाणमपि न 
निर्विशेषविषयम् ; तत्तदाश्रयादिभिर्विशेषशब्दवाच्यत्वादिभिश्च तद्वैशिष्ट्यात् । अस्ति हि क्वचिदाश्रतैः क्वचिदाश्रयादिभिश्च भिन्नधीः । गुणादिरूपे च विशेषे स्वपनिर्वाहकत्वं वक्ष्यत इति नानवस्था । स्वतिस्सिद्धे माननैरपेक्ष्यवादमनूद्य क्षिपति - यस्तु इति । स्वानुभवसिद्धः स्वप्रकाशप्रत्यक्षसिद्ध इत्यर्थः । स्वगोष्ठीनिष्ठः लैकिकपरीक्षकसंनिधौ दुर्वच इत्यर्थः । समयः परिभाषाप्राय इति भावः । सर्वहृदयविसंवादद्बाधानर्हत्वाभिप्रायेण आत्मसाक्षित्वोक्तिः । उक्तं व्यनक्ति - इदम्  इति । अत्र पदत्रयेण विषयाश्रयस्वगतविशेषप्रदर्शनम् । केनचित् इति तदवान्तरविशेषप्रदर्शनार्थम् । विशिष्टविषयत्वात् - विशिष्टस्वरूपप्रकाशरूपत्वात् । यद्वा - अनुभवपरामर्शरूपाणां ज्ञानानां  विशिष्टपूर्वानुभवगोचरत्वादित्यर्थः । तथा च अदर्शम् इत्यपि स्वरसम्  । सर्वशब्दः पुरुषान् अनुभवान्वा ब्रूते । सर्वदृष्टेऽपि युक्तिबाधं क्षिपति - सविशेष इति । अनुभूयमान इति ; अत्रापि प्रकाशमान इति वा परामृश्यमान इति वार्थः । केनचित् - धीत्वादिना व्यतिरेकिणा । युक्तिशब्द इहानुमानार्थः । निश्चितदोषप्रत्यक्षसिद्ध ज्वालैक्यबाधकाद्व्यावृत्त्यर्थं स्वनिष्कर्षेणाभासतोक्ता । निष्कृष्यमाण इत्यन्तोऽनुवादः । तदैव सविशेषत्वधीसूचनाय वर्तमाननिर्देशः । यदि पक्षस्वरूपमेव हेतुः , तदा दृष्टौ साध्यसन्देहः ; साधनाकाङ्क्षा च न स्यात् । न च स्वयं स्वधर्मः ; नापीदं स्वपरनिर्वाहस्थानम् ; तस्मादन्यत्वाभिप्रायेण सत्तातिरेकित्वोक्तिः ; स्वरूपातिरिक्तं सत्तामात्रं भासमानत्वादिकं वा व्यभिचारान्न हेतुरिति भावः । अत एव स्वासाधारणत्वमुक्तम् । तेन स्वरूपसिद्धिव्यधिकरणासिद्धिविरोधानैकान्त्यानां भ्रमसहत्वस्य साध्यसन्देहार्हधर्मिस्वरूपैक्यस्य च निरासः । सत्तातिरेकित्वादेः पक्षे युक्त्या स्थापनाय पुनर्ग्रहणम् । निष्कर्षहेतुभूतैः इति हि तत्स्थापनम् ; न हि धर्मिस्वरूपासाधारणं सत्तादिधर्ममात्रं वा सविशेषाद्व्यावृत्तिं साधयेदिति भावः । साधनकाले हेतुस्तिष्ठति, साध्यकाले तु स्वयमपि गलतीति धर्मवादवादिना त्वया न वक्तुं यक्तम् । अनुभूतित्वनिवृत्तौ च कथमनुभूतिस्स्यादित्यभिप्रायेण सविशेष एवावतिष्ठते - इत्युक्तम् ; अन्यथा स्वरूपासिद्धिस्स्यादित्यभिप्रायेण एवकारः । सर्वविशेषनिषेधको हेतुः स्वपरनिर्वाहकनीत्या कनकरजत वत्स्वात्मनोऽपि निवर्तकः स्यादित्यत्राह - अत इति ; स्वस्मिन्निषिद्धे सविशेषत्वव्यापकाननु भूतित्वनिवृत्त्ययोगात्साधकाभावेन 
साध्यासिद्धिप्रसङ्गादित्यर्थः । केश्चित् - हेतुतया प्रमितैः तत्समानयोगक्षेमैश्च । यद्येतद्धेतु राहित्यमेतद्धेतुमत्त्वेन साध्यते, तदा प्रतिज्ञाहेत्वोर्विरोधश्च स्यादिति भावः । अन्ये - प्रमितिसिद्धस्वधर्मव्यतिरिक्ताः । न  क्वचित् ; न हि स्वानुमवे स्वस्य निर्विशेषत्वं सिध्यति । एवं तत्परामर्शेऽनुमानादौ चेत्यर्थः । हेतुरूपस्वगतविशेषः स्थापितः ; अथ इदमहम् इत्युक्तविषयाश्रयाभ्यामपि वैशिष्ट्यं स्थापयति - धिय इति । हिः प्रसिद्धौ ! धीत्वम्  कस्यचित्प्रकाशात्मता ; स्वैः स्वस्येति विशेषतः स्वप्रकाशता । प्रकाशश्च कस्मैचित् इति वक्ष्यति । पूर्वं त्वदुक्तो हेतुस्तत्साध्यं चेत्यर्थः । निष्कृष्टा विषयधीरेव ब्रह्म  इति वदन्तं प्रति अत्र ज्ञातुः इत्यादिकमुच्यते । स हि स्वसम्बन्धादर्थान्तरे  इत्यादिकमप्याह । स्वमते त्वहमर्थस्यात्मनः प्रसिद्धधीव्यतिरिक्ततया विषयाश्रयावच्छिन्नप्रकाशत्वाभावेऽपि श्रुतिबलेन स्वप्रकाशत्वात्तद्गुणसारत्वाञ्च ज्ञानत्वव्यपदेशः सूत्रितः । यथोपलम्भं वस्तुस्वभाव स्थाप्यः, अन्यथातिप्रसङ्गादित्यभिप्रायेण उपलब्धेः इत्युक्तम् । विषयरहितोऽप्युपलम्भः कदाचिदस्ति ; अतो न तद्भासनस्वभावतेत्यत्राह - स्वाप इति । अनुभवः - आत्मभावनम् । स्वावसरे - तदुपपादनोचिते अहमर्थात्मत्वस्थापनकाले । निपुणतरम् - उपपन्नतरमित्यर्थः ; परोक्तयुक्त्यैव साधनात्तैरपि सम्मन्तव्यमिति भावः । निर्विशेषत्वसाधकैर्विषयाश्रयाभ्यां च सविशेषत्वमुक्तम् । अथ परोक्तैः साध्यैश्च तदाह - स्वाभ्युपगता इति । तेषु मानसिद्धांशस्य स्वमतेऽपि सिद्धि द्योतनार्थ एवकारः । ते धियोऽनतिरिक्ता इत्यत्राह - ते इति । सम्मतिविमतिभ्यां भेदमाह - वस्तु इति । 
धीस्वरूपस्य सत्यत्वं बौद्धादेरपि सम्मतम् ।
अतो धीमात्रसाध्यत्वे दुस्त्यजा सिद्धसाध्यता ।।365।। 
तद्धर्मसाधने तु स्यात् स्वसिद्धान्तविरुद्धता । 
स्वसाध्यानां मृषात्वोक्तिः वृषलोद्वाहमन्त्रवत् ।।366।।
	विमतिमूलस्वेष्टसमर्थनेन च सिद्धात् साध्यानामन्यत्वमाह - स्वाभिमत इति । हेतुतया स्वाभिमतैः धीधर्मभेदैरित्यर्थः । तेन धीस्वरूपात्साध्येभ्यश्च व्यावृत्तैः साधकैरपि सविशेषत्वसिद्धिः । तेषां हेतूनां साध्यानां च कल्पितत्वपक्षोऽपि, स्वाभिमतशब्देन स्वमतोपपादनात् इत्यनेन च, निरस्तः । यदि क्षणिकत्वादिकमिव नित्यत्वादिकमपि कल्पितम् , कुतस्तदा ते क्वचित्पक्षपातः ? तादृशनित्यत्वादिसाधने च न कथं 
परस्सिद्धसाध्यतां ब्रूयात् ? रज्जुसर्पनयात्तद्विरूद्धं च सत्यं स्यात् । हेतुना च तथात्वे बाष्पारोपितधूमवत् असाधकत्वम् । यदि ब्रूयात् - आरोपितधूमादेरसाधकत्वं न कल्पितत्वात् , किं तु व्यप्तिशून्यत्वात् ;  सत्यां तु तस्याम् असत्यस्यापि साधकत्वं दृष्टमिति - तदसत् ; व्याप्तेरप्यत्र कल्पितत्वाङ्गीकारात् ; तादृशी च बाष्पधूमे सिद्धेति । यथा च माध्यमिकोक्त बाधकप्रामाण्यमिथ्यात्वेन बाध्यस्य ब्रह्मणः सत्यत्वम् एवं विशेषबाधकप्रामाण्यमिथ्यात्वेऽपि तत्सत्यत्वं दुस्त्यजम् । 
अत्र सत्यमसत्यं  वा साधनं दूषणं च वः । 
सत्यत्वे सद्वितोयत्वमसत्यत्वे त्वसर्थता ।।367।।
	पारिशेष्याद्विशेषसत्यत्वपक्षमभ्युपगमयति- अत इति । वस्तुमात्रकल्पितत्वयोः दुर्वचत्वादित्यर्थः । प्रमाणिकविशेषैः - हेतुभिः साध्यैः सविशेषैर्विषयाश्रयैश्चेति यावत्। अन्यथा तुच्छत्वद्योतनार्थ एवकारः ।
सामान्यतो हि धीस्थेऽर्थे विशेषस्याग्रहे सति ।
स्यादध्यासस्त्वदिष्टे तु द्वयाभावाद्भवेन्न सः ।।368।।
	शब्दस्य तु विशेषेण सविशेष एव वस्तुन्यभिधानसामर्थ्यम् ; पदवाक्यरूपेण प्रवृत्तेः । प्रकृतिप्रत्यययोगेन हि पदत्वम् ; प्रकृतिप्रत्ययोरर्थभेदेन पदस्यैव विशेष्टार्थप्रतिपादनमवर्जनयिम् । पदभेदश्चार्थभेदनिबन्धनः ; पदसङ्घातरूपस्य वाक्यस्यानेकपदार्थसंसर्ग विशेषाभिधायित्वेन निर्विशेषवस्तुप्रतिपादना सामर्थ्यान्न निर्विशेषवस्तुनि शब्दः प्रमाणम् ।
शब्दस्यसविशेषवाचकत्वम्
	एवं स्वानुभवसिद्धिप्रसक्तानुप्रसक्तमुपसंहृत्य प्रागुक्तं सर्वप्रमाणानां सविशेषविषयत्वं विवृण्वन् प्रत्यक्षात् प्रबलतया पराभिमतशब्दं तावद्विशिष्टपरमाह - शब्दस्य इति । तुशब्दो विशिष्टविषयप्रत्यक्षाद्युपजीवित्वं परकल्पितशास्त्रप्राबल्यं वा द्योतयति । वाक्यात्मना सविशेषबोधनेन प्रत्यक्षात् समधिकत्वव्यञ्जनाय विशेषेण इत्युक्तम् । एवकारेण यत्किञ्चिन्निमित्ताभावे शब्दस्य प्रवृत्तिरेव न स्यादिति व्यज्यते। 
सत्यनित्यत्ववेद्यत्ववाच्यत्वादौ तु साश्रये ।
तत्तच्छब्दप्रवृत्तिः स्यात् स्वान्यनिर्वाहकत्वतः ।।369।। 
	आभिधानसामर्थ्यम् - कयाचिद्वृत्त्या बोधनार्हत्वमित्यर्थः । विशिष्टार्थत्वातिरेके 
निदानमाह - पद इति । तत्र पदेऽपि वाचकांशभेदमाह - प्रकृति इति । हिशब्दः सुप्तिङन्तं पदम् विभक्त्यन्ताः पदम् इत्यादिशास्त्रान्तरप्रसिद्ध हेतुम् अवधारणं वा व्यनक्ति । ततः किमित्यत्राह - प्रकृतिप्रत्यययोः इति । यद्यपि स्वार्थे केचित्प्रत्यया विहिताः, तथापि प्रत्ययान्तरेण संख्यादिवैशिष्ट्यं प्रायशस्तत्रापि स्यादिति भावः । एवं गोत्वादिपदेष्वपि द्रष्टव्यम् । पदस्यैव - वाक्यस्थस्य तदंशमात्रस्यापीत्यर्थः । अवर्जनीयम् इत्यनेनाभिहितान्वयवादिभिरपि पदांशयोरन्वितार्थत्वं स्वीकृतमिति सूच्यते । वाक्यस्यापि सर्वविशिष्टपरत्वं वक्तुं तदुपयुक्तमाह - पदभेद इति । प्रमाणभूतैकवाक्यस्थविषमिदम् । वीप्सादौ च तात्पर्यभेदादर्थभेदोऽस्त्येव । उक्तार्थेन वाक्ये फलितमाह - पदसङ्घात इति । अभिहितान्वयमतेन संसर्गोक्तिः । विशेषशब्दः अपूर्वार्थः ; मतान्तरे तु संसर्गविशिष्टे तात्पर्यम् । यद्यपि अर्थैकत्वादेकं वाक्यम्  इति न्यायादेक एव वाक्यार्थः , तथापि लिङ्गसंख्याकारकाद्यनेकांशगर्भोऽसौ ;  न तु क्वचिदपि निर्धूतनिखिलांशं किञ्चित् शब्दबोध्यम् । अखण्डवाक्यार्थादिक्लप्तिस्तु निरसिष्यते । निर्विशेषब्दोऽप्याप्त प्रयुक्तश्चेद्विशिष्टतया प्रमितमन्यपदार्थं विवक्षितविशेषरहितं लिङ्गसंख्यादियुक्तमेव ब्रूते । न चैकं पदं प्रमाणम् ; अध्याहारादिना पदान्तरयोगे तु नगरं निर्विशेषं तन्मात्राण्यविशेषाणि इतिवत्तात्पर्यवशेन सङ्कुचितवृत्तिः स्यात् । भ्रन्तोक्तश्चेन्न प्रमितिहेतुत्वम् । 
शब्दस्यातोऽनुमानत्वमप्रमाणत्वमेव वा ।
वदद्भिरपि दुर्वारं विशिष्टार्थावबोधनम् ।।370।।
अविनाभावतोऽन्येन संबन्धेन विशिष्टधीः ।
शब्दात्स्यान्नानुमानत्वं ततोऽस्येतपि सुग्रहम् ।।371।। 
प्रत्यक्षवद्विशिष्टार्थे बुद्धेर्बाधाद्यभावतः ।
मानत्वादिह चार्वाकजल्पश्च वितथोद्यमः ।।372।।   
मनोजन्यतयात्रापि प्रत्यक्षत्वे विवक्षिते ।
न नः काचित्क्षतिः तत्तु न प्रत्यक्षस्य लक्षणम् ।।373।।
एतत्सर्वं मत्वोक्तम् -  न निर्विशेषवस्तुनि शब्दः प्रमाणम् इति ।
	प्रत्यक्षस्य निर्विकल्पकसविल्पकभेदभिन्नस्य न निर्विशेषवस्तुनि प्रमाणभावः ; सविकल्पकं जात्याद्यनेकपदार्थ विशिष्टविषयत्वादेव सविशेषविषयम् , निर्विकल्पकमपि सविशेषविषयमेव ; सविकल्पके, स्वस्मिन्ननुभूतपदार्थ विशिष्टप्रतिसन्धानहेतुत्वात् । निर्विकल्पकं नाम केनचिद्विशेषेण वियुक्तस्य ग्रहणम् ; न 
सर्वविशेषरहितस्य । तथाभूतस्य कदाचिदपि ग्रहणादर्शनात् अनुपपत्तेश्च । केनचिद्विशेषेणेदमित्थमिति हि सर्वा प्रतीतिरूपजायते, त्रिकोणसास्नादिसंस्थानविशेषेण विना कस्यचिदपि पदार्थस्य ग्रहणायोगात् ।
प्रत्यक्षसामान्यस्य निर्विशेषविषयत्वनिरासः,
अथ प्रत्यक्षमन्यद्वा स्वेष्टमानं विवक्षितम् ।
भङ्गायाध्यक्षमखिलं विशिष्टार्थं समर्थ्यते ।।374।।
	प्रत्यक्षस्य  इति - अपरोक्षबुद्धरित्यर्थः । ग्रहणं ह्यनन्तरमुदाह्नियते । अविशिष्टप्रत्यक्षसद्भावकल्पनयान्यतरप्रमाण्योक्तिरयुक्तेत्यभिप्रायेण निर्विकल्पकसविकल्पभेदभिन्नस्य  इत्युक्तम् । एवं ह्याहुश्चार्वाकाः - अज्ञातार्थपरिच्छित्तिः प्रमाणम् । तञ्च प्रत्यक्षमेव, तत्रापि निर्विकल्पकमप्रमाणमनधारणवात्  इति । अत्रानवधारणशब्देन संशयरूपत्वम् अविशिष्टविषयत्वं वा विक्षितं चेदसिद्धिः ; कतिपयविशेषग्रहात् । संशयोत्थापकत्वं चेत्सविकल्पकेऽप्यस्ति ; क्वचिदपि केनापि सर्वविशेषवैशिष्ट्यस्य अयोगिना दुर्ग्रहत्वात् । बौद्धास्तु अविसंवादिविज्ञानं प्रमाणम् । तत्र - 
कल्पनापोढमभ्रान्तं प्रत्यक्षं निर्विकल्पकम् ।
विकल्पो  वस्तुनिर्भासादसंवादादुपप्लवः ।। इत्याहुः ।
तस्यां यद्रूपमाभाति बाह्यमेकमिवान्यतः ।
व्यावृत्तमिव निस्तत्त्वं परीक्षानङ्गभावतः ।। इति च ।
	तदप्यसत् ; निर्दोषविकल्पानामपि संवादात् ; तदद्विषयस्य तद्वदेवैतैः सम्बन्धानुपपत्त्यादिकुतर्कैर्बाधे तुल्यन्यायतया योगाचारमतेन बाह्यार्थलोपप्रसङ्गात् । विगीता धीः भ्रान्तिः विकल्पत्वादिति त्वयोक्ते धीत्वादिति सामान्यतो ब्रूयात् ; तथा चानुभाष्यते  -
स्तमम्भादिप्रत्ययो मिथ्या प्रत्ययत्वात्तथा हि यः । 
प्रत्ययः स मृषा दृष्टः स्वप्नादिप्रत्ययो यथा ।। इति ।
	वैषम्यं चात्र त्वया दुर्वचम् । किञ्च - अस्तु तत्प्रयोगस्थहेत्वादिविकल्पाननां पक्षीकारे बुहविधासिद्धिबाधयोः प्रस्ङ्गः । अन्यथा तु हेतोर्विपक्षवृत्तित्वादिप्रसङ्गात् । शब्दाध्यासात्सविकल्पकं भ्रान्तिरिति चेन्न ; तदसिद्धेः । यथाहुः - 
संज्ञा हि स्मर्यमाणापि प्रत्यक्षत्वं न बाधते ।
संज्ञिनः सा तटस्था हि न रूपाच्छादनक्षमा ।। इति ।
	अतः प्रमाणिकं प्रत्यक्षं द्विविधमपि प्रमाणम् , न तु निविर्शेषे । तत्र दृष्टान्तार्थं वक्ष्यमाणविशिष्टप्रतिसन्धानव्यक्त्यर्थं च दुरपह्नवांशं तावददाह - सविकल्पकम् इति । आदिशब्देन गुणादिग्रहः - 
यथा मनुष्यः सुक्लो वा दण्डी गच्छति निर्मयः इति ।
सब्दविकल्पस्तु - 
न सोऽस्ति प्रत्ययो लोके यः शब्दानुगमादृते ।
अनुविद्धमिव ज्ञानं सर्वं शब्देन गृग्यते ।। इति ।
	व्यापितया शाब्दैरुक्तोऽप्य्व्युत्पन्नानां विकल्पेषु तदयोगात्संकोच्यः । विशिष्टविषयत्वात्सविशेषविषयम् - इत्यत्र सामान्योक्तस्य जात्याद्युदाहरणैर्व्यञ्जनान्न साध्याविशेषः ।
अस्ति ह्यालोचनाज्ञानं प्रथमं निर्विकल्पकम् ।
बालमुकादिविज्ञानसदृशं शुद्धवस्तुजम् 
	इति परैरन्यथोक्तं प्रथमज्ञानमपि विशिष्टविषयं प्रतिजानोते - निर्विकल्पकम् इति । अपिः समुञ्चयार्थः, परेष्टविरोधद्योतको वा । अवधारणम् उपलम्भदाढर्यपरम्। धीत्वात् विशिष्टविषयमित्यनुमां चात्र सूच्यम् । अविशिष्टविषयत्वस्य क्वचिदप्यभावेऽपि विशिष्टविषयत्वाभावस्य घटादौ दृष्टत्वात्  व्यतिरेकसिद्धिः । विपक्षे बाधस्तु विशिष्टविषयत्वभावे सविषयत्वादिकमपि न स्यादिति अविशेषात् । निर्विषया धीर्न दृष्टेति चेत् - सममेतत् । उपयोगात्कल्प्यत इति चेन्न ; हेत्वसिद्धेः । अनुपयुक्तस्य च कल्पने किं नाम न कल्प्यम् ? प्रतिज्ञाते - सविकल्पके इति । स्वगोचरजात्यादिविशिष्टप्रतिसन्धानरूपविकल्पहेतुत्वादित्यर्थः । सम्प्रतिपन्नप्रत्यभिज्ञाहेतुभूताभिज्ञावदित्युदाहर्तव्यम् ।  
ननु प्रथमं जात्यादिग्रहणाभावादसिद्धो हेतुः - 
ततः परं पुनर्वस्तुधर्मैर्जात्यदिभिर्यया ।
बुद्ध्यावसीयते सापि प्रत्यक्षत्वेन संमता ।। इति ।
	अन्यथा निर्विकल्पमसमाख्थाविरोधश्च स्यात् । तत्राह - 
निर्विकल्पकं नाम इति । अयं भावः -
अस्ति हीति प्रतिज्ञाने नास्ति हीत्युत्तरं क्षमम् ।
प्रवृत्तिभिर्विशिष्टार्था बालमूकादिधीरपि ।। 375।।
शब्दोपस्कारमात्रं तु नात्र व्युत्पत्त्यभावतः ।
व्युत्पत्तिश्च विशिष्टार्थबोधाभावे कथं भवेत् ।।376।।
न चाक्यवशक्त्यैव नामधेयव्यवस्थितिः ।
अतिप्रसङ्गाद्बाधाञ्च महावृक्षादिनीतितः ।।377।।
अतो निरीहादिपदन्यायद्दृष्टानुवार्त्तिनः ।
निर्विकल्पे निषेधस्य निषेधस्य सङ्कोचोऽत्र भवेदिति ।।378।।
	तदिहाद्वैतिकल्पितस्य सर्वविशेषशून्यस्य द्वैताद्वैतिकथितस्य विद्यमानसर्वविशेषधीरहितस्य च ग्रहणं निषेधति - न सर्व इति । तादृशग्रहणं दृष्टं कल्पितं वेति विकल्पं मत्वा पूर्वं दूषयति - तथा इति । प्रथममपि तथाभूतग्रहणं योग्यानुपवम्भनिरस्तमित्यर्थः । अपरं निषेधति - अनुपपत्तेश्च इति । उपपत्त्यभावादित्यर्थः तत्कल्पकस्य अन्यथोपपत्तेरिति भावः । धीत्वप्रयुक्तव्याप्तिविरोधेनोपपत्तिविरुद्धत्वं चात्र बोध्यम् । अदर्शनं विवृण्वन् स्वमते दर्शनं च प्रमाणयति - केनचित् इति । पृधक्सिद्धेन अपृथक्सिद्धेन वेत्यर्थः । गोत्वद्रव्यत्वबहिष्ठत्वादिना गगनादेर्ग्रहीतुश्च व्यावृत्ता हि सर्वत्र सर्वापि धीरिति भावः । उपपत्तिविरोधमुखेन उपपत्त्यभावमपि व्यनक्ति - त्रिकोण इति । अयोगः इह विशिष्टोल्लेखित्वाभावेऽधीत्वादिप्रसङ्गात्सिद्धः । संस्थानशब्दोऽत्र तत्तदसाधारणाकारपरः । कस्यचिदपि इति निरवयवस्यापीत्यर्थः । 
सजातीयविजातीयव्यावृत्तस्वस्वभावतः ।
इत्थमित्येव गृह्यन्ते शब्दगन्धादयोऽपि हि ।। 379 ।।
	एवं सविकल्पकनिर्विकल्पकयोर्विशिष्टबाह्यार्थविषयत्वोक्त्या प्रत्यक्षस्य ज्ञानग्राहिताम् तदाकारवैचित्र्यकारणतया बाह्यार्थस्यानुमेयत्वं च वदन्सौत्रान्तिकोऽपि प्रत्युक्तः । 
	अतो निर्विकल्पकमेकजातीयद्रव्येषु प्रथमपिण्डग्रहणम् । द्वितीयादिपिण्डग्रहणं सविकल्पकमित्युच्यते । तत्र प्रथमपिण़्डग्रहणे गोत्वादेरनुवृत्ताकारता न प्रतीयते । द्वितीयादिपिण्डग्रहणेष्वेवानुवृत्तिप्रतीतिः । प्रथमप्रतीत्यनुसंहितवस्तुसंस्थान रूपगोत्वादेरनुवृत्तिधर्मविशिष्टत्वं द्वितीयादिपिण्ड ग्रहणावसेयामिति दितीयादिपिण्डग्रहणस्य सविकल्पकत्वम् । सास्नादिवस्तुसंस्थान रूपगोत्वादेरनुवृत्तिर्न  प्रथमपिण्डग्रहणे गृह्यत इति प्रथमपिण्डग्रहणस्य निर्विकल्पकत्वम् ; न पुनः संस्थानसूपजात्यादेरग्रहणात् , संस्थानरूपजात्यादेरप्यैन्दियिकत्वाविशेषात् । संस्थानेन विना संस्थानिनः 
प्रतीत्यनुपपत्तेश्च, प्रथमपिण्डग्रहणेऽपि ससंस्थानमेव वस्त्वित्थमिति गृह्यते । अतो  द्वितीयादिपिण्डग्रहणेषु गोत्वादेरनुवृत्ति धर्मविशिष्टता संस्थानिवत्संस्थानव़ञ्च  सर्वदैव गृह्यत इति तेषु सविकल्पकत्वमेव । अतः प्रत्यक्षस्य कदाचिदपि न निर्विशेषविषयत्वम् ।
	द्वयोरपि विशिष्टविषयत्वे तद्विवेको दुश्शक इत्यत्र लक्षणतो विवेक्तुमुदाहरणं तावदाह - अत इति । विशिष्टगोचरत्वतदभावाभ्यमां विभागोक्तेर्निरस्तत्वादित्यर्थः । किमियं प्रथमत्वादिना परिभाषा ? सति विपरिवर्तोऽपि स्यात् - इत्यत्र व्यवहारव्यवस्थापकं विषयभेदमाह - तत्र इति । उक्तवैषम्याच्छब्दव्यवस्थां वाक्यद्वयेनाह - प्रथम इति । विकल्पोऽत्र प्रतिसन्धानगोचरस्य केचिदधिकेन विशेषणेन वैशिष्ट्यम् । तद्योगायोगाभ्यामेव व्यवस्थात्र विपश्चित्सम्मता । जातेः सविकल्पकाभावरूपत्वापोहत्वादिमतव्युदासाय संस्थानत्वं, तद्व्यक्त्यै, सास्नादिरूपत्वं चात्रोक्तम् । परेष्टस्य निर्विकल्पकशब्दनिमित्तां निरस्यति - न पुनः इति । अथ स्यात् , अनुवृत्तिरूपजातिस्तदग्रहे कथं गृह्येत, गृह्यतां वा ; तथापि तद्विशिष्टतया पर्थमधीर्नयुक्ता ; विगीता धीर्विशेषणविशेष्यधीपूर्विका विशिष्टधीत्वात्सम्प्रतिपन्नवदित्यनुमानात् । अतो विशेषणविशेष्याणां मिथः सम्बन्धबोधे क्लृप्तव्याप्तिविशिष्टधीः सिद्धेति ; तत्राह - संस्थान इति । जातिशब्दस्यानुवृत्ति विशिष्टे व्युत्पन्नतया जातित्वेन बुद्धिरेवानुवृत्त्युल्लेखिनी । तत्स्वरूपं तु योग्यतया धर्मिवत्तत्सम्बन्धितयैव गृह्यते ; तदर्थमिह संस्थानरूपत्वोक्तिः। अनुवृत्तिप्रकारस्तु वक्ष्यते । ऐन्द्रियिकत्वाविशेषात् - आश्रयग्राहकेन्द्रियवेद्यत्वात् दूरत्वाद्यभावाञ्चेत्यर्थः । तेन गन्धादिव्युदासः । पिण्डग्रहणेऽपि गोत्वादेः ग्रहणदर्शनव्युदासश्च । संस्थानेन विना - अपृथक्सिद्धयत्किञ्चिद्धर्मेण विनेत्यर्थः । तेन दण्डादिव्यावृत्तिः । दूरादौ द्रव्यत्वादिमात्रेण सिद्धिश्च । विशिष्टधीत्वादिति हेतौ व्यवच्छेद्यस्याविशिष्टविषयज्ञानस्यासिद्धौ व्यर्थं विशेषणम् । अन्यतः सिद्धावनुमेयाभावः । अनेनैव तत्सिद्धावन्योन्याश्रयः । व्यवच्छेद्यसिद्धौ सविशेषणहेतूत्थानम् । तेनैव च तत्सिद्धिरिति । पृथग्धीपूर्वकत्वं तु विशिष्टबुद्धेर्भिन्नसामग्री वेद्यविषयत्वोपाधिकम् । तञ्च दण्डादीनामसन्निधानव्यवधानादेः । सामग्रीसद्भावे तु प्रथममेव तद्विशिष्टधीश्च स्यादेव । तेषां संस्थानत्वाभावात्पुरुषग्रहणाभावेऽपि तद्ग्रहणम् । दण्डादीनां तु पृथक्सिद्धत्वेऽपि दण्डादेः । स्वाश्रयग्राहकेण घ्राणरसनश्रोत्राणां गुणमात्रग्राहित्वं तदाश्रयग्रहणानर्हत्वात्।  सर्वमिदं यथादृष्टि व्यवतिष्ठते । 
भिन्नाक्षग्राह्यगन्धादिविशिष्टप्रत्योदये ।
पृथग्गृहीतिनियमे यथादर्शनमिप्यते ।। 380 ।।
	एवं संबन्धस्य सामग्र्यन्तरवेद्यत्वेऽपि । ननु संस्कारस्यानुद्बोधे द्वितीयादिपिणडग्रहणेऽपि गोत्वादेरनुवृत्ति वैशिष्ट्यं दुर्ग्रहम् ; कथं तत्र सविकल्पकत्वनियम इत्यत्र संभवद्विषयतया प्रतिवक्ति - अथ इति । संस्थानविशिष्टविषयवासनाजनकप्रथमपिण्डग्रहणसामर्थ्यादित्यर्थः । द्वितीयादिपिण्डग्रहणेषु ; द्वितीयत्वादिविशिष्टतया तत्तत्पिण्डग्रहणेष्विति यावत् । सर्वदैवेत्यनेन संस्कारपटिम्ना यत्किञ्चिद्धर्मानुवृत्तिग्रहणं नियतमित्युच्यते । यदा तज्जातीयग्रहणं स्यात् , तदा सविकल्पकत्वमेवेत्युक्तम् ; तदाऽसौ नियम इत्यभिप्रायः ।
द्वितीयादिषु पिण्डेषु निर्विकल्पकसंभवात् ।     
अवधारणमत्र स्यात्प्राचुर्यादिति केचन ।। 381 ।।
	एतेन प्रत्यक्षज्ञानेषु संस्कारसहकृतेन्द्रियजन्यत्वतद्विरहाभ्यां सविकल्पमनिर्विकल्पकयोः भेदो लक्षणतः भेदो लक्षणतः स्थापितो भवति । तेनैव प्रथमपिण्डेऽपि प्रबुद्धसंस्काराणां, द्वितीयादिग्रहणेषु सविकल्पकत्वं च स्यादेव । 
प्रत्यक्षं त्वीश्वरादीनां विशि [ष्टाशेष] ष्टोद्देशगोचरम् ।
अवसानोद्भवत्वेन निर्विकल्पकमस्तु नः ।। 382 ।।
 अनुवृत्तिग्रहात्तत्र सविकल्पकताऽस्तु वा ।
न भज्येत विशिष्टार्थविषयत्वं द्विधाऽपि नः ।। 383 ।।
अनादाविह संसारे तस्मिन्नपि च जन्मनि ।
भाष्योक्तं प्रथमत्वादि त्वपूर्वत्वादिब्द्धितः ।। 384।।
	एवं द्विविधस्यापि प्रत्यक्षस्य निर्विशेषविषयत्वाभावं निगमयति - अत इति कदाचिदपि ; प्रथमाभसन्निपातेऽपीति यावत् ।
	अत एव सर्वत्र भिन्नाभिन्नत्वममपि निरस्तम् । इदमित्थमिति प्रतीताविदमित्थंभावयोरैक्यं कथमिव प्रत्येतं शक्यते ? तत्रेत्थंभावं सास्नादिसंस्थानविशेषः ; तद्विशेष्यं द्रव्यमिदमंश इत्यनयोरैक्यं प्रतीतिपराहतमेव । तथा हि - प्रथममेव वस्तु प्रतीयमानं सकलेतरव्यावृत्तमेव प्रतीये । व्यावृत्तिश्च गोत्वादिसंस्थानविशेषविशिष्टतयेत्थमिति प्रतीतेः । सर्वत्र विशेषणविशेष्यभावप्रतिपत्तौ तयोरत्यन्तभेदः प्रतीत्यैव सुव्यक्तः । तत्र दण्डकुण्डलादयः पृथक्संस्थानसंस्थिताः स्वनिष्ठाश्च कदाचित्क्वचित् द्रव्यान्तरविशेषणतयाऽवतिष्ठन्ते । गोत्वादयस्तु द्रव्यसंस्थानतयैव पदार्थभूताः सन्तो 
द्रव्यविशेषणतयाऽवस्थिताः । उभयत्र विशेषणविशेष्यभावः समानः । तत एव तयोर्भेदप्रतिपत्तिश्च । इयांस्तु विशेषः - पृथक्स्थितिप्रतिपत्तियोग्या दण्डादयः ; गोत्वादयस्तु नियमेन तदनही इति । अतो वस्तुविरोधः प्रतीतिपराहत इति प्रतीतिप्रकारनिह्नवादेवोच्यते । प्रतीतिप्रकारो हि इदमित्थमित्येव सर्वसंमतः । तदेतत्सूत्रकारेण नैकस्मिन्नसंभवादीति सुव्यक्तमुपपादितम् । 
अथोक्तार्थबलादेव वक्ति भङ्गं प्रसङ्गतः । 
भेदाभेदमतस्यापि शास्त्रारम्भादिबाधिनः ।।385।।
	अत एवेति । निर्विकल्पकस्यापि विशिष्टार्थग्राहित्वादेवेत्यर्थः । एवकारः प्रच्छन्नजैनदूषणस्य प्रसक्तानुप्रसक्तिं हेतोरन्यनैरपेक्ष्यं वा व्यनक्ति । सर्वत्र ; अयुतसिद्धयोः, तत एव परोक्तप्रक्रियया सजातीयेष्वपीति यावत् । 
दृष्टत्वादुपपत्तेर्वा भेदाभेदसमुञ्चयः । 
इत्यतदिदमित्यादिग्रन्थाभ्यामथ दूष्यते ।।386।।
	प्रथमपिण्डग्रहे परोक्ता जातिव्यक्त्योरभेदेन गृहीतिरसिद्धा । युक्त्या तत्क्लृप्तिस्तु  भेदग्रहेण बाधितेति भावः । द्वयमपि क्रमाद्विवृणोति - तथाहि इति । सकलेतरव्यावृत्तम् । गृह्यमाणाकारानधिकरणात्सर्वस्माद्भिन्नयेत्यर्थः । सकलशब्देन  गृह्यमाणऽप्याकारः संगृहीतः । तेन तदानीं तदनन्यत्वबुद्धिरप्यस्तीति शङ्कानिरासार्थ एवकारः । सौगतमतवत्स्वरूपत एव - व्यावृत्तिधीः स्यादित्यत्राह - व्यावृत्तिः इति।  चः शङ्कानिवृत्तिपरः । स्वत एव व्यावृत्तिबुद्धौ संशयाद्यभावप्रसङ्गः । दोत्वादेर्गोत्वादिविशिष्टत्वाभावात् धर्मधर्मिभेदश्चात्र सिद्धः । अस्तुभेदधीः, अभेदोऽपि युक्त्या तत्र सिद्ध्येदित्यत्राह - सर्वत्र इति । पृथक्सिद्धेष्विवापृथक्सिद्धेष्पीत्यर्थः । यदि जातिव्यक्तिष्वभेदः साध्यते तर्हि दण्डदण्ड्यादिष्वपि साध्यः स्यादित्याशयः । अत्यन्तभेदः - ऐक्यप्रतिभटस्वभावः । प्रतीत्यैव सुव्यक्तः - प्रत्यक्षेणैव स्पष्टावगतः। अतो निर्बाधो दुरपह्नवश्चेति भावः । तयोरत्यन्तभेदः इत्यनेनैव एको गौरित्येकशब्दानुविद्धप्रत्ययोऽप्येको दण्डीतिवत् विशेष्यद्वित्वादिनिवृत्तिविषय इति सूच्यते । अनयोरैक्यम् इत्यादौ पूर्वोक्तेऽप्येवमेव तात्पर्यम् । ननु - अत्यन्तभिन्नेषु दण्डादिषु सामानाधिकरण्यं मत्वर्थियसापेक्षं दृष्टम् ; गोत्वादिषु तदभावादभेदोऽपि स्यादित्यत्राह - तत्र इति । अयं भावः - पृथक्सिद्धत्वापृथक्सिद्धत्वाभ्यामेव लाघवान्मत्वर्थियापेक्षातदभावौ स्याताम् ; न तु अत्यन्तभिन्नत्वतदभावाभ्याम् , अपृथकसिद्धत्वेऽपि क्वचिन्मत्वर्थियस्तु 
निष्कर्षकशब्दत्वादिति । विशेषणत्वमन्तरेणाप्युपलब्धिसिद्ध्यै पृथक्संस्थानसंस्थितत्वोक्तिः । स्वनिष्ठाः - देवदत्तादिन्प्रत्यपृथक्सिद्धिरहिता इत्यर्थः । कदाचित् आगान्तुकसंबन्धकाले । तावतालम् ; तथापि क्वचिच्छब्दो देशभेदमुखेनापि पृथक्सिद्धिर्दर्शयितुं शक्येति ज्ञापनार्थः । व्यावृत्तिव्यक्त्यै गोत्वादय इत्युद्युक्तम् । अतन्निष्ठतया तत्सत्तैव नास्तीत्यवधारणाभिप्रायः । अवस्थिताः - यावत्सत्तमिति शेषः । ननु विशेषणत्वे समानऽपि यदि अपृथक्सिद्ध्यादिवैषम्यम् , तर्हि तत एव तादात्म्यतदभावलक्षणमपि तत्स्यादित्यत्राह - उभयत्र इति । अभेदप्रतिकूलाकारः  सः । ऐक्याभावव्याप्यो हि विशेषणविशेष्यभावः । तस्मादैक्यक्लृप्तिर्न शक्या ; न हि अवान्तरविशेषेण क्वचिदपि सामान्यव्यापकविरुद्धं सिध्येदिति भावः । एवमप्यभेदक्लृप्तौ सम्प्रतिपन्नैक्यवस्तुनीव भेदधीस्तत्र न स्यादेवेत्यभिप्रायेणाह - तत एव इति । तयोः - पृथक्सिद्धापृथक्सिद्ध्योरित्यर्थः । विशेषणविशेष्ययोरिति वा । भेदप्रतिपतिश्च  इत्यत्र समाना इति विपरीतानुषङ्गः । ननु दण्डादिष्वदृष्टः सहधीनियमो गोत्वादिषु दृश्यते, तेनाभेदोऽस्तु ; न चेदुभयत्र धीसाहित्यनियतिस्तदभावो वा स्यादित्यत्राह - इयान् इति। अयं भावः - यथा भिन्नत्वाविशेषेऽपि  क्वचिदेव तादात्म्यमिति ते स्वभावनियमः, तथा तादृशेष्वपि केषुचिदेवापृथक्सिद्धिः । तेष्वपि न गुरुत्वगन्धादीनां धीसाहित्यनियमः ; स तु गोत्वादीनाम् ;  दुस्त्यजस्वभावनिर्धतातिप्रसक्तिर्नो भयसम्मतभेदविरुद्धं साधयितं शक्नोति । न च अपृथक्सिद्धत्वमेव ऐक्यम् ; अविवादात् ; तदा हि भेद एवाभेद इत्यपि संकेत्येत ।
तस्माद्भेदैकनियतः सहधीनियमस्त्वयम् ।
ऐक्यसिद्धिविरोध्येव भवेञ्चातिप्रङ्गकृत् ।।387।।
इष्टः सिद्ध्यन्नभावादिः प्रतियोग्यादिभिस्सह ।
न चैक्यं युज्यते तत्र विशेषश्चात्र दुर्वचः ।।388।।
किं च सम्प्रतिपन्नैक्ये पृथक्सिद्धेऽप्यसन्नसौ ।
स्यादसाधारणाभासो हेतुः पूर्वश्च तादृशः ।।389।।
व्यक्तव्याहतिदुस्थत्वाद्भिन्नाभिन्नत्वमप्यतः ।
दुःसाधमभ्युपेतेऽपि केवलव्यतिरेकिणि ।।390।।
गर्दभागर्दभाभ्यां च गजत्वं विनिवृत्तिमत् ।
गर्दभागर्दभात्मत्वं गजस्य त्व साधयेत् ।।391।।
धर्मधर्मिस्वरूपैक्ये स्यान्नान्यतरधीः क्वचित् ।
सहधीश्च क्वचिन्न स्यात्सम्मतैक्ये यथा घटे ।।392।।
अतः क्वापि द्वयौरैक्यं सहैवावगतौ न वा ।
दुःसाधमथवा भाक्तं रामसुग्रीवयोरिव ।।393।।
तदिहाभिन्नधीर्भिन्ने भ्रान्तिर्ज्वालैक्यबुद्धिवत् ।
अभिन्ने भेदधीश्चैव स्याञ्चन्द्रद्वित्वबुद्धिवत् ।।394।।
प्रातिस्विकमनेकेषु यदैक्यं सर्वसम्मतम् ।
न ततः प्रस्तुतं सिध्येत्तदुक्तेः सिद्धसाध्यता ।।395।।
सामानाधिकरण्येऽपि यथार्हं प्रतिपाद्यते ।
अनेकान्वित ऐकोऽर्थो नानेकैरेकर्ता गतः ।।396।।
यञ्च व्यष्टिसमष्ट्यादौ नानात्वैकत्वदर्शनम् ।
न विरुद्धान्वयस्तत्र परिषत्पुरुषादिवत् ।।397।।
भेदाग्रहाद्विकारित्वाद्धर्मत्वाद्देशसाम्यतः ।
परिमाणैक्यतश्चेत्याद्यसारं जैनकल्पितम् ।।398।।
बाधासिद्ध्यन्यथासिद्धिव्यभिचारादिविप्लृताः ।
हेतवस्तद्विदामेते जुगुप्सामात्रहेतवः ।।399।।
यञ्चान्यदपि मुह्यद्भिर्भाषितं भास्करादिभिः। 
तत्तदर्थप्रसङ्गेषु तद्भङ्गश्च भवेदिति ।।400।।
	एवं धर्मधर्मितादात्म्यस्य दृष्टत्वे कल्प्यत्वे च निरस्ते भेदाभेदवस्तुनोः विरोधः क्वचिदुपलम्भनिरस्त इति परोक्तं प्रतारणमात्रमित्युपालभते - अत  इति । अत्र प्रतीतिपराहर्ति वदत एव सा स्यादिति भावः । निह्नोतव्यानूक्त्या निह्नवप्रकारं विवृणोति - प्रतीतिप्रकार इति । ननु प्रथमाक्ष संनिपातनिर्विकल्पक दशायामिदमित्थमिति प्रतीतिं परे नेच्छन्ति ; तत्कथमिह सर्वसंमतत्वोक्तिः ? इत्थम् - न ह्यत्र निष्कृष्टान्यतरधीसिद्धं प्रातिस्विकमैक्यं भातीति परैः स्ध्यते ; किं तु धर्मधर्मिणोः । तथोसति इदमित्थम्भावधीस्तत्र परैरपि सम्मन्तव्या । यद्वा सविकल्पकधीप्रकारस्य सर्वसम्मतत्वोक्त्या तद्वलेन प्रथममपि तद्वदेव विरुद्धानुल्लेखः  स्थाप्यते । ननु - तदनन्यत्वमारम्भणशब्दादिभ्यः अंशो नानाव्यपदेशादन्यथा चापि दाशकितवादित्वमधीयते एके आत्मेति तूपगच्छन्ति ग्राहयन्ति च अविभागेन दृष्टत्वात्  
इत्यादिवादिनः सूत्रकृतोऽत्यन्तभेदोऽनिष्ट इत्यत्र तदभिप्रायव्यक्त्यै स्पष्टार्थमनेकान्तवादा क्षेपसूत्रं दर्शयति - तदेतत् इति, प्रमाणादि सिद्धविरुद्धसम्भेददूषणमित्यर्थः ।

सुव्यक्तार्थेन सूत्रेण निश्चिते सूत्रकृन्मते ।
अव्यक्तार्थेस्तदुन्नेतुरपसिद्धान्तमाह च ।।401।।
अतः प्रत्यक्षस्य सविशेषविषयत्वेन प्रत्यक्षादिदृष्टसम्बन्धविशिष्ट विषयत्वादनुमानमपि सविशेषविषयमेव । प्रमाणसंख्याविवादेऽपि सर्वाभ्युपगत प्रमाणानामयमेव विषय इति न केनापि प्रमाणेन निर्विशेषवस्तुसिद्धिः । वस्तुगतस्वभावविशेषैस्तदेव वस्तु निर्विशेषमिति वदन् जननीवन्ध्यात्वप्रतिज्ञायामिव  स्ववाग्विरोधमपि न जानाति ।।
	अथ साक्षात्प्रक्रान्तस्य शेषं सिद्धेन साधयति - अत इति । सर्वाविशेषरहितप्रहणासिद्धेरित्यर्थः । आिदिशब्देन लौकिकवैदिकागमग्रहः । सम्भवति हि ततोऽपि व्याप्तिसिद्धा क्वचिदनुमा ; यथा स्वर्गमसौ यास्यति तत्कामनया सम्यगनुष्ठितज्योतिष्ठोमत्वात् इति । प्रत्यक्षादिना दृष्टलिङ्गसम्बन्धं साध्यं तद्विशिष्टो धर्मिवदुक्तः । अतो न साध्यविशिष्टविशेषविषयत्वमिह हेतुः ; दुरपह्नवधर्मिसाध्यादिविशेषभूयस्त्वप्रदर्शने तात्पर्यात् । 
विशेषेऽनुगमाभावात्सामान्ये सिद्धसाधनात् ।
तद्वतोऽनुपपन्नत्वादनुमानकथा कुतः ।। 
	इत्यादि वदन् चार्वाकस्तु स्ववचनप्रवृत्त्यादिभिर्भग्नः। देशान्तरादौ व्यभिचारसंभवेन भ्रान्त्या वानुमानिकी प्रवृत्तिः । यदृच्छया तु संवाद इत्यूहस्तु प्रत्यक्षेऽपि स्यात् । यञ्चानुमानस्य प्रामाण्ये सति कथंचित्प्रत्यक्षान्तर्भावः इति, तत्तथा अन्यथा च विशिष्टविषयत्वं तावद्दुरपह्नवम् । व्याप्तिग्राहकप्रमाणानधिकविषयमनुमानम् इति  वदतामपि विशिष्टविषयतायामविवाद इत्यवधारणाभिप्रायः । यद्वा - प्रागनूदितनिर्विशेषत्वानुमानानामुत्थानशङ्कापि नास्तीति द्योत्यते । ननु अर्थापत्त्यादि मानान्तरमस्ति, ततोऽस्मदिष्टं स्यादित्यत्राह - प्रमाण इति । अयमेव - सविशेष एवेत्यर्थः । प्रत्यक्षादित्रिकं प्रदर्श्य प्रमाणसङ्ख्याविवादेऽपि इत्युक्त्या अन्वारुवादोऽयमिति व्यक्तम् । तत्तदुक्तं तूपमानमागमादावन्तर्भवति ; अर्थापत्तिसंशयावनुमाने ; अनुपलब्धिश्च प्रत्यक्षादौ ; ऐतिह्यं तु प्रायिकप्रामाण्यम् । स्मृतिः प्रत्यक्षमैतिह्यम् अनुमानश्चतुष्टयम् इति श्रुतौ तु स्मृत्युपादानं प्रत्यक्षाद्यायितया तदभिन्नार्थत्वपरम् । ऐतिह्यमिहागमः । उपबृंहितं च 
मनुना - प्रत्यक्षमनुमानं च शास्त्रं च विविधागमम् । त्रयं सुविदितं कार्यम्  इति । भारते त्वधिकोक्तिर्गोबलीवर्दनयाद् उदाहरणभेदव्यक्त्यर्था । न्यायसूत्रे तु उपमानबहिर्भावोक्तिरन्यपरतया भूषणेन निरूढा। एवं सविशेषवस्तुविषयत्वात् इति प्रागुक्तं हेतुसामर्थ्यम् निर्विशेषप्रमाणस्य दुर्वचत्वं च निगमयति - न केनापि इति । सङ्ग्रहोक्ताविवास्मिन् विस्तरेऽपि अगत्यापरः स्वानुभवमेव पुनः शारणयेत् । तस्य विशिष्टविषयत्वे स्थापिते तत्प्रयुक्तैरेव निष्कर्षहेतुभिः सविशेषत्वं प्रागुक्तमिति कृत्वा अनुक्तस्ववाग्विरोधं सिंहावलोकितकेनाह - वस्तु इति । सन्तु सविशेषविषयाण्येव प्रमाणानि, तानि निर्विशेषत्वयुक्त्या बाध्येरन्नित्यत्र दत्तोत्तरत्वमजानतो जडीकारोऽयम् । तदेव - स्वेष्टहेत्वादिरूपानेकविशेषास्पदमेवेत्यर्थः । 
	यत्तु प्रत्यक्षं सन्मात्रग्राहित्वेन न भेदविषयम् भेदश्च विकल्पासहत्वादूदुर्निरूप इत्युक्तम् तदपि जात्यादिविशिष्टस्यैव वस्तुनः प्रत्यक्षविषयत्वाज्जात्यादेरेव प्रतियोग्यपेक्षया वस्तुनः स्वस्य च भेदव्यवहारहेतुत्वाञ्च दूरोत्सारितम् । संवेदनवद्रूपादिवञ्च परत्र व्यवहारविशेषहेतोः स्वस्मिन्नपि तद्व्यवहारहेतुत्वं युष्माभिरभ्युपेतं भेदस्यापि सम्भवत्येव । अत एव च नानवस्थान्योन्याश्रयणं च । एकक्षणवर्त्तित्वेऽपि प्रत्यक्षज्ञानस्य तस्मिन्नेव क्षणे वस्तुभेदरूपत्संस्थानरूप गोत्वादेर्गृहीत त्वात्क्षणान्तरग्राह्यं न  किञ्चिदिह तिष्ठति ।।
भेददूषणनिस्तारः 
अथानूदितमादौ यत्तद्दूषयितुमुद्यतिः ।
आरोहादवरोहाद्वा किन्न हन्ति तदुच्यते ।।402।।
निर्विशेषपरं शास्त्रं ; प्रत्यक्षं तेन बाध्यते ।
न वा बाध्यं तदैकार्थ्यादित्यनूक्ते परोदिते ।।403।।
प्रत्यक्षोदन्तमुद्धाट्य प्राध्वं प्रतिविवक्षता ।
क्षेपः स्कन्धत्रयस्यास्य क्रियते प्रातिलोम्यतः ।।404।। 
अतः  प्रथममक्षोभ्ये भेदे कुमतिकल्पिताम् ।
मानमेयप्रतिक्षिप्तिमनुवक्त्यत्र यात्त्विति ।।405।। 
अनूक्तं द्वितयं चात्र तदपीत्यादिनास्यति ।
उक्तवक्तव्यनिर्धार्यहेतुद्वितयशक्तितः ।।406।। 
	जात्यादिविशिष्टस्यैव ; न तु जात्यादिभिरभिन्नस्यानवगतसम्बन्धस्य तच्छून्यस्य 
चेति यावत् । जात्यादैरेव - प्रतियोग्यप्रतीतावपि स्वरूपतः प्रत्येतुं शक्यस्यैवेत्यर्थः । वस्तुनः - जात्याद्यधिकरणस्य । अत्राश्रयधर्म्यन्तर तद्धर्माः स्वधर्माश्च प्रतियोगिनः । स्वस्य तु स्वाश्रयधर्मान्रादीति विभागस्त्विह प्रतियोग्यपेक्षया  इति संक्षिप्तः । दूरोत्सारितम् धर्मिग्रह््ण एव भेदरूपस्य यत्किञ्चिद्धर्मस्य गृहीततया मानेयानुपपत्तिशङ्कापि न स्यादिति भावः । वस्तुनः स्वस्य च इत्युक्तं स्वपरनिर्वाहकत्वं परोक्तपक्षदृष्टान्तन्यायादङ्गीकारयति - संवेदनवत् इति । उक्तेनैव परोक्तदूषणनिरासश्च फलित इत्याह - अत एव इति । तत्र जात्यादिधर्मस्यैव भेदतया धर्मिस्वरूपस्यास्माभिर्भेदत्वानभ्युपगमात् संशयाद्यनुपपत्तिचोद्यमपास्तम् । स्वपरनिर्वाहकत्वेनानवस्था निरस्ता । विशिष्टग्रहणस्यैव भेदग्रहणत्वादन्योन्याश्रयप्रसङ्ग एव नास्ति । एवमाश्रयप्रतियोगित्वादिग्रहेऽपि अत्र ग्राहकानुपपत्तौ परिहर्तव्यायां धर्मरूपस्य भेदस्य तद्विशिष्टस्य च विधौ व्यवच्छेदविधनायोरैक्यं  दर्शितम् । धर्म्यपेक्षया तु तयोर्भेदः स्थापितः । प्रत्यक्षस्य स्वरूपभेदयोरन्यतरग्राहित्वं क्रमणोभयग्राहित्वं  च  त्यक्तम् । युगपद्ग्रहणमेव  तु  प्रतिष्ठितमित्याह  -  एकक्षण 
इति । ननु यद्यपि धर्मिस्वरूपस्य भेदत्वं नास्ति, तथापि धर्मस्वरूपस्य भेदत्वे तत्र गोत्वादिशब्दानां भेदशब्दस्य च पर्यायत्वं स्यात् । प्रतियोग्यनपेक्षत्व सापेक्षत्वादिविरोधोऽपि न परिहृतः  मैवम् -  
व्यावृत्तेषु स्वरूपेषु खणडगोशब्दनीतितः ।
स्वरूपशब्दानुगतिर्निमित्तान्तरतो यथा ।।407।।
न व्यावृत्त्यनुवृत्त्यादिविकल्पश्चात्र बाधकः । 
व्यावृत्तेषु स्वरूपेषु स्वरूपत्वानुवृत्तितः ।।408।।
[अस्वरूपत्वमन्येषामपि न स्यादगोत्ववत् ।] 
निर्दिष्टे हि विशिष्टेऽर्थे निष्कृष्टाङ्गविशेष्यता ।
स्वरूपशब्दवृत्तेः स्यान्निमित्तं सर्ववस्तुषु ।।409।।
विभक्तिभेदश्चैवं स्यात्समुदायांशभावतः ।
शिलापुत्रवपुर्न्यायो न चास्मिन्मुख्यंभवे ।।410।।
एवं गोत्वादिधर्मेषु भेदात्वाख्यनिमित्ततः ।
प्रवृत्तो भेदशब्दः स्यात् अपर्यास्सहोक्तिमान् ।।411।।
प्रतियोग्यनपेक्षत्वप्रङ्गोऽप्यत एव न ।
भाषिष्यते हि भेदस्य लक्षणं तदपेक्षया ।।412।।
यद्बुद्धौ यत्र यद्भ्रान्तिर्न स्यात्सा तस्य तद्भिदा ।
अतः सप्रतियोगित्वं भदेक्ते रपि सेत्स्यति ।।413।।
भिन्नशब्दः क्वचिद्भेदेष्वाश्रयादिविशेषतः ।
स्वतश्च धर्मभेदश्च फलप्तेरौपचारिकः ।।414।।
अभेदेऽपि स्वरूपादिविकल्पानुपपत्तयः ।
भेदे यथा तथैव स्युः समाधिश्च समोऽत्र नः ।।415।।
	अपि च सन्मात्रग्राहित्वे घटोऽस्तीति विशिष्टविषया प्रतीतिर्विरूध्यते ; यदि  च  सन्मात्रातिरेकिवस्तुसंस्थान  रूपजात्यादिलक्षणो  भेदः  प्रत्यक्षेण  न 
गृहीतः ; किमित्यश्वार्थि महिषदर्शने निवर्तते ? सर्वासु प्रतिपत्तिषु सन्मात्रमेव विषयश्चेत्,
तत्तत्प्रतिपत्तिविषयसहचरिणः सर्वे शब्दा एकैकप्रतिपत्तिषु किमिति न स्मर्यन्ते ? किं च - अश्वे हस्तिनि च संवेदसयोरेक विषयत्वेन उपरितनस्य गृहीतग्राहित्वाद्विशेषाभावाञ्च स्मृतिवैलक्षण्यं न स्यात् । प्रतिसंवेदनं विशेषाभ्युपगमे प्रत्यक्षस्य विशिष्टार्थविषयत्वमेवाभ्युपगतं भवति । सर्वेषां संवेदनानामेकविषयतायाम् , एकेनैव संवेदनेनाशेषग्रहणादन्धबधिराद्यभावश्च प्रसज्येत ।।
प्रत्यक्षस्य सन्मात्रग्राहित्वभङ्गः, 
	तदिह न तावद्भेदधीर्नास्तीति साधयितु शक्यम् । सर्वलोकप्रसिद्ध्या स्ववागादिभिश्च व्याधातात् । तथा च का कथा शास्त्रारम्भादौ । न च तस्यानिर्मूलत्वम् ; अत्रत्याभावतस्तदयोगात् । सिद्धस्य च मूलाभावे स्वरूपानादित्वप्रसक्तौ स्वेष्टभङ्गात् । न च तन्मूलस्य दुर्निरूपत्वम् , विशेषतो निरूपणाशक्यत्वेऽपि परिवेषादेरिव तादृशकार्योत्पादनानुगुणस्वरूपतया सामान्येन तन्निरूपणात् , विशेषतश्चान्वयव्यतिरेकनियस्येन्द्रियादेरुक्तत्वात् , न च चक्षुषा इत्यादिना स्थापयिष्यमाणत्वाञ्च । न च निरूपितकारणापि सा निर्विषया ; स्वोक्त्यादिविरोधादेव । निर्विषयत्वसाधकधियोऽपि निर्विषयत्वे स्वेष्टासिद्धेः ; सविषयत्वे स्वेष्टविरोधात् । निर्विषयख्यातिवादस्तु प्रतिक्षेप्स्यते । नापि द्विचन्द्रभेदधीवद्बाधितविषया ; मानयेयानुपपत्तिपरिहारात् । अनुमानादिभिर्बाधस्त्वपा करिष्यते । सत्सदित्यनुवृत्तेऽपि हि तद्व्यावृत्तिधीर्दुस्त्यजा । तस्मात्किं मुधात्र चोद्यते  एवं  
स्थितेऽपि धार्ष्ट्यान्मिथ्याक्रियापूर्ववादन्यायेन अयत्नत्वाञ्चादिमं भेदबुद्ध्यपह्नवमेव परः शरणयेदिति कृत्वा तत्रापि दोषान्विवक्षुराह - अपि च इति । यद्वा प्रत्यक्षस्यभेदग्राहित्वाभावेऽपि भ्रान्त्या भेदव्यवहार इति यत्परेणोक्तं तत्र प्रत्यक्षवद्भ्रान्ततावपि क्रमयौगपद्यादिविकल्पानुपपत्त्यवतारात्तन्निवर्तकस्य वैषम्यस्य दुर्वचत्वाञ्च शास्त्रनिवर्त्यत्वाभिमतभेदधीरेव लुप्येतेति मत्वा तत्रानिष्टानि प्रस्तूयन्ते । त्रिभिरह वाक्यैर्धीप्रवृत्तिव्यवहारविशेषभङ्गः प्रदर्श्यते । सन्मात्रग्राहित्वे भेदग्राहित्वाभावे सतीत्यर्थः । अयमेव प्रसञ्जकांशो दूष्यश्चेति व्यक्त्यै त्रिष्वपि तदनुवादावृत्तिः । जात्यादिलक्षणः जातिगुणादिस्वरूप इत्यर्थः । किम् इति । अश्वाद्भेदस्य महिषत्वस्य दर्शनादेव हि ततो निवृत्तिरिति भावः । निवृत्त्युक्तिः प्रिवृत्तेरप्युपलक्षिका तत्तत्त्प्रत्तिविषयसहचारिण इति लोकसम्मतानुवादः । वाच्यविशेषो हि दृष्टो वाचकविशेषं स्मारयति । तेन च गृहीतसम्बन्धः स एव व्याह्नियते, सेयं व्यवस्था न स्यादित्यभिप्रायेण सर्वे शब्दा इत्याद्युक्तिः । अथ पूर्वोक्तेभ्यो विलक्षणं प्रतीतिस्वरूपेऽनिष्टं प्रसज्यत इति सूचयन्नाह - किंच इति । संवेदनयोरेकविषयत्वेन - सन्मात्रविषयत्वेनेति भावः । गृहीतग्राहित्वं प्रत्यभिज्ञादावप्यस्तीति  तद्व्यावृत्त्यर्थमाह - विशेषाभावाञ्च इति । यद्यपि संस्कारजन्यत्वाभावेन स्मृतित्वं नास्ति ; तथापि पूर्वानतिरिक्तव्यवहारहेतुत्वेन स्मृतिवैलक्षण्यं न स्यादित्युक्तम् । दृष्टं व्यवहारवैचित्र्यं हेत्वन्तरस्याप्यसम्भवेन लुप्येतेति भावः । अनधिगततया भूतार्थनिश्चायकं प्रमाणमिति मतमनुसरन्तं प्रति च प्रमाण्यभङ्गसंरम्भोऽयम् । विषयतो विशेषाभावेऽपि स्वरूपभेदत इव कालभेदतो वा वैषम्यं स्यादित्यत्राह - प्रतिसंवेदनमिति । स्वरूपकालभेदयोर्हि सद्भावमात्रं स्मृताविवाकिञ्चित्करम् ; विषयभूतसत्पदार्थोपरञ्जकत्वे तु स्वारसिकं हस्त्यश्वत्वादिवैशिष्ट्यं दुस्त्यजमित्याशयः । एवं प्रतिपत्तिषु स्मृतिवैषम्याभावः प्रसञ्जितः । अथ प्रतिपत्तृष्वन्धानन्धादिवैषम्यं न स्यादित्याह - सर्वेषाम् इति । संवेदनानाम् - प्रत्यक्षधियामित्यर्थः । इन्द्रियविशेषवैकल्यादेव ह्यन्धादित्वम् ; इन्द्रियजातिभेदश्च विषयभेदादेव । अतस्तदभावे तत्तन्नियतेन्द्रियभेदासिद्धेरेकैक वैकल्येऽपि काणन्यायादन्धद्यभावः स्यादित्याकूतम् । अशेषग्रहणात् इन्द्रियान्तराग्रह्यानुपलम्भादित्यर्थः । 
	न च चक्षुषा सन्मात्र गृह्यते ; तस्य रूपिरूपैकार्थसमवेत पदार्थग्राहित्वात । नापि त्वचा ; स्पर्शवद्वस्तुविषयत्वात् । श्रोत्रादीन्यपि न सन्मात्रविषयाणि । किं तु शब्दरसगन्धलक्षणविशेषविषयाण्येव । अतः सन्मात्रस्य ग्राहकं न किञ्चिदिह दृश्यते । 
निर्विशेषसन्मात्रस्य प्रत्यक्षेणैव ग्रहणे तद्विषयागमस्य प्राप्तिविषयत्वेनानुवादकत्वमेव स्यात् , सन्मात्रब्रह्मणः प्रमेयभावश्च ; ततो  जडत्वनाशित्वादयस्त्वयैवोक्ताः । अतो वस्तुसंस्थानरूपजात्यादि लक्षणभेदविशिष्टविषयमेव प्रत्यक्षम् ।। 
	उक्तसिद्ध्यर्थं  विषयभेदेन इन्द्रियव्यवस्थां प्रागुक्तप्रतीतिविरोधं च व्यनक्ति - न च इति । रूपैकार्थसमवेताः संयोगादयः । समवेतशब्द इह स्वतो विशेषणत्वपरः । रूपस्य पृथगनुक्तिस्तद्विशिष्टग्रहणोक्तेः । स्पर्शवद्वस्तुविषयत्वात् इत्यत्रापि स्पर्शादयो ग्राह्या इति । निराधारा रूपस्पर्शादय एव इन्द्रियग्राह्या इति वदन वैभाषिकोऽप्यत्र प्रत्युक्तः । अद्रव्यग्राहिषु कथं विशिष्टविषयत्वम् ? इत्यत्र त्वदिष्टं तावन्नेत्याह - श्रोत्र इति । अपिर्विरोधशङ्काद्योतकः  समुञ्चयार्थो वा । ननु  श्रोत्रादेः सद्विषयत्वाभावे शब्दादीनामसत्त्वप्रसङ्गः । तदतिरिक्तविषयत्वाभावनिषेधस्तु कथंमित्यत्राह - किंतु इति । शब्दत्वरसत्वगन्धत्वादीनि मतभेदाज्जतिरूपाण्युपाधिरूपाणि वा सर्वैर्दुरपह्नवानि लक्षणानि येषां ते शब्दरसगन्धलक्षणाः त एव विशेषा अनुवृत्तसच्छब्दनिमित्तातिरिक्ता इत्यर्थः । अन्यथा श्रोत्रादिभेदासिद्धिः पूर्वोक्तप्रतीत्यादिविरोधश्च दुर्वार अत्यवधारणाभिप्रायः । एवं सर्वेन्द्रियाणां ग्राह्यतया त्वदुक्ते सन्मात्र एव ग्राहकानुपपत्तिरापतितेत्यभिप्रायेणाह - अत इति । इह सम्प्रतिपन्नेषु ग्राहकेषु । अन्यत्तु निर्विशेषग्राहकं न कल्पयितुं भावः । परकल्पितप्रत्यक्षवृत्तान्तेन तदभिमतब्रह्मविषयस्य शास्त्रस्यानुत्थानप्रसङ्गमाह -  निर्विशेष इति । पूर्व एवकारः शास्त्रनैरपेक्ष्यार्थः, उत्तरस्तु विधेयान्तरानभ्युपगमादनुवादनैरर्थक्यपरः ; अप्राप्ते अप्राप्ते हि शास्त्रमर्थवत् । सिद्धान्तविरोधमाह - सन्मात्र इति । न स्वल्विन्द्रियवेद्यसन्मात्रादन्यतित् ब्रह्म । तस्यानन्याधीसिद्धित्वेनाभ्युपगतस्य अवृत्तिरूपस्य अन्यधीगोचरत्वप्रसङ्ग इत्यर्थः । तावन्मात्राभ्युपगमे को दोष इत्यत्राह - तत इति । आदि शब्देन मिथ्यत्वादिसंग्रहः । त्वयैव इति । अनेन स्वोक्तमपि न जानासीति विरोधः सूच्यते । प्रत्यक्षस्य भेदग्राहित्वं तदुपन्यस्ताभिः कुतर्ककुहनाभिर्दुरपह्नवमित्यभिप्रायेण सावधारणं निगमयति - अत इति । 
संस्थनातिरोकिणोऽनेकेष्वेकाकार बुद्धिबोध्यस्यादर्शनात् तावतैव गौत्वादिजातिव्यवहारोपपत्तेः  अतिरेकवादेऽपि संस्थानस्य सम्प्रतपन्नत्वाञ्च संस्थानमेव जातिः । 
संस्थानस्य जातित्वम्   
	संस्थानस्य जातित्वं जात्यादेर्भेदत्वं च प्रसक्तम् । तत्राद्यं स्थापयति - संस्थान इति । 
ननु इह किमर्थं संस्थानजातिसाधनम् ? प्रामाणिकतया ।
न याति न च तत्रासीदस्ति पश्चान्न चांशवत् ।
जहाति पुनराधारमहो व्यसनसन्ततिः ।। इति  
सौगतोक्तवृत्तिविकल्पाद्यनवतारेण कथञ्चिदुपकारार्थत्वे गुणादिकमपि चिन्त्येत ; मैवम् - व्यावृत्तानामेव निमित्तानां कुतश्चित्स्वभावादेकरूपबुद्ध्यादिहेतुत्वे सिद्धे अस्ति सदित्यनुवृत्तसद्बुद्ध्यादेरपि तथैव निरूढेः घटादिधर्मतया लोकसिद्धसत्ताया स्सर्वाधारब्रह्मरूपत्वं हि तूरापास्तं स्यात् । सत्ताश्रयस्य घटादेः घटत्वीदेरिव च । अन्ये चैवमुपालेभिरे - 
महासामान्यमन्यैस्तु द्रव्यं सदिति चोव्यते ।
	इति । सत्ताश्रयस्य घटादेस्त्वनुगतत्वं परेणापि दुर्वचमित्यभिसन्धाय सोऽयमुद्यमः ।
	तदिहातिरिक्तजातेर्दृष्टिः क्लृप्तिश्चादर्शनादन्यथैवोपपत्त्या च दूष्यते । अयं भावः - यथा जातिव्यक्तिमुण्डदण्डिमूर्त्तपाचकादिष्वनुवृत्तबुद्ध्यादेरूपाधिरास्थितः तथेहापि स्यात् । उपाधिश्चात्र अतिरिक्तमवयविनं जातिं च वदद्भिरपि गवाद्यसमवायिकारणत्वेन गोत्वादिव्यञ्जकतया स्वीकृतमवयवसंयोगविशेषात्मकं संस्थानम् । तस्यैव हि अन्त्यतन्तुसंयोगजन्यावयविनिष्पत्तेः प्रागपि विद्यमानतया तदापि पटधीव्यवहारो दृश्यते । तत्र भ्रान्तिक्लृप्तेर्वरमुभयत्र संस्थानसारूप्यैणैवोपलब्धेन निर्त्राह इति । एव संस्थानसमाख्या जातिरेवोच्यते इति न भ्रमितव्यमित्यभिप्रायेण तावतैव - इत्यवधारितम् । जात्याश्रयघटादिहेतुतया तस्य ततो भेदेन तत्सम्मतेः ; तस्मातिरिक्तक्लृप्तौ गौरवं  व्यनक्तिः - अतिरेक इति । तर्हि जातिशब्दो निर्विषयः स्यात् । जातिगुणक्रियायदृच्छाशब्दव्यवस्था च भज्येतेति अत्रोक्तम् - संस्थानमेव जातिः इति । उभयाभ्युपेतमेव जतिशब्दवाच्यमित्यर्थः ।।
अभाषत च संस्थानजातिपक्षं पतञ्जलिः ।
जातिनित्यत्वपक्षोक्तिरन्वारुह्येति नीयताम् ।।416।।
     ननु संस्थानमनुवृत्तम् व्यावृत्तं वा ; नाद्यः - नित्यत्वप्रसक्तावसाध्यत्वापातात् ; तथा च आरम्भणनयविरोधः । न द्वितीयः - अनुवृत्तबुद्धि निर्वाहकत्वायोगात् ; अन्यथाऽतिप्रसङ्गात् । न च सादृश्यं व्यवस्थापकम् ; गोगवयादिषु तदसिद्धेः, सौसादृश्यं तु विरूपेषु खण्डमुण्डादिषु दुर्वचम् ; मैवम् - सास्नादिसादृश्यविशेषस्य निमित्ततयातिप्रसङ्गाप्रसङ्गयोरभावात् । ननु च सादृश्यविशेषऽप्य अनुवृत्तादिविकल्पस्तदवस्थः । सामान्यत्यागे  च किं नाम सादृश्यम् ; 
समानं सदृशमित्यादेः पर्यायत्वात् । आहुश्च -
सामान्यान्येव भूयांसि गुणावयवकर्मणाम् ।
भिन्नप्रधानसामान्यवर्त्ति सादृश्यमुच्यते ।। इति
तदपि न ; जात्याद्युपलक्षकसंस्थानेऽपि व्यावृत्त्यादिविकल्पोत्थानात् । अतो यादृशं संस्थानं व्यवृत्तमपि साजात्यव्यवस्थापकं मन्यसे तादृशमेव तत् । यथादृष्टि नियतप्रतियोगिकं मिथःसादृश्यम् ; न तु परेष्टं सामान्यं पदार्थान्तरं वा सास्नादिसंस्थानेऽपि सदृशव्यवहारस्तदवयव संस्थानोपाधिकः । एवमनुपलब्धावयव द्रव्यपर्यन्तं गतौ परिमाणादिविशेषाद्व्यवस्था । 
	संस्थानां नाम स्वामाधारणं रूपमिति यथावस्तुसंस्थानमनुसन्धेयम् ।
संस्थानपदार्थनिरूपणम्
	ननु तथापि संस्थानं न तावद्  द्रव्यस्वरूपम् ; प्रत्यक्षस्य विशिष्टविषयत्व भङ्गप्रङ्गात् , सत्कार्यनीत्या च नित्यत्वगन्तुकत्वविरोधात् , द्रव्यात्मनश्च व्यावृत्त्यनुवृत्तिविकल्पदौस्स्थ्यात् , गुणादावनुवृत्तिधीनिमित्तत्वायोगाञ्च ।   अत एव नावयवसंनिवेशविशेषः ; आत्मादिषु तदयोगा़ञ्च ; अतोऽतिरिक्तसिद्धिरित्यत्राह - संस्थानम् इति । स्वशब्दोऽत्र गवादिशब्दवाच्यतया धीस्थतत्तद्वर्गपरः । तदन्तर्गतसर्वसाधारणत्वेऽपि तदन्यतो व्यावृत्ततया, अत्र स्वासाधारणत्वोक्तिः । रूपम् - निरूपकमित्यर्थः । तदिह सावयवेषु चानन्तोष्वित्थमिति प्रकारतया निर्देश्यं तदन्यनिष्ठाभावप्रतियोगि च किञ्चिद् दृष्टमिष्टं च ; तद (न) तिक्रमेण विविच्य बोद्धव्यमित्याह - इति  यथा  इति । सावयवेषु  हि  गवादिषु  संनिवेशविशेषा दृष्टा 
एव । निरवयवेष्वात्मादिषु चेतनत्वादिकमेव संस्थानमित्युच्यते । अद्रव्येष्वपि तत्तल्लक्षणमेव । तदपि तत्तज्जात्युपलक्षणतया परसम्मतम् । यदु सावयवेषु सन्निवेशविशेषो जातिः तर्हि ब्रह्मक्षत्रादिषु मनुष्यत्वातिरिक्तसंनिवेशविशेषा दृष्टेरागमसिद्धावान्तरजातिव्यवस्था भज्येत । संकेतलिङ्गसंव्यवहारैस्त त्सिद्धिरतिप्रञ्जिका ; ब्राह्मणादिशब्दानां जातिशब्दत्वं च व्याकरणादिस्मृतिसिद्धम् । ब्रह्मोऽजातौ - इत्यनेन जातौ ब्राह्मणशब्दस्थितेः । अत एव विशिष्चमातापितृजन्यत्वरूपोपाधिमात्रमेव ब्राह्मण्यादिकमिति कैश्चिदुक्तमयुक्तम् ; अयोनिजब्रह्मणादिषु तदयोगात् । अर्वाचीनेषु तु जात्युपलक्षणमाकत्रमेतत् । यत्तु बाह्यैरुक्तम् - विरुद्धजातीयाभ्यां प्रजोत्पत्त्ययोगान्मनुष्यत्वावान्तरजातिभेदः साङ्केतिकः इति तदसत् ; अश्वगर्दभादिषु विजातीयसंयोगादपि तत्तत्प्रजोत्पत्तिदृष्टेः । तत्र सङ्कीर्णोत्पत्तिरिति चेत् ; तथात्रापि । अत संनिवेशातिरिक्ता जातिर्गाह्या सत्यम् ; एतदर्थमपि स्वासाधारणं रूपम् इत्युक्तम् । 
आगमादिजनितानादिव्यवहारसिद्धेयं व्यवस्था संनिवेशमन्तरेणापि साधीयसी । इदं तु चिन्त्यम् - अधिकजातिवादेऽपि समानसन्निवेशानामवान्तरजात्यादिव्यञ्जकव्यक्तिविशेषनिष्पत्तिः कुत इति ; अचिन्त्यविपाकादृष्टविशेषादिति चेत् , तर्हि तत् तच्छब्दनिमित्तं स्यात् ; एतदेव शमो दम  इत्यादिषु क्रियाभेदाद्गुणभेदाद्वा वर्णादीन् व्यवस्थापयतामपि तात्पर्यम् । तावन्मात्रस्यातिप्रसङ्गित्वात् । तदयं सङ्ग्रहः - 
संनिवेशसमानत्वेऽप्यारणेयादिवह्निषु ।
क्षीरभेदादिकेऽप्यस्ति शक्तिभेदस्तथास्ति नः ।।417।।
उपलक्षणतो यत्र जातिर्व्यङ्ग्या तदेव सा ।
यत्राश्रयस्वभावात्तु तत्राप्यस्तु स एव सा ।।418।।
न चैवं सर्वधर्माणामपि शक्या निराकृतिः ।
आविर्भावतिरोभावप्रभृतेस्तद्विरोधतः ।।419।।
अगृहीतो हि दूरादौ धर्मो भात्यन्तिकेऽधिकः ।
धर्मिग्रहेऽपि भेदस्य ह्यगृहीतौ भ्रमोदयः ।।420।।
दर्शनस्पर्शनाभ्यामप्येकार्थग्रहणं स्फुटम् ।
रूपस्पर्शौ च धर्मी च भिन्नाः सिद्ध्यन्त्यतो मिथः ।।421।।
भेदः स्वरूपं धर्मो वेत्येवमादि च जल्पताम् ।
विकल्पोऽपि कथं सिध्येद्धर्मधर्मिभिदात्यजः ।।422।।
संस्थानेष्वेव सामान्यसादृश्यादिगिरां पुनः ।
अन्यान्वयपुरस्कारात्प्रतिसम्बन्ध्य पेक्षता ।।423।। 
घटस्यैव घटाभावाभावोऽयमिति भाषणे। 
प्रतियोगी पुरस्कार्यस्सर्वेष्टस्तद्वदत्र नः ।।424।।
संस्थानेष्वनुवृत्तत्वव्या हृतिश्च पुरोदिता ।
मिथः सादृश्यरूपत्वे तात्पर्यान्न विरुध्यते ।।425।।
सादृश्यादिस्वरूपत्वं यथादृष्ट्यत्र केषुचित् ।
स्वभावतो भवेद्यद्वन्मिथः सम्बन्धितादयः ।।426।।
कथ्यते यैस्तु सादृश्यं संस्थानादिविलक्षणम् ।
गुरुत्वं जातिगुप्तौ च धृतं दैर्जातिक्लृप्तिवत् ।।427।।
संमतादतिरिक्तं वा सादृश्यं परिकल्प्यताम् ।
आश्रयप्रतियोग्यादिव्यवस्थानस्वभावतः ।।428।।
किं च कर्मणां तावन्न स्वरूपतोऽनेकानुवृत्तिः ; कालतः परिच्छेदात् । एवं कार्याणां गुणानामपि । संयोगादेरपि कतिपयानुवृत्तिमात्रम् , नित्यानां च ततो वैषम्यक्लृप्तिरयुक्ता;  अतस्तेषु कल्प्यमन्यसामान्यम् । तन्न किं गुणकर्मसु ? जातिरूपलक्षणैर्व्यवस्थाप्या व्यावृत्तव्यक्तिस्वभावत एव वा । 
उपलक्षणतो यत्र जातिर्व्यङ्ग्या तदेव सा ।
यत्राश्रयस्वभावात्ते तत्राप्यस्तु स एव सा ।।429।।
अस्तु वा उपाध्यनुक्त्यैव यत्र क्वचित् काश्यपादिगणिता जातिः ; तथापि द्रव्यादिषु, चतुर्षुवानुवृत्ता सत्ताजातिर्न कल्प्या ; सत्तायास्तदभीष्टपदार्थान्तरेष्विव च सच्छब्दार्थे भावत्वप्रामाणिकत्वाद्युपाधितः सम्भवात् ; अतो लोकदृष्टं सद्वा सत्ता वा शास्त्रवेद्यं सर्वाधारभूतं ब्रह्म न भवतीति सिद्धम् ।
	जातिग्रहणेनैव भिन्न इति व्यवहारसंभवात् पदार्थान्तरादर्शनात् अर्थान्तरवादिनाप्यभ्युपगतत्वाञ्च गोत्वादिरेव भेदः ।।
जातेरेव भेदत्वं	
	एवं संस्थानजातिपक्षे अतिरिक्तपक्षेऽप्याद्यप्रत्यक्षस्य तद्विशिष्टविषयतया भेदग्राहित्वं द्रढयितुं प्रसक्तयोः साधितशेषम् असद्व्यपदेश सूत्राभिप्रेतयुक्त्या साधयति जाति इति । जातिशब्द इह प्रदर्शनार्थः ; प्राक् पश्चाञ्चादिशब्दोपादानात् । अत्र हि - अन्योन्याभावमतिरिक्तं कल्पयतामपि न जात्यदर्शने तद्धीः ; अन्यथा कथमगृहीतगोत्वादेरश्वत्वादिभ्रमसन्देहौ । पृथक्त्वमपि न पृथक्कल्प्यम् ; गुणादिष्वपि सम्भवतः पृथग्व्यवहारस्यान्योन्याभावेनैव चरितार्थत्वात् । अत एवात्यन्ताभावोऽपि नान्यः ; गोत्वस्यैव, गोरश्वाद्यन्योन्याभावतया, अश्वत्वाद्यत्यन्तभावतया च तदन्यतदभावशब्दविषयत्वोपपत्तेः । तदिह भिन्न  इति व्यवहारोऽन्यथासिद्ध इति अवधारणाभिप्रायः । मा भूत्क्लृप्तिः ; कथं दृष्टापह्नव इत्यत्राह - पदार्थान्तरादर्शनात् इति । अन्यथा गौर्वमप्याह - अर्थान्तर इति । एवं क्वचित्पृथक्त्वसंज्ञान्तरं विशेषाख्यपदार्थान्तरं च न कल्प्यमित्यभिप्रायेणाह - गोत्वादिरेव भेद इति । गौरवात् ; पृथग्व्यवहारस्य लक्षणरूपेणापि हेतुना  व्यावृत्तिः साध्या  इति वदन्तोऽप्यत्र लक्षणस्यैव भेदत्वोक्त्या निरस्ताः । कथं हि पक्षस्य व्यतिरेकदृष्टान्ताद्भेदाग्रहे केवलव्यतिरेकिप्रवृत्तिः ? कथं 
च इतरेभ्यो भिद्यत इति साध्यप्रयोगः ? व्युत्पत्तिस्तु वृद्धव्यवहारादिसाध्या ; तत्र किं लक्षणेन ? अन्यथा यथेष्टं यत्किञ्चिच्छब्दवाच्यत्वानुमित्यादिप्रसङ्गात् । इत इदं पृथक् , इत इदमन्यत् , इति व्यवहारयोरव्यतिरेकादर्थभेदो न कल्प्यः ; अतः पृथक्त्वमपि गोत्वादिरेव । द्विपृथक्त्वादिक्लृप्तिस्तु दूरापास्ता । एवं नित्यद्रव्येषु विशेषोऽपि न कल्प्यः । मुक्तात्मादिषु गुणादिभिर्वैषम्यरहितेषु मिथोव्यवृत्तधीर्भेदकधर्ममन्तरेण कथं स्यादिति चेत् , - प्रत्यक्षतोऽस्ति । शास्त्रादिनापि शुकत्वादिप्रसिद्धोपाधिभिरेव स्यात् । सा तावन्नास्मदीयादीनाम् , योगिप्रभृतीनामपि प्राचीनैरुपाधिभिरेव विचित्रैः प्रत्येकनिष्ठतया प्रत्यक्षितैर्भेददृष्टिः स्यादेव ; अलं तदन्यक्लृप्त्या । अस्ति च अस्मन्मते प्रत्यात्मनियतः मुक्तावस्थायामप्यात्मनां स्वतन्त्रेच्छाहेतुक इच्छादिभेदः श्रुतिसिद्धः । यत्तु पृथक्त्वैकजात्या समत्वाद्गुणादावपि समत्वाञ्च पृथक्त्वं नैतेषु भेदकम्  इत्याहुः ; तदप्ययुक्तम् । अन्यत्रापि तस्याभेदकत्वप्रसङ्गात् । विशेषत्वोपाधिना समत्वेन कल्प्यानामप्यकिञ्चित्करत्वप्रसङ्गात् । वदन्ति हि विशेषलक्षणमनुवृत्तम् - जातिशून्यत्वे सत्येकवृत्तित्वम्  इति । 
	ननु च जात्यादिरेव भेदश्चेत्तस्मिन् गृहीते तद्व्यवहारवद्भेदव्यवहारोऽपि स्यात् । सत्यम् ; भेदश्च व्यवह्रियतएव, गोत्वादिव्यवहारात् ; गोत्वादिरेव हि सकलेतरव्यावृत्तिः ; गोत्वादौ गृहीते सकलेतरसजातीयबुद्धिव्यवहारयोर्निवृत्तेः । भेदग्रहणेनैव हि अभेदनिवृत्तिः । अयमस्माद्भिन्न इति तु व्यवहारे प्रतियोगिनिर्देशस्य तदपेक्षत्वात्प्रतियोग्यपेक्षया भिन्न इति व्यवहार इत्युक्तम् ।
	अथैव जात्यादिधर्माणां भेदत्वेऽपि स्वरूपभेदपक्षे प्रागुक्तं चोद्यमवतारयति - ननु च इति । अत्र भेदव्यवहारशब्देन वस्तुतो भेदशब्दवाच्यस्य व्यवहारो वा भेदत्वेन व्यवहारो वेति विकल्पं मत्वा पूर्वकोटिमिष्टतयाङ्गीकरोति - सत्यम्  इति । तद्विवृणोति - भेद इति । वस्तुतस्तत्तद्भेदरूपश्च जात्यादिर्व्यवह्नियत इत्यर्थः । कथमित्यत्राह - गोत्वादि इति । ततोऽपि कथं तत्सिद्धिरित्यत्राह - गोत्वादिरेव  इति । अत्र  सकलतरशब्दस्तत्तद्विरुद्धाकारविशिष्टपरः । भेदलक्षणं गोत्वादौ दर्शयति - गोत्वादौ इति । इतरैः सककलैर्विशेषतः सजातीयत्वबुद्ध्यादिनिवृत्तेरित्यर्थः ।। यदग्रहाद्यत्र   यदध्यासः सर्वेष्टः, यद्ग्रहे चासौ न स्यात् , स हि तस्य तस्माद्भेदः ; तदेवाभेदनिवृत्तिः । तद्वीनिवृत्तिं व्यनक्ति - भेदग्रहणेन  इति । एवकारो विरोधव्यञ्जकः । हिः प्रसिद्धौ । ननु भावस्यैवाभावत्वमनेकस्यैका भावत्वमेकस्य अनेकाभावत्वं च कथम् ?  इत्थमेव ; यथादृष्टि 
सर्वत्र विरोधाद्यभावत् । अभावादौ परैरपि तथाङ्गीकाराञ्च । एतेन निर्विशेषेऽपि अतद्व्यवृत्तिरूपधर्मसत्य्वपक्षेऽपि तैरेवाभावरूपधर्मायमाणैस्तत्प्रतिबन्धा वा अभावरूपधर्मवत्त्वे सिद्धे द्वितीयकोटौ दत्तोत्तरत्वमाह - अयम्  इति । प्रतियोगिनिर्देशस्य - प्रतियोगिना निर्देशस्य । तदपेक्षत्वात् - प्रतियोगिधीसापेक्षत्वादित्यर्थः । तदपेक्ष्यत्वात्  इति पाठे तु प्रतियोगिनो  निर्देशस्य भिन्न इति व्यवहारेणापेक्षणीयत्वादिति भाव्यम् । उक्तम् भेददूषणनिस्तारोपक्रमे - 
भेदसाधकवर्गस्य भेदसिद्ध्युपजीविनः ।
तत्साधकत्वायुक्तिश्च दुर्भणा स्वोक्तभङ्गतः ।।430।।  
भेदोऽस्तीति विधानं तु भवेत्स्वपररक्षकम् ।
स नास्तीति निषेधस्तु मूलघ्नः स्वात्मघातकः ।। इति  ।।431।।
	यत्पुनः घटाजीनां विशेषाणां व्यावर्तमानत्वेनापारमार्थ्यमुक्तम् ; तदनालोचितबाध्यबाधकभावव्यावृत्त्यनुवृत्तिविशेषस्य भ्रान्तिपरिकल्पितम् । द्वयोर्ज्ञानयोर्विरोधे हि बाध्यबाधकभावः ; बाधितस्यैव व्यावृत्तिः । अत्र घटपटादिषु देशकालभेदेन विरोध अव नास्ति; यस्मिन्देशे यस्मिन्काले यस्य सद्भावः प्रतिपन्नः, तस्मिन्देशे तस्मिन्काले तस्याभावः प्रतिपन्नश्चेत् तत्र विरोधाद्बलवतो बाधकत्वं बाधितस्य च निवृत्तिः । देशान्तरकालान्तर सम्बन्धितयानुभूतस्यान्यदेशकालयोरभावप्रतीतौ न विरोध इति कथमत्र ब्ध्यबाधकभावः ; अन्यत्र निवृत्तस्यान्यत्र निवृत्तिर्वा कथ मुच्यते ?  रज्जुसर्पादिषु तु तद्देशकाला दिसम्बन्धितयैवाभावप्रतीतेर्विरोधो बाधकत्वं व्यवृत्तिश्चेति देशकालान्तरदृष्टस्य देशकालान्तरव्यावर्त्तमानत्वं मिथ्यात्वव्याप्तं न दृष्टमिति न व्यावर्तमानत्वमानत्रमपारमार्थ्यहेतुः । 
	एवं भेदस्य मानाद्युनुपपत्तिर्निरस्ता । तथानुमानबाधं दुदूषयिषुरनुवक्ति - यत्पुनः  इति । बाध्यबाधकभावः  सर्वत्र विरोधगर्भः ; व्यावृत्तिविशेष एव मिथ्यात्वसाधकः ; अनुवृत्तिविशेष एव सत्यत्वसाधकः इत्यनालोचनात्तत्सामन्ये बाधकत्वभ्रान्त्यातदुक्तिरित्यर्थः । कथमत्र बाध्यबाधकभावस्यानालोचितत्वमित्यत्राह - द्वयोः  इति । ज्ञानयर्विरोधोऽत्र विषयविरोधायत्तः । अत्र व्यावर्तमानत्वमात्रमप्रयोजकं तद्विशेषस्त्वसिद्ध इत्यभिप्रायेणाह - बाधितस्य  इति । व्यावृत्तिशब्देन प्रतिन्नोपाधौ निषेधप्रतियोगित्वलक्षणव्यावृत्तिर्विवक्षिता ; अन्यथा 
अवधारणायोगात् , न व्यवर्तमानत्वमात्रमिति  वक्ष्यमाणत्वाञ्च । तदिह प्रयोजकस्यासिद्धत्वं सिद्धस्याप्रयोजकत्वं च हार्दम् । ननुसच्छब्दवाच्ये ब्रह्मणि घटादेः प्रतीत्वात्तत्रैव निषेधाञ्च शुक्तिरूप्यस्येव विधिनिषेधयोर्विरोधः सिद्ध इत्यत्राह - अत्र इति । घटादिषु अस्तिनास्तिबुद्ध्योरित्यर्थः । एवकारो बाधस्य मूलाभावेन कैमुत्यनिरस्तत्वार्थः । अयं भावः - ब्रह्मरूपं सन्नास्मदादेर्दृश्यम् ; दृष्टं तु सन्न घटादेराधारतया भाति  तद्रूपत्वात् । तत्र च निषिद्धे तस्मिन्निति मध्ये तन्मिथ्यात्वायोगात् । घटत्वादिधर्मास्तु शुक्तौ रूप्यत्ववत् स्वाश्रयभूते घटादौ सच्छब्दोक्ते न निषिध्यन्ते । सत्ता च घटादिधर्मतया न तद्देशत्वशङ्कार्हा । संप्रतिपन्नौ घटादिविधिनिषेधदेशकालौ तु भिन्नाविति । बाधरूपस्योपाधेः साधनव्यापकत्वपरिहाराय देशकालैक्यतो विरोधबाधव्यावृत्तीः शिक्षयति - यस्मिन्  इति । देशकालग्रहणमुपलक्षणम् देशकालादी  इति वक्ष्यमाणत्वात् । तत्रादिशब्देन कालाद्यवच्छेदकः क्रियादिस्तत्तदधिष्ठानस्वरूपं च गृह्यते । 
देशकालौ विहायापि ह्यन्यत्वं क्वापि कल्प्यते ।
तदेव तत्राधिष्ठानां प्रतीतोपाधिशब्दभाक् ।
देशकालान्तरत्वं च कल्प्यते देशकालयोः ।।432।।
अव्यवस्थितिपरिहाराय बलवत इत्युक्तम् । चकारो विरोधबाधभ्यां सह निवृत्तेः समुञ्चयार्थः बाधितस्यैवेत्यवधारणार्थो वा । पूर्वोक्तव्यावृत्तिविशेष एवात्र निवृत्तिशब्देनाप्युक्तः । पक्षीकृते विरोधादित्रिकं नास्तीत्याह - देशान्तर  इति । अन्यत्रशब्दौ विरोध्यभावतत्सद्भावस्थापनपरौ । स्वदेशादौ निवृत्तिवचनमग्न्यनुष्णत्ववत्स्यात् । ततोऽन्यत्र साधने तु सिद्धसाध्यता साध्याविशेषश्चेत्यभिप्रायेण कथमुच्यते  - इत्युक्तम् । बाधफलभूता विषयनिवृत्तिर्व्यावृत्तिरिति हि पूर्वपक्षोक्तम् । सपक्षे विरोधादीन् व्यनक्ति - रज्जुसर्पादिषु इति ष देशकालविशेषसमुदायस्य प्रतिपन्नोपाधित्वात्तद्दष्टप्रकारेण परोक्तहेतोर्व्याप्त्यभावं तत एवासाधकत्वं चाह - इति इति । पूर्व इतिः प्रकारे । उत्तरो हेतौ । मात्रचा बाधफलत्वव्युदासः । अत्रेदमाकूतम् - व्यावर्तमानत्वं नाम किञ्चिन्निष्ठात्यन्ताभावप्रतियोगित्वं वा, कुतश्चिदन्यत्वं वा, कस्याश्िद्बुद्धेरविषयत्वं वा, प्रतिपन्नोपाधौ निषेधप्रतियोगित्वं वा, अन्यद्वा किञ्चित् ; नाद्यः ; उक्तस्य बाधितत्वस्योपाधित्वात् । असत्यस्य रवनैल्यादेर्बाधादर्शनान्न साध्यव्यापकत्वमितिचेत््,  न ; ईश्वरादिबुद्ध्या बाधसिद्धेः ; त्वया च कुतश्चिदसत्यत्वं तस्य गृहीत्वा चोद्यते । न च तस्योपाधेः साध्याविशिष्टत्वम् ; अपरमार्थशब्देन मिथ्यात्वस्य 
बाधार्हत्वसदसदन्यत्वादेर्वा विवक्षितत्वे तदयोगात् । पूर्वपक्षोक्तं मिथ्यात्वलक्षमपि बाधार्हत्वमेव ; बाधितत्वस्यैव साध्यत्वे योग्यानुपलब्ध्या कालात्ययापदेशात् । सर्वदा सर्वेषामबाधितत्वं दुर्ज्ञानमिति चेत् ; ब्रह्मणि कः समाश्वासः ? 

अनिर्वाच्येषु बाधश्व स्वकालासत्त्वमावहन् ।
जनिध्वंसाभ्युपगमाहुर्वचो जनिबाधतः ।। 433।।
पश्वादभावः कार्येषु न साध्यः सिद्धसाधनात् ।
नित्येषु तु विरुद्धत्वान्न चेद्ब्रह्मणि का गतिः ।।434।।
नित्यानित्यश्रुतिप्राप्तं ब्रह्मान्यत्कल्पनापदम् ।
ब्रह्मण्यपि तथात्वोक्तिरविशेषात्प्रसज्यते ।।435।। 
ग्राहकाद्यनुपपत्त्या भेदबाधस्तु प्रागेवापास्तः । ब्रह्मणि च अनिर्वाच्यनिष्ठात्यन्ताभाव प्रतियोगित्वेनानैकान्त्यम् । यदि तस्मिन्नयं धर्मो मिथ्या, तदा सत्यस्यानिर्वाच्यधर्मत्वप्रसक्तिः ; अन्ततः स्वनिष्ठात्यन्ताभावप्रतियोगित्वं च सिद्धम् । अन्यथात्माश्रयापतात् । आत्मधारत्वोक्ति स्त्वन्यपरा । न द्वितीयः ; ब्रह्मणि अनृतजडाद्यन्यस्य त्वयैवोक्तेः । तन्मिथ्यात्वे च सत्यपरिशेषे व्यावर्त्यासिद्धेस्तत्प्रतियोगिकव्यावृत्ि विधिविरोधोऽद्वैतमतभङ्गश्च जायते । असत्य परिशेषे निरधिष्ठानभ्रमः । विरुद्धोभयैक्ये जैनादि प्रस्थितिः । व्यावर्तमानतादात्म्याञ्च सतोऽपि तथात्वापत्ति।  मिथ्याभूतमेव च व्यावर्तमानत्वं घटादौ मिथ्यात्वसाधकं मन्यतसे ; ब्रह्मण्यपि स्यात् । न तृतीयः ; सतेप्यसद्बुद्धेः । अनिर्वाच्यतद्विषयत्वे च तद्व्यावृत्तिसाधनायोगात् ; स्वप्रकाशस्य सर्वबुद्ध्यविषयत्वाद्वा । भ्रान्त्या तद्विषयत्वमपि स्यादितिचेत् ; तद्वत्पक्षीकृतेऽपि सर्वेधीवेद्यत्वभ्रमः स्यादिति हेत्वसिद्धिः । त्रिष्वपि कल्पेषु सत्यानुमानदृष्टान्ततया त्वयैवोक्ते सर्पाद्यधिष्ठानारज्ज्वादौ हेतुवृत्तिर्दुर्वारा । कथं कस्यचित्सत्यत्वसाधनेऽन्वयदृष्टान्तस्य तदन्यासत्यत्वसाधने पक्षीकारः ; व्यावहारिकव्यवस्थया दृष्टान्तत्वेऽपि तयैव तत्रासत्यत्वसाधनं बाध्येत । परमार्थसत्यत्वनिषेधे तु तद्दृष्टान्तेन ब्रह्मण्यपि व्यावहारिकसत्यत्वं वा सत्यत्वमात्रं वा निदर्शितं स्यात् ; तथायच न विवक्षितसिद्धिः । परमार्थसत्यमिति साधने कथञ्चिद् दृष्टान्तः सिध्येत् । चतुर्थस्तु देशान्तर इत्यादिना निरस्तः । पञ्चमोऽपि यदि सर्ववर्ति, तदानैकान्त्यं स्थितम् । अथ न, तदा तस्यैव व्यावर्तमानतया मिथ्यात्वेन स्वरूपासिद्धेरसाधकत्वम् ।। असत्यात् सत्यसिद्धिस्तु दूषयिष्यते । साध्येऽपि सर्ववृत्तित्वकतिपयवृत्तित्वविकल्पेन 
ब्रह्ममिथ्यात्वादि स्यादेव । 
पक्षत्वे चास्य  साध्यादेर्व्याघातो दुरतिक्रमः ।
अन्यथा सदसत्त्वादिविकल्पैरप्युपप्लवः ।।
एवं  ब्रह्मान्यत्वात्कल्पितत्वाद्भिन्नत्वादित्यादीनां प्रपञ्चमिथ्यात्वसाधकतया  परोक्तानां सर्वेषामनुमानादीनां बाधोपाधिव्यभिचारव्याघातादयो दोषा यथायथं द्रष्टव्याः यः प्रत्ययः स निरालम्बनः यथा स्वप्नादिप्रत्ययः  विमतं च तथा  इति योगाचारोक्ते तु वैधर्म्याञ्च न स्वप्नादिवत्  इति सूत्रमुत्तरं भविष्यति । सर्वधियां च स्वेतरालम्बनशून्यत्वं वदतः स्वेष्टं सन्तत्यन्तरं क्षणान्तरं च न सिध्येत् । माध्यमिकस्तु कार्याणां पूर्वापरकालयोरसत्त्वेन मध्येऽप्यसत्त्वं साधयन् व्यावर्तमानत्वानुमानदुषणनयेन बाधादिभिर्निष्काल्यः । तन्मतं च सर्वथानुपपत्तेश्च  इति  प्रतिक्षप्स्यति । यत्तु विगीतं मिथ्या दृश्यत्वात् शुक्तिरूप्यवदिति ब्रूथ, तत्र वेद्यत्वमात्रमेव हि हेतुः स्यात् ; दृष्टिगोचरत्वादेर्भागासिद्धेः । ततश्च ब्रह्मजिज्ञासा इत्यादि स्थापयद्भिर्विपक्षे ब्रह्मण्यपि हेतुवृत्तिरेष्टव्या । अत एव, आत्मा न दृश्यः  आत्मत्बात् यन्नैवं यथा घट इत्यपि न वाच्यम् ; आत्मादिशब्दैस्तन्निर्देशेन स्ववाग्विरोधात् । आत्मा वा अरे  द्रष्टव्यः दृश्यते त्वग्र्यया  बुद्ध्या  तमक्रतुं पश्यति वीतशोकः इत्यादिभिर्बाधाञ्च । गूढोत्मा न प्रकाशते अद्रेश्यमग्राह्यम्  इत्यादिनिषेधस्तु तत्तद्वाक्यशेषैः न चक्षुषा गृह्यते  इत्यादिविशेषनिषेधकवाक्यान्तरैश्च संकोच्यः । अन्यथा कथमद्वैतम् ? कथं वा द्रष्टृदृश्यसम्बन्धानुपपत्तिः ? किं च विश्वाध्यासाधिष्ठानस्य यथादृष्टि तदेकधीविषयत्वं स्वीकार्यम् ; अन्यथा निरधिष्ठानभ्रमापातात् । ब्रह्मणो धीविषयत्वं भ्रान्तिसिद्धमिति चेत् , अब्रह्मणोऽपि तथेति त्वमेव ब्रूषे । ब्रह्मणस्तु दृग्विषयत्वमात्रमिति चेन्न ; तस्याभिलप्यमानत्वात् । घटादिवदनित्यस्वप्रकाशस्य प्रकाशरूपं फलं न साध्यमिति चेत् ; कथं तर्हि ब्रह्मबुद्धेरध्यासनिवर्तकत्वम् ? स्वरूपत इति चेत् ;  तद्वद्धटादिष्वपि तदतिरिक्तव्यक्त्यभिव्यक्तिरूपफलक्लृप्तिर्न स्यात् । प्राकट्यभङ्गन्यायाञ्च । अतः साधारणे विषयत्वमात्रे हेतौ स्थितमनैकान्त्यम् । अपि च -
दृश्यत्वाद्यदि मिथ्यात्वं भासमानत्वतो न किम् ? 
तत्र दोषांस्त्वदुक्तांश्च तुल्ययेत्तुल्यसौगतः ।।436।।
असिद्ध्युपाधिव्याधातबाधादिरुभयोः समः ।
अनैकान्त्यस्थलं  तस्य नास्तीत्यतिशयो भवेत् ।। 437।।
असत्यात्सत्यानिष्पत्तिप्रतिपत्ती च दर्शयन् ।
असत्यादप्यधिष्ठानादद्ध्यासं किं न मन्यसे  ।।438।।
 विपक्षे बाधकादत्र बैषम्यमपि दुर्वचम् ।।
	दृग्दृश्ययोः हि योगाचारोक्तवद्युक्तौ न हेतु र्दृश्यं भवेत् । साध्यं च तत्र मिथ्यात्वं सत्यं न वा ? आद्येऽपि धीस्वरूपमेव, अन्यद्वा ? पूर्वत्र तत्प्रकाशनित्यतया जगदध्यास एव न स्यात् । स्याञ्चेत् सर्वत्र सर्वदा अध्यासः स्यात् । अन्यथा 
बाधेऽपि । बाधितानुवृत्तिश्च त्वन्मते प्रागेव निरस्ता । अन्यत्वे सद्विकतीयतापत्तिः । कथं चासत्यस्य सत्यो धर्मः ? खपुष्पे कोमलपरिमलशैत्यादेस्तथानुपलब्धेः । द्वितीये तु प्रपञ्चस्तयत्वापत्तिः । सत्यरजतादेर्ब्रह्मणश्च सर्वत्र सर्वदाध्यासः स्यात् । मिथ्यात्वे मिथ्याभूते तत्सत्यत्ववत् । नचेयं नित्यसमा ;  युक्ताङ्गहान्यादेः स्वव्याघातस्य चाभावात् । न च सत्यत्वं सत्यमसत्यं वेत्यादिप्रतिबन्दिः। तस्यासत्यत्वानभ्युपगमात्। तत्सत्यत्वे च घटादिसत्यत्वाविरोधात् । मिथ्यात्वमिथ्यात्वे तु वैपरीत्यदृष्टेः । अत एव नेदं स्वपरनिर्वाहस्थानम्। सत्यत्वं तु तथा स्यात् ;  उदाहृतस्वप्रकाशादिसमानयोगक्षेमत्वात् । अनवस्थापि तद्वन्निवर्त्या ; अन्यथा कथं ब्रह्मणोऽपि सत्यत्वम् । स्वतश्चेत् सममेत् । सत्यासत्यविवेकाभावे च सामान्यते विशेषतश्च माध्यमिकेतरसर्वराद्धान्तव्यवस्थोच्छेदः ।
महीमिव च मर्यादामनधिष्ठाय शाश्वतीम् ।
पदन्यासो न चोराणां प्रच्छन्नप्रकटात्मनाम् ।।439।।
मर्यादास्थापनार्थं यौ मानतर्कौ समुत्थितौ ।
सिंहारण्यवदन्योन्यं गुप्तौ तौ स्वान्यसाधकौ ।।440।।
परमर्यादया ब्रूमः परव्याहतिमित्यसत् ।
स्वव्याघातादिभङ्गानां परानङ्गीकृतेरिति ।।441।।
	यत्तु अनुवर्तमानत्वात्सत्परमार्थ इति तत्सिद्धमेवेति न साधनमर्हति । अतो न सन्मात्रमेव वस्तु ।।
अनुवर्तमानत्वानुमानभङ्गः.
	अथ सत्पारमार्थ्यसाधने साध्यस्य सिद्धतया हेत्वंशो दूष्यः इत्यभिप्रयन् तत्पुरस्सरमनुवक्ति - यत्तु इति । तदेतन्माध्यमिकं प्रति दुर्वचम् ; दृष्टान्ताद्यसिद्धेः । अस्मान्प्रति 
त्वत्परिभाषया व्यावहारिकस्य वा प्रातीतिकस्य वा सतः पक्षीकारे सिद्धसाध्यता । प्रातीतिकसतोऽपि स्वदेशादौ सिद्धत्वात् । तव तु प्रतिज्ञाविरोधः । परमर्थसतः पक्षीकारे तु सत्परमार्थ एवेति वा, सदेव परमार्थ इति वा विवक्षितम् ? पूर्वत्र सिद्धसाध्यता धर्मिसाध्यपदयोरैकार्थ्यं चेत्यभि प्रायेणाह - तत् इति । उत्तरस्योत्तरमाह - अत इति । अयं भावः - साध्यस्यायोगव्यवच्छेदे तावत् तदन्यमिथ्यात्वं नोक्तं स्यात् । अन्ययोगव्यवच्छेदे अनुवर्तमानत्वादिति हेतुरपक्षस्थः । अन्यथापि विरुद्धश्च । उभयसाधने तु अंशत उभयदोषापत्तिः । सत् स्वेतरपरमार्थशून्यमिति विवक्षायां रज्ज्वादिदृष्टान्तः साध्यविकलः । तदनारोपित परमार्थसिद्धेः । अयं तु निगमनग्रन्थ इति केचित् । तदा सच्छब्दवाच्यांशवद्घटादिवाच्यांशोऽपि वस्त्वित्याशयः । अनुवर्तमानानुभूतिरेव परमार्थ इति प्रागुक्तमष्येतेन निरस्तं वेदितव्यम् । 
सत्सदित्यनुवृत्त्या च सतः सत्यत्वसाधने ।
नास्तित्वाद्यनुवृतत्त्यापि तत्सत्यत्वं न किं भवेत् ।।442।। 
घटो नास्तीति बोधेऽपि तन्नास्तित्वास्तितास्ति चेत् ।
घटोऽस्तीति विधानेऽपि किं न नास्तित्वनास्तिता ।।443।।
घटादिसत्ता सत्या चेद्घटादेः सत्यता नन किम् ।
न त्वदिष्टानुवृत्तिः स्याद्यदि सा व्यावहारिकी ।।444।।
किंचानुमानसिद्धत्वं शास्त्रसिद्ध्यै निरस्यता ।
प्रत्यक्षादिप्रसिद्धत्वं शास्त्रेणैव निरस्यते ।।445।।
	अनुभूतिसद्विशषेभूयोश्च विषयविषयिभावेन भेदस्य प्रत्यक्षसिद्धत्वाद बाधितत्वाञ्च अनुभूतिरेव सतीत्येतदपि निरस्तम्।। 
अनुभूतेः सदात्मकतानिरासः. 
	सैव सती  त्युक्तमपि भेदसाधकनिस्तारं पूर्वम् निरस्यति - अनुभूति  इति । अनुभूतरेपि सद्रूपतया तत्र सदनुभूत्योर्भेतायोगात् तद्व्यावृत्तघचादिव्यञ्जनाय विशेषशब्दः। यदानुभूतिरनुभूत्यन्तरेण विषयीक्रियते तदापि घटतद्धीन्यायात् विषयविषयिणोः सतोर्भेस्सिद्धः । परेष्टानुवर्तमानत्वासिद्धिव्ञ्जनार्थो विशेषशब्दः इति केचित् ।। 
यत्तु  अनुभूतेः स्वयम्प्रकाशत्वमुक्तम् , तद्विषय प्रकाशनवेलायां ज्ञातुरात्मनस्तथैव;  न तु सर्वेषां सर्वदा तथैवेति नियमोऽस्ति । परानुभवस्य 
हानोपादानादिलिङ्गकानुमानज्ञानविषयत्वात् स्वानुभवस्याप्यतीतस्य अज्ञासिषम् इति ज्ञानविषयत्वदर्शनाञ्च । अतोऽनुभूतिश्चेत्स्वतःसिद्धेति वक्तुं न शक्यते । 
अनुभूतेः स्वयम्प्रकाशत्वानुभाव्यत्वे  
	तुच्छत्वपरिहाराय परोक्तं स्वतःसिद्धत्वम् । तथात्वग्राहकाभावे स्वाश्रयेण सह तुच्छत्वं स्यादिति वक्तुमनुवक्ति - यत्तु इति । तुशब्दोऽत्र युक्तायुक्तांशविशेषव्यावृत्त्यर्थः । स्वयम्प्रकाशत्वोक्त्यान्यनिरपेक्षप्रकाशत्वस्याश्रयतः कालतश्चात्यन्तायोगव्यवच्छेदो वा अन्याधीनप्रकाशत्वात्यन्ताभावो वाभिप्रेत इति विकल्पं मत्वा प्रथमे सिद्धमाध्यतामाह - तत् इति । ज्ञातुः स्वाश्रयस्येत्यर्थः । द्वितीयं दूषयति - न तु इति । तु शब्दोऽवधारणपरः स्वानभ्युपगतांशविवेको वा । सर्वेषां सर्वदा इत्यनूदितस्य नियमद्वयस्य बाधं ग्रन्थद्वयेनाह - परानुभवस्य इति । आदिशब्देन प्रेक्षणभक्षणपुलकादिसंग्रहः । अतीतोदाहृतिरागाम्युपलक्षणार्था । स्ववचनविरोधं सूचयन्नियमाभावं निगमयति - अत इति । 
अनुभूतिश्चेत् इति । अनेनाश्रयकालरूपविशेषणद्वयरहितस्वरूपानुवादः ।। 
	अनुभूतेरनुभाव्यत्वेऽननुभूतित्वमित्यपि दुरूक्तम् ;  स्वगतातीतानुभावानां परगतानुभावानां चानुभाव्यत्वेन अननुभूतित्वप्रसङ्गात् । परानुभवानुमानानभ्युपगमे च शब्दार्थसम्बन्ध ग्रहाणाभावेन समस्तशब्दव्यवहारोच्छेदप्रसङ्गः   आचार्यस्य ज्ञानवत्त्वमनुमाय तदुपसत्तिश्च क्रियते । सा च नोपपद्यते । न च अन्यविषयत्वेऽननुभूतित्वम् । अनुभूतित्वं नाम वर्तमानदशायां स्वसत्तयैव स्वाश्रयं प्रति प्रकाशमानत्वं स्वसत्तयैव स्वविषयसाधनत्वं वा । ते चानुभवान्तरानुभावयत्वेऽपि स्वानुभवसिद्धे नापगच्छत इति नानुभूतित्वमपगच्छति । घटादेस्त्वननुभूतित्वमेतत्स्व भावविरहात् । नानुभाव्यत्वात् । तथानुभूतेरननुभाव्यत्वेऽपि अननुभूतित्वप्रसङ्गो दुर्वारः । गगनकुसुमादेरननुभाव्यस्याननुभूतित्वात् । 
अननुभूतेरननुभाव्यत्वयुक्तिनिरासः.
	ननु व्यतिरेकिबलाद्वेद्यत्वमवच्छेदकवृत्तिमात्रस्य, न तु साक्षादनुभूतेरित्यत्र हेतुदूषणाय तदनुग्राहकतर्कं दुषयितुमनुवक्ति - अनुभूतेः इति । व्याप्तिरूपाङ्गवैकल्यमाह - स्वगत इति । अनुभूतिशब्दार्थो हि लोकतोऽवसेयः । अतो न घटादिज्ञानेष्वनुभूतित्वं युक्तुं शक्यम् । तत्र च वेद्यत्वमनुभूतित्वं च सह दृष्टम् । वृत्तिपक्षेऽपि तदुपहितसंवित्स्वरूपग्रहणं सिद्धम् । अतोऽत्र 
तर्कस्यानुमानस्य च व्याप्तिर्दुर्ग्रहा । अवेद्यत्वसाधनं च कालात्ययापदिष्टम् - धर्मिसाध्यहेत्वादिपदनैरर्थक्यप्रसङ्गहतं च । धार्ष्ट्याद् दृष्टापह्नेव लौकिकवैदिक सर्वव्यवहारभङ्गमाह - पर इति । अयं भावः - गामानयेत्यादौ वा पुत्रस्ते जात इत्यादौ वा वक्ष्यमाणभाष्यप्रकारेण चेष्टासहचरिताम्बादिशब्दप्रयोगे वा व्युत्पद्यमानानांपरबद्ध्यनुमानसापेक्षत्वं सिद्धम् । तदभावे सर्वेषामव्युत्पन्नतया न मिथोभाषणम् । न च दृष्टादृष्टसर्वविद्यास्थानप्रवृत्तिः स्यादिति । अदृष्टार्थप्रवृत्तौ विशेषकश्चोदाहरति - आचार्यस्य इति । तदनुमानाभावेऽनिष्टं प्रसञ्जयति - सा च इति । एवं वादिप्रतिवादिशिष्यादिबुद्ध्यनुमानं द्रष्टव्यम् । ननु वेद्यत्वप्रयुक्तमेवाननुभूतित्वं घटादौ दृष्टम् ; इहापि तदभ्युपगमे तत्प्रसङ्गो दुर्वार इत्यत्राह - न च इति । वेद्यत्वं नाननुभूतित्वव्याप्यमित्यर्थः । अननुभूतित्वप्रसङ्गं परिहर्तुं तत्प्रतियोगिस्वरूपं लक्षणतः शिक्षयति - अनुभूतित्वम् इति । अहमर्थात्मत्वस्य परेणानभ्युपगमादहमिदमर्थाभ्यमुपहितानुभूतिरत्रावेद्यत्वेन साध्यते । तस्याश्च कस्यचित्प्रकाशरूपत्वमनुभूतित्वम् ; स्वगोचरज्ञानमनपेक्ष्य स्वाश्रयाय प्रकाशमानत्वं च तल्लक्षणम् । वर्तमानदशा - विषयग्रहणकालः । तदुक्तिः पूर्वोत्तरदशायोर्वेद्यत्वदृष्ट्या स्वसत्तयैवेत्यव धारणव्युदासार्था । वर्तमानदशायामप्यहमर्थान्तरेण वेद्यत्वदर्शनात् स्वाश्रयं प्रति इति विशेषितम् । तेनैव स्वप्रकाशात्मव्यावृत्तिश्च । स्वाश्रयं प्रति प्रकाशमानेभ्य आत्मधर्मान्तरेभ्यो व्यावृत्त्यर्थं स्वसत्त्यैव इत्युक्तम् । परस्याप्यत्र काल्पनिक ईश्रयाश्रयिभावः सिद्धः । स्वसत्तया च अनुभूतिः कल्पितस्वाश्रयाय प्रकाशते । उक्तं लक्षणं अस्वयम्प्रकाशवादिभिर्नाङ्गीक्रियते । अतस्तैरपि स्मृतमनुभूतेर्लक्षणान्तरमाह - स्वसत्तया  इति । कस्यचिदर्थस्य साक्षाद्व्यवहारानुगुण्यापादकमित्यर्थः । तेनेन्द्रियादिव्यवच्छेदः । अत्र हि अवधारणं नैरपेक्ष्यपरम् । 
सापेक्षहेतुभिः सिद्धं कारणं सहकारिभिः ।
एवं सर्वत्र सापेक्षे तदन्यैरनपेक्षता ।।446।।
वर्तमानदशाया, स्वाश्रयं  प्रति इत्युभयमिहापि योज्यम् । सिद्धान्ते त्वहमर्थस्यात्मनो ज्ञानरूपत्वे विषयाश्रयोपधानाभावात्ततो व्यावृत्तिः । उभयसाधारणं लक्षणमनुक्त्वा प्रकृतोपयुक्तं लक्षणमिहोक्तम् । अनयोर्लक्षणयोरत्र निरर्थकं वचनमिति शङ्कायां तयोः वेद्यत्वेन सहदृष्ट्या तदाश्रयेऽनुभूतित्वाभावस्य प्रसञ्जयितुमशक्यत्वमाह - ते च इति । स्वानुभवसिद्धे 
इति हेतुगर्भं द्विवचनान्तम् । सप्तम्यन्तत्वे तु अनुभावो विशेष्योऽध्याहार्यः । यदि वेद्यत्वेऽप्यनुभूतित्वं स्यात् अन्यत्रापि किं न स्यादित्यत्राह - घटादेः इति । तुः स्वभाववैचित्र्यपरः, शङ्काव्युदासार्थो वा । अननुभूतित्वं कस्यचित्प्रकाशात्मत्वाभावः, अनुभूतिशब्दानभिलप्यत्वं वा । एतत्स्वभावविरहात् उक्तलक्षणद्वयासम्भवात् । घटादिष्वन्यप्रयुक्तेऽननुभूतित्वे वेद्यत्वस्यतद्व्याप्त्यभावं व्यनक्ति - नानुभाव्यत्वात् इति ।।
	तथानुभूतेरननुभाव्यत्वेऽपि अननुभूतित्वप्रसङ्गो दुर्वारः । गगनकुसुमादेरननुभाव्यस्याननुभूतित्वात् । गगनकुसुमादेरननु भूतित्वमसत्त्वप्रयुक्तम्  नाननुभाव्यत्वप्रयुक्तमिति  चेत् - एवं तर्हि घटादेरप्यननुभूतित्वनिबन्धनमज्ञानाविरोधित्वमेव नानुभाव्यत्वमित्यास्थीयताम् । अनुभूतेरनुभाव्यत्वेऽज्ञानाविरोधित्वमपि तस्या घटादेरिव प्रसज्यत इति चेत् - अननुभाव्यत्वेऽपि गगनकुसुमादेरिवाज्ञानाविरोधित्वमपि प्रसज्यत एव । अतोऽनुभाव्यत्वेऽननुभूतित्वमित्युपहास्यम् ।।  
