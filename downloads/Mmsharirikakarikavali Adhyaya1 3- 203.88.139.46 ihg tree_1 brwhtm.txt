।। अथ प्रथमाध्याये तृतीयः पादः ।।
।। द्युभ्वाद्यधिकरणम् ।। 1-3-1 ।।
सू - ।। द्युभ्वाद्यायतनं स्वशब्दात् ।। ( 1-3-1 )
प्रागस्पष्टतरास्पष्टलिङ्गवाक्यं विचारितम् ।
पादेऽत्र स्पष्टजीवादिलिङ्गवाक्यं विचार्यते ।। 207 ।।
द्युपृथिव्याद्याश्रयस्य परात्मत्वं समर्थितम् ।
तदेवात्राधिकरण आक्षिप्य स्थाप्यते दृढम् ।। 208 ।।
(पू ) यस्मिन््द्यौः पृथिवीचेति मुण्डोपनिषदि श्रुतः ।
जीव एवात्र करणाश्रयत्वं बहुधा जनिः ।। 209 ।।
नाडीयोगश्चैवमादिजीवधर्मचयश्रुतेः ।
(सि) मैवं द्युभ्वाद्यायतनं परं ब्रह्म स्वशब्दतः ।। 210 ।।
स्वशब्दोऽत्रामृतस्यैष सेतुरित्येवमादिकः ।
अमृतत्वप्राप्तिहेतुस्स एवेति निगद्यते ।। 211 ।।
आत्मशब्दश्चात्र परे वर्तते निरुपाधिकः ।
सर्वज्ञत्वादयोऽत्रोक्तास्तस्मिन्नेव सुसङ्गताः ।। 212 ।।
नाड्याश्रयत्वं चास्योक्तं सन्ततश्रुतिवाक्यतः ।
अजायमान इत्यादिश्रुत्याऽजोपीति च स्मृतेः ।। 213 ।।
बहुधा जायमानत्वं सिद्धमस्य निजेच्छया ।
मनःप्रभृत्याश्रयत्वं सर्वाधरस्य युज्यते ।। 214 ।।
सू - ।। मुक्तोपसृप्यव्यपदेशाच्च ।। ( 1-3-2 )
तदा विद्वान्पुण्यपापे इत्यादिश्रुतिवाक्यतः ।
बन्धान्मुक्तैः प्राप्यतया निर्देशाच्च परः पुमान् ।। 215 ।।
सू - ।। नानुमानमतच्छब्दात्प्राणभृच्च ।। ( 1-3-3 )
नात्र प्रधानं तद्वाचिशब्दाभावाद्यथोच्यते ।
तथा प्राणभृदप्येष प्रतिपाद्यो न वाक्यतः ।। 216 ।।
सू - ।। भेदव्यपदेशात् ।। ( 1-3-4 )
समाने वृक्ष इत्यादिवाक्येन व्यपदिश्यते ।
जीवाद्विलक्षणत्वेन महिमार्णव ईश्वरः ।। 217 ।।
सू - ।। प्रकरणात् ।। ( 1-3-5 )
परस्यैवात्राऽथ परा ययेति श्रुतिवाग्भरैः ।
प्रकृतत्वात्परं ब्रह्मैवैतत्प्रकरणश्रुतम् ।। 218 ।।
सू - ।। स्थित्यदनाभ्यां च ।। ( 1-3-6 )
द्वासुपर्णेत्यादिमन्त्रे फलभोक्तृत्वमुच्यते ।
एकस्यान्यस्य देहान्तस्स्थितिमात्रं प्रदर्श्यते ।। 219 ।।
तत्राऽनश्नन्दीप्यमानो द्युभ्वाद्यायतनं भवेत् ।
न तद्भोक्ता ततो द्युभ्वाद्ययनः परमः पुमान् ।। 220 ।।
।। इति द्युभ्वाद्यधिकरणम् ।।
।। भूमाधिकरणम् ।। ( 1-3-2 )
सू - ।। भूमा संप्रसादादध्युपदेशात् ।। ( 1-3-7 )
परात्मत्वं प्रकरणाविच्छेदात्प्राक् समर्थितम् ।
तद्धेतोरेव भूमात्र जीव इत्येतदस्यते ।। 221 ।।
(पू) यत्र नान्यत्पश्यतीति वाक्यं सामनि पठ्यते ।
तत्र भूमा प्रत्यगात्मा तस्मिन्प्राणपदोदिते ।। 222 ।।
नामाद्यात्मोपदेशस्य समाप्तेस्तदनन्तरम् ।
प्रश्नप्रत्युत्तराभावात्प्राणप्रकरणस्य च ।। 223 ।।
अविच्छेदादत्र भूमा प्रत्यगात्मेति चेन्न तत् ।
(सि) भूमा परः संप्रसादादधिकत्वोपदेशतः ।। 224 ।।
संप्रसादः प्रत्यगात्मेत्यन्यश्रुत्याऽवसीयते ।
स्वोपास्याधिक्यवादित्वमुक्त्वाऽस्य प्राणवेदिनः ।। 225 ।।
एषत्विति तुशब्देनाथातिवाद्यन्तरं स्वयम् ।
उपक्षिप्यास्य सत्योपासितुः प्राणातिवादितः ।। 226 ।।
आधिक्योक्तेश्च विच्छेदात्प्राणप्रकरणस्य च ।
प्राणादर्थान्तरत्वेन प्रोक्तः सत्यपदोदितः ।। 227 ।।
अत्यन्तसुखरूपोऽसौ भूमा नारायणः प्रभुः ।
सू - ।। धर्मोपपत्तेश्च ।। ( 1-3-8 )
स्वाभाविकामृतत्वं च स्वे महिम्न्येव संस्थितिः ।। 228 ।।
सर्वात्मत्वं चैवमादिधर्मा ये भूमनि श्रुताः ।
तेषां परस्मिन्नेवोपपत्तेर्भूमा परः पुमान् ।। 229 ।।
।। इति भूमाधिकरणम् ।।
।। अक्षराधिकरणम् ।। ( 1-3-3 )
सू - ।। अक्षरमम्बरान्तधृतेः ।। ( 1-3-9 )
स्वे महिम्निस्थितत्वं प्राक् ब्रह्मणः प्रतिपादितम् ।
तदन्यस्मिन्नपि परादस्तीत्येतन्निवार्यते ।। 230 ।।
(पू) गार्गिप्रश्ने स होवाचैतद्वा इत्यादि पठ्यते ।
अत्राक्षरं प्रधानं स्यादस्थूलत्वादिधर्मवत् ।। 231 ।।
प्रधानेऽक्षरशब्दस्य प्रयोगादक्षरादिति ।
सर्वकार्याधारभूतस्याकाशस्यापि कारणे ।। 232 ।।
पृष्टे प्रत्युच्यमानं तत्स्यादव्याकृतमक्षरम् ।
(सि) मैवमत्राक्षरपदवाच्यः परमपूरूषः ।। 233 ।।
आकाशपारभूतस्य प्रधानस्यापि धारणात् ।
यदूर्ध्वमिति चारभ्य कालत्रितयवर्तिनः ।। 234 ।।
विकारजातस्याधारतया प्रोक्तं न वायुमत् ।
अम्बरं किन्तु तत्पारभूतमव्याकृतं भवेत् ।। 235 ।।
तदाधारतयोक्तं तदक्षरं न प्रधानकम् ।
सू - ।। सा च प्रशासनात् ।। ( 1-3-10 )
तर्हि जीवोस्त्वक्षरं तत्कृत्स्नाचेतनवस्तुनः ।। 236 ।।
आधारत्वोपपत्तेरित्येष वादो निवार्यते । 
एतस्य वा अक्षरस्येत्यादिनाऽस्याक्षरस्य सा ।। 237 ।।
धृतिः प्रशासनादेव भवतीत्युपदिश्यते ।
न चेदृक् शासनं बद्धमुक्तयोरपि संभवेत् ।। 238 ।।
सू - ।। अन्यभावव्यवृत्तेश्च ।। ( 1-3-11 )
अदृष्टं द्रष्ट्ट चेत्यादिवाक्यशेषः परात्मतः ।
अन्यत्वमक्षरस्यास्य व्यावर्तयति चोपरि ।। 239 ।।
ईदृग्गुणविशिष्टान्यसद्भावं वा व्युदस्यति ।
तस्मात्स्वशासनाधीनसर्वधर्ता परः पुमान् ।। 240 ।।
।। इत्यक्षराधिकरणम् ।।
।। ईक्षतिकर्माधिकरणम् ।। ( 1-3-4 )
सू - ।। ईक्षतिकर्म व्यपदेशात्सः ।। ( 1-3-12 )
परस्यान्यैर्दर्शनार्हत्वाभावः प्राक् समीरितः ।
तर्हि दृश्यतयोक्तो न परस्स्यादिति वार्यते ।। 241 ।।
(पू) प्रश्ने यः पुनरेतं त्रिमात्रेणेत्यादि पठ्यते ।
परं पुरुषं इत्येवं निर्दिष्टोऽत्र चतुर्मुखः ।। 242 ।।
एकद्विमात्रप्रणवमन्त्रोपासीनयोः क्रमात् ।
मर्त्यलोकाप्त्यन्तरिक्षलोकप्राप्त्यात्मके फले ।। 243 ।।
उक्त्वा त्रिमात्रोपासीनप्राप्यत्वेन समीरितः ।
अन्तरिक्षात्परो ब्रह्मलोकस्तत्साहचर्यतः ।। 244 ।।
विरिञ्चलोकस्तत्रस्थेनेक्ष्यमाणस्स एव हि ।
(सि) मैवमीक्षतिकर्मात्र परः पुरुष एव सः ।। 245 ।।
परादित्यादिवाक्यान्त्यश्लोक ईक्षतिकर्मणः ।
निरुपाधिकशान्तत्वामृतत्वाद्युपदेशतः ।। 246 ।।
एवं सिद्धे परात्मत्वे ब्रह्मलोकपदं च तत् ।
यत्तत्कवय इत्येवमत्रोक्तं सूरिसेवितम् ।। 247 ।।
तद्वैकुण्ठस्थानमेव वदतीत्यवगम्यते ।
अन्तरिक्षाव्यवहितो न च लोकोपि वेधसः ।। 248 ।।
मध्ये स्वर्गादिलोकानां बहूनां संभवादतः ।
अत्रेक्षतेः कर्मतया श्रुतो नारायणः प्रभुः ।। 249 ।।
।। इति ईक्षतिकर्माधिकरणम् ।।
।। दहराधिकरणम् ।। ( 1-3-5 )
सू - ।। दहर उत्तरेभ्यः ।। ( 1-3-13 )
पूर्वं पुरिशयानस्य परात्मत्वं समर्थितम् ।
तस्याकाशपदोक्तस्य स्थाप्यतेऽत्र परात्मता ।। 250 ।।
(पू) छान्दोग्ये चा थ यदिदमस्मिन्नत्यादि पठ्यते ।
श्रुतोऽत्र दहराकाशो भूताकाशोऽवसीयते ।। 251 ।।
तत्रैवाकाशशब्दस्य प्रकर्षेण प्रसिद्धितः ।
अन्वेष्टव्याधारतया प्रतीतेश्चेति चेन्न तत् ।। 252 ।।
(सि) दह्राकाशः परात्माऽत्रोत्तरवाक्योक्तधर्मतः । 
स्वाभाविकात्मत्वमपहतपाप्मत्वप्यथ ।। 253 ।।
सत्यसङ्कल्पता चाथ सत्यकामत्वमित्यपि । 
परात्मैकान्तधर्मास्ते पठिता वाक्य उत्तरे ।। 254 ।। 
अन्वेष्टव्यान्तरं चात्र तदन्तस्स्थगुणाष्टकम् । 
दह्रं च गुणजातं च प्रस्तुत्याथ द्वयोरपि ।। 255 ।। 
तदन्वेष्टव्यमित्येवमुपास्यत्वं विधीयते । 
यावान्वा अयमाकाशस्तावानि त्यादिवाक्यतः ।। 256 ।। 
दह्रभूताकाशयोश्च स्पष्टं भेदः प्रतीयते । 
अतश्च दहराकाशः परमात्मा न खं भवेत् ।। 257 ।। 
सू - ।। गतिशब्दाभ्यां तथाहि दृष्टं  लिङ्गं च ।। 
अस्मिंश्च दहराकाशे चेतनानामजानताम् । 
प्रत्यहं गमनं चाथ गन्तव्यदहरस्य च ।। 258 ।।
ब्रह्मलोकपदोक्तिश्चेत्युभयं परमात्मताम् । 
बोधयत्यस्य दह्रस्य दृष्टमन्यत्र तद््द्वयम् ।। 259 ।। 
सति संपद्य नेत्येष ब्रह्मलोक इति श्रुतेः । 
किमन्यदृष्ट्या स्यादत्र श्रूयमाणमिदं द्वयम् ।। 260 ।। 
दह्रस्य परमात्मत्वे लिङ्गं पर्याप्तमेव हि । 
सू - ।। धृतेश्च महिम्नोऽस्यास्मिन्नुपलब्धेः ।। ( 1-3-15 )
ब्रह्मैकान्ततया सर्ववेदान्तोद््घोषितस्य च ।। 261 ।। 
जगद्धृत्याख्यभूम्नोऽस्मिन् दह्रे संकीर्तनादपि । 
दह्राकाशः परः श्रीमान् नारायण इतीर्यते ।। 262 ।।
सू - ।। प्रसिद्धेश्च ।। ( 1-3-13 ) 
को ह्येवान्यात्क इत्यादिष्वस्याकाशपदस्य च । 
परात्मनि प्रसिद्धेश्च दह्राकाशः परः पुमान् ।। 263 ।। 
सू - ।। इतरपरामर्शात्स इति चेन्नासंभवात् ।। ( 1-3-17 ) 
(पू) य एष संप्रसादोऽस्मादिति जीवः परेतरः । 
(सि) प्रोक्त एवात्र दहराकाशस्स्यादिति चेन्न तत् ।। 264 ।। 
अस्मिन्नसंभवादुक्तगुणानां दह्रवर्तिनाम् ।
सू - ।। उत्तराच्चेदाविर्भूतस्वरूपस्तु ।। ( 1-3-18 )
(पू) प्रजापतेरुत्तरत्र वाक्ये जीवोपि तादृशः ।। 265 ।।
(सि) ध्वस्तपाप्मत्वादिनोक्तस्तस्माद्दह्रस्स इत्यसत् ।
तिरोहितगुणः पूर्वं ब्रह्मोपासनया ततः ।। 266 ।।
आविर्भूतस्वरूपस्तु तत्र जीवः प्रकीर्तितः ।
स्वाभाविकगुणो दह्रस्त्वत्रातो नात्र जीवधीः ।। 267 ।।
सू - ।। अन्यार्थश्च परामर्शः ।। ( 1-3-19 )
जीवस्वरूपाविर्भावापादनाख्याग्र्यसंपदः ।
परस्मिन् सूचनायात्र जीवस्य ग्रहणं कृतम् ।। 268 ।।
सू- ।। अल्पश्रुतेरिति चेत्तदुक्तम् ।। ( 1-3-20 )
अल्पमानश्रुतिस्त्वत्र जीवस्यैवोपपद्यते ।
ज्यायसो नेति चेदत्र पूर्वमेवोक्तमुत्तरम् ।। 169 ।।
सू - ।। अनुकृतेस्तस्य च ।। ( 1-3-21 )
परानुकारान्मुक्तस्य गुणाष्टकविशिष्टता ।
अतोऽनुकर्तुर्जीवाच्चाऽनुकार्यो दहरः परः ।। 270 ।।
सू - ।। अपि स्मर्यते ।। ( 1-3-22 )
परोपास्त्याऽस्य जीवस्य तत्साम्यापत्तिरुच्यते ।
इदं ज्ञानमिति स्मृत्यां तह्रो जीवेतरः परः ।। 271 ।।
।। इति दहराधिकरणम् ।।
।। प्रमिताधिकरणम् ।। ( 1-3-6 )
सू - ।। शब्दादेव प्रमितः ।। ( 1-3-23 )
प्रागल्पपरिमाणत्वं परात्मन उदाहृतम् ।
तस्यैवात्राङ्गुष्ठपरिमाणवत्वं निगद्यते ।। 272 ।।
(पू) अङ्गुष्ठमात्र इत्याद्याः कठवल्लीष्वृचः श्रुताः ।
तत्राङ्गुष्ठप्रमाणोऽयं जीव एवेति निश्चयः ।। 273 ।।
प्राणाधिपोऽङ्गुष्ठमात्र इत्यादिश्रुतिवाक्यतः ।
जीवात्मनोऽङ्गुष्ठपरिमाणवत्वावबोधनात् ।। 274 ।।
(सि) मैवमत्राङ्गुष्ठमानप्रमितः परमः पुमान् ।
ईशानो भूतभव्यस्येत्येतदेकान्तशब्दतः ।। 275 ।।
सू - ।। हृद्यपेक्षया तु मनुष्याधिकारत्वात् ।। ( 1-3-24 )
उपासकहृदोऽङ्गुष्ठप्रमाणत्वात्परात्मनः ।
तत्र स्थितेस्तदङ्गुष्ठमानत्वं तदपेक्षया ।। 276 ।।
शास्त्रस्य तु मनुष्याधिकारत्वात्तदपेक्षया ।
परस्याङ्गुष्ठमानोक्तिर्युक्तिरन्यापि वक्ष्यते ।। 277 ।।
।। मध्ये देवताधिकरणम् ।। 1-3-7 ।।
सू - ।। तदुपर्यपि बादरायणस्संभवात् ।। 1-3-25 ।।
ब्रह्मोपासनशास्रं प्राक््प्रोक्तं मर्त्याधिकारकम् ।
देवादीनामस्ति न वेत्यधिकारोऽत्र चिन्त्यते ।। 278 ।।
(पू) नोपास्तावधिकारोऽस्ति देवादीनामदेहिनाम् ।
देहिनिर्वनीयेऽत्रोपासने न समर्थता ।। 279 ।।
(सि) मैवं परोपासनं तदमरेष्वपि संभवेत् ।
इत्येवं मन्यते व्यासो भगवान्बादरायणः ।। 280 ।।
तेषामर्थित्वसामर्थ्यसंभवादर्थिता च सा ।
परमात्मनि कल्याणगुणाब्धौ भोग्यताधिया ।। 281 ।।
भवत्यथैषां सामर्थ्यमपि संभवति स्वयम् ।
देहेन्द्रियादिमत्त्वेन तद्वत्त्वं सर्वनाकिनाम् ।। 282 ।।
वेदान्ते श्रूयते सृष्टिस्थले चोपासनस्थले ।
तस्मात्तेषां तयोस्सत्त्वादधिकारोस्त्युपासने ।। 283 ।।
सू - ।। विरोधः कर्मणीति चेन्नानेकप्रतिपत्तेर्दर्शनात् ।। ( 1-3-26 )
देहवत्त्वेपि देवानां विरोधः स्याद्धि कर्मणि ।
बहुयागेषु युगपदाहूतस्यैकनाकिनः ।। 284 ।।
सान्निध्यासंभवात्सर्वत्रेति चेन्न स्वशक्तितः ।
सौभर्यादौ दृश्यतेऽयं नैकदेहपरिग्रहः ।। 285 ।।
सू - ।। शब्द इति चेन्नातः प्रभवात्प्रत्यक्षानुमानाभ्याम् ।। ( 1-3-27 )
विरोधो वैदिके शब्दे स्यादनित्यार्थयोगतः ।
इन्द्रादिदेवदेहस्यानित्यत्वात्तस्य जन्मनः ।। 286 ।।
प्राग्विनाशात्परं चैषां शब्दानां वेदवर्तिनाम् ।
अर्थशून्यत्वमथवाऽनित्यत्वमिति चेन्न तत् ।। 287 ।।
इन्द्रादिशब्दादेवेन्द्राद्यर्थस्य प्रभवात्पुनः ।
नेन्द्राद्या वैदिकाश्शब्दाः प्रवृत्ता व्यक्तिमात्रके ।। 288 ।।
गवादिशब्दवत्तत्राकृतिवाचितया ततः ।
एकव्यक्तौ विनष्टायां तत्तद्वैदिकशब्दतः ।। 289 ।।
मनस्स्थिताच्चावगततत्तदर्थः प्रजापतिः ।
अन्यं तदाकृतिं चेन्द्रं सृजतीत्यवगम्यते ।। 290 ।।
श्रुतिस्मृतिभ्यां तस्मान्न विरोधश्शब्दगोचरः ।
सू - ।। अत एव च नित्यत्वम् ।। ( 1-3-28 )
यतो धाता वैदिकाच्च शब्दाज्जातार्थसंस्मृतिः ।। 291 ।।
मन्त्रादिकृदृषीणामाकृतिशक्त्यादिकं पुनः ।
परामृश्य तदाकारशक्तियुक्तान् तदा तदा ।। 292 ।।
सृष्ट्वा तत्तन्मन्त्रकृतौ तानेव प्रेरयत्यतः ।
वेदनित्यत्वमेषां च मन्त्रकृत्त्वमपि स्थितम् ।। 293 ।।
सू -।। समाननामरूपत्वाच्चावृत्तावप्यविरोधो दर्शनात्स्मृतेश्च ।। (1-3-29)
कृत्स्ननाशे जगत्सृष्ट्यावृत्तावप्युक्तरीतितः ।
समाननामरूपत्वादविरोधोऽवगम्यताम् ।। 294 ।।
स पुनर्भगवान् साक्षात् ब्रह्माण्डं च चतुर्मुखम् ।
सृष्ट्वा यथापूर्वमेव सर्ववेदान् स्वहृद्धृतान् ।। 295 ।।
चतुर्मुखायोपदिश्य सृष्टिकार्ये च पूर्ववत् ।
तं नियुज्य स्वयं चापि नियन्तृत्वेन वर्तते ।। 296 ।।
पूर्वानुपूर्वीं तामेव स्मृत्वा संस्कारतो दृढात् ।
तयैवोच्चार्यमाणत्वं वेदस्यापौरुषेयता ।। 297 ।।
नित्यता चेदृशश्चार्थः श्रुतिस्मृत्यवबोधितः ।
देवादीनामतोऽस्त्येवाधिक्रिया ब्रह्मवेदने ।। 298 ।।
।। इति देवताधिकरणम् ।।
।। अथ मध्वधिकरणम् ।। ( 1-3-8 )
पू -सू - ।। मध्वादिष्वसंभवादनधिकारं जैमिनिः ।। ( 1-3-30 )
अधिकारोऽस्ति देवानां ब्रह्मविद्यास्वितीरितम् ।
तदसंभवशङ्का च तद्विशेषे निरस्यते ।। 299 ।।
(पू) वस्वादित्यादिदेवानां प्राप्तानां वसुतादिकम् ।
तत्प्रापकेषु मध्वादिष्वर्थितादेरसंभवात् ।। 300 ।।
अधिकाराभावमत्र मन्यते जैमिनिर्गुरुः ।
ये यासु विद्यासूपास्या नह्यत्रैषामधिक्रिया ।। 301 ।।
पू-सू- ।। ज्योतिषि भावाच्च ।। ( 1-3-31 )
ब्रह्मण्युपस्तिरुक्तात्र तं देवा इति नाकिनाम् ।
साधारण्येन सिद्धायां तस्यां विबुधमर्त्ययोः ।। 302 ।।
विशिष्य श्रवणं त्वेषां ब्रह्मान्योपास्त्यनुष्ठितिम् ।
निवारयत्यतस्तेषां मध्वादिष्वनधिक्रिया ।। 303 ।।
सि-सू- ।। भावं तु बादरायणोऽस्ति हि ।। ( 1-3-32 )
वस्वादीनां च मध्वादौ भगवान् बादरायणः ।
मन्यतेऽधिक्रियायोगं वस्वादय इमे सुराः ।। 304 ।।
कल्पान्तरेपि संप्राप्य मध्ये वस्वादितापदम् ।
अन्ते ब्रह्मप्राप्तुकामा मधुविद्यात्मिकामिमाम् ।। 305 ।।
ब्रह्मविद्यामधिष्ठाय स्वावस्थं ब्रह्म नित्यशः ।
अर्हन्त्युपासितुं तस्मात्तेषामत्रास्त्यधिक्रिया ।। 306 ।।
।। इति मध्वधिकरणम् ।। 
।। अथ अपशूद्राधिकरणम् ।। ( 1-3-9 )
सू - ।। शुगस्य तदनादरश्रवणात्तदाऽऽद्रवणात्सूच्यते हि ।। (1-3-33)
ब्रह्मविद्याधिक्रियोक्ता देवानां योग्यतान्वयात् ।
शूद्रस्याप्यधिकारोऽस्तु तत्सत्वादिति वार्यते ।। 307 ।।
(पू) शूद्रस्याप्यधिकारोऽत्र ब्रह्मविद्यासु विद्यते ।
श्रौतधीविरहेप्यस्य पुराणश्रवणादिना ।। 308 ।।
ब्रह्मस्वरूपतद्ध्यानप्रकारज्ञानसंभवात् ।
मुमुक्षुतासंभवाच्च सामर्थ्यार्थित्वसंभवात् ।। 309 ।।
तस्माज्जानश्रुतिं रैक्वश्शूद्रेत्यामन्त्र्य तस्य हि ।
(सि) उपादिशद्ब्रह्मविद्यामिति वादोऽसमञ्जसः ।। 310 ।।
जानश्रुतेर्हंसनिन्दावाक्यानुश्रवणाद्गुरुम् ।
तदैव रैक्वं प्रत्येवाद्रवणात्सूच्यतेऽस्य शुक् ।। 311 ।।
तामुद्दिश्यैव शूद्रेति गुरूक्तिर्नतु जातितः ।
वेदान्तवाक्यजनितविज्ञानस्यैव वेदने ।। 312 ।।
उपायत्वश्रुतेस्तस्य शूद्रजातावसंभवात् । 
अर्थित्वसंभवेप्यस्य सामर्थ्यं तु न विद्यते ।। 313 ।।
पुराणश्रवणानुज्ञा कृता पापप्रशान्तये ।
शूद्रस्यातः परोपास्तौ सर्वथा नास्त्यधिक्रिया ।। 314 ।।
सू - ।। क्षत्रियत्वगतेश्च ।। ( 1-3-34 )
जानश्रुतेश्च शुश्रूषोर्बहुदायीति वाक्यतः ।
क्षत्रियत्वप्रतीतेश्च तदाह्वानं न जातितः ।। 315 ।।
सू - ।। उत्तरत्र चैत्ररथेन लिङ्गात् ।। ( 1-3-35 )
अस्यां संवर्गविद्यायामुत्तराख्यायिकास्थले ।
क्षत्रियस्यैव सम्बन्धो ब्राह्मणेतरजातिषु ।। 316 ।।
अभिप्रतारिणश्चैत्ररथाख्यस्य प्रतीयते ।
जानश्रुतिरतश्चात्र रैक्वान्यः क्षत्रियो मतः ।। 317 ।।
कापेयसाहचर्याच्च ज्ञायतेऽभिप्रतारिणः ।
अन्यत्र दर्शनाच्चैत्ररथता राजतापि च ।। 318 ।।
सू - ।। संस्कारपरामर्शात्तदभावाभिलापाश्च ।। ( 1-3-36 )
विद्योपदेशवाक्येषु संस्कारस्याभिमर्शनात् ।
शूद्रस्य तदभावाच्च नाधिकारोऽत्र विद्यते ।। 319 ।।
सू - ।। तदभावनिर्धारणे च प्रवृत्तेः ।। ( 1-3-37 )
जाबालस्य च शुश्रूषोश्शूद्रत्वाभावनिच्चये ।
स्थिते सत्येवोपदेशप्रवृत्तेर्नास्य योग्यता ।। 320 ।।
सू - ।। श्रवणाध्ययनार्थप्रतिषेधात् ।। ( 1-3-38 )
शूद्रस्य वेदश्रवणाध्ययनादीनि सर्वथा ।
निषिध्यन्ते ततस्तस्य नाधिकारोऽस्त्युपासने ।। 321 ।।
सू -  ।। स्मृतेश्च ।। ( 1-3-39 )
न चास्योपदिशेद्धर्ममित्यादिस्मृतिवाक्यतः ।
श्रवणादिनिषेधश्च स्पष्टो नातोऽस्य योग्यता ।। 322 ।।
।। इत्यपशूद्राधिकरणम् ।। 
।। अथ प्रमिताधिकरणशेषः ।।
सू - ।। कम्पनात् ।। ( 1-3-40 )
प्रासङ्गिकं समाप्याथ प्रकृतस्य परात्मताम् ।
अङ्गुष्ठप्रमितस्यैव वक्तुं युक्तिः प्रदर्श्यते ।। 323 ।।
कठेऽत्र यदिदं किञ्चेत्यादिनाभिहिताद्भयात् ।
अङ्गुष्ठप्रमितप्राणशब्दवाच्योत्थितात्सदा ।। 324 ।।
वज्रादिवोद्यतात्सर्वदेवानां कम्पनाद्भृशम् ।
अङ्गुष्ठप्रमितस्तादृक्स्वभावः परमः पुमान् ।। 325 ।।
सू - ।। ज्योतिर्दर्शनात् ।। ( 1-3-41 )
न तत्र सूर्य इत्यादिवाक्योक्तस्य स्थलेऽत्र च ।
सर्वभासां कारणस्य परासाधारणस्य च ।। 326 ।।
ज्योतिषो दर्शनान्नित्यनिर्गतातिशयस्य च ।
अङ्गुष्ठप्रमितः श्रीमान् नारायण इतीर्यते ।। 327 ।।
।। इत्यङ्गुष्ठप्रमिताधिकरणम् ।। 
।। अर्थान्तरत्वादिव्यपदेशाधिकरणम् ।। ( 1-3-10 )
सू - ।। आकाशोऽर्थान्तरत्वादिव्यपदेशात् ।। ( 1-3-42 )
सामन्याकाशशब्दस्य श्रुतस्य दहरान्तिके ।
आशङ्क्यार्थो जीव इति परमात्मेति साध्यते ।। 328 ।।
(पू) साम्न्याकाशो हवै नामरूपयोरिति पठ्यते ।
अत्राकाशो मुक्तजीवस्तस्यैव प्रस्तुतत्वतः ।। 329 ।।
(सि) धूत्वेत्युत्तरवाक्ये चेत्येवं वादो न युज्यते ।
अत्राकाशो नामरूपनिर्वोढा परमः पुमान् ।। 330 ।।
नामरूपास्पर्शरूपार्थान्तरत्वोपदेशतः ।
तन्नामरूपकर्तृत्वं बद्धमुक्तोभयात्मतः ।। 331 ।।
अर्थान्तरत्वं वक्त्यस्य बद्धस्तद्भागुपाधितः ।
तन्निर्वोढा न मुक्तोऽपि जगद््व्यापारदूरगः ।। 332 ।।
अनेन जीवेनेत्यादिवाक्यैस्तु परमात्मनः ।
निर्वोढृत्वं तयोर्नामरूपयोः प्रतिपादितम् ।। 333 ।।
धूत्वेत्यत्राभिसंभाव्यतयैव प्रकृतः परः ।
तस्मादत्राकाशशब्दवाच्यो नारायणः प्रभुः ।। 334 ।।
सू - ।। सुषुप्त्युत्क्रान्त्योर्भेदेन ।। ( 1-3-43 )
(पू) ऐक्योपदेशाद्भेदस्य नेहेति च निषेधतः ।
(सि) जीवादर्थान्तरो ब्रह्म नेति वादो निरस्यते ।। 335 ।।
सुषुप्त्युत्क्रान्तिकालेषु प्राज्ञेनेत्यादिवाक्ययोः ।
उक्तजीवपरिष्वङ्गारोहयोः प्रत्यगात्मतः ।। 336 ।।
परस्य भेदेनोक्तेश्च तदन्योऽस्ति परः पुमान् ।
स्वेनैव परिरंभादिस्स्वपतो हि न संभवेत् ।। 337 ।।
सू - ।। पत्यादिशब्देभ्यः ।। ( 1-3-44 )
अत्र सर्वस्याधिपतिरिति वाक्ये परात्मनि ।
प्राज्ञे श्रुतेभ्यः पत्यादिशब्देभ्यः प्रत्यगात्मतः ।। 338 ।।
विलक्षणोऽयमैक्योक्तिस्तथा भेदनिषेधवाक् ।
सर्वस्य ब्रह्मकार्यत्वप्रयुक्तेति समर्थितम् ।। 339 ।।
।। इत्यर्थान्तरत्वादिव्यपदेशाधिकरणम् ।। 
।। इति प्रथमाध्याये तृतीयः पादः ।।
 