5.1.01
।। न्यायवार्तिकतात्पर्यटीकायां पञ्चमोऽध्याय: ।।

	 अथ प्रमाणादय: पदार्था उद्दिष्टा लक्षिताश्च तत्किमपरमवशिष्यते यदर्थं पञ्चमो ऽध्याय आरभ्यतइत्यत आह। साधर्म्यवैधर्म्याभ्यां प्रत्यवस्थानस्य विकल्पाज्जातिबहुत्वमिति भाष्यम्। तस्यार्थमाह वार्त्तिककार:। जाते: संक्षेपेणोक्ताया 
इत्यादि। (529।1) यद्यपि जातिनिग्रहस्थानभेदा जातिनिग्रहस्थानसामान्यलक्षणानन्तरं प्रथमे ऽध्याये युक्ता लक्षयितुं तथाऽप्येषां बहुत्वात्प्रमेयपरीक्षायां विलम्भोमाभूदपेक्षिता चासौ शिष्यै:। संशयादिपरीक्षां तु विना प्रमेयपरीक्षा न शक्यते। तस्मान्मुनि: शिष्यानुरोधेन परीक्षां तावद्वर्त्तयां बभूव। तदनन्तरमवशिष्टं जातिनिग्रहस्थानविशेषलक्षणं वर्त्तयति। जल्पवितण्डापरीक्षा चानन्तरं प्रवृत्ता तदङ्गं च जातिनिग्रहस्थाने इत्यवान्तरसंङ्गतिरस्तीति सर्वमदातम्। 
	विशेषोपयोगि सामान्यलक्षणमाह। तत्र जातिर्नामेति। प्रतिषेधबुद्ध्या प्रयुक्त इति शेष:। आह्निकारम्भमाक्षिपति। जाते: प्रयोगप्रतिषेधादिति। परिवर्जनं तु सामान्यज्ञानादिप भवन्न विशेषज्ञानमपेक्षतइति भाव:। समाधत्ते नारम्भप्रयोजनस्योक्तत्वात्। एतदेव स्मारयति स्वयं च सुकर: प्रयोग इति। प्राश्निकै: कतमा जातिरित्युक्ते स्वयं च सुकर: प्रयोग इति। अथ वा सद्विद्याविद्विषा अधिक्षिप्ते तत्वे अह्नाय तन्निरासहेतावस्फुरति साक्षिणां पुरत एकान्तपराजयाद्वरं संदेहोऽप्यस्तु कथं चित्परपराजयोवेति बुद्ध्या पांशभिरिवावकिरन् जातिं प्रयुङ्क्ते। तेन हि लोके तत्त्वमवस्थापितं भवति। अन्यथा ऽसन्मार्गप्रवृत्तो लोक: स्यात्। न च नखचपेटादिभिर्विद्याविद्वेषिणो निराकरणे तदुत्थापितकुहेतुनिराकरणधीरस्ति लौकिकानाम्। तस्मान्न नखचपेटादय उपदेष्टव्या: शास्त्रकृतेत्यभिप्रायवानाह। साधुसाधननिराकरणार्थं वेति। अतत्त्वविषयत्वेन परमार्थतो ऽसाध्वपि साधनमह्नाय दूषणस्याप्रतिभासनात्साध्वित्युक्तम्। लाभपूजाख्यातिकामश्चेत्यन्वाचये चकार:। प्रसिद्धं तावत्तत्वपरिपालने प्रयोजनं तस्मिन्सत्येतदप्यन्वाचीयतइत्यर्थ:। 
	मतान्तरं निराकर्तुमुपन्यस्यति। असाधुसाधनेति (503।2) तत्त्वविषयमपि साधनमसाध्विति विदितवान् वादकाले चाप्रतिभयाऽसाधुत्त्वोपपादनं न स्फुरति। असाध्येतदिति स्मरन्नेवासौ जातिं प्रयुङ्क्ते तदिदमुक्तमनभिज्ञतया साधनदोशस्येति। अथ वा जानन्नपि जातिं प्रयुङ्क्तो तस्य साधनस्य दोषप्रदर्शनार्थं प्रसङ्गव्याजेन मदीयं तावद्दूषणाभासम् एवं त्वदीयमपि साधनाभासं यदि त्वत्साधनं सम्यक् तदा मदीयमपि सम्यक् स्यादिति प्रसङ्ग: तव्द्याजेन साधनं दूषयतीत्यर्थ:। तदेतत्परमतं दूषयति। एतत्त्विति। जात्यभिधाने हि पर्यनुयोज्योपेक्षणं निरनुयोज्यानुयोगश्चेति द्वयं निग्रहस्थानं तस्माद्बुद्ध्वेत्युक्तम्। अथ न बुध्यते तत्किमिति जातिं प्रयुञ्जीतेति। यो हि समादर्शनमात्रात्पूर्वाभ्यस्तमपि विस्मरति तस्य कैव कथा अननुसंहितपूर्वजात्युद्भावनस्येति भाव:। एतेन बुद्धाऽबुद्धा वेति विकल्पासम्भवेनानैकान्तिके साधने प्रयुक्ते पञ्चानां साधर्म्यसमवैधर्म्यसमविकल्पसमसाध्यसमसंशयसमानां जातीनां प्रयोग: प्रत्युक्त:। पूर्वा परभाव इति। पूर्वस्य युक्तस्य साधनस्य युक्तमुत्तरम्। अपरस्यायुक्तस्य साधनस्यायुक्तमुत्तरमिति। 
	ननु साधर्म्यसमादीत्युच्यते। न च वस्तुत: साधर्म्यसमादीनां साम्यमस्ति स्थापनया तथा सत्यजातित्वप्रसङ्गादित्यत आह। समीकरणार्थं प्रयोग इति। आभिमानिकंसाम्यं न वास्तवमित्यर्थ:। साधर्म्यमेव समं यस्मिन् प्रयोगइति शेष:। तदिदमुक्तं समार्थ: साधर्म्यसमार्थ: समीकरणार्थ: प्रयोगो द्रष्टव्य इति। एवं वैधर्म्यमेव सममित्यत्र विग्रहे स्वरूपेण साम्यमुक्त्वा विशेषहत्वभावेन साम्यमाह विशेषहेत्वभावो वेति। ये त्वाहु: सर्वेष्वेवादपेशेषु सर्वासामेव जातीनां प्रयोग इति तान् प्रत्याह। सर्वापदेशव्याप्ति: सर्वजातिप्रयोगस्य (531।2)। अपदेशो हेतुवचनम्। ये पुन: साधर्म्यसम इत्यादौ 
समशब्दस्तस्य साधनवादिजातिवादिनोस्तुल्यार्थत्वाद् यादृशो वादी तादृश: प्रतिवाद्यपि साधर्म्येण द्वौ समाविति मन्यन्ते तान्प्रत्याह न च वादिप्रतिवादिनोस्तुल्यता सुमार्थ: प्रतिवादी जातिवादी विवक्षित: ।। 1 ।।

5.1.02
	प्रतिषेधाविति सूत्रपूरणेन पुल्लिङ्गं समर्थयते। अन्यथा जाते: प्रकृतत्वात्समानाधिकरण्येन 
साधर्म्यवैधर्म्यसमे इति स्यात्। तद्धर्मविपर्ययोपपत्ते: कृते साध्यविपर्ययोपपत्त्यर्थमित्यर्थ:। भाष्ये निदर्शनं क्रियावानात्मा द्रव्यस्य क्रियाहेतुगुणयोगादिति। अस्ति खल्वात्मन: क्रियाहेतुर्गुण: प्रयत्नोऽदृष्टं वा लोष्टस्यापि क्रियाहेतुर्गुण: स्पर्शवद्वेगवद्द्रव्यसंयोग इति। एवमुपसंहृते पर: साधर्म्येणैव प्रत्यवतिष्ठते निष्क्रिय आत्मा विभुत्वादाकाशवदिति। अत्र च साधनमाभासमुत्तरं च न जाति: विभुत्वस्याक्रियत्वेपन स्वभावत: प्रतिबन्धात्। तेनैतदुपेक्ष्य वार्तिककार उदाहरणान्तरमाह। यथा ऽनित्य: शब्द उत्पत्तिधर्मकत्वाद्। इदं तु सम्यक्साधनमुत्तरं त्वाभासमिति। साधर्म्योक्ते साधर्म्यसम: वैधर्म्योक्ते वैधर्म्यसम:। एवं साधर्म्योक्ते वैधर्म्यसम: वैधर्म्योक्ते साधर्म्यसम इति ।। 2 ।।

5.1.03
	कथं पुनरियं जाति:, अथ प्रकरणसमोद्भावनं सम्यगुत्तरमेव कस्मान्न भवतीत्यत आह। अनयोश्च साधर्म्यवैधर्म्यसमयोरुत्तरम्।
	गोत्वाद्गोसिद्धिवत्तत्सिद्धि: (सू. 3)।। भवेदेवं यद्यन्वयव्यतिरेकमात्राद्धेतोर्गमकत्वं स्यात् ततो 
विशेषग्रहणाभावात्प्रकरणसमत्वं भवेत्। न त्वेवं भवति स्वाभाविकसम्बन्धभाजो गमकत्वात्। स्वभावसंबद्धं च कृतकत्वमनित्यत्वेन, न त्वमूर्त्तत्वस्य नित्यत्वेन स्वाभाविक: सम्बन्ध: बुद्धिकर्मादौ व्यभिचारात्। तस्माद्गृह्यमाणविशेषत्वान्न प्रकरणसम:। यथा गोत्वाद्गौ: सिध्यति स्वाभाविकप्रतिबन्धात्। नतु सास्नादिसंबन्धादिति भाष्यं सास्नादीत्यतद्गुणसंविज्ञनो बहुव्रीहि:। तेन व्यभिचारिण: शृङ्गादयो गृह्यन्ते। वार्त्तिकम् एकस्यानन्वयादेकस्याव्यावृत्ते:। (532।11) एकस्य सत्त्वस्य गवा ऽनन्वयाद् अश्वादौ व्यभिचारादनन्वय:। एकस्यैकशफत्वादेर्वैधर्म्यस्य गोष्वेवाऽव्यावृत्ते: महिषादावपि व्यावृत्तेरित्यर्थ: ।। 3 ।।

5.1.04
	साध्यदृष्टान्तयोर्धर्मविकल्पादुभयसाध्यत्वाच्चोत्कर्षापकर्षवर्ण्यावर्ण्यविकल्पसाध्यसमा: (सू. 4)।। उभयसाध्यत्वात्साध्यसम:। पञ्चानां जातीनां साध्यदृष्टान्तयोर्धर्मविकल्पादित्यनेन पञ्चैव लक्षणानि सूचितानि। तानि च जातिसमाख्याभिर्मिथो विशिष्यन्ते। अनित्य: शब्द: कृतकत्वाद् घटवदित्युक्ते यदैवं प्रतिवादी प्रसङ्गेन प्रत्यवतिष्ठते यदि घटसाधर्म्यात्कृतकत्वादनित्य: शब्द: तस्मादेव घटसाधर्म्याद्रूपादिमता ऽपि शब्देन भवितव्यम्। न चेद्रूपादिमान्मा भूत्तथा ऽनित्यो ऽपि। न चास्ति विशेषहेतु: कृतकत्वादनित्येन भवितव्यं न पुना रूपादिमतेति। सो ऽयं  साध्यदृष्टान्तयोर्द्धर्मविकल्पाद्वैचित्र्याद्यत्रोत्कर्षं प्रसञ्जयति स उत्कर्षसम:। एवं तदेव साध्यदृष्टान्तयोर्धर्मवैचित्र्यमपकर्षेण विशिष्यमाणमपकर्षसमस्य लक्षणम्। साध्यदृष्टान्तयोर्धर्मवैचित्र्यात्स्वरूपेणा साध्यासाधनत्वप्रसङ्गजनने वर्ण्यावर्ण्यसमौ। 
साध्यदृष्टान्तधर्मविकल्पहेतुकवर्ण्यत्वनिबन्धनं तु हेत्वाद्यवयवोगित्वप्रसञ्जनं साध्यसम:। अत एवोभयसाध्यत्त्वादिति साध्यत्वं हेतुमाहमाध्य समस्य सूत्रकार:। भाष्यकारो ऽपि हेत्वाद्यवयवसामर्थ्ययोगीति ब्रुवाणस्तत्प्रसञ्जनं साध्यसमं मन्यते। तदेतद्वार्त्तिककृदाह। घटा वा ऽनित्य इत्यत्र को हेतुरिति। (533।9) न च यदि समाख्याभेदेन विशिष्यमाणं लक्षणपदं भिन्नार्थं तर्हि समाख्यापदान्येव लक्षणानि सन्तु कृतं लक्षणपदेनेति वाच्यम्। लक्षणपदसहितानामेव तेषां लक्ष्यभेदप्रतिपादकत्वादिति ।। 4 ।।

5.1.5
	आसां षण्णां जातीनां प्रत्याख्यानम्।
	किंचित्साधर्म्यादुपसंहारसिद्धेर्वैधर्म्यादप्रतिषेध: (सू. 5)।। यस्य धर्मिण: साध्यधर्मेण स्वाभाविकसंबन्ध: साधको धर्म 
उपपद्यतउपपन्नो भवति स धर्मस्तस्य साध्यधर्मस्य साधनं साध्यधर्थ्मण्युपसंह्वियते। तथा च शब्देनेति। उपनयपदेनेत्यर्थ:। यत्पुनरेतद्विभागजाविभगजविकल्पवन्नित्यानित्यविकल्प इति तत्राह। यथोत्पत्तिधम्रकत्वमन्वयव्यतिरेकि नैवं विभागजत्वम्। अयमर्थ: विकल्पसममुत्तरं वदता हि यथा सत्युत्पत्तिमत्त्वे घटो न विभागज: इति व्यवस्थितो विकल्प: एवं सत्युत्पत्तिमत्त्वे सत्यपि विभागजवच्छब्दो ऽपि नित्यो भविष्यति घटस्त्वनित्य इत्युक्तम्। तत्र तावदुत्पत्तिधर्मकत्वं यथा सत्यनित्यत्वे घटादौ दृष्टम् आकाशादिषु चासत्यनित्यत्वे न दृष्टं तेनानित्यत्वेन स्वभावप्रतिबद्धमवधारितं नैवमुत्पत्तिधर्मकत्वस्य विभागजत्वेनाविभागजत्वेन वा स्वाभाविकसंबन्धो गृहीतो येनोत्पत्तिमत्किं चिद्विभागजं किं चिदविभागजं न भवेत्। तस्मा द्विकल्पसमं जात्युत्तरं वदता ऽतिनिर्बन्धेन विभागजत्वेन शब्दस्य नित्यत्वं वक्तव्यं तत्रदमुपतिष्ठते यथोत्पत्तिधर्मकत्वमन्वयव्यतिरेक्यनित्यत्वं प्रति नैवं विभागजत्वं शब्दनित्यत्वं प्रत्यन्वयव्यतिरेकीति। तद्ध्यसाधारणमित्यर्थ:। असाधारण्यमाह। न हि किं चिच्छब्दादन्यद्विभागाज्जायमानं नित्यमानत्वं वा दृष्टम्। (534।1) ननु विभागजो विभागो ऽनित्योव दृष्ट इत्यत आह। थोक्तविशेषणमिति। कारणमात्रविभागपूर्वक: शब्दो विभागजस्तु विभाग: कारणाकारणविभागपूर्वक: इति सिद्धं कारणमात्रविभागपूर्वकत्वमसाधारणमित्यर्थ: ।। 5 ।।

5.1.06
	षण्णां जातीनां प्रत्याख्यानमुक्त्वा वर्ण्यावर्ण्यसाध्यसमानामपरं प्रत्याख्यानमाह।
	साध्यातिदेशाच्च दृष्टान्तोपपत्ते: (सू. 6) इति। तव्द्याचष्टे दृष्टान्त: साध्य इति ब्रुवतेति। चतुर्दशविधजातिवादिनामिह दूषणमुपन्यस्यति। यत्त्वत्रोक्तं जातीनां पौनरुक्त्यमिति। लक्षणभेदाभ्यां किल लक्ष्यभेदाभेदौ लक्षणं चेदमेकमिति न षड्जातय: तस्माद्विकल्पसमायामेवोत्कर्षसमादीनामन्तर्भाव इत्यर्थ:। दूषयति। न पौनरुक्त्यम्। तत्तल्लक्ष्यपदसहितानि पञ्च लक्षणानि उभयसाध्यत्वाच्चेत्यनेन सह लक्षणानि षडिति न केवलं लक्ष्य भेदात्प्रयोगभेददर्शनाच्च। शङ्कते। यदि लक्ष्यभेदाज्जातिभेदस्तत 
आनन्त्यमिति चेत्। निराकरोति। नानवधारणादिति। न लक्ष्याणामवधारणमस्त्येषामानन्त्यात्। लक्षणोपग्रहेण चतुर्विंशतिर्जातय इत्यर्थ:। लक्ष्याणां लक्षणाभेदे ऽपि भेदे निदर्शनमाह। तथा हि प्रकरणसमैकेति। सुगममितरत् ।। 6 ।।

5.1.07
	प्राप्त्यप्राप्तिसमाविति लक्ष्यपदम्। शेषं लक्षणम्। असत्साध्यते न तु सत्। प्राप्तं सत्। असत: प्राप्त्यसंभवात्। तस्मान्न साध्यम्। अपि च येन यस्य प्राप्तिस्तेन गङ्गा सागरं प्राप्ता सागरेणसङ्गता सागरेणाभिन्ना तद्वदेवाभिन्ने; चेत्साध्यसाधने नास्ति साध्यसाधनभाव: तस्य भेदाधिष्ठानत्वादित्यपि द्रष्टव्यम्। अप्राप्तिसमस्तु स्फुट एवेति। ननु प्राप्त्यप्राप्तिसमयोर्मिलितयो: साधनप्रतिषेधस्यैकत्वात् कथं प्राप्त्यप्राप्तिसमौ भिन्नावित्यत आह। अनयोर्भेदोपदेशो विवक्षात इति (535।9)। साधनप्रतिषेधस्यैकत्वे ऽपि प्राप्य वा ऽप्राप्य वेति विकल्पभेदाद्भेदविवक्षेत्यर्थ:। अभेदविवक्षायां त्वेकमेवोत्तरम्। यथा वृक्षाणां बहुत्वं विवक्षित्वा बहुवचनप्रयोगो वृक्षा इति तद्बहुत्वसंख्यायाव एकत्वं विवक्षित्वैकवचनम् एकं वनमिति।
	उदाहरणेन साधर्म्यंवैधर्म्याभ्यां प्रत्यवस्थानमिति जातिसामान्यलक्षणं मन्वानो देशयति। जातिलक्षणाभावादिति परिहरति। न सूत्रार्थापरिज्ञानादिति। सूत्रे नोदाहरणसाधर्म्यं विवक्षितमपि तु येन केन चिद्विद्यमानेनासाध्येन साधर्म्यम्। अप्राप्तेन वा हेतुना साधमर्यमिति न सामान्यलक्षणायोग इति ।। 7 ।।

5.1.08
	प्रत्याख्यानम्---
	घटादिनिष्पत्तिदर्शनादिति सूत्रं, तव्द्याचष्टे मृत्पिण्डप्राप्तानां दण्डादीनां न गङ्गासागरवदविशेष:। मृदवयवा: पूर्वव्यूहपरित्यागेनेति। (536।2) साध्यं कर्म तच्च मृदवयवास्ते च सिद्धा एवेत्यव्यभिचार:। घटस्तु फलं न साध्य इति भाव:। कोऽप्राप्त्यर्थ इति। अप्राप्तस्य साधकत्वे ऽतिप्रसङ्ग: इति भाव:। उत्तरं परस्परोपश्लेषमन्तरेण साधकत्वमिति। अन्यथा तूद्देशेनायं प्राप्त एव। यदुद्देशेनाभिचार: श्येनादिना क्रियते तस्यैव प्रत्यवायो भवति नान्यस्येति नियम:। अत्रापि हेतुत्वं क्रियां प्रति दृष्टम्। यथा पङ्काख्यायां भुवि। सुगममन्यत् ।। 
8 ।।

5.1.09
	दृष्टान्तस्य कारणानपदेशात्प्रत्यवस्थानाच्च प्रतिदृष्टान्तेन प्रसङ्गप्रतिदृष्टान्तसमौ (सू. 9)।। दृष्टान्तस्य कारणं प्रमाणं तस्यानपदेशात्प्रसङ्गपसम: साध्यसमो हि दृष्टान्ते साध्यवद्धेत्वा़द्यवयवं प्रसञ्जयति। पञ्चावयवप्रयोगसाध्यतां दृष्टान्तस्य गतस्यानित्यत्वस्य प्रसञ्जयतीत्यर्थ:। प्रसङ्गसमस्तु दृष्टान्तगतस्यानित्यत्वस्य प्रमाणमात्रसाध्यतामित्यपौनरुक्त्यम्। भाष्यं साधनस्यापि। दृष्टान्तगतस्यानित्यत्वस्पय साधनं प्रमाणं वाच्यमिति। 
	वार्त्तिकं घट एव तावदनित्य इत्यत्र को हेतुरिति। अत्र किं प्रमाणमित्यर्थ:। भाष्यं प्रतिदृष्टान्त उदाह्नियते। किंयाहेतुगुणयुक्तमाकाशमक्रियं दृष्टं तस्मादनेन प्रतिदृष्टान्तेन कस्मात्। क्रियाहेतुगुणयोगो निष्क्रियत्वमेव न साधयत्यात्मन इति शेष:। यदि पुनरियमनैकानितकदेशना स्यात् क्रियाहेतुगुणयुक्तस्याप्यक्रियत्वं दृष्टं यथा ऽऽकाशस्येति तद् एतत्सदुत्तरं स्यात्। न त्वेवमेतदिति जाति:। शङ्कते। वाय्वाकाशसंयोगस्येति। निराकरोति। न तत्समानधर्मोपपत्ते:। तत्समानधर्मणो धर्मिण: क्रियावत्त्वोपपत्ते:। यदि तथाभूतएवाकाशे कस्मान्न करोतीत्यत आह यस्त्वसाविति। (537।1) यस्तु मन्यते कार्योत्पादैक्यव्यङ्न्यमेव कारणं न दृष्टकार्यकारणसाधर्म्यव्यङ्न्यमपीति, तस्य दूषणान्याह यदि चेति ।। 9 ।।

5.1.10
	यदि प्रज्ञापनार्थमुत्तरं नाप्रज्ञातो दृष्टान्त:। तत्र लौकिकपरीक्षकाणां बुद्धिसाम्यादिति शेष: ।। 10 ।।

5.1.11
	स च कथमहेर्तुन स्यादिति (538।1) कथं हेतु: स्यादिति। अभ्युपगमादिति। मदीयस्य च दृष्टान्तस्याभ्युपगमान्न त्वदीयो दृष्टान्त इत्यर्थ:। अथैवं प्रयुङ्क्ते यथा मदीयो न दृष्टान्तस्तथा त्वदीय इति तथापि व्याघातान्न दृष्टान्तो मदीयस्यादृष्टान्तत्वे साध्ये प्रतिदृष्टान्तेन हि तेन मदीयस्या दृष्टान्तता साध्या, स चेन्न दृष्टान्त: मदीपस्यादृष्टान्तता साध्येति व्याहतमित्यर्थ: ।। 11 ।।

5.1.12
	प्रागुत्पत्ते: कारणाभावादनुत्पत्तिसम: (सू. 12)।। उदाहरणपुर:सरं भाष्यकारो व्याचष्टे अनित्य: शब्द: प्रयत्नानन्तरीयकत्वाद् घटवदित्युक्त इति। तदश्रावात्कारणाभावादनित्यत्वस्य कार्यस्याभावे नित्यत्वं प्राप्तम्। नित्यत्वानित्यत्वाभ्यां राश्यन्तराभावादिति ।। 12 ।।

5.1.13
	तस्य प्रत्याख्यानम्।
	तथा भावापदुत्पन्नस्य कारणोपपत्तेर्न कारणप्रतिषेध:। (सू. 13)।। नित्यत्वेन हि शब्दस्य धर्मेणानुत्पत्त्या प्रत्यवस्थेयम्। न चानुत्पन्न: शब्द इति नित्य इति चानुत्पत्तिधर्मक इति च सम्भवति। उत्पन्नस्तृत्पत्तिधर्मा च शब्दश्चानि त्यश्चेति नानुत्पत्त्या शक्यं प्रत्यवस्थातुमित्यर्थ:। कारणोपपत्तेरिति प्रयत्नानन्तरीयकत्वस्य प्रतिषेध इत्यर्थ:। यदुक्तं कारणाभावादनित्यत्वस्य कार्यस्याभावे नित्यत्वं प्राप्तमिति तत्राह वार्तिककार:। ज्ञापकश्चायं हेतुर्न कारक इति। कारको हि हेतुर्निवर्तमान: स्वकार्यं निवर्तयति न तु ज्ञापकस्तदभावे ऽपि भूमौ चिरनिखातानां निध्यादीनामनिवृत्तेरिति। ततश्च विशेषण मनर्थकं प्रागुत्पत्तेरति। (539।4) प्रागसतो हि सत्तासम्बन्ध उत्पत्ति: प्रागपि चेदसावभ्युपगत: प्रागिति विशेषणमनर्थकम्। उत्पत्तेरभावे सदैवानुत्पत्तिधर्मकत्वादित्यर्थ:। 
	अपरे तु प्रागुत्पत्ते: कारणाभावादित्युक्ते अर्थापत्तिसमैवेयं जातिरिति मत्वा ऽस्या उत्तरमाहु: यदैवंमुच्येत  प्रयत्नानन्तरीयकत्वादनित्य: शब्द इति तदर्थादप्रयत्नानन्तरीयकत्वे नित्यत्वमुक्तं भवतीत्यर्थापत्तित: प्रतिपक्षसिद्धेरर्थापत्तिसमैवेयं जातिरित्यभिमान:। एवं कृते तएवास्यां जातावुत्तरं ब्रुवते नायं नियम इति। तदेतत्परेषां मतं दूषयति। एतत्त्विति। शङ्कते। जातिलक्षणाभावान्नेयं जातिरिति चेत्। साधर्म्यवैधर्म्याभ्यां प्रत्यवस्थानं जाति: न चानुत्पत्तिसमाया: साधर्म्यं वैधर्म्यं वा ऽस्ति 
केन चिदित्यर्थ:। निराकरोति। नानुत्पन्नैरहेतुभि: सारूप्यादिति। यथा ऽनुत्पन्नास्तन्तवो न पटस्य कारणं तथा शब्दोत्पत्ते: प्रागनुत्पन्नं प्रयत्नानन्तरीयकत्वं नानित्यत्वस्य कारणमिति साधर्म्येण प्रत्यवस्थानमित्यस्ति सामान्यलक्षणमित्यर्थ:। एतावता चार्थापत्तिसमाया अनुत्पत्तिसमातो भेदो दर्शित: इहानुत्पन्नैरहेतुभि: साम्येन कार्यप्रतिषेधात् अर्थापत्तिसमायां वाक्यार्थविपरीतारोपेण प्रतिषेधादिति ।। 13 ।।

5.1.14
	सामान्यदृष्टान्तयोरैन्द्रियकत्वे समाने नित्यानित्यसाधर्म्यात्संशयसम: (सू. 14)।। दृष्टान्त: प्रयत्नानन्तरीयकत्वस्य हेतोर्घट इति। यथा हि विशेषदर्शनं निश्चयस्य कारणमस्तीति निश्चयोत्पत्तिरेव साधर्म्यदर्शनमात्रमस्ति संशयस्य कारणमिति संशयेनापि भवितव्यमित्यर्थ:। सूत्रार्थप्रयोजनमाक्षेपसमाधानाभ्यां स्फुटीकरोति। संशयसमा साधर्म्यसमाया इति ।। 14 ।।

5.1.15
	अस्य प्रत्याख्यानसूत्रम्।
	साधर्म्यात्संशये न संशयो वैधर्म्यादुश्रयथा वा संशयेऽत्यन्तसंशयप्रसङ्गो नित्यत्वानभ्युपगमाच्च सामान्यस्याप्रतिषेध: (सू. 15)।
	न सामान्यदर्शनमात्रं संशयस्य कारणमपि तु विशेषादर्शनसहितं विशेषदर्शने तु तद्रहितं न कारणमिति सूत्रार्थ:। उभयथा वेति। साधर्म्यविशेषदर्शनाभ्यामित्यर्थ:। नित्यत्वानभ्युपगमाच्च सामान्यस्येति। नित्यं संशयकारणत्वानभ्युपगमात्साधर्म्यस्येत्यर्थ: ।। 15 ।।

5.1.16
	उभयसाधर्म्यात्प्रक्रियासिद्धे: प्रकरणसम:। (सू. 16)।। उपलक्षणं चैतद् उभयसाधर्म्यादिति। उभयवैधर्म्यादित्यपि द्रष्टव्यम्। एतव्द्याचष्टे भाष्यकार: उभयेन नित्येन चानित्येन चेति। द्वितीयश्च नित्यसाधर्म्यात्प्रतिपक्षं प्रवर्तयति नित्य: शब्द: श्रावणत्वाच्छब्दत्ववदिति। अथ द्वितीयसाधनप्रवृत्तौ प्रथमस्य साधनस्य किं भवतीत्यत आह। एवं च सति प्रयत्नांनन्तरीयकत्वादिति हेतुरनित्यसाधर्म्येणोच्यमानो न प्रकरणमतिवर्तते। मा ऽतिवर्त्तिष्ट प्रकरणं को दोष इत्यत आह। प्रकरणानतिवृत्तेर्निर्णयानतिवर्त्तनम्। निर्णयानिष्पत्तिरित्यर्थ:। एवमानित्यसाधनवादिनं प्रत्युत्तरं दर्शयित्वा नित्यसाधनवादिनं प्रत्याह। समानं चैतन्नित्यसाधर्म्येणोच्यमान इति। तदेवं साधर्म्येण प्रकरणसमद्वयमुक्तं तथा वैधर्म्येण प्रकरणसमद्वयं नित्यानित्यसाधनवादिनावेव प्रत्याह। समानं चैतदिति। उभयवैधर्म्यादिति। नित्याकाशवैधर्म्यात्कृतकत्वादनित्यघटवैधर्म्याच्चास्पर्शवत्त्वादिति। तदेवं प्रकरणसमचतुष्टयम्।
	पूर्वपक्षवार्त्तिकं संशयसमसाधर्म्यसमाभ्यामिति (540।13)परिहरति। नोभयपक्षसाधर्म्यात्तद्भेदोपपत्तिरिति। प्रकरणसमे हि स्वपक्षनिश्चयेन मया वादिपक्षसाधनं दूषणीयमिति बुद्ध्या प्रवर्त्तते। साधर्म्यसमसंशयसमयोस्तु वादिसाधनेन साम्यमात्रापादनेन तद्दूषणं, न तु प्रतिपक्षनिश्चयेनेति विशेष:। इह तु साम्यमात्रापादनं न साधनेन, किं तु दूषणैरित्येतावता समार्थ: प्रयोग: सम इति बोद्धव्यम् ।। 16 ।।

5.1.17
	अस्य प्रत्याख्यानम्।
	प्रतिपक्षात्प्रकरणसिद्धे: प्रतिषेधानुपपत्ति: प्रतिपक्षोपपत्ते:। (सू. 17)।।
	द्वयो: साधनयोस्तदानीमगृह्यमाणविशेषयो: को ऽयमभिमान: प्रतिवादिनो यन्मयास्वपक्षसाधनेनैव वादिन: साधनं दूषणीयमिति। समानबलयोश्चेदयमात्मीयात्साधनात्स्वपक्षसिद्धिपमिच्छति अतो ऽनिच्छन्नपि वादिनापि साधनात्सिद्धिमभ्युपगमयितव्य:। अन्यथा स्वसाधनात्साध्यसिद्धिमुपजीव्य व्यक्तमियं राजंकुलस्थितिरिति। एवं व्यवस्थिते सूत्रभाष्ये योजयितव्ये। प्रतिपक्षात्प्रतिपक्षसाधनात्प्रकरणस्य प्रक्रियमाणस्य साध्यस्येति यावत्। सिद्धे: समानात् स्वसाधनात् प्रतिषेधस्य प्रतिवादिसाधनस्य स्वसाध्यसिद्धिद्वारेण परकीयसाधनप्रतिषेधस्यानुपपत्ति:। कस्मात्प्रतिषेधानुपपत्तिरित्यत उक्तं 
प्रतिपक्षोपपत्ते:। फलत: परकीयसाधनस्य समानात्स्वसाधनात्प्रक्रियासिद्धिं स्वसाध्यसिद्धिं ब्रुवता प्रतिपक्षात्प्रक्रियासिद्धिरुक्ता भवति प्रतिवादिना। नन्वेवं प्रकरणसमाव्हयो हेत्वाभासो नोद्भावनीय: प्रतिवादिना जात्युत्तरप्रसङ्गादित्यत आह। तत्त्वाऽनवधारणाच्च प्रक्रियासिद्धि:। स्वसाध्यनिर्णयेन परसाध्यविघटनबुद्ध्या प्रतिवादिना साधनं प्रयुज्यमानं प्रकरणसमजात्युत्तरं भवति। सत्प्रतिपक्षतया वादिन: साधनमनिश्चायकं करोमीति बुद्ध्या प्रतिपक्षसाधनं प्रयुञ्जानो न जातिवादी सदुत्तरवादित्वात्। सत्प्रतिपक्षताया हेतुदोषस्यानैकान्तिकादिवदुपपादितत्वात्। तत्त्वानवधारणादित्यनेन प्रकरणसमोदाहरणं दर्शितम्। 
	वार्तिकं विरुद्धाव्यभिचार्येष उक्तोत्तर  इति। तुल्यबलयोरेकतरस्मात्स्वसाध्यसिद्धिमभ्युपगच्छतोर्द्वयोरपि फलतो व्यभिचार: सिध्यति। न च विरुद्धाव्यभिचारी सम्भवति। अव्यभिचारो ह्यविनाभाव: स च पञ्चरूपसम्पत्तिश्चतूरूपसम्पत्तिर्वा न विरुद्धाव्यभिचारिणि साऽस्तीत्यर्थ: ।। 17 ।।

5.1.18-20
	त्रैकाल्यासिद्धे र्हेतोरहेतुसम: (सू. 18)।। सूत्राभाष्यवार्तिकानि प्रमाणसामान्यपरीक्षाव्याख्यानेन व्याख्यातानि ।। 18 
-20 ।।

5.1.21
	अर्थापत्तित: प्रतिपक्षसिद्धेरर्थापत्तिसम: (सू. 21)।। उदाहरणपुर:सरं सूत्रं योजयति। अनित्य: शब्द इति। अनित्यसाधर्म्यादनित्यं शब्दं ब्रुवाणो भवाननक्षरं नित्यसाधर्म्यान्नित्यत्वं शब्दस्य ब्रूतइत्यर्थ:। न साधर्म्यसमादौ वाद्यभिप्रायवर्णनमित्यतो भेद: ।। 21 ।।

5.1.22
	अस्य प्रत्यादेशसूत्रम्।
	अनुक्तस्यार्थापत्ते: पक्षहानेरुपपत्तिरनुक्तत्वादनैकान्तिकत्त्वाच्चार्थापत्ते: (सू. 22)।।
	तव्द्याचष्टे अनुपपाद्य सामर्थ्यमिति। तदेव खल्वनुक्तं वचनाल्लभ्यते यत्कल्पनमन्तेरण वचनार्थो न घटते यथा पीनो देवदत्तो दिवा न भुङ्क्तइत्युक्ते रात्रौ भुङ्क्तइति। यथा वा यागेन स्वर्गं भावयेदित्युक्ते ऽन्तराऽपूर्वं कृत्वेति वाक्यार्थोपपादने तस्य सामर्थ्यात्। न त्वव्यभिचारिण: साधर्म्यात्साध्ये साध्यमाने ऽर्थादुक्तं भवति व्यभिचारिणा ऽपि साधर्म्येण साधयितव्यमिति। तस्य वाक्यार्थोपपादने ऽसामर्थ्यात्। तदन्तरेण वाक्यार्थोपपत्ते:। यदि पुनरनुपलब्धसामर्थ्यमनुक्तमपि गम्येत ततस्त्वया नित्यत्वापादने शब्दस्योच्यमाने ऽनुच्यमानमनित्यत्वं प्रत्येतव्यम्। तथा च भवदभिमतस्य नित्यत्वस्य व्यावृत्ति:। तदिदमाह अनित्यपक्षस्यानुक्तस्य सिद्धावर्थादापन्नं नित्यपक्षस्य हानिरिति। विपर्ययेणापि प्रत्यवस्थानसम्भवात्। अनैकान्तिकत्वमाह उभयपक्षसमा चेयमिति। व्यभिचाराच्चानैकान्तिकत्वमाह। न चेयं विपयर्यमात्रादिति। न हि भोजननिषेधादेवाभोजनविपरीतं सर्वत्र कल्पते। धनत्वं हि ग्राव्ण: पतनानुकूलगुरुत्वातिशयसूचनार्थं न त्वितरेषां पतनं वारयति। वार्तिकं सुबोधम् ।। 22 ।।

5.1.23
	एकधर्मोपपत्तेरविशेषे सर्वाविशेषप्रसङ्गात्सद्भावोपपत्तेरविशेष्ासम: (सू. 23)।।
	यदि घटसाधर्म्यात्यप्रयत्नानन्तरीयकत्वाद् घटेनाविशेषो ऽनित्यत्वाख्य: शब्दस्य सत्त्वात्साधर्म्यात्सर्वेषां सर्वाविशेषप्रसङ्ग:। न त्वेवं यथा प्रयनानन्तरीयकत्वादपि साधम्र्यान्न शब्दघटयोरनित्यत्वमविशेष इति प्रतिषेधो ऽविशेषसम:। अविशेष इत्यस्य विवरणमुभयोरनित्यत्वइति। देश्यं वार्तिकं साधर्म्यसमातो न भिद्यते इति (542।6)। परिहारवार्त्तिकं नैकसमस्तेति ।। 23 ।।

5.1.24
	अस्य प्रत्यादेशसूत्रम्।
	क्व चित्तद्धर्मानुपपत्ते: क्व चिच्चोपपत्ते: प्रतिषेधा: भाव: (सू. 24)।।
	क्व चित्साधर्म्ये प्रयत्नानन्तरीयकत्वादौ सति शब्दादेर्घटादिना सह तद्धर्मस्य घटधर्मस्यानित्यत्वस्योपपत्ते: क्व चित्साधर्म्ये शब्दस्य भावमात्रेण सह सत्त्वादौ भावमात्रधर्मस्यानुपपत्ते: प्रतिषेधाभाव इति योजना। एतदुक्तं भवति अविनाभावसम्पन्नं साधम्र्यं गमकं न तु साधर्म्यमात्रमिति। सद्भावो पपत्तिनिमित्तमिति सद्भावव्यापकमित्यर्थ:। अत्रान्तरे वैनाशिक: सत्ताव्यापकमनित्यत्वं मन्वानो देशयति। अथ मतमनित्यत्वमेव धर्मान्तरमिति। निराकरोति। एवं खलु वै कल्प्यमान इति। पूर्वपक्षोत्तरपक्षपवनिर्वाहस्तृतीये प्रपञ्चित:। अपि च सन्त: के चन प्रमाणावधृतनित्यत्वा: यथा ऽऽकाशादिगात्मपरमाणव:, के चित्प्रमाणविनिश्चितानित्यभावा यथा घटादय: तस्मात्सत्त्वमनैकान्तिकत्वादसाधकमित्याह सतश्च नित्यानित्यभावादिति। अपि च यत्प्रतिषेधाय प्रसङ्गापादनं तदेव प्रतिषेध्यं साधयति, न तु निषेधतीत्याह सर्वभावानां सद्भावोपपत्तेरिति। 
	वार्तिकं क्व चित्साधर्म्यमुपलभ्यत इति। व्याप्यतयेति शेष:। अथ शब्दवर्जमुच्यत इति तत्राह व्यर्थंवा सर्वभावग्रहणम्। उक्तश्च विशेषो ऽन्वयव्यतिरेकसंपन्नो हेतुरिति प्रयत्नान्तरीयकत्वं न तूत्तर: सद्भावोपपत्तेरित्यन्वयव्यतिरेकसम्पन्न इति ।। 24 ।।

5.1.25
	उभयकारणोपपत्तेरुपपत्तिसम: (सू. 25)।। यद्यनित्यत्वकारणं प्रयत्नानन्तरीयकत्वमुपपद्यते तदस्ति शब्दस्येत्यनित्य: 
शब्द इति। प्रकरणसमायां जातौ पक्षप्रतिपक्षसाधनयो: समानबलत्वे ऽपि प्रतिवादि स्वासाधनास्वपक्षसिद्ध्पवया वादिसाधनदूषणे प्रवर्त्तते, उपपत्तिसमायां तु स्वसाधनेनैवेति विशेष: ।। 25 ।।

5.1.26
	अस्य प्रत्यादेशसूत्रम्।
	उपपत्तिकारणाभ्यनुज्ञानादप्रतिषेध: (सू. 26)।। वाद्यभिमतस्य साधनस्योपपत्तौ यत्कारणं तस्वय प्रतिवादिना ऽभ्यनुज्ञानादिति भाव:। प्रकरणसमप्रत्याख्यानवदस्यापि प्रतयाख्यानं द्रष्टव्यम्। सुगमे भाष्यवार्त्तिके ।। 26 ।।

5.1.27
	निर्दिष्टकारणाभावे ऽप्युपलम्भादुपलब्धिसम: (सू. 27)।। अनित्यत्वकारणस्येति। ज्ञापकस्येत्यर्थ:। ननु यद्वृत्तयोगप्राथम्ययो: साधनधर्मो विषयो न तु साध्यधर्म: स हि तद्वृत्तयोगस्य विषय: एवं प्रयुज्यते यो य: प्रयत्नानन्तरीयक: स सर्वो ऽनित्य: अनेन हि प्रयत्नानन्तरीयकत्वमनित्यादन्यतो व्यावर्त्तितम्। अनित्यत्वं त्वनियतं स यद्यप्रयत्नानन्तरीयके शब्दे ऽन्यत्र वा भवेत् क: प्रयत्नानन्तरीयकत्त्वस्यानित्यत्वनियमविरोध: एवं हि स भवेद् यदि नित्यो ऽपि प्रयत्नानन्तरीयको दृश्येत न त्वेवमस्ति, तस्मादुपलब्धिसमाया उत्थानमेव नास्ति बीजाभावादित्यत आह वार्तिककार: सर्वसाध्याध्यारोपेणाव्यापकत्वं साधनस्येत्युपलब्धिसमार्थ:। (543।7) यद्यपि वर्णात्मक: शब्दो ऽनि त्यत्वेन साध्यतया विवक्षित: प्रकरणादनित्य: शब्द: प्रयत्नानन्तरीयकत्वाद् घटवदिति तथा ऽपि शब्दमात्रमनेन पक्षीकृतमित्यारोप्य भागासिद्धत्वारोपणं साधनस्येत्युपलब्धिसमार्थ:। समारोपमेवोदाहरणान्तरेण दर्शयति। सर्वमनित्यमिति। शब्दोनित्य इति प्रतिज्ञायामपि सर्वमनित्यमित्नपवयारोप्येति योजना। भाष्यकारोदाहरणापतितोपश्चोदाहरणान्तरप्रदर्शनबीजम्। यस्त्वनित्य: शब्द इति प्रतिज्ञायां सर्वानित्यत्वारोपो निर्बीज इति न तुष्यति तं प्रत्याह। श्रूयमाणेति। यद्यप्यनित्य: शब्द इति श्रूयते तथा ऽपि सामर्थ्थादाद्य इति विवक्षित:। शब्दान्तरोत्पादकत्वं सजातीयोत्पादकत्वमिति1 एवं च नायोगव्यवच्छेदेन शब्दानित्यत्वं हेतुरव्यापकत्वात्। नाप्यन्ययोगव्यवच्छेदेन हेत्वन्तरस्य विद्यमानत्वादिति जातिवादिनो ऽभिसंधिरिति ।। 27 ।।

5.1.28
	अस्य प्रतयाख्यानसूत्रम्।
	कारणान्तरादपि तद्धर्मोयपत्तेरप्रतिषेध: (सू. 28) तव्द्याचष्टे। प्रयत्नानन्तरीयकत्वादिति ब्रुवतेति। कारणत: 
प्रयत्नाच्छब्दस्योत्पत्तिनियमो विधीयते वर्णानामनित्यत्वंव साधयितुम्। न तु कार्यस्य कारणनियम:, प्रयत्नादेव सर्व: शब्दो जायते न तु वायुसंयोगाद्वृक्षभङ्गादिति नियम उच्यते येनाव्यापकत्वं हेतो: स्यादिति। सूत्रार्थस्तु कारणान्तरादपि ज्ञापकान्तरादपि तद्धर्मोपपत्ते: साध्यधर्मोपपत्तेरप्रतिषेध इति। 
	एतदेव वार्त्तिककारो व्याचष्टे अनित्य: शब्द इति ब्रुवता प्रयत्नानन्तरीयकत्वेनेति शेष:। साध्यान्तराणां शाखाभङ्गजशब्दानां कारणमनित्यत्वज्ञापकं न प्रतिषिध्यते। यद्यपक्षीकृतानामपि कारणान्तरादनित्यत्वं भवति कामं भवत्वित्यर्थ:। नापि शब्दस्य साध्यस्यानित्यत्वे कारणान्तरं प्रतययभेदभेदित्वादि प्रतिषिध्यते। 
	एकदेशिमतमाह। अपरे तु परिहारं ब्रुवते यदेव प्रयत्नानन्तरीयकमिति। तदेतद्पव दूषयति एतत्तु नाविवादादिति। अयमभिसंधि:। प्रयत्नानन्तरीयकत्वं हि कोष्ठ्यस्य वायो: क्रियाया: सा हि प्रयत्नवदात्मसंयोगाज्जायते। वायो: पुनरुर:स्थानादिषु संयोगविभागादयो न प्रयत्नानन्तरीयका: प्रागेव तु शब्द: यदा चाद्यशब्दस्येयं गतिस्तदा कैव कथ प्रयत्नानन्तरीयकत्वे ऽन्त्यस्य श्रवणविवरसमवायिन: श्रूयमाण्स्य शब्दस्य। तस्माद्य: प्रयत्नानन्तरीयकत्वं शब्दस्पय विना प्रमाणेन प्रतिपद्यते न तं प्रति किं चित्साध्यते प्रमाणेन। प्रमाणानधीनस्य प्रतिभासमात्रेण प्रमेयसिद्धे: सर्वत्र सुलभतवादिति। तदनेनापरितोषबीजमुक्तम्। अभ्युपेत्य शब्दस्य प्रयत्नानन्तरीयकत्वमाह। यदा तु प्रयत्नानन्तरीयकत्वमिति। देशयति। जातीति। परिहरति नेति ।। 28 ।।

5.1.29
	अनुपलब्धिसमप्रतिषेधस्य लक्षणं दर्शयितुं तत्प्रतिषेध्यं तावदाह भाष्यकार:। न प्रागुच्चारणाद्विद्यमानस्यानुपलब्धिरिति। तस्मादुदकादिवदावरणादिरस्यानुपलम्भकारणं भवतीत्यत आह। गृह्येत चैतदस्याग्रहणकारणमिति। प्रतिषेध्यमुत्क्वा। प्रतिषेधस्य जातेर्लक्षणमाह।
	तदनुपलब्धेरनुपलम्भादभावसिद्धौ तद्विपरीतोपपत्तेरनुपलब्धिसम: (सू. 29)।।
	व्याचष्टे तेषामावरणादीनामनुपलब्धिर्नोपपद्यते। उपलभ्यमानत्वे उपलब्धिरूपतया अनुपलब्धित्वानुपपत्ते:। 
तथा चानुपलब्धेरनुपलम्भादनुपलब्धिर्नास्तीत्यावरणाद्युपलब्धिसिद्धिरिति। आवरण इवावरणानुपलब्धिरप्यनुपलब्धिसमेत्यर्थ: 
।। 29 ।।

5.1.30
	अस्य प्रत्यादेशसूत्रम्।
	अनुपलम्भात्मकत्वादनुपलब्धेरहेतु: (सू. 30)।। आवरणाद्यनुपलब्धिरावरणादीनामभावं गमयति। न त्वात्मनो ऽभावमावरणाद्युपलब्धिरूपं न ह्यसावनुपलब्धिरप्यात्मनो येनात्माभावं गमयेत्। उपलब्धिरप्युपलभ्यविषया नात्मविषया किं पुनरनुपलब्धि:। तस्मादनुपलब्धिरुपलभ्याभावहेतु: न हेतुरात्माभावस्य तथा सति सैव न स्यादिति न स्यादुपलभ्याभावो ऽपीत्यावरणं तदुपलब्धिनश्च स्यादिति। तदिदमाह भाष्यकार:। अनुपलम्भादित्ययमहेतुरिति। कस्मात्। अनुपलम्भात्मकत्वादनुपलब्धे:। 
	एतव्द्याचष्टे उपलम्भाभावमात्रत्वादिति। मात्रग्रहणेन जातिवाद्यभिमतात्माभावरूपतां व्यवच्छिनत्ति। नन्वियमनुपलब्धिर्भवतूपलम्भाभावो मा च भूदुपलभ्यस्य किमायातमावरणाद्यभावस्येत्यत आह। यदस्ति तदुपलब्धेर्विषय उपलब्ध्या तदस्तीति विज्ञायते। न पुनरनुपलब्धेरनुपलम्भात्मतया तत्प्रतिज्ञेयमिति भाव:। अनुपलब्धे: प्रज्ञेयमाह। यज्ञास्ति सो ऽनुपलब्धेरिति। ननु ज्ञायतां किमेतावता ऽपीत्यत आह। सो ऽयमावरणाद्यनुपलब्धेरनुपलम्भ इति। त्वया हि जातिवादिना आवरणाद्यनुपलब्धेरनुपलम्भेनावरणोपलम्भमावरणं च प्रसञ्जयता ऽनुपलम्भस्य स्वविषयलोपेन प्रतयवस्थेयम्। एवं चेद्वरमस्यावरणतदुपलम्भौ विषयौ एवमनेन भावाभावबुद्धिव्यपदेशव्यवहारा: सकललोकयात्रावाहिनो ऽनुकूलिता भवन्ति, तदिदमुक्तं सो ऽयमावरणाद्यनुपलब्धेरनुपलम्भ आवरणोपलम्भनिषेधविषयं प्रमाणमुपलब्ध्यभावे ऽनुपलब्धौ स्वविषये प्रवर्त्तमानो न स्वविषय मनुपलब्धिं प्रतिषेधति अपि तूपलब्धिमेव, जातिवादिनस्तु निषेध्येत तथा च सर्वलोकव्यवहार: समुच्छिद्येतेति भाव:। अप्रतिषिद्धा चावरणाद्यवनुपलब्धिरावणादीनामभावं प्रति हेतुत्वाय कल्पते। ननु च नानुपलम्भमात्रमभावग्रहहेतु: मा भूच्चन्द्रमस: परभागे हरिणसदसद्भावसंशय इत्यत आह। आवरणादीनि त्विति। उपलभ्यं वोपलब्धिर्वा नानुपलम्भमात्रान्नास्तीति सिध्यति, अपि तु दर्शनयोग्यं सदिति नातिप्रसङ्ग इत्यर्थ:। ननूपलब्धे: स्वविषयस्य 
प्रतिपादिकाया अभावादावरणादयो मा नामोपलभ्यन्ताम् अभावस्तु तेषां कुतस्त्य इत्यत आह अनुपलम्भात्प्रतिषेधकात्प्रमाणादनुपलब्धेर्यो विषय: उपलभ्याभाव: स गम्यते। न सन्त्यावरणादीनि शब्दस्याग्रहकारणानीति। तत्किमिदानीं साक्षादेवोपलम्भनिषेधकं प्रमाणमुपलभ्याभावं गमयति नेत्याह। अनुपलम्भात् उपलब्धिनिषेधकात्प्रमाणादनुपलब्धिरावरणस्य सिध्यति। कस्मादित्यत आह। विषय: स तस्योपलब्धिनिषेधकस्य प्रमाणस्यानुपलब्धि: ततश्चावरणाद्यभाव इति द्रष्टव्यम् ।। 30 ।।

5.1.31
	न केवलं निषेधविषयप्रमाणगम्यताऽनुपलब्धेरुपपत्तिगम्या, अपि तु सर्वजनप्रत्यात्मवेदनीयेत्याह सूत्रकार:।
	ज्ञानविकल्पानां च भावाभावसंवेनादध्यात्मम् (सू0 31)।। व्याचष्टे अहेतुरिति वर्तते। शरीरइति। प्रागुच्चारणाच् 
शब्दस्यानुपलब्धेरसत्त्वे साध्यमाने ऽनैकान्तिकत्वं स्याद् यदि तु पश्चाद्विशिष्येत आवरणाद्यसंभवे  सतीति ततो हेत्वन्तरं नाम निग्रहस्थानं स्यादित्याशङ्क्य वार्तिककार आह। आवरणाद्यसंभवे सत्त्वाभ्युपगमे च सत्यनुपलब्धेरिति प्रयोग:। (544।8) सत्त्वाभ्युपगमे चेत्यस्योपादानप्रयोजनमाह। आवरणा़द्यसंभवे सत्त्वाभ्युपगमे विपर्ययस्याव्यभिचारान्नार्थापत्तिसम:। अयमर्थ:। यद्यावरणा़संभवे सत्यनुपलब्धेरित्युच्यमाने कश्चिदर्थापतिसमया जात्या प्रत्यवतिष्ठते आवरणाद्यसंभवे सत्यनुपलब्धेरित्युच्यमाने अर्थादापतितमावरणादिसंभवे सत्युपलब्धेरिति। यदा तु सत्त्वाद्यभ्युपगम इति। विषयविपर्ययस्सूच्यते तदावरणाद्यसभवे सत्यनुपलब्धेरसत्त्वमित्यस्य विपर्यय एवं प्रयोक्तव्य:। सत्त्वोपगमे चावरणाद्यसंभवे सत्युपलभ्येतेति अस्य विपर्ययस्याव्यभिचाराद् नार्थापत्तिसम इत्यर्थ: ।। 31 ।।

5.1.32।
	साधर्म्यात्तुल्यधर्मोपपत्ते: सर्वानित्यत्वप्रसङ्गादनित्यसम: (सू0 32)।। अस्ति घटेनानित्येन सर्वभावानां सत्त्वं साधर्म्यमिति ।। 32 ।।

5.1.33
	अस्य प्रत्याख्यानसूत्रम्।
	साधर्म्यादसिद्धे: प्रतिषेधासिद्धि: प्रतिषेध्यसाधर्म्याच्च (सू0 33) ।।

5.1.34
तदिदं जातिवादिना साम्यमापाद्य परमार्थप्रतिषेधमाह।	
	दृष्टान्ते च साध्यसाधनभावेन प्रज्ञातस्य धर्मस्य हेतुत्वात्तस्य चोभयथाभावान्नाविशेष: (सू0 34)।। साधर्म्यामात्रं चाश्रित्यसाध्या विनाभावरहितमिति। देश्यवार्त्तिकमविशेषसमात इति। परिहरति भिद्यतइति। यच्चाविशेषसमउत्तरमिति। (545।7) सर्वानित्यत्वं हि प्रसञ्जयता न शब्दानित्यत्वं निषिद्धं भवतीति तत्रोक्तमित्यर्थ:। अत्र शङ्कते नासाधनादिति। परिहरति। न विशेषहेतूपपत्तेरिति। सुगममन्यत् ।। 34 ।।

5.1.35
	नित्यमनित्यभावादनित्ये नित्यत्वोपपत्तेर्नित्यसम: (सू0 35)
	धर्मस्य सर्वदा भावाद्धर्मिणो ऽपि सर्वदा भाव: न ह्यस्ति संभव: सामान्यसमवायातिरिक्तधर्मा नित्या धर्मी चानित्य इति ।। 35 ।।

5.1.36
	अस्य प्रत्यादेशसूत्रम्।
	प्रतिषेध्ये नित्यमनित्यभावादनित्ये नित्यत्वोपपत्ते: प्रतिषेधाभाव: (सू0 36)
	नित्यमनित्यभावादिति हेतोरभ्युपगमे ऽनभ्युपगमे च दोष इत्यर्थ:। उत्पन्नस्य निरोधादभाव: शब्दस्यानित्यत्वम्। तत्र च परिप्रश्नानुपपत्ति:। यदि हि निरोधकादभावो ऽनित्यत्वं तथाऽपि प्रश्नानुपपत्ति:। अथाप्यस्मन्मते समवायस्तथा ऽपि तदनुपपत्ति: अनित्यत्वं हि शब्दस्यापरान्ताव च्छिन्न्ासत्तासमवाय:। न चासौ शब्दाधेयस्तस्य स्वतन्त्रत्वादेवेत्यर्थ:। 
	वार्तिकम्। पृथगधर्मत्वेनानित्यत्वस्यानभ्युपगमादिति। (546।8) अनात्यन्तिकसत्तासमवायो ह्यनित्यता न चासौ समवायात्पृग्रग्धर्मो न च समवायो ऽपि धर्मो ऽनाश्रितत्वात्पारतन्त्र्येण तु निरूपणात्कथं चिद्धर्मीत्युच्यतइति। अपि चानात्यन्तिकसत्तायोगो ऽनित्यतेत्युक्ते न युक्त: प्रश्न इति। न हि घटमानयेति प्रेषित: परिवृत्य पृच्छति किं घट आनेतव्य उत पट इति तादृशमेतदित्यर्थ:। अपि चानित्यता नित्नपया ऽनित्या वेति विकल्पो नावतरति विरोधादित्यत आह। आत्यन्तिकानात्यन्तिकभावयोगश्चैकस्येति। शङ्कते प्रतिषेध्येति। एवमभ्युपगच्छतो ऽयं दोष इत्येतत्परमेतद् न तु स्वपक्षोपवर्णनपरमेतदिति शङ्कार्थ:। निराकरोति न विकल्पानुपपत्तेरिति। विरोधस्य चोक्तोत्तरत्वादिति। परिप्रश्नानुपपत्तेरित्युत्तरं विरोधस्योक्तमित्यर्थ: ।। 36 ।।

5.1.37
	प्रयत्नकार्यानेकत्वात्कार्यसम: (सू. 37)
	उदाहरणवपूर्वकमस्यार्थं व्याचष्टे प्रयत्नानन्तरीयकत्वादनित्य: शब्द इति। कार्यत्वानित्यत्वे च परस्परासंकीर्णे प्रथमएवाध्यायेदर्शिते। उदाहृत्य जातिमवतारयति। एवमवस्थिते प्रयत्नकार्यानेकत्वादिति प्रतिषेध उच्यत इति। 
प्रयत्नानन्तरीयकत्वं प्रयत्नानन्तरोत्पादो वा स्यात् प्रयत्नानन्तरोपलम्भो वा। न तावत्पूर्व: कल्पो ऽसिद्धत्वात्। तस्मात्प्रयत्नानन्तरोपलम्भआस्थेय: तत्र कार्यसमं प्रतिषेधमाह प्रयत्नानन्तरमुपलभ्यमानानां प्रयत्नानन्तरमात्मलाभश्च दृष्टो यथा घटादीनां व्यवधानापोहाच्चाभिव्यक्तिर्व्यवहितानां मूलककीलकादीनां, तत्किं प्रयत्नानन्तरमात्मलाभ: शब्दस्याहो स्विदभिव्यक्तिरिति विशेषो नास्ति। तदेवं कार्याविशेषेण प्रत्यवस्थानं कार्यसम:। 
	येन तु कार्यसमा जातिरन्यथैवोक्ता तद्यथा ऽनित्य: शब्द: कृतकत्वाद् घटवदित्युक्ते अन्यद् मृत्पिण्डादिकार्यत्वं घटस्य अन्यच्च विवक्षाप्रयत्नवायुप्रेरणाभिघातकार्यत्वं शब्दस्य तस्माच्छब्दकृतकत्वस्य घटादिकृतकत्वाद्भेदान्न साधनं कृतकत्त्वमनित्यत्वस्येति। सेयं कार्यान्यत्वेन प्रत्यवस्थानात्कार्यसमेति। तदाह-
`कार्यत्वान्यत्वलेशेन यत्साध्यासिद्धिदर्शनम् ।' 
तत्कार्यसममिति भदन्तेनोक्तम्। कीर्तिरप्याह।
'साध्येनानुगमात्कार्यसामान्येनापि साधने।
सम्बन्धिभेदाद्भेदोक्तिर्दोष: कार्यसमो मत' इति।।
	तदनेन यदीश्वरसाधननिरालरणायोक्तम्- तनुगिरिसागरादीनामन्यत्कार्यत्वम् अन्यच्च प्रासादाट्टालगोपुरादीना मिति तदपि जात्युत्तरमेनेत्युक्तं भवति। न च प्रत्यक्षदृश्यमानं बुद्धिमदन्वयव्यतिरेकानुविधानं सौधादीनामिव तनुभुवनादीनां तास्तीत्येतावता भेदेन कार्यभेदे शब्दमात्राभेद इति साप्रंतम्। अभूत्वा भावलक्षणस्य कृतकत्वस्य संस्थानवत्त्वस्य वा वस्तुन एवाभेदात् तस्मादेतदप्ययुक्तम्।
'वस्तुभेदे प्रवृत्तेपि शब्दसाम्यादभेदिन:।
न युक्ता ऽनुमिति: पाण्डुद्रव्यादिव हुताशने'।
	न चेयं जातिरुत्कर्षापकर्षसमाभ्यां भिद्यते साध्यदृष्टान्तयोर्धर्मविकल्पेन प्रवर्तमानत्वात्तस्मात्सूत्रकारोक्त एव कार्यसमोसंकीर्ण इति युक्तमुत्पश्याम: ।। 37 ।।

5.1.38
	अस्य प्रत्यादेशसूत्रम्।
	कार्यान्यत्वे प्रयत्नाहेतुत्वमनुपलब्धिकारणोपपत्ते: (सू0 38)।।
	कार्यस्योत्पत्तिर्न लक्षणस्यान्यत्वे ऽभिव्यक्तिलक्षणात्कार्यात्प्रयत्नस्याभिव्यक्तिं प्रत्यहेतुत्वं न भवतीत्यत आह। अनुपलब्धिकारणस्यावरणादेरुपपत्तेरभिव्यक्तिहेतुत्वं स्याद् एवं तु नास्तीति व्यतिरेकपरं द्रष्टव्यम्। सति कार्यान्यत्वइति भाष्यं 
सूत्रवद्योजनीयम्। यत्र प्रयत्नानन्तरमित्यत्र यत्रतत्रयोर्व्यत्यास: तत्र प्रयत्नानन्तरमभिव्यक्तिर्यत्रानुपलब्धिकारणं व्यवधानमुपपद्यतइति। कस्मादनुपलब्धिकारणोपपत्ते: प्रयत्नाभिव्यङ्ग्यत्वमित्यत आह। व्यवधानायोगाच्चेति। (505।1) चो हेत्वर्थे। प्रयत्नानन्तरभाविन इति। विषयेण विषयिणमुपलक्षयति प्रयत्नानन्तरभाविन इत्यर्थ:। अनुपलब्धिकारणोपपत्तेरित्यस्य व्यतिरेकप्रधानतामाह। न तु शब्दस्यानुपलब्धीति। देश्यवार्तिकं संशयसमात इति। (547।7) परिहरति उभयसाधर्म्यादिति।
	विशेषानुपलब्धौ सत्यामुभयसाधर्म्यात्संशयसम:। इदं तु विशेषोपलब्धिमविवक्षित्वेति विशेष:। तदिदमुक्तमयं तु न तथेति। देशयति साधर्म्यसमात इति। निराकरोति न हेत्त्वध्यारोपणादिति। प्रयत्नानन्तरीयकत्वादित्ययं प्रयत्नानन्तरमुपलब्धेरित्यध्यारोप्य प्रतिषिध्यते। साधर्म्यसमे तु नारोपणमित्यर्थ: ।। 38 ।।

5.1.39
	तदेवं जात्युत्तरवादिनं प्रति साधनवादिना सर्वत्रैव सम्यक् समाधानं स्वसाधनस्य वक्तव्यम्। एवं सति तत्त्वनिर्णये कथापर्यवसानं भवति । यदि पुनर्वाद्यपि जातिवादिनं प्रति साधनाभासेन प्रतयवतिष्ठते तत: षट्पक्ष्यां सत्यां न तत्त्वनिर्णयावसाना कथा भवेदिति शिष्यहित: सूत्रकार: समाधानाभासवादिनं प्रति षट्पक्षीमवतारयति।
	प्रतिषेधेऽपि समानो दोष: (सू. 39)।।
	तदेतत्सूनत्रावतारपरं भाष्यं हेतोश्चेदनैकान्तिकत्वमुपपाद्यते प्रतिवादिने ऽनैकान्तिकत्वादसाधक: स्यादिति। यदि चानैकान्तिकत्वादसाधकं वादिनो वचनं प्रतिषेधे ऽपि समानो दोष:। यो ऽयं प्रयत्नकार्यानेकत्वादिति प्रतिषेधो जातिवादिनन: सो ऽप्यनैकान्तिक:। एवं ह्यैकान्तिक: स्याद्यदि सर्वमेव प्रतिषेधेद् यतस्तु किं चित्प्रतिषेधति किं चिच्च न, तस्मादयमनैकान्तिक: अतो ऽसाधक इत्यर्थ:। 
	व्याख्यान्तरमाह। अथ वा शब्दस्येति। नित्यपक्षो ऽभिव्यक्तिर्नोत्पाद एवमनित्यपक्षे उत्पादो नाभिव्यक्तिरित्ययं विशेषो न सिध्यत्ययं प्रतिषेधे ऽपि समानो दोष इत्यर्थ: ।। 39 ।।

5.1.40
	न केवलमस्यां जातावयं समाधानाभासो वादिनो ऽपि तु सर्वत्रैव जाताविति शिष्यान् शिक्षयति सूत्रकार:।
	सर्वत्रैवम् (सू. 40) ।। 40 ।।

5.1.41
	अस्मिन्समाधाने प्रयुक्ते वादिना पुनर्जातिवादी प्रत्यवतिष्ठते।
	प्रतिषेधविप्रतिषेधे प्रतिषेधदोषवद्दोष: (सू. 41)।। प्रतिषेधो जातिवादिनस्तस्य विप्रतिषेधो मूलसाधनवादिनस्तस्मिंस्तुल्यो दोष इति जातिवादिन: प्रत्यवस्थानमित्यर्थ: ।। 41 ।।

5.1.42
	अथ पञ्चमं पक्षं साधनवादिनश्चतुर्थपक्षवादिनं प्रति मतानुज्ञापापादनमाह।
	प्रतिषेधं सदोषमभ्युपेत्य प्रतिषेधविप्रतिषेधे समानो दोषप्रसङ्गो मतानुज्ञा (सू. 42)।। 42 ।।

5.1.43
	सेयं मतानुज्ञा तृतीये पक्षे पञ्चमपक्षवादिनो ऽपि साधन वादिन इति जातिवादी षष्ठपक्षस्थित आह।
	स्वपक्षलक्षणापेक्षोपपत्त्युपसंहारहेतुनिर्देशे परपक्षदोषाभ्युपगमात्समानो दोष: (सू. 43)।। स्वपक्षणे लक्ष्यते तदुत्थानत्वाज्जाति: स्वपक्षलक्षणा अनैकान्तिकत्वोद्भावनलक्षणा तामभ्युपेत्य अनुद्धूत्य प्रतिषेधे ऽपि जातिलक्षणे समानो ऽनैकान्तिकत्वदोष इत्युपपद्यमानं स्वपक्षे ऽपि दोषं परपक्षे जातिवादिपक्षे साधनवाद्युपसंहरति। तत्र चानैकान्तिकं हेतुं ब्रूते तदेवं स्वपक्षलक्षणापेक्षोपपत्त्युपसंहारे हेतुनिर्द्देशे परपक्षे यत्स्वयं दूषणं दत्तं तस्याभ्युपगमाद्वादिनो ऽपि समानोव दोष इति। 
जातिवादिनो वचनं षष्ठे पक्षे स्थितस्य तदेवं विस्तीर्य संकलय्याह। तत्र खलु स्थापनाहेतुवादिन इति। सेयं षट्पक्षी 
समानदोषापादनेनानिर्णायकत्वात्पौनरुक्त्याच्च न तत्त्वनिर्णयाय पर्याप्ता, तस्मात्समाधानाभासेन जातिवादिनं प्रति न प्रत्यवस्थेयं, किं तु सम्यक् साधनेन, तथा च षट्रपक्षी उपहता नावतरति। तत्त्वनिर्णयपर्यवसाना च कथा भवति। यदि त्वस्य कदा चित्सम्यक्साधनवादिनो  ऽपि प्रतिभाक्षयात्समाधानं न स्फुरति ततो ऽत्यन्तपराजयाद्वरं संशयो ऽपीति न्यायेन समाधानाभासेनापि प्रत्यवस्थेयमेवेत्याशयवानाह। तेषां साध्वसाधुतायामिति। भाष्यव्याख्यया वार्तिकमपि व्याख्यातम्। एतास्तु जातयो न तत्त्वविवेकमुपकुर्वन्ति प्रयुज्यमानतया निराकरणीयतया त्वासामप्युपकार इति ।। 41 ।।

।। इति मिश्रश्रीवाचस्पतिविरचितायां न्यायवार्तिकतात्पर्यटीकायां पञ्चमस्याध्यायस्याद्यमाह्निकम्।।

5.2.01
।। न्यायवार्तिकतात्पर्यटीकायां पञ्चमाध्याये द्वितीयमाह्निकम् ।।
 
	विप्रतिपत्त्यप्रतिपत्त्योर्विकल्पाद्वैचित्र्यान्निग्रहस्थानबहुत्वमिति सङ्क्षेपेणोक्तं तदिदानीं विभजनीयम्। तत्र य एवमाहु: सर्वो ऽयं साधनदूषणप्रकारो बुद्ध्यारूढो न वास्तव इति। तान् प्रत्याह पराजयवस्तूनीति। पराजयो वसत्येष्विति पराजयस्थानानीत्यर्थ:। काल्पनिकत्वे कल्पनाया: सर्वत्र सुलभत्वात्साधनदूषणव्यवस्था न स्यादिति भाव:। निग्रहस्थानानि पर्यायान्तरेण स्पष्टयति। अपराधेति। यआहुरसाधनाङ्गं वचनमदोषोद्भावनं द्वयोर्निग्रहस्थानत्वमन्यत्तु न युक्तमिति तान् प्रत्याह। सामान्यतो द्वे निग्रहस्थाने। सामान्यविवक्षायां प्रतिज्ञाहान्यादयो द्वार्विशतिरपि न भिद्यन्ते तत्त्वसाधनाङ्गं वचनमदोषोद्भावनमिति भवद्भि: संगृहीतमृषिणा च विप्रतिपत्त्यप्रतिपत्तिभ्यामिति न कश्चिद्विशेष:। अत्र विचारयति कर्तृकर्मकरणानामिति। तत्रैके वर्णयन्ति पक्षस्येति। (549।13) 
	यथा पक्षोद्देशेन साधनं प्रवर्तमानं पक्षस्य एवं तदुद्देशेन दूषणानि प्रवर्तमानानि पक्षस्यैवेति। एवं चाहुर्दूषणानीति। न्यूनतादयो हि सर्वे पक्षोद्देशेन प्रवर्तमाना: पक्षस्यैवेत्यर्थ:। दूषयति एतत्तु न सम्यगिति। पक्षोद्देशेन प्रवृत्ते: पक्षविषयतां नापजानीम: साक्षात्तु तद्विषयतां निराकुर्म:। तस्य वस्तुसतस्तादवस्थ्यात्। एवं साधनमपि यत्रासमर्थं तत्र प्रयुज्यमानं न स्वतो दुष्यति यत्र तु समर्थं तत्साधयत्येव तस्मात्कर्तुरेव दोष इत्याह। तस्मादसमर्थयोरिति। (550।1) न केवलं स्वातन्त्र्यात्कर्तुर्निग्रहो ऽपि तु तदाधारत्वाद्विप्रतिपत्त्यप्रतिपत्त्योरित्याह। विप्रतिपत्त्यप्रतिपपत्त्योश्चेति। ननु वाक्ये न्यूनतादयो दोषा न पुरुषाश्रया इत्यत आह। विप्रतिपत्त्यप्रतिपत्ती चेति। न स्वरूपेण वाक्यं दुष्टं तस्य तादवस्थ्यादित्युक्तं किं तु पुरुषस्य विप्रतिपत्त्यप्रतिपत्तिभ्यां तथा प्रतिभाति तेन वाक्यगतन्यूनतादिदर्शनात्पुरुषे विप्रतिप्रत्त्यप्रतिपती प्रतीयेते तेन द्वारेण पुरुषो निगृह्यते न तु वाक्यमेतावता च प्रतिज्ञादोष इत्युच्यते। नचायमपि नियमो यद्वाक्यद्वारेण पुरुषी निगृह्यते अज्ञानादिषु तदभावादि त्याह। कानि चिन्निग्रहस्थानीति।
	शङ्कते द्वविध्यानुपपत्तिरिति। सामान्यं विवक्ष्यते विशेषो वा सामान्यविवक्षायां निग्रहस्थानमित्येवास्तु तस्य 
सर्वत्राविशेषाकुतो द्वैविध्यं विशेषविवक्षायां प्रतिज्ञाहान्यादीनि बहूनीत्ययुक्तं द्वैविध्याभिधानमुभयथा ऽपीत्यर्थ:। निराकरोति न सामान्यभेदविस्तरस्य विवक्षात: प्रवृत्तेरिति। सामान्यविवक्षायामपि निग्रहस्थानमिति नोक्तम् उद्देशादविशेषप्रसङ्गात्। तस्मात् लक्षणं प्रणयता ऽन्यथा तदसम्भवादवान्तरसामान्यद्वैविध्यविवक्षया सामान्यं लक्षितम्। भेदानां तु विस्तरविवक्षया प्रतिज्ञाहान्या दयोऽपि प्रपञ्चिता इत्यर्थ:। आन्तर्गणिकानां तु भेदानामानन्त्यमित्याह। उदाहरणमात्रत्वाच्चेति। द्वाविंशतिसंख्यावच्छिन्नो भेद उदाहरणमात्रम्। आन्तर्गणिकभेदविवक्षयां त्वानन्त्यमित्यर्थ:।
	भाष्यमनुभाष्याक्षिवपति प्रायेण प्रतिज्ञेति। समाधत्ते क्रियावचनदोषद्वारेणेति। (551।1) वचनदोषद्वारेणेत्येतावन्मात्रे वक्तव्ये क्रियादोषामिधानं दृष्टान्तार्थम्। नन्वाश्रयार्थो ऽप्ययुक्त: पुरुषाश्रयत्वादित्यत आह। न चाधाराधेयभाव इति। अपरमपि भाष्यमनुभाष्याक्षिपति तत्त्ववादिनमतत्त्ववादिनं चेति। समाधत्ते। न परापदिष्टेति। सम्यम् साधने जात्युत्तरे दत्ते तस्य जातित्वमनुद्भावयँस्तत्त्ववाद्यपि निगृह्यतइत्यर्थ: ।। 1 ।।

5.2.02
	लक्षणं तु।
	प्रतिदृष्टान्तधर्माभ्यनुज्ञा स्वदृष्टान्ते प्रतिज्ञाहानि: (सू. 2)।। तदेतत्सूत्रं भाष्यमतेन तावद् व्याचष्टे प्रतिदृष्टान्तस्य योधर्मस्तं यदा स्वदृष्टान्तेऽभ्यनुजानातीति। तदेतद्भाष्यव्याख्यानमुपन्यस्य वार्त्तिककारो दूषयति। एतत्तु न बुध्यामहे कधमत्र प्रतिज्ञा हीयत इति। अनित्य: शब्द ऐन्द्रियकत्वाद् घटवदिति साधने प्रयुक्ते प्रतिवादिना चानैकान्तिकत्वे सामान्येनोद्भाविते 
तृतीयस्थानपतितो वाद्याह। अस्तु तर्हि सामान्यवद् घटादिर्नित्य इति। तथा सत्यैन्द्रियकत्वमनैकान्तिकं न भवति नित्यमात्रागामित्वाद् घटादीनामपि नित्यताभ्युपगमादित्याशयेन यद्यपपि तथा ऽपि साक्षादनैकान्तिकदोषोद्वारमक्षरारूढमनुक्वा स्वदृष्टान्ते नित्यतां प्रतिपद्यते, नित्यताप्रतिपत्तेश्चासिद्धता दृष्टान्ते दोषो भवति साध्यविकलतेत्यर्थ:। सो ऽयं दृष्टान्तदोषेण हेतुदोषेण वा विरुद्धत्वेन घटादीनामपि नित्यत्वाभ्युपगमेनैन्द्रिनयकत्वस्य हेतो: साध्यानित्यत्वविरुद्धेन नित्यत्वेन व्याप्तत्वाद् निग्रहो वादिनो न प्रतिज्ञाहानि:। न खल्वनेनास्तु शब्दो नित्य इतिप्रतिज्ञा परित्यक्ता किं त्वस्तु घटो ऽपि नित्य इत्युक्तम्। यदि दृष्टान्तपरित्यागेन प्रतिज्ञातार्थस्याऽसिद्धे: प्रतिज्ञाहानिरित्युच्यते तत: सर्व एव दोष: प्रतिज्ञाहानि: सर्वस्मादेव दोषात्प्रतिज्ञाहानेरुपपत्ते:। तस्मात्कथं चिद् दृष्टान्तपरित्यागेन प्रतिज्ञाहानिरुपचरितव्नया च चासौ प्रधानं प्रतिज्ञाहानिं विना भवितुमर्हतीत्याह। दृष्टान्तं चजहदिति। (552।3)
	तदेवं भाष्यकरीयं व्याख्यानं दूषयित्वा स्वमतेन व्याचिख्यासु: पृच्छति। कथं तर्हीति। दृष्टश्चासावन्ते निगमने व्यवस्थित इति दृष्टान्त:। दृष्टान्तप्रतिदृष्टान्तौ पक्षप्रतिपक्षावुच्येते। एतदुक्तं भवति। प्रतिदृष्टान्तस्य प्रतिपक्षस्य सामान्यस्य यो धर्मो नित्यत्वं तं स्वपक्षे शब्देऽभ्यनुजानाति। उदाहरणमाह। यथाऽनित्य: शब्द ऐन्द्रियकत्वादिति। द्वितीयपक्षवादिति सामान्येन प्रतयवस्थितइदमाह तृतीयपक्षे स्थितो वादी यदि सामान्यमैन्द्रिपयकं नित्यं शब्दो ऽप्येवं भवत्विति। प्रतिज्ञाहानि:। अत्र चानैकान्तिकत्वेन प्रत्यवस्थितइत्युपलक्षणं येन केन चित्ग्नकारेण स्वप्रतिज्ञातार्थानिर्वाहं पश्यन् प्रतिज्ञार्थंजहत्प्रतिज्ञाहानिमाप्नोतीति परमार्थ:। यदप्युच्यते स्वयमेव घटमनित्यमैन्द्रियकमुदाहृत्य घटस्यैन्द्रियकत्वं पश्यन् कथमनुन्मत: सन् सामान्यस्य नित्यस्यैन्द्रियकत्वदर्शनमात्राच्छब्दे नित्यत्त्वमभ्युपगच्छेत्किन्तूभयत्रदर्शनात्संशयित्त: स्यात् तत्र सर्वं नित्य मिति सांख्यीयराद्धान्तावष्टम्भेनापि स्वपक्षनिर्वाहं पश्यतोऽनैकान्तिकत्वोद्धाराय प्रेक्षावतो ऽपि प्रवृत्तिसम्भवात्। न चात्यन्तिकं प्रेक्षावत्त्वमिह ग्राह्यम्। तादृशस्य निग्रहाधिकरणत्वानुपपत्ते:। तस्माद्यथा जडं प्रति विचारो नास्त्येवं प्रामाणिकमपि प्रति निग्रहावतातारो नास्तीति मध्यमो जनो निग्राह्य:। तस्य च सम्भवन्त्येवं प्रमादा इति। शङ्कते। प्रसङ्गविधानादिति चेत्। निराकरोति तच्च न अत एव तत्प्राप्ते:। हेतुदोषमुद्दिधीर्षु: प्रसञ्जयन्नभ्युपगच्छत्येव न हि
साङ्ख्यीयं राद्धान्तमनभ्युपगच्छन्ननैकान्तिकत्वमुद्धर्तुमर्हतीति भाव:।
	तदनेन परमतं निराकृतप्रायमपि साक्षान्निराकर्त्तुमुपन्यस्यति। हेतुदोषेणानैकान्तिकत्वलक्षणेन चरितार्थत्वान्न प्रतिज्ञाहानि र्निग्रहस्थानमित्यन्ये। (553।1) 
	यदाह कीर्ति:। 'तस्मादैन्द्रियक त्वस्य नित्यानित्यपक्षवृत्तेर्व्यभिचारादसाधनाङ्गस्योपादानान्निग्रहो न प्रतिपक्षधर्मस्याभ्यनुज्ञानादिति। निराकरोति। नानैकान्तिकदोषपरिहारेण विप्रतिपत्तेस्तदुपपत्ते:। यदा हि सांख्यपक्षावलम्बनेन शब्दनित्यत्वमभ्युपैति तदा प्रतिज्ञाहानि: न विरुद्धो हेतुर्नाप्यनैकान्तिको विपक्षाभावात् केवलं प्रतिज्ञातार्थहानमेवास्य पराजयस्थानं, विप्रतिपत्ते: स्वसाध्यविरुद्धप्रतिपत्तेरिति सर्वमवदातम् ।। 2 ।।

5.2.03
	प्रतिज्ञातार्थप्रतिषेधे धर्मविकल्पत्तदर्थनिर्द्देश: प्रतिज्ञान्तरम् (सू. 3)।।
	एतव्द्याचष्टे प्रतिज्ञातो मीमांसकं प्रति वैशेषिकेणानित्य: शब्द: इति तस्य साधनमैन्र्दियकत्वाद्धटवदिति एवमुक्तस्य प्रतिषेधो मीमांसकेन क्रियते प्रतिदृष्टान्तेन हेतुव्यभिचार: तमाह सामान्यमैन्द्रियकं नित्यमिति। तस्मिन्प्रतिषेधे मीमांसकेन कृते धर्मवविकल्पात्तथा निर्द्देनश इति यावन्नोचयते तावदर्धोक्तएव धर्मविकल्पादित्यनूद्य व्याचष्टे। दृष्टान्तप्रतिदृष्टान्तयो र्धटसामान्ययो: साधर्म्यमैन्द्रियकत्वं तद्योगे तद्धर्मभेदात् सामान्य मैन्द्रियकं सर्वगतमैन्द्रियकस्त्वसर्वगतो घट इति धर्मविकल्पात्तदर्थं प्रति ज्ञातार्थसिद्ध्यर्थं शब्दस्यासर्वगतत्वं मीमांसकानां प्रतिपादयितुं निर्द्देश: तस्य हि शब्दस्यासर्वगतत्वमसिद्धम्। प्रश्नपूर्वकं निर्द्देशस्वरूपमाह कथम्। यथा घटो ऽसर्वगतो ऽनित्य इति एवं शब्दो ऽप्यसर्वगतोऽनित्य इति। इदं हि प्रतिज्ञावाक्यम् अनित्य: शब्द इतिवदसर्वगत: शब्द इति मीमांसकं विप्रतिपन्नं प्रति निर्द्देशान्न तु कृतकत्वादितिवदुदाहरणसाधर्म्यादस्य हेतुलक्षणमस्ति साध्यनिर्देश: प्रतिज्ञेति तु प्रतिज्ञालक्षणयोगात्प्रतिज्ञान्तरमेव यद्यप्यस्य 
मनसिविपरिवर्तते असर्वतत्वं साधयित्वा मया असर्वगतत्वे सतीति ऐन्द्रियकत्वं हेतुर्विशेषणीय इति तथाप्येतदनेन न कृतं किं त्वसर्वगत: शब्दो घटवदित्युक्त्वैव विरत: परार्थानुमाने च वचनगता गुणदोषा विचार्यन्ते न तु वचनानपेक्षं वस्तु, तदिदमाह असर्वगत: शब्द इति द्वितीया प्रतिज्ञा हेतुरहिता। अस्य प्रश्नपूर्वकं निग्रहस्थानत्वमाह तत्कथमिति। अनर्थकं निष्प्रयोजनमिष्टार्थसिद्धेरभावादिति।
	वार्त्तिकं तत्रानित्य: शब्द इति प्रतिज्ञा प्रथमा। अस्यां सामान्येनैन्द्रियकेण हेतोरनैकान्तिकत्वात्प्रतिहतो वादी प्रतिवादिना असर्वगत: शब्दो ऽनित्य इति प्रतिज्ञान्तरं पूर्वप्रतिज्ञासिद्ध्यर्थं करोतीत्यनुषज्यते। पृच्छति कथमिति। उत्तरम्। साधनसामर्थ्यापरिज्ञानात्। अनित्य: शब्द ऐन्द्रियकत्वाद् घटवदित्येताववदुक्त्वा निराकाङ्क्षो वादी न त्वसर्वगतत्वे सतीति साधनं विशेषितवान् न चाविशिष्टं साधनमत्रार्थेऽसमर्थं विशिष्टं तु समर्थं तस्य सामर्थ्यमपरिज्ञायाविशिष्टे 
तदारोप्याविशिष्टसाधनं प्रयुक्तवान्। तत्र निराकाङ्क्षो वादी सव्यभिचारहेतुप्रयोगादेव पराजीयते न तु प्रतिज्ञान्तरप्रयोगात्। यदि 
तु वादिन्यपर्यवसितवादएव मध्ये प्रतिवादिना हेतोरनैकान्तिकत्वे उद्भाविते तमेवहेतुमसर्वगतत्वे सतीति विशेष्टुं मीमांसके 
प्रति शब्दस्यासर्वगतत्वं प्रतिजातीते। असर्वगत: शब्द इति प्रतिज्ञाय च न हेतुं ब्रवीति तदानैकान्तिकत्वोद्धाराय प्रतिज्ञान्तरकरणान्नानैकान्तिकत्वेन पराजीयते अपि तु प्रतिज्ञान्तरादेव, न हि प्रतिज्ञा प्रतिज्ञान्तरं साधयितुमर्हतीति। सो ऽयं 
प्रतिज्ञांमात्रस्यासाधकत्वाप्रतिपत्त्या ऽसाधकस्यैव वा साधकत्वप्रतिपत्त्या पराजीयते। तदेतदाह न च प्रतिज्ञा प्रतिज्ञान्तरं 
साधयति। तेन प्रतिज्ञा यत्रार्थे समार्था तदपरिज्ञानात्पञ्चावयवसाध्ये च सामर्थ्यारोपणादपरिज्ञानादिति श्लिष्टनिर्द्देश: 
प्रसज्यप्रतिषेधपर्युदासौ विवक्षितौ तेनाज्ञानाद्विपरीतज्ञानाच्च प्रतिज्ञान्तरं निग्रहस्थानमिति।
	यत्पुनरुच्यते परै: अत्यन्तासम्बद्धमेतद् यत्प्रतिज्ञा प्रतिज्ञासाधनायेति यो हि प्राक् प्रतिज्ञामुक्त्वा हेतूदाहरणादिकं वक्तुं जानाति स कथं चिदनुक्रमं साधनस्य जानात्येव जानन् कथमवि कलान्त:करण: प्रतिज्ञामेव
प्रतिज्ञानसाधनायोपाददीतेति। तत्र ब्रूम: नायं प्रतिज्ञया प्रतिज्ञा साधनीयेति बुद्ध्या प्रवृत्त: किं त्वसर्वगतत्वं शब्दस्य मीमांसकं प्रति साधयित्वा तेनैन्द्रियकत्वं विशिष्यानैकान्तिकत्वमुद्धरणीयमिति मनोरथेन प्रवृत्त: प्रतिज्ञां कृतवान् असर्वगत: शब्द इति। अथास्य प्रतिवाद्यवष्टम्भात्परिषद्दर्शनाद्वा स्तम्भितत्वे साधनाप्रतिभनया तूष्णीं भवत: प्रेक्षावतो ऽपि प्रतिज्ञान्तरं भवति निग्रहस्थानम्। अयं च विकलान्त:करणस्य निग्रहो भवद्भिरप्युक्त एव तदभ्युपगम्याप्रतिभया तूष्णींभावादिति वदद्भि: सो ऽयमीदृशो ऽसत्प्रलापो भवद्भि: शास्त्रे निबन्धनीयोन त्वस्माभिरिति व्यक्तमियं राजकुलस्थितिरिति सर्वं चतुरस्रम् ।। 3 ।।

5.2.04
	प्रतिज्ञाहेत्वोर्विरोध: प्रतिज्ञाविरोध: (सू. 4)।। अत्र प्रतिज्ञाहेत्वोरिति प्रतियोगिद्वयमात्रोपलक्षणपरम्। तेन दृष्टान्तादयो ऽपि प्रतियोगिन उन्नेया:। एतदुक्तं भवति येषां वाक्यगतानां पदार्थानां मिथो व्याघात: प्रतीयते 
प्रमाणान्तरं च विरोधकं स विरोधो नाम निग्रहस्थानम्1 लक्ष्यस्थितस्पय प्रतिज्ञाग्रहणस्याप्युपलक्षणार्थत्वात्। नचैवं भाण्डालेख्यन्याय: एकदेशेनाव्यापकेन समुदायसंग्रहे स हि भवति, न तु व्यापकेन संग्रहे व्यापकं चानवयवेन इदंप्रतियोगिमिथुनयोर्विरोध: अतो यथाश्रुति तावत्सूत्रं व्याचष्टे वार्तिककार: यत्र प्रतिज्ञा हेतुना विरुध्यत इति। द्वयोर्विरोधे यस्य प्रमाणान्तरानुग्रहस्तेन तद्बाध्यतइति तेन तद्विरुध्यतइत्युच्यते। यत्र प्रतिज्ञया हेतुर्विरुध्यते तदुदाहरति। यथा गुणव्यतिरिक्तं द्रव्यं भेदेनाग्रहणादिति। अत्र हि भेदेनाग्रहणादित्यनेन ग्रहणप्रतिषेधेन ग्राह्याभाव उपलक्ष्यते। तेनैवं हेत्वर्थो भवति 
गुणव्यतिरिक्तं द्रव्यमव्यतिरेकादिति। सो ऽयं प्रतिज्ञाहेतुपदयोर्व्याप्तिस्मरणानपेक्ष एव परस्परव्याघातो ऽस्तितास्तिपदयोरेव। न चैवंविध: शब्दे नित्यत्वकृतकत्वयोर्येन कृतकत्ववद्विरुद्धो ऽयं हेत्वाभास: स्यात्। तत्र हि कृतकत्वस्य नित्यत्वेन व्याप्तिस्मरणापेक्ष एव विरोध: प्रतीयते न त्वयं तथा अस्तिनास्तिवत्स्वभावविरोधात्। यद्यप्ययमसिद्धो ऽपि हेतुस्तथा ऽप्यस्यासिद्धिर्बाधकं प्रमाणान्तरमनुसृत्य प्रतिपत्तव्या प्रतिज्ञाविरोधस्तूच्चारणमात्रादेव प्रथमत एव गम्यतइति। तेनैव दूषितेनासिद्धि: पश्चात्तनी न दूषणत्वाय कल्पते भस्मीकृते दहनवत्। प्रतिज्ञाहेतुविरोधमात्रेण च निग्रहसिद्धे: सुहृद्भावमात्रेण प्रतिज्ञाया बलवत्तास्मरणम्। प्रतिज्ञायाश्चात्र बलवत्त्वं प्रमाणान्तरानुग्रहात्। तथा हि  दर्शनस्पर्शनाभ्यामेकार्थप्रतिसंधानाद्रूपादिव्यतिरिक्तं द्रव्यं सिध्यतीति तदनुगृहीता प्रतिज्ञैव हेत्वर्थं बाधतइति। एतेनैवेति। लक्षणेन। श्रमणा गर्भिंणीति श्रमणा ब्रह्मचारिणी नान्तर्वत्नी भवितुमर्हति जितेन्द्रयस्योपस्थसंयमो हि ब्रह्मचर्यं, न--चाऽसाधनाङ्गस्य  प्रतिज्ञाया वचनादेव निगृहीत इति कृतं विरोधोद्भावनेन निष्पादितक्रिये कर्मणि अविशेषाभिधायिनो 
दूषणस्य दूषणन्यायातिपातादिति सांप्रतम्। प्रतिज्ञाया: साधनाङ्गत्वस्य प्रथमएवाध्याये दर्शितत्वात्। हेतुविरोधो ऽपि यत्र हेतुना प्रमाणान्तरेणानुगृहीतेन प्रतिज्ञा बाध्यते। यथा सर्वं पृथगिति प्रतिज्ञा न किं चिदेकमित्यर्थ:। हेतु: समूहे भावशब्दप्रयोगादिति1 एकसमुच्चये घटादिप्रयोगादित्यर्थ:। नास्त्येकमेकसमुच्चयश्चेति वचनं मिथो विरुध्यते विनैव व्याप्त्यनुस्मरणमिति। न च सर्वनास्तित्ववादिनो नैकसमुच्चयोव ऽस्तीति वक्तव्यम् असति हेतौ साध्यसिद्धेरयोगात्। न च कल्पितस्य हेतो: साधनाङ्गतेति तत्र तत्र निवेदितम्। अत्र चैकसमुच्चयस्य प्रमाणानुग्रहान्नैकं किं चिदिति प्रतिज्ञा हेतुना बाध्यते। एतेन लक्षणेन प्रतिज्ञाया 
दृष्टान्तविरोधोऽपि वक्तव्य:। यथा नित्य: शब्द: प्रमेयत्वाद् यत्प्रमेयं तन्नित्यं यथा ऽऽकाशमिति साधर्म्यदृष्टान्त:। यद्यप्यत्र वस्तुतो हेतुरनैकान्तिकस्तथा ऽपि दृष्टान्तस्य प्रतिज्ञाविरोधेनैव निगृह्यते विरोधस्य वाक्ये प्रथममवगते:। अनित्यं घटाद्युन्नीयानैकान्तिकत्वप्रतिपत्तेस्तज्जधन्यत्वादिति। हेतोश्च दृष्टान्तादिभिर्विरोध एतेन वक्तव्य इत्यनुषज्यते यथा नित्य: शब्द ऐन्द्रियकत्वादनैन्द्रियव्द्यणुकवदिति। अत्राप्यैन्द्रियकत्वानैन्द्रियकत्वया: शब्दतो विरोध: प्रतीयते साधनवैकल्यं तु वस्तुस्वभावालोचनयेति विशेष:। एवमुपनयेन विरोधो ऽनैन्द्रियकश्च शब्द इति। अत्रापि वस्तुस्वभावालोचनया ऽनैन्द्रियकत्वासिद्धि: प्रतीयते शब्दतस्तु विरोध इति। प्रमाणविरोधश्च प्रतिज्ञाहेत्वोर्वक्तव्य:। (554।1) यद्यपि बाधितविषयं हेत्वाभासान्तर्गतं तथापीहाप्यस्तीति विरोधहेत्वाभासयोरत्र निग्रहस्थानयो: समावेशो ऽस्तु न क्व चिद्विषये समावेशादानर्थक्यम्। विषयान्तरे समावेशाभावादर्थवत्त्वात्। दर्शितं चानन्तरमेव भिन्नविषयत्वमिति। तदेवं साधनवादिनो विरोधं निग्रहस्थानमभिधायोत्तरवादिनोऽपि निग्रहस्थानमनेनैव संगृहीतमित्याह परपक्षसिद्धेन गोतवादिनेति। यदा हि बौद्धेन प्राभाकरं प्रति साध्यते अनित्य: शब्द: श्रावणत्वादिति। यद्यनित्यत्वं न भवेच्छ्रावणत्वं न स्यादिति प्राभाकरो ऽनैकान्तिकत्वमुद्भावयति श्रावणं शब्दत्वं नित्यं चेति तदास्यानैकान्तिकत्वोद्भावनं स्वकीयशब्दत्वनिराकरणविरुद्धमिति। परपक्षसिद्धं गोत्वाद्यपीदृशएव विषये विरुद्धे द्रष्टव्यम्। सिद्धान्तविरुद्धं च साधनं विरुद्धमित्याह। स्वपक्षानपेक्षं च। ननु यद्यनैकान्तिकोद्भावनमपि विरुद्धं कस्तर्ह्यनैकान्तिकत्वापादनस्य विषय इत्यत् आह। उभयपक्षसम्प्रतिपन्नस्त्विति। देशयति। दृष्टान्ताभासा इति। अवयवान्तरं हि प्रतिज्ञाहेत्पवादिभ्य उदाहरणे तेन हेत्वाभासोक्त्या तस्य सङ्ग्रह:। पारम्पर्येण तूदाहरणाभासस्य हेतुदूषकत्वेन सर्वमेव हेतुदूषकमिति भाव:। परिहरति हेत्वाभासपूर्वकत्वादिति। हेत्वाभासा इत्यत्र हेतुशब्द: स्वार्थमपरित्यज्य दृष्टान्तमुपलक्षयति। उपलक्षणे हेतुरुक्त: हेत्वाभासपूर्वकत्वाद्धेत्वाभासप्रधानकत्वाद् दृष्टान्ताभासेनापि हेतुरेव दूष्यते यत:। न चैतावता प्रतिज्ञादिदोषोपलक्षणप्रसङ्ग:। न हि यत्र यत्र निमित्तमस्ति तत्सर्वमुपलक्षणीयं, किं तु यदुपलक्ष्यते तत्रावश्यं निमित्तं वक्तव्यम्। न च सूत्रकारस्य सर्वत्र लाघवादरो दृढ इत्युक्तम्। तस्मात्सर्वं रमणीयम् ।। 4 ।। 

5.2.05
	पक्षप्रतिषेधे प्रतिज्ञातार्थापनयनं प्रतिज्ञासंन्यास:। (सू. 5)।। ऐन्द्रियकत्वस्य हेतोरनैकान्तिंकत्वोद्भावनेन शब्दानित्यत्वपक्षे प्रतिक्षिप्ते वादी प्रतिवादिनं ब्रूयादनैकान्तिकत्वमुद्दिधीर्षु: क: पुनराहानित्य: शब्द इति। यद्यहमनित्य: शब्द इति प्रतिज्ञातमपह्वोतुं शक्नोति तदा न सामान्येन नित्येन मे हेतुरनैकान्तिको भवतीति बुद्ध्या ऽह्नुपते सो ऽयमेवंवादी न शक्यो ऽनैकान्तिकत्वेन जेतुम्। अपह्ववस्यापह्नवत्वावेदने ऽनैकान्तिकत्वोद्धारात्तस्मादनैकान्तिकस्यानैकान्तिकत्व-
स्थापनायापह्नवस्यापह्नवत्वमुद्भावनीयम्। तत्र किमपज्नवत्वमुद्भाव्यानैकान्तिकत्वं व्यवस्थाप्य निगृह्यतामुतापह्नवादेवेति संशयेऽपह्नवत्वोद्भावनेनैव पूर्वापरपराहते निर्गृह्यते नानैकान्तिकत्वेन तत्पूर्वकत्वादनैकान्तिकत्वस्थापनस्य। तस्माद्यदुक्तं कीर्तिना किमिदानीं हेत्वाभासादुत्तरप्रतिज्ञासंन्यासापेक्षया तस्य प्रतिवादिनो हेत्वाभास एवाद्यं निग्रहस्थानमिति तदप्यपास्त्। प्रतिज्ञासंन्यासस्यैव पूर्वभावित्वात्। यदपि तेनोक्तं पक्षप्रतिषेधे तूष्णींभवतस्तूष्णींभावो नाम निग्रहस्थानं प्रलपतश्च प्रलपितं नामेत्याद्यपि वाच्यं स्यादिति। तदप्यसांप्रतम्। न हि तूष्णीम्भावेन प्रलपितादिभिर्वा शक्यमनैकान्तिकत्वमुद्धर्तुं यथा प्रतिज्ञार्थापह्नवेन, न चैते हेत्वाभसोद्भावनस्य पुरस्तात्तना: तस्मादेतदप्यनिरूपिताभिधानाद्यत्किञ्चिदिति ।। 5 ।।

5.2.06
	अविशेषोक्ते हेतौ प्रतिषिद्धे विशेषमिच्छतो हेत्वन्तरम् (सू. 6)।।
	व्याख्यातुं निदर्शनमाह निदर्शनमेकप्रकृतीदं व्यक्तं भूतभौतिकेन्द्रियमेकप्रकृतीनां विकाराणां परिमाणात्। तद्यथा 
एकमृत्पूर्वा घटशरावोदञ्जनादय: परिमिता दृष्टा: यावान् प्रकृतेर्व्यूह: संस्थानं तावान्विकार इति। न चैतदुदाहरणं साधनविकलमित्याह दृष्टं चेति। उपनयमाह अस्ति चेदमिति। निगमनमाह तदेकप्रकृतीनामिति। अस्य परिमितत्वस्य हेतोर्व्यभिचारेण प्रत्यवस्थानं प्रतिवादिन:। नानाप्रकृतीनां घटरुचकादीनामेकप्रकृतीनां च घटशरावादीनां दृष्टं परिमाणमिति। एवं प्रत्यस्थिते प्रतिवादिनि वादी पश्चात्परिमितत्वं हेतुं विशिनष्टि एकप्रकृतिसमन्वये सति शरावादिविकाराणां परिमाणदर्शनादिति। प्रकृति: स्वभाव:, एकस्वभावसमन्वये सतीत्यर्थ:। एकप्रकृतिसमन्यवं स्फुटयति। सुखदु:खमोहसमन्वितं हीदं सर्वं व्यक्तं परिमितं गृह्यते। तथा हि। मेत्रदारेषु नर्मदायां मैत्रस्य सुखबुद्धिर्भवति तत्सपत्नीनां च दु:खबुद्धि: चैत्रस्य 
तामविन्दतो रणरणकवतो मोहो विभाद:। नर्मदया भावान्तराणि व्याख्यातानि। तदेवं यत्रैकस्वभावसमन्वये सति परिमाणं तत्रैकप्रकृतित्वमेव तद्यथैकमृत्पिण्डस्वभावेषु घटशरावोदञ्चनादिषु। घटरुचकादयस्तु नैकस्वभावा: मार्दसौवर्णादीनां स्वभावानां भेदात्। निर्द्दिश्यात्र सूत्रं योजयति तदिदमविशेषोक्ते हेतौ प्रतिषिद्धइति। अस्य निग्रहस्थानत्वमाह। सति च हेत्वन्तरभावइति। अपि च यदि हेत्वन्तरवचने विश्वमेकप्रकृति साध्यते तदा निदर्शनं नास्ति सर्वस्य पक्षे निक्षेपात्। अथ निदर्शनसिद्ध्यर्थं किं चित्पक्षाव्द्यतिरिच्यते ततस्तेनैवानैकान्तिकत्वम्। अन्वितानां परिमितानां भिन्नप्रकृतिकत्वादित्याह। हेत्वन्तरवचने सति यदि हेत्वर्थनिदर्शन इति। हेतु: साधनम् अर्थ: साध्य: तौ हेत्वर्थौ निदर्शयति व्याप्यव्यापकभावेनेति। निदर्शन: निदर्शन: हेत्वर्थयोर्निदर्शनो हेत्वर्थनिदर्शनो दृष्टान्त: स यद्युपादीयते ततो नेदं व्यक्तमेकप्रकृति भवति दृष्टान्तस्य प्रकृत्यन्तरोपादानात्।
	वार्त्तिकं साधनान्तरोपादाने पूर्वस्येति। दत्तोत्तरावसरएव वादिनि यदि प्रतिवादी हेत्वर्थं व्यभिचारयति वादीच तृतीयपदके स्थितो हेतुं विशेषयति तदा साधनान्तरोपादानान्निगृह्यतामुतानैकान्तिकसाधनोपादानात्। न तावदनैकान्तिकसाधनादस्य निग्रहो हेतुविशेषणेननपव समाहितत्वादिति। तस्माद्धेत्वन्तरवचनादेव निगृह्यते पूर्वस्य वस्तुतो ऽसमर्थस्यासामर्थ्यख्यापनात्। सामर्थ्ये वा हेत्वन्तरानर्थक्यमिति सूक्तम् ।। 6 ।।

5.2.07
	प्रकृतादर्थादप्रतिसम्बन्धार्थमर्थान्तरम् (सू. 7)।।
	व्याचष्टे यथोक्तलक्षणे पक्षप्रतिपक्षपरिग्रहे सति वादे जल्पे वितण्डायामित्यर्थ:। हेतुत: साध्यसिद्धौ 
प्रकृतायां वादी साधनं ब्रूयाद् नित्य: शब्दोऽस्पर्शत्वादिति। अत्रान्तरे सूखादिभिर्व्यभिचारेण हेतोरसामर्थ्यं पश्यन तत्प्रच्छादनार्थं प्रसक्तानुप्रसक्त्या तं तमर्थमुपन्यस्यन्नर्थान्तरेण निगृह्यते। अभिधेयस्य क्रियान्तरयोगात् क्रियाविशेषस्य योगाद्विशिष्यमाणरूपो भिद्यमानरूप: शब्दो नामेति यथा वृक्षस्तिष्ठति वृक्षं छिनत्ति वृक्षेण चन्द्रमसं पश्यति वृक्षायोदकमासिञ्चतीत्यादि। तदेवमभिधेयस्य क्रियाविशेषयोगाद्विशिष्यमाणरूप: शब्दो नामेति। आख्यातस्वरूपमाह। क्रियाकारकसमुदाय इति। विषयेण विषयिणमुपलक्षयति। पचति पच्यतइत्येवमादय: शब्दा: क्रियां कर्तारं कर्म चाभिवदन्ति तदेतल्लक्षणमसिद्धमतिव्यापकं च, न हि कर्ता कर्म वा आख्यातेनाभिधीयते। क्रियाक्षेपेणैव तयो: प्रतिलम्भात्। अनन्यलभ्यस्य च शब्दार्थत्वात्। कर्तृकर्मणोश्च कारकान्तरेम्यो भावनायामभ्यर्हिततमत्वेन तत्सङ्ख्याभिधाननियमादसिद्धं कारकाभिधानम्। अतिव्यापकं च पाचक: पाक्य इत्यादेर्नाम्नो ऽपि क्रियाकारकसमुदायाभिधायित्वात्। तदस्मिन् लक्षणे ऽपरितुष्यन् लक्षणान्तरद्वयेनाख्यातपदान्युपसंगृह्णाति। कारकसंख्याविशिष्टक्रियाकालयोगाभिधाय्याख्यातम्। पचति पच्यतइत्यादौ कर्तु: कर्मणो वा संख्यया कालेन वर्तमानादिना विशिष्टा क्रिया प्रतीयते। कालश्च क्व चिदस्तीत्येताववोक्तो, न तु विवक्षितो लक्षणे पचत यजेतेत्येवमादौ तद्योगाप्रतीते:। अनेन लक्षणेन स्थीयते सुप्यतइत्यादीनामाख्यातानामसङ्घह: कारकतत्संख्ययोरप्रतीते: 
तत्संग्रहाय द्वितीयं लक्षणमाह। धात्वर्थमात्रं च कालाभिधानविशिष्टमभिधीयतइत्यभिधानम्। प्रयोगेष्विति। नाम्नो वा ऽऽख्यातस्य वा तदर्थादभिद्यमानरूपा निपाता:। यथा समुच्चयविकल्पादिनामपदै: समुच्चयादय: समुच्चेतव्यान्नामार्थादाख्यातार्थाद्वा भेदेनोच्यन्ते तत्र षष्ठीप्रयोगात्। तेषां समुच्चयो विकल्पो वेति नैवं चादय: स्वार्थान्नामार्थादाख्यातार्थाद्वा भेदेनाभिदधति। रूप्यन्ते प्रतिपाद्यन्ते रूपाणि अर्थान्नामार्थादाख्यातार्थाद्वा भिद्यमानं रूपं प्रतिपाद्यमानं येषां निपातानां ते तथोक्त:। उपसूज्यमाना: समीपे प्राक् प्रयुज्यमाना: क्रियावद्योतका उपसर्गा: अवद्योतनं चोपलक्षणम्। अधिकार्था विपरीतार्थाश्चोपसर्गा गृह्यन्ते। यथा ऽभ्यागच्छति प्रतिष्ठतइत्यादिषु तदस्य निग्रहस्थानत्वं वार्तिककार उपपादयति। अभ्युपगतेति। यथा च साधनवादिनो ऽर्थान्तरं निग्रहस्थानमेवमुत्तरवादिनो ऽपि द्रष्टव्यम् ।। 7 ।।

5.2.08
	वर्णक्रमनिर्द्देशवन्निरर्थकम्। (सू. 8)।।
	वर्णक्रमनिर्द्देशवदिति वति:। अत्र यदा द्राविड: स्वभाषया तद्भाषानभिज्ञमार्यं प्रति शब्दनित्यत्वं प्रतिपादयति तदा तन्निरर्थकं निग्रहस्थानं स खल्वार्यभाषां जानन्नसामर्थ्यप्रच्छादनाय तद्भाषानभिज्ञतया वा स्वभाषया साधनं प्रयुक्तवान् सो ऽयं पूर्वस्मिन्कल्पे विप्रतिपत्त्या निगृह्यते उत्तरस्मिँस्त्वप्रतिपत्त्या। वस्तुत: साधनसामर्थ्ये ऽपि मूकवदार्यप्रतिपादकशब्दाप्रतीतेस्तत्प्रतिपादनारम्भवैयर्थ्यात्। अत्रैव दृष्टान्तमात्रतया वतिना अत्र वर्णक्रमो दर्शितो न पुनरेतदुदाहरणं निग्रहस्थानस्य येन कपोलवादित्रादावपि प्रसङ्ग:। यथा हि द्राविडस्यार्थभेदविवक्षोत्थापितं वचनं नैवं 
वर्णक्रमनिर्द्देश: कपोलवादित्रं वा  अप्रतिपादकत्वसामान्याद्वर्णक्रमनिर्द्देशवदिति दृष्टान्त:। अत एवाह भाष्यकार:। एवंप्रकारमिति। न पुनरिदमेवेत्यर्थ:। वार्तिकमुदाहरणं भाष्यइति। (555।3) एवंप्रकारोदाहरणमित्यर्थ:। साधनानुपादानादिति। परप्रतिपादकं पञ्चावयवं वाक्यं साधनं तत्तेन नोपात्तं तस्य स्वसमयेन प्रतिपादकत्वे ऽप्यार्यान् प्रत्यप्रतिपादकत्वादित्यर्थ: ।। 8 ।।

5.2.09	
	परिषत्प्रतिवादिभ्यां त्रिरभिहितमप्यविज्ञातमविज्ञातार्थम् (सू. 9)।।
	यद्वाक्यं परिषदा प्रतिवादिना च न विज्ञायते समानसंकेतेन वादिना त्रिरभिहितं यावद्भिर्वारै: परिषत्प्रतिवादिनोरर्थप्रत्ययो भवति स च प्रायेण त्रिभिरिति त्रिरभिहितमित्युक्तम्। ननु समानसङ्केतेन वादिना त्रिरभिहितमविज्ञातार्थं चेति न संभवति। सम्भवे वा परिषत्प्रतिवादिनै जडौ न च जडानवबोधे प्रतिपादकस्य कश्चिदपराध:। न हि बधिरो गीतं न शृणोतीति गायनस्य कश्चिदपराध इत्यत आह। श्लिष्टशब्दमसति प्रकरणादौ नियामके यथा श्वेतो धावतीति। अप्रतीतप्रयोगं जर्भरीतुर्फरीतू इति। अतिद्रुतोच्चारितमित्येवमादिना कारणेन तदविज्ञातार्थम्। अस्य निग्रहस्थानत्वमाह। असामर्थ्येति। वार्तिकं भाष्यव्याख्यया गतार्थम् ।। 9 ।।

5.2.10
	पौर्वापर्यायोगादप्रतिसम्बद्धार्थमपार्थकम् (सू. 10) पत्रानेकस्य पदस्याश्लिष्टस्य प्रतीतयोगस्याद्रुतोच्चारितस्य वाक्यस्य चानेकस्य पौर्वापर्येणायोग: सम्बन्धो नास्तीति तस्मादसम्बद्धार्थता गृह्यते तदपार्थकं निग्रहस्थानं निष्प्रयोजनं, कस्मात् ? समुदायार्थस्य वाक्यार्थस्य वा ऽपायाद्वाक्यमहावाक्यार्थप्रत्यायनप्रयोजनो हि पदानां वाक्यानां वा प्रयोगो ऽसति तस्मिन्नपार्थकमित्यर्थ:। वाक्यस्य पौर्वापर्यासम्बन्धउदाहरणमाह। यथा दश दाडिमानि षडपूषा इति। पदानां पौर्वापर्यासम्बन्धे उदाहरणमाह। कुण्डमजाजिनम् इति। रौरुकं ररुसम्बन्धि। पार्य्य पाययितव्यम्। अप्रतिशीनो वृद्ध:।
	वार्तिककार: शङ्कते। निरर्थकापार्थकयोरिति। परप्रत्यायनप्रयोजनं हि वचनोच्चारणं तत्र निरर्थकेनेवापार्थकेनापि न पर: प्रतिपाद्यतइति उभयोरभेद:। न च वर्णक्रममात्रमेकत्रान्यत्र च पदानीत्येतावता भेदेनोपादनं युक्तम्। एकत्र वाक्योपादानमन्यत्र पदोपादानमित्यपार्थकयोरप्यवान्तरभेदेन भेदोपादानप्रसङ्गादिति शङ्कार्थ:। निराकरोति। भिद्यतइति। पृच्छति। कथम्। उत्तरम्। तत्रानर्थके वर्णमात्रम् अभिधेयशून्यम् इह त्वपार्थके पदानि पद्यते गम्यते ऽभिधेयमेभिरिति पदानि वाक्यानि चाभिधेयवन्ति असम्बद्धानि निरभिधेयनिष्प्रयोजनयोर्निरर्थकापार्थकयोर्महान्विशेष:। न त्वीदृशो वाक्यपदयोर्निष्प्रयोजनयोर्विशेषो येनावान्तरभेदमाद्रियामहे। परप्रत्यायनप्रयोजनाभावामात्रविवक्षया त्वविशेषे सर्वनिग्रहस्थानाविशेष: सर्वत्र परप्रत्यायनाभावात्। भावे वा निग्रहस्थानानुपपत्ते: ।। 10 ।।

5.2.11
	अवयवविपर्यासवचनमप्राप्तकालम् (सू. 11)।।
	व्याचष्टे प्रतिज्ञादीनामवयवानां यथालक्षणमर्थवशात् क्रम: लक्षणानतिक्रमेण क्रम: उक्तमेतदस्माभि: प्रथमाध्याये। यदपेक्षिताभिधायिनो वचनात्परे प्रतिपद्यन्ते नान्यस्य। तत्र प्रथमं साध्यनिर्द्देशो ऽपेक्षित: परैर्न तु साधननिर्द्देश: तत्र यद्ययं 
प्रथमं साधनमेव प्रयुञ्जीत कथमपोक्षितं ब्रूयाद्, अनपेक्षिताभिधायी च कथं प्रतिपादको नाम। तदेवं सर्वाण्येव हेतुवचनादीनि अपि क्रमवन्ति नाक्रमाणि प्रतिपादयितुमर्हन्तीति विपरीतक्रमेभ्यो ऽप्यार्थक्रमानुसरणादेवार्थप्रतिपत्ते:। सो ऽयं प्रतिज्ञादीनामर्थ एतादृशो य एषां क्रममन्तरेण न शक्यो ज्ञातुमिति। अवयवविपर्यासे तवाकाङ्क्षाभावात् तत्पूर्वकत्वाच्च पदार्थसम्बन्धस्यासम्बन्धं निग्रहस्थानमित्यर्थ:।
	वार्तिकं नैवमपिव सिद्धेरित्येके। यथा ऽऽहुरत्रापि न कश्चित् क्रमनियम इष्टार्थपसिद्धेरुभयत्राविशेषात्। यद्युच्येत अर्थशब्दवदयमस्माकं समयो यदनेन क्रमविशेषेणार्थ: प्रत्येतव्यो नान्येनेति अतस्तथेव प्रतीयते न क्रमान्तरेणेत्यत आह। समयानभ्युपगमाच्च। पदेष्वेव समयपूर्वक: प्रत्ययो न वाक्येषु अभिनवकविरचिततत्समयानपेक्षादेव वाक्यादर्थप्रतीते:। स्यादेतद् वाक्येष्वपि क्रमनियमो दृष्ट: यथा पाचयां बभूवेति न पुनर्वभूवपाचयामिति अत आह प्रयोगाच्चेति। तत्र लौकिक: प्रयोगो नियत इह त्ववयवव्यत्ययस्यापि दृष्ट: प्रयोग इत्यर्थ:। तदेतद्दूषयति। यत्तावन्नैवमपि सिद्धेरिति। तत्रोत्तरं प्रयोगो पेतशब्दवदेतत्। एतदेव विवृणोति। यथा गौरित्यस्यैव पदस्यार्थें गावीति प्रयुज्यमानं पदं ककुदादिमन्तमर्थं प्रत्याययति। (556।1) यद्यपि शब्दानामर्थप्रत्यायनं न स्वाभाविकं तथा ऽपि परमेश्वरसङ्केतपूर्वकमद्य यावदनुवर्त्तते ऽत एव साधवो 
ऽर्थभेदे शब्दभेदा येषां पारमेश्वरसङ्केत: तदसङ्केतात्तु प्रवर्त्तमाना अप्यर्थे ऽसाधव: शब्दा अपभ्रंशा भवन्ति। तदपेक्षाश्च साधुभिर्भाषितव्यमित्यादयो विधयो धर्मेषु निन्दार्थवादाश्च मन्त्रो हीन: स्वरतो वर्णत इत्यादय: वेदानां च प्रामाण्यं प्रतिपादितं द्वितीये ऽध्याये। न चायमर्थो ये ये साधवस्ते सर्वे धर्महेतव इति, किं तु धर्मानुष्ठानं तदनुरूपभाषणे प्राप्ते साधुभिरेवति नियम्यते। तदेवं व्यवस्थिते अविशेषेण गोगाव्यादिशब्दा आर्येण प्रयुज्यमाना दृश्यन्ते तत्रैते किमविशेषेणैव साधव उत कश्चिदेक: साधु: तत्पूर्विकेतरेभ्य: प्रतीति: तत्रैकशब्दस्य साधुत्वकल्पनायामितरस्मात् तन्मूलतयाऽर्थप्रतिपत्त्युपपत्तौ न सर्वत्र साधुत्वकल्पनायुक्ता। यथा ऽऽह स्मात्रभवान् जैमिनिरन्यायश्चानेकशब्दत्वमिति। तत्रापि कतमस्यासाधुत्वमेकस्यैतोष्विति जिज्ञासायां तत्र तत्त्वमभियोगविशेषात्स्यादिति यो ऽभियुक्ततमैरिन्द्रपाणिनिप्रभृतिभि: साधुत्वेनाविगानत: स्मर्यते स साधुरितरो ऽसाधुरिति निश्चीयते। तेन यद्यपि लौकिका गाव्यादिशब्देभ्य एव गवाद्यर्थमधिगच्छन्तीति दृष्टार्थमात्रव्यवहारिण: 
प्रतिपत्तिस्तथा ऽपि परीक्षकाणां विचारयतामेवं विचारक्रमो यद्वृद्धतमेन गोशब्दे प्रयोक्तव्ये प्रमादाद्गावीशब्द: प्रयुक्त:
ततश्च वृद्धतरेण गोशब्दमुन्नीय गोत्वं प्रतीतम्। यथा ऽऽहु:।
'अम्बाम्बेति यदा बाल: शिक्षमाण: प्रभाषते।
अव्यक्ते तद्विदां तेन व्यक्ते भवति निर्णय:।।
एवं साधौ प्रयोक्तव्ये यो ऽपभ्रंश: प्रयुज्यते।
तेन साधुव्यवहित: कश्चिदर्थो ऽभिधीयते।' (वाक्यपदीये- 1.153)
	पार्श्वस्थाश्चातो ऽनेन मूलशब्दमुन्नीयार्थ: प्रतीत इत्यगृहीत्वैव गावीशब्दादेवायममुमर्थं प्रतीतवानिति तमेव गोत्वस्य वाचकमवगम्यान्येषां वृद्धो बभूव। तत: प्रभृत्यननुसृतमूलशब्दानामयं वाचकत्वभ्रमो ऽपभ्रंशे वर्तते न वृद्धतरस्योभयवेदिनो मूलशब्दानुसारिणसी पदार्थप्रतिपत्तिरिदानींतनानां त्वपभ्रंशादेव अत एवानवाख्यानमपि प्रयोजनवत्। असत्यस्मिन् वाचकापभ्रंशविभागे ज्ञानानभावात्साधुभिर्भाषितव्यमिति नियमविधेर्न म्लेच्छितवै नापभाषितवै इति निषेधस्य च विषयसंशयेन दुरधिगमत्वेन धर्मानुष्ठानस्याशक्यत्वप्रसङ्गात्। यत्रार्थे यस्य शब्दस्य भगवतेश्वरेण सङ्केत: कृत: स तत्र साधुरसाधुरन्यत्र यथा य एवास्वशब्दो दरिद्रे साधु: स एवासाधुर्वाजिनि प्रयुज्यमान: यथा नकुलदंष्टाग्रस्पृष्टा या का चिदोषधिरसौ सर्पविषं हन्ति एवमीश्वरेण कृतसङ्केत: शब्द: साधुर्धर्मउपयुज्यते नान्य इति। यववराहादिशब्दानामार्यम्लेच्छयोरर्थविवादे वैदिकाद्वाक्यशेषादार्यसंमतो ऽर्थो ग्रहीतव्यो न म्लेच्छसंमत: तत्र वैदिकवाक्यशेषविरोधात्। येषां तु शब्दानामार्येषु न दृष्टचर: प्रयोग: केवलैर्म्लेच्छैरेवार्थभेदे प्रयुज्यन्ते यथा पिकनेमतामरसादय: वेदे तु प्रयुक्तास्तेषां म्लेच्छव्यवहारादेवार्थो ऽवधारणीय: तत्र तेषामभियोपगादिति आर्यव्यवहारापरिपन्थित्वाच्चेति। तदेवं व्यवस्थिते न्यायमीमांसापरिशीलनविकलानां बाह्यतरा: प्रलापा उपेक्षणीया: तस्मात्सुष्ठूक्तं प्रयोगापेतशब्दवदिति। न च शब्दान्वाख्यानं व्यर्थमिति चेति। प्रतिज्ञादीनां क्रमनियमकारणं प्रश्नपूर्वकं दर्शयति। तदेतत्कथं पूर्वं तावदिति। द्वितीयं देश्यमनुभाष्य परिहरति। यत्पुनरेतत्समयानभ्युपगमादिति। सो 
ऽयमर्थस्यानुर्वीं प्रतितिबलप्रवृत्तामन्वाचक्षाणो नाभ्याख्येय इति--- नोपालभ्य:। शास्त्रे वाक्यान्यर्थसंग्रहार्थमुपादीयन्तइति। न हि शास्त्रे कृत्स्नासदिवादरभूतदिवेत्यर्थसङ्ग्रहो यथा कथं चित् क्रियत इति वादेऽपि तथा क्रियतामिति युक्तं वादादिषु पक्षप्रतिपक्षवद्वक्रोरपि परीक्ष्यमाणत्वात् परीक्षितस्य च शास्त्रितत्वात् ।। 11 ।।

5.2.12
	हीनमन्यतमेनाप्यवयवेन न्यूनम् (सू. 12)।।
	प्रतिज्ञादीनां पञ्चावयवानां मिलितानां साधनत्वमुपपादितम्। न्यूनत्वे साधनत्वं नास्ति तदभावे न साध्यसिद्धि: न हि सामग्रीनिष्पाद्यं कार्यं सामग्र्येकदेशाद्भवतीत्यर्थ:। परेषां मतमुपन्यस्ति एके त्विति। एके तु प्रतिज्ञान्यूनं नामनिग्रस्थानं नास्तीति ब्रवते। दूषयति एतत्तु न युक्तमिति। किं प्रतिज्ञान्यूनं निग्रहस्थानान्तरं न भवति अथ निग्रहस्थानमेव न भवति। एतदेवाह किमसौ निगृह्यते न वेति। प्रथमकल्पे दोषमाह यदीति। द्वितीयकल्पे दोषमाह अथ न निग्रह इति। प्रतिज्ञाया: साधनाङ्गत्वमुक्तमित्यर्थ:। यच्च ब्रवीषि दिङ्नागसिद्धान्तपरिग्रहएवेति। एततु दूषप्रति। एतदपीति। (557।1) सिद्धसाध्यार्थयो: सिद्धान्तप्रतिज्ञयोर्महान् भेद इत्यर्थ: ।। 12 ।।

5.2.13
	हेतूदाहरणाधिकमधिकम् (सू0 13)।।
	तदेतन्नियमाभ्युपगम इति भाष्यम्। तत्र कथमेतत्साध्यं सिध्यतीति जिज्ञासा तत्रैकेनैव साधनेन साध्यसिद्धे: 
साधनान्तराभिधानमनर्थकमिति। निष्पादितक्रिये कर्मणि अविशेषाभिधायिन: साधनस्य साधनन्यायातिपातात्। यत्र तु प्रतिवादिन: परिषदो वा जिज्ञासा भवति कति साधनानि संभवन्त्यस्मिन्साध्य इति तत्र यावन्ति साधनानि तावन्ति सर्वाण्येव वाच्यानि अन्यतराभिधाने निग्रहप्रसङ्गादिति । 
	नाधिकं निग्रहस्थानमिति य आहुस्तन्मतमुपन्यस्यति। तच्च न दार्ढ्यादिति। दूषयति न दार्ढ्यार्थेति। यदि निश्चयो दार्ढ्यं तदेकस्मादेव प्रमाणाद्भवति अनिश्चायकस्याप्रमाणत्वात्। अथ स्फुठत्वं तदपि चेन्निश्चय: स दत्तोत्तर:। अथ सामान्यविशेषतद्वतां ग्रहणं न तदनुमानसहस्रैरपि तेषां सामान्यवद्द्रव्यमात्रविषयत्वात्। शङ्कते अथ ब्रवीषि द्वे अपि ज्ञापके इति। नास्माकमनधिगतार्थगन्तृत्वं प्रमाणत्वं येनैकेनाधिगते प्रमाणान्तरमप्रमाणं स्यात्। अपि तु गन्तृमात्रं प्रमाणं तच्च द्वितीयस्याप्यविशिष्टमिति शङ्कार्थ:। निराकरोति सत्यं द्वे अपि ज्ञापते इति। पुरुषोऽत्रापराध्यते यो ज्ञातमर्थमजिज्ञासितं ज्ञापयति न तु प्रमाणं तद्धि सामर्थ्येन मेने प्रवर्ततएव। यदि जिज्ञासायां सत्यां प्रवर्तते प्रतिपादयति ज्ञेयं नास्य कश्चिदपराध इति। न हि धान्येष्वलूनेषु दात्रमव्रश्चनं भवति तस्मादनपेक्षितकारणादनवस्थाप्रसङ्गाच्च पुरुषस्य निग्रह इति स्थितम् ।। 13 ।।

5.2.14
	शब्दार्थयो: पुनर्वचनं पुरुक्तमन्यत्रानुवादात् (सू. 14) ।। 14 ।।

5.2.15
	अर्थादापन्नस्य स्वशब्देन पुनर्वचनं पुनरुक्तम्। (सू. 15)।।
	तदनेन सूत्रद्वयेन पुनरुक्तमेकमेव निग्रहस्थानं कथं चिदवान्तरभेदविवक्षयात्रिविधमुक्तं प्रापञ्चार्थम्। तदेव पुनरुक्तं क्व चिच्छब्दाभ्यासात् क्व चित्पर्यायान्तरात् क्व चिदर्थादिति। आक्षिपति नाबाधनादिति। समाधत्ते सत्यमिति। जल्पवितण्डयोर्वक्तुर्नैपुण्यं चिन्त्यते। पुनरुक्तप्रयोगे त्वनिपुण: स्याद् अनपेक्षिताभिधानात्साधनस्य विषय: साध्योऽर्थो न सिद्ध: तस्यापरिज्ञनान्निगृह्यते। वैयर्थ्यं चानर्थक्यं विरुद्धप्रयोजनत्वं वाभिमतम्। तथा हि पुनरुक्तप्रयोगे तत्प्रयोजनानुसरणसमाकुलचित्त: प्रथमाभिधानादापातत: प्रतीतमप्यर्थमप्रतीतमिव मन्यमानो न निश्चेतुमर्हतीति ततश्च प्रतिपादनाय प्रवृत्तो न प्रतिपादयितेति विरुद्धप्रयोजनवत्त्ववैयर्थ्यं स्यादित्युपपन्नं निग्रहस्थानमिति ।। 15 ।।

5.2.16
	विज्ञातस्य परिषदा त्रिरभिहितष्याप्यप्रत्युच्चारणमननुभाषणम् (सू0 16)।।
	व्याचष्टे विज्ञातस्य वाक्यार्थस्येति। निग्रहस्थानत्वेऽस्योपपत्तिमाह। अप्रत्युच्चारयन् किमाश्रयं प्रतिषेधं ब्रूयादिति। 
	वार्त्तिकं नेदं निग्रहस्थानमिति के चित्। (555।9) उत्तरेण उत्तरगुणदोषनिरूपणेन प्रतिवादिनो 
मूढत्वामूढत्वावस्थापनात्। एतद्विभजते उत्तरेण गुणदोषवतेतीति। तस्मात्किं पुनरुच्चारितेनोच्चारणेनास्ति प्रयोजनमिति शेष:। अस्ति हि कश्चिदिति क्व चित्पाठ:। तत्रास्ति हीति निपातद्वयं वाक्यावतारे द्रष्टव्यम्। पुंसां विचित्रस्वभावत्वात् कश्चिदुत्तरे 
समर्थो न प्रत्युच्चारणे नासौ सदुत्तपरमभिदधान: तावताऽननुभाषणमात्रेण निग्रहमर्हति। ननु यद्यननुभाषणं न निग्रहस्थानं तदा ऽनुभाषितुमुपक्रम्य सर्वमननुभाषमाणो न निगृह्येतेत्यत आह। यस्त्वारभ्य न निर्वाहयेत् सदुत्तरं तु ब्रूयात् तस्य स्यात् खलीकारमात्रसमामर्थ्यकृतं न तु तत्त्ववादित्वविहतिरित्यर्थ:। तमेवं भदन्ताक्षेपं समाधत्ते नोत्तरविषयापरिज्ञानादिति। दूष्यविषयं हि दूषणम् असति दूष्याभिधाने न शक्यं वक्तुम्। न खलु प्रतिज्ञाहेतूदाहरणोपनयनिगमनदोषास्तत्स्वरूपमनभिधाय शक्या दोषत्वेनावस्थापयितुमित्यनुच्चारयन्न दोषमभिधातुमर्हतीति। तदिदमुक्तं तदिदं व्याहतमुच्यते नोच्चारयति उत्तरं च ब्रवीतीति। स्यादेतद् न प्रतिवादिना सर्वं दूषणीयम् अन्यतमावयवदूषणेनैव साधनस्य दूषितत्वेन दोषान्तराभिधानवैयर्थ्यात्। न खलु मृतो मृत्युना रक्षितो मारयितुं शक्य: एवं दूषितमपि दूषयितुं, तस्मात् सत्यपि दूष्यबाहुल्ये ऽन्यतमं दूष्यं तथा च सर्वानुभाषणे सर्वस्यादूष्यत्वाद् यद्दूषणीयं तत्पुनरनुवाद्यमिति सर्वानुवादे द्विरनुवादो ऽदूष्यानुवादश्चेति दूषकनिग्रहस्थानद्वयं तस्मादनुभाषणमेव निग्रहस्थानमिति विपरीतमापतितमित्यत आह अप्रतिज्ञानाच्चेति। एतद्विभजते न चेदं प्रतिज्ञायते। पूर्वमेकग्रन्थेन सर्वमुच्चारयितव्यं पश्चादुत्तरं यद्दूष्यं तदनुवादेनाभिधेयं येन दूष्यानुवादो द्विरनुवादश्च दोषौ स्याताम् अपि तु यथाकथं चिदुत्तरं वक्तव्यम्। उत्तरवादपरस्योत्तरमाश्रयाभावे न युक्तमिति तदाश्रयमात्रमनुवदितव्यं तदन्तरेणाशक्याभिधानत्वादुत्तरस्येति। तस्माद्युक्तं तन्मात्रस्याप्रत्युच्चारणमननुभाषणं न सर्वस्याप्रत्युच्चारणमननुभाषणमित्यर्थ:। नन्वप्रतिभाया निग्रहस्थानत्वविधानेनाननुभाषणस्यापि विदितं तस्य तद्विशेषत्वात्। न खलु नानुभाषतइत्येतावतैव निगृह्यते अपि त्वननुभाषमाणो दूष्यं न बुध्यते अबुध्यमानश्च तत्रोत्तरं न प्रतिपद्यते ततो ऽप्रतिभया निगृह्यते। तदेवमननुभाषणमप्रतिभाविशेष इति अप्रतिभाया विहितं निग्रहस्थानत्वं तद्विशेषे ऽपि विहितं भवति। यथा गवि सास्नादिमत्त्वं विहितं शाबलेये ऽपि विहितं भवति न पुनस्तत्र सास्नादिमत्वविधानाय पृथग् यत्नान्तरमारभन्ते।
	अत्र ब्रूम:, न तावदुत्तराप्रतिपत्तिसामान्यविशेषो ऽननुभाषणं पुंसां सामर्य्यवैचित्र्यात्। कश्चिद्दूनष्यं दूषणं च विदन्नपि नानुभाषितुं पारयति बहुवचनकुण्ठत्वात्। तस्मादसत्यामप्रतिभायामननुभाषणसम्भवान्नाप्रतिभाया विशेषो ऽननुभाषणमिति। कश्चिद्दूषणविषयं वेदानुभाषते च उत्तरप्रतिपत्तिविकलस्तु स्यात्सो ऽयमप्रतिभया निगृह्यते नाननुभाषणेन तत्र सामर्थ्यात्। कश्चित्पुनर्दूष्यमेव न जानाति सो ऽज्ञानेन निगृह्यते न चाज्ञाने ऽननुभाषणमवश्यंभावि धारणावतो ऽर्यानिरूपणे वाद्युदीरिताक्षरस्वरूपमात्रपाठसम्भवेनानुभाषणोपपत्ते:। अप्रतिभा त्ववश्यं भेवद् न ह्यस्ति सम्भवो दूष्यं न वेदास्य दूषणं तु वेदेति। तथाऽपि स्वरूपतस्तावद्भेद: न हि यदेव दूषणविषयमज्ञानमप्रतिभा तदेव दूष्यविषयमज्ञानं तस्मात्सत्यप्यननुभाषणाप्रतिभाज्ञानानानामुत्तरानभिधानफलत्वे तुल्ये अवान्तरभेदविवक्षया भेदेनोपन्यास:। त्रिरभिहितस्येति। त्रिरभिधानमेवमप्यप्रतिपद्यमानस्यातिजडतया न वादे ऽधिकार इत्यभिसंधिमत इति ।। 16 ।।

5.2.17
	अविज्ञातं चाज्ञानम् (सू0 17)।।
	तव्द्याचष्टे विज्ञातार्थस्य परिषदेति। निग्रहस्थानसामन्यलक्षणमत्र योजयति वार्तिककार:। अप्रतिपत्तितो निग्रहस्थानमिति ।। 17 ।।

5.2.18
	उत्तरस्याप्रतिपत्तिरप्रतिभा ।। 19 ।।
	तव्द्याचष्टे। परपक्षेति। वार्तिकं श्लोकपाठादिभिरवज्ञां दर्शयन्निति। अर्थान्तरे हि निग्रहस्थाने प्रसक्तानुप्रसक्तं तत्सिद्ध्यर्थताव्याजेनावतारयता न प्रकृतावज्ञानं क्रियते इह त्ववज्ञानमेतावता भेदेनोपन्यास इति। इयं चाप्रतिभा सम्यक्साधनोपन्यासे द्रष्टव्या साधनाभासोपन्यासे तु पर्यनुयोज्योपेक्षणम् ।। 18 ।।

5.2.20
	कार्यप्रसङ्गात्कथाविच्छेदो विक्षेप: (सू0 19)।।
	साधनस्य दूषणस्य चोपन्यासमभ्युपगम्य तदवस्थ: प्रतीयमान एव प्रतिवादिनो दार्ढ्यं सभ्यानां वा कठोरत्वमवगम्याकस्मात्कार्यं व्यासज्याभ्युपगतां कथां व्यवच्छिनत्ति तत्र विक्षेपो नाम निग्रहस्थानम्। तदनेनाप्रतिभया तूष्णींभावोऽपि संगृहीतो वेदितव्य:। कार्यव्यासङ्गस्याभ्युपगतकथाविच्छेदमात्रोपलक्षणत्वात्। न चेदमर्थान्तरं तत्र प्रकृतमेव साधयामीति व्याजेन प्रसक्तानुप्रसक्तावतारेण कथाविच्छेदाभावाद् इह तु कथाविच्छेदात्। न चास्य हेत्वाभासेष्वन्तर्भाव:। न हि विक्षेपस्यान्यतमलिङ्गधर्मानुविधानं नापि प्रकृतसाध्यसिद्धये प्रयोगो येन हेत्वाभास: स्यात्। न च वादिनो विक्षेपो 
हेत्वाभास:। अनन्तरं कथामम्युपत्यैव हेतुमनभिधायापसारणात्। यदि चायं सम्यञ्चं हेतुमभिधाय तत्समर्थनासमर्थो ऽपसरेत् किमेतावता न निगृह्येत हेत्वाभासेन वा निगृह्येत किं तु व्यासङ्गादेव। अनर्थकापार्थकाम्यां तु भेदो ऽस्य स्फुट एव। न ह्यत्रासमानसंकेत: प्रतिपादको येनानर्थक: स्यात्। नापीह पदानि वाक्यानि वा पौर्वापर्येणासम्बन्धानि येनापार्थक: स्यात्। न चावज्ञानं येनाप्रतिभा भवेत्। तस्माद्विक्षेप: पृथङ् निग्रहस्थानमिति सिद्धम् ।। 19 ।।

5.2.20
	स्वपक्षदोषाभ्युपगमात् परपक्षे दोषप्रसङ्गो मतानुज्ञा (सू. 20)।।
	व्याचष्टे य: परेण देशित दोषं स्वपक्षे ऽभ्युपगम्य। कथं ज्ञायते अभ्युपगम्यतइत्यत आह। अनुद्धृत्येति। अनभ्युपगमे ऽसाबुद्धरेदिति भाव:। 
	वार्तिकं किं तु परस्वेनानतिसृष्टेनादत्तेनेत्यर्थ:। (559।13) प्रसङ्गविधानान्न निग्रहस्थानमित्यन्य इति। यदि पुरुषत्वाच्चोरो ऽहं ततो भवानपि चोर: स्यात्। न च भवत एवमिष्टं तस्मात्त्वयैवानैकान्तिकत्वान्नायं हेतुरिति प्रसङ््गविपर्यय: तस्मान्नात्मनश्चोरत्वमनेनाभ्युपगतमिति मतानुज्ञा नासौ निग्रहस्थानमित्यर्थ:। निराकरोति एतत्तु न, कस्मात् अत एव। कुत: ! यत एवासौ उत्तरे कर्तव्ये प्रसङ्गं करोति अत एव निगृह्यते। यदि हि वादी प्रतिवादिनं ब्रूयात्सत्यमहं चोर एवेति तदा किमनैकान्तिकत्वं शक्नुयात्कर्तुम्। तस्मात्पुरुषत्वं न चोरत्वहेतु: अपि तु परस्वेनादत्तेन सम्बन्ध इत्युत्तरे कर्तव्ये यदुत्तराभासमाह तेन ज्ञापयति नूनमयं सभ्यगुत्तरं न जानाति सम्यगुत्तराज्ञानान्निगृह्यते, तच्चोत्तरापरिज्ञानं मतानुज्ञाद्वापरेणोद्भाव्यमानं मतानुज्ञेत्युच्यते ।। 20 ।।

5.2.21
	निग्रहस्थानप्राप्तस्यानिग्रह: पर्यनुयोज्योपेक्षणम्। (सू. 21)।।
	व्याचष्टे पर्यनुयोज्यो नामेति। निग्रहस्योपपत्ति: प्रमाणत: सिद्धिस्तयेत्यर्थ:। एतत्तु न तावद्वादिनोद्भावनीयं न ह्यसौ स्वस्वसाधनावद्यमनुन्मत्त उद्भावयति, नापि प्रतिवादिना न ह्यनुन्मत्त आत्मानमात्मना निगृह्णाति। अपि तु पर्यनुयोज्यं जानान: कस्मादुपेक्षते तस्मात्सभापनिता वादिप्रतिवादिभ्यामनुयुक्तया वा परिषदा तन्निग्रहस्थानमुद्भावनीयम्। अत्र च तत्त्वनिर्णयावसाने वादे द्वयोरपि निग्रहात्परिषदेव विजयते जल्पवितण्डयोश्च तत्त्वानपेक्षं पुरुषसामर्थ्यपरीक्षणप्रवृत्तयो: प्रतिवादी निगृह्यते। साधनाभासवादिना ऽपि वादिना स्फुरता प्रतिवादी स्तम्भितो यत: सम्यक््साधनोपन्यासो विहित:। प्रतिवादिन उत्तराप्रतिपत्तिरप्रतिभा साधनाभासोपन्यासे च उत्तराप्रतिपत्ति: पर्यनुयोज्योपेक्षणमिति विशेष:।
	वार्तिकं नान्यवचनादित्येके। यत्र प्रतिवादी तूष्णींभवति तत्र तूष्णीम्भावेनैव वादिन उत्तरानर्हतां दर्शय न्नस्य साधनाभासवादितां सूचयति यत्रास्य दोषोद्भावनं सम्यग्दोषमनुक्त्वा करोति तत्राप्यसौ दुष्टमुत्तरं ददत्तत्साधनदोषमेव सूचयति। उपदिशन्ति हि वृद्धा: दुष्टे हि साधने दृष्टोत्तरं देयमिति। तस्मादवचने ऽन्यवचने वा न पर्यनुयोज्योपेक्षणं निग्रहस्थानमुभयथा ऽप्यनुपेक्षणादित्यर्थ:। दूषयति तच्च नेति। (560।1) साधनस्य हि सम्यञ्चं दोषं जानन् तमेव ब्रूयात्। सो ऽयं प्राप्तावसरो ऽब्रुवन् विब्रुवन् वा नूनं न सम्यञ्जं दोष जानाति। निश्चितप्रमाणभावस्य पुरुषस्येङ्गितादिभिरभिप्राय: सूच्यते न त्वनिश्चितप्रमाणभावस्य। यथाऽऽहु:।
श्रुतिस्मृत्यतिरेकेण युक्तजल्पाकभाषितम्।
तद्यथाश्ऱति दुष्टं चेद् दुष्टमेवावधार्यताम् ।।
	इति सुष्ठूक्तं जानानो ऽप्ययं किमर्थमन्यद् ब्रवीतीति।। 21 ।।

5.2.22
	अनिग्रहस्थाने निग्रहस्थानाभियोगो निरनुयोज्यानुयोग: (सू. 22)
	न चायमप्रतिभातो न भिद्यते। सा ह्युनराप्रतिपत्तिरियं त्वनुत्तरस्यैवोत्तरत्वेन (वि) प्रतिपत्तिरिति महान् विशेष:। अनेनैव सर्वा जातयो निग्रहस्थानत्वेन संगृहीता भवन्ति। न च हेत्वाभासानामितो न भेद: ते हि वादिनो निग्रहस्थानमयं तु प्रतिवादिन इति महान्विशेष:। अत एव भवतामपि गाथा।
'असाधनाङ्गं वचनमदोषोद्भावनं तयो:।
निग्रहस्थानमन्यत्तु न युक्तमिति नेष्यते इति।।'
	अप्रतिभाया एव प्रसज्यप्रतिषेधात्मिकाया अस्या निरनुयोज्यानुयोगस्य भेदे दर्शयति भाष्यकार:। निग्रहस्थानलक्षणस्य मिथ्याध्यवसाया त्समारोपादित्यर्थ:। सुगमं वार्तिकम् ।। 22 ।।

5.2.23
	सिद्धान्तमभ्युपेत्यानियमात्मकथाप्रसङ्गो ऽपसिद्धान्त: (सू. 23)।।
	अभ्युपेत्पयेत्यस्य व्याख्यानं कस्य चिदर्थस्य तथाभावं प्रतिज्ञायेति। प्रतिज्ञातार्थविपयर्यादिति। अभ्युपेतार्थविपर्ययात्सिद्धान्तविपर्ययादित्यर्थ:। तदेतदनियमादित्यस्य व्याख्यानम्। तत्र सांख्यीयं सिद्धान्तमाह। यथा न सदिति। तस्य पर्यायान्तरेण कथनं न सत इति। नासदात्मानमित्यस्य पर्यायान्तरेण विवरणं नासदुत्पद्यतइति। सोऽयं सिद्धान्त: सांख्यानां तमभ्युपेत्य तद्विपर्ययात्कथाप्रसङ्गमाह स्वपक्षं व्यवस्थापयति। पक्षावस्थानं दर्शयति। एका प्रकृतिर्व्यक्तस्योपलभ्यमानस्यार्थजातस्य युक्तेति प्रतिज्ञा। विकाराणामिति व्यक्तस्यैवानुवाद:। अन्वयदर्शनादिति हेतु:। मृदन्वितानामिति साधर्म्योदाहरणं तथा यं ऽव्यक्तभेद: सुखदु:खमोहसमन्वितो गृह्यते इत्युपनय:। निगमनमाह तस्मात्समन्वयदर्शनाद्विश्वव्यक्तस्य कैरित्यपेक्षायामुत्तरं सुखादिभिरिति। एकप्रकृति: सर्वो विकार इति सेयं कथा। सिद्धान्तमभ्युपेत्त्यैवमुक्तवान् सांख्यो नैयायिकेन पर्यनुयुज्यते। दूषणाय पृच्छ्यते। अथ प्रकृतिर्विकापर इति कथं लक्षितव्यमिति। स एवं नैयायिकेन पृष्ट: सांख्य उत्तरमाह यस्यावस्थितस्य मृदादेर्धर्मान्तरनिवृत्तौ शरावविनाशे यद्धर्मान्तरं मणिमादि प्रवर्तते असदेव जायते सा प्रकृतिर्मृदादि। यद्धर्मान्तरं निवर्तते प्रवर्तते वा स विकार इति। एतास्मिन्नुदाहरणे ऽपसिद्धान्तं योजयति। सोयं प्रतिज्ञातार्थस्य सिद्धान्तार्थस्य वादी विपर्ययादनियमात्कथां  प्रसञ्जयति प्रतिज्ञात: सिद्धान्त: खल्वनेन नासदाविर्भवतीति उत्पद्यते न सत्तिरो भवतीति न विनश्यतीति। तथा ऽपि कस्मादनेन सिद्धान्तो बाध्यते अथ सिद्धान्तेनैव कस्मान्न बाध्यतइत्यत आह। सदसतोश्चेति। इदं हि लौकिकं प्रमाणसिद्धं  सिद्धान्तस्त्वभ्युपगममात्रसिद्धोऽप्रामाणिक: तस्मादनेन सिद्धान्तो बलवता बाध्यते। तदेतन्मृद्धर्माणामपि न स्यादिति। न केवलं प्रेक्षावतां कर्तॄणामपि तु सद्धर्माणामप्युत्पादविनाशौ प्रवृत्त्युनपरमौ दृश्यमानौ न स्यातामित्यर्थ:। एवं प्रत्यवस्थित: सांख्योनैयायिकेन पृष्टो यद्यसत आत्मलाभं सतश्चात्महानमभ्युपैति ततोऽस्यापसिद्धान्तो भवति। अथ नाभ्युपैति पक्षो ऽस्य न सिद्ध्यति। विकारो ह्यनेन पक्षीकृत एकप्रकृतित्वेन तत्र विकाराणामनिरूपणात् तदभावे न प्रतिज्ञार्थो न च हेत्वर्थ: आश्रयासिद्धत्वात्। 
	नन्वेवं प्रतिज्ञातार्थविरोधित्वात्सतो निरोधस्यासतश्चोत्पादस्य हेत्वाभास एव निग्रहस्थानं भवेत्। प्रतिज्ञाविरोधो वेत्याशङ्क्य वार्तिककार आह। प्रतिज्ञातार्थव्यतिरेकेणेति। न ह्यत्रैकप्रकृतयो विकारा: एकप्रकृतिकत्वादित्ययं हेतु: साध्यविरुद्धेन व्याप्त उद्भावितो येन विरुद्धो भवेत्। नाप्येकप्रकृतिकत्वं विकाराणां शब्दतो विरुद्धं समन्वयेन हेतुना येन प्रतिज्ञाविरोधो भवेत्। वैभवमात्रेण च प्रतिज्ञाहेत्वोर्विरोध इत्यत्रोक्तं वार्तिककृता स्वसिद्धान्तस्पय गोत्वार्देर्नित्यत्वविरोधाद्विरोध इति। अपि च तत्र बलवता सिद्धान्तेनानैकान्तिकदेशना बाध्यते इह तु सिद्धान्त एव बाध्यते। दुर्बल इत्युदाहरणपौनरुक्त्यमपि नास्ति। तस्माद्यत्र प्रतिज्ञार्थेन विरोध: तत्र विरुद्धो हेत्वाभास: प्रतिज्ञाविरोधो वा इह तु प्रतिज्ञार्थव्यतिरेकेणाभ्युपगमान्तरेण विरोध इति पुरुषस्य पूर्वापरविरुद्धार्थाभिधायिनो ऽसामर्थ्यान्निग्रहस्थानं जल्पवितण्डयोरिति सिद्धम् ।। 23 ।।

5.2.24
	हेत्वाभासाश्च यथोक्ताः (सू. 24)।।
	व्याचष्टे हेत्वाभामाश्चेति। यद्यनुक्तमपि किं चिदवशिष्यते निग्रहस्थानं तच्चकारेण समुच्चेयम्। यथोक्ता इति । सूत्रावयवनिराकरणीयामाशङ्कामाह। किं पुनर्लक्षणान्तरयोगाद्धेत्वाभासानिग्रहस्थानतामापद्यन्ते यथा प्रमाणानि प्रमेयत्वं तेषामेव प्रत्यक्षादीनामुपलब्धिसाधनत्वेन लक्ष्यमाणानां प्रमाणत्वं प्रमाव्याप्यतया प्रमेयत्वं लक्षणान्तरेण प्रमाणानि प्रमेयत्वमापद्यन्तइति शङ्काया: सम्भवादत आह भगवान् सूत्रकार: यथोक्ता इति। सकलशास्त्रार्थमुपसंहरति। तइमे प्रमाणादय उद्दिष्टा लक्षिता: परीक्षिताश्चेति। इति: शास्त्रपपरिसमाप्तौ। वार्तिककार: संगृह्णाति जातीनां सप्रपञ्चानामिति। निग्रहस्थानलक्षणमिति। समासेन जातीनामपि प्रतिवादिनिग्रहस्थाने ऽस्ति निवेश इति सूचयति। शास्त्रस्य चोपसंहार इति। तइमे प्रमाणादय उद्दिष्टा इत्यनेन कृत इत्यर्थ:।।
यदलम्भि किमपि पुण्यं दुस्तरकुनिबन्धपङ्कमग्नानाम्।
उद्द्योतकरगवीनामतिजरतीनां समुद्धरणात् ।। 1 ।।
संसारजलधिसेतौ वृषकेतौ सकलदु:खशमहेतौ।
तस्य फलमखिलमर्पितमेतेन प्रीयतामीश: ।। 2 ।।
तत्त्वज्ञानप्रसवसुरभिर्गूढबह्वर्थजाता
सेयं मोक्षामृतमयफला सूक्तिमञ्जुप्रवाला।
प्रत्यक्षाप्तागममयमहान्यायमूला मनोज्ञा
टीकावीरुद्भवतु कृतिनां नन्द्रिनी षठ्पदानाम् ।। 3 ।।
क्रूरा: कृतो ऽञ्जलिरयं बलिरेष दत्त:
कायो मया प्रहरतात्र यथाभिलाषम्।
अभ्यर्थये वितथवाङ्मयपांशुवर्षै-
र्मा मा ऽऽविलीकुरुत कीर्तिनदी: परेषाम् ।। 4 ।।

।। इति मिश्रश्रीवाचस्पतिविरचितायां न्यायवार्तिकतात्पर्यटीकायां पञ्चमोध्याय: समाप्त:।।
।। समाप्तश्चायं ग्रन्थ: ।।
।। शुभम्भूयात् ।।
