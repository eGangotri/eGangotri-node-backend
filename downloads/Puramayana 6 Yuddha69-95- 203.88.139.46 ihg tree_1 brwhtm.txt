।। युद्धकाण्डः ।।
।। श्लोकः ।।
(69सर्गतः 95सर्गपर्यन्तम्)
एवं विलपमानस्य रावणस्य दुरात्मनः।
श्रुत्वा शोकाभितप्तस्य त्रिशिरा वाक्यमब्रवीत् ।। 6.69.1 ।।   
एवमेव महावीर्यो हतो नस्तातमध्यमः।
न तु सत्पुरुषा राजन् विलपन्ति यथा भवान् ।। 6.69.2 ।।
नूनं त्रिभुवनस्यापि पर्याप्तस्त्वमसि प्रभो।
स कस्मात् प्राकृत इव शोचस्यात्मानमीदृशम् ।। 6.69.3 ।।
ब्रह्मदत्ताऽस्ति ते शक्तिः कवचः सायको धनुः।
सहस्रखरसंयुक्तो रथो मेघस्वनो महान् ।। 6.69.4 ।।
त्वयाऽसकृद्विशस्त्रेण विशस्ता देवदानवाः।
स सर्वायुधसम्पन्नो राघवं शास्तुमर्हसि ।। 6.69.5 ।।
कामं तिष्ठ महाराज निर्गमिष्याम्यहं रणम्।
उद्धरिष्यामि ते शत्रून् गरुडः पन्नगानिव ।। 6.69.6 ।।
शम्बरो देवराजेन नरको विष्णुना यथा।
तथाऽद्य शयिता रामो मया युधि निपातितः ।। 6.69.7 ।।
श्रुत्वा त्रिशिरसो वाक्यं रावणो राक्षसाधिपः।
पुनर्जातमिवात्मानं मन्यते कालचोदितः ।। 6.69.8 ।।
श्रुत्वा त्रिशिरसो वाक्यं देवान्तकनरान्तकौ।
अतिकायश्च तेजस्वी बभूवुर्युद्धहर्षिताः ।। 6.69.9 ।।
ततोऽहमहमित्येव गर्जन्तो नैर्ऋतर्षभाः।
रावणस्य सुता वीराः शक्रतुल्यपराक्रमाः ।। 6.69.10 ।।
अन्तरिक्षगताः सर्वे सर्वे मायाविशारदाः।
सर्वे त्रिदशदर्पघ्नाः सर्वे च रणदुर्जयाः ।। 6.69.11 ।।
सर्वे सुबलसम्पन्नाः सर्वे विकीर्णकीर्तयः।
सर्वे समरमासाद्य न श्रूयन्ते पराजिताः।
देवैरपि सगन्धर्वैः सकिन्नरमहोरगैः ।। 6.69.12 ।।
सर्वे च विदुषो वीराः सर्वे युद्धविशारदाः।
सर्वे प्रवरविज्ञानाः सर्वे लब्धवरास्तथा ।। 6.69.13 ।।
स तैस्तदा भास्करतुल्यवर्चसैः सुतैर्वृतः शत्रुबलप्रमर्दनैः।
रराज राजा मघवान् यथाऽमरैर्वृतो महादानवदर्पनाशनैः ।। 6.69.14 ।।
स पुत्रान् सम्परिष्वज्य भूषयित्वा च भूषणैः।
आशीर्भिश्च प्रशस्ताभिः प्रेषयामास संयुगे ।। 6.69.15 ।।
युद्धोन्मत्तं च मत्तं च भ्रातरौ चापि रावणः।
रक्षणार्थं कुमाराणां प्रेषयामास संयुगे ।। 6.69.16 ।।
तेऽभिवाद्य महात्मानं रावणं रिपुरावणम्।
कृत्वा प्रदक्षिणं चैव महाकायाः प्रतस्थिरे ।। 6.69.17 ।।
सर्वौषधीभिर्गन्धैश्च समालभ्य महाबलाः।
निर्जग्मुर्नैर्ऋतश्रेष्ठाः षडेते युद्धकाङ्क्षिणः ।। 6.69.18 ।।
त्रिशिराश्चातिकायश्च देवान्तकनरान्तकौ।
महोदरमहापार्श्वो निर्जग्मुः कालचोदिताः ।। 6.69.19 ।।
ततः सुदर्शनं नाम नीलजीमूतसन्निभम्।
ऐरावतकुले जातमारुरोह महोदरः ।। 6.69.20 ।।
सर्वायुधसमायुक्तं तूणीभिश्च स्वलङ्कृतम्।
रराज गजमास्थाय सवितेवास्तमूर्धनि ।। 6.69.21 ।।
हयोत्तमसमायुक्तं सर्वायुधसमाकुलम्।
आरुरोह रथश्रेष्ठं त्रिशिरा रावणात्मजः ।। 6.69.22 ।।
त्रिशिरा रथमास्थाय विरराज धनुर्धरः।
सविद्युदुल्कः शैलाग्रे सेन्द्रचाप इवाम्बुदः ।। 6.69.23 ।।
त्रिभिः किरीटैः शुशुभे त्रिशिराः स रथोत्तमे।
हिमवानिव शैलेन्द्रस्त्रिभिः काञ्चनपर्वतैः ।। 6.69.24 ।।
अतिकायोऽपि तेजस्वी राक्षसेन्द्रसुतस्तदा।
आरुरोह रथश्रेष्ठं श्रेष्ठः सर्वधनुष्मताम् ।। 6.69.25 ।।
सुचक्राक्षं सुसंयुक्तं स्वनुकर्षं सुकूबरम्।
तूणीबाणासनैर्दीप्तं प्रासासिपरिघाकुलम् ।। 6.69.26 ।।
स काञ्चनविचित्रेण मुकुटेन विराजता।
भूषणैश्च बभौ मेरुः किरणैरिव भासयन् ।। 6.69.27 ।।
स रराज रथे तस्मिन् राजसूनुर्महाबलः।
वृतो नैर्ऋतशार्दूलैर्वज्रपाणिरिवामरैः ।। 6.69.28 ।।
हयमुच्चैश्श्रवप्रख्यं श्वेतं कनकभूषणम्।
मनोजवं महाकायमारुरोह नरान्तकः ।। 6.69.29 ।।
गृहीत्वा प्रासमुल्काभं विरराज नरान्तकः।
शक्तिमादाय तेजस्वी गुहः शिखिगतो यथा ।। 6.69.30 ।।
देवान्तकः समादाय परिघं वज्रभूषणम्।
परिगृह्य गिरीं दोर्भ्यां वपुर्विष्णोर्विडम्बयन् ।। 6.69.31 ।।
महापार्श्वो महाकायो गदामादाय वीर्यवान्।
विरराज गदापाणिः कुबेर इव संयुगे ।। 6.69.32 ।।
प्रतस्थिरे महात्मानो बलैरप्रतिमैर्वृताः।
सुरा इवामरावत्या बलैरप्रतिमैर्वृताः ।। 6.69.33 ।।
तान् गजैश्च तुरङ्गैश्च रथैश्चाम्बुदनिस्वनैः।
अनुजग्मुर्महात्मानो राक्षसाः प्रवरायुधाः ।। 6.69.34 ।।
ते विरेजुर्महात्मानः कुमाराः सूर्यवर्चसः।
किरीटिनः श्रिया जुष्टा ग्रहा दीप्ता इवाम्बरे ।। 6.69.35 ।।
प्रगृहीता बभौ तेषां शस्त्राणामावलिः सिता।
शारदाभ्रप्रतीकाशा हंसावलिरिवाम्बरे ।। 6.69.36 ।।
मरणं वापि निश्चित्य शत्रूणां वा पराजयम् ।। 6.69.37 ।।
इति कृत्वा मतिं वीरा निर्जग्मुः संयुगार्थिनः ।। 6.69.38 ।।
जगर्जुश्च प्रणेदुश्च चिक्षिपुश्चापि सायकान्।
जगृहुश्चापि ते वीरा निर्यान्तो युद्धदुर्मदाः ।। 6.69.39 ।।
क्ष्वेलितास्फोटनिनदैश्चचाल च वसुन्धरा।
रक्षसां सिंहनादैश्च पुस्फोटेव तदाऽम्बरम् ।। 6.69.40 ।।
तेऽभिनिष्क्रम्य मुदिता राक्षसेन्द्रा महाबलाः।
ददृशुर्वानरानीकं समुद्यतशिलानगम् ।। 6.69.41 ।।
हरयोऽपि महात्मानो ददृशुर्नैर्ऋतं बलम्।
हस्त्यश्वरथसम्बाधं किङ्किणीशतनादितम् ।। 6.69.42 ।।
नीलजीमूतसङ्काशं समुद्यतमहायुधम्।
दीप्तानलपविप्रख्यैः सर्वतो नैर्ऋतैर्वृतम् ।। 6.69.43 ।।
तद् दृष्ट्वा बलमायान्तं लब्धलक्षाः प्लवङ्गमाः।
समुद्यतमहाशैलाः सम्प्रणेदुर्महाबलाः।
अमृष्यमाणा रक्षांसि प्रतिनर्दन्ति वानराः ।। 6.69.44 ।।
ततः समुद्घुष्टरवं निशम्य रक्षोगणा वानरयूथपानाम्।
अमृष्यमाणाः परहर्षमुग्रं महाबला भीमतरं विनेदुः ।। 6.69.45 ।।
ते राक्षसबलं घोरं प्रविश्य हरियूथपाः।
विचेरुरुद्यतैः शैलैर्नगाः शिखरिणो यथा ।। 6.69.46 ।।
केचिदाकाशमाविश्य केचिदुर्व्यां प्लवङ्गमाः।
रक्षस्सैन्येषु सङ्क्रुद्धाश्चेरुर्द्रुमशिलायुधाः ।। 6.69.47 ।।
द्रुमांश्च विपुलस्कन्धान् गृह्य वानरपुङ्गवाः।
तद्युद्धमभवद् घोरं रक्षोवानरसङ्कुलम् ।। 6.69.48 ।।
ते पादपशिलाशैलैश्चक्रुर्वृष्टिमनूपमाम्।
बाणौघैर्वायमाणाश्च हरयो भीमविक्रमाः ।। 6.69.49 ।।
सिंहनादान् विनेदुश्च रणे वानरराक्षसाः।
शिलाभिश्चूर्णयामासुर्यातुधानान् प्लवङ्गमाः ।। 6.69.50 ।।
निजघ्नुः संयुगे क्रुद्धाः कवचाभरणावृतान्।
केचिद्रथगतान् वीरान् गजवाजिगतानपि ।। 6.69.51 ।।
निजघ्नुः सहसाऽऽप्लुत्य यातुधानान् प्लवङ्गमाः।
शैलशृङ्गाचिताङ्गाश्च मुष्टिभिर्वान्तलोचनाः ।। 6.69.52 ।।
चेरुः पेतुश्च नेदुश्च तत्र राक्षसपुङ्गवाः।
राक्षसाश्च शरैस्तीक्ष्णैर्बिभिदुः कपिकुञ्जरान् ।। 6.69.53 ।।
शूलमुद्गरखड्गैश्च जघ्नुः प्रासैश्च शक्तिभिः।
अन्योन्यं पातयामासुः परस्परजयैषिणः ।। 6.69.54 ।।
रिपुशोणितदिग्धाङ्गास्तत्र वानरराक्षसाः।
ततः शैलैश्च खड्गैश्च विसृष्टैर्हरिराक्षसैः ।। 6.69.55 ।।
मुहूर्तेनावृता भूमिरभवच्छोणिताप्लुता।
विकीर्णपर्वताकारै रक्षोभिररिमर्दनैः।
आसीद्वसुमती पूर्णा तदा युद्धमदान्वितैः ।। 6.69.56 ।।
आक्षिप्ताः क्षिप्यमाणाश्च भग्नशूलाश्च वानरैः।
पुनरङ्गैस्तथा चक्रुरासन्ना युद्धमद्भुतम् ।। 6.69.57 ।।
वानरान् वानरैरेव जघ्नुस्ते रजनीचराः।
राक्षसान् राक्षसैरेव जघ्नुस्ते वानरा अपि ।। 6.69.58 ।।
आक्षिप्य च शिलास्तेषां निजघ्नू राक्षसा हरीन्।
तेषां चाच्छिद्य शस्त्राणि जघ्नू रक्षांसि वानराः ।। 6.69.59 ।।
निजघ्नुः शैलशूलास्त्रैर्बिभिदुश्च परस्परम्।
सिंहनादान् विनेदुश्च रणे वानरराक्षसाः ।। 6.69.60 ।।
छिन्नवर्मतनुत्राणा राक्षसा वानरैर्हताः।
रुधिरं प्रस्रुतास्तत्र रससारमिव द्रुमाः ।। 6.69.61 ।।
रथेन च रथं चापि वारणेनैव वारणम् ।। 6.69.62 ।।
हयेन च हयं केचिन्निजघ्नुर्वानरा रणे।
प्रहृष्टमनसः सर्वे प्रगृहीतमनःशिलाः ।। 6.69.63 ।।
हरयो राक्षसान् जघ्नुर्द्रुमैश्च बहुशाखिभिः।
तद्युद्धमभवद् घोरं रक्षोवानरसङ्कुलम् ।। 6.69.64 ।।
क्षुरप्रैरर्धचन्द्रैश्च भल्लैश्च निशितैः शरैः।
राक्षसा वानरेन्द्राणां चिच्छिदुः पादपान् शिलाः ।। 6.69.65 ।।
विकीर्णैः पर्वताग्रैश्च द्रुमैश्छिन्नैश्च संयुगे।
हतैश्च कपिरक्षोबिर्दुर्गमा वसुधाऽभवत् ।। 6.69.66 ।।
ते वानरा गर्वितहृष्टचेष्टाः सङ्ग्राममासाद्य भयं विमुच्य।
युद्धं तु सर्वे सह राक्षसैस्तैर्नानायुधाश्चक्रुरदीनसत्त्वाः ।। 6.69.67 ।।
तस्मिन् प्रवृत्ते तुमुले विमर्दे प्रहृष्यमाणेषु वलीमुखेषु।
निपात्यमानेषु च राक्षसेषु महर्षयो देवगणाश्च नेदुः ।। 6.69.68 ।।
ततो हयं मारुततुल्यवेगमारुह्य शक्तिं निशितां प्रगृह्य।
नरान्तको वानरराजसैन्यं महार्णवं मीन इवाविवेश ।। 6.69.69 ।।
स वानरान् सप्त शतानि वीरः प्रासेन दीप्तेन विनिर्बिभेद।
एकक्षणेनेन्द्ररिपुर्महात्मा जघान सैन्यं हरिपुङ्गवानाम् ।। 6.69.70 ।।
ददृशुश्च महात्मानं हयपृष्ठे प्रतिष्ठितम्।
चरन्तं हरिसैन्येषु विद्याधरमहर्षयः ।। 6.69.71 ।।
स तस्य ददृशो मार्गो मांसशोणितकर्दमः।
पतितैः पर्वताकारैर्वानरैरभिसंवृतः ।। 6.69.72 ।।
यावद्विक्रमितुं बुद्धिं चक्रुः प्लवगपुङ्गवाः।
तावदेतानतिक्रम्य निर्बिभेद नरान्तकः ।। 6.69.73 ।।
ज्वलन्तं प्रासमुद्यम्य सङ्ग्रामाग्रे नरान्तकः।
ददाह हरिसैन्यानि वनानीव विभावसुः ।। 6.69.74 ।।
यावदुत्पाटयामासुर्वृक्षान् शैलान् वनौकसः।
तावत् प्रासहताः पेतुर्वज्रकृत्ता इवाचलाः ।। 6.69.75 ।।
दिक्षु सर्वासु बलवान् विचचार नरान्तकः।
प्रमृद्नन् सर्वतो युद्धे प्रावृट्काले यथाऽनिलः ।। 6.69.76 ।।
न शेकुर्धावितुं वीरा न स्थातुं स्पन्दितुं भयात्।
उत्पतन्तं स्थितं यान्तं सर्वान् विव्याध वीर्यवान् ।। 6.69.77 ।।
एकेनान्तककल्पेन प्रासेनादित्यतेजसा।
भिन्नानि हरिसैन्यानि निपेतुर्धरणीतले ।। 6.69.78 ।।
वज्रनिष्पेषसदृशं प्रासस्याभिनिपातनम्।
न शेकुर्वानराः सोढुं ते विनेदुर्महास्वनम् ।। 6.69.79 ।।
पततां हरिवीराणां रूपाणि प्रचकाशिरे।
वज्रभिन्नाग्रकूटानां शैलानां पततामिव ।। 6.69.80 ।।
ये तु पूर्वं महात्मानः कुम्भकर्णेन पातिताः।
ते स्वस्था वानरश्रेष्ठाः सुग्रीवमुपतस्थिरे ।। 6.69.81 ।।
विप्रेक्षमाणः सुग्रीवो ददर्श हरिवाहिनीम्।
नरान्तकभयत्रस्तां विद्रवन्तीमितस्ततः ।। 6.69.82 ।।
विद्रुतां वाहिनीं दृष्ट्वा स ददर्श नरान्तकम्।
गृहीतप्रासमायान्तं हयपृष्ठे प्रतिष्ठितम् ।। 6.69.83 ।।
अथोवाच महातेजाः सुग्रीवो वानराधिपः।
कुमारमङ्गदं वीरं शक्रतुल्यपराक्रमम् ।। 6.69.84 ।।
गच्छ त्वं राक्षसं वीरो योऽसौ तुरगमास्थितः।
क्षोभयन्तं हरिबलं क्षिप्रं प्राणैर्वियोजय ।। 6.69.85 ।।
स भर्तुर्वचनं श्रुत्वा निष्पपाताङ्गदस्ततः।
अनीकान्मेघसङ्काशान्मेघानीकादिवांशुमान् ।। 6.69.86 ।।
शैलसङ्घातसङ्काशो हरीणामुत्तमोऽङ्गदः।
रराजाङ्गदसन्नद्धः सधातुरिव पर्वतः ।। 6.69.87 ।।
निरायुधो महातेजाः केवलं नखदंष्ट्रवान्।
नरान्तकमभिक्रम्य वालिपुत्रोऽब्रवीद्वचः ।। 6.69.88 ।।
तिष्ठ किं प्राकृतैरेभिर्हरिभिस्त्वं करिष्यसि।
अस्मिन् वज्रसमस्पर्शं प्रासङ्क्षिप ममोरसि ।। 6.69.89 ।।
अङ्गदस्य वचः श्रुत्वा प्रचुक्रोध नरान्तकः।
सन्दश्य दशनैरोष्ठं विनिश्वस्य भुजङ्गवत् ।। 6.69.90 ।।
अभिगम्याङ्गदं क्रुद्धो वालिपुत्रं नरान्तकः ।। 6.69.91 ।।
प्रासं समाविध्य तदाऽङ्गदाय समुज्ज्वलन्तं सहसोत्ससर्ज।
स वालिपुत्रोरसि वज्रकल्पे बभूव भग्नो न्यपतच्च भूमौ ।। 6.69.92 ।।
तं प्रासमालोक्य तदा विभग्नं सुपर्णकृत्तोरगभोगकल्पम्।
तलं समुद्यम्य स वालिपुत्रस्तुरङ्गमं तस्य जघान मूर्ध्नि ।। 6.69.93 ।।
निमग्नतालुः स्फुटिताक्षितारो निष्क्रान्तजिह्वोऽचलसन्निकाशः।
स तस्य वाजी निपपात भूमौ तलप्रहारेण विशीर्णमूर्धा ।। 6.69.94 ।।
नरान्तकः क्रोधवशं जगाम हतं तुरङ्गं पतितं निरीक्ष्य।
स मुष्टिमुद्यम्य महाप्रभावो जघान शीर्षे युधि वालिपुत्रम् ।। 6.69.95 ।।
अथाङ्गदो मुष्टिविभिन्नमूर्धा सुस्राव तीव्रं रुधिरं भृशोष्णम्।
मुहुर्विजज्वाल मुमोह चापि सञ्ज्ञां समासाद्य विसिष्मिये च ।। 6.69.96 ।।
अथाङ्गदो वज्रसमानवेगं संवर्त्य मुष्टिं गिरिशृङ्गकल्पम्।
निपातयामास तदा महात्मा नरान्तकस्योरसि वालिपुत्रः ।। 6.69.97 ।।
स मुष्टिनिष्पष्टविभिन्नवक्षा ज्वालावमच्छोणितदिग्धगात्रः।
नरान्तको भूमितले पपात यथाऽचलो वज्रनिपातभग्नः ।। 6.69.98 ।।
अथान्तरिक्षे त्रिदशोत्तमानां वनौकसां चैव महाप्रणादः।
बभूव तस्मिन्निहतेऽग्र्यवीरे नरान्तके वालिसुतेन सङ्ख्ये ।। 6.69.99 ।।
अथाङ्गदो राममनःप्रहर्षणं सुदुष्करं तत् कृतवान् हि विक्रमम्।
विसिष्मिये सोऽप्यतिवीर्यविक्रमः पुनश्च युद्धे स बभूव हर्षितः ।। 6.69.100 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनसप्ततितमः सर्गः ।। 69 ।।
नरान्तकं हतं दृष्ट्वा चुक्रुशुर्नैर्ऋतर्षभाः।
देवान्तकस्त्रिमूर्धा च पौलस्त्यश्च महोदरः ।। 6.70.1 ।।
आरूढो मेघसङ्काशं वारणेन्द्रं महोदरः।
वालिपुत्रं महावीर्यमभिदुद्राव वीर्यवान् ।। 6.70.2 ।।
भ्रातृव्यसनसन्तप्तस्तथा देवान्तको बली।
आदाय परिघं दीप्तमङ्गदं समभिद्रवत् ।। 6.70.3 ।।
रथमादित्यसङ्काशं युक्तं परमवाजिभिः।
आस्थाय त्रिशिरा वीरो वालिपुत्रमथाभ्ययात् ।। 6.70.4 ।।
स त्रिभिर्देवदर्पघ्नैर्नैर्ऋतेन्द्रैरभिद्रुतः।
वृक्षमुत्पाटयामास महाविटपमङ्गदः ।। 6.70.5 ।।
देवान्तकाय तं वीरश्चिक्षेप सहसाऽङ्गदः।
महावृक्षं महाशाखं शक्रो दीप्तमिवाशनिम् ।। 6.70.6 ।।
त्रिशिरास्तं प्रचिच्छेद शरैराशीविषोपमैः।
स वृक्षं कृत्तमालोक्य उत्पपात तदाऽङ्गदः ।। 6.70.7 ।।
स ववर्ष ततो वृक्षान् शैलांश्च कपिकुञ्जरः।
तान् प्रचिच्छेद सङ्क्रुद्धस्त्रिशिरा निशितैः शरैः ।। 6.70.8 ।।
परिघाग्रेण तान् वृक्षान् बभञ्ज च सुरान्तकः।
त्रिशिराश्चाङ्गदं वीरमबिदुद्राव सायकैः ।। 6.70.9 ।।
गजेन समभिद्रुत्य वालिपुत्रं महोदरः।
जघानोरसि सङ्क्रुद्धस्तोमरैर्वज्रसन्निभैः ।। 6.70.10 ।।
देवान्तकश्च सङ्क्रुद्धः परिघेण तदाऽङ्गदम्।
उपगम्याभिहत्याशु व्यपचक्राम वेगवान् ।। 6.70.11 ।।
स त्रिभिर्नैर्ऋतश्रेष्ठैर्युगपत् समभिद्रुतः।
न विव्यथे महातेजा वालिपुत्रः प्रतापवान् ।। 6.70.12 ।।
स वेगवान् महावेगं कृत्वा परमदुर्जयः।
तलेन भृशमुत्पत्य जघानास्य महागजम् ।। 6.70.13 ।।
तस्य तेन प्रहारेण नागराजस्य संयुगे।
पेततुर्लोचने तस्य विननाद स वारणः ।। 6.70.14 ।।
विषाणं चास्य निष्कृष्य वालिपुत्रो महाबलः।
देवान्तकमभिप्लुत्य ताडयामास संयुगे ।। 6.70.15 ।।
स विह्वलितसर्वाङ्गो वातोद्धूत इव द्रुमः।
लाक्षारससवर्णं च सुस्राव रुधिरं मुखात् ।। 6.70.16 ।।
अथाश्वास्य महातेजाः कृच्छ्राद्देवान्तको बली।
आविध्य परिघं घोरमाजघान तदाऽङ्गदम् ।। 6.70.17 ।।
परिघाभिहतश्चापि वानरेन्द्रात्मजस्तदा।
जानुभ्यां पतितो भूमौ पुनरेवोत्पपात ह ।। 6.70.18 ।।
तमुत्पतन्तं त्रिशिरास्त्रिभिर्बाणैरजिह्मगैः।
घोरैर्हरिपतेः पुत्रं ललाटेऽभिजघान ह ।। 6.70.19 ।।
ततोऽङ्गदं परिक्षिप्तं त्रिभिर्नैर्ऋतपुङ्गवैः।
हनुमानपि विज्ञाय नीलश्चापि प्रतस्थतुः ।। 6.70.20 ।।
ततश्चिक्षेप शेलाग्रं नीलस्त्रिशिरसे तदा।
तद्रावणसुतो धीमान् बिभेद निशितैः शरैः ।। 6.70.21 ।।
तद्बाणशतनिर्भिन्नं विदारितशिलातलम्।
सविस्फुलिङ्गं सज्वालं निपपात गिरः शिरः ।। 6.70.22 ।।
ततो जृम्भितमालोक्य हर्षाद्देवान्तकस्तदा।
परिघेणाभिदुद्राव मारुतात्मजमाहवे ।। 6.70.23 ।।
तमापतन्तमुत्प्लुत्य हनुमान् मारुतात्मजः।
आजघान तदा मूर्ध्नि वज्रकल्पेन मुष्टिना ।। 6.70.24 ।।
शिरसि प्रहरन् वीरस्तदा वायुसुतो बली।
नादेनाकम्पयच्चैव राक्षसान् स महाकपिः ।। 6.70.25 ।।
स मुष्टिनिष्पिष्टविकीर्णमूर्धा निर्वान्तदन्ताक्षिविलम्बिजिह्वः।
देवान्तको राक्षसराजसूनुर्गतासुरुर्व्यां सहसा पपात ।। 6.70.26 ।।
तस्मिन् हते राक्षसयोधमुख्ये महाबले संयति देवशत्रौ।
क्रुद्धस्त्रिमूर्धा निशिताग्रमुग्रं ववर्ष नीलोरसि बाणवर्षम् ।। 6.70.27 ।।
महोदरस्तु सङ्क्रुद्धः कुञ्जरं पर्वतोपमम्। 
भूयः समधिरुह्याशु मन्दरं रश्मिमानिव ।। 6.70.28 ।।
ततो बाणमयं वर्षं नीलस्योरस्यपातयत्।
गिरौ वर्षं तडिच्चक्रचापवानिव तोयदः ।। 6.70.29 ।।
ततः शरौघैरभिवर्ष्यमाणो विभिन्नगात्रः कपिसैन्यपालः।
नीलो बभूवाथ निसृष्टगात्रो विष्टम्भितस्तेन महाबलेन ।। 6.70.30 ।।
ततस्तु नीलः प्रतिलभ्य सञ्ज्ञां शैलं समुत्पाट्य सवृक्षषण्डम्।
ततः समुत्पत्य भृशोग्रवेगो महोदरं तेन जघान मूर्ध्नि ।। 6.70.31 ।।
ततः स शैलेन्द्रनिपातभग्नो महोदरस्तेन महाद्विपेन।
विपोथितो भूमितले गतासुः पपात वज्राभिहतो यथाऽद्रिः ।। 6.70.32 ।।
पितृव्यं निहतं दृष्ट्वा त्रिशिराश्चापमाददे।
हनुमन्तं च सङ्क्रुद्धो विव्याध निशितैः शरैः ।। 6.70.33 ।।
स वायुसूनुः कुपितश्चिक्षेप शिखरं गिरेः।
त्रिशिरास्तच्छरैस्तीक्ष्णैर्बिभेद बहुधा बली ।। 6.70.34 ।।
तद्व्यर्थं शिखरं दृष्ट्वा द्रुमवर्षं महाकपिः।
विससर्ज रणे तस्मिन् रावणस्य सुतं प्रति ।। 6.70.35 ।।
तमापन्तमाकाशे द्रुमवर्षं प्रतापवान्।
त्रिशिरा निसितैर्बाणैश्चिच्छेद च ननाद च ।। 6.70.36 ।।
ततो हनूमानुत्प्लुत्य हयांत्रिशिरसस्तदा।
विददार नखैः क्रुद्धो गजेन्द्रं मृगराडिव ।। 6.70.37 ।।
अथ शक्तिं समादाय कालरात्रिमिवान्तकः।
चिक्षेपानिलपुत्राय त्रिशिरा रावणात्मजः ।। 6.70.38 ।।
दिवः क्षिप्तामिवोल्कां तां शक्तिं क्षिप्तामसङ्गताम्।
गृहीत्वा हरिशार्दूलो बभञ्ज च ननाद च ।। 6.70.39 ।।
तां दृष्ट्वा घोरसङ्काशां शक्तिं भग्नां हनूमता।
प्रहृष्टा वानरगणा विनेदुर्जलदा इव ।। 6.70.40 ।।
ततः खड्गं समुद्यम्य त्रिशिरा राक्षसोत्तमः।
निजघान तदा व्यूढे वायुपुत्रस्य वक्षसि ।। 6.70.41 ।।
खड्गप्रहाराभिहतो हनूमान् मारुतात्मजः।
आजघान त्रिशिरसं तलेनोरसि वीर्यवान् ।। 6.70.42 ।।
स तलाभिहतस्तेन स्रस्तहस्तायुधो भुवि।
निपपात महातेजास्त्रिशिरास्त्यक्तचेतनः ।। 6.70.43 ।।
स तस्य पततः खड्गं समाच्छिद्य महाकपिः।
ननाद गिरिसङ्काशस्त्रासयन् सर्वनैर्ऋतान् ।। 6.70.44 ।।
अमृष्यमाणस्तं घोषमुत्पपात निशाचरः।
उत्पत्य च हमूमन्तं ताडयामास मुष्टिना ।। 6.70.45 ।।
तेन मुष्टिप्रहारेण सञ्चुकोप महाकपिः।
कुपितश्च निजग्राह किरीटे राक्षसर्षभम् ।। 6.70.46 ।।
स तस्य शीर्षाण्यसिना शितेन किरीटजुष्टानि सकुण्डलानि।
क्रुद्धः प्रचिच्छेद सुतोऽनिलस्य त्वष्टुः सुतस्येव शिरांसि शक्रः ।। 6.70.47 ।।
तान्यायताक्षाण्यगसन्निभानि प्रदीप्तवैश्वानरलोचनानि।
पेतुः शिरांसीन्द्ररिपोर्धरण्यां ज्योतींषि मुक्तानि यथाऽर्कमार्गात् ।। 6.70.48 ।।
तस्मिन् हते देवरिपौ त्रिशीर्षे हनूमता शक्रपराक्रमेण।
नेदुः प्लवङ्गाः प्रचचाल भूमी रक्षांस्यथो दुद्रुविरे समन्तात् ।। 6.70.49 ।।
हतं त्रिशिरसं दृष्ट्वा तथैव च महोदरम्।
हतौ प्रेक्ष्य दुराधर्षौ देवान्तकनरान्तकौ ।। 6.70.50 ।।
चुकोप परमामर्षी मत्तो राक्षसपुङ्गवः।
जग्राहार्चिष्मतीं घोरां गदां सर्वायसीं शुभाम् ।। 6.70.51 ।।
हेमपट्टपरिक्षिप्तां मांसशोणितफेनिलाम्।
विराजमानां वपुषा शत्रुशोणितरञ्जिताम् ।। 6.70.52 ।।
तेजसा सम्प्रदीप्ताग्रां रक्तमाल्याविभूषिताम्।
ऐरावतमहापद्मसार्वभौमभयावहाम् ।। 6.70.53 ।।
गदामादाय सङ्क्रुद्धो मत्तो राक्षसपुङ्गवः।
हरीन् समभिदुद्राव युगान्ताग्निरिव ज्वलन् ।। 6.70.54 ।।
अथर्षभः समुत्पत्य वानरो रावणानुजम्।
मत्तानीकमुपागम्य तस्थौ तस्याग्रतो बली ।। 6.70.55 ।।
तं पुरस्तात् स्थितं दृष्ट्वा वानरं पर्वतोपमम्।
आजघानोरसि क्रुद्धो गदया वज्रकल्पया ।। 6.70.56 ।।
स तयाऽभिहतस्तेन गदया वानरर्षभः।
भिन्नवक्षाः समाधूतः सुस्त्राव रुधिरं बहु ।। 6.70.57 ।।
स सम्प्राप्य चिरात् सञ्ज्ञामृषभो वानरर्षभः।
अबिदुद्राव वेगेन गदां तस्य महात्मनः ।। 6.70.58 ।।
गृहीत्वा तां गदां भीमामाविध्य च पुनःपुनः।
मत्तानीकं महात्मानं जघान रणमूर्धनि ।। 6.70.59 ।।
स स्वया गदया भग्नो विशीर्णदशनेक्षणः।
निपपात ततो मत्तो वज्राहत इवाचलः ।। 6.70.60 ।।
विशीर्णनयने भूमौ गतसत्त्वे गतायुषि।
पतिते राक्षसे तस्मिन् विद्रुतं राक्षसं बलम् ।। 6.70.61 ।।
तस्मिन् हते भ्रातरि रावणस्य तन्नैर्ऋतानां बलमर्णवाभम्।
त्यक्तायुधं केवलजीवितार्थं दुद्राव भिन्नार्णवसन्निकाशम् ।। 6.70.62 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्ततितमः सर्गः ।। 70 ।।
स्वबलं व्यथितं दृष्ट्वा तुमुलं रोमहर्षणम्।
भ्रातॄंश्च निहतान् दृष्ट्वा शक्रतुल्यपराक्रमान् ।। 6.71.1 ।।
पितृव्यौ चापि सन्दृश्य समरे सन्निषूदितौ।
युद्धोन्मत्तं च मत्तं च भ्रातरौ राक्षसर्षभौ ।। 6.71.2 ।।
चुकोप च महातेजा ब्रह्मदत्तवरो युधि।
अतिकायोऽद्रिसङ्काशो देवदानवदर्पहा ।। 6.71.3 ।।
स भास्करसहस्रस्य सङ्घातमिव भास्वरम्।
रथमास्थाय शक्रारिरभिदुद्राव वानरान् ।। 6.71.4 ।।
स विस्फार्य महच्चापं किरीटी मृष्टकुण्डलः।
नाम विश्रावयामास ननाद च महास्वनम् ।। 6.71.5 ।।
तेन सिंहप्रणादेन नामविश्रावणेन च।
ज्याशब्देन च भीमेन त्रासयामास वानरान् ।। 6.71.6 ।।
ते दृष्ट्वा देहमाहात्म्यं कुम्भकर्णोऽयमुत्थितः।
भयार्ता वानराः सर्वे संश्रयन्ते परस्परम् ।। 6.71.7 ।।
ते तस्य रूपमालोक्य यथा विष्णोस्त्रिविक्रमे।
भयाद्वानरयूथास्ते विद्रवन्ति ततस्ततः ।। 6.71.8 ।।
तेऽतिकायं समासाद्य वानरा मूढचेतसः।
शरण्यं शरणं जग्मुर्लक्ष्मणाग्रजमाहवे ।। 6.71.9 ।।
ततोऽतिकायं काकुत्स्थो रथस्थं पर्वतोपमम्।
ददर्श धन्विनं दूराद्गर्जन्तं कालमेघवत् ।। 6.71.10 ।।
स तं दृष्ट्वा महात्मानं राघवस्तु विसिष्मिये।
वानरान् सान्त्वयित्वाऽथ विभीषणमुवाच ह ।। 6.71.11 ।।
कोऽसौ पर्वतसङ्काशो धनुष्मान् हरिलोचनः।
युक्ते हयसहस्रेण विशाले स्यन्दने स्थितः ।। 6.71.12 ।।
य एष निशितैः शूलैः सुतीक्ष्णैः प्रासतोमरैः।
अर्चिष्मद्भिर्वृतो भाति भूतैरिव महेश्वरः ।। 6.71.13 ।।
कालजिह्वाप्रकाशाभिर्य एषोऽतिविराजते।
आवृतो रथशक्तीभिर्विद्युद्भिरिव तोयदः ।। 6.71.14 ।।
धनूंषि चास्य सज्यानि हेमपृष्ठानि सर्वशः।
शोभयन्ति रथश्रेष्ठं शक्रचाप इवाम्बरम् ।। 6.71.15 ।।
क एष रक्षश्शार्दूलो रणभूमिं विराजयन्।
अभ्येति रथिनां श्रेष्ठो रथेनादित्यतेजसा ।। 6.71.16 ।।
ध्वजशृङ्गप्रतिष्ठेन राहुणाऽभिविराजते।
सूर्यरश्मिनिभैर्बाणैर्दिशो दश विराजयन् ।। 6.71.17 ।।
त्रिणतं मेघनिर्ह्रादं हेमपृष्ठमलङ्कृतम्।
शतक्रतुधनुःप्रख्यं धनुश्चास्य विराजते ।। 6.71.18 ।।
सध्वजः सपताकश्च सानुकर्षो महारथः।
चतुस्सादिसमायुक्तो मेघस्तनितनिस्वनः ।। 6.71.19 ।।
विंशतिर्दश चाष्टौ च तूण्योऽस्य रथमास्थिताः।
कार्मुकानि च भीमानि ज्याश्च काञ्चनपिङ्गलाः ।। 6.71.20 ।।
द्वौ च खड्गौ रथगतौ पार्श्वस्थौ पार्श्वशोभितौ।
चतुर्हस्तत्सरुयुतौ व्यक्तहस्तदशायतौ ।। 6.71.21 ।।
रक्तकण्ठगुणो धीरो महापर्वतसन्निभः।
कालः कालमहावक्त्रो मेघस्थ इव भास्करः ।। 6.71.22 ।।
काञ्चनाङ्गदनद्धाभ्यां भुजाभ्यामेष शोभते।
शृङ्गाभ्यामिव तुङ्गाभ्यां हिमवान् पर्वतोत्तमः ।। 6.71.23 ।।
कुण्डलाभ्यां तु यस्यैतद्भाति वक्त्रं शुभेक्षणम्।
पुनर्वस्वन्तरगतं पूर्णं बिम्बमिवैन्दवम् ।। 6.71.24 ।।
आचक्ष्व मे महाबाहो त्वमेनं राक्षसोत्तमम्।
यं दृष्ट्वा वानराः सर्वे भयार्ता विद्रुता दिशः ।। 6.71.25 ।।
स पृष्टो राजपुत्रेण रामेणामिततेजसा।
आचचक्षे महातेजा राघवाय विभीषणः ।। 6.71.26 ।।
दशग्रीवो महातेजा राजा वैश्रवणानुजः।
भीमकर्मा महोत्साहो रावणो राक्षसाधिपः ।। 6.71.27 ।।
तस्यासीद्वीर्यवान् पुत्रो रावणप्रतिमो रणे।
वृद्धसेवी श्रुतिधरः सर्वास्त्रविदुषां वरः ।। 6.71.28 ।।
अश्वपृष्ठे रथे नागे खड्गे धनुषि कर्षणे।
भेदे सान्त्वे च दाने च नये मन्त्रे च सम्मतः ।। 6.71.29 ।।
यस्य बाहू समाश्रित्य लङ्का वसति निर्भया।
तनयं धान्यमालिन्या अतिकायमिमं विदुः ।। 6.71.30 ।।
एतेनाराधितो ब्रह्मा तपसा भावितात्मना।
अस्त्राणि चाप्यवाप्तानि रिपवश्च पराजिताः ।। 6.71.31 ।।
सुरासुरैरवध्यत्वं दत्तमस्मै स्वयम्भुवा।
एतच्च कवचं दिव्यं रथश्चैषोऽर्कभास्वरः ।। 6.71.32 ।।
एतेन शतशो देवा दानवाश्च पराजिताः।
रक्षितानि च रक्षांसि यक्षाश्चापि निषूदिताः ।। 6.71.33 ।।
वज्रं विष्टम्भितं येन बाणैरिन्द्रस्य धीमतः।
पाशः सलिलराजस्य रणे प्रतिहतस्तथा ।। 6.71.34 ।।
एषोऽतिकायो बलवान् राक्षसानामथर्षभः।
रावणस्य सुतो धीमान् देवदानवदर्पहा ।। 6.71.35 ।।
तदस्मिन् क्रियतां यत्नः क्षिप्रं पुरुषपुङ्गव।
पुरा वानरसैन्यानि क्षयं नयति सायकैः ।। 6.71.36 ।।
ततोऽतिकायो बलवान् प्रविश्य हरिवाहिनीम्।
विस्फारयामास धनुर्ननाद च पुनःपुनः ।। 6.71.37 ।।
तं भीमवपुषं दृष्ट्वा रथस्थं रथिनां वरम्।
अभिपेतुर्महात्मानो ये प्रधाना वनौकसः ।। 6.71.38 ।।
कुमुदो द्विविदो मैन्दो नीलः शरभ एव च।
पादपैर्गिरिशृङ्गैश्च युगपत् समभिद्रवन् ।। 6.71.39 ।।
तेषां वृक्षांश्च शैलांश्च शरैः काञ्चनभूषणैः।
अतिकायो महातेजाश्चिच्छेदास्त्रविदां वरः ।। 6.71.40 ।।
तांश्चैव सर्वान् स हरीन् शरैः सर्वायसैर्बली।
विव्याधाभिमुखः सङ्ख्ये भीमकायो निशाचरः ।। 6.71.41 ।।
तेऽर्दिता बाणवर्षेण भग्नगात्राः प्लवङ्गमाः।
न शेकुरतिकायस्य प्रतिकर्तुं महारणे ।। 6.71.42 ।।
तत्सैन्यं हरिवीराणां त्रासयामास राक्षसः।
मृगयूथमिव क्रुद्धो हरिर्यौवनदर्पितः ।। 6.71.43 ।।
स राक्षसेन्द्रो हरिसैन्यमध्ये नायुध्यमानं निजघान कञ्चित्।
उपेत्य रामं सधनुः कलापी सगर्वितं वाक्यमिदं बभाषे ।। 6.71.44 ।।
रथे स्थितोऽहं शरचापपाणिर्न प्राकृतं कञ्चन योधयामि।
यश्चास्ति कश्चिद्व्यवसाययुक्तो ददातु मे क्षिप्रमिहाद्य युद्धम् ।। 6.71.45 ।।
तत्तस्य वाक्यं ब्रुवतो निशम्य चुकोप सौमित्रिरमित्रहन्ता।
अमृष्यमाणश्च समुत्पपात जग्राह चापं च ततः स्मयित्वा ।। 6.71.46 ।।
क्रुद्धः सौमित्रिरुत्पत्य तूणादाक्षिप्य सायकम्।
पुरस्तादतिकायस्य विचकर्ष महद्धनुः ।। 6.71.47 ।।
पूरयन् स महीं शैलानाकाशं सागरं दिशः।
ज्याशब्दो लक्ष्मणस्योग्रस्त्रासयन् रजनीचरान् ।। 6.71.48 ।।
सौमित्रेश्चापनिर्घोषं श्रुत्वा प्रतिभयं तदा।
विसिष्मिये महातेजा राक्षसेन्द्रात्मजो बली ।। 6.71.49 ।।
अथातिकायः कुपितो दृष्ट्वा लक्ष्मणमुत्थितम्।
आदाय निशितं बाणमिदं वचनमब्रवीत् ।। 6.71.50 ।।
बालस्त्वमसि सौमित्रे विक्रमेष्वविचक्षणः।
गच्छ किं कालसदृशं मां योधयितुमिच्छसि ।। 6.71.51 ।।
नहि मद्बाहुसृष्टानामस्त्राणां हिमवानपि।
सोढुमुत्सहते वेगमन्तरिक्षमथो मही ।। 6.71.52 ।।
सुखप्रसुप्तं कालाग्निं निबोधयितुमिच्छसि।
न्यस्यचापं निवर्तस्व मा प्राणान् जहि मद्गतः ।। 6.71.53 ।।
अथवा त्वं प्रतिष्टब्धो न निवर्तितुमिच्छसि।
तिष्ठ प्राणान् परित्यज्य गमिष्यसि यमक्षयम् ।। 6.71.54 ।।
पश्य मे निशितान् बाणानरिदर्पनिषूदनान्।
ईश्वरायुधसङ्काशांस्तप्तकाञ्चनभूषणान् ।। 6.71.55 ।।
एष ते सर्पसङ्काशो बाणः पास्यति शोणितम्।
मृगराज इव क्रुद्धो नागराजस्य शोणितम्।
इत्येवमुक्त्वा सङ्क्रुद्धः शरं धनुषि सन्दधे ।। 6.71.56 ।।
श्रुत्वाऽतिकायस्य वचः सरोषं सगर्वितं संयति राजपुत्रः।
स सञ्चुकोपातिबलो बृहच्छ्रीरुवाच वाक्यं च ततो महार्थम् ।। 6.71.57 ।।
न वाक्यमात्रेण भवान् प्रधानो न कत्थनात् सत्पुरुषा भवन्ति।
मयि स्थिते धन्विनि बाणपाणौ निदर्शय स्वात्मबलं दुरात्मन् ।। 6.71.58 ।।
कर्मणा सूचयात्मानं न विकत्थितुमर्हसि।
पौरुषेण तु यो युक्तः स तु शूर इति स्मृतः ।। 6.71.59 ।।
सर्वायुधसमायुक्तो धन्वी त्वं रथमास्थितः।
शरैर्वा यदि वाप्यस्त्रैर्दर्शयस्व पराक्रमम् ।। 6.71.60 ।।
ततः शिरस्ते निशितैः पातयिष्याम्यहं शरैः।
मारुतः कालसम्पक्वं वृन्तात्तालफलं यथा ।। 6.71.61 ।।
अद्य ते मामका बाणास्तप्तकाञ्चनभूषणाः।
पास्यन्ति रुधिरं गात्राद्बाणशल्यान्तरोत्थितम् ।। 6.71.62 ।।
बालोऽयमिति विज्ञाय न माऽवज्ञातुमर्हसि ।। 6.71.63 ।।
बालो वा यदि वा वृद्धो मृत्युं जानीहि संयुगे।
बालेन विष्णुना लोकास्त्रयः क्रान्तास्त्रिभिःक्रमैः ।। 6.71.64 ।।
लक्ष्मणस्य वचः श्रुत्वा हेतुमत् परमार्थवत्।
अतिकायः प्रचुक्रोध बाणं चोत्तममाददे ।। 6.71.65 ।।
ततो विद्याधरा भूता देवा दैत्या महर्षयः।
गुह्यकाश्च महात्मानस्तद्युद्धं द्रष्टुमागमन् ।। 6.71.66 ।।
ततोऽतिकायः कुपितश्चापमारोप्य सायकम्।
लक्ष्मणाय प्रचिक्षेप सङ्क्षिपन्निव चाम्बरम् ।। 6.71.67 ।।
तमापतन्तं निशितं शरमाशीविषोपमम्।
अर्धचन्द्रेण चिच्छेद लक्ष्मणः परवीरहा ।। 6.71.68 ।।
तं निकृत्तं शरं दृष्ट्वा कृत्तभोगमिवोरगम्।
अतिकायो भृशं क्रुद्धः पञ्च बाणान् समाददे ।। 6.71.69 ।।
तान् शरान् सम्प्रचिक्षेप लक्ष्मणाय निशाचरः।
तानप्राप्तान् शरैस्तीक्ष्णैश्चिच्छेद भरतानुजः ।। 
[पञ्चभिःपञ्च चिच्छेद पावकार्कसमप्रभैः ।।] 6.71.70  ।।
स ताञ्छित्त्वा शरैस्तीक्ष्णैर्लक्ष्मणः परवीरहा।
आददे निशितं बाणं ज्वलन्तमिव तेजसा ।। 6.71.71 ।।
तमादाय धनुश्श्रेष्ठे योजयामास लक्ष्मणः।
विचकर्ष च वेगेन विससर्ज च वीर्यवान् ।। 6.71.72 ।।
पूर्णायतविसृष्टेन शरेण नतपर्वणा।
ललाटे राक्षसश्रेष्ठमाजघान स वीर्यवान् ।। 6.71.73 ।।
स ललाटे शरो मग्नस्तस्य भीमस्य रक्षसः।
ददृशे शोणितेनाक्तः पन्नगेन्द्र इवाचले ।। 6.71.74 ।।
राक्षसः प्रचक्रम्पे च लक्ष्मणेषुप्रपीडितः।
रुद्रबाणहतं घोरं यथा त्रिपुरगोपुरम् ।। 6.71.75 ।।
चिन्तयामास चाश्वास्य विमृश्य च महाबलः।
साधु बाणनिपातेन श्लाघनीयोऽसि मे रिपुः ।। 6.71.76 ।।
विधायैवं विनम्यास्यं नियम्य च भुजावुभौ।
स रथोपस्थमास्थाय रथे च प्रचचार ह ।। 6.71.77 ।।
एकं त्रीन् पञ्च सप्तेति सायकान् राक्षसर्षभः।
आददे सन्दधे चापि विचकर्षोत्ससर्ज च ।। 6.71.78 ।।
ते बाणाः कालसङ्काशा राक्षसेन्द्रधनुश्च्युताः।
हेमपुङ्खा रविप्रख्याश्चक्रुर्दीप्तमिवाम्बरम् ।। 6.71.79 ।।
ततस्तान् राक्षसोत्सृष्टान् शरौघान् राघवानुजः।
असम्भ्रान्तः प्रचिच्छेद निशितैर्बहुभिः शरैः ।। 6.71.80 ।।
तान् शरान् युधि सम्प्रेक्ष्य निकृत्तान् रावणात्मजः।
चुकोप त्रिदशेन्द्रारिर्जग्राह निशितं शरम् ।। 6.71.81 ।।
स सन्धाय महातेजास्तं बाणं सहसोत्सृजत्।
ततः सौमित्रिमायान्तमाजघान स्तनान्तरे ।। 6.71.82 ।।
अतिकायेन सौमित्रिस्ताडितो युधि वक्षसि।
सुस्राव रुधिरं तीव्रं मदं मत्त इव द्विपः ।। 6.71.83 ।।
स चकार तदाऽऽत्मानं विशल्यं सहसा विभुः।
जग्राह च शरं तीक्ष्णमस्त्रेणापि च सन्दधे ।। 6.71.84 ।।
आग्नेयेन तदाऽस्त्रेण योजयामास सायकम्।
स जज्वाल तदा बाणो धनुष्यस्य महात्मनः ।। 6.71.85 ।।
अतिकायोऽपि तेजस्वी सौरमस्त्रं समादधे।
तेन बाणं भुजङ्गाभं हेमपुङ्खमयोजयत् ।। 6.71.86 ।।
तदस्त्रं ज्वलितं घोरं लक्ष्मणः शरमाहितम्।
अतिकायाय चिक्षेप कालदण्डमिवान्तकः ।। 6.71.87 ।।
आग्नेयेनाभिसंयुक्तं दृष्ट्वा बाणं निशाचरः।
उत्ससर्ज तदा बाणं दीप्तं सूर्यास्त्रयोजितम् ।। 6.71.88 ।।
तावुभावम्बरे बाणावन्योन्यमभिजघ्नतुः।
तेजसा सम्प्रदीप्ताग्रौ क्रुद्धाविव भूजङ्गमौ ।। 6.71.89 ।।
तावन्योन्यं विनिर्दह्य पेततुः पृथिवीतले।
निरर्चिषौ भस्मकृतौ न भ्राजेते शरोत्तमौ ।। 6.71.90 ।।
ततोऽतिकायः सङ्क्रुद्धस्त्वस्त्रमैषीकमुत्सृजत्।
तत् प्रचिच्छेद सौमित्रिरस्त्रेणैन्द्रेण वीर्यवान् ।। 6.71.91 ।।
ऐषीकं निहतं दृष्ट्वा रुषितो रावणात्मजः।
याम्येनास्त्रेण सङ्क्रुद्धो योजयामास सायकम् ।। 6.71.92 ।।
ततस्तदस्त्रं चिक्षेप लक्ष्मणाय निशाचरः।
वायव्येन तदस्त्रेण निजघान स लक्ष्मणः ।। 6.71.93 ।।
अथैनं शरधाराभिर्धाराभिरिव तोयदः।
अभ्यवर्षत् सुसङ्क्रुद्धो लक्ष्मणो रावणात्मजम् ।। 6.71.94 ।।
तेऽतिकायं समासाद्य कवचे वज्रभूषिते।
भग्नाग्रशल्याः सहसा पेतुर्बाणा महीतले ।। 6.71.95 ।।
तान् मोघानभिसम्प्रेक्ष्य लक्ष्मणः परवीरहा।
अभ्यवर्षन्महेषूणां सहस्रेण महायशाः ।। 6.71.96 ।।
स वृष्यमाणो बाणौघैरतिकायो महाबलः।
अवध्यकवचः सङ्ख्ये राक्षसो नैव विव्यथे।
न शशाक रुजं कर्तुं युधि तस्य शरोत्तमः ।। 6.71.97 ।।
अथैनमभ्युपागम्य वायुर्वाक्यमुवाच ह।
ब्रह्मदत्तवरो ह्येष अवध्यकवचावृतः ।। 6.71.98 ।।
ब्राह्मेणास्त्रेण भिन्द्ध्यैनमेष वध्यो हि नान्यथा।
अवध्य एष ह्यन्येषामस्त्राणां कवची बली ।। 6.71.99 ।।
ततस्तु वायोर्वचनं निशम्य सौमित्रिरिन्द्रप्रतिमानवीर्यः।
समाददे बाणममोघवेग तद् ब्राह्ममस्त्रं सहसा नियोज्य ।। 6.71.100 ।।
तस्मिन् महास्त्रे तु नियुज्यमाने सौमित्रिणा बाणवरे शिताग्रे।
विशश्च चन्द्रार्कमहाग्रहाश्च नभश्च तत्रास चचाल चोर्वी ।। 6.71.101 ।।
तं ब्रह्मणोऽस्त्रेण नियोज्य चापे शरं सुपुङ्खं यमदूतकल्पम्।
सौमित्रिरिन्द्रारिसुतस्य तस्य ससर्ज बाणं युधि वज्रकल्पम् ।। 6.71.102 ।।
तं लक्ष्मणोत्सृष्टममोघवेगं समापतन्तं ज्वलनप्रकाशम्।
सुवर्णवज्रात्तमचित्रपुङ्खं तदाऽतिकायः समरे ददर्श ।। 6.71.103 ।।
तं प्रेक्षमाणः सहसाऽतिकायो जघान बाणैर्निशितैरनेकैः।
स सायकस्तस्य सुपर्णवेगस्तदाऽतिकायस्य जगाम पार्श्वम् ।। 6.71.104 ।।
तमागतं प्रेक्ष्य तदाऽतिकायो बाणं प्रदीप्तान्तककालकल्पम्।
जघान शक्त्यृष्टिगदाकुठारैः शूलैर्हलैश्चात्यविपन्नचेताः ।। 6.71.105 ।।
तान्यायुधान्यद्भुतविग्रहाणि मोघानि कृत्वा स शरोऽग्निदीप्तः।
प्रगृह्य तस्यैव किरीटजुष्टं ततोऽतिकायस्य शिरो जहार ।। 6.71.106 ।।
तच्छिरः सशिरस्त्राणां लक्ष्मणेषुप्रपीडितम्।
पपात सहसा भूमौ शृङ्गं हिमवतो यथा ।। 6.71.107 ।।
तं तु भूमौ निपतितं दृष्ट्वा विक्षिप्तभूषणम्।
बभूवुर्व्यथिताः सर्वे हतशेषा निशाचराः ।। 6.71.108 ।।
ते विषण्णमुखादीनाः प्रहारजनितश्रमाः।
विनेदुरुच्चैर्बहवः सहसा विस्वरैः स्वरैः ।। 6.71.109 ।।
ततस्ते त्वरितं याता निरपेक्षा निशाचराः।
पुरीमभिमुखा भीता द्रवन्तो नायके हते ।। 6.71.110 ।।
प्रहर्षयुक्ता बहवस्तु वानराः प्रबुद्धपद्मप्रतिमाननास्तदा।
अपूजयन् लक्ष्मणमिष्टभागिनं हते रिपौ भीमबले दुरासदे ।। 
[अतिबलमतिकायमभ्रकल्पं युधि विनिपात्य स लक्ष्मणः प्रहृष्टः।
त्वरितमथ तदा स रामपार्श्वं कपिनिवहैश्च सुपूजितो जगाम]  ।। 6.71.111 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकसप्ततितमः सर्गः ।। 71 ।।
अतिकायं हतं श्रुत्वा लक्ष्मणेन महौजसा।
उद्वेगमगमद्राजा वचनं चेदमब्रवीत् ।। 6.72.1 ।।
धूभ्राक्षः परमामर्षी धन्वी शस्त्रभृतां वरः।
अकम्पनः प्रहस्तश्च कुम्भकर्णस्तथैव च ।। 6.72.2 ।।
एते महाबला वीरा राक्षसा युद्धकाङ्क्षिणः।
जेतारः परसैन्यानां परैर्नित्यापराजिताः ।। 6.72.3 ।।
निहतास्ते महावीर्या रामेणाक्लिष्टकर्मणा।
राक्षसाः सुमहाकाया नानाशस्त्रविशारदाः।
अन्ये च बहवः शूरा महात्मानो निपातिताः ।। 6.72.4 ।।
प्रख्यातबलवीर्येण पुत्रेणेन्द्रजिता मम।
यौ हि तौ भ्रातरौ वीरौ बद्धौ दत्तवरैः शरैः ।। 6.72.5 ।।
यन्न शक्यं सुरैः सर्वैरसुरैर्वा महाबलैः।
मोक्तुं तद्बन्धनं घोरं यक्षगन्धर्वकिन्नरैः ।। 6.72.6 ।।
तन्न जाने प्रभावैर्वा मायया मोहनेन वा।
शरबन्धाद्विमुक्तौ तौ भ्रातरौ रामलक्ष्मणौ ।। 6.72.7 ।।
ये योधा निर्गताः शूरा राक्षसा मम शासनात्।
ते सर्वे निहता युद्धे वानरैः सुमहाबलैः ।। 6.72.8 ।।
तं न पश्याम्यहं युद्धे योऽद्य रामं सलक्ष्मणम्।
शासयेत् सबलं वीरं ससुग्रीवविभीषणम् ।। 6.72.9 ।।
अहो नु बलवान् रामो महदस्त्रबलं च वै।
यस्य विक्रममासाद्य राक्षसा निधनं गताः ।। 6.72.10 ।।
तं मन्ये राघवं वीरं नारायणमनामयम्।
तद्भयाद्धि पुरी लङ्का पिहितद्वारतोरणा ।। 6.72.11 ।।
अप्रमत्तैश्च सर्वत्र गुप्तै रक्ष्या पुरी त्वियम् ।। 6.72.12 ।।
अशोकवनिकायां च यत्र सीताऽभिरक्ष्यते।
निष्क्रामो वा प्रवेशो वा ज्ञातव्यः सर्वथैव नः ।। 6.72.13 ।।
यत्र यत्र भवेद् गुल्मस्तत्रतत्र पुनःपुनः।
सर्वतश्चापि तिष्ठध्वं स्वैःस्वैः परिवृता बलैः ।। 6.72.14 ।।
द्रष्टव्यं च पदं तेषां वानराणां निशाचराः।
प्रदोषे वाऽर्धरात्रे वा प्रत्यूषे वापि सर्वतः ।। 6.72.15 ।।
नावज्ञा तत्र कर्तव्या वानरेषु कदाचन।
द्विषतां बलमुद्युक्तमापतत् किं स्थितं सदा ।। 6.72.16 ।।
ततस्ते राक्षसाः सर्वे श्रुत्वा लङ्काधिपस्य तत्।
वचनं सर्वमातिष्ठन् यथावत्तु महाबलाः ।। 6.72.17 ।।
स तान् सर्वान् समादिश्य रावणो राक्षसाधिपः।
मन्युशल्यं वहन् दीनः प्रविवेश स्वमालयम् ।। 6.72.18 ।।
ततः स सन्दीपितकोपवह्निर्निशाचराणामधिपो महाबलः।
तदेव पुत्रव्यसनं विचिन्तयन् मुहुर्मुहुश्चैव तदा व्यनिश्वसत् ।। 6.72.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विसप्ततितमः सर्गः ।। 72 ।।
ततो हतान् राक्षसपुङ्गवांस्तान् देवान्तकादित्रिशिरोतिकायान्।
रक्षोगणास्तत्र हतावशिष्टास्ते रावणाय त्वरितं शशंसुः ।। 6.73.1 ।।
ततो हतांस्तान् सहसा निशम्य राजा मुमोहाश्रुपरिप्लुताक्षः।
पुत्रक्षयं भ्रातृवधं च घोरं विचिन्त्य राजा विपुलं प्रदध्यौ ।। 6.73.2 ।।
ततस्तु राजानमुदीक्ष्य दीनं शोकार्णवे सम्परिपुप्लुवानम्।
रथर्षभो राक्षसराजसूनुस्तमिन्द्रजिद्वाक्यमिदं बभाषे ।। 6.73.3 ।।
न तात मोहं प्रतिगन्तुमर्हसि यत्रेन्द्रजिज्जीवति राक्षसेन्द्र।
नेन्द्रारिबाणाभिहतो हि कश्चित् प्राणान् समर्थः समरेऽभिपातुम् ।। 6.73.4 ।।
पश्याद्य रामं सह लक्ष्मणेन मद्बाणनिर्भिन्नविकीर्णदेहम्।
गतायुषं भूमितले शयानं शितैः शरैराचितसर्वगात्रम् ।। 6.73.5 ।।
इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम्।
अद्यैव रामं सह लक्ष्मणेन सन्तर्पयिष्यामि शरैरमोघैः ।। 6.73.6 ।।
अद्येन्द्रवैवस्वतविष्णुमित्रसाध्याश्विवैश्वानरचन्द्रसूर्याः।
द्रक्ष्यन्तु मे विक्रममप्रमेयं विष्णोरिवोग्रं बलियज्ञवाटे ।। 6.73.7 ।।
स एवमुक्त्वा त्रिदशेन्द्रशत्रुरापृच्छ्य राजानमदीनसत्त्वः।
समारुरोहानिलतुल्यवेगं रथं खरश्रेष्ठसमाधियुक्तम् ।। 6.73.8 ।।
तमास्थाय महातेजा रथं हरिरथोपमम्।
जगाम सहसा तत्र यत्र युद्धमरिन्दमः ।। 6.73.9 ।।
तं प्रस्थितं महात्मानमनुजग्मुर्महाबलाः।
संहर्षमाणा बहवो धनुःप्रवरपाणयः ।। 6.73.10 ।।
गजस्कन्धगताः केचित् केचित् प्रवरवाजिभिः।
प्रासमुद्गरनिस्त्रिंशपरश्वधगदाधराः ।। 6.73.11 ।।
स शङ्खनिनदैः पूर्णैर्भेरीणां चापि निस्वनैः।
जगाम त्रिदशेन्द्रारिः स्तूयमानो निशाचरैः ।। 6.73.12 ।।
स शङ्खशशिवर्णेन छत्रेण रिपुसूदनः।
रराज प्रतिपूर्णेन नभश्चान्द्रमसा यथा ।। 6.73.13 ।।
अवीज्यत ततो वीरो हैमैर्हेमविभूषितैः।
चारुचामरमुख्यैश्च मुख्यः सर्वधनुष्मताम् ।। 6.73.14 ।।
ततस्त्विन्द्रजिता लङ्का सूर्यप्रतिमतेजसा।
रराजा प्रतिवीरेण द्यौरिवार्केण भास्वता ।। 6.73.15 ।।
स सम्प्राप्य महातेजा युद्धभूमिमरिन्दमः।
स्थापयामास रक्षांसि रथं प्रति समन्ततः ।। 6.73.16 ।।
ततस्तु हुतभोक्तारं हुतभुक्सदृशप्रभः।
जुहाव राक्षसश्रेष्ठो मन्त्रवद्विधिवत्तदा ।। 6.73.17 ।।
स हविर्लाजसंस्कारैर्माल्यगन्धपुरस्कृतैः।
जुहुवे पावकं तत्र राक्षसेन्द्रः प्रतापवान् ।। 6.73.18 ।।
शस्त्राणि शरपत्राणि समिधोऽथ विभीतकाः।
लोहितानि च वासांसि स्रुवं कार्ष्णायसं तथा ।। 6.73.19 ।।
स तत्राग्निं समास्तीर्य शरपत्रैः सतोमरैः।
छागस्य कृष्णवर्णस्य गलं जग्राह जीवतः ।। 6.73.20 ।।
सकृदेव समिद्धस्य विधूमस्य महार्चिषः।
बभूवुस्तानि लिङ्गानि विजयं यान्यदर्शयन् ।। 6.73.21 ।।
प्रदक्षिणावर्तशिखस्तप्तकाञ्चनभूषणः।
हविस्तत् प्रतिजग्राह पावकः स्वयमास्थितः ।। 6.73.22 ।।
सोऽस्त्रमाहारयामास ब्राह्ममिन्द्ररिपुस्तदा।
धनुश्चात्मरथं चैव सर्वं तत्राभ्यमन्त्रयत् ।। 6.73.23 ।।
तस्मिन्नाहूयमानेऽस्त्रे हूयमाने च पावके।
सार्धं ग्रहेन्दुनक्षत्रैर्वितत्रास नभःस्थलम् ।। 6.73.24 ।।
स पावकं पावकदीप्ततेजा हुत्वा महेन्द्रप्रतिमप्रभावः।
सचापबाणासिरथाश्वसूतः खेऽन्तर्दधेत्मानमचिन्त्यरूपः ।। 6.73.25 ।।
ततो हयरथाकीर्णं पताकाध्वजशोभितम्।
निर्ययौ राक्षसबलं नर्दमानं युयुत्सया ।। 6.73.26 ।।
ते शरैर्बहुभिश्चित्रैस्तीक्ष्णवेगैरलङ्कृतैः।
तोमरैरङ्कुशैश्चापि वानरान् जघ्नुराहवे ।। 6.73.27 ।।
रावणिस्तु ततः क्रुद्धस्तान्निरीक्ष्य निशाचरान्।
हृष्टा भवन्तो युद्ध्यन्तु वानराणां जिघांसया ।। 6.73.28 ।।
ततस्ते राक्षसाः सर्वे नर्दन्तो जयकाङ्क्षिणः।
अभ्यवर्षंस्ततो घोरान् वानरान् शरवृष्टिभिः ।। 6.73.29 ।।
स तु नालीकनाराचैर्गदाभिर्मुसलैरपि।
रक्षोभिः संवृतः सङ्ख्ये वानरान् विचकर्त ह ।। 6.73.30 ।।
ते वध्यमानाः समरे वानराः पादपायुधाः।
अभ्यद्रवन्त सहिता रावणिं रणकर्कशम् ।। 6.73.31 ।।
इन्द्रजित्तु ततः क्रुद्धो महातेजा महाबलः।
वानराणां शरीराणि व्यधमद्रावणात्मजः ।। 6.73.32 ।।
शरेणैकेन च हरीन् नव पञ्च च सप्त च।
चिच्छेद समरे क्रुद्धो राक्षसान् सम्प्रहर्षयन् ।। 6.73.33 ।।
स शरैः सूर्यसङ्काशैः शातकुम्भविभूषितैः।
वानरान् समरे वीरः प्रममाथ सुदुर्जयः ।। 6.73.34 ।।
ते भिन्नगात्राः समरे वानराः शपपीडिताः।
पेतुर्मथितसङ्कल्पाः सुरैरिव महासुराः ।। 6.73.35 ।।
तं तपन्तमिवादित्यं घोरैर्बाणगभस्तिभिः।
अभ्यधावन्त सङ्क्रुद्धाः संयुगे वानरर्षभाः ।। 6.73.36 ।।
ततस्तु वानराः सर्वे भिन्नदेहा विचेतसः।
व्यथिता विद्रवन्ति स्म रुधिरेण समुक्षिताः ।। 6.73.37 ।।
रामस्यार्थे पराक्रम्य वानरास्त्यक्तजीविताः।
नर्दन्तस्तेऽभिवृत्तास्तु समरे सशिलायुधाः ।। 6.73.38 ।।
ते द्रुमैः पर्वताग्रैश्च शिलाभिश्च प्लवङ्गमाः।
अभ्यवर्षन्त समरे रावणिं पर्यवस्थिताः ।। 6.73.39 ।।
तद््द्रुमाणां शिलानां च वर्षं प्राणहरं महत्।
व्यपोहत महातेजा रावणिः समितिञ्जयः ।। 6.73.40 ।।
ततः पावकसङ्काशैः शरैराशीविषोपमैः।
वानराणामनीकानि बिभेद समरे प्रभुः ।। 6.73.41 ।।
अष्टादशशरैस्तीक्ष्णैः स विद्ध्वा गन्धमादनम्।
विव्याध नवभिश्चैव नलं दूरादवस्थितम् ।। 6.73.42 ।।
सप्तभिस्तु महा वीर्यो मैन्दं मर्मविदारणैः।
पञ्चभिर्विशिखैश्चैव गजं विव्याध संयुगे ।। 6.73.43 ।।
जाम्बवन्तं तु दशभिर्नीलं त्रिंशद्भिरेव च।
सुग्रीवमृषभं चैव सोऽङ्गदं द्विविदं तथा।
घोरैर्दत्तवरैस्तीक्ष्णैर्निष्प्राणानकरोत्तदा ।। 6.73.44 ।।
अन्यानपि तदा मुख्यान् वानरान् बहुभिः शरैः।
अर्दयामास सङ्क्रुद्धः कालाग्निरिव मूर्च्छितः ।। 6.73.45 ।।
स शरैः सूर्यसङ्काशैः सुमुक्तैः शीघ्रगामिभिः।
वानराणामनीकानि निर्ममन्थ महारणे ।। 6.73.46 ।।
आकुलां वानरीं सेनां शरजालेन मोहिताम्।
हृष्टः स परया प्रीत्या ददर्श क्षतजोक्षिताम् ।। 6.73.47 ।।
पुनरेव महातेजा राक्षसेन्द्रात्मजो बली।
संसृज्य बाणवर्षं च शस्त्रवर्षं च दारुणम्।
ममर्द वानरानीकमिन्द्रजित्त्वरितो बली ।। 6.73.48 ।।
स्वसैन्यमुत्सृज्य समेत्य तूर्णं महारणे वानरवाहिनीषु।
अदृश्यमानः शरजालमुग्रं ववर्ष नीलाम्बुधरो यथाऽम्बु ।। 6.73.49 ।।
ते शक्रजिद्बाणविशीर्णदेहा मायाहता विस्वरमुन्नदन्तः।
रणे निपेतुर्हरयोऽद्रिकल्पा यथेन्द्रवज्राभिहता नगेन्द्राः ।। 6.73.50 ।।
ते केवलं सन्ददृशुः शिताग्रान् बाणान् रणे वानरवाहिनीषु।
मायानिगूढं तु सुरेन्द्रशत्रुं न चावृतं राक्षसमभ्यपश्यन् ।। 6.73.51 ।।
ततः स रक्षोधिपतिर्महात्मा सर्वे दिशो बाणगणैः शिताग्रैः।
प्रच्छादयामास रविप्रकाशैर्विषादयामास च वानरेन्द्रान् ।। 6.73.52 ।।
स शूलनिस्त्रिंशपरश्वधानि व्याविध्य दीप्तानलसन्निभानि।
सविस्फुलिङ्गोज्ज्वलपावकानि ववर्ष तीर्व्रं प्लवगेन्द्रसैन्ये ।। 6.73.53 ।।
ततो ज्वलनसङ्काशैः शरैर्वानरयूथपाः।
ताडिताः शक्रजिद्बाणैः प्रफुल्ला इव किंशुकाः ।। 6.73.54 ।।
तेऽन्योन्यमभिसर्पन्तो निनदन्तश्च विस्वरम्।
राक्षसेन्द्रास्त्रनिर्भिन्ना निपेतुर्वानरर्षभाः ।। 6.73.55 ।।
उदीक्षमाणा गगनं केचिन्नेत्रेषु ताडिताः।
शरैर्विविशुरन्योन्यं पेतुश्च जगतीतले ।। 6.73.56 ।।
हनुमन्तं च सुग्रीवमङ्गदं गन्धमादनम्।
जाम्बवन्तं सुषेणं च वेगदर्शिनमेव च ।। 6.73.57 ।।
मैन्दं च द्विविदं नीलं गवाक्षं गजगोमुखौ।
केसरिं हरिलोमानं विद्युदृंष्ट्रं च वानरम् ।। 6.73.58 ।।
सूर्याननं ज्योतिमुखं तथा दधिमुखं हरिम्।
पावकाक्षं नलं चैव कुमुदं चैव वानरम् ।। 6.73.59 ।।
प्रासैः शूलैः शितैर्बाणैरिन्द्रजिन्मन्त्रसंहितैः।
विव्याध हरिशार्दूलान् सर्वांस्तान् राक्षसोत्तमः ।। 6.73.60 ।।
स वै गदाभिर्हरियूथमुख्यान् निर्भिद्य बाणैस्तपनीयपुङ्खैः।
ववर्ष रामं शरवृष्टिजालैः सलक्ष्मणं भास्कररश्मिकल्पैः ।। 6.73.61 ।।
स बाणवर्षैरभिवर्ष्यमाणो धारानिपातानिव तानचिन्त्य।
समीक्षमाणः परमाद्भुतश्री रामस्तदा लक्ष्मणमित्युवाच ।। 6.73.62 ।।
असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः।
निपातयित्वा हरिसैन्यमुग्रमस्मान् शरैरर्दयति प्रसक्तः ।। 6.73.63 ।।
स्वयम्भुवा दत्तवरो महात्मा खमास्थितोऽन्तर्हितभीमकायः।
कथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ।। 6.73.64 ।।
मन्ये स्वयम्भूर्भगवानचिन्त्यो यस्यैतदस्त्रं प्रभवश्च योऽस्य।
बाणावपातांस्त्वमिहाद्य धीमन् मया सहाव्यग्रमनाः सहस्व ।। 6.73.65 ।।
प्रच्छादयत्येष हि राक्षसेन्द्रः सर्वा दिशः सायकवृष्टिजालैः।
एतच्च सर्वं पतिताग्र्यशूरं न भ्राजते वानरराजसैन्यम् ।। 6.73.66 ।।
आवां तु दृष्ट्वा पतितौ विसञ्ज्ञौ निवृत्तयुद्धौ गतरोषहर्षो।
ध्रुवं प्रवेक्ष्यत्यमरारिवासमसौ समादाय रणाग्रलक्ष्मीम् ।। 6.73.67 ।।
ततस्तु ताविन्द्रजिदस्त्रजालैर्बभूवतुस्तत्र तथा विशस्तौ।
स चापि तौ तत्र विदर्शयित्वा ननाद हर्षाद्युधि राक्षसेन्द्रः ।। 6.73.68 ।।
स तत्तदा वानरसैन्यमेवं रामं च सङ्ख्ये सह लक्ष्मणेन।
विषादयित्वा सहसा विवेश पुरीं दशग्रीवभुजाभिगुप्ताम् ।। 
[संस्तूयमानः स तु यातुधानैः पित्रे च सर्वं हृषितोभ्युवाच ।।]  ।। 6.73.69 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिसप्ततितमः सर्गः ।। 73 ।।
तयोस्तदा सादितयो रणाग्रे मुमोह सैन्यं हरिपुङ्गवानाम्।
सुग्रीवनीलाङ्गदजाम्बवन्तो न चापि किञ्चित् प्रतिपेदिरे ते ।। 6.74.1 ।।
ततो विषण्णं समवेक्ष्य सैन्यं विभीषणो बुद्धिमतां वरिष्ठः।
उवाच शाखामृगराजवीरानाश्वासयन्नप्रतिमैर्वचोभिः ।। 6.74.2 ।।
मा भैष्ट नास्त्यत्र विषादकालो यदार्यपुत्रौ ह्यवशौ विषण्णौ।
स्वयम्भुवो वाक्यमथोद्वहन्तौ यत् सादिताविन्द्रजिदस्त्रजालैः ।। 6.74.3 ।।
तस्मै तु दत्तं परमास्त्रमेतत् स्वयम्भुवा ब्राह्मममोघवेगम्।
तन्मानयन्तौ युधि राजपुत्रौ निपातितौ कोऽत्र विषादकालः ।। 6.74.4 ।।
ब्राह्ममस्त्रं ततो धीमान् मानयित्वा तु मारुतिः।
विभीषणवचः श्रुत्वा हनुमांस्तमथाब्रवीत् ।। 6.74.5 ।।
एतस्मिन्निहते सैन्ये वानराणां तरस्विनाम्।
यो यो धारयते प्राणांस्तन्तमाश्वासयावहै ।। 6.74.6 ।।
तावुभौ युगपद्वीरौ हनुमद्राक्षसोत्तमौ।
उल्काहस्तौ तदा रात्रौ रणशीर्षे विचेरतुः ।। 6.74.7 ।।
भिन्नलाङ्गूलहस्तोरुपादाङ्गुलिशिरोधरैः।
स्रवद्भिः क्षतजं गात्रैः प्रस्रवद्भिस्ततस्ततः ।। 6.74.8 ।।
पतितैः पर्वताकारैर्वानरैरभिसङ्कुलाम्।
शस्त्रैश्च पतितैर्दीप्तैर्ददृशाते वसुन्धराम् ।। 6.74.9 ।।
सुग्रीवमङ्गदं नीलं शरभं गन्धमादनम्।
गवाक्षं च सुषेणं च वेगदर्शिनमाहुकम् ।। 6.74.10 ।।
मैन्दं नलं ज्योतिमुखं द्विविदं पनसं तथा।
एतांश्चान्यांस्ततो वीरौ ददृशाते हतान् रणे ।। 6.74.11 ।।
सप्तषष्टिर्हताः कोट्यो वानराणां तरस्विनाम्।
अह्नः पञ्चमशेषेणः वल्लभेन स्वयम्भुवः ।। 6.74.12 ।।
सागरौघनिभं भीमं दृष्ट्वा बाणार्दितं बलम्।
मार्गते जाम्बवन्तं स हनुमान् सविभीषणः ।। 6.74.13 ।।
स्वभावजरया युक्तं वृद्धं शरशतैश्चितम्।
प्रजापतिसुतं वीरं शाम्यन्तमिव पावकम् ।। 6.74.14 ।।
दृष्ट्वा तमुपसङ्गम्य पौलस्त्यो वाक्यमब्रवीत् ।
कच्चिदार्य शरैस्तीक्ष्णैः प्राणा न ध्वंसितास्तव ।। 6.74.15 ।।
विभीषणवचः श्रुत्वा जाम्बवानृक्षपुङ्गवः।
कृच्छ्रादभ्युद्गिरन् वाक्यमिदं वचनमब्रवीत् ।। 6.74.16 ।।
नैर्ऋतेन्द्र महावीर्य स्वरेण त्वाऽभिलक्षये।
पीड्यमानः शितैर्बाणैर्न त्वां पश्यामि चक्षुषा ।। 6.74.17 ।।
अञ्जना सुप्रजा येन मातरिश्वा च नैर्ॠत।
हनुमान् वानरश्रेष्ठः प्राणान् धारयते क्वचित् ।। 6.74.18 ।।
श्रुत्वा जाम्बवतो वाक्यमुवाचेदं विभीषणः।
आर्यपुत्रावतिक्रम्य कस्मात् पृच्छसि मारुतिम् ।। 6.74.19 ।।
नैव राजनि सुग्रीवे नाङ्गदे नापि राघवे।
आर्य सन्दर्शितः स्नेहो यथा वायुसुते परः ।। 6.74.20 ।।
विभीषणवचः श्रुत्वा जाम्बवान् वाक्यमब्रवीत्।
शृणु नैर्ऋतशार्दूल यस्मात् पृच्छामि मारुतिम् ।। 6.74.21 ।।
तस्मिन् जीवति वीरे तु हतमप्यहतं बलम्।
हनुमत्युज्झितप्राणे जीवन्तोऽपि वयं हताः ।। 6.74.22 ।।
धरते मारुतिस्तात मारुतप्रतिमो यदि।
वैश्वानरसमो वीर्ये जीविताशा ततो भवेत् ।। 6.74.23 ।।
ततो वृद्धमुपागम्य नियमेनाभ्यवादयत्।
गृह्य जाम्बवतः पादौ हनुमान् मारुतात्मजः ।। 6.74.24 ।।
श्रुत्वा हनुमतो वाक्यं तथापि व्यथितेन्द्रियः।
पुनर्जातमिवात्मानं मन्यते स्मर्क्षपुङ्गवः ।। 6.74.25 ।।
ततोऽब्रवीन्महातेजा हनुमन्तं स जाम्बवान् ।। 6.74.26 ।।
आगच्छ हरिशार्दूल वानरांस्त्रातुमर्हसि।
नान्यो विक्रमपर्याप्तस्त्वमेषां परमः सखा ।। 6.74.27 ।।
त्वत्पराक्रमकालोऽयं नान्यं पश्यामि कञ्चन।
ऋक्षवानरवीराणामनीकानि प्रहर्षय।
विशल्यौ कुरु चाप्येतौ सादितौ रामलक्ष्मणौ ।। 6.74.28 ।।
गत्वा परममध्वानमुपर्युपरि सागरम्।
हिमवन्तं नगश्रेष्ठं हनुमन् गन्तुमर्हसि ।। 6.74.29 ।।
ततः काञ्चनमत्युच्चमृषभं पर्वतोत्तमम्।
कैलासशिखरं चापि द्रक्ष्यस्यरिनिषूदन ।। 6.74.30 ।।
तयोः शिखरयोर्मध्ये प्रदीप्तमतुलप्रभम्।
सर्वौषधियुतं वीर द्रक्ष्यस्योषधिपर्वतम् ।। 6.74.31 ।।
तस्य वानरशार्दूल चतस्रो मूर्ध्निसम्भवाः।
द्रक्ष्यस्योषधयो दीप्ता दीपयन्त्यो दिशो दश ।। 6.74.32 ।।
मृतसञ्जीवनीं चैव विशल्यकरणीमपि।
सावर्ण्यकरणीं चैव सन्धानकरणीं तथा ।। 6.74.33 ।।
ताः सर्वा हनुमन् गृह्य क्षिप्रमागन्तुमर्हसि।
आश्वासय हरीन् प्राणैर्योज्य गन्धवहात्मज ।। 6.74.34 ।।
श्रुत्वा जाम्बवतो वाक्यं हनुमान् हरिपुङ्गवः।
आपूर्यत बलोद्धर्षैस्तोयवेगैरिवार्णवः ।। 6.74.35 ।।
स पर्वततटाग्रस्थः पीडयन् पर्वतोत्तमम्।
हनुमान् दृश्यते वीरो द्वितीय इव पर्वतः ।। 6.74.36 ।।
हरिपादविनिर्भग्नो निषसाद स पर्वतः।
न शशाक तदाऽऽत्मानं सोढुं भृशनिपीडितः ।। 6.74.37 ।।
तस्य पेतुर्नगा भूमौ हरिवेगाच्च जज्वलुः।
शृङ्गाणि च व्यशीर्यन्त पीडितस्य हनूमता ।। 6.74.38 ।।
तस्मिन् सम्पीड्यमाने तु भग्नद्रुमाशिलातले।
न शेकुर्वानराः स्थातुं घूर्णमाने नगोत्तमे ।। 6.74.39 ।।
सा घूर्णितमहाद्वारा प्रभग्नगृहगोपुरा।
लङ्का त्रासाकुला रात्रौ प्रवृत्तेवाभवत्तदा ।। 6.74.40 ।।
पृथिवीधरसङ्काशो विपीड्य धरणीधरम्।
पृथिवीं क्षोभयामास सार्णवां मारुतत्मजः ।। 6.74.41 ।।
आरुरोह तदा तस्माद्धरिर्मलयपर्वतम्।
मेरुमन्दरसङ्काशं नानाप्रस्रवणाकुलम् ।। 6.74.42 ।।
नानाद्रुमलताकीर्णं विकासिकमलोत्पलम्।
सेवितं देवगन्धर्वैः षष्टियोजनमुच्छ्रितम् ।। 6.74.43 ।।
विद्याधरैर्मुनिगणैरप्सरोभिर्निषेवितम्।
नानामृगगणाकीर्णं बहुकन्दरशोभितम् ।। 6.74.44 ।।
सर्वानाकुलयंस्तत्र यक्षगन्धर्वकिन्नरान्।
हनुमान् मेघसङ्काशो ववृधे मारुतात्मजः ।। 6.74.45 ।।
पद्भ्यां तु शैलमापीड्य वडवामुखवन्मुखम्।
विवृत्योग्रं ननादोच्चैस्त्रासयन्निव राक्षसान् ।। 6.74.46 ।।
तस्य नानद्यमानस्य श्रुत्वा निनदमद्भुतम्।
लङ्कास्था राक्षसाः सर्वे न शेकुः स्पन्दितुं भयात् ।। 6.74.47 ।।
नमस्कृत्वाऽथ रामाय मारुतिर्भीमविक्रमः।
राघवार्थे परं कर्म समीहतपरन्तपः ।। 6.74.48 ।।
स पुच्छमुद्यम्य भुजङ्गकल्पं विनम्य पृष्ठं श्रवणे निकुञ्ज्य।
विवृत्य वक्त्रं वडवामुखाभमापुप्लुवे व्योमनि चण्डवेगः ।। 6.74.49 ।।
स वृक्षषण्डांस्तरसा जहार शैलान् शिलाः प्राकृतवानरांश्च।
बाहूरुवेगोद्धतसम्प्रणुन्नास्ते क्षीणवेगाः सलिले निपेतुः ।। 6.74.50 ।।
स तौ प्रसार्योरगभोगकल्पौ भूजौ भुजङ्गारिनिकाशवीर्यः।
जगाम मेरुं नगराजमग्र्यं दिशः प्रकर्षन्निव वायुसूनुः ।। 6.74.51 ।।
स सागरं घूर्णितवीचिमालं तदा भृशं भ्रामितसर्वसत्त्वम्।
समीक्षमाणः सहसा जगाम चक्रं यथा विष्णुकराग्रमुक्तम् ।। 6.74.52 ।।
स पर्वतान् वृक्षगणान् सरांसि नदीस्तटाकानि पुरोत्तमानि।
स्फीतान् जनान्तानपि सम्प्रवीक्ष्य जगाम वेगात् पितृतुल्यवेगः ।। 6.74.53 ।।
आदित्यपथमाश्रित्य जगाम स गतक्लमः।
हनुमांस्त्वरितो वीरः पितृतुल्यपराक्रमः ।। 6.74.54 ।।
जवेन महता युक्तो मारुतिर्मारुतो यथा।
जगाम हरिशार्दूलो दिशः शब्देन पूरयन् ।। 6.74.55 ।।
स्मरन् जाम्बवतो वाक्यं मारुतिर्वातरंहसा।
ददर्श सहसा चापि हिमवन्तं महाकपिः ।। 6.74.56 ।।
नानाप्रस्रवणोपेतं बहुकन्दरनिर्झरम्।
श्वेताभ्रचयसङ्काशैः शिखरैश्चारुदर्शनैः।
शोभितं विविधैर्वृक्षैरगमत् पर्वतोत्तमम् ।। 6.74.57 ।।
स तं समासाद्य महानगेन्द्रमतिप्रवृद्धोत्तमघोरशृङ्गम्।
ददर्श पुण्यानि महाश्रमाणि सुरर्षिसङ्घोत्तमसेवितानि ।। 6.74.58 ।।
स ब्रह्मकोशं रजतालयं च शक्रालयं रुद्रशरप्रमोक्षम्।
हयाननं ब्रह्मशिरश्च दीप्तं ददर्श वैवस्वतकिङ्करांश्च ।। 6.74.59 ।।
वज्रालयं वैश्रवणालयं च सूर्यप्रभं सूर्यनिबन्धनं च।
ब्रह्मासनं शङ्करकार्मुकं च ददर्श नाभिं च वसुन्धरायाः ।। 6.74.60 ।।
कैलासमग्र्यं हिमवच्छिलां च तथर्षभं काञ्चनशैलमग्र्यम्।
सन्दीप्तसर्वौषधिसम्प्रदीप्तं ददर्श सर्वौषधिपर्वतेन्द्रम् ।। 6.74.61 ।।
स तं समीक्ष्यानलरश्मिदीप्तं विसिष्मिये वासवदूतसूनुः।
आवृत्य तं चौषधिपर्वतेन्द्रं तत्रौषधीनां विचयञ्चकार ।। 6.74.62 ।।
स योजनसहस्राणि समतीत्य महाकपिः।
दिव्यौषधिधरं शैलं व्यचरन्मारुतात्मजः ।। 6.74.63 ।।
महौषध्यस्ततः सर्वास्तस्मिन् पर्वतसत्तमे।
विज्ञायार्थिनमायान्तं ततो जग्मुरदर्शनम् ।। 6.74.64 ।।
स ता महात्मा हनुमानपश्यन् चुकोप कोपाच्च भृशं ननाद।
अमृष्यमाणोऽग्निनिकाशचक्षुर्महीधरेन्द्रं तमुवाच वाक्यम् ।। 6.74.65 ।।
किमेतदेवं सुविनिश्चितं ते यद्राघवे नासि कृतानुकम्पः।
पश्याद्य मद्बाहुबलाभिभूतो विकीर्णमात्मानमथो नगेन्द्र ।। 6.74.66 ।।
स तस्य शृङ्गं सनगं सनागं सकाञ्चनं धातुसहस्रजुष्टम्।
विकीर्णकूटज्वलिताग्रसानुं प्रगृह्य वेगात् सहसोन्ममाथ ।। 6.74.67 ।।
स तं समुत्पाट्य खमुत्पपात वित्रास्य लोकान् ससुरासुरेन्द्रान्।
संस्तूयमानः खचरैरनेकैर्जगाम वैगाद् गरुडोग्रवेगः ।। 6.74.68 ।।
स भास्कराध्वानमनुप्रपन्नस्तं भास्कराभं शिखरं प्रगृह्य।
बभौ तदा भास्करसन्निकाशो रवेः समीपे प्रतिभास्कराभः ।। 6.74.69 ।।
स तेन शैलेन भृशं रराज शैलोपमो गन्धवहात्मजस्तु।
सहस्रधारेण सपावकेन चक्रेण खे विष्णुरिवार्पितेन ।। 6.74.70 ।।
तं वानराः प्रेक्ष्य विनेदुरुच्चैः स तानपि प्रेक्ष्य मुदा ननाद।
तेषां समुद्घुष्टरवं निशम्य लङ्कालया भीमतरं विनेदुः ।। 6.74.71 ।।
ततो महात्मा निपपात तस्मिन् शैलोत्तमे वानरसैन्यमध्ये।
हर्युत्तमेभ्यः शिरसाऽभिवाद्य विभीषणं तत्र स सस्वजे च ।। 6.74.72 ।।
तावप्युभौ मानुषराजपुत्रौ तं गन्धमाघ्राय महौषधीनाम्।
बभूवतुस्तत्र तदा विशल्यावुत्तस्थुरन्ये च हरिप्रवीराः ।। 6.74.73 ।।
सर्वे विशल्या विरुजः क्षणेन हरिप्रवीरा निहताश्च ये स्युः।
गन्धेन तासां प्रवरौषधीनां सुप्ता निशान्तेष्विव सम्प्रबुद्धाः ।। 6.74.74 ।।
यदाप्रभृति लङ्कायां युद्ध्यन्ते कपिराक्षसाः।
तदाप्रभृति मानार्थमाज्ञया रावणस्य च ।। 6.74.75 ।।
ये हन्यन्ते रणे तत्र राक्षसाः कपिकुञ्जरैः।
हता हतास्तु क्षिप्यन्ते सर्व एव तु सागरे ।। 6.74.76 ।।
ततो हरिर्गन्धवहात्मजस्तु तमोषधीशैलमुदग्रवीर्यः।
निनाय वेगाद्धिमवन्तमेव पुनश्च रामेण समाजगाम ।। 6.74.77 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुस्सप्ततितमः सर्गः ।। 
74 ।।
ततोऽब्रवीन्महातेजाः सुग्रीवो वानराधिपः।
अर्थ्यं विज्ञापयंश्चापि हनुमन्तमिदं वचः ।। 6.75.1 ।।
यतो हतः कुम्भकर्णः कुमाराश्च निषूदिताः।
नेदानीमुपनिर्हारं रावणो दातुमर्हति ।। 6.75.2 ।।
ये ये महाबलाः सन्ति लघवश्च प्लवङ्गमाः।
लङ्कामभ्युत्पतन्त्वाशु गृह्योल्काः प्लवगर्षभाः ।।
[हरयो हरिसङ्काशाः प्रदग्धुं रावणालयम्।]  ।। 6.75.3 ।।
ततोऽस्तं गत आदित्ये रौद्रे तस्मिन्निशामुखे।
लङ्कामभिमुखाः सोल्का जग्मुस्ते प्लवगर्षभाः ।। 6.75.4 ।।
उल्काहस्तैर्हरिगणैः सर्वतः समभिद्रुताः।
आरक्षस्था विरूपाक्षाः सहसा विप्रदुद्रुवुः ।। 6.75.5 ।।
गोपुराट्टप्रतोलीषु चर्यासु विविधासु च।
प्रासादेषु च संहृष्टाः ससृजुस्ते हुताशनम्।
तेषां गृहसस्राणि ददाह हुतभुक् तदा ।। 6.75.6 ।।
प्रासादाः पर्वताकाराः पतन्ति धरणीतले।
अगरुर्दह्यते तत्र वर च हरिचन्दनम् ।। 6.75.7 ।।
मौक्तिका मणयः स्निग्धा वज्रं चापि प्रवालकम्।
क्षौमं च दह्यते तत्र कौशेयं चापि शोभनम् ।। 6.75.8 ।।
आविकं विविधं चौर्णं काञ्चनं भाण्डमायुधम्।
नानाविकृतसंस्थानं वाजिभाण्डपरिच्छदौ ।। 6.75.9 ।।
गजग्रैवेयकक्ष्याश्च रथभाण्डाश्च संस्कृताः।
तनुत्राणि च योधानां हस्त्यश्वानां च वर्म च ।। 6.75.10 ।।
खड्गा धनूंषि ज्याबाणास्तोमराङ्कुशशक्तयः।
रोमजं वालजं चर्म व्याघ्रजं चाण्डजं बहु ।। 6.75.11 ।।
मुक्तामणिविचित्रांश्च प्रासादांश्च समन्ततः।
विविधानस्त्रसंयोगानग्निर्दहति तत्र वै ।। 6.75.12 ।।
नानाविधान् गृहच्छन्दान् ददाह हुतभूक् तदा।
आवासान् राक्षसानां च सर्वेषां गृहगर्धिनाम् ।। 6.75.13 ।।
हेमचित्रतनुत्राणां स्रग्दामाम्बरधारिणाम्।
शीधुपानचलाक्षाणां मदविह्वलगामिनाम् ।। 6.75.14 ।।
कान्तालम्बितवस्त्राणां शत्रुसञ्जातमन्युनाम्।
गदाशूलासिहस्तानां खादतां पिबतामपि ।। 6.75.15 ।।
शयनेषु महार्हेषु प्रसुप्तानां प्रियैः सह।
त्रस्तानां गच्छतां तूर्णं पुत्रानादाय सर्वतः ।। 6.75.16 ।।
तेषां शतसहस्राणि तदा लङ्कानिवासिनाम्।
अदहत् पावकस्तत्र जज्वाल च पुनःपुनः ।। 6.75.17 ।।
सारवन्ति महार्हाणि गम्भीरगुणवन्ति च।
हेमचन्द्रार्धचन्द्राणि चन्द्रशालोन्नतानि च ।। 6.75.18 ।।
रत्नचित्रगवाक्षाणि साधिष्ठानानि सर्वशः।
मणिविद्रुमचित्राणि स्पृशन्तीव दिवाकरम् ।। 6.75.19 ।।
क्रौञ्चबर्हिणवीणानां भूषणानां च निस्वनैः।
नादितान्यचला भानि वेश्मान्यग्निर्ददाह सः ।। 6.75.20 ।।
ज्वलनेन परीतानि तोरणानि चकाशिरे।
विद्युद्भिरिव नद्धानि मेघजालानि धर्मगे ।। 6.75.21 ।।
ज्वलनेन परीतानि निपेतुर्भवनान्यथ।
वज्रिवज्रहतानीव शिखराणि महागिरेः ।। 6.75.22 ।।
विमानेषु प्रसुप्ताश्च दह्यमाना वराङ्गनाः।
त्यक्ताभरणसर्वाङ्गा हा हेत्युच्चैर्विचुक्रुशुः ।। 6.75.23 ।।
तानि निर्दह्यमानानि दूरतः प्रचकाशिरे।
हिमवच्छिखराणीव दीप्तौषधिवनानि च ।। 6.75.24 ।।
हर्म्याग्रैर्दह्यमानैश्च ज्वालाप्रज्वलितैरपि।
रात्रौ सा दृश्यते लङ्का पुष्पितैरिव किंशुकैः ।। 6.75.25 ।।
हस्त्यध्यक्षैर्गजैर्मुक्तैर्मुक्तैश्च तुरगैरपि।
बभूव लङ्का लोकान्ते भ्रान्तग्राह इवार्णवः ।। 6.75.26 ।।
अश्वं मुक्तं गजो दृष्ट्वा क्वचिद्भीतोऽपसर्पति।
भीतो भीतं गजं दृष्ट्वा क्वचिदश्वो निवर्तते ।। 6.75.27 ।।
लङ्कायां दह्यमानायां शुशुभे स महार्णवः।
छायासंसक्तसलिलो लोहितोद इवार्णवः ।। 6.75.28 ।।
सा बभूव मुहूर्तेन हरिभिर्दीपिता पुरी।
लोकस्यास्य क्षये घोरे प्रदीप्तेव वसुन्धरा ।। 6.75.29 ।।
नारीजनस्य धूमेन व्याप्तस्योच्चैर्विनेदुषः।
स्वनो ज्वलनतप्तस्य शुश्रुवे दशयोजनम् ।। 6.75.30 ।।
प्रदग्धकायानपरान् राक्षसान्निर्गतान् बहिः।
सहसाऽभ्युत्पतन्ति स्म हरयोऽथ युयुत्सवः ।। 6.75.31 ।।
उद्घुष्टं वानराणां च राक्षसानां च निस्वनः।
दिशो दश समुद्रं च पृथिवीं चान्वनादयत् ।। 6.75.32 ।।
विशल्यौ तु महात्मानौ तावुभौ रामलक्ष्मणौ।
असम्भ्रान्तौ जगृहतुस्तदोभे धनुषी वरे ।। 6.75.33 ।।
ततो विष्फारयानस्य रामस्य धनुरुत्तमम्।
बभूव तुमुलः शब्दो राक्षसानां भयावहः ।। 6.75.34 ।।
अशोभत तदा रामो धनुर्विष्फारयन् महत्।
भगवानिव सङ्क्रुद्धो भवो वेदमयं धनुः ।। 6.75.35 ।।
उद्घुष्टं वानराणां च राक्षसानां च निस्वनम्।
ज्याशब्दस्तावुभौ शब्दावति रामस्य शुश्रुवे ।। 6.75.36 ।।
वानरोद्घुष्टघोषश्च राक्षसानां च निस्वनः।
ज्याशब्दश्चापि रामस्य त्रयं व्याप दिशो दश ।। 6.75.37 ।।
तस्य कार्मुकमुक्तैश्च शरैस्तत्पुरगोपुरम्।
कैलासशृङ्गप्रतिमं विकीर्णमपतद्भुवि ।। 6.75.38 ।।
ततो रामशरान् दृष्ट्वा विमानेषु गृहेषु च।
सन्नाहो राक्षसेन्द्राणां तुमुलः समपद्यत ।। 6.75.39 ।।
तेषां सन्नह्यमानानां सिंहनादं च कुर्वताम्।
शर्वरी राक्षसेन्द्राणां रौद्रीव समपद्यत ।। 6.75.40 ।।
आदिष्टा वानरेन्द्रास्तु सुग्रीवेण महात्मना।
आसन्नद्वारमासाद्य युध्यध्वं प्लवगर्षभाः ।। 6.75.41 ।।
यश्च वो वितथं कुर्यात्तत्र तत्र ह्युपस्थितः।
स हन्तव्यो हि सम्प्लुत्य राजशासनदूषकः ।। 6.75.42 ।।
तेषु वानरमुख्येषु दीप्तोल्कोज्ज्वलपाणिषु।
स्थितेषु द्वारमासाद्य रावणं मन्युराविशत् ।। 6.75.43 ।।
तस्य जृम्भितविक्षेपाद्व्यामिश्रा वै दिशो दश।
रूपवानिव रुद्रस्य मन्युर्गात्रेष्वदृश्यत ।। 6.75.44 ।।
स निकुम्भं च कुम्भं च कुम्भकर्णात्मजावुभौ।
प्रेषयामास सङ्क्रुद्धो राक्षसैर्बहुभिः सह ।। 6.75.45 ।।
यूपाक्षः शोणिताक्षश्च प्रजङ्घः कम्पनस्तथा।
निर्ययुः कौम्भकर्णिभ्यां सह रावणशासनात् ।। 6.75.46 ।।
शशास चैव तान् सर्वान् राक्षसान् सुमहाबलान्।
नादयन् गच्छतात्रैव जयध्वं शीघ्रमेव च ।। 6.75.47 ।।
ततस्तु चोदितास्तेन राक्षसा ज्वलितायुधाः।
लङ्काया निर्ययुर्वीराः प्रणदन्तः पुनःपुनः ।। 6.75.48 ।।
रक्षसां भूषणस्थाभिर्भाभिः स्वाभिश्च सर्वशः।
चक्रुस्ते सप्रभं व्योम हरयश्चाग्निभिः सह ।। 6.75.49 ।।
तत्र ताराधिपस्याभा ताराणां च तथैव च।
तयोराभरणस्था च बलयोर्द्यामभासयन् ।। 6.75.50 ।।
चन्द्राभा भूषणाभा च गृहाणां ज्वलतां च भा।
हरिराक्षससैन्यानि भ्राजयामास सर्वतः ।। 6.75.51 ।।
तत्र चोर्ध्वं प्रदीप्तानां गृहाणां सागरः पुनः।
भाभिः संसक्तपातालश्चलोर्मिः शुशुबेऽधिकम् ।। 6.75.52 ।।
पताकाध्वजसंसक्तमुत्तमासिपरश्वधम्।
भीमाश्वरथमातङ्गं नानापत्तिसमाकुलम् ।। 6.75.53 ।।
दीप्तशूलगदाखड्गप्रासतोमरकार्मुकम्।
तद्राक्षसबलं घोरं भीमविक्रमपौरुषम् ।। 6.75.54 ।।
ददृशो ज्वलितप्रासं किङ्किणीशतनादितम्।
हेमजालाचितभुजं व्यामिश्रितपरश्वधम् ।। 6.75.55 ।।
व्याघूर्णितमहाशस्त्रं बाणसंसक्तकार्मुकम्।
गन्धमाल्यमधूत्सेकसम्मोदितमहानिलम् ।। 6.75.56 ।।
घोरं शूरजनाकीर्णं महाम्बुधरनिस्वनम् ।। 6.75.57 ।।
तद््दृष्ट्वा बलमायान्तं राक्षसानां सुदारुणम्।
सञ्चचाल प्लवङ्गानां बलमुच्चैर्ननाद च ।। 6.75.58 ।।
जवेनाप्लुत्य च पुनस्तद्बलं रक्षसां महत्।
अभ्ययात् प्रत्यरिबलं पतङ्गा इव पावकम् ।। 6.75.59 ।।
तेषां भुजपरामर्शव्यामृष्टपरिघाशनि।
राक्षसानां बलं श्रेष्ठं भूयस्तरमशोभत ।। 6.75.60 ।।
तत्रोन्मत्ता इवोत्पेतुर्हरयोऽथ युयुत्सवः।
तरुशैलैरभिघ्नन्तो मुष्टिभिश्च निशाचरान् ।। 6.75.61 ।।
तथैवापततां तेषां कपीनामसिभिः शितैः।
शिरांसि सहसा जह्नू राक्षसा भीमदर्शनाः ।। 6.75.62 ।।
दशनैर्हृतकर्णाश्च मुष्टिनिष्कीर्णमस्तकाः।
शिलाप्रहारभग्नाङ्गा विचेरुस्तत्र राक्षसाः ।। 6.75.63 ।।
तथैवाप्यपरे तेषां कपीनामभिलक्षिताः।
प्रवीरानभितो जघ्नू राक्षसानां तरस्विनाम् ।। 6.75.64 ।।
तथैवाप्यपरे तेषां कपीनामसिभिः शितैः।
हरिवीरान्निजघ्नुश्च घोररूपा निशाचराः ।। 6.75.65 ।।
घ्नन्तमन्यं जघानान्यः पातयन्तमपातयत्।
गर्हमाणं जगर्हेऽन्यो दशन्तमपरोऽदशत् ।। 6.75.66 ।।
देहीत्यन्यो ददात्यन्यो ददामीत्यपरः पुनः।
किं क्लेशयसि तिष्ठेति तत्रान्योन्यं बभाषिरे ।। 6.75.67 ।।
विप्रलम्बितवस्त्रं च विमुक्तकवचायुधम्।
समुद्यतमहाप्रासं यष्टिशूलासिसङ्कुलम्।
प्रावर्तत महारौद्रं युद्धं वानररक्षसाम् ।। 6.75.68 ।।
वानरान् दश सप्तेति राक्षसा जघ्नुराहवे।
राक्षसान् दश सप्तेति वानराश्चाभ्यपातयन् ।। 6.75.69 ।।
विस्रस्तकेशवसनं विध्वस्तकवचध्वजम्।
बलं राक्षसमालम्ब्य वानराः पर्यवारयन् ।। 6.75.70 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चसप्ततितमः सर्गः ।। 75 ।।
प्रवृत्ते सङ्कुले तस्मिन् घोरे वीरजनक्षये।
अङ्गदः कम्पनं वीरमाससाद रणोत्सुकः ।। 6.76.1 ।।
आहूय सोऽङ्गदं कोपात् ताडयामास वेगितः।
गदया कम्पनः पूर्वं स चचाल भृशाहतः ।। 6.76.2 ।।
स सञ्ज्ञां प्राप्य तेजस्वी चिक्षेप शिखरं गिरेः।
अर्दितश्च प्रहारेण कम्पनः पतितो भुवि ।। 6.76.3 ।।
ततस्तु कम्पनं दृष्ट्वा शोणिताक्षो हतं रणे।
रथेनाभ्यपतत् क्षिप्रं तत्राङ्गदमभीतवत् ।। 6.76.4 ।।
सोऽङ्गदं निशितैर्बाणैस्तदा विव्याध वेगितः।
शरीरदारणैस्तीक्ष्णैः कालाग्निसमविग्रहैः ।। 6.76.5 ।।
क्षुरक्षुरप्रैर्नाराचैर्वत्सदन्तैः शिलीमुखैः।
कर्णिशल्यविपाठैश्च बहुभिर्निशितैः शरैः ।। 6.76.6 ।।
अङ्गदः प्रतिविद्धाङ्गो वालिपुत्रः प्रतापवान्।
धनुरग्र्यं रथं बाणान् ममर्द तरसा बली ।। 6.76.7 ।।
शोणिताक्षस्ततः क्षिप्रमसिचर्म समाददे।
उत्पपात दिवं क्रुद्धो वेगवानविचारयन् ।। 6.76.8 ।।
तं क्षिप्रतरमाप्लुत्य परामृश्याङ्गदो बली।
करेण तस्य तं खड्गं समाच्छिद्य ननाद च ।। 6.76.9 ।।
तस्यांसफलके खड्गं निजघान ततोऽङ्गदः।
यज्ञोपवीतवच्चैनं चिच्छेद कपिकुञ्जरः ।। 6.76.10 ।।
तं प्रगृह्य महाखड्गं विनद्य च पुनःपुनः।
वालिपुत्रोऽभिदुद्राव रणशीर्षे परानरीन् ।। 6.76.11 ।।
आयसीं तु गदां वीरः प्रगृह्य कनकाङ्गदः।
शोणिताक्षः समाविध्य तमेवानुपपात ह ।। 6.76.12 ।।
प्रजङ्घसहितो वीरो यूपाक्षस्तु ततो बली।
रथेनाभिययौ क्रुद्धो वालिपुत्रं महाबलम् ।। 6.76.13 ।।
तयोर्मध्ये कपिश्रेष्ठः शोणिताक्षप्रजङ्घयोः।
विशाखयोर्मध्यगतः पूर्णचन्द्र इवाभवत् ।। 6.76.14 ।।
अङ्गदं परिरक्षान्तौ मैन्दो द्विविद एव च।
तस्य तस्थातुरभ्याशे परस्परदिदृक्षया ।। 6.76.15 ।।
अभिपेतुर्महाकायाः प्रतियत्ता महाबलाः।
राक्षसा वानरान् रोषादसिचर्मगदाधराः ।। 6.76.16 ।।
त्रयाणां वानरेन्द्राणां त्रिभी राक्षसपुङ्गवैः।
संसक्तानां महद्युद्धमभवद्रोमहर्षणम् ।। 6.76.17 ।।
ते तु वृक्षान् समादाय सम्प्रचिक्षिपुराहवे।
खड्गेन प्रतिचिच्छेद तान् प्रजङ्घो महाबलः ।। 6.76.18 ।।
रथानश्वान् द्रुमैः शैलैस्ते प्रचिक्षिपुराहवे।
शरौधैः प्रतिचिच्छेद तान् यूपाक्षो निशाचरः ।। 6.76.19 ।।
सृष्टान् द्विविदमैन्दाभ्यां द्रुमानुत्पाट्य वीर्यवान्।
बभञ्ज गदया मध्ये शोणिताक्षः प्रतापवान् ।। 6.76.20 ।।
उद्यम्य विपुलं खड्गं परमर्मनिकृन्तनम्।
प्रजङ्घो वालिपुत्राय अभिदुद्राव वेगितः ।। 6.76.21 ।।
तमभ्याशगतं दृष्ट्वा वानरेन्द्रो महाबलः।
आजघानाश्वकर्णेन द्रुमेणातिबलस्तदा ।। 6.76.22 ।।
बाहुं चास्य सनिस्त्रिंशमाजघान स मुष्टिना।
वालिपुत्रस्य घातेन स पपात क्षितावसिः ।। 6.76.23 ।।
तं दृष्ट्वा पतितं भूमौ खड्गमुत्पलसन्निभम्।
मुष्टिं संवर्तयामास वज्रकल्पं महाबलः ।। 6.76.24 ।।
ललाटे स महावीर्यमङ्गदं वानरर्षभम्।
आजघान महातेजाः स मुहूर्तं चचाल ह ।। 6.76.25 ।।
स सञ्ज्ञां प्राप्य तेजस्वी वालिपुत्रः प्रतापवान्।
प्रजङ्घस्य शिरः कायात् खड्गेनापातयत् क्षितौ ।। 6.76.26 ।।
स यूपाक्षोऽश्रुपूर्णाक्षः पितृव्ये निहते रणे।
अवरुह्य रथात् क्षिप्रं क्षीणेषुः खड्गमाददे ।। 6.76.27 ।।
तमापतन्तं सम्प्रेक्ष्य यूपाक्षं द्विविदस्त्वरन्।
आजघानोरसि क्रुद्धो जाग्राह च बलाद्बली ।। 6.76.28 ।।
गृहीतं भ्रातरं दृष्ट्वा शोणिताक्षो महाबलः।
आजघान गदाग्रेण वक्षसि द्विविदं ततः ।। 6.76.29 ।।
स गदाभिहतस्तेन चचाल च महाबलः।
उद्यतां च पुनस्तस्य जहार द्विविदो गदाम् ।। 6.76.30 ।।
एतस्मिन्नन्तरे वीरो मैन्दो वानरयूथपः।
यूपाक्षं ताडयामास तलेनोरसि वीर्यवान् ।। 6.76.31 ।।
तौ शोणिताक्षयूपाक्षौ प्लवङ्गाभ्यां तरस्विनौ।
चक्रुतुः समरे तीव्रमाकर्षोत्पाटनं भृशम् ।। 6.76.32 ।।
द्विविदः शोणिताक्षं तु विददार नखैर्मुखे।
निष्पिपेष च वगेन क्षितावाविध्य वीर्यवान् ।। 6.76.33 ।।
यूपाक्षमपि सङ्क्रुद्धो मैन्दो वानरयूथपः।
पीडयामास बाहुभ्यां स पपात हतः क्षितौ ।। 6.76.34 ।।
हतप्रवीरा व्यथिता राक्षसेन्द्रचमूस्तदा।
जगामाभिमुखी सा तु कुम्भकर्णसुतो यतः ।। 6.76.35 ।।
आपतन्तीं च वेगेन कुम्भस्तां सान्त्वयच्चमूम् ।। 6.76.36 ।।
अथोत्कृष्टं महावीर्यैर्लब्धलक्षैः प्लवङ्गमैः।
निपातितमहावीरां दृष्ट्वा रक्षश्चमूं ततः।
कुम्भः प्रचक्रे तेजस्वी रणे कर्म सुदुष्करम् ।। 6.76.37 ।।
स धनुर्धन्विनां श्रेष्ठः प्रगृह्य सुसमाहितः।
मुमोचाशीविषप्रख्यान् शरान् देहविदारणान् ।। 6.76.38 ।।
तस्य तच्छुशुभे भूयः सशरं धनुरुत्तमम्।
विद्युदैरावतार्चिष्माद्द्वितीयेन्द्रधनुर्यथा ।। 6.76.39 ।।
आकर्णाकृष्टमुक्तेन जघान द्विविदं तदा।
तेन हाटकपुङ्खेन पत्रिणा पत्रवाससा ।। 6.76.40 ।।
सहसाऽभिहतस्तेन विप्रमुक्तपदः स्फुरन्।
निपपाताद्रिकूटाभो विह्वलः प्लवगोत्तमः ।। 6.76.41 ।।
मैन्दस्तु भ्रातरं दृष्ट्वा भग्नं तत्र महाहवे।
अभिदुद्राव वेगेन प्रगृह्य महतीं शिलाम् ।। 6.76.42 ।।
तां शिलां तु प्रचिक्षेप राक्षसाय महाबलः।
बिभेद तां शिलां कुम्भः प्रसन्नैः पञ्चभिः शरैः ।। 6.76.43 ।।
सन्धाय चान्यं सुमुखं शरमासीविषोपमम्।
आजघान महातेजा वक्षसि द्विविदाग्रजम् ।। 6.76.44 ।।
स तु तेन प्रहारेण मैन्दो वानरयूथपः।
मर्मण्यभिहतस्तेन पपात भुवि मूर्च्छितः ।। 6.76.45 ।।
अङ्गदो मातुलौ दृष्ट्वा पतितौ तु महाबलौ।
अभिदुद्राव वेगेन कुम्भमद्युतकार्मुकम् ।। 6.76.46 ।।
तमापतन्तं विव्याध कुम्भः पञ्चभिरायसैः।
त्रिभिश्चान्यैः शितैर्बाणैर्मातङ्गमिव तोमरैः ।। 6.76.47 ।।
सोऽङ्गदं विविधैर्बाणैः कुम्भो विव्याध वीर्यवान्।
अकुण्ठधारैर्निशितैस्तीक्ष्णैः कनकभूषणैः ।। 6.76.48 ।।
अङ्गदः प्रतिविद्धाङ्गो वालिपुत्रो न कम्पते।
शिलापादपवर्षाणि तस्य मूर्ध्नि ववर्ष ह ।। 6.76.49 ।।
स प्रचिच्छेद तान् सर्वान् बिभेद च पुनः शिलाः।
कुम्भकर्णात्मजः श्रीमान् वालिपुत्रसमीरितान् ।। 6.76.50 ।।
आपतन्तं च सम्प्रेक्ष्य कुम्भो वानरयूथपम्।
भ्रुवोर्विव्याध बाणाभ्यामुल्काभ्यामिव कुञ्जरम्।
तस्य सुस्राव रुधिरं पिहिते चास्य लोचने ।। 6.76.51 ।।
अङ्गदः पाणिना नेत्रे पिधाय रुधिरोक्षिते।
सालमासन्नमेकेन परिजग्राह पाणिना ।। 6.76.52 ।।
सम्पीड्य चोरसि स्कन्धं करेणाभिनिवेश्य च।
किञ्चिदभ्यवनम्यैनमुन्ममाथ यथा गजः ।। 6.76.53 ।।
तमिन्द्रकेतुप्रतिमं वृक्षं मन्दरसन्निभम्।
समुत्सृजन्तं वेगेन पश्यतां सर्वरक्षसाम् ।। 6.76.54 ।।
स बिभेद शितैर्बाणैः सप्तभिः कायभेदनैः ।। 6.76.55 ।।
अङ्गदो विव्यथेऽभीक्ष्णं ससाद च मुमोह च ।। 6.76.56 ।।
अङ्गदं व्यथितं दृष्ट्वा सीदन्तमिव सागरे।
दुरासदं हरिश्रेष्ठं रामायन्ये न्यवेदयन् ।। 6.76.57 ।।
रामस्तु व्यथितं श्रुत्वा वालिपुत्रं रणाजिरे।
व्यादिदेश हरिश्रेष्ठान् जाम्बवत्प्रमुखांस्ततः ।। 6.76.58 ।।
ते तु वानरशार्दूलाः श्रुत्वा रामस्य शासनम्।
अभिपेतुः सुसङ्क्रुद्धाः कुम्भमुद्यतकार्मुकम् ।। 6.76.59 ।।
ततो द्रुमशिलाहस्ताः कोपसंरक्तलोचनाः।
रिरक्षिषन्तोऽभ्यपतन्नङ्गदं वानरर्षभाः ।। 6.76.60 ।।
जाम्बवांश्च सुषेणश्च वेगदर्शी च वानरः।
कुम्भकर्णात्मजं वीरं क्रुद्धाः समभिदुद्रुवुः ।। 6.76.61 ।।
समीक्ष्यापततस्तांस्तु वानरेन्द्रान् महाबलान्।
आववार शरौघेण नगेनेव जलाशयम् ।। 6.76.62 ।।
तस्य बाणपथं प्राप्य न शोकुरतिवर्तितुम्।
वानरेन्द्रा महात्मानो वेलामिव महोदधिः ।। 6.76.63 ।।
तांस्तु दृष्ट्वा हरिगणान् शरवृष्टिबिरर्दितान्।
अङ्गदं पृष्ठतः कृत्वा भ्रातृजं प्लवगेश्वरः ।। 6.76.64 ।।
अबिदुद्राव वेगेन सुग्रीवः कुम्भमाहवे।
शैलसानुचरं नागं वेगवानिव केसरी ।। 6.76.65 ।।
उत्पाट्य च महाशैलानश्वकर्णान् धवान् बहून्।
अन्यांश्च विविधान् वृक्षांश्चिक्षेप च महाबलः ।। 6.76.66 ।।
तां छादयन्तीमाकाशं वृक्षवृष्टिं दुरासदाम्।
कुम्भकर्णात्मजः शीघ्रं चिच्छेद निशितैः शरैः ।। 6.76.67 ।।
अभिलक्षेण तीव्रेण कुम्भेन निशितैः शरैः।
आचितास्ते द्रुमा रेजुर्यथा घोराः शतघ्नयः ।। 6.76.68 ।।
द्रुमवर्षं तु तच्छिन्नं दृष्ट्वा कुम्भेन वीर्यवान्।
वानराधिपतिः श्रीमान् महासत्त्वो न विव्यथे ।। 6.76.69 ।।
निर्भिद्यमानः सहसा सहमानश्च तान् शरान्।
कुम्भस्य धनुराक्षिप्य बभञ्जेन्द्रधनुष्प्रभम् ।। 6.76.70 ।।
अवप्लुत्य ततः शीघ्रं कृत्वा कर्म सुदुष्करम्।
अब्रवीत् कुपितः कुम्भं भग्नशृङ्गमिव द्विपम् ।। 6.76.71 ।।
निकुम्भाग्रज वीर्यं ते बाणवेगवदद्भुतम्।
सन्नतिश्च प्रभावश्च तव वा रावणस्य वा ।। 6.76.72 ।।
प्रह्लादबलिवृत्रघ्नकुबेवरुणोपम।
एकस्त्वमनुजातोऽसि पितरं बलवृत्ततः ।। 6.76.73 ।।
त्वामेवैकं महाबाहुं चापहस्त मरिन्दमम्।
त्रिदशा नातिवर्तन्ते जितेन्द्रियमिवाधयः ।। 6.76.74 ।।
विक्रमस्व महाबुद्धे कर्माणि मम पश्यतः ।। 6.76.75 ।।
वरदानात् पितृव्यस्ते सहते देवदानवान्।
कुम्भकर्णस्तु वीर्येण सहते च सुरासुरान् ।। 6.76.76 ।।
धनुषीन्द्रजितस्तुल्यः प्रतापे रावणस्य च।
त्वमद्य रक्षसां लोके श्रेष्ठोऽसि बलवीर्यतः ।। 6.76.77 ।।
महाविमर्दं समरे मया सह तवाद्भुतम्।
अद्य भूतानि पश्यन्तु शक्रशम्बरयोरिव ।। 6.76.78 ।।
कृतमप्रतिमं कर्म दर्शितं चास्त्रकौशलम्।
पातिता हरिवीराश्च त्वया वै भीमविक्रमाः ।। 6.76.79 ।।
उपालम्भभयाच्चापि नासि वीर मया हतः।
कृतकर्मा परिश्रान्तो विश्रान्तः पश्य मे बलम् ।। 6.76.80 ।।
तेन सुग्रीववाक्येन सावमानेन मानितः।
अग्नेराज्याहुतस्येव तेजस्तस्याभ्यवर्धत।
ततः कुम्भस्तु सुग्रीवं बाहुभ्यां जगृहे तदा ।। 6.76.81 ।।
गजाविवाहितमदौ निश्वसन्तौ मुहुर्मुहुः।
अन्योन्यगात्रग्रथितौ कर्षन्तावितरेतरम्।
सधूमां मुखतो ज्वालां विसृजन्तौ परिश्रमात् ।। 6.76.82 ।।
तयोः पादाभिघाताच्च निमग्ना चाभवन्मही।
व्याघूर्णिततरङ्गश्च चुक्षुभे वरुणालयः ।। 6.76.83 ।।
ततः कुम्भं समुत्क्षिप्य सुग्रीवो लवणाम्भसि।
पातयामास वेगेन दर्शयन्नुदधेस्तलम् ।। 6.76.84 ।।
ततः कुम्भनिपातेन जलराशिः समुत्थितः।
विन्ध्यमन्दरसङ्काशो विससर्प समन्ततः ।। 6.76.85 ।।
ततः कुम्भः समुत्पत्य सुग्रीवमभिपत्य च।
आजघानोरसि क्रुद्धो वज्रवेगेन मुष्टिना ।। 6.76.86 ।।
तस्य चर्म च पुस्फोट बहु सुस्राव शोणितम्।
स च मुष्टिर्महावेगः प्रतिजघ्नेऽस्थिमण्डले ।। 6.76.87 ।।
तदा वेगेन तत्रासीत्तेजः प्रज्वलितं मुहुः।
वज्रनिष्पेषसञ्जाता ज्वाला मेरौ यथा गिरौ ।। 6.76.88 ।।
स तत्राभिहतस्तेन सुग्रीवो वानरर्षभः।
मुष्टिं संवर्तयामास वज्रकल्पं महाबलः ।। 6.76.89 ।।
अर्चिस्सहस्रविकचं रविमण्डलसप्रभम्।
स मुष्टिं पातयामास कुम्भस्योरसि वीर्यवान् ।। 6.76.90 ।।
स तु तेन प्रहारेण विह्वलो भृशताडितः।
निपपात तदा कुम्भो गतार्चिरिव पावकः ।। 6.76.91 ।।
मुष्टिनाऽभिहतस्तेन निपपाताशु राक्षसः।
लोहिताङ्ग इवाकाशाद्दीप्तरश्मिर्यदृच्छया ।। 6.76.92 ।।
कुम्भस्य पततो रूपं भग्नस्योरसि मुष्टिना।
बभौ रुद्राभिपन्नस्य यथा रूपं गवां पतेः ।। 6.76.93 ।।
तस्मिन् हते भीमपराक्रमेण प्लवङ्गमानामृषभेण युद्धे।
मही सशैला सवना चचाल भयं च रक्षांस्यधिकं विवेश ।। 6.76.94 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्सप्ततितमः सर्गः ।। 76 ।।
निकुम्भो भ्रातरं दृष्ट्वा सुग्रीवेण निपातितम्।
प्रदहन्निव कोपेन वानरेन्द्रमवैक्षत ।। 6.77.1 ।।
ततः स्रग्दामसन्नद्धं दत्तपञ्चाङ्गुलं शुभम्।
आददे परिघं वीरो नगेन्द्रशिखरोपमम् ।। 6.77.2 ।।
हेमपट्टपरिक्षिप्तं वज्रविद्रुमभूषितम्।
यमदण्डोपमं भीमं रक्षसां भयनाशनम् ।। 6.77.3 ।।
तमाविध्य महातेजाः शक्रध्वजसमं तदा।
विननाद विवृत्तास्यो निकुम्भो भीम विक्रमः ।। 6.77.4 ।।
उरोगतेन निष्केण भुजस्थैरङ्गदैरपि।
कुण्डलाभ्यां च चित्राभ्यां मालया च विचित्रया ।। 6.77.5 ।।
निकुम्भो भूषणैर्भाति तेन स्म परिघेण च।
यथेन्द्रधनुषा मेघः सविद्युत् स्तनयित्नुमान् ।। 6.77.6 ।।
परिघाग्रेण पुस्फोट वातग्रन्थिर्महात्मनः।
प्रजज्वाल सघोषश्च विधूम इव पावकः ।। 6.77.7 ।।
नगर्या विटपावत्या गन्धर्वभवनोत्तमैः।
सह चैवामरावत्या सर्वैश्च भवनैः सह ।। 6.77.8 ।।
सतारग्रहनक्षत्रं सचन्द्रं समहाग्रहम्।
निकुम्भपरिघाघूर्णं भ्रमतीव नभस्स्थलम् ।। 6.77.9 ।।
दुरासदश्च सञ्जज्ञे परिघाभरणप्रभः।
कपीनां स निकुम्भाग्निर्युगान्ताग्निरिवोत्थितः ।। 6.77.10 ।।
राक्षसा वानराश्चापि न शेकुः स्पन्दितुं भयात्।
हनुमांस्तु विवृत्योरस्तस्थौ प्रमुखतो बली ।। 6.77.11 ।।
परिघोपमबाहुस्तु परिघं भास्करप्रभम्।
बली बलवतस्तस्य पातयामास वक्षसि ।। 6.77.12 ।।
स्थिरे तस्योरसि व्यूढे परिघः शतधा कृतः।
विशीर्यमाणः सहसा उल्काशतमिवाम्बरे ।। 6.77.13 ।।
स तु तेन प्रहारेण विचचाल महाकपिः।
परिघेण समाधूतो यथाभूमिचलेऽचलः ।। 6.77.14 ।।
स तदाऽभिहतस्तेन हनुमान् प्लवगोत्तमः।
मुष्टिं संवर्तयामास बलेनातिमहाबलः ।। 6.77.15 ।।
तमुद्यम्य महातेजा निकुम्भोरसि वीर्यवान्।
अभिचिक्षेप वेगेन वेगवान् वायुविक्रमः ।। 6.77.16 ।।
ततः पुस्फोट चर्मास्य प्रसुस्राव च शोणितम्।
मुष्टिना तेन सञ्जज्ञे ज्वाला विद्युदिवोत्थिता ।। 6.77.17 ।।
स तु तेन प्रहारेण निकुम्भो विचचाल ह।
स्वस्थश्चापि निजग्राह हनुमन्तं महाबलम् ।। 6.77.18 ।।
विचुक्रुशुस्तदा सङ्ख्ये भीमं लङ्कानिवासिनः।
निकुम्भेनोद्यतं दृष्ट्वा हनुमन्तं महाबलम् ।। 6.77.19 ।।
स तदा ह्रियमाणोऽपि कुम्भकर्णात्मजेन ह।
आजघानानिलसुतो वज्रकल्पेन मुष्टिना ।। 6.77.20 ।।
आत्मानं मोचयित्वाऽथ क्षितावभ्यवपद्यत।
हनुमानुन्ममाथाशु निकुम्भं मारुतात्मजः ।। 6.77.21 ।।
निक्षिप्य परमायत्तो निकुम्भं निष्पिपेष ह।
उत्पत्य चास्य वेगेन पपातोरसि वीर्यवान् ।। 6.77.22 ।।
परिगृह्य च बाहुभ्यां परिवृत्य शिरोधराम्।
उत्पाटयामास शिरो भैरवं नदतो महत् ।। 6.77.23 ।।
अथ विनदति सादिते निकुम्भे पवनसुतेन रणे बभूव युद्धम्।
दशरथसुतराक्षसेन्द्रसून्वोर्भृशतरमागतरोषयोः सुभीमम् ।। 6.77.24 ।।
व्यपेते तु जीवे निकुम्भस्य हृष्टा विनेदुः प्लवङ्गा दिशः सस्वनुश्च।
चचालेव चोर्वी पफालेव च द्यौर्भयं राक्षसानां बलं चाविवेश ।। 6.77.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तसप्ततितमः सर्गः ।। 77 ।।
निकुम्भं च हतं श्रुत्वा कुम्भं च विनिपातितम्।
रावणः परमामर्षी प्रजज्वालानलो यथा ।। 6.78.1 ।। 
नैर्ऋतः क्रोधशोकाभ्यां द्वाभ्यां तु परिमूर्च्छितः।
खरपुत्रं विशालाक्षं मकराक्षमचोदयत् ।। 6.78.2 ।।
गच्छ पुत्र मयाऽऽज्ञप्तो बलेनाभिसमन्वितः।
राघवं लक्ष्मणं चैव जहि तांश्च वनौकसः ।। 6.78.3 ।।
रावणस्य वचः श्रुत्वा शूरमानी खरात्मजः।
बाढमित्यब्रवीद्धृष्टो मकाराक्षो निशाचरः ।। 6.78.4 ।।
सोऽबिवाद्य दशग्रीवं कृत्वा चापि प्रदक्षिणम्।
निर्जगाम गृहाच्छुभ्राद्रावणस्याज्ञया बली ।। 6.78.5 ।।
समीपस्थं बलाध्यक्षं खरपुत्रोऽब्रवीदिदम्।
रथश्चानीयतां शीघ्रं सैन्यं चाहूयतां त्वरात् ।। 6.78.6 ।।
तस्य तद्वचनं श्रुत्वा बलाध्यक्षो निशाचरः।
स्यन्दनं च बलं चैव समीपं प्रत्यपादयत् ।। 6.78.7 ।।
प्रदक्षिणं रथं कृत्वा आरुरोह निशाचरः।
सूतं सञ्चोदयामास शीघ्रं मे रथमावह ।। 6.78.8 ।।
अथ तान् राक्षसान् सर्वान् मकराक्षोऽब्रवीदिदम्।
यूयं सर्वे प्रयुद्ध्यध्वं पुरस्तान्मम राक्षसाः ।। 6.78.9 ।।
अहं राक्षसराजेन रावणेन महात्मना।
आज्ञप्तः समरे हन्तुं तावुभौ रामलक्ष्मणौ ।। 6.78.10 ।।
अद्य रामं वधिष्यामि लक्ष्मणं च निशाचराः।
शाखामृगं च सुग्रीवं वानरांश्च शरोत्तमैः ।। 6.78.11 ।।
अद्य शूलनिपातैश्च वानराणां महाचमूम्।
प्रदहिष्यामि सम्प्राप्तः शुष्केन्धनमिवानलः ।। 6.78.12 ।।
मकराक्षस्य तच्छ्रुत्वा वचनं ते निशाचराः।
सर्वे नानायुधोपेता बलवन्तः समागताः ।। 6.78.13 ।।
ते कामरूपिणः सर्वे दंष्ट्रिणः पिङ्गलेक्षणाः।
मातङ्गा इव नर्दन्तो ध्वस्तकेशा भयानकाः ।। 6.78.14 ।।
परिवार्य महाकाया महाकायं खरात्मजम्।
अभिजग्मुस्ततो हृष्टाश्चालयन्तो वसुन्धराम् ।। 6.78.15 ।।
शङ्खभेरीसहस्राणामाहतानां समन्ततः।
क्ष्वेलितास्फोटितानां च ततः शब्दो महानभूत् ।। 6.78.16 ।।
प्रभ्रष्टोऽथ करात्तस्य प्रतोदः सारथेस्तदा।
पपात सहसा चैव ध्वजस्तस्य च रक्षसः ।। 6.78.17 ।।
तस्य ते रथयुक्ताश्च हया विक्रमवर्जिताः।
चरणैराकुलैर्गत्वा दीनाः सास्रमुखा ययुः ।। 6.78.18 ।।
प्रवाति पवनस्तस्मिन् सपांसुः खरदारुणः।
निर्याणे तस्य रौद्रस्य मकराक्षस्य दुर्मतेः ।। 6.78.19 ।।
तानि दृष्ट्वा निमित्तानि राक्षसा वीर्यवत्तमाः।
अचिन्त्य निर्गताः सर्वे यत्र तौ रामलक्ष्मणौ ।। 6.78.20 ।।
घनगजमहिषाङ्गतुल्यवर्णाः समरमुखेष्वसकृद्गदासिभिन्नाः।
अहमहमिति युद्धकौशलास्ते रजनिचराः परितः समुन्नदन्तः ।। 6.78.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टसप्ततितमः सर्गः ।। 78 ।।
निर्गतं मकाराक्षं ते दृष्ट्वा वानरयूथपाः।
आप्लुत्य सहसा सर्वे योद्धुकामा व्यवस्थिताः ।। 6.79.1 ।।
ततः प्रवृत्तं सुमहत् तद्युद्धं रोमहर्षणम्।
निशाचरैः प्लवङ्गानां देवानां दानवैरिव ।। 6.79.2 ।।
वृक्षशूलनिपातैश्च शिलापरिघपातनैः।
अन्योन्यं मर्दयन्ति स्म तदा कपिनिशाचराः ।। 6.79.3 ।।
शक्तिखड्गगदाकुन्तैस्तोमरैश्च निशाचराः।
पट्टिशैर्भिन्दिपालैश्च निर्घातैश्च समन्ततः ।। 6.79.4 ।।
पाशमुद्गरदण्डैश्च निखातैश्चापरे तदा।
कदनं कपिवीराणां चक्रुस्ते रजनीचराः ।। 6.79.5 ।।
बाणौघैरर्दिताश्चापि खरपुत्रेण वानराः।
सम्भ्रान्तमनसः सर्वे दुद्रुवुर्भयपीडिताः ।। 6.79.6 ।।
तान् दृष्ट्वा राक्षसाः सर्वे द्रवमाणान् वलीमुखान्।
नेदुस्ते सिंहवद्धृष्टा राक्षसा जितकाशिनः ।। 6.79.7 ।।
विद्रवत्सु तदा तेषु वानरेषु समन्ततः।
रामस्तान् वारयामास शरवर्षेण राक्षसान् ।। 6.79.8 ।।
वारितान् राक्षसान् दृष्ट्वा मकराक्षो निशाचरः।
क्रोधानलसमाविष्टो वचनं चेदमब्रवीत् ।। 6.79.9 ।।
तिष्ठ राम मया सार्धं द्वन्द्वयुद्धं ददामि ते।
त्याजयिष्यामि ते प्राणान् धनुर्मुक्तैः शितैः शरैः ।। 6.79.10 ।।
यत्तदा दण्डकारण्ये पितरं हतवान् मम।
मदग्रतः स्वकर्मस्थं दृष्ट्वा रोषोऽभिवर्धते ।। 6.79.11 ।।
दह्यन्ते भृशमङ्गानि दुरात्मन् मम राघव।
यन्मयाऽसि न दृष्टस्त्वं तस्मिन् काले महावने ।। 6.79.12 ।।
दिष्ट्याऽसि दर्शनं राम मम त्वं प्राप्तवानिह।
काङ्क्षितोऽसि क्षुधार्तस्य सिंहस्येवेतरो मृगः ।। 6.79.13 ।।
अद्य मद्बाणवेगेन प्रेतराङ्विषयं गतः।
ये त्वया निहता वीराः सह तैश्च समेष्यसि ।। 6.79.14 ।।
बहुनाऽत्र किमुक्तेन शृणु राम वचो मम।
पश्यन्तु सकला लोकास्त्वां मां चैव रणाजिरे ।। 6.79.15 ।।
अस्त्रैर्वा गदया वापि बाहुभ्यां वा महाहवे।
अभ्यस्तं येन वा राम तेनैव युधि वर्तताम् ।। 6.79.16 ।।
मकराक्षवचः क्षुत्वा रामो दशरथात्मजः।
अब्रवीत् प्रहसन् वाक्यमुत्तरोत्तरवादिनम् ।। 6.79.17 ।।
कत्थसे किं वृथा रक्षो बहून्यसदृशानि तु।
न रणे शक्यते जेतुं विना युद्धेन वाग्बलात् ।। 6.79.18 ।।
चतुर्दशसहस्राणि रक्षसां त्वत्पिता च यः।
त्रिशिरा दूषणश्चैव दण्डके निहता मया ।। 6.79.19 ।।
स्वाशितास्तव मांसेन गृध्रगोमायुवायसाः।
भविष्यन्त्यद्य वै पाप तीक्ष्णतुण्डनखाङ्कुराः ।। 6.79.20 ।।
राघवेणैवमुक्तस्तु खरपुत्रो निशाचरः।
बाणौघानमुचत्तस्मै राघवाय रणाजिरे ।। 6.79.21 ।।
तान् शरान् शरवर्षेण रामश्चिच्छेद नैकधा।
निपेतुर्भुवि ते च्छिन्ना रुक्मपुङ्खाः सहस्रशः ।। 6.79.22 ।।
तद्युद्धमभवत्तत्र समेत्यान्योन्यमोजसा।
रक्षसः खरपुत्रस्य सूनोर्दशरथस्य च ।। 6.79.23 ।।
जीमूतयोरिवाकाशे शब्दो ज्यातलयोस्तदा।
धनुर्मुक्तः स्वनोत्कृष्टः श्रूयते च रणाजिरे ।। 6.79.24 ।।
देवदानवगन्धर्वाः किन्नराश्च महोरगाः।
अन्तरिक्षगताः सर्वे द्रष्टुकामास्तदद्भुतम् ।। 6.79.25 ।।
विद्धमन्योन्यगात्रेषु द्विगुणं वर्धते परम्।
कृतप्रतिकृतान्योन्यं कुरुतां तौ रणाजिरे ।। 6.79.26 ।।
राममुक्तांस्तु बाणौघान् राक्षसस्त्वच्छिनद्रणे।
रक्षोमुक्तांस्तु रामो वै नैकधा प्राच्छिनच्छरैः ।। 6.79.27 ।।
बाणौघैर्वितताः सर्वा दिशश्च प्रदिशस्तथा।
सञ्छन्ना वसुधा चैव समन्तान्न प्रकाशते ।। 6.79.28 ।।
ततः क्रुद्धो महाबाहुर्धनुश्चिच्छेद रक्षसः।
अष्टाभिरथ नाराचैः सूतं विव्याध राघवः ।। 6.79.29 ।।
भित्त्वा शरै रथं रामो रथाश्वान् समपातयत्।
विरथो वसुधां तिष्ठन् मकराक्षो निशाचरः ।। 6.79.30 ।।
तत्तिष्ठद्वसुधां रक्षः शूलं जग्राह पाणिना।
त्रासनं सर्वभूतानां युगान्ताग्निसमप्रभम् ।। 6.79.31 ।।
विभ्राम्य तु महच्छूलं प्रज्वलत्तन्निशाचरः।
स क्रोधात् प्राहिणोत्तस्मै राघवाय महाहवे ।। 6.79.32 ।।
तमापतन्तं ज्वलितं खरपुत्रकराच्च्युतम्।
बाणैस्तु त्रिभिराकाशे शूलं चिच्छेद राघवः ।। 6.79.33 ।।
स च्छिन्नो नैकाधा शूलो दिव्यहाटकमण्डितः।
व्यशीर्यत महोल्केव रामबाणार्दितो भुवि ।। 6.79.34 ।।
तच्छूलं निहतं दृष्ट्वा रामेणाक्लिष्टकर्मणा।
साधु साध्विति भूतानि व्याहरन्ति नभोगता ।। 6.79.35 ।।
तं दृष्ट्वा निहतं शूलं मकाराक्षो निशाचरः।
मुष्टिमुद्यम्य काकुत्स्थं तिष्ठ तिष्ठेति चाब्रवीत् ।। 6.79.36 ।।
स तं दृष्ट्वा पतन्तं वै प्रहस्य रघुनन्दनः।
पावकास्त्रं ततो रामः सन्दधे तु शरासने ।। 6.79.37 ।।
तेनास्त्रेण हतं रक्षः काकुत्स्थेन तदा रणे।
सञ्छिन्नहृदयं तत्र पपात च ममार च ।। 6.79.38 ।।
दृष्ट्वा ते राक्षसाः सर्वे मकराक्षस्य पातनम्।
लङ्कामेवाभ्यधावन्त रामबाणार्दितास्तदा ।। 6.79.39 ।।
दशरथनृपपुत्रबाणवेगै रजनिचरं निहतं खरात्मजं तम्।
ददृशुरथ सुरा भृशं प्रहृष्टा गिरिमिव वज्रहतं यथा विकीर्णम् ।। 6.79.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनाशीतितमः सर्गः ।। 
79 ।।
मकराक्षं हतं श्रुत्वा रावणः समितिञ्जयः।
क्रोधेन महताऽऽविष्टो दन्तान् कटकटापयन् ।। 6.80.1 ।।
कुपितश्च तदा तत्र किं कार्यमिति चिन्तयन्।
आदिदेशाथ सङ्क्रुद्धो रणायेन्द्रजितं सुतम् ।। 6.80.2 ।।
जहि वीर महावीर्यौ भ्रातरौ रामलक्ष्मणौ।
अदृश्यो दृश्यमानो वा सर्वथा त्वं बलाधिकः ।। 6.80.3 ।।
त्वमप्रतिमकर्माणमिन्द्रं जयसि संयुगे।
किं पुनर्मानुषौ दृष्ट्वा न वधिष्यसि संयुगे ।। 6.80.4 ।।
तथोक्तो राक्षसेन्द्रेण प्रतिगृह्य पितुर्वचः।
यज्ञभूमौ स विधिवत् पावकं जुहवेन्द्रजित् ।। 6.80.5 ।।
जुह्वतश्चापि तत्राग्निं रक्तोष्णीषधराः स्त्रियः।
आजग्मुस्तत्र सम्भ्रान्ता राक्षस्यो यत्र रावणिः ।। 6.80.6 ।।
शस्त्राणि शरपत्राणि समिधोऽथ विभीतकाः।
लोहितानि च वासांसि स्रुवं कार्ष्णायसं तथा ।। 6.80.7 ।।
सर्वतोऽग्निं समास्तीर्य शरपत्रैः सतोमरैः।
छागस्य कृष्णवर्णस्य गलं जग्राह जीवितः ।। 6.80.8 ।।
सकृदेव समिद्धस्य विधूमस्य महार्चिषः।
बभूवुस्तानि लिङ्गानि विजयं दर्शयन्ति च ।। 6.80.9 ।।
प्रदक्षिणावर्तशिखस्तप्तहाटकसन्निभः।
हविस्तत् प्रतिजग्राह पावकः स्वयमुत्थितः ।। 6.80.10 ।।
हुत्वाऽग्निं तर्पयित्वा च देवदानवराक्षसान्।
आरुरोह रथश्रेष्ठमन्तर्धानगतं शुभम् ।। 6.80.11 ।।
स वाजिभिश्चतुर्भिश्च बाणैश्च निशितैर्युतः।
आरोपितमहाचापः शुशुभे स्यन्दनोत्तमः ।। 6.80.12 ।।
जाज्वल्यमानो वपुषा तपनीयपरिच्छदः।
मृगैश्चन्द्रार्धचन्द्रैश्च स रथः समलङ्कृतः ।। 6.80.13 ।।
जाम्बूनदमहाकम्बुर्दीप्तपावकसन्निभः।
बभूवेन्द्रजितः केतुर्वैडूर्यसमलङ्कृतः ।। 6.80.14 ।।
तेन चादित्यकल्पेन ब्रह्मास्त्रेण च पालितः।
स बभूव दुराधर्षो रावणिः सुमहाबलः ।। 6.80.15 ।।
सोऽभिनिर्याय नगरादिन्द्रजित् समितिञ्जयः।
हुत्वाऽग्निं राक्षसैर्मन्त्रैरन्तर्धानगतोऽब्रवीत् ।। 6.80.16 ।।
अद्य हत्वा रणे यौ तौ मिथ्या प्रव्राजितौ वने।
जयं पित्रे प्रदास्यामि रावणाय रणार्जितम् ।। 6.80.17 ।।
अद्य निर्वानरामुर्वीं हत्वा रामं सलक्ष्मणम्।
करिष्ये परमप्रीतिमित्युक्त्वाऽन्तरधीयत ।। 6.80.18 ।।
आपपाताथ सङ्क्रुद्धो दशग्रीवेण चोदितः।
तीक्ष्णकार्मुकनाराचैस्तीक्ष्णस्त्विन्द्ररिपू रणे ।। 6.80.19 ।।
स ददर्श महावीर्यो नागौ त्रिशिरसाविव।
सृजन्ताविषुजालानि वीरौ वानरमध्यगौ ।। 6.80.20 ।।
इमौ ताविति सञ्चिन्त्य सज्यं कृत्वा च कार्मुकम्।
सन्ततानेषुधाराभिः पर्जन्य इव वृष्टिमान् ।। 6.80.21 ।।
स तु वैहायसं प्राप्य सरथो रामलक्ष्मणौ।
अचक्षुर्विषये तिष्ठन् विव्याध निशितैः सऱैः ।। 6.80.22 ।।
तौ तस्य शरवेगेन परीतौ रामलक्ष्मणौ।
धनुषी सशरे कृत्वा दिव्यमस्त्रं प्रचक्रतुः ।। 6.80.23 ।।
प्रच्छादयन्तौ गगनं शरजालैर्महाबलौ।
तमस्त्रैः सूर्यसङ्काशैर्नैव पस्पृशतुः शरैः ।। 6.80.24 ।।
स हि धूमान्धकारं च चक्रे प्रच्छादयन्नभः।
दिशश्चान्तर्दधे श्रीमान्नीहारतमसावृताः ।। 6.80.25 ।।
नैव ज्यातलनिर्घोषो न च नेमिखुरस्वनः।
शश्रुवे चरतस्तस्य न च रूपं प्रकाशते ।। 6.80.26 ।।
घनान्धकारे तिमिरे शरवर्षमिवाद्भुतम्।
स ववर्ष महाबाहुर्नाराचशरवृष्टिभिः ।। 6.80.27 ।।
स रामं सूर्यसङ्काशैः शरैर्दत्तवरो भृशम्।
विव्याध समरे क्रुद्धः सर्वगात्रेषु रावणिः ।। 6.80.28 ।।
तौ हन्यमानौ नाराचैर्धाराभिरिव पर्वतौ।
हेमपुङ्खान्नरव्याघ्रौ तिग्मान् मुमुचतुः शरान् ।। 6.80.29 ।।
अन्तरिक्षे समासाद्य रावणिं कङ्कपत्रिणः।
निकृत्य पतगा भूमौ पेतुस्ते शोणितोक्षिताः ।। 6.80.30 ।।
अतिमात्रं शरौघेण पीड्यमानौ नरोत्तमौ।
तानिषून् पततो भल्लेरनेकैर्निचकृन्ततुः ।। 6.80.31 ।।
यतो हि ददृशाते तौ शरान्निपततः शितान्।
ततस्तु तौ दाशरथी ससृजातेऽस्त्रमुत्तमम् ।। 6.80.32 ।।
रावणिस्तु दिशः सर्वा रथेनातिरथः पतन्।
विव्याध तौ दाशरथी लध्वस्त्रो निशितैः शरैः ।। 6.80.33 ।।
तेनातिविद्धौ तौ वीरौ रुक्मपुङ्खैः सुसंहितैः।
बभूवतुर्दाशरथी पुष्पिताविव किंशुकौ ।। 6.80.34 ।।
नास्य वेद गतिं कश्चिन्न च रूपं धनुः शरान्।
न चान्यद्विदितं किञ्चित् सूर्यस्येवाभ्रसम्प्लवे ।। 6.80.35 ।।
तेन विद्धाश्च हरयो निहताश्च गतासवः।
बभूवुः शतशस्तत्र पतिता धरणीतले ।। 6.80.36 ।।
लक्ष्मणस्तु सुसङ्क्रुद्धो भ्रातरं वाक्यमब्रवीत्।
ब्राह्ममस्त्रं प्रयोक्ष्यामि वधार्थं सर्वरक्षसाम् ।। 6.80.37 ।।
तमुवाच ततो रामो लक्ष्मणं शुभलक्षणम् ।। 6.80.38 ।।
नैकस्य हेतो रक्षांसि पृथिव्यां हन्तु मर्हसि।
अयुध्यमानं प्रच्छन्नं प्राञ्जलिं शरणागतम्।
पलायन्तं प्रमत्तं वा न त्वं हन्तुमिहार्हसि ।। 6.80.39 ।।
अस्यैव तु वधे यत्नं करिष्यावो महाबल।
आदेक्ष्यावो महावेगानस्त्रानाशीविषोपमान् ।। 6.80.40 ।।
तमेनं मायिनं क्षुद्रमन्तर्हितरथं बलात्।
राक्षसं निहनिष्यन्ति दृष्ट्वा वानरयूथपाः ।। 6.80.41 ।।
यद्येष भूमिं विशते दिवं वा रसातलं वापि नभस्स्थलं वा।
एवं निगूढोऽपि ममास्त्रदग्धः पतिष्यते भूमितले गतासुः ।। 6.80.42 ।।
इत्येवमुक्त्वा वचनं महात्मा रघुप्रवीरः प्लवगर्षभैर्वृतः।
वधाय रौद्रस्य नृशंसकर्मणस्तदा महात्मा त्वरितं निरीक्षते ।। 6.80.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अशीतितमः सर्गः ।। 80 ।।
विज्ञाय तु मनस्तस्य राघवस्य महात्मनः।
सन्निवृत्याहवात्तस्मात् संविवेश पुरं ततः ।। 6.81.1 ।।
सोऽनुस्मृत्य वधं तेषां राक्षसानां तरस्विनाम्।
क्रोधताम्रेक्षणः शूरो निर्जगाम महाद्युतिः ।। 6.81.2 ।।
स पश्चिमेन द्वारेण निर्ययौ राक्षसैर्वृतः।
इन्द्रजित्तु महावीर्यः पौलस्त्यो देवकण्टकः ।। 6.81.3 ।।
इन्द्रजित्तु ततो दृष्ट्वा भ्रातरौ रामलक्ष्मणौ।
रणायाभ्युद्यतौ वीरौ मायां प्रादुष्करोत्तदा ।। 6.81.4 ।।
इन्द्रजित्तु रथे स्थाप्य सीतां मायामयीं ततः।
बलेन महताऽऽवृत्य तस्या वधमरोचयत् ।। 6.81.5 ।।
मोहनार्थं तु सर्वेषां बुद्धिं कृत्वा सुदुर्मतिः।
हन्तुं सीतां व्यवसितो वानराभिमुखो ययौ ।। 6.81.6 ।।
तं दृष्ट्वा त्वभिनिर्यान्तं नगर्याः काननौकसः।
उत्पेतुरभिसङ्क्रुद्धाः शिलाहस्ता युयुत्सवः ।। 6.81.7 ।।
हनुमान् पुरतस्तेषां जगाम कपिकुञ्जरः।
प्रगृह्य सुमहच्छृङ्गं पर्वतस्य दुरासदम् ।। 6.81.8 ।।
स ददर्श हतानन्दां सीतामिन्द्रजितो रथे।
एकवेणीधरां दीनामुपवासकृशाननाम् ।। 6.81.9 ।।
परिक्लिष्टैकवसनाममृजां राघवप्रियाम्।
रजोमलाभ्यामालिप्तैः सर्वगात्रैर्वरस्त्रियम् ।। 6.81.10 ।।
तां निरीक्ष्य मुहूर्तं तु मैथिलीत्यध्यवस्य तु।
बभूवाचिरदृष्टा हि तेन सा जनकात्मजा ।। 6.81.11 ।।
तां दीनां मलदिग्धाङ्गीं रथस्थां दृश्य मैथिलीम्।
बाष्पपर्याकुलमुखो हनुमान् व्यथितोऽभवत् ।। 6.81.12 ।।
अब्रवीत्तां तु शोकार्तां निरानन्दां तपस्विनीम्।
सीतां रथस्थितां दृष्ट्वा राक्षसेन्द्रसुताश्रिताम्।
किं समर्थितमस्येति चिन्तयन् स महाकपिः ।। 6.81.13 ।।
सह तैर्वानरश्रेष्ठैरभ्यधावत रावणिम् ।। 6.81.14 ।।
तद्वानरबलं दृष्ट्वा रावणिः क्रोधमूर्च्छितः।
कृत्वा विकोशं निस्त्रिंशं मूर्ध्नि सीतां परामृशत् ।। 6.81.15 ।।
तां स्त्रियं पश्यतां तेषां ताडयामास रावणिः।
क्रोशन्तीं राम रामेति मायया योजितां रथे ।। 6.81.16 ।।
गृहीतमूर्धजां दृष्ट्वा हनुमान् दैन्यमागतः।
शोकजं वारि नैत्राभ्यामसृजन्मारुतात्मजः ।। 6.81.17 ।।
तां दृष्ट्वा चारुसर्वाङ्गीं रामस्य महिषीं प्रियाम्।
अब्रवीत् परुषं वाक्यं क्रोधाद्रक्षोधिपात्मजम् ।। 6.81.18 ।।
दुरात्मन्नात्मनाशाय केशपक्षे परामृशः।
ब्रह्मर्षीणां कुले जातो राक्षसीं योनिमाश्रितः ।। 6.81.19 ।।
धिक् त्वां पापसमाचारं यस्य ते मतिरीदृशी ।। 6.81.20 ।।
नृशंसानार्य दुर्वृत्त क्षुद्र पापपराक्रम।
अनार्यस्येदृशं कर्म घृणा ते नास्ति निर्घृण ।। 6.81.21 ।।
च्युता गृहाच्च राज्याच्च रामहस्ताच्च मैथिली।
किं तवैषाऽपराद्धा हि यदेनां हन्तुमिच्छसि ।। 6.81.22 ।।
सीतां च हत्वा न चिरं जीविष्यसि कथञ्चन।
वधार्ह कर्मणाऽनेन मम हस्तगतो ह्यसि ।। 6.81.23 ।।
ये च स्त्रीघातिनां लोका लोकवध्येषु कुत्सिताः।
इह जिवितमुत्सृज्य प्रेत्य तान् प्रतिपत्स्यसे ।। 6.81.24 ।।
इति ब्रुवाणो हनुमान् सायुधैर्हरिभिर्वृतः।
अभ्यधावत सङ्क्रुद्धो राक्षसेन्द्रसुतं प्रति ।। 6.81.25 ।।
आपतन्तं महावीर्यं तदनीकं वनौकसाम्।
रक्षसां भीमवेगानामनीकं तु न्यवारयत् ।। 6.81.26 ।।
स तां बाणसहस्रेण विक्षोभ्य हरिवाहिनीम्।
हरिश्रेष्ठं हनूमन्तमिन्द्रजित् प्रत्युवाच ह ।। 6.81.27 ।।
सुग्रीवस्त्वं च रामश्च यन्निमित्तमिहागताः।
तां हनिष्यामि वैदेहीमद्यैव तव पश्यतः ।। 6.81.28 ।।
इमां हत्वा ततो रामं लक्ष्मणं त्वां च वानर।
सुग्रीवं च वधिष्यामि तं चानार्यं विभीषणम् ।। 6.81.29 ।।
न हन्तव्याः स्त्रियश्चेति यद्ब्रवीषि प्लवङ्गम।
पीडाकरममित्राणां यत् स्यात् कर्तव्यमेव तत् ।। 6.81.30 ।।
तमेवमुक्त्वा रुदतीं सीतां मायामयीं तदा।
शितधारेण खड्गेन निजघानेन्द्रजित् स्वयम् ।। 6.81.31 ।।
यज्ञोपवीतमार्गेण भिन्ना तेन तपस्विनी।
सा पृथिव्यां पृथुश्रोणी पपात प्रियदर्शना।
तामिन्द्रजित्स्वयं हत्वा हनुमन्तमुवाच ह ।। 6.81.32 ।।
मया रामस्य पश्येमां कोपेन च निषूदिताम्।
एषा विशस्ता वैदेही विफलो वः परिश्रमः ।। 6.81.33 ।।
ततः खड्गेन महता हत्वा तामिन्द्रिजित् स्वयम्।
हृष्टः स रथमास्थाय विननाद महास्वनम् ।। 6.81.34 ।।
वानराः शुश्रुवुः शब्दमदूरे प्रत्यवस्थिताः।
व्यादितास्यस्य नदतस्तहुर्गं संश्रितस्य च ।। 6.81.35 ।।
तथा तु सीतां विनिहत्य दुर्मतिः प्रहृष्टचेताः स बभूव रावणिः।
तं हृष्टरूपं समुदीक्ष्य वानरा विषण्णरूपाः सहसा प्रदुद्रुवुः ।। 6.81.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकाशीतितमः सर्गः ।। 81 ।।
श्रुत्वा तु भीमनिर्ह्रादं शक्राशनिसमस्वनम्।
वीक्षमाणा दिशः सर्वा दुद्रुवुर्वानरर्षभाः ।। 6.82.1 ।।
तानुवाच ततःसर्वान् हनुमान् मारुतात्मजः।
विषण्णवदनान् दीनांस्त्रस्तान् विद्रवतः पृथक् ।। 6.82.2 ।।
कस्माद्विषण्णवदना विद्रवध्वे प्लवङ्गमाः।
त्यक्तयुद्धसमुत्साहाः शूरत्वं क्वनु वो गतम् ।। 6.82.3 ।।
पृष्ठतोऽनुव्रजध्वं मामग्रतो यान्तमाहवे।
शूरैरभिजनोपेतैरयुक्तं हि निवर्तितुम् ।। 6.82.4 ।।
एवमुक्ताः सुसंहृष्टा वायुपुत्रेण वानराः।
शैलशृङ्गाण्यगांश्चैव जगृहुर्हृष्टमानसाः ।। 6.82.5 ।।
अभिपेतुश्च गर्जन्तो राक्षसान् वानरर्षभाः।
परिवार्य हनूमन्तमन्वयुश्च महाहवे ।। 6.82.6 ।।
स तैर्वानरमुख्यैश्च हनुमान् सर्वतो वृतः।
हुताशन इवार्चिष्मानदहच्छत्रुवाहिनीम् ।। 6.82.7 ।।
स राक्षसानां कदनं चकार सुमहाकपिः।
वृतो वानरसैन्येन कालान्तकयमोपमः ।। 6.82.8 ।।
स तु कोपेन चाविष्टः शोकेन च महाकपिः।
हनुमान् रावणिरथेऽपातयन्महतीं शिलाम् ।। 6.82.9 ।।
तामापतन्तीं दृष्ट्वैव रथः सारथिना तदा।
विधेयाश्वसमायुक्तः सुदूरमपवाहितः ।। 6.82.10 ।।
तमिन्द्रजितमप्राप्य रथस्थं सहसारथिम्।
विवेशधरणीं भित्त्वा सा शिला व्यर्थमुद्यता ।। 6.82.11 ।।
पातितायां शिलायां तु रक्षसां व्यथिता चमूः।
निपतन्त्या च शिलया राक्षसा मथिता भृशम् ।। 6.82.12 ।।
तमभ्यधावञ्छतशो नदन्तः काननौकसः ।। 6.82.13 ।।
ते द्रुमांश्च महावीर्या गिरिशृङ्गाणि चोद्यताः।
क्षिपन्तीन्द्रजितः सङ्ख्ये वानरा भीमविक्रमाः ।। 6.82.14 ।।
वृक्षशैलमहावर्षं विसृजन्तः प्लवङ्गमाः।
शत्रूणां कदनं चक्रुर्नेदुश्च विविधैः स्वरैः ।। 6.82.15 ।।
वानरैस्तैर्महावीर्यैर्घोररूपा निशाचराः।
वीर्यादभिहता वृक्षैर्व्यवेष्टन्त रणाजिरे ।। 6.82.16 ।।
स्वसैन्यमभिवीक्ष्याथ वानरार्दितमिन्द्रजित्।
प्रगृहीतायुधः क्रुद्धः परानभिमुखो ययौ ।। 6.82.17 ।।
स शरौघानवसृजन् स्वसैन्येनाभिसंवृतः।
जघान कपिशार्दूलान् स बहून् दृष्टविक्रमः ।। 6.82.18 ।।
शूलैरशनिभिः खड्गैः पट्टिशैः कूटमुद्गरैः।
ते चाप्यनुचरास्तस्य वानरान् जघ्नुरोजसा ।। 6.82.19 ।।
सस्कन्धविटपैः सालैः शिलाभिश्च महाबलः।
हनुमान् कदनं चक्रे रक्षसां भीमकर्मणाम् ।। 6.82.20 ।।
स निवार्य परानीकमब्रवीत्तान् वनौकसः।
हनुमान् सन्निवर्तध्वं न नः साध्यमिदं बलम् ।। 6.82.21 ।।
त्यक्त्वा प्राणान् विवेष्टन्तो रामिप्रियचिकीर्षवः।
यन्निमित्तं हि युद्ध्यामो हता सा जनकात्मजा ।। 6.82.22 ।।
इममर्थं हि विज्ञाप्य रामं सुग्रीवमेव च।
तौ यत् प्रतिविधास्येते तत् करिष्यामहे वयम् ।। 6.82.23 ।। 
इत्युक्त्वा वानरश्रेष्ठो वारयन् सर्ववानरान्।
शनैः शनैरसंत्रस्तः सबलः सन्न्यवर्तत ।। 6.82.24 ।।
ततः प्रेक्ष्य हनूमन्तं व्रजन्तं यत्र राघवः।
स होतुकामो दुष्टात्मा गतश्चैत्यनिकुम्भिलाम् ।। 6.82.25 ।।
निकुम्भिलामधिष्ठाय पावकं जुहवेन्द्रजित् ।। 6.82.26 ।।
यज्ञभूम्यां तु विधिवत् पावकस्तेन रक्षसा।
हूयमानः प्रजज्वाल मांसशोणितभुक् तदा ।। 6.82.27 ।।
सोऽर्चिःपिनद्धो ददृशे होमशोणिततर्पितः।
सन्ध्यागत इवादित्यः सुतीव्रोऽग्निः समुत्थितः ।। 6.82.28 ।।
अथेन्द्रजिद्राक्षसभूतये तु जुहाव हव्यं विधिना विधानवित्।
दृष्ट्वा व्यतिष्ठन्त च राक्षसास्ते महासमूहेषु नयानयज्ञाः ।। 6.82.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्व्यशीततमः सर्गः ।। 82 ।।
राघवश्चापि विपुलं तं राक्षसवनौकसाम्।
श्रुत्वा सङ्ग्रामनिर्घोषं जाम्बवन्तमुवाच ह ।। 6.83.1 ।।
सौम्य नूनं हनुमता क्रियते कर्म दुष्करम्।
श्रूयते हि यथा भीमः सुमहानायुधस्वनः ।। 6.83.2 ।।
तद्गच्छ कुरु साहाय्यं स्वबलेनाभिसंवृतः।
क्षिप्रमृक्षपते तस्य कपिश्रेष्ठस्य युध्यतः ।। 6.83.3 ।।
ऋक्षाराजस्तथोक्तस्तु स्वेनानीकेन संवृतः।
आगच्छत् पश्चिमं द्वारं हनुमान् यत्र वानरः ।। 6.83.4 ।।
अथायान्तं हनूमन्तं ददर्शर्क्षपतिः पथि।
वानरैः कृतसङ्ग्रामैः श्वसद्भिरभिसंवृतम् ।। 6.83.5 ।।
दृष्ट्वा पथि हनूमांश्च तदृक्षबलमुद्यतम्।
नीलमेघनिभं भीमं सन्निवार्य न्यवर्तत ।। 6.83.6 ।।
स तेन हरिसैन्येन सन्निकर्षं महायशाः।
शीघ्रमागम्य रामाय दुःखितो वाक्यमब्रवीत् ।। 6.83.7 ।।
समरे युद्ध्यमानानामस्माकं प्रेक्षतां पुरः।
जघान रुदतीं सीतामिन्द्रिजिद्रावणात्मजः ।। 6.83.8 ।।
उद्भ्रान्तचित्तस्तां दृष्ट्वा विषण्णोऽहमरिन्दम।
तदहं भवतो वृत्तं विज्ञापयितुमागतः ।। 6.83.9 ।।
तस्य तद्वचनं श्रुत्वा राघवः शोकमूर्च्छितः।
निपपात तदा भूमौ छिन्नमूल इव द्रुमः ।। 6.83.10 ।।
तं भूमौ देवसङ्काशं पतितं प्रेक्ष्य राघवम्।
अभिपेतुः समुत्पत्य सर्वतः कपिसत्तमाः ।। 6.83.11 ।।
असिञ्चन् सलिलैश्चैनं पद्मोत्पलसुगन्धिभिः।
प्रदहन्तमनासाद्यं सहसाऽग्निमिवोच्छिखम् ।। 6.83.12 ।।
तं लक्ष्मणोऽथ बाहुभ्यां परिष्वज्य सुदुःखितः।
उवाच राममस्वस्थं वाक्यं हेत्वर्थसंयुतम् ।। 6.83.13 ।।
शुभे वर्त्मनि तिष्ठन्तं त्वामार्य विजितेन्द्रियम्।
अनर्थेभ्यो न शक्नोति त्रातुं धर्मो निरर्थकः ।। 6.83.14 ।।
भूतानां स्थावराणां च जङ्गमानां च दर्शनम्।
यथाऽस्ति न तथा धर्मस्तेन नास्तीति मे मतिः ।। 6.83.15 ।।
यथैव स्थावरं व्यक्तं जङ्गमं च तथाविधम्।
नायमर्थस्तथा युक्तस्त्वद्विधो न विपद्यते ।। 6.83.16 ।।
यद्यधर्मो भवेद्भूतो रावणो नरकं व्रजेत्।
भवांश्च धर्मयुक्तो वै नैवं व्यसनमाप्नुयात् ।। 6.83.17 ।।
तस्य च व्यसनाभावाद् व्यसनं च गते त्वयि।
धर्मो भवत्यधर्मश्च परस्परविरोधिनौ ।। 6.83.18 ।।
धर्मेणोपलभेद्धर्ममधर्मं चाप्यधर्मतः।
यद्यधर्मेण युज्येयुर्येष्वधर्मः प्रतिष्ठितः ।। 6.83.19 ।।
यदि धर्मेण युज्येरन्नाधर्मरुचयो जनाः।
धर्मेण चरतां धर्मस्तथा चैषां फलं भवेत् ।। 6.83.20 ।।
यस्मादर्था विवर्धन्ते येष्वधर्मः पतिष्ठितः।
क्लिश्यन्ते धर्मशीलाश्च तस्मादेतौ निरर्थकौ ।। 6.83.21 ।।
वध्यन्ते पापकर्माणो यद्यधर्मेण राघव।
वधकर्म हतोऽधर्मः स हतः कं वधिष्यति ।। 6.83.22 ।।
अथवा विहितेनायं हन्यते हन्ति वा परम्।
विधिरालिप्यते तेन न स पापेन कर्मणा ।। 6.83.23 ।।
अदृष्टप्रतिकारेण त्वव्यक्तेनासता सता।
कथं शक्यं परं प्राप्तुं धर्मेणारिविकर्शन ।। 6.83.24 ।।
यदि सत् स्यात् सतां मुख्य नासत् स्यात्तव किञ्चन।
त्वया यदीदृशं प्राप्तं तस्मात् सन्नोपपद्यते ।। 6.83.25 ।।
अथवा दुर्बलः क्लीबो बलं धर्मोऽनुवर्तते।
दुर्बलो हृतमर्यादो न सेव्य इति मे मतिः ।। 6.83.26 ।।
बलस्य यदि चेद्धर्मो गुणभूतः पराक्रमे।
धर्ममुत्सृज्य वर्तस्व यथा धर्मे तथा बले ।। 6.83.27 ।।
अथ चेत् सत्यवचनं धर्मः किल परन्तप।
अनृतस्त्वय्यकरुणः किं न बद्धस्त्वया पिता ।। 6.83.28 ।।
यदि धर्मो भवेद्भूतो अधर्मो वा परन्तप।
न स्म हत्वा मुनिं वज्री कुर्यादिज्यां शतक्रतुः ।। 6.83.29 ।।
अधर्मसंश्रितो धर्मो विनाशयति राघव।
सर्वमेतद्यथाकामं काकुत्स्थ कुरुते नरः ।। 6.83.30 ।।
मम चेदं मतं तात धर्मोऽयमिति राघव।
धर्ममूलं त्वया छिन्नं राज्यमुत्सृजता तदा ।। 6.83.31 ।।
अर्थेभ्यो हि विवृद्धेभ्यः संवृत्तेभ्यस्ततस्ततः।
क्रियाः सर्वाः प्रवर्तन्ते पर्वतेभ्य इवापगाः ।। 6.83.32 ।।
अर्थेन हि वियुक्तस्य पुरुषस्याल्पतेजसः।
व्युच्छिद्यन्ते क्रियाः सर्वा ग्रीष्मे कुसरितो यथा ।। 6.83.33 ।।
सोऽयमर्थं परित्यज्य सुखकामः सुखैधितः।
पापमारभते कर्तुं ततो दोषः प्रवर्तते ।। 6.83.34 ।।
यस्यार्थास्तस्य मित्राणि यस्यार्थास्तस्य बान्धवाः।
यस्यार्थाः स पुमान् लोके यस्यार्थाः स च पण्डितः ।। 6.83.35 ।।
यस्यार्थाः स च विक्रान्तो यस्यार्थाः स च बुद्धिमान्।
यस्यार्थाः स महाभागो यस्यार्थाः स महागुणः ।। 6.83.36 ।।
अर्थस्यैते परित्यागे दोषाः प्रव्याहृता मया।
राज्यमुत्सृजता वीर येन बुद्धिस्त्वया कृता ।। 6.83.37 ।।
यस्यार्था धर्मकामार्थास्तस्य सर्वं प्रदक्षिणम्।
अधनेनार्थकामेन नार्थः शक्यो विचिन्वता ।। 6.83.38 ।।
हर्षः कामश्च दर्पश्च धर्मः क्रोधः शमो दमः।
अर्थादेतानि सर्वाणि प्रवर्तन्ते नराधिप ।। 6.83.39 ।।
येषां नश्यत्ययं लोकश्चरतां धर्मचारिणाम्।
तेऽर्थास्त्वयि न दृश्यन्ते दुर्दिनेषु यथा ग्रहाः ।। 6.83.40 ।।
त्वयि प्रव्रजिते वीर गुरोश्च वचने स्थिते।
रक्षसाऽपहृता भार्या प्राणैः प्रियतरा तव ।। 6.83.41 ।।
तदद्य विपुलं वीर दुःखमिन्द्रजिता कृतम्।
कर्मणा व्यपनेष्यामि तस्मादुत्तिष्ठ राघव ।। 6.83.42 ।।
उत्तिष्ठ नरशार्दूल दीर्घवाहो दृढव्रत।
किमात्मानं महात्मानमात्मानं नावबुध्यसे ।। 6.83.43 ।।
अयमनघ तवोदितः प्रियार्थं जनकसुतानिधनं निरीक्ष्य रुष्टः।
सहयगजरथां सराक्षसेन्द्रां भृशमिषुभिर्विनिपातयामि लङ्काम् ।। 6.83.44 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्र्यशीतितमः सर्गः ।। 83 ।।
राममाश्वासयाने तु लक्ष्मणे भ्रातृवत्सले।
निक्षिप्य गुल्मान् स्वस्थाने तत्रागच्छद्विभीषणः ।। 6.84.1 ।।
नानाप्रहरणैर्वीरैश्चतुर्भिः सचिवैर्वृतः।
नीलाञ्जनचयाकारैर्मातङ्गैरिव यूथपः ।। 6.84.2 ।।
सोऽभिगम्य महात्मानं राघवं शोकलालसम्।
वानरांश्चैव ददृशे बाष्पपर्याकुलेक्षणान् ।। 6.84.3 ।।
राघवं च महात्मानमिक्ष्वाकुकुलनन्दनम्।
ददर्श मोहमापन्नं लक्ष्मणस्याङ्कमाश्रितम् ।। 6.84.4 ।।
व्रीडितं शोकसन्तप्तं दृष्ट्वा रामं विभीषणः।
अन्तर्दुःखेन दीनात्मा किमेतदिति सोऽब्रवीत् ।। 6.84.5 ।।
विभीषणमुखं दृष्ट्वा सुग्रीवं तांश्च वानरान्।
लक्ष्मणोवाच मन्दार्थमिदं बाष्पपरिप्लुतः ।। 6.84.6 ।।
हतामिन्द्रजिता सीतामिह श्रुत्वैव राघवः।
हनुमद्वचनात् सौम्य ततो मोहमुपागतः ।। 6.84.7 ।।
कथयन्तं तु सौमित्रिं सन्निवार्य विभीषणः ।। 6.84.8 ।।
मनुजेन्द्रार्तरूपेण यदुक्तं च हनूमता।
तदयुक्तमहं मन्ये सागरस्येव शोषणम् ।। 6.84.9 ।।
अभिप्रायं तु जानामि रावणस्य दुरात्मनः।
सीतां प्रति महाबाहो न च घातं करिष्यति ।। 6.84.10 ।।
याच्यमानस्तु बहुशो मया हितचिकीर्षुणा।
वैदेहीमुत्सृजस्वेति न च तत् कृतवान् वचः ।। 6.84.11 ।।
नैव साम्ना न दानेन न भेदेन कुतो युधा।
सा द्रुष्टुमपि शक्येत नैव चान्येन केनचित् ।। 6.84.12 ।।
वानरान् मोहयित्वा तु प्रतियातः स राक्षसः।
चैत्यं निकुम्भिलां नाम यत्र होमं करिष्यति ।। 6.84.13 ।।
हुतवानुपयातो हि देवैरपि सवासवैः।
दुराधर्षो भवत्येव सङ्ग्रामे रावणात्मजः ।। 6.84.14 ।।
तेन मोहयता नूनमेषा माया प्रयोजिता।
विघ्नमन्विच्छता तत्र वानराणां पराक्रमे ।। 6.84.15 ।।
ससैन्यास्तत्र गच्छामो यावत्तन्न समाप्यते।
त्यजेमं नरशार्दूल मिथ्यासन्तापमागतम्।
सीदते हि बलं सर्वं दृष्ट्वा त्वां शोककर्शितम् ।। 6.84.16 ।।
इह त्वं स्वस्थहृदयस्तिष्ठ सत्त्वसमुच्छ्रितः।
लक्ष्मणं प्रेषयास्माभिः सह सैन्यानुकर्षिभिः ।। 6.84.17 ।।
एष तं नरशार्दूलो रावणिं निशितैः शरैः।
त्याजयिष्यति तत् कर्म ततो वध्यो भविष्यति ।। 6.84.18 ।।
तस्यैते निशितास्तीक्ष्णाः पत्रिपत्राङ्गवाजिनः।
पतत्रिण इवासौम्याः शराः पास्यन्ति शोणितम् ।। 6.84.19 ।।
तं सन्दिश महावाहो लक्ष्मणं शुभलक्षणम्।
राक्षसस्य विनाशाय वज्रं वज्रधरो यथा ।। 6.84.20 ।।
मनुजवर न कालविप्रकर्षो रिपुनिधनं प्रति यत् क्षमोऽद्य कर्तुम्।
त्वमति सृज रिपोर्वधाय वाणीममररिपोर्मथने यथा महेन्द्रः ।। 6.84.21 ।।
समाप्तकर्मा हि स राक्षसाधिपो भवत्यदृस्यः समरे सुरासुरैः।
युयुत्सता तेन समाप्तकर्मणा भवेत् सुराणामपि संशयो महान् ।। 6.84.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुरशीतितमः सर्गः ।। 84 ।।
तस्य तद्वचनं श्रुत्वा राघवः शोककर्शितः।
नोपधारयते व्यक्तं यदुक्तं तेन रक्षसा ।। 6.85.1 ।।
ततो धैर्यमवष्टभ्य रामः परपुरञ्जयः।
विभीषणमुपासीनमुवाच कपिसन्निधौ ।। 6.85.2 ।।
नैर्ऋताधिपते वाक्यं यदुक्तं ते विभीषण।
भूयस्तच्छ्रोतुमिच्छामि ब्रूहि यत्ते विवक्षितम् ।। 6.85.3 ।।
राघवस्य वचः श्रुत्वा वाक्यं वाक्यविशारदः।
यत्तत्पुनरिदं वाक्यं बभाषे स विभीषणः ।। 6.85.4 ।।
यथाज्ञप्तं महाबाहो त्वया गुल्मनिवेशनम्।
तत्तथाऽनुष्ठितं वीर त्वद्वाक्यसमनन्तरम् ।। 6.85.5 ।।
तान्यनीकानि सर्वाणि विभक्तानि समन्ततः।
विन्यस्ता यूथपाश्चैव यथान्यायं विभागशः ।। 6.85.6 ।।
भूयस्तु मम विज्ञाप्यं तच्छृणुष्व महायशः ।। 6.85.7 ।।
त्वय्यकारणसन्तप्ते सन्तप्तहृदया वयम्।
त्यज राजन्निमं शोकं मिथ्या सन्तापमागतम् ।। 6.85.8 ।।
तदियं त्यज्यतां चिन्ता शत्रुहर्षविवर्धनी।
उद्यमः क्रियतां वीर हर्षः समुपसेव्यताम् ।। 6.85.9 ।।
प्राप्तव्या वदि ते सीता हन्तव्याश्च निशाचराः।
रघुनन्दन वक्ष्यामि श्रूयतां मे हितं वचः ।। 6.85.10 ।।
साध्वयं यातु सौमित्रिर्बलेन महता वृतः।
निकुम्भिलायां सम्प्राप्य हन्तुं रावणिमाहवे ।। 6.85.11 ।।
धनुर्मण्डलनिर्मुक्तैराशीविषविषोपमैः।
शरैर्हन्तुं महेष्वासो रावणिं समितिञ्जयः ।। 6.85.12 ।।
तेन वीर्येण तपसा वरदानात् स्वयम्भुवः।
अस्त्रं ब्रह्मशिरः प्राप्तं कामगाश्च तुरङ्गमाः ।। 6.85.13 ।।
स एष सह सैन्येन प्राप्तः किल निकुम्भिलाम्।
यद्युत्तिष्ठेत् कृतं कर्म हतान् सर्वांश्च विद्धि नः ।। 6.85.14 ।।
निकुम्भिलामसम्प्राप्तमहुताग्निं च यो रिपुः।
त्वामाततायिनं हन्यादिन्द्रशत्रोः स ते वधः।
वरो दत्तो महाबाहो सर्वलोकेश्वरेण वै ।। 6.85.15 ।।
इत्येवं विहितो राजन् वधस्तस्यैष धीमतः।
वधायेन्द्रजितो राम सन्दिशस्व महाबल।
हते तस्मिन् हतं विद्धि रावणं ससुहृज्जनम् ।। 6.85.16 ।।
विभीषणवचः श्रुत्वा राघवो वाक्यमब्रवीत् ।। 6.85.17 ।।
जानामि तस्य रौद्रस्य मायां सत्यपराक्रम।
स हि ब्रह्मास्त्रवित् प्राज्ञो महामायो महाबलः।
करोत्यसञ्ज्ञान् सङ्ग्रामे देवान् सवरुणानपि ।। 6.85.18 ।।
तस्यान्तरिक्षे चरतो रथस्थस्य महायशः।
न गतिर्ज्ञायते तस्य सूर्यस्येवाभ्रसम्प्लवे ।। 6.85.19 ।।
राघवस्तु रिपोर्ज्ञात्वामायावीर्यं दुरात्मनः।
लक्ष्मणं कीर्तिसम्पन्नमिदं वचनमब्रवीत् ।। 6.85.20 ।।
यद्वानरेन्द्रस्य बलं तेन सर्वेण संवृतः।
हनुमत्प्रमुखैश्चैव यूथपैः सह लक्ष्मण ।। 6.85.21 ।।
जाम्बवेनर्क्षपतिना सहसैन्येन संवृतः।
जहि तं राक्षससुतं मायाबलविशारदम् ।। 6.85.22 ।।
अयं त्वां सचिवैः सार्द्धं महात्मा रजनीचरः।
अभिज्ञस्तस्य देशस्य पृष्ठतोऽनुगमिष्यति ।। 6.85.23 ।।
राघवस्य वचः श्रुत्वा लक्ष्मणः सविभीषणः।
जाग्राह कार्मुकश्रेष्ठमत्यद्भुतपराक्रमः ।। 6.85.24 ।।
सन्नद्धः कवची खड्गी सशरो हेमचापधृत्।
रामपादावुपस्पृश्य हृष्टः सौमित्रिरब्रवीत् ।। 6.85.25 ।।
अद्य मत्कार्मुकोन्मुक्ताः शरा निर्भिद्य रावणिम्।
लङ्कामभिपतिष्यन्ति हंसाः पुष्करिणीमिव ।। 6.85.26 ।।
अद्यैव तस्य रौद्रस्य शरीरं मामकाः शराः।
विधमिष्यन्ति भित्त्वा तं महाचापगुणच्युताः ।। 6.85.27 ।।
स एवमुक्त्वा द्युतिमान् वचनं भ्रातुरग्रतः।
स रावणिवधाकाङ्क्षी लक्ष्मणस्त्वरितो ययौ ।। 6.85.28 ।।
सोऽभिवाद्य गुरोः पादौ कृत्वा चापि प्रदक्षिणम्।
निकुम्भिलामभिययौ चैत्यं रावणिपालितम् ।। 6.85.29 ।।
विभीषणेन सहितो राजपुत्रः प्रतापवान्।
कृतस्वस्त्ययनो भ्रात्रा लक्ष्मणस्त्वरितो ययौ ।। 6.85.30 ।।
वानराणां सहस्रैस्तु हनुमान् बहुभिर्वृतः।
विभीषणश्च सामात्यस्तदा लक्ष्मणमन्वगात् ।। 6.85.31 ।।
महता हरिसैन्येन सवेगमभिसंवृतः।
ऋक्षराजबलं चैव ददर्श पथि विष्ठितम् ।। 6.85.32 ।।
स गत्वा दूरमध्वानं सौमित्रिर्मित्रनन्दनः।
राक्षसेन्द्रबलं दूरादपश्यद् व्यूहमास्थितम् ।। 6.85.33 ।।
स तं प्राप्य धनुष्पाणिर्मायायोगमरिन्दमः।
तस्थौ ब्रह्मविधानेन विजेतुं रघुनन्दनः ।। 6.85.34 ।।
विभीषणेन सहितो राजपुत्रः प्रतापवान्।
अङ्गदेन च वीरेण तथाऽनिलसुतेन च ।। 6.85.35 ।।
विविधममलशस्त्रभास्वरं तद् ध्वजगहनं विपुलं महारथैश्च।
प्रतिभयतममप्रमेयवेगं तिमिरमिव द्विषतां बलं विवेश ।। 6.85.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चाशीतितमः सर्गः ।। 85 ।।
अथ तस्यामवस्थायां लक्ष्मणं रावणानुजः।
परेषामहितं वाक्यमर्थसाधकमब्रवीत् ।। 6.86.1 ।।
यदेतद्राक्षसानीकं मेघश्यामं विलोक्यते।
एतदायोध्यतां शीघ्रं कपिभिः पादपायुधैः ।। 6.86.2 ।।
अस्यानीकस्य महतो भेदने यत लक्ष्मण।
राक्षसेन्द्रसुतोऽप्यत्र भिन्ने दृश्यो भविष्यति ।। 6.86.3 ।।
स त्वमिन्द्राशनिप्रख्यैः शरैरवकिरन् परान्।
अभिद्रवाशु यावद्वै नैतत् कर्म समाप्यते ।। 6.86.4 ।।
जहि वीर दुरात्मानं मायापरमधार्मिकम्।
रावणिं क्रूरकर्माणं सर्वलोकभयावहम् ।। 6.86.5 ।।
विभीषणवचः श्रुत्वा लक्ष्मणः शुभलक्षणः।
ववर्ष शरवर्षाणि राक्षसेन्द्रसुतं प्रति ।। 6.86.6 ।।
ऋक्षाः शाखामृगाश्चापि द्रुमाद्रिनखयोधिनः।
अभ्यधावन्त सहितास्तदनीकमवस्थितम् ।। 6.86.7 ।।
राक्षसाश्च शितैर्बाणैरसिभिः शक्तितोमरैः।
उद्यतैः समवर्तन्त कपिसैन्यजिघांसवः ।। 6.86.8 ।।
स सम्प्रहारस्तुमुलः सञ्जज्ञे कपिराक्षसाम्।
शब्देन महता लङ्कां नादयन् वै समन्ततः ।। 6.86.9 ।।
शस्त्रैश्च बहुधाकारैः शितैर्बाणैश्च पादपैः।
उद्यतैर्गिरिशृङ्गैश्च घोरैराकाशमावृतम् ।। 6.86.10 ।।
ते राक्षसा वानरेषु विकृताननबाहवः।
निवेशयन्तः शस्त्राणि चक्रुस्ते सुमहद्भयम् ।। 6.86.11 ।।
तथैव सकलैर्वृक्षैर्गिरिशृङ्गैश्च वानराः।
अभिजघ्नुर्निजघ्नुश्च समरे राक्षसर्षभान् ।। 6.86.12 ।।
ऋक्षवानरमुख्यैश्च महाकायैर्महाबलैः।
रक्षसां वध्यमानानां महद्भयमजायत ।। 6.86.13 ।।
स्वमनीकं विषण्णं तु श्रुत्वा शत्रुभिरार्दितम्।
उदतिष्ठत दुर्धर्षस्तत्कर्मण्यननुष्ठिते ।। 6.86.14 ।।
वृक्षान्धकारान्निर्गत्य जातक्रोधः स रावणिः।
आरुरोह रथं सज्जं पूर्वयुक्तं सराक्षसः ।। 6.86.15 ।।
स भीमकार्मुकधरः कालमेघसमप्रभः।
रक्तास्यनयनः क्रुद्धो बभौ मृत्युरिवान्तकः ।। 6.86.16 ।।
दृष्ट्वैव तु रथस्थं तं पर्यवर्तत तद्बलम्।
रक्षसां भीमवेगानां लक्ष्मणेन युयुत्सताम् ।। 6.86.17 ।।
तस्मिन् काले तु हनुमानुद्यम्य सुदुरासदम्।
धरणीधरसङ्काशो महावृक्षमरिन्दमः ।। 6.86.18 ।।
स राक्षसानां तत्सैन्यं कालाग्निरिव निर्दहन्।
चकार बहुभिर्वृक्षैर्निस्सञ्ज्ञं युधि वानरः ।। 6.86.19 ।।
विध्वंसयन्तं तरसा दृष्ट्वैव पवनात्मजम्।
राक्षसानां सहस्राणि हनुमन्तमवाकिरन् ।। 6.86.20 ।।
शितशूलधराः शूलैरसिभिश्चासिपाणयः।
शक्तिभिः शक्तिहस्ताश्च पट्टिशैः पट्टिशायुधाः ।। 6.86.21 ।।
परिधैश्च गदाभिश्च चक्रैश्च शुभदर्शनैः।
शतशश्च शतघ्नीभिरायसैरपि मुद्गरैः ।। 6.86.22 ।।
घौरैः परश्वधैश्चैव भिन्दिपालैश्च राक्षसाः।
मुष्टिभिर्वज्रकल्पैश्च तलैरशनिसन्निभैः।
अभिजघ्नुः समासाद्य समन्तात् पर्वतोपमम् ।। 6.86.23 ।।
तेषामपि च सङ्क्रुद्धश्चकार कदनं महत् ।। 6.86.24 ।।
स ददर्श कपिश्रेष्ठमचलोपममिन्द्रजित्।
सूदयन्तमभित्रघ्नममित्रान् पवनात्मजम् ।। 6.86.25 ।।
स सारथिमुवाचेदं याहि यत्रैष वानरः।
क्षयमेष हि नः कुर्याद्राक्षसानामुपेक्षितः ।। 6.86.26 ।।
इत्युक्तः सारथिस्तेन ययौ यत्र स मारुतिः।
वहन् परमदुर्धर्षं स्थितमिन्द्रजितं रथे ।। 6.86.27 ।।
सोऽभ्युपेत्य शरान् खड्गान् पट्टिशांश्च परश्वधान्।
अभ्यवर्षत दुर्द्धर्षः कपिमूर्ध्नि स राक्षसः ।। 6.86.28 ।।
तानि शस्त्राणि घोराणि प्रतिगृह्य स मारुतिः।
रोषेण महताऽऽविष्टो वाक्यं चेदमुवाच ह ।। 6.86.29 ।।
युद्ध्यस्व यदि शूरोऽसि रावणात्मज दुर्मते।
वायुपुत्रं समासाद्य जीवन्न प्रतियास्यसि ।। 6.86.30 ।।
बाहुभ्यां प्रतियुध्यस्व यदि मे द्वन्द्वमाहवे।
वेगं सहस्व दुर्बुद्धे ततस्त्वं रक्षसां वरः ।। 6.86.31 ।।
हनुमन्तं जिघांसन्तं समुद्यतशरासनम्।
रावणात्मजमाचष्टे लक्ष्मणाय विभीषणः ।। 6.86.32 ।।
यः स वासवनिर्जेता रावणस्यात्मसम्भवः।
स एष रथमास्थाय हनुमन्तं जिघांसति ।। 6.86.33 ।।
तमप्रतिमसंस्थानैः शरैः शत्रुविदारणैः।
जीवितान्तकरैर्घोरैः सौमित्रे रावणिं जहि ।। 6.86.34 ।।
इत्येवमुक्तस्तु तदा महात्मा विभीषणेनारिविभीषणेन।
ददर्श तं पर्वतसन्निकाशं रणे स्थितं भीमबलं नदन्तम् ।। 6.86.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षडशीतितमः सर्गः ।। 86 ।।
एवमुक्त्वा तु सौमित्रिं जातहर्षो विभीषणः।
धनुष्पाणिनमादाय त्वरमाणो जगाम ह ।। 6.87.1 ।।
अविदूरं ततो गत्वा प्रविश्य च महद्वनम्।
दर्शयामास तत्कर्म लक्ष्मणाय विभीषणः ।। 6.87.2 ।।
नीलजीमूतसङ्काशं न्यग्रोधं भीमदर्शनम्।
तेजस्वी रावणभ्राता लक्ष्मणाय न्यवेदयत् ।। 6.87.3 ।।
इहोपहारं भूतानां बलवान् रावणात्मजः।
उपहृत्य ततः पश्चात् सङ्ग्राममभिवर्तते ।। 6.87.4 ।।
अदृश्यः सर्वभूतानां ततो भवति राक्षसः।
निहन्ति समरे शत्रून् बध्नाति च शरोत्तमैः ।। 6.87.5 ।।
तमप्रविष्टन्यग्रोधं बलिनं रावणात्मजम्।
विध्वंसय शरैस्तीक्ष्णैः सरथं साश्वसारथिम् ।। 6.87.6 ।।
तथेत्युक्त्वा महातेजाः सौमित्रिर्मित्रनन्दनः।
बभूवावस्थितस्तत्र चित्रं विस्फारयन् धनुः ।। 6.87.7 ।।
स रथेनाग्निवर्णेन बलवान् रावणात्मजः।
इन्द्रजित् कवची धन्वी सध्वजः प्रत्यदृश्यत ।। 6.87.8 ।।
तमुवाच महातेजाः पौलस्त्यमपराजितम्।
समाह्वये त्वां समरे सम्यग्युद्धं प्रयच्छ मे ।। 6.87.9 ।।
एवमुक्तो महातेजा मनस्वी रावणात्मजः।
अब्रवीत् परुषं वाक्यं तत्र दृष्ट्वा विभीषणम् ।। 6.87.10 ।।
इह त्वं जातसंवृद्धः साक्षाद््भ्राता पितुर्मम।
कथं द्रुह्यसि पुत्रस्य पितृव्यो मम राक्षस ।। 6.87.11 ।।
न ज्ञातित्वं न सौहार्दं न जातिस्तव दुर्मते।
प्रमाणं न च सौदर्यं न धर्मो धर्मदूषण ।। 6.87.12 ।।
शोच्यस्त्वमसि दुर्बुद्धे निन्दनीयश्च साधुभिः।
यस्त्वं स्वजनमुत्सृज्य परभृत्यत्वमागतः ।। 6.87.13 ।।
नैतच्छिथिलया बुद्ध्या त्वं वेत्सि महदन्तरम्।
क्वच स्वजनसंवासः क्वच नीचपराश्रयः ।। 6.87.14 ।।
गुणवान् वा परजनः स्वजनो निर्गुणोऽपि वा।
निर्गुणः स्वजनः श्रेयान् यः परः पर एव सः ।। 6.87.15 ।।
यः स्वपक्षं परित्यज्य परपक्षं निषेवते।
स स्वपक्षे क्षयं प्राप्ते पश्चात्तैरेव हन्यते ।। 6.87.16 ।।
निरनुक्रोशता चेयं यादृशी ते निशाचर।
स्वजनेन त्वया शक्यं परुषं रावणानुज ।। 6.87.17 ।।
इत्युक्तो भ्रातृपुत्रेण प्रत्युवाच विभीषणः ।। 6.87.18 ।।
अजानन्निव मच्छीलं किं राक्षस विकत्थसे।
राक्षसेन्द्रसुतासाधो पारुष्यं त्यज गौरवात् ।। 6.87.19 ।।
कुले यद्यप्यहं जातो रक्षसां क्रूरकर्मणाम्।
गुणोऽयं प्रथमो नृणां तन्मे शीलमराक्षसम् ।। 6.87.20 ।।
न रमे दारुणेनाहं न चाधर्मेण वै रमे।
भ्रात्रा विषमशीलेन कथं भ्राता निरस्यते ।। 6.87.21 ।।
धर्मात् प्रच्युतशीलं हि पुरुषं पापनिश्चयम्।
त्यक्त्वा सुखमवाप्नोति हस्तादाशीविषं यथा ।। 6.87.22 ।।
हिंसापरस्वहरणे परदाराभिमर्शनम्।
त्याज्यमाहुर्दुराचारं वेश्म प्रज्वलितं यथा ।। 6.87.23 ।।
परस्वानां च हरणं परदाराभिमर्शनम्।
सुहृदामतिशङ्का च त्रयो दोषाः क्षयाबहाः ।। 6.87.24 ।।
महर्षिणां वधो घोरः सर्वदेवैश्च विग्रहः।
अभिमानश्च कोपश्च वैरित्वं प्रतिकूलता ।। 6.87.25 ।।
एते दोषा मम भ्रातुर्जीवितैश्वर्यनाशनाः।
गुणान् प्रच्छादयामासुः पर्वतानिव तोयदाः।
दोषैरेतैः परित्यक्तो मया भ्राता पिता तव ।। 6.87.26 ।।
नेयमस्ति पुरी लङ्का न च त्वं न च ते पिता ।। 6.87.27 ।।
अतिमानी च बालश्च दुर्विनीतश्च राक्षस।
बद्धस्त्वं कालपाशेन ब्रूहि मां यद्यदिच्छसि ।। 6.87.28 ।।
अद्य ते व्यसनं प्राप्तं किं मां त्वमिह वक्ष्यसि।
प्रवेष्टुं न त्वया शक्यो न्यग्रोधो राक्षसाधम ।। 6.87.29 ।।
धर्षयित्वा च काकुत्स्थौ न शक्यं जीवितुं त्वया।
युद्ध्यस्व नरदेवेन लक्ष्मणेन रणे सह।
हतस्त्वं देवताकार्यं करिष्यसि यमक्षये ।। 6.87.30 ।।
निदर्शयस्वात्मबलं समुद्यतं कुरुष्व सर्वायुधसायकव्ययम्।
न लक्ष्मणस्यैत्य हि बाणगोचरं त्वमद्य जीवन् सबलो गमिष्यसि ।। 6.87.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्ताशतीतितमः सर्गः ।। 87 ।।
विभीषणवचः श्रुत्वा रावणिः क्रोधमूर्च्छितः।
अब्रवीत् परुषं वाक्यं वेगेनाभ्युत्पपात ह ।। 6.88.1 ।।
उद्यतायुधनिस्त्रिंशो रथे सुसमलङ्कृते।
कालाश्वयुक्ते महति स्थितः कालान्तकोपमः ।। 6.88.2 ।।
महाप्रमाणमुद्यम्य विपुलं वेगवद््दृढम्।
धनुर्भीमं परामृश्य शरांश्चामित्रशातनान् ।। 6.88.3 ।।
तं ददर्श महेष्वासो रथे सुसमलङ्कृतः।
अलङ्कृतममित्रघ्नं राघवस्यानुजं बली।
हनुमत्पृष्ठमासीनमुदयस्थरविप्रभम् ।। 6.88.4 ।।
उवाचैनं समारब्धः सौमित्रिं सविभीषणम्।
तांश्च वानरशार्दूलान् पश्यध्वं मे पराक्रमम् ।। 6.88.5 ।।
अद्य मत्कार्मुकोत्सृष्टं शरवर्षं दुरासदम्।
मुक्तं वर्षमिवाकाशे वारयिष्यथ संयुगे ।। 6.88.6 ।।
अद्य वो मामका बाणा महाकार्मुकनिस्सृताः।
विधमिष्यन्ति गात्राणि तूलराशिमिवानलः ।। 6.88.7 ।।
तीक्ष्णसायकनिर्भिन्नान् शूलशक्त्यष्टितोमरैः।
अद्य वो गमयिष्यामि सर्वानेव यमक्षयम् ।। 6.88.8 ।।
क्षिपतः शरवर्षाणि क्षिप्रहस्तस्य मे युधि।
जीमूतस्येव नदतः कः स्थास्यति ममाग्रतः ।। 6.88.9 ।।
रात्रियुद्धे मया पूर्वं वज्राशनिसमैः शरैः।
शायितौ स्थो मया भूमौ विसञ्ज्ञौ सपुरस्सरौ ।। 6.88.10 ।।
स्मृतिर्न तेऽस्ति वा मन्ये व्यक्तं वा यमसादनम्।
आशीविषमिव क्रुद्धं यन्मां योद्धुं व्यवस्थितः ।। 6.88.11 ।।
तच्छुत्वा राक्षसेन्द्रस्य गर्जितं लक्ष्णस्तदा।
अभीतवदनः क्रुद्धो रावणिं वाक्यमब्रवीत् ।। 6.88.12 ।।
उक्तश्च दुर्गमः पारः कार्याणां राक्षस त्वया।
कार्याणां कर्मणा पारं यो गच्छति स बुद्धिमान् ।। 6.88.13 ।।
स त्वमर्थस्य हीनार्थो दुरवापस्य केनचित्।
वचो व्याहृत्य जानीषे कृतार्थोऽस्मीति दुर्मते ।। 6.88.14 ।।
अन्तर्धानगतेनाजौ यस्त्वयाऽऽचरितस्तदा।
तस्कराचरितो मार्गो नैष वीरनिषेवितः ।। 6.88.15 ।।
यथा बाणपथं प्राप्य स्थितोऽहं तव राक्षस।
दर्शयस्वाद्य तत्तेजो वाचा त्वं किं विकत्थसे ।। 6.88.16 ।।
एवमुक्तो धनुर्भीमं परामृश्य महाबलः।
ससर्ज निशितान् बाणानिन्द्रजित् समितिञ्जयः ।। 6.88.17 ।।
ते निसृष्टा महावेगाः शराः सर्पविषोपमाः।
सम्प्राप्य लक्ष्मणं पेतुः श्वसन्त इव पन्नगाः ।। 6.88.18 ।।
शरैरतिमहावेगैर्वेगवान् रावणात्मजः।
सौमित्रिमिन्द्रजिद्युद्धे विव्याध शुभलक्षणम् ।। 6.88.19 ।।
स शरैरतिविद्धाङ्गो रुधिरेण समुक्षितः।
शुशुभे लक्ष्मणः श्रीमान् विधूम इव पावकः ।। 6.88.20 ।।
इन्द्रजित्त्वात्मनः कर्म प्रसमीक्ष्याधिगम्य च।
विनद्य सुमहानादमिदं वचनमब्रवीत् ।। 6.88.21 ।।
पत्रिणः शितधारास्ते शरा मत्कार्मुकच्युताः।
आदास्यन्तेऽद्य सौमित्रे जिवितं जिवितान्तगाः ।। 6.88.22 ।।
अद्य गोमायुसङ्घाश्च श्येनसङ्घाश्च लक्ष्मण।
गृध्राश्च निपतन्तु त्वां गतासुं निहतं मया ।। 6.88.23 ।।
क्षत्रबन्धुं सदानार्यं रामः परमादुर्मतिः।
भक्तं भ्रातरमद्यैव त्वां द्रक्ष्यति मया हतम् ।। 6.88.24 ।।
विशस्तकवचं भूमौ व्यपविद्धशरासनम्।
हृतोत्तमाङ्गं सौमित्रे त्वामद्य निहतं मया ।। 6.88.25 ।।
इति ब्रुवाणं संरब्धं परुषं रावणात्मजम्।
हेतुमद्वाक्यमत्यर्थं लक्ष्मणः प्रत्युवाच ह ।। 6.88.26 ।।
वाग्बलं त्यज दुर्बुद्धे क्रूरकर्माऽसि राक्षस।
अथ कस्माद्वदस्येतत् सम्पादय सुकर्मणा ।। 6.88.27 ।।
अकृत्वा कत्थसे कर्म किमर्थमिह राक्षस।
कुरु तत्कर्म येनाहं श्रद्दध्यां तव कत्थनम् ।। 6.88.28 ।।
अनुक्त्वा परुषं वाक्यं किञ्चिदप्यनवाक्षिपन्।
अविकत्थन् वधिष्यामि त्वां पश्य पुरुषाधम ।। 6.88.29 ।।
इत्युक्त्वा पञ्च नाराचानाकर्णापूरितान् शितान्।
निजघान महावेगान् लक्ष्मणो राक्षसोरसि ।। 6.88.30 ।।
सुपत्रवाजिता बाणा ज्वलिता इव पन्नगाः।
नैर्ऋतोरस्यभासन्त सवितू रश्मयो यथा ।। 6.88.31 ।।
स शरैराहतस्तेन सरोषो रावणात्मजः।
सुप्रयुक्तैस्त्रिभिर्बाणैः प्रतिविव्याध लक्ष्मणम् ।। 6.88.32 ।।
स बभूव तदा भीमो नरराक्षससिंहयोः।
विमर्दस्तुमुलो युद्धे परस्परजयैषिणोः ।। 6.88.33 ।।
उभौ हि बलसम्पन्नावुभौ विक्रमशालिनौ ।। 6.88.34 ।।
उभावपि सुविक्रान्तौ सर्वशस्त्रास्त्रकोविदौ।
उभौ परमदुर्जेयावतुल्यबलतेजसौ ।। 6.88.35 ।।
युयुधाते तदा वीरौ ग्रहाविव नभोगतौ ।। 6.88.36 ।।
बलवृत्राविवाभीतौ युधि तौ दुष्प्रधर्षणौ।
युयुधाते महात्मानौ तदा केसरिणाविव ।। 6.88.37 ।।
बहूनवसृजन्तौ हि मार्गणौघानवस्थितौ।
नरराक्षससिंहौ तौ प्रहृष्टावभ्ययुध्यताम् ।। 6.88.38 ।।
सुसम्प्रहृष्टौ नरराक्षसोत्तमौ जयैषिणौ मार्गणचापधारिणौ।
परस्परं तौ प्रववर्षतुर्भृशं शरौघवर्षेण बलाहकाविव ।। 6.88.39 ।।
अभिप्रवृद्धौ युधि युद्धकोविदौ शरासिचण्डौ शितशस्त्रधारिणौ।
अभीक्ष्णमाविव्यधतुर्महाबलौ महाहवे शम्बरवासवाविव ।। 6.88.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टाशीतितमः सर्गः ।। 88 ।।
ततः शरं दाशरथिः सन्धायामित्रकर्शनः।
ससर्ज राक्षसेन्द्राय क्रुद्धः सर्प इव श्वसन् ।। 6.89.1 ।।
तस्य ज्यातलनिर्घोषं स श्रुत्वा रावणात्मजः।
विवर्णवदनो भूत्वा लक्ष्मणं समुदैक्षत ।। 6.89.2 ।।
तं विवर्णमुखं दृष्ट्वा राक्षसं रावणात्मजम्।
सौमित्रिं युद्धसंयुक्तं प्रत्युवाच विभीषणः ।। 6.89.3 ।।
निमित्तान्यनुपश्यामि यान्यस्मिन् रावणात्मजे।
त्वर तेन महाबोहो भग्न एष न संशयः ।। 6.89.4 ।।
ततः सन्धाय सौमित्रिर्बाणानग्निशिखोपमान्।
मुमोच निशितांस्तस्मिन् सर्पानिव महाविषान् ।। 6.89.5 ।।
शक्राशनिसमस्पर्शैर्लक्ष्मणेनाहतः शरैः।
मुहूर्तमभवन्मूढः सर्वसङ्क्षुभितेन्द्रियः ।। 6.89.6 ।।
उपलभ्य मुहूर्तेन सञ्ज्ञां प्रत्यागतेन्द्रियः।
ददर्शावस्थितं वीरं वीरो दशरथात्मजम् ।। 6.89.7 ।।
सोऽभिचक्राम सौमित्रिं रोषात् संरक्तलोचनः।
अब्रवीच्चैनमासाद्य पुनः स परुषं वचः ।। 6.89.8 ।।
किं न स्मरसि तद्युद्धे प्रथमे मत्पराक्रमम्।
निबद्धस्त्वं सह भ्रात्रा यदा भुवि विवेष्टसे ।। 6.89.9 ।।
युवां खलु महायुद्धे शक्राशनिसमैः शरैः।
शायितौ प्रथमं भूमौ विसञ्ज्ञौ सपुरस्सरौ ।। 6.89.10 ।।
स्मृतिर्वा नास्ति ते मन्ये व्यक्तं वा यमसादनम्।
गन्तुमिच्छसि यस्मात्त्वं मां धर्षयितुमिच्छसि ।। 6.89.11 ।।
यदि ते प्रथमे युद्धे न दृष्टो मत्पराक्रमः।
अद्य ते दर्शयिष्यामि तिष्ठेदानीं व्यवस्थितः ।। 6.89.12 ।।
इत्युक्त्वा सप्तभिबाणैरभिविव्याध लक्ष्मणम्।
दशभिस्तु हनूमन्तं तीक्ष्णधारैः शरोत्तमैः ।। 6.89.13 ।।
ततः शरशतेनैव सुप्रयुक्तेन वीर्यवान्।
क्रोधाद्द्विगुणसंरब्धो निर्बिभेद विभीषणम् ।। 6.89.14 ।।
तद््दृष्ट्वेन्द्रजिता कर्म कृतं रामानुजस्तदा।
अचिन्तयित्वा प्रहसन् नैतत् किञ्चिदिति ब्रुवन्।
मुमोच स शरान् घोरान् सङ्गृह्य नरपुङ्गवः ।। 6.89.15 ।।
अभीतवदनः क्रुद्धो रावणिं लक्ष्मणौ युधि।
नैवं रणगताः शूराः प्रहरन्ते निशाचर ।। 6.89.16 ।।
लघवश्चाल्पवीर्याश्च सुखा हीमे शरास्तव।
नैवं शूरास्तु युध्यन्ते समरे जयकाङ्क्षिणः ।। 6.89.17 ।।
इत्येवं तं ब्रुवाणस्तु शरवर्षैरवाकिरत् ।। 6.89.18 ।।
तस्य बाणैः सुविध्वस्तं कवचं हेमभूषितम्।
व्यशीर्यत रथोपस्थे ताराजालमिवाम्बरात् ।। 6.89.19 ।।
विधूतवर्मा नाराचैर्बभूव स कृतव्रणः।
इन्द्रजित् समरे वीरः प्ररूढ इव सानुमान् ।। 6.89.20 ।।
ततः शरसहस्रेण सङ्क्रुद्धो रावणात्मजः।
बिभेद समरे वीरं लक्ष्मणं भीमविक्रमः ।। 6.89.21 ।।
व्यशीर्यत महादिव्यं कवचं लक्ष्मणस्य च।
कृतप्रतिकृतान्योन्यं बभूवतुरभिद्रुतौ ।। 6.89.22 ।।
अभीक्ष्णं निश्वसन्तौ तौ युद्ध्येतां तुमुलं युधि।
शरसङ्कृत्तसर्वाङ्गौ सर्वतो रुधिरोक्षितौ ।। 6.89.23 ।।
सुदीर्घकालं तौ वीरावन्योन्यं निशितैः शरैः।
ततक्षतुर्महात्मानौ रणकर्मविशारदौ ।। 6.89.24 ।।
बभूवतुश्चात्मजये यत्तौ भीमपराक्रमौ।
तौ शरौघैस्तदा कीर्णौ निकृत्तकवचध्वजौ।
स्रवन्तौ रुधिरं चोष्णं जलं प्रस्रवणाविव ।। 6.89.25 ।।
शरवर्षं ततो घोरं मुञ्चतोर्भीमनिस्वनम्।
सासारयोरिवाकाशे नीलयोः कालमेघयोः ।। 6.89.26 ।।
तयोरथ महान् कालो व्यत्ययाद्युध्यमानयोः।
न च तौ युद्धवैमुख्यं श्रमं वाप्युपजग्मतुः ।। 6.89.27 ।।
अस्त्राण्यस्त्रविदां श्रेष्ठौ दर्शयन्तौ पुनःपुनः।
शरानुच्चावचाकारानन्तरिक्षे बबन्धतुः ।। 6.89.28 ।।
व्यपेतदोषमस्यन्तौ लघु चित्रं च सुष्ठु च।
उभौ तौ तुमुलं घोरं चक्रतुर्नरराक्षसौ ।। 6.89.29 ।।
तयोः पृथक्पृथग्भीमः शुश्रुवे तलनिस्वनः।
प्रकम्पयन् जनं घोरो निर्घात इव दारुणः ।। 6.89.30 ।।
स तयोर्भ्राजते शब्दस्तदा समरसक्तयोः।
सुघोरयोर्निष्टनतोर्गगने मेगयोर्यथा ।। 6.89.31 ।।
सुवर्णपुङ्खैर्नाराचैर्बलवन्तौ कृतव्रणौ।
प्रसुस्रुवाते रुधिरं कीर्तिमन्तौ जये धृतौ ।। 6.89.32 ।।
ते गात्रयोर्निपतिता रुक्मपुङ्खाः शरा युधि।
असृङ्नद्धा विनिष्पत्य विविशुर्धरणीतलम् ।। 6.89.33 ।।
अन्ये सुनिशितैः शस्त्रैराकाशे सञ्जघट्टिरे।
बभञ्जुश्चिच्छिदुश्चान्ये तयोर्बाणाः सहस्रशः ।। 6.89.34 ।।
स बभूव रणो घोरस्तयोर्बाणमयश्चयः।
अग्निभ्यामिव दीप्ताभ्यां सत्रे कुशमयश्चयः ।। 6.89.35 ।।
तयोः कृतव्रणौ देहौ शुशुभाते महात्मनोः।
सपुष्पाविव निष्पत्रौ वने शाल्मलिकिंशुकौ ।। 6.89.36 ।।
चक्रुतुस्तुमुलं घोरं सन्निपातं मुहुर्मुहुः।
इन्द्रजिल्लक्ष्मणश्चैव परस्परवधैषिणौ ।। 6.89.37 ।।
लक्ष्मणो रावणिं युद्धे रावणिश्चापि लक्ष्मणम्। 
अन्योन्यं तावभिघ्नन्तौ न श्रमं प्रत्यपद्यताम् ।। 6.89.38 ।।
बाणजालैः शरीरस्थैरवगाढैस्तरस्विनौ।
शुशुभाते महावीर्यो प्ररूढाविव पर्वतौ ।। 6.89.39 ।।
तयो रुधिरसिक्तानि संवृतानि शरैर्भृशम्।
बभ्राजुः सर्वगात्राणि ज्वलन्त इव पावकाः ।। 6.89.40 ।।
तयोरथ महान् कालो व्यत्ययाद्युध्यमानयोः।
न च तौ युद्धवैमुख्यं श्रमं वाप्युपजग्मतुः ।। 6.89.41 ।।
अथ समरपरिश्रमं निहन्तुं समरमुखेष्वजितस्य लक्ष्मणस्य।
प्रियहितमुपपादयन् महौजाः समरमुपेत्य विभीषणोऽवतस्थे ।। 6.89.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोननवतितमः सर्गः ।। 89 ।।
युध्यमानौ तु तौ दृष्ट्वा प्रसक्तौ नराक्षसौ।
प्रभिन्नाविव मातङ्गौ परस्परवधैषिणौ ।। 6.90.1 ।।
तौ द्रष्टुकामः सङ्ग्रामे परस्परगतौ बली।
शूरः स रावणभ्राता तस्थौ सङ्ग्राममूर्धनि ।। 6.90.2 ।।
ततो विस्फारयामास महद्धनुरवस्थितः।
उत्ससर्ज च तीक्ष्णाग्रान् राक्षसेषु महाशरान् ।। 6.90.3 ।।
ते शराः शिखिसङ्काशा निपतन्तः समाहिताः।
राक्षसान् दारयामासुर्वज्राणीव महागिरीन् ।। 6.90.4 ।।
विभीषणस्यानुचरास्तेऽपि शूलासिपट्टिशैः।
चिच्छिदुः समरे वीरान् राक्षसान् राक्षसोत्तमाः ।। 6.90.5 ।।
राक्षसैस्तैः परिवृतः स तदा तु विभीषणः।
बभौ मध्ये प्रहृष्टानां कलभानामिव द्विपः ।। 6.90.6 ।।
ततः सञ्चोदयानो वै हरीन् रक्षो रणप्रियान्।
उवाच वचनं काले कालज्ञो रक्षसां वरः ।। 6.90.7 ।।
एकोऽयं राक्षसेन्द्रस्य परायणमिव स्थितः।
एतच्छेषं बलं तस्य किं तिष्ठत हरीश्वराः ।। 6.90.8 ।।
अस्मिन् विनिहते पापे राक्षसे रणमूर्धनि।
रावणं वर्जयित्वा तु शेषमस्य हतं बलम् ।। 6.90.9 ।।
प्रहस्तो निहतो वीरो निकुम्भश्च महाबलः।
कुम्भकर्णश्च कुम्भश्च धूम्राक्षश्च निशाचरः ।। 6.90.10 ।।
जम्बुमाली महामाली तीक्ष्णवेगोऽशनिप्रभः।
सुप्तघ्नो यज्ञकोपश्च वज्रदंष्ट्रश्च राक्षसः ।। 6.90.11 ।।
संह्रादी विकटो निघ्नस्तपनो दम एव च।
प्रघासः प्रघसश्चैव प्रजङ्घो जङ्घ एव च ।। 6.90.12 ।।
अग्निकेतुश्च दुर्धर्षो रश्मिकेतुश्च वीर्यवान्।
विद्युज्जिह्वो द्विजिह्वश्च सूर्यशत्रुश्च राक्षसः ।। 6.90.13 ।।
अकम्पनः सुपार्श्वश्च चक्रमाली च राक्षसः।
कम्पनः सत्त्ववन्तौ तौ देवान्तकनरान्तकौ ।। 6.90.14 ।।
एतान्निहत्यातिबलान् बहून् राक्षससत्तमान्।
बाहुभ्यां सागरं तीर्त्वा लङ्घ्यतां गोष्पदं लघु ।। 6.90.15 ।।
एतावदेव शेषं वो जेतव्यमिह वानराः।
हताः सर्वे समागम्य राक्षसा बलदर्पिताः ।। 6.90.16 ।।
अयुक्तं निधनं कर्तुं पुत्रस्य जनितुर्मम।
घृणामपास्य रामार्थे निहन्यां भ्रातुरात्मजम् ।। 6.90.17 ।।
हन्तुकामस्य मे बाष्पं चक्षुश्चैव निरुद्ध्यति।
तमेवैष महाबाहुर्लक्ष्मणः शमयिष्यति।
वानरा घ्नत सम्भूय भृत्यानस्य समीपगान् ।। 6.90.18 ।।
इति तेनातियशसा राक्षसेनाभिचोदिताः।
वानरेन्द्रा जहृषिरे लाङ्गूलानि च विव्यधुः ।। 6.90.19 ।।
ततस्ते कपिशार्दूलाः क्ष्वेलन्तश्च मुहुर्मुहुः।
मुमुचुर्विविधान्नादान् मेघान् दृष्ट्वेव बर्हिणः ।। 6.90.20 ।।
जाम्बवानपि तैः सर्वैः स्वयूथैरपि संवृतः।
अश्मभिस्ताडयामास नखैर्दन्तैश्च राक्षसान् ।। 6.90.21 ।।
निघ्नन्तमृक्षाधिपतिं राक्षसास्ते महाबलाः।
परिवव्रुभयं त्यक्त्वा तमनेकविधायुधाः ।। 6.90.22 ।।
शरैः परशुभिस्तीक्ष्णैः पट्टिशैर्यष्टितोमरैः।
जाम्बवन्तं मृधे जघ्नुर्निघ्नन्तं राक्षसीं चमूम् ।। 6.90.23 ।। 
स सम्प्रहारस्तुमुलः सञ्जज्ञे कपिरक्षसाम्।
देवासुराणां क्रुद्धानां यथा भीमो महास्वनः ।। 6.90.24 ।।
हनुमानपि सङ्क्रुद्धः सालमुत्पाट्य वीर्यवान्।
[स लक्ष्मणं स्वयं पृष्ठादवरोप्य महामनाः ।।] 
रक्षसां कदनं चक्रे समासाद्य सहस्रशः ।। 6.90.25 ।।
स दत्त्वा तुमुलं युद्धं पितृव्यस्येन्द्रजिद्युधि।
लक्ष्मणं परवीरघ्नं पुनरेवाभ्यधावत ।। 6.90.26 ।।
तौ प्रयुद्धौ तदा वीरौ मृधे लक्ष्मणराक्षसौ।
शरौघानभिवर्षन्तौ जघ्नतुस्तौ परस्परम् ।। 6.90.27 ।।
अभीक्ष्णमन्तर्दधतुः शरजालैर्महाबलौ।
चन्द्रादित्याविवोष्णान्ते यथा मेघैस्तरस्विनौ ।। 6.90.28 ।।
न ह्यादानं न सन्धानं धनुषो वा परिग्रहः।
न विप्रमोक्षो बाणानां न विकर्षो न विग्रहः ।। 6.90.29 ।।
न मुष्टिप्रतिसन्धानं न लक्ष्यप्रतिपादनम्।
अदृश्यत तयोस्तत्र युध्यतोः पाणिलाघवात् ।। 6.90.30 ।।
चापवेगविनिर्मुक्तबाणजालैः समन्ततः।
अन्तरिक्षे हि सञ्छन्ने न रूपाणि चकाशिरे ।। 6.90.31 ।।
लक्ष्मणो रावणिं प्राप्य रावणिश्चापि लक्ष्मणम्।
अव्यवस्था भवत्युग्रा ताभ्यामन्योन्यविग्रहे ।। 6.90.32 ।।
ताभ्यामुभाभ्यां तरसा विसृष्टैर्विशिखैः शितैः।
निरन्तरमिवाकाशं बभूव तमसावृतम् ।। 6.90.33 ।।
तैः पतद्भिश्च बहुभिस्तयोः शरशतैः शितैः।
दिशश्च प्रदिशश्चैव बभूवुः शरसङ्कुलाः ।। 6.90.34 ।।
तमसा संवृतं सर्वमासीद्भीमतरं महत्।
अस्तं गते सहस्रांशौ संवृतं तमसेव हि ।। 6.90.35 ।।
रुधिरौघमहानद्यः प्रावर्तन्त सहस्रशः।
क्रव्यादा दारुणा वाग्भिश्चिक्षिपुर्भीमनिस्वनम् ।। 6.90.36 ।।
न तदानीं ववौ वायुर्न च जज्वाल पावकः।
स्वस्त्यस्तु लोकेभ्य इति जजल्पुश्च महर्षयः ।। 6.90.37 ।।
सम्पेतुश्चात्र सम्प्राप्ता गन्धर्वाः सह चारणैः ।। 6.90.38 ।।
अथ राक्षससिंहस्य कृष्णान् कनकभूषणान्।
शरैश्चतुर्भिः सौमित्रिर्विव्याध चतुरो हयान् ।। 6.90.39 ।।
ततोऽपरेण भल्लेन शितेन निशितेन च।
सम्पूर्णायतमुक्तेन सुपत्रेण सुवर्चसा ।। 6.90.40 ।।
महेन्द्राशनिकल्पेन सुतस्य विचरिष्यतः।
स तेन बाणाशनिना तलशब्दानुनादिना ।। 6.90.41 ।।
लाघवाद्राघवः श्रीमान् शिरः कायादपाहरत् ।। 6.90.42 ।।
स यन्तरि महातेजा हते मन्दोदरीसुतः ।। 6.90.43 ।।
स्वयं सारथ्यमकरोत् पुनश्च धनुरस्पृशत्।
तदद्भुतमभूत्तत्र सामर्थ्यं पश्यतां युधि ।। 6.90.44 ।।
हयेषु व्यग्रहस्तं तं विव्याध निशितैः शरैः।
धनुष्यथ पुनर्व्यग्रे हयेषु मुमुचे शरान् ।। 6.90.45 ।।
छिद्रेषु तेषु बाणेषु सौमित्रिः शीघ्रविक्रमः।
अर्दयामास बाणौघैर्विचरन्तमभीतवत् ।। 6.90.46 ।।
निहतं सारथिं दृष्ट्वा समरे रावणात्मजः।
प्रजहौ समरोद्धर्षं विषण्णः स बभूव ह ।। 6.90.47 ।।
विषण्णवदनं दृष्ट्वा राक्षसं हरियूथपाः।
ततः परमसंहृष्टा लक्ष्मणं चाभ्यपूजयन् ।। 6.90.48 ।।
ततः प्रमाथी शरभो रभसो गन्धमादनः।
अमृष्यमाणाश्चत्वारश्चक्रुर्वेगं हरीश्वराः ।। 6.90.49 ।।
ते चास्य हयमुख्येषु तूर्णमुत्प्लुत्य वानराः।
चतुर्षु समहावीर्या निपेतुर्भीमविक्रमाः ।। 6.90.50 ।।
तेषामधिष्ठितानां तैर्वानरैः पर्वतोपमैः।
मुखेभ्यो रुधिरं रक्तं हयानां समवर्तत ।। 6.90.51 ।।
ते हया मथिता भग्ना व्यसवो धरणीं गताः।
ते निहत्य हयांस्तस्य प्रमथ्य च महारथम् ।। 6.90.52 ।।
पुनरुत्पत्य वेगेन तस्थुर्लक्ष्मणपार्श्वतः।
स हताश्वादवप्लुत्य रथान्मथितसारथेः।
शरवर्षेण सौमित्रिमभ्यधावत रावणिः ।। 6.90.53 ।।
ततो महेन्द्रप्रतिमः स लक्ष्मणः पदातिनं तं निशितैः शरोत्तमैः।
सृजन्तमाजौ निशितान् शरोत्तमान् भृशं तदा बाणगणैर्न्यवारयत् ।। 6.90.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे नवतितमः सर्गः ।। 90 ।।
स हताश्वो महातेजा भूमौ तिष्ठन्निशाचरः।
इन्द्रजित् परमक्रुद्धः सम्प्रजज्वाल तेजसा ।। 6.91.1 ।।
तौ धन्विनौ जिघांसन्तावन्योन्यमिषुभिर्भृशम्।
विजयेनाभिनिष्क्रान्तौ वने गजवृषाविव ।। 6.91.2 ।।
निबर्हयन्तश्चान्योन्यं ते राक्षसवनौकसः।
भर्तारं न जहुर्युद्धे सम्पतन्तस्ततस्ततः ।। 6.91.3 ।।
ततस्तान् राक्षसान् सर्वान् हर्षयन् रावणात्मजः।
स्तुवानो हर्षमाणश्च इदं वचनमब्रवीत् ।। 6.91.4 ।।
तमसा बहुलेनेमाः संसक्ताः सर्वतो दिशः।
नेह विज्ञायते स्वो वा परो वा राक्षसोत्तमाः ।। 6.91.5 ।।
धृष्टं भवन्तो युध्यन्तु हरीणां मोहनाय वै।
अहं तु रथमास्थाय आगमिष्यामि संयुगम् ।। 6.91.6 ।।
तथा भवन्तः कुर्वन्तु यथेमे काननौकसः।
न युद्ध्येयुर्दुरात्मानः प्रविष्टे नगरं मयि ।। 6.91.7 ।।
इत्युक्त्वा रावणसुतो वञ्चयित्वा वनौकसः।
प्रविवेश पुरीं लङ्कां रथहेतोरमित्रहा ।। 6.91.8 ।।
स रथं भूषयित्वा तु रुचिरं हेमभूषितम्।
प्रासासिशतसम्पूर्णं युक्तं परमवाजिभिः ।। 6.91.9 ।।
अधिष्ठितं हयज्ञेन सूतेनाप्तोपदेशिना।
आरुरोह महातेजा रावणिः समितिञ्जयः ।। 6.91.10 ।।
स राक्षसगणैर्मुख्यैर्वृतो मन्दोदरीसुतः।
निर्ययौ नगरात्तूर्णं कृतान्तबलचोदितः ।। 6.91.11 ।।
सोऽभिनिष्क्रम्य नगरादिन्द्रजित् परवीरहा।
आभ्ययाज्जवनैरश्वैर्लक्ष्मणं सविभीषणम्् ।। 6.91.12 ।।
ततो रथस्तमालोक्य सौमित्री रावणात्मजम्।
वानराश्च महावीर्या राक्षसश्च विभीषणः।
विस्मयं परमं जग्मुर्लाघवात्तस्य धीमतः ।। 6.91.13 ।।
रावणिश्चापि सङ्क्रुद्धो रणे वानरयूथपान्।
पातयामास बाणौघैः शतशोऽथ सहस्रशः ।। 6.91.14 ।।
स मण्डलीकृतधनू रावणिः समितिञ्जयः।
हरीनभ्यहनत् क्रुद्धः परं लाघवमास्थितः ।। 6.91.15 ।।
ते वध्यमाना हरयो नाराचैर्भीमविक्रमाः।
सौमित्रिं शरणं प्राप्ताः प्रजापतिमिव प्रजाः ।। 6.91.16 ।।
ततः समरकोपेन ज्वलितो रघुनन्दनः।
चिच्छेद कार्मुकं तस्य दर्शयन् पाणिलाघवम् ।। 6.91.17 ।।
सोऽन्यत् कार्मुकमादय सज्यं चक्रे त्वरन्निव।
तदप्यस्य त्रिभिर्बाणैर्लक्ष्मणो निरकृन्तत ।। 6.91.18 ।।
अथैनं छिन्नधन्वानमाशीविषविषोपमैः।
विव्याधोरसि सौमित्री रावणिं पञ्चभिः शरैः ।। 6.91.19 ।।
ते तस्य कायं निर्भिद्य महाकार्मुकनिस्सृताः।
निपेतुर्धरणीं बाणा रक्ता इव महोरगाः ।। 6.91.20 ।।
स भिन्नवर्मा रुधिरं वमन् वक्त्रेण रावणिः।
जग्राह कार्मुकश्रेष्ठं दृढज्यं बलवत्तरम् ।। 6.91.21 ।।
स लक्ष्मणं समुद्दिश्य परं लाघवमास्थितः।
ववर्ष शरवर्षाणि वर्षाणीव पुरन्दरः ।। 6.91.22 ।।
मुक्तमिन्द्रजिता तत्तु शरवर्षमरिन्दमः।
अवारयदसम्भ्रान्तो लक्ष्मणः सुदुरासदम् ।। 6.91.23 ।।
दर्शयामास च तदा रावणिं रघुनन्दनः।
असम्भ्रान्तो महातेजास्तदद्भुतमिवाभवत् ।। 6.91.24 ।।
ततस्तान् राक्षसान् सर्वांस्त्रिभिरेकैकमाहवे ।। 6.91.25 ।।
अविध्यत् परमक्रुद्धः शीघ्रास्त्रं सम्प्रदर्शयन्।
राक्षसेन्द्रसुतं चापि बाणौघैः समताडयत् ।। 6.91.26 ।।
सोऽतिविद्धो बलवता शत्रुणा शत्रुघातिना।
असक्तं प्रेषयामास लक्ष्मणाय बहून् शरान् ।। 6.91.27 ।।
तानप्राप्तान् शितैर्बाणैश्चिच्छेद रघुनन्दनः।
सारथेरस्य च रणे रथिनो रथसत्तमः।
शिरो जहार धर्मात्मा भल्लेनानतपर्वणा ।। 6.91.28 ।।
असूतास्ते हयास्तत्र रथमूहुरविक्लवाः।
मण्डलान्यभिधावन्तस्तदद्भुतमिवाभवत् ।। 6.91.29 ।।
अमर्षवशमापन्नः सौमित्रिर्द्दढविक्रमः।
प्रत्यविद्ध्यद्धयांस्तस्य शरैर्वित्रासयन् रणे ।। 6.91.30 ।।
अमृष्यमाणस्तत्कर्म रावणस्य सुतो बली।
विव्याध दशभिर्बाणैः सौमित्रिं तममर्षणम् ।। 6.91.31 ।।
ते तस्य वज्रप्रतिमाः शराः सर्पविषोपमाः।
विलयं जग्मुराहत्य कवचं काञ्चनप्रभम् ।। 6.91.32 ।।
अभेद्यकवचं मत्वा लक्ष्मणं रावणात्मजः।
ललाटे लक्ष्मणं बाणैः सुपुङ्खैस्त्रिभिरिन्द्रजित्।
अविध्यत् परमक्रुद्धः शीघ्रास्त्रं च प्रदर्शयन् ।। 6.91.33 ।।
तैः पृषत्कैर्ललाटस्थैः शुशुभे रघुनन्दनः।
रणाग्रे समरश्लाघी त्रिशृङ्ग इव पर्वतः ।। 6.91.34 ।।
स तथा ह्यर्दितो बाणै राक्षसेन महामृधे।
तमाशु प्रतिविव्याध लक्ष्मणः पञ्चभिः शरैः।
विकृष्येन्द्रजितो युद्धे वदने शुभकुण्डले ।। 6.91.35 ।।
लक्ष्मणेन्द्रजितौ वीरौ महाबलशरासनौ।
अन्योन्यं जघ्नतुर्बाणैर्विशिखैर्भीमविक्रमौ ।। 6.91.36 ।।
ततः शोणितदिग्धाङ्गौ लक्ष्मणेन्द्रजितावुभौ।
रणे तौ रेजतुर्वीरौ पुष्पिताविव किंशुकौ ।। 6.91.37 ।।
तौ परस्परमभ्येत्य सर्वगात्रेषु धन्विनौ।
घोरैर्विव्यधतुर्बाणैः कृतभावावुभौ जये ।। 6.91.38 ।।
ततः समरकोपेन संयुक्तो रावणात्मजः।
विभीषणं त्रिभिर्बाणैर्विव्याध वदने शुभे ।। 6.91.39 ।।
अयोमुखैस्त्रिर्भिर्विद््ध्वा राक्षसेन्द्रं विभीषणम्।
एकैकेनाभिविव्याध तान् सर्वान् हरियूथपान् ।। 6.91.40 ।।
तस्मै दृढतरं क्रुद्धो जघान गदया हयान्।
विभीषणो महातेजा रावणेः स दुरात्मनः ।। 6.91.41 ।।
स हताश्वादवप्लुत्य रथान्निहतसारथेः।
रथशक्तिं महातेजाः पितृव्याय मुमोच ह ।। 6.91.42 ।।
तामापतन्तीं सम्प्रेक्ष्य सुमित्रानन्दवर्धनः।
चिच्छेद निशितैर्बाणैर्दशधा साऽपतद्भुवि ।। 6.91.43 ।।
तस्मै दृढधनुः क्रुद्धो हताश्वाय विभीषणः।
वज्रस्पर्शसमान् पञ्च ससर्जोरसि मार्गणान् ।। 6.91.44 ।।
ते तस्य कायं निर्भिद्य रुक्मपुङ्खा निमित्तगाः।
बभूवुर्लोहितादिग्धा रक्ता इव महोरगाः ।। 6.91.45 ।।
स पितृव्याय सङ्क्रुद्ध इन्द्रजिच्छरमाददे।
उत्तमं रक्षसां मध्ये यमदत्तं महाबलः ।। 6.91.46 ।।
तं समीक्ष्य महातेजा महेषुं तेन संहितम्।
लक्ष्मणोऽप्याददे बाणमन्यं भीमपराक्रमः ।। 6.91.47 ।।
कुबेरेण स्वयं स्वप्ने स्वस्मै दत्तं महात्मना।
दुर्जयं दुर्विषह्यं च सेन्द्रैरपि सुरासुरैः ।। 6.91.48 ।।
तयोस्ते धनुषी श्रेष्ठे बाहुभिः परिघोपमैः।
विकृष्यमाणे बलवत् क्रौञ्चाविव चुकूजतुः ।। 6.91.49 ।।
ताभ्यां तौ धनुषि श्रेष्ठे संहितौ सायकोत्तमौ।
विकृष्यमाणौ वीराभ्यां भृशं जज्वलतुः श्रिया ।। 6.91.50 ।।
तौ भासयन्तावाकाशं धनुर्भ्यां विशिखौ च्युतौ।
मुखेन मुखमाहत्य सन्निपेततुरोजसा ।। 6.91.51 ।।
सन्निपातस्तयोरासीच्छरयोर्घोररूपयोः।
सधूमविस्फुलिङ्गश्च तज्जोऽग्निर्दारुणोऽभवत् ।। 6.91.52 ।।
तौ महाग्रहसङ्काशावन्योन्यं सन्निपत्य च।
सङ्ग्रामे शतधा यान्तौ मेदिन्यां विनिपेततुः ।। 6.91.53 ।।
शरौ प्रतिहतौ दृष्ट्वा तावुभौ रणमूर्धनि।
व्रीडितौ जातरोषौ च लक्ष्मणेन्द्रजितौ तदा ।। 6.91.54 ।।
सुसंरब्धस्तु सौमित्रिरस्त्रं वारुणमाददे ।। 6.91.55 ।।
रौद्रं महेन्द्रजिद्युद्धे व्यसृजद्युधि निष्ठितः।
तेन तद्विहतं त्वस्त्रं वारुणं परमाद्भुतम् ।। 6.91.56 ।।
ततः क्रुद्धो महातेजा इन्द्रजित् समितिञ्जयः।
आग्नेयं सन्दधे दीप्तं स लोकं सङ्क्षिपन्निव ।। 6.91.57 ।।
सौरेणास्त्रेण तद्वीरो लक्ष्मणः प्रत्यवारयत् ।। 6.91.58 ।।
अस्त्रं निवारितं दृष्ट्वा रावणिः क्रोधमूर्च्छितः।
आसुरं शत्रुनाशाय घोरमस्त्रं समाददे ।। 6.91.59 ।।
तस्माच्चापाद्विनिष्पेतुर्भास्वराः कूटमुद्गराः।
शूलानि च भुशुण्ड्यश्च गदाः खड्गाः परश्वधाः ।। 6.91.60 ।।
तद्दृष्ट्वा लक्ष्मणः सङ्ख्ये घोरमस्त्रमथासुरम्।
अवार्यं सर्वभूतानां सर्वशत्रुविनाशनम्।
माहेश्वरेण द्युतिमांस्तदस्त्रं प्रत्यवारयत् ।। 6.91.61 ।।
तयोः सुतुमुलं युद्धं सम्बभूवाद्भुतोपमम्।
गगनस्थानि भूतानि लक्ष्मणं पर्यवारयन् ।। 6.91.62 ।।
भैरवाभिरुते भीमे युद्धे वानररक्षसाम्।
भूतैर्बहुभिराकाशं विस्मितैरावृतं बभौ ।। 6.91.63 ।।
ऋषयः पितरो देवा गन्धर्वा गरुडोरगाः।
शतक्रतुं पुरस्कृत्य ररक्षुर्लक्ष्मणं रणे ।। 6.91.64 ।।
अथान्यं मार्गणश्रेष्ठं सन्दधे राघवानुजः।
हुताशनसमस्पर्शं रावणात्मजदारणम् ।। 6.91.65 ।।
सुपत्रमनुवृत्ताङ्गं सुपर्वाणं सुसंस्थितम्।
सुवर्णविकृतं वीरः शरीरान्तकरं शरम् ।। 6.91.66 ।।
दुरावारं दुर्विषह्यं राक्षसानां भयावहम्।
आशीविषविषप्रख्यं देवसङ्घैः समर्चितम् ।। 6.91.67 ।।
येन शक्रो महातेजा दानवानजयत् प्रभुः।
पुरा दैवासुरे युद्धे वीर्यवान् हरिवाहनः ।। 6.91.68 ।।
तदैन्द्रमस्त्रं सौमित्रिः संयुगेष्वपराजितम्।
शरश्रेष्ठं धनुः श्रेष्ठे नरश्रेष्ठोऽभिसन्दधे ।। 6.91.69 ।।
सन्धायामित्रदलनं विचकर्ष शरासनम्।
सज्यमायम्य दुर्धर्षं कालो लोकक्षये यथा ।। 6.91.70 ।।
सन्धाय धनुषि श्रेष्ठे विकर्षन्निदमब्रवीत्।
लक्ष्मीवाँल्लक्ष्मणो वाक्यमर्थसाधकमात्मनः ।। 6.91.71 ।।
धर्मात्मा सत्यसन्धश्च रामो दाशरथिर्यदि।
पौरुषे चाप्रतिद्वन्द्वः शरैनं जहि रावणिम् ।। 6.91.72 ।।
इत्युक्त्वा बाणमाकर्णं विकृष्य तमजिह्मगम्।
लक्ष्मणः समरे वीरः ससर्जेन्द्रजितं प्रति।
ऐन्द्रास्त्रेण समायोज्य लक्ष्मणः परवीरहा ।। 6.91.73 ।।
स शिरः सशिरस्त्राणं श्रीमज्ज्वलितकुण्डलम्।
प्रमथ्येन्द्रजितः कायात् पातयामास भूतले ।। 6.91.74 ।।
तद्राक्षसतनूजस्य छिन्नस्कन्धं शिरो महत्।
तपनीयनिभं भूमौ ददृशे रुधिरोक्षितम् ।। 6.91.75 ।।
हतस्तु निपपाताशु धरण्यां रावणात्मजः।
कवची सशिरस्त्राणो विध्वस्तः सशरासनः ।। 6.91.76 ।।
चुक्रुशुस्ते ततः सर्वे वानराः सविभीषणाः।
हृष्यन्तो निहते तस्मिन् देवा वृत्रवधे यथा ।। 6.91.77 ।।
अथान्तरिक्षे देवानामृषीणां च महात्मनाम्।
अभिजज्ञे च सन्नादो गन्धर्वाप्सरसामपि ।। 6.91.78 ।।
पतितं तमभिज्ञाय राक्षसी सा महाचमूः।
वध्यमाना दिशो भेजे हरिभिर्जितकाशिभिः ।। 6.91.79 ।।
वानरैर्वध्यमानास्ते शस्त्राण्युत्सृज्य राक्षसाः।
लङ्कामभिमुखाः सस्त्रुर्नष्टसञ्ज्ञाः प्रधाविताः ।। 6.91.80 ।।
दुद्रुवुर्बहुधा भीता राक्षसाः शतशो दिशः।
त्यक्त्वा प्रहरणान् सर्वे पट्टिशासिपरश्वधान् ।। 6.91.81 ।।
केचिल्लङ्कां परित्रस्ताः प्रविष्टा वानरार्दिताः।
समुद्रे पतिताः केचित् केचित् पर्वतमाश्रिताः ।। 6.91.82 ।।
हतमिन्द्रजितं दृष्ट्वा शयानं समरक्षितौ।
राक्षसानां सहस्रेषु न कश्चित् प्रत्यदृश्यत ।। 6.91.83 ।।
यथाऽस्तं गत आदित्ये नावतिष्ठन्ति रश्मयः।
तथा तस्मिन्निपतिते राक्षसास्ते गता दिशः ।। 6.91.84 ।।
शान्तरश्मिरिवादित्यो निर्वाण इव पावकः। 
स बभूव महातेजा व्यपास्तगतजीवितः ।। 6.91.85 ।।
प्रशान्तपीडाबहुलो नष्टारिष्टः प्रतापवान्।
बभूव लोकः पतिते राक्षसेन्द्रसुते तदा ।। 6.91.86 ।।
हर्षं च शक्रो भगवान् सह सर्वैः सुरर्षभैः।
जगाम निहते तस्मिन् राक्षसे पापकर्मणि ।। 6.91.87 ।।
आकाशे चापि देवानां शुश्रुवे दुन्दुभिस्वनः ।। 6.91.88 ।।
नृत्यद्भिरप्सरोभिश्च गन्धर्वैश्च महात्मभिः ।। 6.91.89 ।।
ववृषुः पुष्पवर्षाणि तदद्भुतमभूत्तदा।
प्रशशंसुर्हते तस्मिन् राक्षसे क्रूरकर्मणि ।। 6.91.90 ।।
शुद्धा आपो दिशश्चैव जहृषुर्दैत्यदानवाः ।। 6.91.91 ।।
आजग्मुः पतिते तस्मिन् सर्वलोकभयावहे।
ऊचुश्च सहिताः सर्वे देवगन्धर्वदानवाः।
विज्वराः शान्तकलुषा ब्राह्मणा विचरन्त्विति ।। 6.91.92 ।।
ततोऽभ्यनन्दन् संहृष्टाः समरे हरियूथपाः।
तमप्रतिबलं दृष्ट्वा हतं नैर्ऋतपुङ्गवम् ।। 6.91.93 ।।
विभीषणो हनूमांश्च जाम्बवांश्चर्क्षयूथपः।
विजयेनाभिनन्दन्तस्तुष्टुवुश्चापि लक्ष्मणम् ।। 6.91.94 ।।
क्ष्वेलन्तश्च नदन्तश्च गर्जन्तश्च प्लवङ्गमाः।
लब्धलक्षा रघुसुतं परिवार्योपतस्थिरे ।। 6.91.95 ।।
लाङ्गूलानि प्रविध्यन्तः स्फोटयन्तश्च वानराः।
लक्ष्मणो जयतीत्येवं वाक्यं विश्रावयंस्तदा ।। 6.91.96 ।।
अन्योन्यं च समाश्लिष्य कपयो हृष्टमानसाः।
चक्रुरुच्चावचगुणा राघवाश्रयजाः कथाः ।। 6.91.97 ।।
तदसुकरमथाभिवीक्ष्य हृष्टाः प्रियसुहृदो युधि लक्ष्मणस्य कर्म।
परममुपलभन् मनः प्रहर्षं विनिहतमिन्द्ररिपुं निशम्य देवाः ।। 6.91.98 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकनवतितमः सर्गः ।। 91 ।।
रुधिरक्लिन्नगात्रस्तु लक्ष्मणः शुभलक्षणः।
बभूव हृष्टस्तं हत्वा शक्रजेतारमाहवे ।। 6.92.1 ।।
ततः स जाम्बवन्तं च हनुमन्तं च वीर्यवान्।
सन्निहत्य महातेजास्तांश्च सर्वान् वनौकसः ।। 6.92.2 ।।
आजगाम ततस्तीव्रं यत्र सुग्रीवराघवौ।
विभीषणमवष्टभ्य हनूमन्तं च लक्ष्मणः ।। 6.92.3 ।।
ततो राममभिक्रम्य सौमित्रिरभिवाद्य च।
तस्थौ भ्रातृसमीपस्थ इन्द्रस्येव बृहस्पतिः ।। 6.92.4 ।।
निष्टनन्निव चागम्य राघवाय महात्मने।
आचचक्षे तदा वीरो घोरमिन्द्रजितो वधम् ।। 6.92.5 ।।
रावणेस्तु शिरश्छिन्नं लक्ष्मणेन महात्मना।
न्यवेदयत रामाय तदा हृष्टो विभीषणः ।। 6.92.6 ।।
श्रुत्वैतत्तु महावीर्यो लक्ष्मणेनेन्द्रजिद्वधम्।
प्रहर्षमतुलं लेभे रामो वाक्यमुवाच ह ।। 6.92.7 ।।
साधु लक्ष्मण तुष्टोऽस्मि कर्मणा सुकृतं कृतम्।
रावणेर्हि विनाशेन जितमित्युपधारय ।। 6.92.8 ।।
स तं शिरस्युपाघ्राय लक्ष्मणं लक्ष्मिवर्धनम्।
लज्जमानं बलात् स्नेहादङ्कमारोप्य वीर्यवान् ।। 6.92.9 ।।
उपवेश्य तमुत्सङ्गे परिष्वज्यावपीडितम्।
भ्रातरं लक्ष्मणं स्निग्धं पुनःपुनरुदैक्षत ।। 6.92.10 ।।
शल्यसम्पीडितं शस्तं निश्वसन्तं तु लक्ष्मणम्।
रामस्तु दुःखसन्तप्तस्तदा निश्वसितो भृशम् ।। 6.92.11 ।।
मूर्ध्नि चैनमुपाघ्राय भूयः संस्पृश्य च त्वरन्।
उवाच लक्ष्मणं वाक्यमाश्वस्य पुरुषर्षभः ।। 6.92.12 ।।
कृतं परमकल्याणं कर्म दुष्करकर्मणा।
अद्य मन्ये हते पुत्रे रावणं निहतं युधि।
अद्याहं विजयी शत्रौ हते तस्मिन् दुरात्मनि ।। 6.92.13 ।।
रावणस्य नृशंसस्य दिष्ट्या वीर त्वया रणे।
छिन्नो हि दक्षिणो बाहुः स हि तस्य व्यापश्रयः ।। 6.92.14 ।।
विभीषणहनूमद्भयां कृतं कर्म महद्रणे।
अहोरात्रैस्त्रिभिर्वीरः कथञ्चिद्विनिपातितः ।। 6.92.15 ।।
निरमित्रः कृतोऽस्म्यद्य निर्यास्यति हि रावणः।
बलव्यूहेन महता श्रुत्वा पुत्रं निपातितम् ।। 6.92.16 ।।
तं पुत्रवधसन्तप्तं निर्यान्तं राक्षसाधिपम्।
बलेनावृत्य महता निहनिष्यामि दुर्जयम् ।। 6.92.17 ।।
त्वया लक्ष्मण नाथेन सीता च पृथिवी च मे।
न दुष्प्रापा हते त्वद्य शक्रजेतरि चाहवे ।। 6.92.18 ।।
स तं भ्रातरमाश्वास्य परिष्वज्य च राघवः।
रामः सुषेणं मुदितः समाभाष्येदमब्रवीत् ।। 6.92.19 ।।
सशल्योऽयं महाप्राज्ञ सौमित्रिर्मित्रवत्सलः।
यथा भवति सुस्वस्थस्तथा त्वं समुपाचर ।। 6.92.20 ।।
विशल्यः क्रियतां क्षिप्रं सौमित्रिः सविभीषणः।
ऋक्षवानरसैन्यानां शूराणां द्रुमयोधिनाम् ।। 6.92.21 ।।
ये चाप्यन्येऽत्र युध्यन्ति सशल्या व्रणिनस्तथा।
तेऽपि सर्वे प्रयत्नेन क्रियन्तां सुखिनस्त्वया ।। 6.92.22 ।।
एवमुक्तस्तु रामेण महात्मा हरियूथपः।
लक्ष्मणाय ददौ नस्तः सुषेणः परमौषधिम् ।। 6.92.23 ।।
स तस्या गन्धमाघ्राय विशल्यः समपद्यत।
तथा निर्वेदनश्चैव संरूढव्रण एव च ।। 6.92.24 ।।
विभीषणमुखानां च सुहृदां राघवाज्ञया।
सर्ववानरमुख्यानां चिकित्सां स तदाऽकरोत् ।। 6.92.25 ।।
ततः प्रकृतिमापन्नो हृतशल्यो गतव्यथः।
सौमित्रिर्मुदितस्तत्र क्षणेन विगतज्वरः ।। 6.92.26 ।।
तथैव रामः प्लवगाधिपस्तदा विभीषणश्चर्क्षपतिश्च जाम्बवान्।
अवेक्ष्य सौमित्रिमरोगमुत्थितं मुदा ससैन्याः सुचिरं जहर्षिरे ।। 6.92.27 ।।
अपूजयत् कर्म स लक्ष्मणस्य सुदुष्करं दाशरथिर्महात्मा।
हृष्टा बभूवुर्युधि यूथपेन्द्रा निपातितं शक्रजितं निशम्य ।। 6.92.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विनवतितमः सर्गः ।। 92 ।।
ततः पौलस्त्यसचिवाः श्रुत्वा चेन्द्रजितं हतम्।
आचचक्षुरभिज्ञाय दशग्रीवाय सव्यथाः ।। 6.93.1 ।।
युद्धे हतो महाराज लक्ष्मणेन तवात्मजः।
विभीषणसहायेन मिषतां नो महाद्युतिः ।। 6.93.2 ।।
शूरः शूरेण सङ्गम्य संयुगेष्वपरजितः।
लक्ष्मणेन हतः शूरः पुत्रस्तु विबुधेन्द्रजित्।
गतः स परमान् लोकान् शरैः सन्ताप्य लक्ष्मणम् ।। 6.93.3 ।।
स तं प्रतिभयं श्रुत्वा वधं पुत्रस्य दारुणम्।
घोरमिन्द्रजितः सङ्ख्ये कश्मलं चाविशन्महत् ।। 6.93.4 ।।
उपलभ्य चिरात् सञ्ज्ञां राजा राक्षसपुङ्गवः।
पुत्रशोकार्दितो दीनो विललापाकुलेन्द्रियः ।। 6.93.5 ।।
हा राक्षसचमूमुख्य मम वत्स महारथ।
जित्वेन्द्रं कथमद्य त्वं लक्ष्मणस्य वशं गतः ।। 6.93.6 ।।
ननु त्वमिषुभिः क्रुद्धो भिन्द्याः कालान्तकावपि।
मन्दरस्यापि शृङ्गाणि किं पुनर्लक्ष्मणं युधि ।। 6.93.7 ।।
अद्य वैवस्वतो राजा भूयो बहुमतो मम।
येनाद्य त्वं महाबाहो संयुक्तः कालधर्मणा ।। 6.93.8 ।।
एष पन्थाः सुयोधानां सर्वामरगणेष्वपि ।। 6.93.9 ।।
यः कृते हन्यते भर्तुः स पुमान् स्वर्गमृच्छति।
अद्य देवगणाः सर्वे लोकपालास्तथर्षयः।
हतमिन्द्रजितं श्रुत्वा सुखं स्वप्स्यन्ति निर्भयाः ।। 6.93.10 ।।
अद्य लोकास्त्रयः कृत्स्ना पृथिवी च सकानना।
एकेनेन्द्रजिता हीना शून्येव प्रतिभाति मे ।। 6.93.11 ।।
अद्य नैर्ऋतकन्यानां श्रोष्याम्यन्तःपुरे रवम्।
करेणुसङ्घस्य यथा निनादं गिरिगह्वरे ।। 6.93.12 ।।
यौवराज्यं च लङ्कां च रक्षांसि च परन्तप।
मातरं मां च भार्यां च क्व गतोऽसि विहाय नः ।। 6.93.13 ।।
मम नाम त्वया वीर गतस्य यमसादनम्।
प्रेतकार्याणि कार्याणि विपरीते हि वर्तसे ।। 6.93.14 ।।
स त्वं जीवति सुग्रीवे लक्ष्मणे च सराघवे।
मम शल्यमनुद्धृत्य क्व गतोऽसि विहाय नः ।। 6.93.15 ।।
एवमादिविलापार्तं रावणं राक्षसाधिपम्।
आविवेश महान् कोपः पुत्रव्यसनसम्भवः ।। 6.93.16 ।।
प्रकृत्या कोपनं ह्येनं पुत्रस्य पुनराधयः।
दीप्तं सन्दीपयामासुर्घर्मेऽर्कमिव रश्मयः ।। 6.93.17 ।।
ललाटे भ्रुकुटीभिश्च सङ्गताभिर्व्यारोचत।
युगान्ते सह नक्रैस्तु महोर्मिभिरिवोदधिः ।। 6.93.18 ।।
कोपाद्विजृम्भमाणस्य वक्त्राद् व्यक्तमभिज्वलन्।
उत्पपात स भूयोऽग्निर्वृत्रस्य वदनादिव ।। 6.93.19 ।।
स पुत्रवधसन्तप्तः शूरः क्रोधवशं गतः।
समीक्ष्य रावणो बुद्ध्या वैदेह्या रोचयद्वधम् ।। 6.93.20 ।।
तस्य प्रकृत्या रक्ते च रक्ते क्रोधाग्निनाऽपि च।
रावणस्य महाघोरे दीप्ते नेत्रे बभूवतुः ।। 6.93.21 ।।
घोरं प्रकृत्या रूपं तत्तस्य क्रोधाग्निमूर्च्छितम्।
बभूव रूपं क्रुद्धस्य रुद्धस्येव दुरासदम् ।। 6.93.22 ।।
तस्य क्रुद्धस्य नेत्राभ्यां प्राप्ततन्नस्रबिन्दवः।
दीप्ताभ्यामिव दीपाभ्यां सार्चिषः स्नेहबिन्दवः ।। 6.93.23 ।।
दन्तान् विदशतस्तस्य श्रूयते दशनस्वनः।
यन्त्रस्यावेष्ट्यमानस्य महतो दानवैरिव ।। 6.93.24 ।।
कालाग्निरिव सङ्क्रुद्धो यां यां दिशमवैक्षत।
तस्यां तस्यां भयत्रस्ता राक्षसाः संविलिल्यिरे ।। 6.93.25 ।।
तमन्तकमिव क्रुद्धं चराचरचिखादिषुम्।
वीक्षमाणं दिशः सर्वा राक्षसा नोपचक्रमुः ।। 6.93.26 ।।
ततः परमसङ्क्रुद्धो रावणो राक्षसाधिपः।
अब्रवीद्रक्षसां मध्ये संस्तम्भयिषुराहवे ।। 6.93.27 ।।
मया वर्षसहस्राणि चरित्वा दुश्चरं तपः।
तेषु तेष्ववकाशेषु स्वयम्भूः परितोषितः ।। 6.93.28 ।।
तस्यैव तपसो व्युष्ट्या प्रसादाच्च स्वयम्भुवः।
नासुरेभ्यो न देवेभ्यो भयं मम कदाचन ।। 6.93.29 ।।
कवचं ब्रह्मदत्तं मे यदादित्यसमप्रभम्।
देवासुरविमर्देषु न भिन्नं वज्रशक्तिभिः ।। 6.93.30 ।।
तेन मामद्य संयुक्तं रथस्थमिह संयुगे।
प्रतीयात् कोऽद्य मामाजौ साक्षादपि पुरन्दरः ।। 6.93.31 ।।
यत्तदाऽभिप्रसन्नेन सशरं कार्मुकं महत्।
देवासुरविमर्देषु मम दत्तं स्वयम्भुवा ।। 6.93.32 ।।
अद्य तूर्यशतैर्भीमं धनुरुत्थाप्यतां मम।
रामलक्ष्मणयोरेव वधाय परमाहवे ।। 6.93.33 ।।
स पुत्रवधसन्तप्तः शूरः क्रोधवशं गतः।
समीक्ष्य रावणो बुद्ध्या सीतां हन्तुं व्यवस्यत ।। 6.93.34 ।।
प्रत्यवेक्ष्य तु ताम्राक्षः सुघोरो घोरदर्शनः।
दीनो दीनस्वरान् सर्वांस्तानुवाच निशाचरान् ।। 6.93.35 ।।
मायया मम वत्सेन वञ्चनार्थं वनौकसाम्।
किञ्चिदेव हतं तत्र सीतेयमिति दर्शितम् ।। 6.93.36 ।।
तदिदं तथ्यमेवाहं करिष्ये प्रियमात्मनः।
वैदेहीं नाशयिष्यामि क्षत्रबन्धुमनुव्रताम् ।। 6.93.37 ।।
इत्येवमुक्त्वा सचिवान् खड्गमाशु परामृशत् ।। 6.93.38 ।।
उद्धृत्य गुणसम्पन्नं विमलाम्बरवर्चसम्।
निष्पपात स वेगेन सभार्यः सचिवैर्वृतः ।। 6.93.39 ।।
रावणः पुत्रशोकेन भृशमाकुलचेतनः।
सङ्क्रुद्धः खड्गमादाय सहसा यत्र मैथिली ।। 6.93.40 ।।
व्रजन्तं राक्षसं प्रेक्ष्य सिंहनादं प्रचुक्रुशुः।
ऊचुश्चान्योन्यमाश्लिष्य सङ्क्रुद्धं प्रेक्ष्य राक्षसाः ।। 6.93.41 ।।
अद्यैनं तावुभौ दृष्ट्वा भ्रातरौ प्रव्यथिष्यतः।
लोकपाला हि चत्वारः क्रुद्धेनानेन निर्जिताः ।। 6.93.42 ।।
बहवः शत्रवश्चापि संयुगेषु निपातिताः।
त्रिषु लोकेषु रत्नानि भुङ्क्ते चाहृत्य रावणः ।। 6.93.43 ।।
विक्रमे च बले चैव नास्त्यस्य सदृशो भुवि ।। 6.93.44 ।।
तेषां सञ्जल्पमानानामशोकवनिकां गताम्।
अभिदुद्राव वैदेहीं रावणः क्रोधमूर्च्छितः ।। 6.93.45 ।।
वार्यमाणः सुसङ्क्रुद्धः सुहृद्भिर्हितबुद्धिभिः।
अभ्यधावत सङ्क्रुद्धः खे ग्रहो रोहिणीमिव ।। 6.93.46 ।।
मैथिली रक्ष्यमाणा तु राक्षसीभिरनिन्दिता।
ददर्श राक्षसं क्रुद्धं निस्त्रिंशवरधारिणम् ।। 6.93.47 ।।
तं निशाम्य सनिस्त्रिंशं व्यथिता जनकात्मजा।
निवार्यमाणं बहुशः सुहृद्भिरनुवर्तिनम्।
सीता दुःखसमाविष्टा विलपन्तीदमब्रवीत् ।। 6.93.48 ।।
यथाऽयं मामभिक्रुद्धः समभिद्रवति स्वयम्।
वधिष्यति सनाथां मामनाथामिव दुर्मतिः ।। 6.93.49 ।।
बहुशश्चोदयामास भर्तारं मामनुव्रताम्।
भार्या भव रमस्वेति प्रत्याख्यातो ध्रुवं मया ।। 6.93.50 ।।
सोऽयं ममानुपस्थाने व्यक्तं नैराश्यमागतः।
क्रोधमोहसमाविष्टो निहन्तुं मां समुद्यतः ।। 6.93.51 ।।
अथवा तौ नरव्याघ्रौ भ्रातरौ रामलक्ष्मणौ।
मन्निमित्तमनार्येण समरेऽद्य निपातितौ।
अहो धिङ्मन्निमित्तोऽयं विनाशो राजपुत्रयोः ।। 6.93.52 ।।
अथवा पुत्रशोकेन अहत्वा रामलक्ष्मणौ।
विधमिष्यति मां रौद्रो राक्षसः पापनिश्चयः ।। 6.93.53 ।।
हनूमतोऽपि यद्वाक्यं न कृतं क्षुद्रया मया ।। 6.93.54 ।।
यद्यहं तस्य पृष्ठेन तदा यायामनिन्दिता।
नाद्यैवमनुशोचेयं भर्तुरङ्कगता सती ।। 6.93.55 ।।
मन्ये तु हृदयं तस्याः कौसल्यायाः फलिष्यति।
एकपुत्रा यदा पुत्रं विनष्टं श्रोष्यते युधि ।। 6.93.56 ।।
सा हि जन्म च बाल्यं च यौवनं च महात्मनः।
धर्मकार्यानुरूपं च रुदन्ती संस्मरिष्यति ।। 6.93.57 ।।
निराशा निहते पुत्रे दत्त्वा श्राद्धमचेतना।
अग्निमारोक्ष्यते नूनमपो वाऽपि प्रवेक्ष्यति ।। 6.93.58 ।।
धिगस्तु कुब्जामसतीं मन्थरां पापनिश्चयाम्।
यन्निमित्तमिदं दुःखं कौसल्या प्रतिपत्स्यते ।। 6.93.59 ।।
इत्येवं मैथिलीं दृष्ट्वा विलपन्तीं तपस्विनीम्।
रोहिणीमिव चन्द्रेण विना ग्रहवशं गताम् ।। 6.93.60 ।।
एतस्मिन्नन्तरे तस्य अमात्यो बुद्धिमान् शुचिः।
सुपार्श्वो नाम मेधावी राक्षसो राक्षसेश्वरम्।
निवार्यमाणं सचिवैरिदं वचनमब्रवीत् ।। 6.93.61 ।।
कथं नाम दशग्रीव साक्षाद्वैश्रवणानुज।
हन्तुमिच्छसि वैदेहीं क्रोधाद्धर्ममपास्य हि ।। 6.93.62 ।।
वेदविद्याव्रतस्नातः स्वकर्मनिरतः सदा।
स्त्रियाः कस्माद्वधं वीर मन्यसे राक्षसेश्वर ।। 6.93.63 ।।
मैथिलीं रूपसम्पन्नां प्रत्यवेक्षस्व पार्थिव।
त्वमेव तु सहास्माभी राघवे क्रोधमुत्सृज ।। 6.93.64 ।।
अभ्युत्थानं त्वमद्यैव कृष्णपक्षचतुर्दशीम्।
कृत्वा निर्याह्यमावास्यां विजयाय बलैर्वृतः ।। 6.93.65 ।। 
शूरो धीमान् रथी खड्गी रथप्रवरमास्थितः।
हत्वा दशरथिं रामं भवान् प्राप्स्यति मैथिलीम् ।। 6.93.66 ।। 
स तद्दुरात्मा सुहृदा निवेदितं वचः सुधर्म्यं प्रतिगृह्य रावणः।
गृहं जगामाथ ततश्च वीर्यवान् पुनः सभां च प्रययौ सुहृद्वृतः ।। 6.93.67 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिनवतितमः सर्गः ।। 93 ।।
स प्रविश्य सभां राजा दीनः परमदुःखितः।
निषसादासने सिंहः क्रुद्ध इव श्वसन् ।। 6.94.1 ।।
अब्रवीच्च स तान् सर्वान् बलमुख्यान् महाबलः।
रावणः प्राञ्जलिर्वाक्यं पुत्रव्यसनकर्शितः ।। 6.94.2 ।।
सर्वे भवन्तः सर्वेण हस्त्यश्वेन समावृताः।
निर्यान्तु रथसङ्घैश्च पादातैश्चोपशोभिताः ।। 6.94.3 ।।
एकं रामं परिक्षिप्य समरे हन्तुमर्हथ।
वर्षन्तः शरवर्षेण प्रावृट््काल इवाम्बुदाः ।। 6.94.4 ।।
अथवाऽहं शरैस्तीक्ष्णैर्भिन्नगात्रं महारणे।
भवद्भिः श्वो निहन्तास्मि रामं लोकस्य पश्यतः ।। 6.94.5 ।।
इत्येतद्राक्षसेन्द्रस्य वाक्यमादाय राक्षसाः।
निर्ययुस्ते रथैः शीघ्रैर्नानानीकैः सुसंवृताः ।। 6.94.6 ।।
परिघान् पट्टिशांश्चैव शरखड्गपरश्वधान्।
शरीरान्तकरान् सर्वे चिक्षिपुर्वानरान् प्रति ।। 6.94.7 ।।
वानराश्च द्रुमान् शैलान् राक्षसान् प्रति चिक्षिपुः ।। 6.94.8 ।।
स सङ्ग्रामो महान् भीमः सूर्यस्योदयनं प्रति।
रक्षसां वानराणां च तुमुलः समपद्यत ।। 6.94.9 ।।
ते गदाभिर्विचित्राभिः प्राशैः खड्गैः परश्वधैः।
अन्योन्यं समरे जघ्नुस्तदा वानरराक्षसाः ।। 6.94.10 ।।
एवं प्रवृत्ते सङ्ग्रामे ह्युद्भूतं सुमहद्रजः।
रक्षसां वानराणां च शान्तं शोणितविस्रवैः ।। 6.94.11 ।।
मातङ्गरथकूलाश्च वाजिमत्स्या ध्वजद्रुमाः।
शरीरसङ्घाटवहाः प्रसस्रुः शोणितापगाः ।। 6.94.12 ।।
ततस्ते वानराः सर्वे शोणितौघपरिप्लुताः।
ध्वजवर्मरथानश्वान्नानाप्रहरणानि च।
आप्लुत्याप्लुत्य समरे राक्षसानां बभञ्जिरे ।। 6.94.13 ।।
केशान् कर्णललाटांश्च नासिकाश्च प्लवङ्गमाः।
रक्षसां दशनैस्तीक्ष्णैर्नखैश्चापि न्यकर्तयन् ।। 6.94.14 ।।
एकैकं राक्षसं सङ्ख्ये शतं वानरपुङ्गवाः।
अभ्यधावन्त फलिनं वृक्षं शकुनयो यथा ।। 6.94.15 ।।
तथा गदाभिर्गुर्वीभिः प्रासैः खड्गैः परश्वधैः।
निजघ्नुर्वानरान् घोरान् राक्षसाः पर्वतोपमाः ।। 6.94.16 ।।
राक्षसैर्युद्ध्यामानानां वानराणां महाचमूः।
शरण्यं शरणं याता रामं दशरथात्मजम् ।। 6.94.17 ।।
ततो रामो महातेजा धनुरादाय वीर्यवान्।
प्रविश्य राक्षसं सैन्यं शरवर्षं ववर्ष ह ।। 6.94.18 ।।
प्रविष्टं तु तदा रामं मेघाः सूर्यमिवाम्बरे।
नाभिजग्मुर्महाघोरं निर्दहन्तं शराग्निना ।। 6.94.19 ।।
कृतान्येव सुघोराणि रामेण रजनीचराः।
रणे रामस्य ददृशुः कर्माण्यसुकराणि च ।। 6.94.20 ।।
चालयन्तं महानीकं विधमन्तं महारथान्।
ददृशुस्ते न वै रामं वातं वनगतं यथा ।। 6.94.21 ।।
छिन्नं भिन्नं शरैर्दग्धं प्रभग्नं शस्त्रपीडितम्।
बलं रामेण ददृशुर्न रामं शीघ्रकारिणम् ।। 6.94.22 ।।
प्रहरन्तं शरीरेषु न ते पश्यन्ति राघवम्।
इन्द्रियार्थेषु तिष्ठन्तं भूतात्मानमिव प्रजाः ।। 6.94.23 ।।
एष हन्ति गजानीकमेष हन्ति महारथान्।
एष हन्ति शरैस्तीक्ष्णैः पदातीन् वाजिभिः सह ।। 6.94.24 ।।
इति ते राक्षसाः सर्वे रामस्य सदृशान् रणे।
अन्योन्यं कुपिता जघ्नुः सादृश्याद्राघवस्य ते ।। 6.94.25 ।।
न ते ददृशिरे रामं दहन्तमरिवाहिनीम्।
मोहिताः परमास्त्रेण गान्धर्वेण महात्मना ।। 6.94.26 ।।
ते तु रामसहस्राणि रणे पश्यन्ति राक्षसाः।
पुनः पश्यन्ति काकुत्स्थमेकमेव महाहवे ।। 6.94.27 ।।
भ्रमन्तीं काञ्चनीं कोटिं कार्मुकस्य महात्मनः।
अलातचक्रप्रतिमां ददृशुस्ते न राघवम् ।। 6.94.28 ।।
शरीरनाभिसत्त्वार्चिः शरीरं नेमिकार्मुकम्।
ज्याघोषतलनिर्घोषं तेजोबुद्धिगुणप्रभम् ।। 6.94.29 ।।
दिव्यास्त्रगुणपर्यन्तं निघ्नन्तं युधि राक्षसान्।
ददृशू रामचक्रं तत् कालचक्रमिव प्रजाः ।। 6.94.30 ।।
अनीकं दशसाहस्रं रथानां वातरंहसाम्।
अष्टादश सहस्राणि कुञ्जराणां तरस्विनाम् ।। 6.94.31 ।।
चतुर्दश सहस्राणि सारोहाणां च वाजिनाम्।
पूर्णे शतसहस्रे द्वे राक्षसानां पदातिनाम् ।। 6.94.32 ।।
दिवसस्याष्टमे भागे शरैरग्निशिखोपमैः।
हतान्येकेन रामेण रक्षसां कामरूपिणाम् ।। 6.94.33 ।।
ते हताश्वा हतरथाः शान्ता विमथितध्वजाः।
अभिपेतुः पुरीं लङ्कां हतशेषा निशाचराः ।। 6.94.34 ।।
हतैर्गजपदात्यश्वैस्तद्बभूव रणाजिरम्।
आक्रीडमिव रुद्रस्य क्रुद्धस्य सुमहात्मनः ।। 6.94.35 ।।
ततो देवाः सगन्धर्वाः सिद्धाश्च परमर्षयः।
साधु साध्विति रामस्य तत् कर्म समपूजयन् ।। 6.94.36 ।।
अब्रवीच्च तदा रामः सुग्रीवं प्रत्यनन्तरम्।
विभीषणं च धर्मात्मा हनूमन्तं च वानरम् ।। 6.94.37 ।।
जाम्बवन्तं हरिश्रेष्ठं मैन्दं द्विविदमेव च।
एतदस्त्रबलं दिव्यं मम वा त्र्यम्बकस्य वा ।। 6.94.38 ।।
निहत्य तां राक्षसवाहिनीं तु रामस्तदा शक्रसमो महात्मा।
अस्त्रेषु शस्त्रेषु जितक्लमश्च संस्तूयते देवगणैः प्रहृष्टैः ।। 6.94.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुर्नवतितमः सर्गः ।। 94 ।।
तानि तानि सहस्राणि सारोहाणां च वाजिनाम्।
रथानां त्वग्निवर्णानां सध्वजानां सहस्रशः ।। 6.95.1 ।।
राक्षसानां सहस्राणि गदापरिघयोधिनाम्।
काञ्चनध्वजचित्राणां शूराणां कामरूपिणाम् ।। 6.95.2 ।।
निहतानि शरैस्तीक्ष्णैस्तप्तकाञ्चनभूषणैः।
रावणेन प्रयुक्तानि रामेणाक्लिष्टकर्मणा ।। 6.95.3 ।।
दृष्ट्वा श्रुत्वा च सम्भ्रान्ता हतशेषा निशाचराः।
राक्षसीश्च समागम्य दीनाश्चिन्तापरिप्लुताः ।। 6.95.4 ।।
विधवा हतपुत्राश्च क्रोशन्त्यो हतबान्धवाः।
राक्षस्यः सह सङ्गम्य दुःखार्ताः पर्यदेवयन् ।। 6.95.5 ।।
कथं शूर्पणखा वृद्धा कराला निर्णतोदरी।
आससाद वने रामं कन्दर्पमिव रूपिणम्।
सुकुमारं महासत्त्वं सर्वभूतहिते रतम् ।। 6.95.6 ।।
तं दृष्ट्वा लोकनिन्द्या सा हीनरूपा प्रकामिता ।। 6.95.7 ।।
कथं सर्वगुणैर्हीना गुणवन्तं महौजसम्।
सुमुखं दुर्मुखी रामं कामयामास राक्षसी ।। 6.95.8 ।।
जनस्यास्याल्पभाग्यत्वाद्वलिनी श्वेतमूर्धजा।
अकार्यमपहास्यं च सर्वलोकविगर्हितम् ।। 6.95.9 ।।
राक्षसानां विनाशाय दूषणस्य खरस्य च।
चकाराप्रतिरूपा सा राघवस्य प्रधर्षणम् ।। 6.95.10 ।।
तन्निमित्तमिदं वैरं रावणेन कृतं महत्।
वधाय सीता साऽऽनीता दशग्रीवेण रक्षसा ।। 6.95.11 ।।
न च सीतां दशग्रीवः प्राप्नोति जनकात्मजाम्।
बद्धं बलवता वैरमक्षयं राघवेण च ।। 6.95.12 ।।
वैदेहीं प्रार्थयानं तं विराधं प्रेक्ष्य राक्षसम्।
हतमेकेन रामेण पर्याप्तं तन्निदर्शनम् ।। 6.95.13 ।।
चतुर्दश सहस्राणि रक्षसां भीमकर्मणाम्।
निहतानि जनस्थाने शरैरग्निशिखोपमैः ।। 6.95.14 ।।
खरश्च निहतः सङ्ख्ये दूषणस्त्रिशिरास्तथा।
शरैरादित्यसङ्काशैः पर्याप्तं तन्निदर्शनम् ।। 6.95.15 ।।
हतो योजनबाहुश्च कबन्धो रुधिराशनः।
क्रोधान्नादं नदन् सोऽथ पर्याप्तं तन्निदर्शनम् ।। 6.95.16 ।।
जघान बलिनं रामः सहस्रनयनात्मजम्।
वालिनं मेरुसङ्काशं पर्याप्तं तन्निदर्शनम् ।। 6.95.17 ।।
ऋष्यमूके वसन् शैले दीनो भग्नमनोरथः।
सुग्रीवः स्थापितो राज्ये पर्याप्तं तन्निदर्शनम् ।। 6.95.18 ।।
धर्मार्थसहितं वाक्यं सर्वेषां रक्षसां हितम्।
युक्तं विभीषणेनोक्तं मोहात्तस्य न रोचते ।। 6.95.19 ।।
विभीषणवचः कुर्याद्यदि स्म धनदानुजः।
श्मशानभूता दुःखार्ता नेयं लङ्का पुरी भवेत् ।। 6.95.20 ।।
कुम्भकर्णं हतं श्रुत्वा राघवेण महाबलम्।
अतिकायं च दुर्धर्षं लक्ष्मणेन हतं पुनः।
प्रियं चेन्द्रजितं पुत्रं रावणो नावबुध्यते ।। 6.95.21 ।।
मम पुत्रो मम भ्राता मम भर्ता रणे हतः।
इत्येवं श्रूयते शब्दो राक्षसानां कुले कुले ।। 6.95.22 ।।
रथाश्चाश्वाश्च नागाश्च हताः शतसहस्रशः।
रणे रामेण शूरेण राक्षसाश्च पदातयः ।। 6.95.23 ।।
रुद्रो वा यदि वा विष्णुर्महेन्द्रो वा शतक्रतुः।
हन्ति नो रामरूपेण यदि वा स्वयमन्तकः ।। 6.95.24 ।।
हतप्रवीरा रामेण निराशा जीविते वयम्।
अपश्यन्तो भयस्यान्तमनाथा विलपामहे ।। 6.95.25 ।।
रामहस्ताद्दशग्रीवः शूरो दत्तमहावरः।
इदं भयं महाघोरमुत्पन्नं नावबुध्यते ।। 6.95.26 ।।
न देवा न च गन्धर्वा न पिशाचा न राक्षसाः।
उपसृष्टं परित्रातुं शक्ता रामेण संयुगे ।। 6.95.27 ।।
उत्पाताश्चापि दृश्यन्ते रावणस्य रणे रणे।
कथयिष्यन्ति रामेण रावणस्य निबर्हणम् ।। 6.95.28 ।।
पितामहेन प्रीतेन देवदानवराक्षसैः।
रावणस्याभयं दत्तं मानुषेभ्यो न याचितम् ।। 6.95.29 ।।
तदिदं मानुषं मन्ये प्राप्तं निस्संशयं भयम्।
जीवितान्तकरं घोरं रक्षसां रावणस्य च ।। 6.95.30 ।।
पीड्यमानास्तु बलिना वरदानेन रक्षसा।
दीप्तैस्तपोभिर्विबुधाः पितामहमपूजयन् ।। 6.95.31 ।।
देवतानां हितार्थाय महात्मा वै पितामहः।
उवाच देवताः सर्वा इदं तुष्टो महद्वचः ।। 6.95.32 ।।
अद्यप्रभृति लोकांस्त्रीन् सर्वे दानवराक्षसाः।
भयेन प्रावृता नित्यं विचरिष्यन्ति शाश्वतम् ।। 6.95.33 ।।
दैवतैस्तु समागम्य सर्वैश्चेन्द्रपुरोगमैः।
वृषध्वजस्त्रिपुरहा महादेवः प्रसादितः ।। 6.95.34 ।।
प्रसन्नस्तु महादेवो देवानेतद्वचोऽब्रवीत्।
उत्पत्स्यति हितार्थं वो नारी रक्षःक्षयावहा ।। 6.95.35 ।।
एषा देवैः प्रयुक्ता तु क्षुद्यथा दानवान् पुरा।
भक्षयिष्यति नः सीता राक्षसघ्नी सरावणान् ।। 6.95.36 ।।
रावणस्यापनीतेन दुर्विनीतस्य दुर्मतेः।
अयं निष्ठानको घोरः शोकेन समभिप्लुतः ।। 6.95.37 ।।
तं न पश्यामहे लोके यो नः शरणदो भवेत्।
राघवेणोपसृष्टानां कालेनेव युगक्षये ।। 6.95.38 ।।
नास्ति नः शरणं कश्चिद्भये महति तिष्ठताम्।
दवाग्निवेष्टितानां हि करेणूनां यथा वने ।। 6.95.39 ।।
प्राप्तकालं कृतं तेन पौलस्त्येन महात्मना।
यत एव भयं दृष्टं तमेव शरणं गतः ।। 6.95.40 ।।
इतीव सर्वा रजनीचरस्त्रियः परस्परं सम्परिरभ्य बाहुभिः।
विषेदुरार्ता भयभारपीडिता विनेदुरुच्चैश्च तदा सुदारुणम् ।। 6.95.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चनवतितमः सर्गः ।। 95 ।।
