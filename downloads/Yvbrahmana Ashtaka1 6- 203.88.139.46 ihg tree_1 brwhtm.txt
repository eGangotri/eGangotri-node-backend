1.6.0.0
तैत्तिरीयब्राह्मणे प्रथमाष्टके षष्ठप्रपाठक प्रारंभः । हरिः ओम् ।।
1.6.1.1
अनुमत्यै पुरोडाशमष्टाकपालन्निर्वपति । ये प्रत्यञ्चश्शम्याया अवशीयन्ते । तन्नैर्ऋतमेककपालम् ।इयव्वाँ अनुमतिः । इयन्निऱ्ऋतिः । नैर्ऋतेन पूर्वेण प्रचरति । पाप्मानमेव निऱ्ऋतिं पूर्वान्निरवदयते ।एककपालो भवति । एकधैव निऱ्ऋतिन्निरवदयते । यदहुत्वा गाऱ्हपत्य ईयुः ।। 1 ।।
1.6.1.2
रुद्रो भूत्वाऽग्निरनूत्थाय । अध्वर्युञ्च यजमानञ्च हन्यात् । वीहि स्वाहाऽऽहुतिञ्जुषाण इत्याह ।आहुत्यैवैन शमयति । नार्तिमार्च्छत्यध्वर्युर्न यजमानः । एकोल्मुकेन यन्ति । तद्धि निऱ्ऋत्यै भागधेयम् । इमान्दिशय्यँन्ति । एषा वै निऱ्ऋत्यै दिक् । स्वायामेव दिशि निऱ्ऋतिन्निरवदयते ।। 2 ।।
1.6.1.3
स्वकृत इरिणे जुहोति प्रदरे वा । एतद्वै निऱ्ऋत्या आयतनम् । स्व एवायतने निऱ्ऋतिन्निरवदयते ।एष ते निर्‌ऋते भाग इत्याह । निर्दिशत्येवैनाम् । भूते हविष्मत्यसीत्याह । भूतिमेवोपावर्तते ।मुञ्चेममहस इत्याह । अहस एवैनं मुञ्चति । अङ्गुष्ठाभ्याञ्जुहोति ।। 3 ।।
1.6.1.4
अन्तत एव निऱ्ऋतिन्निरवदयते । कृष्णव्वाँस कृष्णतूषन्दक्षिणा । एतद्वै निऱ्ऋत्यै रूपम् । रूपेणैव निऱ्ऋतिन्निरवदयते । अप्रतीक्षमायन्ति । निऱ्ऋत्या अन्तऱ्हित्यै । स्वाहा नमो य इदञ्चकारेति पुनरेत्य गाऱ्हपत्ये जुहोति । आहुत्यैव नमस्यन्तो गाऱ्हपत्यमुपावर्तन्ते । आनुमतेन प्रचरति । इयव्वाँ अनुमतिः ।। 4 ।।
1.6.1.5
इयमेवास्मै राज्यमनु मन्यते । धेनुर्दक्षिणा । इमामेव धेनुङ्कुरुते । आदित्यञ्चरुन्निर्वपति ।उभयीष्वेव प्रजास्वभिषिच्यते । दैवीषु च मानुषीषु च । वरो दक्षिणा । वरो हि राज्य समृद्ध्यै । आग्नावैष्णवमेकादशकपालन्निर्वपति । अग्निस्सर्वा देवताः ।। 5 ।।
1.6.1.6
विष्णुर्यज्ञः । देवताश्चैव यज्ञञ्चाव रुन्धे । वामनो वही दक्षिणा । यद्वही । तेनाग्नेयः ।यद्वामनः । तेन वैष्णवस्समृद्ध्यै । अग्नीषोमीयमेकादशकपालन्निर्वपति । अग्नीषोमाभ्याव्वाँ इन्द्रो वृत्रमहन्निति । यदग्नीषोमीयमेकादशकपालन्निर्वपति ।। 6 ।।
1.6.1.7
वार्त्रघ्नमेव विजित्यै । हिरण्यन्दक्षिणा समृद्ध्यै । इन्द्रो वृत्र हत्वा । देवताभिश्चेन्द्रियेण च व्यार्ध्यत । स एतमैन्द्राग्नमेकादशकपालमपश्यत् । तन्निरवपत् । तेन वै स देवताश्चेन्द्रियञ्चावारुन्ध ।यदैन्द्राग्नमेकादशकपालन्निर्वपति । देवताश्चैव तेनेन्द्रियञ्च यजमानोऽवरुन्धे । ऋषभो वही दक्षिणा ।। 7 ।।
1.6.1.8
यद्वही । तेनाग्नेयः । यदृषभः । तेनैन्द्रस्समृद्ध्यै । आग्नेयमष्टाकपालन्निर्वपति ।ऐन्द्रन्दधि । यदाग्नेयो भवति । अग्निर्वै यज्ञमुखम् । यज्ञमुखमेवर्द्धिं पुरस्ताद्धत्ते । यदैन्द्रन्दधि ।। 8 ।।
1.6.1.9
इन्द्रियमेवावरुन्धे । ऋषभो वही दक्षिणा । यद्वही । तेनाग्नेयः । यदृषभः । तेनैन्द्रस्समृद्ध्यै । यावतीर्वै प्रजा ओषधीनामहुतानामाश्ञन्न् । ता पराऽभवन्न् । आग्रयणं भवति हुताद्याय । यजमानस्यापराभावाय ।। 9 ।।
1.6.1.10
देवा वा ओषधीष्वाजिमयुः । ता इन्द्राग्नी उदजयताम् । तावेतमैन्द्राग्नन्द्वादशकपालन्निरवृणाताम् ।यदैन्द्राग्नो भवत्युज्जित्यै । द्वादशकपालो भवति । द्वादश मासास्सव्वँथ्सरः । सव्वँथ्सरेणैवास्मा अन्नमवरुन्धे । वैश्वदेवश्चरुर्भवति । वैश्वदेवव्वाँ अन्नम् । अन्नमेवास्मै स्वदयति ।। 10 ।।
1.6.1.11
प्रथमजो वथ्सो दक्षिणा समृद्ध्यै । सौम्य श्यामाकञ्चरुन्निर्वपति । सोमो वा अकृष्टपच्यस्य राजा । अकृष्टपच्यमेवास्मै स्वदयति । वासो दक्षिणा । सौम्य हि देवतया वासस्समृद्ध्यै ।सरस्वत्यै चरुन्निर्वपति । सरस्वते चरुम् । मिथुनमेवाव रुन्धे । मिथुनौ गावौ दक्षिणा समृद्ध्यै ।एति वा एष यज्ञमुखादृध्याः । योऽग्नेर्देवताया एति । अष्टावेतानि हवीषि भवन्ति ।अष्टाक्षरा गायत्री । गायत्रोऽग्निः । तेनैव यज्ञमुखादृध्या अग्नेर्देवतायै नैति ।। 11 ।।
1.6.1.0
ईयुर्निरवदयतेऽङ्गुष्ठाभ्याञ्जुहोत्यनुमतिर्देवता निर्वपति वही दक्षिणा यदैन्द्रन्दध्यपराभावाय स्वदयति गावौ दक्षिणा समृद्ध्यै षट्च ।। 1 ।।
1.6.2.1
वैश्वदेवेन वै प्रजापति प्रजा असृजत । तास्सृष्टा न प्राजायन्त । सोऽग्निरकामयत । अहमिमा प्रजनयेयमिति । स प्रजापतये शुचमदधात् । सोऽशोचत्प्रजामिच्छमानः । तस्माद्यञ्च प्रजा भुनक्ति यञ्च न । तावुभौ शोचत प्रजामिच्छमानौ । तास्वग्निमप्यसृजत् । ता अग्निरध्यैत् ।। 12 ।।
1.6.2.2
सोमो रेतोऽदधात् । सविता प्राजनयत् । सरस्वती वाचमदधात् । पूषाऽपोषयत् । ते वा एते त्रिस्सव्वँथ्सरस्य प्रयुज्यन्ते । ये देवा पुष्टिपतयः । सव्वँथ्सरो वै प्रजापतिः । सव्वँथ्सरेणैवास्मै प्रजा प्राजनयत् । ता प्रजा जाता मरुतोऽघ्नन्न् । अस्मानपि न प्रायुक्षतेति ।। 13 ।।
1.6.2.3
स एतं प्रजापतिर्मारुत सप्तकपालमपश्यत् । तन्निरवपत् । ततो वै प्रजाभ्योऽकल्पत । यन्मारुतो निरुप्यते । यज्ञस्य कॢप्त्यै । प्रजानामघाताय । सप्तकपालो भवति । सप्तगणा वै मरुतः । गणश एवास्मै विशङ्कल्पयति । स प्रजापतिरशोचत् ।। 14 ।।
1.6.2.4
या पूर्वा प्रजा असृक्षि । मरुतस्ता अवधिषुः । कथमपरास्सृजेयेति । तस्य शुष्म आण्डं भूतन्निरवर्तत । तद्व्युदहरत् । तदपोषयत् । तत्प्राजायत । आण्डस्य वा एतद्रूपम् । यदामिक्षा । यद्व्युद्धरति ।। 15 ।।
1.6.2.5
प्रजा एव तद्यजमान पोषयति । वैश्वदेव्यामिक्षा भवति । वैश्वदेव्यो वै प्रजाः । प्रजा एवास्मै प्रजनयति । वाजिनमानयति । प्रजास्वेव प्रजातासु रेतो दधाति । द्यावापृथिव्य एककपालो भवति । प्रजा एव प्रजाता द्यावापृथिवीभ्यामुभयतः परि गृह्णाति । देवासुरास्सय्यँत्ता आसन्न् । सोऽग्निरब्रवीत् ।। 16 ।।
1.6.2.6
मामग्रे यजत । मया मुखेनासुराञ्जेष्यथेति । मान्द्वितीयमिति सोमोऽब्रवीत् । मया राज्ञा जेष्यथेति । मान्तृतीयमिति सविता । मया प्रसूता जेष्यथेति । माञ्चतुर्थीमिति सरस्वती । इन्द्रियव्वोँऽहन्धास्यामीति । मां पञ्चममिति पूषा । मया प्रतिष्ठया जेष्यथेति ।। 17 ।।
1.6.2.7
तेऽग्निना मुखेनासुरानजयन्न् । सोमेन राज्ञा । सवित्रा प्रसूताः । सरस्वतीन्द्रियमदधात् ।पूषा प्रतिष्ठाऽऽसीत् । ततो वै देवा व्यजयन्त । यदेतानि हवीषि निरुप्यन्ते विजित्यै ।नोत्तरवेदिमुपवपति । पशवो वा उत्तरवेदिः । अजाता इव ह्येतऱ्हि पशवः ।। 18 ।।
1.6.2.0
ऐदित्यशोचद्व्युद्धरत्यब्रवीत्प्रतिष्ठया जेष्यथेत्येतऱ्हि पशवः ।। 2 ।।
1.6.3.1
त्रिवृद्बर्हिर्भवति । माता पिता पुत्रः । तदेव तन्मिथुनम् । उल्बङ्गर्भो जरायु । तदेव तन्मिथुनम् । त्रेधा बर्हिस्सन्नद्धं भवति । त्रय इमे लोकाः । एष्वेव लोकेषु प्रति तिष्ठति । एकधा पुनस्सन्नद्धं भवति । एक इव ह्ययल्लोँकः ।। 19 ।।
1.6.3.2
अस्मिन्नेव तेन लोके प्रतितिष्ठति । प्रसुवो भवन्ति । प्रथमजामेव पुष्टिमवरुन्धे ।प्रथमजो वथ्सो दक्षिणा समृद्ध्यै । पृषदाज्यङ्गृह्णाति । पशवो वै पृषदाज्यम् ।पशूनेवाव रुन्धे । पञ्चगृहीतं भवति । पाङ्क्ता हि पशवः । बहुरूपं भवति ।। 20 ।।
1.6.3.3
बहुरूपा हि पशवस्समृद्ध्यै । अग्निं मन्थन्ति । अग्निमुखा वै प्रजापति प्रजा असृजत । यदग्निं मन्थन्ति । अग्निमुखा एव तत्प्रजा यजमानस्सृजते । नव प्रयाजा इज्यन्ते । नवानूयाजाः । अष्टौ हवीषि । द्वावाघारौ । द्वावाज्यभागौ ।। 21 ।।
1.6.3.4
त्रिशथ्संपद्यन्ते । त्रिशदक्षरा विराट् । अन्नव्विँराट् । विराजैवान्नाद्यमवरुन्धे । यजमानो वा एककपालः ।तेज आज्यम् । यदेककपाल आज्यमानयति । यजमानमेव तेजसा समर्धयति । यजमानो वा एककपालः । पशव आज्यम् ।। 22 ।।
1.6.3.5
यदेककपाल आज्यमानयति । यजमानमेव पशुभिस्समर्धयति । यदल्पमानयेत् । अल्पा एनं पशवो भुञ्जन्त उपतिष्ठेरन्न् । यद्बह्वानयेत् । बहव एनं पशवोऽभुञ्जन्त उपतिष्ठेरन्न् । बह्वानीयावि पृष्ठं कुर्यात् । बहव एवैनं पशवो भुञ्जन्त उपतिष्ठन्ते । यजमानो वा एककपालः । यदेककपालस्यावद्येत् ।। 23 ।।
1.6.3.6
यजमानस्यावद्येत् । उद्वा माद्येद्यजमानः । प्र वा मीयेत । सकृदेव होतव्यः । सकृदिव हि सुवर्गो लोकः । हुत्वाऽभि जुहोति । यजमानमेव सुवर्गल्लोँकङ्गमयित्वा । तेजसा समर्धयति । यजमानो वा एककपालः । सुवर्गो लोक आहवनीयः ।। 24 ।।
1.6.3.7
यदेककपालमाहवनीये जुहोति । यजमानमेव सुवर्गल्लोँकङ्गमयति । यद्धस्तेन जुहुयात् ।सुवर्गाल्लोकाद्यजमानमवविध्येत् । स्रुचा जुहोति । सुवर्गस्य लोकस्य समष्ट्यै ।यत्प्राङ्पद्येत । देवलोकमभिजयेत् । यद्दक्षिणा पितृलोकम् । यत्प्रत्यक् ।। 25 ।।
1.6.3.8
रक्षासि यज्ञ हन्युः । यदुदङ्ङ् । मनुष्यलोकमभिजयेत् । प्रतिष्ठितो होतव्यः ।एककपालव्वैँ प्रतितिष्ठन्तन्द्यावापृथिवी अनु प्रतितिष्ठतः । द्यावापृथिवी ऋतवः ।ऋतून् यज्ञः । यज्ञय्यँजमानः । यजमानं प्रजाः । तस्मात्प्रतिष्ठितो होतव्यः ।। 26 ।।
1.6.3.9
वाजिनो यजति । अग्निर्वायुस्सूर्यः । ते वै वाजिनः । तानेव तद्यजति । अथो खल्वाहुः । छन्दासि वै वाजिन इति । तान्येव तद्यजति । ऋख्सामे वा इन्द्रस्य हरी सोमपानौ । तयो परिधय आधानम् । वाजिनं भागधेयम् ।। 27 ।।
1.6.3.10
यदप्रहृत्य परिधीञ्जुहुयात् । अन्तराधानाभ्याङ्घासं प्रयच्छेत् । प्रहृत्य परिधीञ्जुहोति । निराधानाभ्यामेव घासं प्रयच्छति । बर्हिषि विषिञ्चन्वाजिनमा नयति । प्रजा वै बर्हिः । रेतो वाजिनम् । प्रजास्वेव रेतो दधाति । समुपहूय भक्षयन्ति । एतथ्सोमपीथा ह्येते । अथो आत्मन्नेव रेतो दधते । यजमान उत्तमो भक्षयति । पशवो वै वाजिनम् । यजमान एव पशून्प्रतिष्ठापयन्ति ।। 28 ।।
1.6.3.0
लोको बहुरूपं भवत्याज्यभागौ पशव आज्यमवद्येदाहवनीय प्रत्यक्तस्मात्प्रतिष्ठितो होतव्यो भागधेयमेते चत्वारि च ।। 3 ।।
1.6.4.1
प्रजापतिस्सविता भूत्वा प्रजा असृजत । ता एनमत्यमन्यन्त । ता अस्मादपाक्रामन्न् । ता वरुणो भूत्वा प्रजा वरुणेनाग्राहयत् । ता प्रजा वरुणगृहीताः । प्रजापतिं पुनरुपाधावन्नाथमिच्छमानाः । स एतान्प्रजापतिर्वरुणप्रघासानपश्यत् । तान्निरवपत् । तैर्वै स प्रजा वरुणपाशादमुञ्चत् । यद्वरुणप्रघासा निरुप्यन्ते ।। 29 ।।
1.6.4.2
प्रजानामवरुणग्राहाय । तासान्दक्षिणो बाहुर्न्यक्न आसीत् । सव्य प्रसृतः । स एतान्द्वितीयान्दक्षिणतो वेदिमुदहन्न् । ततो वै स प्रजानान्दक्षिणं बाहुं प्रासारयत् । यद्द्वितीयान्दक्षिणतो वेदिमुद्धन्ति । प्रजानामेव तद्यजमानो दक्षिणं बाहुं प्रसारयति । तस्माच्चातुर्मास्ययाज्यमुष्मिल्लोँक उभयाबाहुः । यज्ञाभिजित ह्यस्य । पृथमात्राद्वैदी असंभिन्ने भवतः ।। 30 ।।
1.6.4.3
तस्मात्पृथमात्रव्व्यँसौ । उत्तरस्याव्वेँद्यामुत्तरवेदिमुप वपति । पशवो वा उत्तरवेदिः ।पशूनेवावरुन्धे । अथो यज्ञपरुषोऽनन्तरित्यै । एतद्ब्राह्मणान्येव पञ्च हवीषि ।अथैष ऐन्द्राग्नो भवति । प्राणापानौ वा एतौ देवानाम् । यदिन्द्राग्नी । यदैन्द्राग्नो भवति ।। 31 ।।
1.6.4.4
प्राणापानावेवाव रुन्धे । ओजो बलव्वाँ एतौ दैवानाम् । यदिन्द्राग्नी । यदैन्द्राग्नो भवति ।ओजो बलमेवाव रुन्धे । मारुत्यामिक्षा भवति । वारुण्यामिक्षा । मेषी च मेषश्च भवतः ।मिथुना एव प्रजा वरुणपाशान्मुञ्चति । लोमशौ भवतो मेध्यत्वाय ।। 32 ।।
1.6.4.5
शमीपर्णान्युप वपति । घासमेवाभ्यामपि यच्छति । प्रजापतिमन्नाद्यन्नोपानमत् । स एतेन शतेध्मेन हविषाऽन्नाद्यमवारुन्ध । यत्परश्शतानि शमीपर्णानि भवन्ति । अन्नाद्यस्यावरुद्ध्यै । सौम्यानि वै करीराणि । सौम्या खलु वा आहुतिर्दिवो वृष्टिञ्च्यावयति । यत्करीराणि भवन्ति । सौम्ययैवाहुत्या दिवो वृष्टिमवरुन्धे । काय एककपालो भवति । प्रजानाङ्कन्त्वाय । प्रतिपूरुषङ्करम्भपात्राणि भवन्ति । जाता एव प्रजा वरुणपाशान्मुञ्चति । एकमतिरिक्तम् । जनिष्यमाणा एव प्रजा वरुणपाशान्मुञ्चति ।। 33 ।।
1.6.4.0
निरुप्यन्ते भवतो भवति मेध्यत्वाय रुन्धे षट्च ।। 4 ।।
1.6.5.1
उत्तरस्याव्वेँद्यामन्यानि हवीषि सादयति । दक्षिणायां मारुतीम् । अपधुरमेवैना युनक्ति । अथो ओज एवासामव हरति । तस्माद्ब्रह्मणश्च क्षत्राच्च विशोऽन्यतोऽपक्रमिणीः । मारुत्या पूर्वया प्रचरति । अनृतमेवाव यजते । वारुण्योत्तरया । अन्तत एव वरुणमव यजते । यदेवाध्वर्यु करोति ।। 34 ।।
1.6.5.2
तत्प्रतिप्रस्थाता करोति । तस्माद्यच्छ्रेयान्करोति । तत्पापीयान्करोति । पत्नीव्वाँचयति । मेध्यामेवैनाङ्करोति । अथो तप एवैनामुप नयति । यज्जार सन्तन्न प्रब्रूयात् । प्रियं ज्ञाति रुन्ध्यात् । असौ मे जार इति निर्दिशेत् । निर्दिश्यैवैनं वरुणपाशेन ग्राहयति ।। 35 ।।
1.6.5.3
प्रघास्यान् हवामह इति पत्नीमुदानयति । अह्वतैवैनाम् । यत्पत्नी पुरोनुवाक्यामनुब्रूयात् ।निर्वीर्यो यजमानस्स्यात् । यजमानोऽन्वाह । आत्मन्नेव वीर्यन्धत्ते । उभौ याज्या सवीर्यत्वाय ।यद्ग्रामे यदरण्य इत्याह । यथोदितमेव वरुणमव यजते । यजमानदेवत्यो वा आहवनीयः ।। 36 ।।
1.6.5.4
भ्रातृव्यदेवत्यो दक्षिणः । यदाहवनीये जुहुयात् । यजमानव्वँरुणपाशेन ग्राहयेत् । दक्षिणेऽग्नौ जुहोति । भ्रातृव्यमेव वरुणपाशेन ग्राहयति । शूर्पेण जुहोति । अन्यमेव वरुणमव यजते । शीर्षन्नधि निधाय जुहोति । शीऱ्षत एव वरुणमव यजते । प्रत्यङ्तिष्ठञ्जुहोति ।। 37 ।।
1.6.5.5
प्रत्यङ्ङेव वरुणपाशान्निर्मुच्यते । अक्रन्कर्म कर्मकृत इत्याह । देवानृणन्निरवदाय । अनृणा गृहानुप प्रेतेति वावैतदाह । वरुणगृहीतव्वाँ एतद्यज्ञस्य । यद्यजुषा गृहीतस्यातिरिच्यते । तुषाश्च निष्कासश्च । तुषैश्च निष्कासेन चावभृथमवैति । वरुणगृहीतेनैव वरुणमवयजते । अपोऽवभृथमवैति ।। 38 ।।
1.6.5.6
अफ्सु वै वरुणः । साक्षादेव वरुणमवयजते । प्रतियुतो वरुणस्य पाश इत्याह । वरुणपाशादेव निर्मुच्यते । अप्रतीक्षमा यन्ति । वरुणस्यान्तऱ्हित्यै । एधोऽष्येधिषीमहीत्याह । समिधैवाग्निन्नमस्यन्त उपायन्ति । तेजोऽसि तेजो मयि धेहीत्याह । तेज एवात्मन्धत्ते ।। 39 ।।
1.6.5.0
करोति ग्राहयत्याहवनीयस्तिष्ठञ्जुहोत्यपोऽवभृथमवैति धत्ते ।। 5 ।।
1.6.6.1
देवासुरास्सय्यँत्ता आसन्न् । सोऽग्निरब्रवीत् । ममेयमनीकवती तनूः । तां प्रीणीत । अथासुरानभि भविष्यथेति । ते देवा अग्नयेऽनीकवते पुरोडाशमष्टाकपालन्निरवपन्न् । सोऽग्निरनीकवान्थ्स्वेन भागधेयेन प्रीतः । चतुर्धाऽनीकान्यजनयत । ततो देवा अभवन्न् । पराऽसुराः ।। 40 ।।
1.6.6.2
यदग्नयेऽनीकवते पुरोडाशमष्टाकपालन्निर्वपति । अग्निमेवानीकवन्त स्वेन भागधेयेन प्रीणाति ।सोऽग्निरनीकवान्थ्स्वेन भागधेयेन प्रीतः । चतुर्धाऽनीकानि जनयते । असौ वा आदित्योऽग्निरनीकवान् । तस्य रश्मयोऽनीकानि । साक सूर्येणोद्यता निर्वपति । साक्षादेवास्मा अनीकानि जनयति । तेऽसुराः पराजिता यन्तः । द्यावापृथिवी उपाश्रयन्न् ।। 41 ।।
1.6.6.3
ते देवा मरुद्भ्यस्सान्तपनेभ्यश्चरुन्निरवपन्न् । यन्मरुद्भ्यस्सान्तपनेभ्यश्चरुन्निर्वपति । द्यावापृथिवीभ्यामेव तदुभयतो यजमानो भ्रातृव्यान्थ्सन्तपति । मध्यन्दिने निर्वपति । तऱ्हि हि तेख्ष्णिष्ठन्तपति । चरुर्भवति । सर्वत एवैनान्थ्सन्तपति । ते देवाश्श्वोविजयिनस्सन्तः । सर्वासान्दुग्धे गृहमेधीयञ्चरुन्निरवपन्न् ।। 42 ।।
1.6.6.4
आशिता एवाद्योपवसाम । कस्य वाऽहेदम् । कस्य वा श्वो भवितेति । स शृतोऽभवत् । तस्याहुतस्य नाश्ञन्न् । न हि देवा अहुतस्याश्ञन्ति । तेऽब्रुवन्न् । कस्मा इम होष्याम इति । मरुद्भ्यो गृहमेधिभ्य इत्यब्रुवन्न् । तं मरुद्भ्यो गृहमेधिभ्योऽजुहवुः ।। 43 ।।
1.6.6.5
ततो देवा अभवन्न् । पराऽसुराः । यस्यैवव्विँदुषो मरुद्भ्यो गृहमेधिभ्यो गृहे जुह्वति ।भवत्यात्मना । पराऽस्य भ्रातृव्यो भवति । यद्वै यज्ञस्य पाकत्रा क्रियते । पशव्यन्तत् ।पाकत्रा वा एतत्क्रियते । यन्नेध्माबर्हिर्भवति । न सामिधेनीरन्वाह ।। 44 ।।
1.6.6.6
न प्रयाजा इज्यन्ते । नानूयाजाः । य एवव्वेँद । पशुमान्भवति । आज्यभागौ यजति । यज्ञस्यैव चक्षुषी नान्तरेति । मरुतो गृहमेधिनो यजति । भागधेयेनैवैनान्थ्समर्धयति । अग्निस्विष्टकृतय्यँजति प्रतिष्ठित्यै । इडान्तो भवति । पशवो वा इडा । पशुष्वेवोपरिष्टात्प्रतितिष्ठति ।। 45 ।।
1.6.6.0
असुरा अश्रयन्गृहमेधीयञ्चरुन्निरवपन्नजुहवुरन्वाहेडान्तो भवति द्वे च ।। 6 ।।
1.6.7.1
यत्पत्नी गृहमेधीयस्याश्ञीयात् । गृहमेध्येव स्यात् । वि त्वस्य यज्ञ ऋध्येत । यन्नाश्ञीयात् । अगृहमेधी स्यात् । नास्य यज्ञो व्यृद्ध्येत । प्रतिवेशं पचेयुः । तस्याश्ञीयात् । गृहमेध्येव भवति । नास्य यज्ञो व्यृद्ध्यते ।। 46 ।।
1.6.7.2
ते देवा गृहमेधीयेनेष्ट्वा । आशिता अभवन्न् । आञ्जताभ्यञ्जत । अनु वथ्सानवासयन्न् । तेभ्योऽसुराः ख्षुधं प्राहिण्वन्न् । सा देवेषु लोकमवित्वा । असुरान्पुनरगच्छत् । गृहमेधीयेनेष्ट्वा । आशिता भवन्ति । आञ्जतेऽभ्यञ्जते ।। 47 ।।
1.6.7.3
अनु वथ्सान् वासयन्ति । भ्रातृव्यायैव तद्यजमानः ख्षुधं प्रहिणोति । ते देवा गृहमेधीयेनेष्ट्वा । इन्द्राय निष्कासन्न्यदधुः । अस्मानेव श्व इन्द्रो निहितभाग उपावर्तितेति । तानिन्द्रो निहितभाग उपावर्तत । गृहमेधीयेनेष्ट्वा । इन्द्राय निष्कासन्निदध्यात् । इन्द्र एवैनन्निहितभाग उपावर्तते । गाऱ्हपत्ये जुहोति ।। 48 ।।
1.6.7.4
भागधेयेनैवैन समर्धयति । ऋषभमाह्वयति । वषट्कार एवास्य सः । अथो इन्द्रियमेव तद्वीर्यँय्यजमानो भ्रातृव्यस्य वृङ्क्ते । इन्द्रो वृत्र हत्वा । परां परावतमगच्छत् । अपाराधमिति मन्यमानः । सोऽब्रवीत् । क इदव्वेदिँष्यतीति । तेऽब्रुवन्मरुतो वरव्वृँणामहै ।। 49 ।।
1.6.7.5
अथ वयव्वेँदाम । अस्मभ्यमेव प्रथम हविर्निरुप्याता इति । त एनमध्यक्रीडन्न् । तत्क्रीडिनाङ्क्रीडित्वम् । यन्मरुद्भ्य क्रीडिभ्य प्रथम हविर्निरुप्यते विजित्यै । साक सूर्येणोद्यता निर्वपति । एतस्मिन्वै लोक इन्द्रो वृत्रमहन्थ्समृद्ध्यै । एतद्ब्राह्मणान्येव पञ्च हवीषि । एतद्ब्राह्मण ऐन्द्राग्नः । अथैष ऐन्द्रश्चरुर्भवति ।। 50 ।।
1.6.7.6
उद्धारव्वाँ एतमिन्द्र उदहरत । वृत्र हत्वा । अन्यासु देवतास्वधि । यदेष ऐन्द्रश्चरुर्भवति । उद्धारमेव तय्यँजमान उद्धरते । अन्यासु प्रजास्वधि । वैश्वकर्मण एककपालो भवति । विश्वान्येव तेन कर्माणि यजमानोऽवरुन्धे ।। 51 ।।
1.6.7.0
ऋद्ध्यतेऽभ्यञ्जते जुहोति वृणामहै भवत्यष्टौ च ।। 7 ।।
1.6.8.1
वैश्वदेवेन वै प्रजापतिः प्रजा असृजत । ता वरुणप्रघासैर्वरुणपाशादमुञ्चत् । साकमेधै प्रत्यस्थापयत् । त्र्यम्बकै रुद्रन्निरवादयत । पितृयज्ञेन सुवर्गल्लोँकमगमयत् । यद्वैश्वदेवेन यजते । प्रजा एव तद्यजमानस्सृजते । ता वरुणप्रघासैर्वरुणपाशान्मुञ्चति । साकमेधै प्रतिष्ठापयति । त्र्यम्बकै रुद्रन्निरवदयते ।। 52 ।।
1.6.8.2
पितृयज्ञेन सुवर्गल्लोँकङ्गमयति । दक्षिणत प्राचीनावीती निर्वपति । दक्षिणावृद्धि पितृणाम् । अनादृत्य तत् । उत्तरत एवोपवीय निर्वपेत् । उभये हि देवाश्च पितरश्चेज्यन्ते । अथो यदेव दक्षिणार्धेऽधि श्रयति । तेन दक्षिणावृत् । सोमाय पितृमते पुरोडाश षट्कपालन्निर्वपति । सव्वँथ्सरो वै सोम पितृमान् ।। 53 ।।
1.6.8.3
सव्वँथ्सरमेव प्रीणाति । पितृभ्यो बऱ्हिषद्भ्यो धानाः । मासा वै पितरो बऱ्हिषदः । मासानेव प्रीणाति । यस्मिन्वा ऋतौ पुरुष प्रमीयते । सोऽस्यामुष्मिल्लोँके भवति । बहुरूपा धाना भवन्ति । अहोरात्राणामभिजित्यै । पितृभ्योऽग्निष्वात्तेभ्यो मन्थम् । अर्धमासा वै पितरोऽग्निष्वात्ताः ।। 54 ।।
1.6.8.4
अर्धमासानेव प्रीणाति । अभिवान्यायै दुग्धे भवति । सा हि पितृदेवत्यन्दुहे । यत्पूर्णम् । तन्मनुष्याणाम् । उपर्यर्धो देवानाम् । अर्ध पितृणाम् । अर्ध उपमन्थति । अर्धो हि पितृणाम् । एकयोपमन्थति ।। 55 ।।
1.6.8.5
एका हि पितृणाम् । दक्षिणोपमन्थति । दक्षिणावृद्धि पितृणाम् । अनारभ्योपमन्थति । तद्धि पितॄन्गच्छति । इमान्दिशव्वेँदिमुद्धन्ति । उभये हि देवाश्च पितरश्चेज्यन्ते । चतुस्स्रक्तिर्भवति । सर्वा ह्यनु दिश पितरः । अखाता भवति ।। 56 ।।
1.6.8.6
खाता हि देवानाम् । मध्यतोऽग्निराधीयते । अन्ततो हि देवानामाधीयते । वऱ्षीयानिध्म इध्माद्भवति व्यावृत्त्यै । परिश्रयति । अन्तऱ्हितो हि पितृलोको मनुष्यलोकात् । यत्परुषि दिनम् । तद्देवानाम् । यदन्तरा । तन्मनुष्याणाम् ।। 57 ।।
1.6.8.7
यथ्समूलम् । तत्पितृणाम् । समूलं बर्हिर्भवति व्यावृत्त्यै । दक्षिणा स्तृणाति । दक्षिणावृद्धि पितृणाम् ।त्रि पर्येति । तृतीये वा इतो लोके पितरः । तानेव प्रीणाति । त्रि पुन पर्येति । षट्थ्सं पद्यन्ते ।। 58 ।।
1.6.8.8
षड्वा ऋतवः । ऋतूनेव प्रीणाति । यत्प्रस्तरय्यँजुषा गृह्णीयात् । प्रमायुको यजमानस्स्यात् । यन्न गृह्णीयात् । अनायतनस्स्यात् । तूष्णीमेव न्यस्येत् । न प्रमायुको भवति । नानायतनः । यत्त्रीन्परिधीन्परिदध्यात् ।। 59 ।।
1.6.8.9
मृत्युना यजमानं परिगृह्णीयात् । यन्न परिदध्यात् । रक्षासि यज्ञ हन्युः । द्वौ परिधी परिदधाति ।रक्षसामपहत्यै । अथो मृत्योरेव यजमानमुथ्सृजति । यत्त्रीणि त्रीणि हवीष्युदाहरेयुः । त्रयस्त्रय एषा साकं प्रमीयेरन्न् । एकैकमनूचीनान्युदाहरन्ति । एकैक एवैषामन्वञ्च प्रमीयते । कशिपु कशिपव्याय । उपबऱ्हणमुपबऱ्हण्याय । आञ्जनमाञ्जन्याय । अभ्यञ्जनमभ्यञ्जन्याय । यथाभागमेवैनान्प्रीणाति ।। 60 ।।
1.6.8.0
निरवदयते पितृमानग्निष्वात्ता एकयोप मन्थत्यखाता भवति मनुष्याणां पद्यन्ते परिदध्यान्मीयते पञ्च च ।। 8 ।।
1.6.9.1
अग्नये देवेभ्य पितृभ्यस्समिध्यमानायानु ब्रूहीत्याह । उभये हि दैवाश्च पितरश्चेज्यन्ते । एकामन्वाह । एका हि पितृणाम् । त्रिरन्वाह । त्रिऱ्हि देवानाम् । आघारावाघारयति । यज्ञपरुषोरनन्तरित्यै । नाऱ्षेयव्वृँणीते । न होतारम् ।। 61 ।।
1.6.9.2
यदाऱ्षेयं वृणीत । यद्धोतारम् । प्रमायुको यजमानस्स्यात् । प्रमायुको होता । तस्मान्न वृणीते ।यजमानस्य होतुर्गोपीथाय । अप बऱ्हिष प्रयाजान् यजति । प्रजा वै बर्हिः । प्रजा एव मृत्योरुथ्सृजति । आज्यभागौ यजति ।। 62 ।।
1.6.9.3
यज्ञस्यैव चक्षुषी नान्तरेति । प्राचीनावीती सोमय्यँजति । पितृदेवत्या हि । एषाऽऽहुतिः । पञ्चकृत्वोऽव द्यति । पञ्च ह्येता देवताः । द्वे पुरोऽनुवाक्ये । याज्या देवता वषट्कारः । ता एव प्रीणाति । सन्ततमव द्यति ।। 63 ।।
1.6.9.4
ऋतूना सन्तत्यै । प्रैवैभ्य पूर्वया पुरोऽनुवाक्ययाऽऽह । प्रणयति द्वितीयया । गमयति याज्यया । तृतीये वा इतो लोके पितरः । अह्न एवैनान्पूर्वया पुरोऽनुवाक्ययाऽत्यानयति । रात्रियै द्वितीयया । ऐवैनान् याज्यया गमयति । दक्षिणतोऽवदाय । उदङ्ङति क्रामति व्यावृत्त्यै ।। 64 ।।
1.6.9.5
आ स्वधेत्याश्रावयति । अस्तु स्वधेति प्रत्याश्रावयति । स्वधा नम इति वषट्करोति । स्वधाकारो हि पितृणाम् । सोममग्रे यजति । सोमप्रयाजा हि पितरः । सोमं पितृमन्तय्यँजति । सव्वँथ्सरो वै सोम पितृमान् । सव्वँथ्सरमेव तद्यजति । पितॄन्बऱ्हिषदो यजति ।। 65 ।।
1.6.9.6
ये वै यज्वानः । ते पितरो बऱ्हिषदः । तानेव तद्यजति । पितॄनग्निष्वात्तान् यजति । ये वा अयज्वानो गृहमेधिनः । ते पितरोऽग्निष्वात्ताः । तानेव तद्यजति । अग्निङ्कव्यवाहनय्यँजति । य एव पितृणामग्निः । तमेव तद्यजति ।। 66 ।।
1.6.9.7
अथो यथाऽग्नि स्विष्टकृतय्यँजति । तादृगेव तत् । एतत्ते तत ये च त्वामन्विति तिसृषु स्रक्तीषु निदधाति । तस्मादा तृतीयात्पुरुषान्नाम न गृह्णन्ति । एतावन्तो हीज्यन्ते । अत्र पितरो यथाभागं मन्दध्वमित्याह । ह्लीकाहि पितरः । उदञ्चो निष्क्रामन्ति । एषा वै मनुष्याणान्दिक् । स्वामेव तद्दिशमनु निष्क्रामन्ति ।। 67 ।।
1.6.9.8
आहवनीयमुपतिष्ठन्ते । न्येवास्मै तद्ध्नुवते । यथ्सत्याहवनीये । अथान्यत्र चरन्ति । आतमितोरुपतिष्ठन्ते । अग्निमेवोपद्रष्टारङ्कृत्वा । पितॄन्निरवदयन्ते । अन्तव्वाँ एते प्राणानाङ्गच्छन्ति । य आतमितोरुप तिष्ठन्ते । सुसन्दृशन्त्वा वयमित्याह ।। 68 ।।
1.6.9.9
प्राणो वै सुसन्दृक् । प्राणमेवात्मन्दधते । योजा न्विन्द्र ते हरी इत्याह । प्राणमेव पुनरयुक्त ।अक्षन्नमीमदन्त हीति गाऱ्हपत्यमुपतिष्ठन्ते । अक्षन्नमीमदन्ताथ त्वोपतिष्ठामह इति वावैतदाह । अमीमदन्त पितरस्सोम्या इत्यभि प्रपद्यन्ते । अमीमदन्त पितरोऽथ त्वाऽभि प्रपद्यामह इति वावैतदाह । अप परिषिञ्चति । मार्जयत्येवैनान् ।। 69 ।।
1.6.9.10
अथो तर्पयत्येव । तृप्यति प्रजया पशुभिः । य एवव्वेँद । अप बऱ्हिषावनूयाजौ यजति । प्रजा वै बर्हिः । प्रजा एव मृत्योरुथ्सृजति । चतुर प्रयाजान् यजति । द्वावनूयाजौ । षट्थ्सं पद्यन्ते । षड्वा ऋतवः । ऋतूनेव प्रीणाति । न पत्न्यन्वास्ते । न सय्याँजयन्ति । यत्पत्न्यन्वासीत । यथ्सय्याँजयेयुः । प्रमायुका स्यात् । तस्मान्नान्वास्ते । न सय्याँजयन्ति । पत्नियै गोपीथाय ।। 70 ।।
1.6.9.0
होतारमाज्यभागौ यजति सन्ततमवद्यति व्यावृत्त्यै बऱ्हिषदो यजति तमेव तद्यजत्यनु निष्क्रामन्त्याहैनानृतवो नव च ।। 9 ।।
1.6.10.1
प्रतिपूरुषमेककपालान्निर्वपति । जाता एव प्रजा रुद्रान्निरवदयते । एकमतिरिक्तम् ।जनिष्यमाणा एव प्रजा रुद्रान्निरवदयते । एककपाला भवन्ति । एकधैव रुद्रन्निरवदयते ।नाभिघारयति । यदभिघारयेत् । अन्तरवचारिण रुद्रङ्कुर्यात् । एकोल्मुकेन यन्ति ।। 71 ।।
1.6.10.2
तद्धि रुद्रस्य भागधेयम् । इमान्दिशय्यँन्ति । एषा वै रुद्रस्य दिक् । स्वायामेव दिशि रुद्रन्निरवदयते । रुद्रो वा अपशुकाया आहुत्यै नातिष्ठत । असौ ते पशुरिति निर्दिशेद्यन्द्विष्यात् । यमेव द्वेष्टि । तमस्मै पशुन्निर्दिशति । यदि न द्विष्यात् । आखुस्ते पशुरिति ब्रूयात् ।। 72 ।।
1.6.10.3
न ग्राम्यान्पशून् हिनस्ति । नारण्यान् । चतुष्पथे जुहोति । एष वा अग्नीनां पड्बीशो नाम । अग्निवत्येवजुहोति । मध्यमेन पर्णेन जुहोति । स्रुग्घ्येषा । अथो खलु । अन्तमेनैव होतव्यम् । अन्तत एव रुद्रन्निरवदयते ।। 73 ।।
1.6.10.4
एष ते रुद्र भागस्सह स्वस्राऽम्बिकयेत्याह । शरद्वा अस्याम्बिका स्वसा । तया वा एष हिनस्ति ।य हिनस्ति । तयैवैन सह शमयति । भेषजङ्गव इत्याह । यावन्त एव ग्राम्या पशवः ।तेभ्यो भेषजङ्करोति । अवाम्ब रुद्रमदिमहीत्याह । आशिषमेवैतामा शास्ते ।। 74 ।।
1.6.10.5
त्र्यम्बकय्यँजामह इत्याह । मृत्योर्मुक्षीय माऽमृतादिति वावैतदाह । उत्किरन्ति । भगस्य लीफ्सन्ते । मूतेकृत्वाऽऽसजन्ति । यथा जनय्यँतेऽवसङ्करोति । तादृगेव तत् । एष ते रुद्र भाग इत्याह निरवत्त्यै । अप्रतीक्षमा यन्ति । अप परिषिञ्चति । रुद्रस्यान्तऱ्हित्यै । प्र वा एतेऽस्माल्लोकाच्च्यवन्ते । ये त्र्यम्बकैश्चरन्ति । आदित्यञ्चरुं पुनरेत्य निर्वपति । इयव्वाँ अदितिः । अस्यामेव प्रति तिष्ठन्ति ।। 75 ।।
1.6.10.0
यन्ति ब्रू
यान्निरवदयते शास्ते सिञ्चति षट्च ।। 10 ।।
1.6.0.0
अनुमत्यै वैश्वदेवेन तास्सृष्टास्त्रिवृत्प्रजापतिस्सवितोत्तरस्यान्देवासुरास्सोऽग्निर्यत्पत्नी वैश्वदेवेन ता वरुणप्रघासैरग्नये देवेभ्य प्रतिपूरुषन्दश ।। 10 ।।अनुमत्यै प्रथमजो वथ्सो बहुरूपा हि पशवस्तस्मात्पृथमात्रय्यँदग्नयेऽनीकवत उद्धारव्वाँ अग्नये देवेभ्य प्रतिपूरुषं पञ्चसप्ततिः ।। 75 ।।अनुमत्यै प्रतितिष्ठन्ति ।। हरिः ओम् ।। श्रीकृष्णार्पणमस्तु । तैत्तिरीयकृष्णयजुर्ब्राह्मणे प्रथमाष्टके षष्ठप्रपाठकस्समाप्तः ।