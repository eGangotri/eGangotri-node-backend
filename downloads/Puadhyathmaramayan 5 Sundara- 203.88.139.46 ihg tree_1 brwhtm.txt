5.1.0
।।अथ श्रीमदध्यात्मरामायणे सुन्दरकाण्डः।।
।।प्रथमःसर्गः।।
5.1.1
श्री महादेव उवाच-
शतयोजनविस्तीर्णँ समुद्रं मकरालयम् ।
लिलङ्घयिषुरानन्दसन्दोहो मारुतात्मजः ।।1।।
5.1.2
ध्यात्वा रामं परात्मानमिदं वचनमब्रवीत् ।
पश्यन्तु वानराः सर्वे गच्छन्तं मां विहायसा ।।2।।
5.1.3
अमोघं रामनिर्मुक्तं महाबाणमिवाखिलाः ।
पश्याम्यद्यैव रामस्य पत्नीं जनकनन्दिनीम् ।।3।।
5.1.4
कृतार्थोऽहं कृतार्थोऽहं पुनः पश्यामि राघवम् ।
प्राणप्रयाणसमये यस्य नाम सकृत्स्मरन् ।।4।।
5.1.5
नरस्तीर्त्वा भवाम्भोधिमपारं याति तत्पदम् ।
किं पुनस्तस्य दूतोऽहं तदङ्गाङ्गुलिमुद्रिकः ।।5।।
5.1.6
तमेव हृदये ध्यात्वा लङ्घयाम्यल्पवारिधिम् ।
इत्युक्त्वा हनुमान्बूहू प्रसार्यायतवारिधिः ।।6।।
5.1.7
ऋजुग्रीवोऽर्ध्वदृष्टिः सन्नाकुञ्चितपदद्वयः ।
दक्षिणाभिमुखस्तूर्णं पुप्लुवेऽनिलविक्रमः ।।7।।
5.1.8
आकाशात्त्वरितं देवैर्वीक्ष्यमाणो जगाम सः ।
दृष्ट्वानिलसुतं देवा गच्छन्तं वायुवेगतः ।।8।।
5.1.9
परीक्षणार्थं तत्त्वस्य वानरस्येदमब्रवन् ।
गच्छत्येष महासत्त्वो वानरो वायुविक्रमः ।।9।।
5.1.10
लङ्कां प्रवेष्टुं शक्तो वा न वा जानीमहे बलम् ।
एवं विचार्य नागानां मातरं सुरसाभिधाम् ।।10।।
5.1.11
अब्रवीद् देवतावृन्दः कौतूहलसमन्वितः ।
गच्छ त्वं वानरेन्द्रस्य किञ्चिद्विघ्नं समाचर ।।11।।
5.1.12
ज्ञात्वा तस्य बलं बुद्धिं पुनरेहि त्वरान्विता ।
इत्युक्ता सा ययौ शीघ्रं हनुमद्विघ्नकारणम् ।।12।।
5.1.13
आवृत्य मार्गं पुरतः स्थित्वा वानरमब्रवीत् ।
एहि मे वदनं शीघ्रं प्रविशस्व महामते ।।13।।
5.1.14
देवैस्त्वं कल्पितो भक्ष्यः क्षुधासम्पीडितात्मनः ।
तामाह हनुमान्मातरहं रामस्य शासनात् ।।13।।
5.1.15
गच्छामि जानकीं द्रष्टुं पुनरागम्य सत्वरः ।
रामाय कुशलं तस्याः कथयित्वा त्वदाननम् ।।14।।
5.1.16
निवेक्ष्ये देहि मे मार्गं सुरसायै नमोऽस्तु ते ।
इत्युक्त्वा पुनरेवाह सुरसा क्षुधितास्म्यहम् ।।16।।
5.1.17
प्रविश्य गच्छ मे वक्त्रं नो चेत्त्वां भक्षयाम्यहम् ।
इत्युक्तो हनुमानाह मुखं शीघ्रं विदारय ।।17।।
5.1.18
प्रविश्य वदनं तेऽद्य गच्छामि त्वरयान्वितः ।
इत्युक्त्वा योजनायामदेहो भूत्वा पुरः स्थितः ।।18।।
5.1.19
दृष्ट्वा हनुमतो रुपं सुरसा पञ्चयोजनम् ।
मुखं चकार हनुमान् द्विगुणं रूपमादधत् ।।19।।
5.1.20
ततश्चकार सुरसा योजनानां च विंशतिम् ।
वक्त्रं चकार हनुमांस्त्रिंशद्योजनसम्मितम् ।।20।।
5.1.21
ततश्चकार सुरसा पञ्चाशद्योजनायतम् ।
वक्त्रं तदा हनूमांस्तु बभूवङ्गुष्ठसन्निभम् ।।21।।
5.1.22
प्रविश्य वदनं तस्याः पुनरेत्य पुरः स्थितः ।
प्रविष्टो निर्गतोऽहं ते वदनं देवि ते नमः ।।21।।
5.1.23
एवं वदन्तं दृष्ट्वा सा हनूमन्तमथाब्रवीत् ।
गच्छ साधय रामस्य कार्यं बुद्धिमतां वर ।।22।।
5.1.24
देवैः सम्प्रेषिताहं ते बलं जिज्ञासुभिः कपे ।
दृष्ट्वा सीतां पुनर्गत्वा रामं द्रक्ष्यसि गच्छ भोः ।।23।।
5.1.25
इत्युक्त्वा सा ययौ देवलोकं वायुसुतः पुनः ।
जगाम वायुमार्गेण गरुत्मानिव पक्षिराट् ।।24।।
5.1.26
समुद्रोऽप्याह मैनाकं मणिकाञ्चनपर्वतम् ।
गच्छत्येष महासत्त्वो हनुमान्मारुतात्मजः ।।25।।
5.1.27
रामस्य कार्यसिद्ध्यर्थं तस्य त्वं सचिवो भव ।
सगरैर्वर्द्धितो यस्मात्पुराहं सागरोऽभवम् ।।26।।
5.1.28
तस्यान्वये बभूवासौ रामो दाशरथिः प्रभुः ।
तस्य कार्यार्थसिद्ध्यर्थं गच्छत्येष महाकपिः ।।28।।
5.1.29
त्वमुत्तिष्ठ जलात्तूर्णं त्वयि विश्रम्य गच्छतु ।
स तथेति प्रादुरभूञ्जलमध्यान्महोन्नतः ।।29।।
5.1.30
नानामणिमयैः श्रृङ्गैस्तस्योपरि नराकृतिः ।
प्राह यान्तं हनूमन्तं मैनाकोऽहं महाकपे ।।30।।
5.1.31
समुद्रेणसमादिष्टस्त्वद्विश्रमाय मारुते ।
आगच्छामृतकल्पानि जग्ध्वा पक्वफलानि मे ।।31।।
5.1.32
विश्रम्यात्र क्षणं पश्चाद्गमिष्यामि यथासुखम् ।
एवमुक्तोऽथ तं प्राह हनूमान्मारुतात्मजः ।।32।।
5.1.33
गच्छतो रामकार्यार्थं भक्षणं मे कथं भवेत् ।
विश्रामो वा मे कथं स्याद् गन्तव्यं त्वरितं मया ।।33।।
5.1.34
इत्युक्त्वा स्पृष्टशिखरः कराग्रेण ययौ कपिः ।
किञ्चिद्दूरं गतस्यास्य छायां छायाग्रहोऽग्रहीत् ।।34।।
5.1.35
सिंहिका नाम सा घोरा जलमध्ये स्थिता सदा ।
आकाशगामिनां छायामाक्रम्याकृष्य भक्षयेत् ।।35।।
5.1.36
तथा गृहीतो हनुमांश्चिन्तयामास वीर्यवान् ।
केनेदं मे कृतं वेगरोधनं विघ्नकारिणा ।।36।।
5.1.37
दृश्यते नैव कोऽप्यत्र विस्मयो मे प्रजायते ।
एवं विचिन्त्य हनुमानधो दृष्टिं प्रसारयत् ।।37।।
5.1.38
तत्र दृष्ट्वा महाकायां सिंहिकां घोररूपिणीम् ।
पपात सलिले तूर्णं पद्भ्यामेवाहन्द्रुषा ।।38।।
5.1.39
पुनरुत्प्लुत्य हनुमान्दक्षिणाभिमुखो ययौ ।
ततो दक्षिणमासाद्य कूलं नानाफलद्रुमम् ।।39।।
5.1.40
नानापक्षिमृगाकीर्णं नानापुष्पलतावृतम् ।
ततो ददर्श नगरं त्रिकूटाचलमूर्धनि ।।40।।
5.1.41
प्रकारैर्बहुभिर्युक्तं परिखाभिश्च सर्वतः ।
प्रवेक्ष्यामि कथं लङ्कामिति चिन्तापरोऽभवत् ।।41।।
5.1.42
रात्रौ वेक्ष्यामि सूक्ष्मोऽहं लङ्कां रावणपालिताम् । 
एवं विचिन्त्य तत्रैव स्थित्वा लङ्कां जगाम सः ।।42।।
5.1.43
धृत्वा सूक्ष्मं वपुर्द्वारं प्रविवेश प्रतापवान् ।
तत्र लङ्कापुरी साक्षाद्राक्षसीवेषधारिणी ।।43।।
5.1.44
प्रविशन्तं हनूमन्तं दृष्ट्वा व्यतर्जयत् ।
कस्त्वं वानररूपेण मामनादृत्य लङ्किनीम् ।।44।।
5.1.45
प्रविश्य चोरवद्रात्रौ किं भवान्कर्तुमिच्छति ।
इत्युक्त्वा रोषताम्राक्षी पादेनाभिजघान तम् ।।45।।
5.1.46
हनूमानपि तां वाममुष्टिनावज्ञयाहनत् ।
तदैव पतिता भूमौ रक्तमुद्वमती भृशम् ।।46।।
5.1.47
उत्थाय प्राह सा लङ्का हनुमन्तं महाबलम् ।
हनूमान् गच्छ भद्रं ते जिता लङ्का त्वयानघ ।।47।।
5.1.48
पुराहं ब्रह्मणा प्रोक्ता ह्यष्टाविंशतिपर्यये ।
त्रेतायुगे दाशरथी रामो नारायणोऽव्ययः ।।48।।
5.1.49
जनिष्यते योगमाया सीता जनकवेश्मनि ।
भूभारहरणार्थाय प्रार्थितोऽहं मया क्वचित् ।।49।।
5.1.50
सभार्यो राघवो भ्राता गमिष्यति महावनम् ।
तत्र सीतां महामायां रावणोऽपहरिष्यति ।।50।।
5.1.51
पश्चाद्रामेण साचिव्यं सुग्रीवस्य भविष्यति ।
सुग्रीवो जानकीं द्रष्टुं वानरान्प्रेषयिष्यति ।।51।।
5.1.52
तत्रैको वानरो रात्रावागमिष्यति तेऽन्तिकम् ।
त्वया च भर्त्सितः सोऽपि त्वां हनिष्यति मुष्टिना ।।52।।
5.1.53
तेनाहता त्वं व्यथिता भविष्यसि यदानघे ।
तदैव रावणस्यान्तो भविष्यति न संशयः ।।53।।
5.1.54
तस्मात्त्वया जिता लङ्का जितं सर्वं त्वयानघ ।
रावणान्तःपुरवरे क्रीडाकाननमुत्तमम् ।।54।।
5.1.55
तन्मध्येऽशोकवनिक दिव्यपादपसङ्कुला ।
अस्ति तस्यां महावृक्षः शिंशपानाम मध्यगः ।।55।।
5.1.56
तत्रास्ते जानकी घोरराक्षसीभिः सुरक्षिता ।
दृष्ट्वा गच्छ त्वरितं राघवाय निवेदय ।।56।।
5.1.57
धन्याहमप्यद्य चिराय राघवस्मृतिर्ममासीद्भवपाशमोचिनी ।
तद्भक्तसङ्गोऽप्यतिदुर्लभो मम प्रसीदतां दाशरथिः सदा हृदि ।।57।।
5.1.58
उल्लङ्घितेऽब्धौ पवनात्मजेन धरासुतायाश्च दशाननस्य ।
पुस्फोर वामाक्षि भुजश्च तीव्रं रामस्य दक्षाङ्गमतीन्द्रियस्य ।।58।।

।।इति श्रीमदध्यात्मरामायणे उमामहेश्वरसंवादे सुन्दरकाण्डे प्रथमः सर्गः।।
5.2.0
।।अथ श्रीमदध्यात्मरामायणे सुन्दरकाण्डे द्वितीयः सर्गः।।
5.2.1
ततो जगाम हनुमान् लङ्कां परमशोभनाम् ।
रात्रौ सूक्ष्मतनुर्भूत्वा बभ्राम परितः पुरीम् ।।1।।
5.2.2
सीतान्वेषणकार्यार्थी प्रविवेश ऩृपालयम् ।
तत्र सर्वप्रदेशेषु विविच्य हनुमान्कपिः ।।2।।
5.2.3
नापश्यञ्जानकीं स्मृत्वा ततो लङ्काभिभाषितम् ।
जगाम हनुमान् शीघ्रमशोकवनिकां शुभाम् ।।3।।
5.2.4
सुरपादसम्बन्धां रत्नसोपानवापिकाम् ।
नानापक्षिमृगाकीर्णां स्वर्णप्रासादशोभिताम् ।।4।।
5.2.5
फलैरानम्रशाखाग्रपादपैः परिवारिताम् ।
विचिन्वन् जानकीं तत्र प्रतिवृक्षं मरुत्सुतः ।।5।।
5.2.6
ददर्शाभ्रं लिहं तत्र चैत्यप्रासादमुत्तमम् ।
दृष्ट्वा विस्मयमापन्नो मणिस्तम्भशतान्वितम् ।।6।।
5.2.7
समतीत्य पुनर्गत्वा किञ्चिद्दूरं स मारुतिः ।
ददर्श शिंशपावृक्षमत्यन्तनिबिडच्छदम् ।।7।।
5.2.8
अदृष्टातपमाकीर्णं स्वर्णवर्णविहङ्गमम् ।
तन्मूले राक्षसीमध्ये स्थितां जनकनन्दिनीम् ।।8।।
5.2.9
ददर्श हनुमान् वीरो देवतामिव भूतले ।
एकवेणीं कृशां दीनां मलिनाम्बरधारिणीम् ।
5.2.10
भूमौ शयानां शोचन्तीं रामरामेति भाषिणीम् ।
त्रातारं नाधिगच्छन्तीमुपवासकृशां शुभाम् ।।10।।
5.2.11
शाखान्तच्छदमध्यस्थो ददर्श कपिकुञ्जरः ।
कृतार्थोऽहं कृतार्थोऽहं दृष्ट्वा जनकनन्दिनीम् ।।11।।
5.2.12
मयैव कार्यं साधितं रामस्य परमात्मनः ।
ततः किलकिलाशब्दो बभूवान्तःपुराद्बहिः ।।12।।
5.2.13
किमेतदिति सँल्लीनो वृक्षपत्रेषु मारुतिः ।
आयान्तं रावणं तत्र स्त्रीजनैः परिवारितम् ।।13।।
5.2.14
दशास्यं विंशतिभुजं नीलाञ्जनचयोपमम् ।
दृष्ट्वा विस्मयमापन्नः पत्रखण्डेष्वलीयत ।।14।।
5.2.15
रावणो राघवेणाशु मरणं मे कथं भवेत् ।
सीतार्थमपि नायाति रामः किं कारणं भवेत् ।।15।।
5.2.16
इत्येवं चिन्तयन्नित्यं राममेव सदा हृदि ।
तस्मिन्दिनेऽपररात्रौ रावणो राक्षसाधिपः ।।16।।
5.2.17
स्पप्ने रामेण सन्दिष्टः कश्चिदागत्य वानरः ।
कामरूपधरः सूक्ष्मो वृक्षाग्रस्थोऽनुपश्यति ।।17।।
5.2.18
इति दृष्ट्वाद्भुतं स्वप्नं स्वात्मन्येवानुचिन्त्य सः ।
स्वप्नः कदाचित्सत्यः स्यादेवं तत्र करोम्यहम् ।।18।।
5.2.19
जानकीं वाक्शरैर्विद्ध्वा दुःखितां नितरामहम् ।
करोमि दृष्ट्वा रामाय निवेदयतुं वानरः ।।19।।
5.2.20
इत्येवं चिन्तयन्सीतासमीपमगमद्दृतम् ।
नूपुराणां किङ्किणीनां श्रुत्वा शिञ्जितमङ्गना ।।20।।
5.2.21
सीता भीता लीयमाना स्वात्मन्येव सुमध्यमा ।
अधोमुख्यश्रुनयना स्थिता रामार्पितान्तरा ।।21।।
5.2.22
रावणोऽपि तदा सीतामालोक्याह सुमध्यमे ।
मां दृष्ट्वा किं वृथा सुभ्रू स्वात्मन्येव विलूयसे ।।22।।
5.2.23
रामो वनचराणां हि मध्ये तिष्ठति सानुजः ।
कदाचिद्दृश्यते कैश्चित्कदाचिन्नैव दृश्यते ।।23।।
5.2.24
मया तु बहुधा लोकाः प्रेषितास्तस्य दर्शने ।
न पश्यन्ति प्रयत्नेन वीक्षमाणाः समन्ततः ।।24।।
5.2.25
किं करिष्यामि रामेण निःस्पृहेण सदा त्वयि ।
त्वया सदालिङ्गितोऽपि समीपस्थोऽपि सर्वदा ।।25।।
5.2.26
हृदयेऽस्य न च स्नेहस्त्वयि रामस्य जायते ।
त्वत्कृतान्सर्वभोगांश्च त्वद्गुणानपि सर्वदा ।।26।।
5.2.27
भुञ्जानोऽपि न जानाति कृतघ्नो निर्गुणोऽधमः ।
त्वमानीता मया साध्वी दुःखशोकसमाकुला ।।27।।
5.2.28
इदानीमपि नायाति भक्तिहीनः कथं व्रजेत्  ।
निःसत्त्वो निर्ममो मानी मूढः पण्डितमानवान् ।।28।।
5.2.29
नराधमं त्वद्विमुखं किं करिष्यसि भामिनि ।
त्वय्यतीव समासक्तं मां भजस्वासुरोत्तमम् ।।29।।
5.2.30
देवगन्धर्वनागानां यक्षकिन्नरयोषिताम् ।
भविष्यसि नियोक्त्री त्वं यदि मां प्रतिपद्यसे ।।30।।
5.2.31
रावणस्य वचः श्रुत्वा सीतामर्षसमन्विता ।
उवाचाधोमुखी भूत्वा निधाय तृणमन्तरे ।।31।।
5.2.32
राघवाद्बिभ्यता नूनं भिक्षुरूपं त्वया धृतम् ।
रहिते राघवाभ्यां त्वं शुनीव हरिरध्वरे ।।32।।
5.2.33
हृतवानसि मां नीच तत्फलं प्राप्यसेऽचिरात् ।
यदा रामशराघातविदारितवपुर्भवान् ।।33।।
5.2.34
ज्ञास्यसेऽमानुषं रामं गमिष्यसि यमान्तिकम् ।
समुद्रं शोषयित्वा वा शरैर्बद्ध्वाथ विरिधिम् ।।34।।
5.2.35
हन्तुं त्वां समरे रामो लक्ष्मणेन समन्वितः ।
आगमिष्यत्यसन्देहो द्रक्ष्यसे राक्षसाधम ।।35।।
5.2.36
त्वां सपुत्रं सहबलं हत्वा नेष्यति मां पुरम् ।
श्रुत्वा रक्षःपतिः क्रुद्धो जानक्याः परुषाक्षरम् ।।36।।
5.2.37
वाक्यं क्रोधसमाविष्टः खड्गमुद्यम्य सत्वरः ।
हन्तुं जनकराजस्य तनयां ताम्रलोचनः ।।37।।
5.2.38
मन्दोदरी निवार्याह पतिं पतिहिते रता ।
त्यजैनां मानुषीं दीनां दुःखितां कृपणां कृशाम् ।।38।।
5.2.39
देवगन्धर्वनागानां बह्व्यः सन्ति वराङ्गनाः ।
त्वामेव वरयन्त्युच्चैर्मदमत्तविलोचनाः ।।39।।
5.2.40
ततोऽब्रवीद्दशग्रीवो राक्षसीर्विकृताननाः ।
यथा मे वशगा सीता भविष्यति सकामना ।
तथा यतध्वं त्वरितं तर्जनादरणादिभिः ।।40।।
5.2.41
द्विमासाभ्यन्तरे सीता यदि मे वशगा भवेत् ।
तदा सर्वसुखोपेता राज्यं भोक्ष्यति सा मया ।।41।।
5.2.42
यदि मासद्वयादूर्ध्वं मच्छय्यां नाभिनन्दति ।
तदा मे प्रातराशाय हत्वा कुरुत मानुषीम् ।।42।।
5.2.43
इत्युक्त्वा प्रययौ स्त्रीभिः रावणोऽन्तःपुरालयम् ।
राक्षस्यो जानकीमेत्य भीषयन्त्यः स्वतर्जनैः ।।43।।
5.2.44
तत्रैका जानकीमाह यौवनं ते वृथा गतम् ।
रावणेन समासाद्य सफलं तु भविष्यति ।।44।।
5.2.45
अपरा चाह कोपेन किं विलम्बेन जानकि ।
इदानीं छेद्यतामङ्गं विभज्य च पृथक्पृथक् ।।45।।
5.2.46
अन्या तु खड्गमुद्यम्य जानकीं हन्तुमुद्यता ।
अन्या करालवदना विदार्यास्यमभीषयत् ।।46।।
5.2.47
एवं तां भीषयन्तीस्ता राक्षसीर्विकृताननाः ।
निवार्य त्रिजटा वृद्धा राक्षसी वाक्यमब्रवीत् ।।47।।
5.2.48
श्रुणुध्वं दुष्टराक्षस्यो मद्वाक्यं वो हितं भवेत् ।।48।।
5.2.49
न भीषयध्वं रुदतीं नमस्कुरुत जानकीम् ।
इदानीमेव मे स्वप्ने रामः कमललोचनः ।।49।।
5.2.50
आरुह्यैरावतं शुभ्रं लक्ष्मणेन समागतः ।
दग्ध्वा लङ्कापुरीं सर्वां हत्वा रावणमाहवे ।।50।।
5.2.51
आरोप्य जानकीं स्वाङ्के स्थितो दृष्टोऽगमूर्धनि ।
रावणो गोमयह्रदे तैलाभ्यक्तो दिगम्बरः ।।51।।
5.2.52
अगाहत्पुत्रपौत्रैश्च कृत्वा वदनमालिकाम् ।
विभूषणस्तु रामस्य सन्निधौ हृष्टमानसः ।।52।।
5.2.53
सेवां करोति रामस्य पादयोर्भक्तिसंयुतः ।
सर्वथा रावणं रामो हत्वा सकुलमञ्जसा ।।53।।
5.2.54
विभीषणायाधिपत्यं दत्वा सीतां शुभाननाम् ।
अङ्के निधाय स्वपुरीं गमिष्यति न संशयः ।।54।।
5.2.55
त्रिजटाया वचः श्रुत्वा भीतास्ता राक्षस्त्रियः ।
तूष्णीमासंस्तत्र तत्र निद्रावशमुपागताः ।।55।।
5.2.56
तर्जिता राक्षसीभिः सा सीता भीतातिविह्वला ।
त्रातारं नाधिगच्छन्ती दुःखेन परिमूर्च्छिता ।।56।।
5.2.57
अश्रुभिः पूर्णनयना चिन्तयन्तीदमब्रवीत् ।
प्रभाते भक्षयिष्यन्ति राक्षस्यो मां न संशयः ।
इदानीमेव मरणं केनोपायेन मे भवेत् ।।57।।
5.2.58
एवं सुदुःखेन परिप्लुता सा विमुक्तकण्ठं रुदती चिराय ।
आलम्ब्य शाखां कृतनिश्चया मृतौ न जानती कञ्चिदुपायमङ्गना ।।58।।

।।इति श्रीमदध्यात्मरामायणे उमामहेश्वरसंवादे सुन्दरकाण्डे द्वितीयःसर्गः।।

5.3.0
।।अथ श्रीमदध्यात्मरामायणे सुन्दरकाण्डे तृतीयःसर्गः।।
5.3.1
उद्बन्धनेन वा मोक्ष्ये शरीरं राघवं विना ।
जीवितेन फलं किं स्यान्मम रक्षोऽधिमध्यतः ।।1।।
5.3.2
दीर्घा वेणी ममात्यर्थमुद्बन्धाय भविष्यति ।
एवं निश्चितबुद्धिं तां मरणायाथ जानकीम् ।।2।।
5.3.3
विलोक्य हनुमान्किञ्चिद्विचार्यैतदभाषत ।
शनैः शनैः सूक्ष्मरूपो जानक्याः श्रोत्रगं वचः ।।3।।
5.3.4
इक्ष्वाकुवंशसम्भूतो राजा दशरथो महान् ।
अयोध्याधिपतिस्तस्य चत्वारो लोकविश्रुतः ।।4।।
5.3.5
पुत्राः देवसमाः सर्वे लक्षणैरुपलक्षिताः ।
रामश्च लक्ष्मणश्चैव भरतश्चैव शत्रुहा ।।5।।
5.3.6
ज्योष्ठो रामः पितुर्वाक्याद्दण्डकारण्यमागतः ।
लक्ष्मणेन सह भ्रात्रा सीतया भार्यया सह ।।6।।
5.3.7
उवास गौतमीतीरे पञ्चवट्यां महामनाः ।
तत्र नीता महाभागा सीता जनकनन्दिनी ।।7।।
5.3.8
रहिते रामचन्द्रेण रावणेन दुरात्मना ।
ततो रामोऽतिदुःखार्तो मार्गमाणोऽथ जानकीम् ।।8।।
5.3.9
जटायुषं पक्षिराजमपश्यत्पतितं भुवि ।
तस्मै दत्त्वा दिवं शीघ्रमृष्यमूकमुपागमत ।।9।।
5.3.10
सुग्रीवेण कृता मैत्री रामस्य विदितात्मनः ।
तद्भार्याहारिणं हत्वा वालिनं रघुनन्दनः ।।10।।
5.3.11
राज्येऽभिषिच्य सुग्रीवं मित्रकार्यं चकार सः ।
सुग्रीवस्तु समानाय्य वानरान्वानरप्रभुः ।।11।।
5.3.12
प्रेषयामास परितो वानरान्परिमार्गणे ।
सीतायास्तत्र चैकोऽहं सुग्रीवसचिवो हरिः ।।12।।
5.3.13
सम्पातिवचनाच्छीघ्रमुल्लङ्घ्य शतयोजनम् ।
समुद्रं नगरीं लङ्कां विचिन्वन्जानकीं शुभाम् ।।13।।
5.3.14
शनैरशोकवनिकां विचिन्वन् शिंशपातरुम् ।
अद्राक्षं जानकीमत्र शोचन्तीं दुःखसम्प्लुताम् ।।14।।
5.3.15
रामस्य महिषीं देवीं कृतकृत्योऽहमागतः ।
इत्युक्त्वोपररामाथ मारुतिर्बुद्धिमत्तरः ।।15।।
5.3.16
सीता क्रमेण तत्सर्वं श्रुत्वा विस्मयमाययौ ।
किमिदं मे श्रुतं व्योम्नि वायुना समुदीरितम् ।।16 ।।
5.3.17
स्वप्नो वा मे मनोभ्रान्तिर्यदि वा सत्यमेव तत् ।
निद्रा मे नास्ति दुःखेन जानम्येतत्कुतो भ्रमः ।।17।।
5.3.18
येन मे कर्णपीयूषं वचनं समुदीरितम् ।
स दृश्यतां महाभागः प्रियवादी ममाग्रतः ।।18।।
5.3.19
श्रुत्वा तज्जानकीवाक्यं हनुमान्पत्रखण्डतः ।
अवतीर्य शनैः सीतापुरतः समवस्थितः ।।19।।
5.3.20
कलविङ्कप्रमाणाङ्गो रक्तास्यः पीतवानरः ।
ननाम शनकैः सीतां प्राञ्जलिः पुरतः स्थितः ।।20।।
5.3.21
दृष्ट्वा तं जानकी भीता रावणोऽयमुपागतः ।
मां मोहयितुमायातो मायया वानराकृतिः ।।20।।
5.2.22
इत्येवं चिन्तयित्वा सा तूष्णीमासीदधोमुखी ।
पुनरप्याह तां सीतां देवि यत्त्वं विशङ्कसे ।।22।।
5.3.23
नाहं तथाविधो मातस्त्यज शङ्कां मयि स्थितम् ।
दासोऽहं कोसलेन्द्रस्य रामस्य परमात्मनः ।।23।।
5.3.24
सचिवोऽहं हरीन्द्रस्य सुग्रीवस्य शुभप्रदे ।
वायोः पुत्रोऽहमखिलप्राणभूतस्य शोभने ।।24।।
5.3.25
तच्छ्रुत्वा जानकी प्राह हनूमन्तं कृताञ्जलिम् ।
वानराणां मनुष्याणां सङ्गतिर्घटते कथम् ।।25।।
5.3.26
यथा त्वं रामचन्द्रस्य दासोऽहमिति भाषसे ।
तामाह मारुतिः प्रीतो जानकीं पुरतः स्थितः ।।26।।
5.3.27
ऋष्यमूकमगाद्रामः शबर्या नोदितः सुधीः ।
सुग्रीवो ऋष्यमूकस्थो दृष्टवान् रामलक्ष्मणौ ।।27।।
5.3.28
भीतो मां प्रेषयामास ज्ञातुं रामस्य हृद्गतम् ।
ब्रह्मचारिवपुर्धृत्वा गतोऽहं रामसन्निधिम् ।।28।।
5.3.29
ज्ञात्वा रामस्य सद्भावं स्कन्धोपरि निधाय तौ ।
नीत्वा सुग्रीवसामीप्यं सख्यं चाकरवं तयोः ।।29।।
5.3.30
सुग्रीवस्य हृता भार्या वालिना तं रघूत्तमः ।
जघानैकेन बाणेन ततो राज्येऽभिषेचयत् ।।30।।
5.3.31
सुग्रीवं वानराणां स प्रषयामास वानरान् ।
दिग्भ्यो महाबलान्वीरान् भवत्याः परिमार्गणे ।।31।।
5.3.32
गच्छन्तं राघवो दृष्ट्वा मामभाषत सादरम् ।।32।।
5.3.33
त्वयि कार्यविशेषं मे स्थितं मारुतनन्दन ।
ब्रूहि मे कुशलं सर्वं सीतायै लक्ष्मणस्य च ।।33।।
5.3.34
अङ्गुलीयकमेतन्मे परिज्ञानार्थमुत्तमम् ।
सीतायै दीयतां साधु मन्नामाक्षरमुद्रितम् ।।34।।
5.3.35
इत्युक्त्वा प्रददौ मह्यं कराग्रादङ्गुलीयकम् ।
प्रयत्नेन मयानीतं देवि पश्याङ्गुलीयकम् ।।35।।
5.3.36
इत्युक्त्वा प्रददौ देव्यै मुद्रिकां मारुतात्मजः ।
नमस्कृत्य स्थितो दूराद्बद्धाञ्जलिपुटो हरिः ।।36।।
5.3.37
दृष्ट्वा सीता प्रमुदिता रामानामाङ्कितां तदा ।
मुद्रिकां शिरसा धृत्वा स्रवदानन्दनेत्रजा ।।37।।
5.3.38
कपे मे प्राणदाता त्वं बुद्धिमानसि राघवे ।
भक्तोऽसि प्रियकारी त्वं विश्वासोऽस्ति तवैव हि ।।38।।
5.3.39
नो चेन्मत्सन्निधिं चान्यं पुरुषं प्रेषयेत्कथम् ।
हनूमान्दृष्टमखिलं मम दुःखादिकं त्वया ।।39।।
5.3.40
सर्वं कथय रामाय यथा मे जायते दया ।
मासद्वयावधि प्राणाः स्थास्यन्ति मम सत्तम ।।40।।
5.3.41
नागमिष्यति चेद्रामो भक्षयिष्यति मां खलः ।
अतः शीघ्रं कपीन्द्रेण सुग्रीवेण समन्वितः ।।41।।
5.3.42
वानरानीकपैः सार्धं हत्वा रावणमाहवे ।
सपुत्रः सबलं रामो यदि मां मेचयेत्प्रभुः ।।42।।
5.3.43
तत्तस्य सदृशं वीरं वीर वर्णाय वर्णितम् ।
यथा मां तारयेद्रामो हत्वा शीघ्रं दशाननम् ।।43।।
5.3.44
तथा यतस्व हनुमन्वाचा धर्ममवाप्नुहि ।।44।।
5.3.45
हनूमानपि तामाह देवि दृष्टो यथा मया ।
रामः सलक्ष्मणः शीघ्रमागमिष्यति सायुधः ।।45।।
5.3.46
सुग्रीवेण ससैन्येन हत्वा दशमुखं बलात् ।
समानेष्यति देवि त्वामयोध्यां नात्र संशयः ।।46।।
5.3.47
तमाह जानकीं रामः कथं वारिधिमाततम् ।
तीर्त्वा यास्यत्यमेयात्मा वानरानीकपैः सह ।।47।।
5.3.48
हनूमानाह मे स्कन्धावारुह्य पुरुषर्षभौ ।
आयास्यतः ससैन्यश्च सुग्रीवो वानरेश्वरः ।
विहायसा क्षणेनैव तीर्त्वा वारिधिमाततम् ।।48।।
5.3.49
निर्दहिष्यति रक्षौघांस्त्वत्कृते नात्र संशयः ।
अनुज्ञां देहि मे देवि गच्छामि त्वरयान्वितः ।।49।।
5.3.50
द्रष्टुं रामं सह भ्रात्रा त्वरयामि तवान्तिकम् ।
देवि किञ्चिदभिज्ञानं देहि मे येन राघवः ।।50।।
5.3.51
विश्वसेन्मां प्रयत्नेन ततो गन्ता समुत्सुकः ।
ततः किञ्चिद्विचार्याथ सीता कमललोचना ।।51।।
5.3.52
विमुच्य केशपाशान्ते स्थितं चूडामणिं ददौ ।
अनेन विश्वसेद्रामस्त्वां कपीन्द्र सलक्ष्मणः ।।52।।
5.3.53
अभिज्ञानार्थमन्यच्च वदामि तव सुव्रत ।
चित्रकूटगिरौ पूर्वमेकदा रहसि स्थितः ।।53।।
5.3.54
मदङ्के शिर आधाय निद्राति रघुनन्दनः ।
ऐन्द्रः काकस्तदागत्य नखैस्तुण्डेन चासकृत् ।।54।।
5.3.55
मत्पादाङ्गुष्ठमारक्तं विददारामिषाशया ।
ततो रामः प्रबुद्ध्याथ दृष्ट्वा पादं कृतव्रणम् ।।55।।
5.3.56
केन भद्रे कृतं चैतत्द्विप्रियं मे दुरात्मना ।
इत्युक्त्वा पुरतोऽपश्यद्वायसं मां पुनः पुनः ।।56।।
5.3.57
अभिद्रवन्तं रक्ताक्तनखतुण्डं चुकोप ह ।
तृणमेकमुपादाय दिव्यास्त्रेणाभियोज्य तत् ।।57।।
5.3.58
चिक्षेप लीलया रामो वायसोपरि तज्ज्वलत् ।
अभ्यद्रवद्वायसश्च भीतो लाकान्भ्रमन् पुनः ।।58।।
5.3.59
इन्द्रब्रह्मादिभिश्चापि न शक्यो रक्षितुं तदा ।
रामस्य पादयोरग्रेऽपतद्भीत्या दयानिधेः ।।59।।
5.3.60
शरणागतमालोक्य रामस्तमिदमब्रवीत् ।
अमोघमेतदस्त्रं मे दत्त्वैकाक्षमितो व्रज ।।60।।
5.3.61
सव्यं दत्वा गतः काक एवं पौरुषवानपि ।
उपेक्षिते किमर्थं मामिदानीं सोऽपि राघवः ।।61।।
5.3.62
हनूमानपि तामाह श्रुत्वा सीतानुभाषितम् ।
देवि त्वां यदि जानाति स्थितामत्र रघूत्तमः ।।62।।
5.3.63
करिष्यति क्षणाद्भस्म लङ्कां राक्षसमण्डिताम् ।
जानकी प्राह तं वत्स कथं त्वं योत्स्यसेऽसुरैः ।।63।।
5.3.64
अतिसूक्ष्मवपुः सर्वे वानराश्च भवादृशाः ।
श्रुत्वा तद्वचनं देव्यै पूर्वरूपमदर्शयत् ।।64।।
5.3.65
मेरुमन्दरसङ्काशं रक्षोगणविभीषणम् ।
दृष्ट्वा सीता हनूमन्तं महापर्वतसन्निभम् ।।65।।
5.3.66
हर्षेण महताविष्टा प्राह तं कपिकुञ्जरम् ।
समर्थोऽसि महासत्त्व द्रक्ष्यन्ति त्वां महाबलम् ।।66।।
5.3.67
बभुक्षितः कपिः प्राह दर्शनात्पारणं मम ।
भविष्यति फलैः सर्वैस्तव दृष्टौ स्थितैर्हि मे ।।67।।
5.3.68
तथेत्युक्तः स जानक्या भक्षयित्वा फलं कपिः ।
ततः प्रस्थापितोऽगच्छज्जानकीं प्रणिपत्य सः ।।68।।
5.3.69
कार्यार्थमागतो दूतः स्वामिकार्याविरोधतः ।
अन्यत्किञ्चिदसम्पाद्य गच्छत्यघम एव सः ।।69।।
5.3.70
अतोऽहं किञ्चिदन्यच्च कृत्वा दृष्ट्वाथ रावणम् ।
सम्भाष्य च ततो रामदर्शनार्थं व्रजाम्यहम् ।।70।।
5.3.71
इति निश्चित्य मनसा वृक्षखण्डान्महाबलः ।
उत्पाट्याशोकवनिकां निर्वृक्षामकरोत्क्षणात् ।।71।।
5.3.72
सीताश्रयनगं त्यक्त्वा वनं शून्यं चकार सः ।
उत्पाटयन्तं विपिनं दृष्ट्वा राक्षसयोषितः ।।72।।
5.3.73
अपृच्छञ् जानकीं कोऽसौ वानराकृतिरुद्भटः ।
5.3.74
सीता उवाच-
भवत्य एव जानन्ति मायां राक्षसनिर्मिताम् ।
नाहमेनं विजानामि दुःखशोकसमाकुला ।।74।।
5.3.75
इत्युक्तास्त्वरितं गत्वा राक्षस्यो भयपीडिताः ।
हनूमता कृतं सर्वं रावणाय न्यवेदयन् ।।75।।
5.3.76
देव कश्चिन्महासत्त्वो वानराकृतिदेहभृत् ।
सीतया सह सम्भाष्य ह्यशोकवनिकां क्षणात् ।
उत्पाट्य चैत्यप्रासादं बभञ्जामितविक्रमः ।।76।।
5.3.77
प्रासादरक्षिणः सर्वाहत्वा तत्रैव तस्थिवान् ।
तच्छ्रुत्वा तूर्णमुत्थाय वनभङ्गं महाप्रियम् ।।77।।
5.3.78
किङ्करान्प्रेषयामास नियुतं राक्षसाधिपः ।।78।।
5.3.79
निभग्नचैत्यप्रासादप्रथमान्तरसंस्थितः ।
हनुमान्पर्वताकारो लोहस्तम्भकृतायुधः ।
किञ्चिल्लाङ्गूलचलनो रक्तास्यो भीषणाकृतिः ।।79।।
5.3.80
आपतन्तं महासङ्घं राक्षसानां ददर्श सः ।
चकार सिंहनादं च श्रुत्वा ते मुमुहुर्भृशम् ।।80।।
5.3.81
हनूमन्तमथो दष्ट्वा राक्षसा भीषणाकृतिम् ।
निर्जघ्नुर्विविधास्त्रौघैः सर्वराक्षसघातिनम् ।।81।।
5.3.82
तत उत्थाय हनुमान्मुद्गरेण समन्ततः ।
निष्पिपेष क्षणादेव मशकानिव यूथपः ।।82।।
5.3.83
निहताञ्किङ्करान् श्रुत्वा रावणः क्रोधमूर्छितः ।
पञ्च सेनापतींस्तत्र प्रेषयामास दुर्मदान् ।।83।।
5.3.84
हनूमानपि तान्सर्वाल्लोहस्तम्भेन चाहनत् ।
ततः क्रुद्धो मन्त्रिसुतान्प्रेषयामास सप्तः सः ।।84।।
5.3.85
आगतानपि तान्सर्वान्पूर्ववद्वानरेश्वरः ।
क्षणान्निःशेषतो हत्वा लोहस्तम्भेन मारुतिः ।।85।।
5.3.86
पूर्वस्थानमुपाश्रित्य प्रतीक्षन् राक्षसान स्थितः ।
ततो जगमा बलवान्कुमारोऽक्षः प्रतापवान् ।।86।।
5.3.87
तमुत्पपात हनुमान् दृष्ट्वाकाशे समुद्गरः ।
गगनात्त्वरितो मूर्ध्नि मुद्गरेण व्यताडयत् ।।87।।
5.3.88
हत्वा तमक्षं निःशेषं बलं सर्वं चकार सः ।।88।।
5.3.89
ततः श्रुत्वा कुमारस्य वधं राक्षसपुङ्गवः ।
क्रोधेन महताविष्ट इन्द्रजेतारमब्रवीत् ।।89।।
5.3.90
पुत्र गच्छाम्यहं तत्र यत्रास्ते पुत्रहा रिपुः ।
हत्वा तमथवा बद्ध्वा आनयिष्यामि तेऽन्तिकम् ।।90।।
5.3.91
इन्द्रजित्पुतरं प्राह त्यज शोकं महामते ।
मयि स्थिते किमर्थं त्वं भाषसे दुःखितं वचः ।।91।।
5.3.92
बद्ध्वानेष्ये द्रुतं तात वानरं ब्रह्मपाशतः ।
इत्युक्ताव रथमारुह्य राक्षसैर्बहुभिर्वृतः ।।92।।
5.3.93
जगाम वायुपुत्रस्य समीपं वीरविक्रमः ।।93।।
5.3.94
ततोऽतिगर्जितं श्रुत्वा स्तम्भमुद्यम्य वीर्यवान् ।
उत्पपात नभोदेशं गरुत्मानिव मारुतिः ।
ततो भ्रमन्तं नभसि हनूमन्तं शिलीमुखैः ।।94।।
5.3.95
विद्ध्वा तस्य शिरोभागमुषुभिञ्चाष्टभिः पुनः ।
हृदयं पादयुगलं षड्भिरेकेन बालधिम् ।।95।।
5.3.96
भेदयित्वा ततो घोरं सिंहनादमथाकरोत् ।।96।।
5.3.97
ततोऽतिहर्षाद्धनुमान् स्तम्भमुद्यम्य वीर्यवान् ।
जघान सारथिं साश्वं रथं चाचारयत्क्षणात् ।।97।।
5.3.98
ततोऽन्यं रथमादाय मेघनादो महाबलः ।
शीघ्रं ब्रह्मास्त्रमादाय बद्ध्वा वानरपुङ्गवम् ।
निनाय निकटं राज्ञो रावणस्य महाबलः ।।98।।
5.3.99
यस्य नाम सततं जपन्ति येऽज्ञानकर्मकृतबन्धनं क्षणात् ।
सद्य एव परिमुच्य तत्पदं यान्ति कोटिरविभासुरं शिवम् ।।99।।
5.3.100
तस्यैव रामस्य पदाम्बुजं सदा हृत्पद्ममध्ये सुनिधाय मारुतिः ।
सदैव निर्मुक्तसमस्तबन्धनः किं तस्य पाशैरितरैश्च बन्धनैः ।।100।।

।।इति श्रीमदध्यात्मरामायणे उमामहेश्वरसंवादे सुन्दरकाण्डे तृतीयः सर्गः।।

5.4.0
।।अथ श्रीमदध्यात्मरामायणे सुन्दरकाण्डे चतुर्थः सर्गः।।
5.4.1
यान्तं कपीन्द्रं धृतपाशबन्धनं विलोकयन्तं नगरं विभीतवत् ।
अताडयन्मुष्टितलैः सुकोपनाः पौराः समन्तादनुयन्त ईक्षितुम् ।।1।।
5.4.2
ब्रह्मास्त्रमेनं क्षणमात्रसङ्गमं कृत्वा गतं ब्रह्मवरेण सत्वरम् ।
ज्ञात्वा हनूमानपि फल्गुरज्जुभिर्धृतो ययौ कार्यविशेषगैरवात् ।।2।।
5.4.3
सभान्तरस्थस्य च रावणस्य तं पुरो निधायाह बलारिजित्तदा ।
बद्धो मया ब्रह्मवरेण वानरः समागतोऽनेन हता महासुराः ।।3।।
5.4.4
यद्युक्तमत्रार्य विचार्य मन्त्रिभिर्विधीयतामेष न लौकिको हरिः ।
ततो विलोक्याह स राक्षसेश्वरः प्रहस्तमग्रे स्थितमञ्जनाद्रिभम् ।।4।।
5.4.5
प्रहस्त प़च्छै नमसौ किमागतः किमत्र कार्यं कुत एव वानरः ।
वनं किमर्थं सकलं विनाशितं हताः किमर्थं मम राक्षसा बलात् ।।5।।
5.4.6
ततः प्रहस्तो हनुमन्तमादरापप्रच्छ केन प्रहितोऽसि वानर ।
भयं च ते मास्तु विमोक्ष्यसे मया सत्यं वदस्वाखिलराजसन्निधौ ।।6।।
5.4.7
ततोऽतिहर्षात्पवनात्मजो रिपुं निरीक्ष्य लोकत्रयकण्टकासुरम् ।
वक्तुं प्रचक्रे रघुनाथसत्कथां क्रमेण रामं मनसा स्मरन्मुहुः ।।7।।
5.4.8
श्रुणु स्फुटं देवगणाद्यमित्र हे रामस्य दूतोऽहमशेषहृत्स्थितेः ।
यस्याखिलेशस्य हृताधुना त्वया भार्या स्वनाशाय शुनेव सद्धविः ।।8।।
5.4.9
स राघवोऽभ्येत्य मतङ्गपर्वतं सुग्रीवमैत्रीमनलस्य सन्निधौ ।
कृत्वैकबाणेन निहत्य वालिनं सुग्रीवमेवाधिपतिं चकार तम् ।।9।।
5.4.10
स वानराणामधिपो महाबली महाबलैर्वानरयूथकोटिभिः ।
रामेण सार्धं सह लक्ष्मणेन भोः प्रवर्षणेऽमर्षयुतोऽवतिष्ठते ।।10।।
5.4.11
सञ्चोदितास्तेन महाहरीश्वरा धरुसुतां मार्गयितुं दिशो दश ।
तत्राहमेकः पवनात्मजः कपिः सीतां विचिन्वञ्छनकैः समागतः ।।11।।
5.4.12
दृष्ट्वा मया पद्मपलाशलोचना सीता कपित्वाद्विपिनं विनाशितम् ।
दृष्ट्वा ततोऽहं रभसा समागतान्मां हन्तुकामान् धृतचापसायकान् ।।12।।
5.4.13
मया हतास्ते परिरक्षितं वपुः प्रियो हि देहोऽखिलदेहिनां प्रभो ।
ब्रह्मास्त्रपाशेन निबध्य मां ततः समागमन्मेघनिनादनामकः ।।13।।
5.4.14
स्पृष्ट्वैव मां ब्रह्मवरप्रभावतस्त्यक्त्वा गतं सर्वमवैमि रावण ।
तथप्यहं बद्ध इवागतो हितं प्रवक्तुकामः करुणारसार्द्रधीः ।।14।।
5.4.15
विचार्य लोकस्य विवेकतो गतिं न राक्षसीं बुद्धिमुपैहि रावण ।
दैवीं गतिं संसृतिमोक्षहैतुकीं समाश्रयात्यन्तहिताय देहिनः ।।15।।
5.4.16
त्वं ब्राह्मणो ह्युत्तमवंशसम्भवः पौलस्त्यपुत्रोऽसि कुबेरबान्धवः ।
देहात्मबुद्ध्यापि च पश्य राक्षसो नास्यात्मबुद्ध्या किमु राक्षसो न हि ।।16।।
5.4.17
शरीरबुद्धीन्द्रियदुःखसन्ततिर्न ते न च त्वं तव निर्विकारतः ।
अज्ञानहेतोश्च तथैव सन्ततेरसत्त्वमस्याः स्वपतो हि दृश्यवत् ।।17।।
5.4.18
इदं तु सत्यं तव नास्ति विक्रिया विकारहेतुर्न च तेऽद्वयत्वतः ।
यथा नभः सर्वगतं न लिप्यते तथा भवान्देहगतोऽपि सूक्ष्मकः ।।18।।
5.4.19
देहेन्द्रियप्राणशरीरसङ्गतस्त्वामेति बुद्ध्वाखिलबन्धभाग्भवेत् ।
चिन्मात्रमेवामजोऽहमक्षरो ह्यानन्दभावोऽहमिति प्रमुच्यते ।।19।।
5.4.20
देहोप्यनात्मा पृथिवीविकारजो न प्राण आत्मानिल एष एव सः ।
मनोऽप्यहङ्कारविकार एव नो न चापि बुद्धिः प्रकृतेर्विकारजा ।।20।।
5.4.21
आत्मा चिदानन्दमयोऽविकारवान्देहादि सङ्ख्याद्व्यतिरिक्त ईश्वरः ।
निरञ्जनो मुक्त उपाधितः सदा ज्ञात्वैवमात्मानमितो विमुच्यते ।।21।।
5.4.22
अतोऽहमात्यन्तिकमोक्षसाधनं वक्ष्ये श्रुणुष्वावहितो महामते ।
विष्णोर्हि भक्तिः सुविशोधनं धियस्ततो भवेज्ज्ञानमतीव निर्मलम् ।।22।।
5.4.23
विशुद्धतत्त्वानुभवो भवेत्ततः सम्यग्विदित्वा परमं पदं व्रजेत् ।
अतो भजस्वाद्य हरिं रमापतिं रामं पुराणं प्रकृतेः परं विभुम् ।।23।।
5.4.24
विसृज्य सौख्यं हृदि शत्रुभावनां भजस्व रामं शरणागतप्रियम् ।
सीतां पुरस्कृत्य सपुत्रबान्धवो रामं नमस्कृत्य विमुच्यसे भयात् ।।24।।
5.4.25
रामं परात्मानभावयञ्जनो भक्त्या हृदिस्थं सुखरूपमद्वयम् ।
कथं परं तीरमवाप्नुयाज्जनो भवाम्बुधेः दुःखतरङ्गमालिनः ।।25।।
5.4.26
नो चेत्त्वमज्ञानमयेन वह्निना ज्वलन्तमात्मानमरक्षितारिवत् ।
नयस्यधोऽधः स्वकृतैश्च पातकैर्विमोक्षशङ्का न च ते भविष्यति ।।26।।
5.4.27
श्रुत्वामृतास्वादसमानभाषितं तद्वायुसूनोर्दशकन्धरोऽप्सरः ।
अमृष्यमाणोऽतिरुषा कपीश्वरं जगाद रक्तन्तविलोचनो ज्वलन् ।।27।।
5.4.28
कथं ममाग्रे विलपस्य भीतवत् प्लवङ्गमानामधमोऽसि दुष्टधीः ।
क एष रामः कतमो वनेचरो निहन्मि सुग्रीवयुतं नराधमम् ।।28।।
5.4.29
त्वां चाद्य हत्वा जनकात्मजां ततो निहन्मि रामं सहलक्ष्मणं ततः ।
सुग्रीवमग्रे बलिनं कपीश्वरं सवानरं हन्म्यचिरेण वानर ।
श्रुत्वा दशग्रीववचः स मारुतिर्विवृद्धकोपेन दहन्निवासुरम् ।।29।।
5.4.30
न मे समा रावणकोटयोऽधम रामस्य दासोऽहमपारविक्रमः ।
श्रुत्वातिकोपेन हनूमतो वचो दशाननो राक्षसमेवमब्रवीत् ।।30।।
5.4.31
पार्श्वे स्थितं मारय खण़्डशः कपिं पश्यन्तु सर्वेऽसुरमित्रबान्धवाः ।।31।।
5.4.32
निवारयामास ततो विभीषणो महासुरं सायुधमुद्यतं वधे ।
राजन्वधार्हो न भवेत्कथञ्चन प्रतापयुक्तैः परराजवानरः ।।32।।
5.4.33
हतेऽस्मिन्वानरे दूते वार्तां को वा निवेदयेत् ।
रामाय त्वं यमुद्दिश्य वधाय समुपस्थितः ।।33।।
5.4.34
अतो वधसमं किञ्चिदन्यच्चिन्तय वानरे ।
स चिह्नो गच्छतु हरिर्यं दृष्ट्वा यास्यति द्रुतम् ।।34।।
5.4.35
रामः सुग्रीवसहितस्ततो युद्धं भवेत्तव ।
विभीषणवचः श्रुत्वा रावणोऽप्येतदब्रवीत् ।।35।।
5.4.36
वानराणां हि लाङ्गूले महामानो भवेत्किल ।
अतो वस्त्रादिभिः पुच्छं वेष्टयित्वा प्रयत्नतः ।।36।।
5.4.37
वह्निना योजयित्वैनं भ्रामयित्वा पुरेऽभितः ।
विसर्जयत पश्यन्तु सर्वे वानरमूथपाः ।।
5.4.38
तथेति शणपट्टैश्च वस्त्रैरन्यैरनेकशः ।
तैलाक्तैर्वेष्टयामासुर्लाङ्गूलं मारुतेर्दृढम् ।।38।।
5.4.39
पुच्छाग्रे किञ्चिदनलं दीपयित्वाथ राक्षसाः ।
रज्जुभिः सुद्रुढं बद्ध्वा धृत्वा तं बलिनोऽसुराः ।।39।।
5.4.40
समन्ताद् भ्रामयामासुश्चोरोऽयमिति वादिनः ।
तूर्यघोषैर्घोषयन्तःस्ताडयन्तो मुहुर्मुहुः ।।40।।
5.4.41
हनूमतापि तत्सर्वं सोढं किञ्चिच्चिकीर्षणा ।
गत्वा तु पश्चिमद्वारसमीपं तत्र मारुतिः ।।41।।
5.4.42
सूक्ष्मो बभूव बन्धेभ्यो निःसृतः पुनरप्यसौ ।
बभूव पर्वताकारस्तत उत्प्लुत्य गोपुरम् ।।42।।
5.4.43
तत्रैकं स्तम्भमादाय हत्वा तान् रक्षिणः क्षणात् ।
विचार्य कार्यशेषं स प्रासादाग्राद्गृहाद्गृहम् ।।43।।
5.4.44
उत्प्लुत्योत्प्लुत्य सन्दीप्तपुच्छेन महता कपिः ।
ददाह लङ्कामखिलां साट्टप्रासादतोरणम् ।।44।।
5.4.45
हा तात पुत्र नाथेति क्रन्दमाना समन्ततः ।
व्याप्ताः प्रासादशिखरेऽप्यारूढा दैत्ययोषितः ।।45।।
5.4.46
देवता इव दृश्यन्ते पतन्त्यः पावकेऽखिलाः ।
विभीषणगृहं त्यक्त्वा सर्वं भस्मीकृतं पुरम् ।।46।।
5.4.47
तत उत्प्लुत्य जलधौ हनूमान्मारुतात्मजः ।
लाङ्गूलं मज्जयित्वान्तः स्वस्थचित्तो बभूव सः ।।47।।
5.4.48
वायोः प्रियसखित्वाच्च सीतया प्रार्थितोऽनिलः ।
न ददाह हरेः पुच्छं बभूवात्यन्तशूतलः ।।48।।
5.4.49
यन्नामसंस्मरणधूतसमस्तपापास्तापत्रयानलमपीह तरन्ति सद्यः ।
तस्यैव किं रघुवरस्य विशिष्टदूतः सन्तप्यते कथमसौ प्रकृतानलेन ।।49।।

।।इति श्रीमदध्यात्मरामायणे उमामहेश्वरसंवादे सुन्दरकाण्डे चतुर्थः सर्गः।।
 5.5.0
।।अथ श्रीमदध्यात्मरामायणे सुन्दरकाण्डे पञ्चमः सर्गः।।
5.5.1
ततः सीतां नमस्कृत्य हनूमानब्रवीद्वचः ।
आज्ञापयतु मां देवि भवती रामसन्निधिम् ।।1।।
5.5.2
गच्छामि रामस्त्वां द्रष्टुमागमिष्यति सानुजः ।
इत्युक्त्वा त्रिः परिक्रम्य जानकीं मारुतात्मजः ।।2।।
5.5.3
प्रणम्य प्रस्थितो गन्तुमिदं वचनमब्रवीत् ।
देवि गच्छामि भद्रं ते तूर्णं द्रक्ष्यसि राघवम् ।।3।।
5.5.4
लक्ष्मणं च ससुग्रीवं वानरायुतकोटिभिः ।
ततः प्राह हनूमन्तं जानकी दुःखकर्शिता ।।4।।
5.5.5
त्वां दृष्ट्वा विस्मृतं दुःखमिदानीं त्वं गमिष्यसि ।
इतः परं कथं वर्ते रामवार्ताश्रुतिं विना ।।5।।
5.5.6
मारुतिरुवाच-
यद्येवं देवि मे स्कन्धमारोह क्षणमात्रतः ।
रामेण योजयिष्यामि मन्यसे यदि जानकि ।।6।।
5.5.7
सीतोवाच-
रामः सागरमाशोष्य बद्ध्वा वा शरपञ्जरैः ।
आगत्य वानरैः सार्धं हत्वा रावणमाहवे ।।7।।
5.5.8
मां नयेद्यदि रामस्य कीर्तिर्भवति शाश्वती ।
अतो गच्छ कथं चापि प्राणान्सन्धारयाम्यहम् ।।8।।
5.5.9
इति प्रस्थापितो वीरो सीतया प्रणपत्य ताम् ।
जगाम पर्वतस्याग्रे गन्तुं पारं महोदधेः ।।9।।
5.5.10
तत्र गत्वा महासत्त्वः पादाभ्यां पीडयन् गिरिम् ।
जगाम वायुवेगेन पर्वतश्च महीतलम् ।।10।।
5.5.11
गतो महीसमानत्वं त्रिंशद्योजनमुच्छ्रितः ।
मारुतिर्गमनान्तःस्थो महाशब्दं चकार सः ।।11।।
5.5.12
तं श्रुत्वा वानराः सर्वे ज्ञात्वा मारुतिमागतम् ।
हर्षेण महताविष्टाः शब्दं चक्रुर्महास्वनम् ।।12।।
5.5.13
शब्देनैव विजानीमः कृतकार्यः समागतः ।
हनूमानेव पश्यध्वं वानरा वानरर्षभम् ।।13।।
5.5.14
एवं ब्रुवत्सु वीरेषु वानरेषु स मारुतिः ।
अवतीर्य गिरेर्मूर्ध्नि वानरानिदमब्रवीत् ।।14।।
5.5.15
दृष्टा सीती मया लङ्का धर्षिता च सकानना ।
सम्भाषितो दशग्रीवस्ततोऽहं पुनरागतः ।।15।।
5.5.16
इदानीमेव गच्छामो रामसुग्रीवसन्निधिम् ।
इत्युक्ता वानराः सर्वे हर्षेणालिङ्ग्य मारुतिम् ।।16।।
5.5.17
केचिच्चूचुम्बुर्लाङ्गूलं ननृतुः केचिदुत्सुकाः ।
हनूमात समेतास्ते जग्मुः प्रस्रवणं गिरिम् ।।17।।
5.5.18
गच्छन्तो ददृशुर्वीरा वनं सुग्रीवरक्षितम् ।
मधुसंज्ञं तदा प्राहुरङ्गदं वानरर्षभाः ।।18।।
5.5.19
क्षुधिताः स्मो वयं वीर देह्यनुज्ञां महामते ।
भक्षयामः फलान्यद्य पिबामोऽमृतवन्मुधु ।।19।।
5.5.20
सन्तुष्टा राघवं द्रष्टुं गच्छामोऽद्यैव सानुजम् ।।20।।
5.5.21
हनूमान्कृतकार्योऽयं पिबतैतत्प्रसादतः ।
जक्षध्वं फलमूलानि त्वरितं हरिसत्तमाः ।।21।।
5.5.22
ततः प्रविश्य हरयः पातुमारेभिरे मधु ।
रक्षिणस्ताननादृत्य मधुवक्त्रेण नोदितान् ।।22।।
5.5.23
पिबतस्ताडयामासुर्वानरान्वानरर्षभाः ।
ततस्तान्मुष्टिभिः पादैश्चूर्णयित्वा पपुर्मधु ।।23।।
5.5.24
ततो दधिमुखः क्रुद्धः सुग्रीवस्य स मातुलः ।
जगाम रक्षिभिः सार्धं यत्र राजा कपीश्वरः ।।24।।
5.5.25
गत्वा तमब्रवीदेव चिरकालाभिरक्षितम् ।
नष्टं मधुवनं तेऽद्य कुमारेण हनूमता ।।25।।
5.5.26
श्रूत्वा दधिमुखेनोक्तं सुग्रीवो हृष्टमानसः ।
दृष्ट्वागतो न सन्देहः सीतां पवननन्दनः ।।26।।
5.5.27
नो चेन्मधुवनं द्रष्टुं समर्थः को भवेन्मम ।
तत्रापि वायुपुत्रेण कृतं कार्यं न संशयः ।।27।।
5.5.28
श्रुत्वा सुग्रीववचनं हृष्ट्वा रमस्तमब्रवीत् ।
किमुच्यते त्वया राजन्वचः सीताकथान्वितम् ।।28।।
5.5.29
सुग्रीवस्त्वब्रवीद्वाक्यं देव दृष्टावनीसुता ।
हनूमत्प्रमुखाः सर्वे प्रविष्टा मधुकाननम् ।।29।।
5.5.30
भक्षयन्ति स्म सकलं ताडयन्ति स्म रक्षिणः ।
अकृत्वा देवकार्यं ते द्रष्टुं मधुवनं मम ।।30।।
5.5.31
न समर्थास्ततो देवी दृष्टा सीतेति निश्चितम् ।
रक्षिणो वो भयं मास्तु गत्वा ब्रूत ममाज्ञया ।।31।।
5.5.32
वानरानङ्गदप्रमुखानानयध्वं ममान्तिकम् ।
श्रुत्वा सुग्रीववचनं गत्वा ते वायुवेगतः ।।32।।
5.5.33
हनूमत्प्रमुखानूचुर्गच्छतेश्वरशासनात् ।
द्रष्टुमिच्छति सुग्रीवः सरामो लक्ष्मणान्वितः ।।33।।
5.5.34
युष्मानतीव हृष्टास्ते त्वरयन्ति महाबलाः ।
तथेत्यम्बरमासाद्य ययुस्ते वानरोत्तमाः ।।34।।
5.5.35
हनूमन्तं पुरस्कृत्य युवराजं तथाङ्गदम् ।
रामसुग्रीवयोरग्रे निपेतुर्भुवि सत्वरम् ।।35।।
5.5.36
हनूमान् राघवं प्राह दृष्टा सीता निरामया ।
साष्टाङ्गं प्रणिपत्याग्रे रामं पश्चाद्धरीश्वरम् ।।36।।
5.5.37
कुशलं प्राह राजेन्द्र जानकी त्वां शुचान्विता ।
अशोकवनिकामध्ये शिंशपामूलमाश्रिता ।।37।।
5.5.38
राक्षसीभिः परिवृता निराहारा कृशा प्रभो ।
हा राम रामेति शोचन्ती मलिनाम्बरा ।।38।।
5.5.39
एकवेणी मया दृष्टा शनैराश्वासिता शुभा ।
वृक्षशाखान्तरे स्थित्वा सूक्ष्मरूपेण ते कथाम् ।।39।।
5.5.40
जन्मारभ्य तवात्यर्थं दण्डकागमनं तथा ।
दशाननेन हरणं जानक्या रहिते त्वयि ।।40।।
5.5.41
सुग्रीवेण यथा मैत्री कृत्वा वालिनिबर्हणम् ।
मार्गणार्थं च वैदेह्याः सुग्रीवेण विसर्जिताः ।।41।।
5.5.42
महाबला महासत्त्वा हरयो जितकाशिनः ।
गताः सर्वत्र सर्वे वै तत्रैकोऽहमिहागतः ।।42।।
5.5.43
अहं सुग्रीवसचिवो दासोऽहं राघवस्य हि ।
दृष्टा यज्जानकी भाग्यात्प्रयासः फलितोऽद्य मे ।।43।।
5.5.44
इत्युदीरितमाकर्ण्य सीता विस्फारितेक्षणा ।
केन वा कर्णपीयूषं श्रावितं मे शुभाक्षरम् ।।44।।
5.5.45
यदि सत्यं तदायातु मद्दर्शनपथं तु सः ।
ततोऽहं वानराकारः सूक्ष्मरूपण जानकीम् ।।45।।
5.5.46
प्रणम्य प्राञ्जलिर्भूत्वा दूरादेव स्थितः प्रभो ।
पृष्टोऽहं सीतया कस्त्वमित्यादि बहुविस्तरम् ।।46।।
5.5.47
मया सर्वक्रमैणैव विज्ञापितमरिन्दम ।
पश्चान्मयार्पितं देव्यै भवद्दत्ताङ्गुलीयकम् ।।47।।
5.5.48
तेन मामतिविश्वस्ता वचनं चेदमब्रवीत् ।
यथा दृष्टास्मि हनुमान्पीड्यमाना दिवानिशम् ।।48।।
5.5.49
राक्षसीनां तर्जनैस्तत्सर्वं कथय राघवे ।
मयोक्तं देवि रामोऽपि त्वच्चिन्तापरिनिष्ठितः ।।49।।
5.5.50
परिशोचत्यहोरात्रं त्वद्वार्ता नाधिगम्य सः ।
इदानीमेव गत्वाहं स्थितिं रामाय ते ब्रुवे ।।50।।
5.5.51
रामः श्रवणमात्रेण सुग्रीवेण सलक्ष्मणः ।
वानरानीकपैः सार्धंमागमिष्यति तेऽन्तिकम् ।।51।।
5.5.52
रावणं सकुलं हत्वा नेष्यति त्वां स्वकं पुरम् ।
अभिज्ञां देहि मे देवि यथा मां विश्वसेद्विभुः ।।52।।
5.5.53
इत्युक्ता सा शिरोरत्नं चूडापाशे स्थितं प्रियम् ।
दत्त्वा काकेन यद्वृत्तं चित्रकूटगिरौ पुरा ।।53।।
5.5.54
तदप्याहाश्रुपूर्णाक्षी कुशलं ब्रूहि राघवम् ।
लक्ष्मणं ब्रूहि मे किञ्चिद्दुरुक्तं भाषितं पुरा ।।54।।
5.5.55
तत्क्षमस्वाज्ञभावेन भाषितं कुलनन्दन ।
तारयेन्मां यथा रामस्तथा कुरु कृपान्वितः ।।55।।
5.5.56
इत्युक्त्वा रुदती सीता दुःखेन महतावृता ।
मयाप्याश्वासिता राम वदता सर्वमेव ते ।।56।।
5.5.57
ततः प्रस्थापितो राम त्वत्समीपमिहागतः ।
तदागमनवेलायामशोकवनिकां प्रियाम् ।।57।।
5.5.58
उत्पाट्य राक्षसांस्तत्र बहून्हत्वा क्षणादहम् ।
रावणस्य सुतं हत्वा रावणेनाभिभाष्य च ।।58।।
5.5.59
लङ्कामशेषतो दग्ध्वा पुनरप्यागमं क्षणात् ।
श्रुत्वा हनूमतो वाक्चं रामोऽत्यन्तप्रहृष्टधीः ।।59।।
5.5.60
हनूमांस्ते कृतं कार्यं देवैरपि सुदुष्करम् ।
उपकारं न पश्यामि तव प्रत्युपकारिणः ।।60।।
5.5.61
इदानीं ते प्रयच्छामि सर्वस्वं मम मारुते ।
इत्यालिङ्ग्य समाकृष्य गाढं वानरपुङ्गवम् ।।61।।
5.5.62
सार्द्रनेत्रो रघुश्रेष्ठः परां प्रीतिमवाप सः ।
हनूमन्तमुवाचेदं राघवो भक्तवत्सलः ।।62।।
5.5.63
परिरम्भो हि मे लोके दुर्लभः परमात्मनः ।
अतस्त्वं मम भक्तोऽसि प्रियोऽसि हरिपुङ्गव ।।63।।
5.5.64
यत्पादपद्मयुगलं तुलसीदलाद्यैः सम्पूज्य विष्णुपदवीमतुलां प्रयान्ति ।
तेनैव किं पुनरसौ परिरब्धमूर्ती रामेण वायुतनयः कृतपुण्यपुञ्जः ।।64।।
।।इति श्रीमदध्यात्मरामायणे सुन्दरकाण्डे पञ्चमः सर्गः।।

