	(अव)	'' अतद्रूपारोपस्तदुपरतिरित्यादि घटते '' इत्यत्र भ्रमाविरोधिनो न तन्निवर्तकत्वं, शाब्दापरोक्षस्य तु न तन्निवर्तकता, शब्दप्रत्यक्षप्रमाण- लक्षणसाङ्कर्यप्रसङ्गेन तस्यैवासंभवादित्यादिकमभिप्रेतम् । शाब्दापरोक्षस्य भ्रमानिवर्तकत्वादेव जीवन्मुक्तिरपि न संभवतीत्युच्यते । यथा भाषितं भगवता - ''यतो वाक्यादापरोक्ष्यज्ञानासंभवाद्वाक्यार्थज्ञानादविद्या न निवर्तते तत एव जीवन्मुक्तिरपि दूरोत्सारिता'' इति । ''अधिष्ठाने पुंसि'' ''अहंत्वज्ञातृत्वे''स इत्यादिश्लोकद्वयं तु स्वपक्षे देहात्मभ्रमोपपादनपरत्वात् प्रासङ्गिकम् । जीवन्मुक्तेः पृथङ्निरपेक्षत्वद्योतनाय च ''इदं मायावादः ''  इति निगमनं कृतम् - 

	(मू) जीवन्मुक्तिमतं न जीवति यतः शस्त्रेण शास्त्रात्मना
		लूनं लोकविरुद्धसिद्धि च यतस्तेनेदमादावपि ।
	आपस्तम्बनिरस्तमौपनिषदं प्रस्थानमातस्थुषा-
	माचार्योऽपि निराचकार खलु तद्द्वैपायनाख्यो मुनिः ।। 66 ।। 

	(व्या) जूवतः सशरीरस्य, मुक्तिः  मोक्षः, तस्य मतं प्रामाणिकत्वेनाभ्युपगमः, न जीवति -  प्राणाधारणं न करोति । बलवत्प्रमाणजातैस्तस्याप्रामाणिकत्वबोधनात् ; स्वविषयसत्यत्वलक्षणप्राणधारण- शून्यमित्यर्थः । कुत इत्यत्राह  - यत इत्यादि । यतः शास्त्रात्मना  ''तस्य तावदेव चिरम्'' इत्यादिभूयश्शास्त्रक्षलक्षणेन शस्त्रेण लूनं -  छिन्नम् । छिन्नस्य हि प्राणाधारणं दुश्शकमिति भावः । उत्तरयच्छब्दस्य तच्छब्दनिरपेक्षत्वाच्छास्त्रात्मना शस्त्रेण च्छिन्नत्वान्न जीवतीति लभ्यते ।  यतो लोकविरुद्धसिद्धि -  यतः प्रत्यक्षविरुद्धात्मलाभवत् । वाक्यार्थज्ञानमात्राद्बन्ध- निवृत्त्यदर्शनात् । (लोकविरुद्धसिद्धित्वं) चकारः  शास्त्रप्रतिषेधं समुच्चिनोति । तेन -  शास्त्रप्रत्यक्ष- बाधितस्वरूपसत्ताकत्वेन । आदौ -  पूर्वम् । इदं -  जीवन्मुक्तिमतम् ।  आपस्तम्बनिरस्तमपि  भवति । आपस्तम्बेन निषिद्धं च भवतीत्यर्थः । तथा च भगवानापस्तबः - ''वेदानिमं लोकममुं च परित्यज्यात्मानमन्विच्छेत् । बुद्धे क्षेमप्रापणं तच्छास्त्रैर्विप्रतिषिद्धम् । बुद्धे चेत् क्षेमप्रापणमिहैव न दुःखमुपलभेत'' इत्यादिना जीवन्मुक्तिं निवारितवान् । वेदांस्त्रिवर्गसाधनकर्मणि । इमं लोकममुं च तत्फलमैहिकामुष्मिकैश्वर्यं बुद्धे वाक्यार्थज्ञाने 
क्षेमप्रापणं मोक्षः । किं च तत् - श्रुतिस्मृतिनिषिद्धं जोवन्मुक्तिमतं कर्म । उपनिषद इदम् औपनिषदम् । 'तस्येदम्' इत्यण्प्रत्ययः । दुर्ग्रहब्रह्मप्रतिपादनचतुरवेदान्तभागीयं प्रस्थानं  तत्त्वनिर्धारणपारगमनप्रारम्भं पन्थानं वा । आतस्थुषाम् -  आस्थितवतां बोधायनटङ्कद्रमिड- भारुचिगुहदेवप्रभृतीनाम् ।  आचार्यः -  शास्त्रार्थोपदेशानुष्ठापनादिकर्ता । द्वैपायनाख्यः - ''द्वीपे बदरिकामिश्रे'' इत्यादिदिशा द्वैपायन इत्याख्या यस्य तथोक्तो मिनिः - मननशीलः व्यास इत्यर्थः । निराचकार खलु - निराकृतवान् खलु । शारीरकमीमांसातुरीयलक्षणद्वितीयचरणे हि भगवता व्यासेन ''नोपमर्देनातः'' इति सूत्रितम् । तच्च सूत्रं जीवन्मुक्तिनिरसनपरं भाषितम् भगवता - 
	''अतः 'यदा सर्वे प्रमुच्यन्ते कामायेऽस्य हृदि स्थिताः ।
	अथ मर्त्योऽमृतो भवति अत्र ब्रह्म समश्नुते'' 
इति वचनं न बन्धोपमर्देनामृतत्वं वदति'' इति । अत्र भट्टसुदर्शनपादाः - ''जीवन्मुक्तिनिराचिकीर्षातिशयादिदं सूत्रमुक्तम् । उपासनविधानात्तस्या- प्रयाणादनुवृत्तिश्रुतेरुत्क्रान्तिश्रुतेर्देशविशेषप्राप्त्या सर्वबन्धविमोक्षश्रुतेरीदृशानेक- श्रुतीनां बाधप्रसङ्गात् प्रत्यक्षविरोधाच्च जीवन्मुक्तिरनुपपन्नेति भावः'' इत्यनुजगृहः । आतस्थुषामिति आङ्पूर्वात् तिष्ठतेर्लिटः क्वसुः ।। 66 ।। 

	(अव) ''भेदश्रुतीनामनृतविषयता'' लक्षणा चैक्यवाचाम्'' इत्याभ्यां वाक्याभ्यां मृषावादिभिर्वेदप्रामाण्य(म) (मित्य)भ्युपगन्तुं न शक्यम्; अबाधितार्थकत्वरूपस्य तत्त्वावेदकत्वस्य पूर्वभागे दुर्लभत्वात् ; (यस्य यद्रूपं तस्य तस्मिन् प्रतिपादकत्वरूपस्य च ) तस्याद्वैतवाक्येष्वभावात् तेभ्यो निष्प्रकारकज्ञानस्यैव तैः स्वीकारात् ; प्रातिभासिकार्थान्यत्वे सति व्यधिकरणाप्रकारकत्वस्यापि अबाधितार्थकत्वपर्यवसानादुक्तदोष इति सूचितम् । किं च ते हि शैलूष्वद्वैदिकभूमिकां परिगृह्य, वेदप्रामाण्यं वदन्त इव प्रविश्य, वेदस्य व्यवहारिकार्थविषयत्वेनाप्रामाण्यापरपर्यायं प्रामाण्यमुक्त्वा, कात्स्नर्यैन तथोक्तौ वैदिकैर्बहिष्कारो भवितेति ( ध्या)कस्यचितत्त्वावेदकत्वं वदन्त इव वैदिकगोष्ठीमध्यारुह्य, तस्यापि तत्त्वावेदकतयाभिमततत्त्वमस्यादेः संसर्गबोधकत्वमपहृत्य, पदार्थस्यैव वाक्यार्थतां वदन्तः, पौनरुक्त्यप्रसङ्गेन तदपि त्याजयन्तो बोधकत्वमेव नास्ति कुतः प्रामाण्यमिति व्यञ्जयन्तीति महाचार्यचरणानुगृहीतरीतिरपि ताभ्यामभिप्रेता भवति । अत्र तु मुखान्तरेण 
वेदप्रामाण्यपरिग्रहानुपपत्तिस्तेषामुच्यते - (केत्यादि)

	(मू) क्व वेदान्तः क्वामीनिहितमतयः शंकरमते
		वदन्तः प्रामाण्यं भ्रमविलसितं वेदवचसाम् ।
	अहो यद्वद्बुद्धग्रथितफणितीनामथ च ते 
		कलिग्राहग्रस्तैरगणिषत वेदान्तिन इति ।। 67 ।।

	(व्या) वेदान्ताः क्व -  भ्रमप्रमादविप्रलिप्साकरणापाटवादिमूलत्व- संभावनाविधुरा उपनिषदः कस्मिन् प्रकारे ; 1 अत्र वर्तन्त इति शेषः । अप्रामाण्यगन्धेनापि शून्या इत्यर्थः । शंकरमते -  शंकराभ्युपगतमायावादपक्षे निहितमतयः -  बुद्धेः स्वारसिकप्रसरं निरुध्य अतिकृच्छ्रेण निक्षिप्तबुद्धयः ।  एतेन  श्रद्धालूनामपि पूर्वापरव्याघातवशाद्दिरारोहत्वं तन्मतस्य व्यज्यते । वेदवचसां  निर्दोषापौरुषेय वेदवाक्यानाम् । बुद्धग्रथितफणितीनां यद्वत् विप्रलिप्सुना बुद्धेन निबद्धानां गिरामिव । भ्रमविलसितं  भ्रमविषयभूतं, दोषमूलत्वेन मिथ्याभूतम् ।  प्रामाण्यं वदन्तः -  बुद्धदोषमूलकत्वाद्बुद्धागम- प्रामाण्यं मिथ्या ; एवं ब्रह्मदोषमूलकत्वाद्वेद- प्रामाण्यमपि मिथ्येति यथा पर्यवस्यति तथा वदन्तः । अमी अदूरविप्रकृष्टा दुर्वादिनः । क्व  कस्मिन् प्रकारे वर्तन्ते ? उपदर्शिकमहाचार्यचरणानुगृहीतदिशा वेदप्रामाण्याभ्युप- गमगन्धेनापि शून्या इत्यर्थः। शंकरस्तु न तथेति । अत्र च दोषमूलत्वाद्वेदप्रामाण्यं मिथ्येति सुखान्तरेण वेदप्रामाण्यपरिग्रहानुपपत्तिरुक्ता भवति । एवं वेदान्तानां शांकराणां च प्रमाणप्रमातृभावलक्षण- संबन्धस्यात्यन्तायोगमुपपाद्य तेषां वेदान्तिशब्दव्यवहर्त- व्यतायामनुशेते -  अथ चेत्यादिना ; अथ च तथापि तेषां वेदान्तैः सह उपदर्शितसंबन्धात् सत्तायोगेऽपि । ते  शांकराः । कलिग्राहग्रस्तैः -  कलिदोषप्रयुक्ताग्रहग्रृहीतैः कलिदोषलक्षणनक्राक्रान्तैर्वा मन्दैः। वेदान्तिन इत्यगणिषत - प्रमाणप्रामातृभावलक्षणवेदान्तप्रतियोगिकसंबन्धवन्त इति स्वीकृताः। अहो  - विस्मये । तच्छब्दप्रवृत्तिनिमित्तलेशेनापि शून्येषु तच्छब्दप्रयोगो विस्मयनीय इत्यर्थः । कलिग्राहेत्यादिना नायं व्यवहर्तव्यानामपराधः ; किं तु व्यवहर्तॄणां तन्मूलभूतकलेश्चेति व्यज्यते । तदिदं भाषितं भगवता - ''तत्तु भ्रान्तिमूलमिति चेदेतदपि भ्रान्तिमूलमिति त्वयैवोक्तम्'' इति । अगणिषतेति गणयतेः कर्मणि लुङ् ।। 67 ।। 
 
	(अव) यद्यप्यप्रमाणत्वं तत्पक्षेण श्रुतीनाम् ; तथापि, प्रामाणिकजनवञ्चनार्थं तैर्वेदार्थनिर्णयौपयिकतया कृतं मीमांसान्यायसंचारं दूषयति - (यदित्यादि) 

	(मू) यत्सामान्यविशेषवत्सर्मसु गुणप्रत्यासविध्यात्मसु 
		त्रय्यन्तेषु जनार्दनप्रणयिषु प्राबल्यदौर्बल्ययोः ।
	प्रस्तावं प्रतिपेदिरे कतिचनापच्छेदनीतिच्छला
		न्मीमांसापदवी परिश्रमकथा दूरेषु तच्छोभते ।। 68 ।।

	(व्या) कतिचन  शंकरमतनिहितमतयो वादिनः । सामान्यं  व्यापकधर्मावच्छिन्नो विधिः, विशेषः  तद्व्याप्यधर्मावच्छिन्नो विधिः, तौ निर्णेयतयात्र स्त इति सामान्य विशेषः षष्ठान्त्याधिकरणनयः अर्शआदित्वाद्चप्रत्ययः ; तस्य वर्त्मसु विषयभूतेषुप । यद्वा सामान्यविषयकेषु विशेषविषयकेषु चेत्यर्थः । गुणसामान्यगुणविशेषविधिनिषेधलाभाय तु गुणप्रत्यासेत्यत्र गुणशब्दः । गुणप्रत्यासविध्यात्मसु  गुणनिषेधविध्यात्मकेषु । जनार्दनप्रणयिषु -  व्याख्यातॄणां प्रयत्नेन विनापि भगवन्नारायणपरेषु । त्रय्यन्तेषु  - अस्खलितवाक्यपदवर्णानुपूर्विकेषूपनिषद्भागेषु । 

	अत्र गुणसामान्यनिषेधो गुणविशेषनिषेधपर्यवसायीति गुणविशेषनिषेध- वाक्यनिर्गुणवाक्ययोः सामान्यविशेषन्यायविषयत्वमिति सूचनाय सामान्येत्याद्युक्तिः। सामान्यविशेषेत्यनेन विधिनिषेधसूचितविरोधेन च गुणसामान्यनिषेधस्य गुणविशेषविधेश्च उत्सर्गापवादन्यायविषयत्वं सूच्यते । गुणप्रत्यासविध्यात्मस्वित्यनेन निषेधार्थत्वं न गुणविधेर्युज्यते ; स्वैनैव विहितानां स्वेनैव निषेधे श्रुतेरुन्मत्तप्रलपितत्वापत्तेः ; 'प्रक्षालनाद्धि' न्यायविरोधापत्तेरिति च सूच्यते । निषेध्यसमर्पकत्वमपि गुणवाक्यस्य न युक्तं, निर्गुणमित्यादिवाक्यस्थगुणादिपदानामेव तत्समर्पकत्वादिति च गुणप्रत्यासेत्यनेन सूच्यते । अत एव गुणविग्रहादिविधिनिषेधयोर्भिन्नविषयत्वेनाविरोध इत्यपि सूचितम् । सामान्यविशेषविषयत्वाद्विधिनिषेधयोर्न षोडशीग्रहणाग्रहण- वाक्यवन्निषेधानुसारेण 
विधिनयनमित्यपि सूचितम् । 6य्यन्तेष्वित्यनेन नियतपौर्वापर्यस्यानुष्ठानात्मकत्वस्य च प्रतीतेः, अनियतपौर्वापर्यानुष्ठान- विशेषविषयकापच्छेदन्यायाविषयत्वमनयोरिति सूच्यते । जनार्दनप्रणयिष्वित्यनेन सगुणवाक्यानामपरब्रह्मविषयत्वं निर्गुणवाक्यार्थानां तु परब्रह्मविषयत्वमिति विषयविभागो न युक्तः । 'एष आत्मा' इत्यादिवाक्येनोभयोरेक- विषयकत्वबोधनस्वारस्यादिति सूचितम् । जनार्दनेत्यनेन सामान्यविशेषन्यायसिद्धं देवतापारमार्थ्यमपि प्रसङ्गात् सूचितम् । वेदान्तानां भगवत्परत्वादपि सविशेषपरत्वमिति च जनार्दनेत्यनेन सूचितम् । किं त नोपासनार्थत्वं गुणविधेर्युक्तम् । तथा सति स्वरूपपरवाक्यस्यापि तदापत्तेः । अतो भगवत्स्वरूपधर्मतयैव गुणानां सगुणवाक्यप्रतिपाद्यत्वमिति च जनार्दनप्रणयिष्वित्यनेन सूचितम् । सर्वस्यैव चोक्तार्थस्य सूचनाय सामान्यविशेषवत््मस्वित्यादीनि विशेषणान्युपात्तानीति बोध्यम् ।।
 
	अपच्छेदनीतिच्छलात् -  अपच्छेदाधिकरणोक्तन्यायापदेशेन । छलपदेन सगुणनिर्गुणवाक्ययोरपच्छेदवाक्यवैषम्यं द्योत्यते । प्राबल्यदौर्बल्ययोः  क्रमेण गुणनिषेधकवाक्यानां सगुणवाक्यबाधकताप्रयोजकबलत्वस्य सगुणवाक्यानां निर्गुणवाक्यबाध्यताप्रयोजकदुर्बलत्वस्य च, प्रस्तावं प्रसक्तिं, प्रतिसन्धानमिति यावत्। प्रतिपेदिरे - भेजिरे । परीक्षकाणां प्राबल्यदौर्बल्यप्रतिसन्धानं गुणनिषेधविधिवाक्येषु जायत इति जज्ञिरे वा इति यत्तत्, मीमांसा  द्वादशलक्षण्या(त्म)[त्मि]का कर्मनिर्णयौपयिकन्यायप्रतिपादकसूत्रसन्दर्भरूपा ; सैव पदवी  वेदार्थनिर्णयोपायः -
		''धर्मे प्रमीयमाने तु वेदेन करणात्मना ।
		इतिकर्तव्यतामार्गं मीमांसा पूरयिष्यति ।।''
इत्यादिभिरिक्ताः ; तत्र परिश्रमः  सदातनाध्ययनाध्यापनादिक्लेशः ; तस्य कथा वार्ता ; तया दूरेषु रहितेषु मन्देषु शोभते । रमणीयं भवति । मीमांसानाभिज्ञा एव इदं वक्तुं श्रोतुं चार्हन्तीत्यर्थः । परिभ्रमकथेत्यपि पाठः । मीमांसाध्वनि निरन्तरगतागतप्रसक्तीत्याद्यर्थः ।।  	
	अत्र सुदर्शनभट्टपादाः - '' अपच्छेदन्यायो ह्यनियतविरोधपौर्वापर्यविषयः। उद्गातृप्रतिर्ह्त्रोरुभयोरपच्छेदनियमो नास्ति । तत्रापि क्रमेणापच्छेदोऽप्यनियतः । नियमे सति हि सर्वस्वदक्षिणाकत्वादक्षिणाकत्वविरोधनियमः । उभयोरपच्छेदे तस्य 
क्रमभावित्वेऽप्युद्गात्रपच्छेदः पूर्वभावी, इतरस्तु चरमभावीति विपर्ययेणेति वा नियमोऽपि नास्ति । अतोऽपच्छेदन्यायविषयः प्रयोगावधिकविरोधः । सगुणनिर्गुणवाक्यविरोधस्तु स्वरूपप्रयुक्तः । विधिनिषेधरूपनियत (नियत)पौर्वापर्यश्च। अतो विरोधाभ्युपगमेऽप्यनियतविरोधपौर्वापर्य- विषयोऽपच्छेदन्यायो नात्र प्रवर्तते'' इत्याहुः ।

	उल्लङ्घितश्चायं न्यायो महाचार्यचरणैः - ''क्रमेणापच्छेदे उपक्रमन्यायः कथं न प्रवर्तते ? परत्वात् प्राबल्ये कथमुप्रक्रमन्यायानुत्सादः । अतो न्यायद्वयस्य मिथो व्याघाते सति इत्थमिह निर्णयः कार्यः - अनुपसंजातविरोधितया पूर्वस्मादर्थप्रतीतौ सत्यामुपसंहारस्योत्पत्तिदशायामेव सन्देहावष्टब्धत्वात् पूर्वनिर्णयानुसारेणोत्तरार्थनिर्णयः कार्य इत्ययमुपक्रमन्यायः । नैमित्तिकशास्त्रद्वयार्थबोधदशायां तच्छास्त्रयोः पौर्वापर्याभावान्नोप- क्रमन्यायस्य तत्र प्रवृत्तिः । ततश्च प्रयोगविशेषपर्यालोचनया विरुद्धयोर्नैमित्तिकयोः किमनुष्ठोयमिति विशये नैमित्तिकानुष्ठानकालं प्रति सन्निहितत्वात् द्वितीयनिमित्तहेतुकमेव कर्तव्यम्। अत उत्तरकाले प्रतिहर्त्रपच्छेदाभावे उद्गात्रपच्छेदे इत्थंकर्तव्यमुत्तरकाले उद्गात्रपच्छेदाभावे प्रतिहर्त्रपच्छेदे इत्थं कर्तव्यमिति प्रायश्चित्तशास्त्रार्थ इष्यते । अयमपच्छेदन्यायः - 'पूर्वाबाधेन' इत्यत्र बाधश्च पूर्वनैमित्तिककर्तव्यताबुद्धि- नैमित्तिकानुष्ठानकालयोर्मध्ये द्वितीयनैमित्तिके कर्तव्याताबुद्ध्युत्पत्त्या पूर्वकर्तव्यताबुद्धेरव्यवधानमितोऽतिरिक्तबाधा- निरूपणादुप- क्रमन्यायानवष्टम्भसिद्धेश्च''इत्यादिना, अतो मीमांसानभिज्ञानामेवेदं सगुणनिर्गुणवाक्ययोरपच्छेद- न्यायविषयत्वकथनं रमणीयमिति भावः । 

	गुणप्रत्यासविध्यात्मस्विति सामान्यविशेषवर्मस्विति च विशेषणद्वयेन गुणविशेषविधेर्गुणसामान्यविधेश्वोक्त्या ब्रह्मण्यार्थगुणनिषेधनिरासो व्यञ्जितः । ज्ञानस्य ज्ञानाश्रयत्वादर्शनाद्ब्रह्मणो ज्ञानमात्रत्वप्रतिपादनेन निर्गुणत्वं हि फलितमित्ययमार्थगुणनिषेधः । तन्निरासश्चेत्थम् - ज्ञानस्य ज्ञानाश्रयत्वाभावः किं व्याप्त्या कथ्यते ? उत श्रुतिस्मृतिप्राबल्यात् । व्याप्त्या चेत् ज्ञानानाश्रयभूतं विषयकाशकं ज्ञानं कस्यचिद्धर्मभूतमेव दृष्टमिति धर्मत्वेनाङ्गीक्रियताम् । यदि श्रुतिप्राबल्यात् स्वतन्त्रत्वेनाङ्गीक्रियते तर्हि श्रुतिबलादेव ज्ञानाश्रयत्वमप्य्गीक्रियतामिति सोऽयमार्थगुणनिषेधो गुणविघिश्रुत्युपादानेन 
निरस्तः ।। 68 ।।

	(अव) एवमपच्छेदन्यायाविषयत्वोक्तेःसामान्यविशेषन्यायोत्सर्गाप- वादन्यायविषयत्वस्य च वक्ष्यमाणत्वाच्च गुणादिविधिनिषेधवाक्यानां भिन्नविषयत्वमाह- [यदित्यादि] 

	(मू) यद्ब्रह्मणो गुणविकारशरीरभेद-
		कर्मादिगोचरविधिप्रतिषेधवाचः ।
	अन्योन्यभिन्नविषया न विरोधगन्ध-
		मर्हन्ति तन्न विधयः प्रतिषेधबाध्याः ।। 69 ।।

	(व्या) - यद्वा-श्रुत्यैव विहितानां श्रुत्यैव निषेधे श्रुतेरुन्मत्तप्रलपितत्वापत्तेर्गुणादिविधिनिषेधयोर्भिन्नविषयत्वावश्यंभावेन निषेधो न विधिबाधक इत्युच्यते । यत् -  यस्मात् ।  ब्रह्मणः - परमात्मनः । गुणश्च, विकारश्च शरीरं च भेदश्च कर्म चादयो  येषां तथोक्तास्ते गोचरा विषया ययोस्त योक्तयोस्तयोर्विधिप्रतिषेधयोर्भावयोर्वाचः बोधकवाक्यानि ।  अन्योन्यभिन्नविषयाः सत्यो  मिथो विभिन्नविधेयनिषेध्यकाः सत्यः, त एव विरोधगन्धं  बाध्यबाधकभावनयोजकमेकविषयत्वविरहात्मकं विरोधम् । नर्हन्ति  नोक्तविरोधयोग्या भवन्ति ।  तत्  - तस्मात् विधयो  गुणादिसद्भावबोधकवाचः प्रतिषेधबाध्या न भवन्ति  गुणाद्यभाव- बोधकवाक्यबाध्या न भवन्ति । अतोऽपि नापच्छेदन्यायप्रवृत्तिरित्यर्थः ।।  

	गुणविधयः ''वर्षायुतैर्यस्य गुणाः'' ''समस्तकल्याणगुणात्मकोऽसौ' इत्यादयः। गुणप्रतिषेधाः - ''निर्गुणं निष्क्रियम्'' इत्यादयः । विकारविधयः - ''तदात्मानं स्वयमकुरुत'' ''यथोर्णनाभिः सृजते गृह्णते च'' ''जुष्टं यदा पश्यति'' ''धातुः प्रसादान्महिमानम्'' इत्यादयः । विकारनिषेधाः - ''अविकाराय'' ''सत्यं ज्ञानम्''  ''सत्यस्य सत्यम्'' इत्यादयः । शरीरविधयः - ''आदित्यवर्णम्'' इत्यादयः । शरीरनिषेधाः - ''अशरीरम्'' ''निष्कलम्'' इत्यादयः, ''न तस्य 
कार्ये करणं च विद्यते'' इत्यादयश्च । भेदविधयः - ''पृथगात्मानम्'' इत्यादयः । भेदनिषेधाः - ''नेह नानास्ति'' इत्यादयः । कर्मविधयः - ''एकः शास्ता'' ''विष्णोः कर्माणि'' इत्यादयः। कर्मनिषेधाः - ''निष्क्रियम्'' इत्यादयः आदिपदेन श्यामादिवर्णपरिग्रहः । तद्विधिः - ''नीलतोयदमध्यस्था'' इत्यादिः । तन्निषेधास्तु - ''अगोत्रम्'' इत्यादयः । अत्र गुणशब्दः सत्त्वाद्यर्थकः । विकारशब्दो मृतावस्थार्थकः । विशरणयोगिदेहवाचि । नेह नानेति नानाशब्दो विनार्थकः । क्रियाशब्दः परिस्पन्दार्थक इति वा । गुणादिशब्दाः सामान्यपरा इति वा । आद्ये भिन्निविषयत्वान्नोत्सर्गापवादनयः । द्वितीये तु तन्नयः । अतः एतेषु चोत्सर्गापवादन्यायसामान्यविशेषन्याययोः प्रवृत्त्या गुणादिनिषेधानां विहितगुणविग्रहादिव्यतिरिक्तहेयगुणविग्रहादिविखषयत्वम् ; प्रवृत्त्या गुणादिनिषेधानां विहितगुणविग्रहादिव्यतिरिक्तहेयगुणविग्रहादिविषयत्वम् ; ''सत्त्वादयो न सन्ति यत्र च प्राकृता गुणाः'' ''न भूयः संघसंस्थानो देहोऽस्य परमात्मनः'' इत्याद्युक्तविशेषनिषेधपर्यवसायित्वं वा युक्तम् । भेदनिषेधस्य च प्रकारप्रकारिणोः प्रकाराणां च मिथो भेदस्य प्रामाणिकत्वादब्रह्मकात्मक- स्वतन्त्रवस्त्वात्मकभेदविषयकत्वं विहितैक्यविरोधिभेदनिषेधौचित्याद्युक्तम् । विकारविषयोऽपि परमैश्वर्यावहजगदाकारतारूप- विहितपरिणाम- व्यतिरिक्तहेयविकारविषयको 'यजेत' उपसीत' इत्यादिविधिसिद्धयागोपासनादि- जन्यप्रीत्यात्मकविकारव्यतिरिक्तविषयकश्चेत्यादिकमनुसन्धेयम् ।।  69 ।। 

	(अव) ''यत्सामान्यविशेषवर्त्मसु'' इत्यत्रभिप्रेतां गुणादिविधिनिषेधयोरुत्सर्गापवाद- न्यायसामान्यविशेषन्यायविषयतां कण्ठतो वक्ति - अग्रीषोमीयेत्यादि)

	(मू ) अग्रीषोमीयहिंसा निजविधिविहिता किं निषिद्धा न हिंस्याद्-
		भूतानीत्येतयोक्त्या पशुपदविषयश्छाग एव न्यरूपि । 
	छागो वा मन्त्रवर्णादिति च तदुभयन्यायतो हेयधर्म-
     क्षेपार्था निर्गुणोक्तिः श्रुतशुभगुणको निर्मल ब्रह्मणि स्यात् ।। 70 ।।  

	(व्या) यद्वा यत्परैरुक्तं कारणत्वरूपेण सगुणत्वं स्वरूपेण निर्गुणत्वमिति 
गुणविधिनिषेधयोर्विषयभेदे सति नोत्सर्गापवादन्यायः । किं च 'अस्थूलम्' इत्यादिनिषेधस्यापि विशेषविषयतया न पदाहवनीयन्यायप्रवृत्तिः । अत एव न सामान्यविशेषन्यायविषयत्वमपीति तन्न ; गुणोपासनस्यातात्त्विकज्ञानत्वेन(तया) मोक्षासिद्धिप्रसङ्गात् । तथा सति 'स्वेन रूपेणाभिनिष्पद्यत' इत्यादि विरुध्येत । ततश्च मोक्षोपायभूतोपासनविषयत्वात् सगुणत्वस्य तात्त्विकत्वमावश्यकमिति गुणविधिनिषेधयोरेकविषयत्वमवर्जनीयमिति विषयभेदायोगादुत्सर्गापवाद- न्यायप्रवृत्तिरविघाता । किं चेत्यादिकमप्यनुपपन्नम् । निर्गुणमित्यादिवाक्यापेक्षया तन्न्यायसंभवात् ।

	तदेतदाह - अग्नीषोमीयेत्यादिना । न हिंस्याद्भूतानीत्येतयोक्त्या - ''न हिस्यात् सर्वा भूतानि'' इति वाक्येन । निजविधिविहिता - ''अग्नीषोमीयं पशुमालभेत'' इति वाक्यविहिता । अग्नीषोमीयस्य  पशोर्हिंसा । निषिद्धा किम्? किमिति क्षेपे । तथा च [न] निषिद्धेत्यर्थः । अग्नीषोमीयहिंसातिरिक्तहिंसानिषेधकत्वं न हिंस्यादित्यादिवाक्यस्येति भावः ।। 

	तदुक्तं दशमे - ''अविशेषेण यच्छास्त्रमन्याय्यत्वाद्विकल्पस्य तु संदिग्धमाराद्विशेषशिष्टं स्यात्'' इति । अत्र ''यदाहवनीये जुहोति'' इति सामान्यशास्त्रस्यापि ''पदे जुहोति'' इत्यादिविशेषशास्त्रवत् कलृप्तत्व- प्रत्यक्षश्रुतत्वाभ्यां लिङ्गातिदेशवैषम्याद्बाध्यत्वायोगेन तुल्यबलत्वाद्विकल्पः ।  

		''सामान्यस्यापि लब्धत्वात् प्रत्यक्षेण विशेषवत् ।
		नास्ति लिङ्गादिवद्बीधो नापि बाधोऽतिदेशवत् ।।'' इति पूर्वपक्षे, 
		''प्राप्तिः सामान्यशिष्टस्य विशेषे लक्षणावशात् ।
		श्रुत्या विशेषशिष्टस्य तस्मादस्ति बलाबलम् ।।'' 
इति सामान्यधर्मप्रकारेण विशेषधर्मावच्छिन्नस्योपस्थित्यपेक्षया विशेषधर्मप्रकारेण तदुपस्थितेः शीघ्रभावित्वेन, पत्नीसंयाजादिहोमेषु तत्त्वेन झटिति प्राप्ता पदादिस्थानता होमसामान्ये(नमन्थर) प्राप्तमाहवनीयं रुणद्धीति सिद्धान्तितम् । तन्नयायेन हिंसास्थलेऽपि 
प्रवर्तनानिवर्तनयोर्विरोधाद्विशेषतः श्रुताग्नीषोमीयहिंसायां प्रवर्तनान्वयेन तद्व्यतिरिक्तहिंसायां निवर्तनान्वयादग्नीषोमीयहिंसा न निषिद्धा किलेत्यर्थः । अयमेवोत्सर्गापवादन्यायः ।।  
	
	सामान्यविशेषन्यामाह पशुपदेति । ''छागो वा मन्त्रवर्णात्'' इति षष्ठान्याधिकरणेन छाग एव, पशुपदविषयः -  पशुशब्दवाच्यः । नान्यरूपि - निर्णितः । निपूर्वाद्रूपयतेर्विचारार्थकात् कर्मणि लुङ् तशब्दलोपश्च । ''छागो वा मन्त्रवर्णात्'' इत्यत्र ''सामान्यावसिता तावच्छोदनावाक्यभेदतः । मन्त्रस्तदविरोधेन पाक्षिको यौगिकोऽपि वा'' इति ''अग्नीषोमीयं पशुमालभेत'' इति विधिः सामान्यपर्यवसित इति तत्परतन्त्रोऽपि छिनत्त्यागच्छतीति योगवृत्त्या छागद्रव्यकप्रयोगविषयकतया वा उपपाद्यत इति पूर्वपक्षे -
		''चोदना पशुसामान्यमङ्गत्वेनावबोधयेत् ।
		छागेऽपि विकलं तत्तु प्रतिव्यक्तिसमाप्तितः ।। 
		मन्त्रः प्रकरणाम्नानान्नित्यमङ्गं प्रपतीयते ।
		क्लृप्तया रूढिशक्त्या च सच्छागस्यैव वाचकः ।।
		तेन तं तादृशं गृह्नन् विधिरात्मविरोधिनम् ।
		विधते छागमेवाङ्गं तस्माच्छागोपसंग्रहः ।।'' 
इति सिद्धान्तितत्वेन पशुशब्दः सामान्यवचनोऽपि छागरूपविशेषपर्यवसायीति निर्णीतमित्यर्थः । चकारः पूर्वोक्तसमुच्चायकः । भवतु न्यायद्वयम्, ततः किमित्यत्राह - तदुभयेत्यादि । ताभ्यामुभाभ्यां न्यायाभ्यामित्यर्थः । उभयशब्दाद्वृत्तावयच्प्रत्ययः स्वार्थिकः । उभयशब्दयोगादेव द्ववचनान्तादपि न्यायशब्दात्तसिराश्रितः । श्रुतशुभगुणके -  श्रुतिबोधितकल्याणगुणे । 'शेषाद्वि- भाषा' इति क्विप् ।  निर्मले मलं स्वाश्रयनिकर्षावहधर्मः, तद्रहितत्वेन श्रुते । ब्रह्मणि, निर्गुणोक्तिः -  निर्गुणमित्युक्तिः । हेयधर्मक्षेपार्था स्यात्  श्रुतकल्याणगुणव्यतिरिक्तहेयधर्माभावबोधिका, हेयधर्माभावबोधप्रयोजनिका वा भवितुं युक्तेत्यर्थः । क्षेपो यद्यभावस्तर्ह्यर्थोऽभिधेयः । यद्यभावबोधनं क्षेपस्तथा त्वर्थः । प्रयोजनमिति विवेकः ।।

	अत्र क्रमेण श्रुतकल्याणगुणके हेयधर्मक्षेपार्थेत्युत्सर्गाप- वादन्यायसिद्धार्थकथनम् ; निर्मले हेयधर्मक्षेपार्थेति सामान्यविशेषन्यायसिद्धार्थ- कथनम् ; निर्गुणमिति 
गुणसामान्याभावबोधकस्य सत्त्वादि(रूपगुण) [गुणरूप]स्वाश्रयनिकर्षावहधर्माभावेऽप्यवसानस्योचितत्वात् [इति भावः] । अत्र च श्रुतशुभगुणकत्वनिर्मलत्वयोः सामानाधिकरण्यादेकवचनान्निर्गुणोक्तिरित्युक्तेश्च पूर्वोक्तपरकीयचोद्यनिराससिद्धिरिति ध्येययम् । हिंसावाक्यस्य उत्सर्गापवादन्यायविषयत्वकथनं तु भट्टाभ्युपगतप्रक्रियामनुरुध्य कृतम् । न तु स्वपक्षेण तथा कृतम् । पशुसंज्ञपनस्य हिंसात्वाभावसिद्धान्तात् । (तदुक्तमशुद्धमिति चेन्न) । ''शब्दात्'' इति सूत्रे [उक्तं] भट्टसुदर्शनपादैः - ''अयमेव समीचीनो दुष्प्रधर्षणः परिहारः । अतः श्येनाग्नीषोमीयवैषम्यं चेदमेव । अल्पदुःखदोऽप्यतिशयिताभ्युदयसाधको व्यापारो रक्षणम् । अनर्थोदर्को व्यापारो हिंसेत्यर्थः'' इति । उक्तं  च वेदान्तकण्टकोद्धारे चम्पकेशगुरुभिः - '' वस्तुतस्तु, पशुसंज्ञपनं न हिंसेति सिद्धान्तव्यवस्थितौ मीमांसकव्यवहारानुरोधेन न्यायदर्शनमात्रमिति न तत्राग्रहः'' इति ''मरणोद्देश्यकव्यापारस्य हिंसत्वे मानाभावात्; बलवदिष्टाजनकानिष्टफलकव्यापारस्यैव हिंसात्वात्'' इति च । सगुणनिर्गुणवाक्येषु विरोधिकरणोपक्रमाधिकरणन्यायप्रवृत्तिस्तु परोक्तविरोधपौर्वापर्यनियममुप- जीव्याभ्युच्चयतया वक्तव्येति नात्र तदुक्तिरिति ध्येययम् ।। 70 ।। 

	(अव) ''आदौ भेदश्रुतीनाम्'' इत्यारभ्यैतत्पर्यन्तं सूत्रकारैः साङ्ख्ययोगाचारादिपक्षविषयोद्भावितदोषसाम्यं मृषावादिपक्षस्याभिसन्धाय मृषावादपक्षदूषणं विस्तरेणोक्तवान् । इदानीम् ''पत्युरसामञ्जस्यात्'' इति सूत्रनिर्णीतदिशा वेदान्तानां भगवत्पारम्यप्रावण्येन देवतान्तरपारम्यं वेदान्तविरोधादनुपपन्नमिति वक्तुं वेदान्तानां तत्परत्वमाह - [कस्त्वमित्यादि] 

	[मू] कस्त्वं तत्त्विदस्मि वस्तु परमं किं तर्हि विष्णुः कथं
		तत्त्वेदंपरतैत्तिरीयकमुखत्रय्यन्तसन्दर्शनात् ।
	अन्यास्तर्हि गिरः कथं गुणवशादत्राह रुद्रः कथं 
		तद्दृष्ट्या कथमुद्भवत्यवतरत्यन्यत् कथं नीयताम् ।। 71 ।।

	(व्या) - ''जनार्दनप्रणयिषु'' इत्यत्र संग्रहेणोक्तमुपनिषदां भगवत्परत्वमत्र किंचिद्विस्तरेणोच्यते - 
		''सृष्टिस्थित्यन्तकरणीं ब्रह्मविष्णुशिवात्मिकाम् ।
		स संज्ञा याति भगवानेक एव जनार्दनः ।।''
	इत्येतत्प्रत्यभिज्ञापनाय, रुद्रशरीरको भगवानेवाथर्वशिरश्शिखोक्तोपासन- द्वयोपास्य इति, ''स्फुटमपुनर्भावाय पुरवैरिकळेबरिणः'' इति वक्ष्यमाणार्थ- प्रतिपत्तिसौकर्याय तु ''जनार्दनप्रणयिषु'' इत्यत्र जनार्दनशब्दः प्रयुक्तः । ''अग्रतः क्व परवादिसंभवः'' इत्युक्तत्वाद्विजिगीषुप्रश्नासंभवेन कंचन जिज्ञासुं प्रति वरदगुरुभिरुक्तोऽयं प्रश्नप्रतिवचनमालारूपश्लोको वक्ष्यमाणविस्तरस्य संग्रहरूपः ।।

	कस्त्वम् -  इति जिज्ञासोः प्रश्नः । तस्योत्तरं तत्त्वविदस्मि -  इति । तत्त्वं परदेवतापारमार्थ्यं तद्वेत्तीति तत्त्ववित् । तत्तत्वविदुक्त्या स्वाभिप्रायपरिकल्पितदेवतापारम्यवादित्वव्युदासः । तर्हि तत्त्ववित्त्वे किं परमं वस्तु -  सर्वस्मात् परं स्वापेक्षया परवस्तुशून्यं च निरुपाधिकसत्तायोगि किमित्यर्थः । का देवता परदेवतेति प्रश्नार्थः । वस्तुशब्दानुसारात् किमिति नपुंसकलिङ्गता । श्रुतिवैविध्यादयं प्रश्नः । तस्योत्तरं - विष्णुः  इति । परमं वस्त्वित्यनुषज्यते । विष्णुरेव सर्वस्मात् परः । स्वापेक्षया पररहितश्च । अत्र च ''विष्णुस्तदासीद्धरिरेव निष्कलः'' इत्यनुवादत्वशङ्कयापि शून्यवाक्य- विशेषस्फोरणाय विष्णुशब्दः प्रयुक्तः । कथमिति - अत्र विष्णुः परमं वस्त्वित्यनुषज्यते । श्रुतिवैविध्यदर्शनात् कथं विष्णोः पारम्यनिर्णय इति प्रश्नार्थः।  तस्योत्तरं - तत्त्वेदंपरेति । इदंपरं तात्पर्यविषयभूतं यस्य तदिदंपरं, तत्त्वे  देवतापारमार्थ्ये, इदंपरं  तत्त्वेदंपरं, तथाविधतैत्तिरीयकं  नारायणानुवाकरूपं मुखमादिर्येषां तथोक्तानां त्रय्यन्तानां  पुरुषसूक्तसुबालोरनिषन्महोपनिषदादीनां, सन्दर्शनात् -  षड्विधतात्पर्यलिङ्गोपेततया प्रमितत्वलक्षणसमीचीनदर्शनात्, विष्णुपारम्यनिर्णय इति प्रतिवचनार्थः ।। 
 
	तत्त्वेदंपरेत्यनेन उपसनविध्यन्यपरवाक्यव्यावृत्तिः । ''शंभुराकाश- मध्येध्येयः'' इत्यादिकं द्युपासनविधिपरं नोपास्यविशेषनिर्णयपरम् । नारायणानुवाकस्तु तदेकपर इति भावः । तदुक्तं भट्टसुदर्शनपादैः - ''जुह्वा जुहोति'' इति वाक्यस्य होमसाधनत्वमात्रपरत्वेन 
द्रव्यविशेषनिर्णये न तात्पर्यम् ; ''यस्य पर्णमयी जुहूः'' इत्येतद्वाक्यस्य द्रव्यविशेषनिर्णयपरत्वेन तदनुगुणार्थत्वम् ''जुह्वा जुहोति'' इति वाक्यस्य भवति ; तथा ''शंभुराकाशमध्ये ध्येयः"  इत्यादीनां वाक्यानामुपासनविधिपरत्वान्नोपास्यविशेषनिर्णयपरत्वम् । नारायणानुवाकस्य तु उपासनविध्यन्यपरत्वाभावादुपास्यविशेषनिर्णयैकपरत्वमस्ति । अतस्तदनु- गुणार्थत्वम् ''शंभुराकाशमध्ये'' इत्यादिवाक्यानामभ्युपगन्तव्यम्'' इति ।।   
	
	पृच्छति - अन्या इत्यादिना । तर्हि -  भगवत एव परत्वे । अन्या गिरः कथम्  ''न सन्न चासच्छिव एव केवलः'' "शंभुराकाशमध्ये ध्येयः" इत्यादीनि वाक्यानि कथं संगच्छन्त इति प्रश्नार्थः । शिवादिशब्दानां रूढिभङ्गापत्तेरिति भावः । तस्योत्तरं - गुणवशादिति ।  अत्र संगच्छन्त इति शेषः । अयोग्यार्थत्वरूपस्य रूढिभङ्गलिङ्गस्य सद्भावान्मङ्गलत्वसुखभावयितृत्वाद्यर्थान्तरसाधारण्याच्च कारणत्वशङ्कितदोषव्यावृत्तये अपेक्षितमङ्गलत्वादिगुणाधीना शिवादिशब्दानां भगवति वृत्तिरिति भावः । पृच्छति - अत्राहेत्यादिना । रुद्रः, अत्र -  परत्वविषये, कथमाह - ''नान्यः कश्चिन्मत्तो व्यतिरिक्तः'' इत्यादिकं पारम्यस्य स्ववृत्थित्वस्वेतरावृत्तित्वप्रतीतिकरं वाक्यं कथमाहेत्यर्थः । तस्योत्तरं - तद्दृष्ट्येति । ''सोऽन्तरादन्तरं प्राविशत्'' इत्युक्तत्वेन प्रह्णादवामदेवादिवत् स्वशरीरकपरमात्मन एव स्वप्रयुक्ताहमादिपदजन्यबोधविशेष्यत्वा (त्स्वो) [च्चो]क्तपारम्यं तत्रैव भविष्यतीति बुद्ध्या रुद्रो ''नान्यः कश्चित्" इत्यादिकमुक्तवानित्यर्थः । आहेत्युवाचेत्यर्थकमव्ययम् । ब्रवीत्यर्थकं लडन्तं वा । पृच्छति - कथमुद्भवतीति ।  अत्र विष्णुरित्यनुषज्यते । विष्णुः कथमुद्भवति -  ''ब्रह्मविष्णुरुद्रेन्द्रास्ते सर्वै संप्रसूयन्ते'' इति वाक्योक्ता भगवदुत्पत्तिः  कथं भगवत्पारम्ये संगच्छत इति प्रश्नार्थः । तस्योत्तरम् - अवतरतीति ; विष्णुरिति वर्तते । ''अजायमानो बहुधा विजायते'' इति श्रुत्या भगवतो न कर्ममूलकं जन्म, किं तु इच्छयावताररूपमित्यर्थः । ''ब्रह्मविष्णुरुद्रेन्द्राः'' इत्यस्योपक्रमे ''ब्रह्मविष्णुरुद्रेन्द्राः'' इत्यस्योपक्रमे ''कश्च ध्येयः'' इति ध्येयविधिपरत्वमवगतमिति कार्यत्वमनूद्यते । अनुवादश्च प्रापकानुरोधेन स्यात् । लक्ष्मीपतिविषय उत्तरनारायणे भगवदुत्पत्तिरवताररूपा श्रूयत इत्यस्मिन् वाक्ये भगवदवतारानुवादः । ब्रह्मशिवयोरवतारश्रुत्यभावादिन्द्रवरुणादितुल्योत्पत्तिरनूद्यत इति भावः । पृच्छति - अन्यत् कथमिति । ''ततो यदुत्तरतरम्'' ''तस्मिन् यदन्तः'' इत्यादिकं रुद्रादिनामनिर्वचनं 
भस्मद्रव्यविधानं चेत्येवमादि कथमुपपद्यत इति प्रश्नार्थः । तस्योत्तरं - नीयतामिति ; 'ततः' इत्यस्यावधिपरत्वाभावेन हेतुपरतया, ''तस्मिन् यदन्तः'' इत्यस्य ''एतांश्च सत्यान् कामान्'' इत्युक्तगुणाष्टकपरतया, रुद्रादिनामनिर्वचनस्योपरितनविद्याङ्गभूतप्रणवविषयतया, भस्मविधानस्य पशुपतिशरीरकभगवदुपासनाङ्गतया च नयनं युक्तमित्यर्थः ।। 71 ।।  

	(अव) उक्तमर्थं चतुर्विशतिश्लोक्या प्रपञ्चयति - [य उक्त इत्यादिना] 

	[मू ] य उक्तो याज्ञिक्यामुपनिषदि निस्सीममहिमा 
		स उक्तः पुंसूक्ते परमपुरुषः कारणतया । 
	पुनः सौबालिक्यामुपनिषदि माहोपनिषदी
		गतिश्चैवं तद्वत् कलय कठवल्लीप्रभृतयः ।। 72 ।। 

	(व्या) याज्ञिक्यामुपनिषदि - तैत्तिरीयके । यो निस्सीममहिमा परमपुरुषः उक्तः । सः -  परमपुरुषः । कारणतया, पुंसूक्ते  पुरुषसूक्ते उक्त इत्यर्थः । ''यमन्तस्समुद्रे विद्युतः पुरुषादधि,'' "ह्नीश्च ते लक्ष्मीश्च पलयौ'' ''विश्वरूपाय ते नमः" "यः परः स महेश्वरः'' "पुरुषस्य विद्मः सहस्राक्षस्य" इत्यादिना "सहस्त्रशीर्षम्" इत्यादिना च तैत्तिरीयकं भगवत्परमिति निश्चीयते । समुद्रशयित्वविद्युद्वर्णत्वलक्ष्मीपतित्वानां भगवल्लिङ्गत्वात्, विश्वरूपशब्दस्य च "विष्वक्सेनो विश्वरूपो मुरारिः शौरिः शार्ङ्गी पद्मनाभो मुकुन्दः" इति हलायुधकोशेन भगवति रूढ्यवगमात्, "अकारो विष्णुवाचकः" इत्यादिषु भगवद्वाचकतया प्रसिद्धेनाकारेण भगवन्तमनूद्य तस्य परमैश्वर्यविधानात् "पुरुषस्य विद्मः" इति भगवत्प्राप्तेरभिधानात्तदुपायतया "महादेवस्य धीमहि" इति "शंकराज्ज्ञानमन्विच्छेत्" इत्युक्तरुद्रध्यानस्योक्तत्वाच्च । "यस्य पर्णमयी जुहूः" इति वाक्यस्य यथा "जुह्वा जुहोति" इति वाक्यविहितहोमसाधनस्य द्रव्यविशेषपरत्वम् ; तथा तत्तद्विद्योपास्यवस्तुविशेषनिर्णयपरत्वं नारायणानुवाकस्येति  तैत्थिरीयकस्य भगवत्परत्वं सिध्यति । परमपुरुष इति - " यस्मात् परं नापरमस्ति किंचित्" इत्यादिवाक्यसिद्धार्थकथनम् । निस्सीममहिमेति - "स महेश्वरः" इत्यादिसिद्धार्थकथनम् । पुरुषशब्दस्य च भगवदसाधारण्यं श्रुतिस्मृतिकोशन्यायैः सिद्धम् । "पुरुषो वै रुद्रः" इत्येतत्तु पुरुषस्य भगवतो रुद्रशरीरकत्वपरम् ।
		"मध्ये भेदं महाघोरं महाब्धेरम्बसि स्थितम् । 
		ध्यात्वा प्रदोषकाले तु शिवसायुज्यमाप्नुयात् ।।"
इत्येतदपि तामसत्वान्न ग्राह्यम् । श्रुतिप्रसिद्धस्यैव संभवे तस्यैव ग्राह्यत्वात् । तस्य ध्यानशेषतया तथात्वासिद्धेश्च । अतः समुद्रशायित्वादिभिस्तैत्तिरीयकं भगवत्परम् । नारायणानुवाकार्थप्रत्यभिज्ञानात् पुरुषसूक्तमपि भगवत्परम् । 
		"श्रुतिस्मृतिसमाख्यानविनियोगोपबृंहणैः ।
		सूक्तस्य पौरुषस्यास्य भगवत्परतां विदुः ।।"
इत्युक्तदिशा श्रुत्यादिभिः पुरुषसूक्तं भगवत्परमिति सिद्धम् । विस्तरस्तु वेदान्तविजयादिपूर्वाचार्यग्रन्थेष्वनुसन्धेयः । तत्र च भगवतः कारणत्वम् " तस्माद्विराडजायत"  इत्यादिभिरुक्तम् । तदिदमत्रोक्तम् - स उक्तः पुंसूक्ते परमपुरुषः कारणतया - इति ।। 

	सौबालिक्यामुपनिषदि -  सुबालोपनिषदि । परमपुरुषः कारणतयोक्त इत्यनुषज्यते । पुनश्शब्दस्तु पुरुषसूक्तोक्तिक्रियामपेक्ष्य सुबालोपनिषदुक्तिक्रियावृत्तिपरः । सुबालोपनिषदपि सहस्रशीर्षापुरुषादिपदयोगाद्भगवत्परैवेत्यर्थः । माहोपनिषदी गतिश्चैवं -  महोपनिषदस्तत्त्वप्रतिपादनरितिश्चोक्तप्रकारेण भगवत्पारम्यावलम्बिनीत्यर्थः । "एको ह वै नारायण आसीत्" इत्यनन्यसाधारणनारायणशब्देन विशेषविधानद्भगवत एव कारणत्वं वदतीत्यर्थः । कठवल्लीप्रभृतयस्तद्वत्  कठवल्ल्यादयोऽपि भगवत्परम्यपरा इत्यर्थः । कठवल्ल्याम् "सर्वे वेदा यत्पदमामनन्ति'' इत्युपक्रम्य "सोऽध्वनः पारमाप्नोति तद्विष्णोः परमं पदम्" इत्युक्तेः कठवल्लयपि भगवत्परा । प्रभृतिशब्देन मैत्रायणीयादिश्रुतयो विवक्षिताः । एवम् "सवितुर्वरेण्यं घ्रवमचलममृतं विष्णुसंज्ञं सर्वाधारं धाम" इति घ्रुवत्वाचलत्वादिविशिष्टतया वेदान्तोदितस्य वस्तुनो विष्णुसंज्ञत्वं विधीयत इति मैत्रायणीयश्रुतिर्मगवत्परा । "अथ पुरुषो ह वै नारायणोऽकामयत प्रजाः सृजेय" इत्यादिका नारायणोपनिषत्, "अथ पुरुषो ह वै नारायणोऽकामयत प्रजाः सृज्ञेय" इति "अथापः ससर्ज" इत्यादिका महानारायणोपनिषत्, "एको नारायण आसीत् न ब्रह्म न शंकरः" इत्यादिकं पैङ्गिरहस्यं च प्रभृतिशब्दग्राह्याणि । (कलय) - तैत्तिरीयकपुरुषसूक्त- सुबालोपनिषत्कठवल्लीप्रभृतयो भगवत्कारणत्वपरा इति कलय  जानीहीति कस्त्वमिति 
पृष्टवन्तं जिज्ञासुं प्रति स्वोक्तार्थस्य श्रद्धेयत्वद्योतनाय विधिः । "पश्यमृगो धावति" इत्यत्रेव वाक्यार्थस्य कर्मत्वम् ।।  

	[अव] ननु का महोपनिषद्गतिरित्यत्राह - [व्याजह्व इत्यादि] 

	[मू] व्याजह्ने जगदेककारणतया साकूतमेको ह वा 
		इत्यारम्भवता महोपनिषदुद्घोषेण नारायणः ।
	ब्रह्मेशद्युवसुन्धरोडुसलिलस्वाहेशसोमांशुम-
		त्पूर्वाशेषजगत्प्रणाशयति यः काले समुन्मीलति ।। 73 ।। 

	[व्या] नारायणः - " आपो नारा इति प्रोक्ताः" इत्यादिना मनुस्मृतिनिरुक्तद्विपरीतनिर्वचनोत्प्रेक्षानर्हानितरसाधारणाभिधानको भगवान् । साकूतं - साभिप्रायम् । "एको ह वा" इत्यारम्भसवता - "एको ह वै नारायण आसीत्" इत्यादिना । महोपनिषदुद्घोषेण - विस्पष्टाधीतेनापलापनर्हेण स्फुटार्थकेन महोपनिषद्वाक्येन । जगतः, एककारणतया एकमभिन्ननिमित्तोपादानत्वेन सजातीयद्वितीयरहितं यत्कारणं तत्त्वेन । व्याजह्ने - व्याहृतः ।

	"सदेव सोम्येदमग्र आसीत्" इति सद्विद्यायां सतः कारणत्वं प्रतिपन्नम् । "ब्रह्म वा इदमेकमेवाग्र आसीत्" इति तदेव सद्ब्रह्मत्वेन विशेषितम् । इदमेकमेव अग्र आसीदित्यनुवादः, ब्रह्मेति विधिः । तथा "आत्मा वा इदमेक एवाग्र आसीत्" इति तदेवात्मत्वेन विशेषितम् । अत्रापि आत्मेति विधिः, इदमित्यादिरनुवादः । तथा एतदेवमहोपनिषदि "एको ह वै नारायण आसीत्" इति नारायणत्वेन विशेषितम्, अत्रापि नारायण इति विधिः, एक इत्यादिरनुवादः । अत्र च सर्वशाखाप्रत्ययन्यायेन, सामान्यविशेषन्यायेन च सर्वेषां कारणवाक्यानां भगवत्येव पर्यवसानाद्भगवानेव कारणमिति महोपनिषदादिभ्योऽवगतमित्यर्थः । हिरण्यगर्भादयः शब्दा आकाशप्राणादिशब्दवदयोग्यार्थाः । शिवादिशब्दाश्च बहुष्वर्येषु प्रयोगात् साधारणा इति सदादिशब्दवन्न विशेषोपस्थापनक्षमाः । अतो नारायणशब्द एव योग्यविशेषैकस्वार्थक इति 
तमेव निर्दिशतीति श्रुत्यभिसन्धिः साकूतमित्यनेनोक्तः ।।
  
	किं च "यः परः स महेश्वरः" इत्यत्र हि अकारवाच्यत्वप्रसिद्ध्यनुरोधेन 'यः परः' इति भगवन्तमनूद्य महेश्वरशब्दरूढ्यर्थविवक्षायां निर्ज्ञातभेदयोरभेदासंभवात्, रुद्रशरीरकत्वस्य च विशिष्यात्र विधाने प्रयोजनाभावात्, महेश्वरशब्दस्य च योगार्थविवक्षयान्यत्र प्रचुरप्रयोगदर्शनात्, विशिष्यैव भगवति प्रयोगप्राचुर्यदर्शनाच्च निरतिशयैश्वर्यलक्षणमहागुणो महेश्वरशब्देन विधीयत इति युक्तम् । अत्र तु सदादिशब्दोक्तसामान्यस्य व्यक्तिविशेषपर्यवसानाकाङ्क्षित्वात् नारायणशब्दस्य च रूढ्यर्थेन विना क्वचिदपि प्रयोगादर्शनाद्भगवत एव च सर्वशरीकत्वेनान्तर्यामिब्राह्मणादिषु उक्तत्वेनापर्यवसानवृत्त्यापि कस्यचित् प्रतिपाद्यत्वासंभवात्, "एको ह वै नारायण आसीत्" इत्यत्र नारायणशब्देन सदादिशब्दोक्तवस्तुनि तादात्म्येन परमकारणत्वयोग्यनारायण एव विधीयते । अतः कारणत्वस्य नारायणत्वव्याप्यत्वान्नारायणादन्यस्य न कारणत्वसंभव इत्ययमभिप्रायश्च साकूतमित्यत्र विवक्षितः । अर्थाप्राप्तिवशादेवास्य विधित्वोपपत्तेः न 'ह वै' शब्दमात्रेणास्यानुवादत्वापत्तिरित्यभिप्रायो वा साकूतशब्देनोक्तः । अस्यैव त्वभिप्रायस्य उद्घाटनमुत्तरश्लोकेन क्रियत इति न पुनरुक्तिः । कारणवस्तुनो नारायणत्वविधानेऽपि समानसंवित्संवेद्यतया (नारायणस्य कारणत्वसिद्धा) जगदेककारणतया नारायणो व्यजह्न [इत्यपि सुवचमेव] (इत्युक्तम्) ।।
 
	[अत्र च यच्छब्दः "वीरप्रसूर्जगति भार्गवरेणुकैव या त्वां त्रिलोकतिलकं सुतमसूत" इत्यादाविव तच्छन्नभ्या काङ्क्षत इति भावः ]  (अत्र चोत्तरयच्छब्दस्य तच्छब्दनिरपेक्षत्वान्न तच्छब्दाध्याहारः) यः काले  प्रलयारम्भकाले । समुन्मीलति -स्वसंकल्पमेलनलक्षणसामीचीन्ययुक्तोदयवति सति । प्रधानकारणवादे तु प्रलयकाला व्यवस्थेति समित्यस्य भावः । ब्रह्म -  चतुर्मुखः, ईशो रुद्रः, द्यौराकाशः, वसुन्धरा भूमिः, उडूनि -  नक्षत्राणि, सलिलम् आपः,  स्वाहा -  वह्निप्रिया, तस्या ईशोऽग्निः, सोमः  चन्द्रः, अंशुमान् सूर्यः, (पूर्व आदयो) [पूर्वे प्रधाना] यस्य तत्तथोक्तं च तदशेषं  च तज्जगच्चेति विग्रहे (कर्मधारया) द्वितीया । प्राणशयति प्रलीनं करोति । नारायणः कारणतया व्याजह्ने स एव जगत्प्रळयकर्तेत्यर्थः । अत्रोत्तरार्धम् " न ब्र्मा नेशानो 
नेमेद्यावापृथिवी न नक्षत्राणि नापः" इत्यादिमहोपनिषद्गतवाक्यार्थकथनपरम् । अतश्चतुर्मुखेशानादीनां संहार्यत्वादिप्रतीतेस्तेषां जगत्कारणत्वासंभवाद्धिरण्यगर्भादिशब्दानां योगेनापर्यव- सानवृत्त्या वा नारायणशब्दोक्तविशेष एव पर्यवसानमिति भावः ।।  73 ।।

	[अव] आकूतमुद्घाटयति - [अप्राप्तत्वादित्यादि]

	[मू ] अप्राप्तत्वान्महत्यामुपनिषदि जगत्कारणस्यानुवादो 
		न स्यादेको ह वा इत्ययमुपरि हि देवेभ्य इत्यादिनीत्या ।
	वाक्यस्वारस्यतो हि व्यगणि भगवतः कारणत्वं परेषां 
	  कार्यत्वं चाविरुद्धं तदपि न परमस्त्यत्र किंचिद्विधेयम् ।। 74 ।। 

	[व्या] जगत्कारणस्याप्राप्तत्वात् - सदादिशब्दोक्तकारणवस्तुनो नारायणताया वाक्यान्तरानवगतत्वात् । महत्यामुपनिषदि  महोपनिषदि ।  एको ह वा इत्ययम् "एको ह वै नारायण आसीत्" इत्ययमंशः । उपरि हि देवेभ्य इत्यादिनीत्या "उपरि हि देवेभ्यो धारयति" यदाग्रेयोऽष्टाकपालः" इत्यादिवाक्येषु "वचनानि त्वपूर्वत्वात्" "विधिस्तु धारणेऽपूर्वत्वात्" इति सूत्राभ्यां निर्णीतेन, यच्छब्दहिशब्दाद्यनुवादत्वसूचकशब्दयोगेऽपि अर्थस्य मानान्तरानधिगतत्वेन वाक्यस्य विधित्वमेव नानुवादत्वं, यत्र त्वर्थस्य मानान्तरावगतिः तत्र तु प्रयुक्तशब्दानां प्रमाणान्तरप्राप्तानुवादत्वसूचकतया गतिचिन्तनमिति न्यायेन । अनुवादो न स्यात् -  अनुवादत्वानर्ह इत्यर्थः । ननु अप्राप्तत्वं हि साधकबाधकमानान्तरागोचरत्वम् ; तत्र साधकप्रमाणाविषयत्वेऽपि बाधकप्रमाणसद्भावान्न विधिः ; 'न सन्न चासच्छिव एव' इति हि विधित्वभञ्जकं विद्यत इत्यत्राह - वाक्येत्यादि । अविरुद्धं -  प्रमाणान्तराप्रतिषिद्धम् । भगवतो  नारायणस्य । कारणत्वं, वाक्यस्य स्वारस्यम्  'अप्राप्ते शास्त्रमर्थवत्' इति विधित्वस्य स्वतःप्राप्तत्वरूपम् तेन, व्यगणि हि विहितं खलु । तथा, परेषां  ब्रह्मेशानादीनाम् । अविरुद्धं  मानान्तराप्रतिषिद्धम् । कार्यत्वं  च वाक्यस्वारस्यतो व्यगणि हि । अतः प्रमाणान्तराबाधितत्वाद्विधित्वमित्यर्थः । शिवशब्दस्य तु साधारणत्वात् सदादिशब्दवन्न विधित्वभञ्जकत्वमिति भावः । एवमर्थस्थितिरुक्ता ; 'ह वै' शब्दस्य विधित्वभञ्जकत्वेऽपि । अत्र परम् 'एको ह वै नारायण 
आसीत्'' इति वाक्ये तु । विधेयं किंचिदपि  नास्ति ''विष्णुस्तदासीद्धरिरैव निष्कळः" इति स्वसमनार्थवाक्यान्तर- विहितार्थानुवादकत्वमस्योपपन्नम् । न तु विभिन्नायोग्यार्थकसाधारणशिवादि- शब्दयुक्तवाक्योक्तार्थानुवादकत्वमित्यर्थः ।। 

	अत्र परमित्यनेन यदाग्नेयादिवाक्येषु अर्थाप्राप्तिवशाद्विधित्वेऽपि, "एको ह वै नारायण आसीत्" इत्यस्यानुवादकत्वमुपपन्नमिति यदाग्नेयादिवाक्यवैषम्यं सूच्यते । तदिदमनुगृहीतं वेदार्थसंग्रहतात्पर्यदीपिकायां भट्टसुदर्शनपादैः - "नन्वेको ह वै नारायण आसीत्" इत्यत्रानुवादकत्वसूचकहवैशब्दश्रवणात्, "सर्वाणि ह वा इमानि भूतान्याकाशादेव समुत्पद्यन्ते" इति वाक्यवदिदमपि वाक्यमनुवादपरमिति वाक्यान्तरसापेक्षम् । तत्र 'तद्वृत्तमेवकारश्च स्यादुपादेयलक्षणम्'  इति विधित्वसूचकैवकारवता "न सन्न चासच्छिव एव केवलः" इति वाक्येनोक्तः जीव एवानूद्यते" इति । अत्रोच्यते - "अप्राप्ते हि शास्त्रमर्थवत्" इति न्यायेन स्वतः प्राप्तस्य विधित्वस्य हवैशब्दो न भञ्जकः । "यदाग्नेयोऽष्टाकपालः" इत्यत्र "यद्वृत्तयोगः प्राथम्यमित्याद्युद्देश्यलक्षणम्" इत्यनुवादसूचकयच्छब्दसद्भावेऽपि "वचनानि त्वपूर्वत्वात्" इति सूत्रेण विधित्वं स्थापितम् । प्रमाणान्तराप्राप्तत्वात्तथा  "उपरि हि देवेभ्यो धारयति" इत्यत्र हिशब्दे सत्यपि "विधिस्तु धारणेऽपूर्वत्वात्" इति सूत्रेण विधित्वं स्थापितम् । तस्मान्न स्वतःप्राप्तविधित्वभञ्जको हवैशब्दः, अपि तु प्रमाणान्तरेण विधित्वे भग्ने प्रयुक्तशब्दस्य गतिप्रदर्शकः । आकाशकारणत्ववाक्ये तु अयोग्यत्वादिना विधित्वभङ्गात् हवैशब्दोनुवादरूपताज्ञापकः । अत्र तु प्रमाणान्तराप्राप्तत्वाद्विधित्वभञ्जकाभावाच्च हवैशब्दो न स्वतः प्राप्तविधित्वभञ्जकः । शिव एवेत्यनेन विधित्वभङ्ग इति चेन्न । "शिवास्ते सन्तु पन्थानः" "शिवं कर्मास्तु" "सिवः शिवानामशिवः शिवानाम्" इत्यादिष्वर्थान्तरपरत्वदर्शनेन, शिवशब्दस्य साधारणत्वात् ; साधारणोऽपि विधित्वभञ्जकश्च सदेवेत्यादिशब्दाछिव एवेत्यादिवाक्यस्यानुवादता स्यात् । किं चानुवादरूपत्वमस्तु ; तथापि "विष्णुस्तदासीद्धरिरेव निष्कळः" इत्यादिस्वसमानार्थवाक्यश्रवणात्तदनुवादित्वमेवेति न विरुद्धार्थपरवाक्यानुवादित्वम्" इति । 

	यद्वा भगवतः कारणत्वं परेषां कार्यत्वं च वाक्यस्वारास्यतो व्यगणिहि, तदपि  भगवतः कारणत्वं परेषां कार्यत्वं - च अविरुद्धं 
मानान्तराविरोधाद्विधानार्हमित्यर्थः । न केवलं स्वारस्याविरोधाभ्यां विधानार्हत्वं, किं त्वस्मिन् विधेयान्तराभावादपि भगवत्कारणत्वमेव विधेयमित्याह -  न परमस्त्वयत्र किंचिद्विधेयमिति ।  विधित्वस्य स्वतः, प्राप्तत्वात्, हवैशब्दस्य विधित्वभञ्जकत्वाभावात्, भगवत्कारणतायाः प्रमाणान्तरानवगतत्वात्, चतुर्मुखादीनां कार्यत्वस्य च मानान्तराविरुद्धत्वात्, भगवत्कारणत्वस्य च मानान्तराविरुद्धत्वात्, अस्मिंस्तु वाक्ये विधेयान्तराभावाच्च भगवत्कारणत्वं विधेयमेवेति भावः । उपासनविध्यन्यपराणि अन्यानि त्वेतदनुरोधेन नेयानीति हृदयम् ।। 74 ।। 

	[अव] नन्वस्तु भगवतः कारणत्वम् । कारणभूतस्यैव भगवतो नारायणस्याकाशशब्दवाच्यतयप्रसिद्धस्यान्तर्वर्ती कश्चन तत्त्वविशेषो मुमुक्षूपास्यतया छान्दोग्ये श्रुतः । "अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः तस्मिन् यदन्तस्तदन्वेष्टव्यं तद्वावविजिज्ञासितव्यम्" इत्यस्याकाशस्य नामरूपयोनिर्वोढृत्वश्रवणात्, पुरुषसूक्ते पुरुषस्य नामरूपयोः कर्तृत्वदर्शनाच्च, आकाशपर्यायभूतात् पुरुषादन्यस्यान्वेष्टव्यतयोपास्यत्वं प्रतीयत इतीमं व्योमातीत वादं प्रतिक्षिपति - [यदित्यादि] 

	[मूं ] यत्संज्ञामूर्तिकर्तुः परमपुरुषतः किंचिदाकाशनाम्नो 
		हृत्पद्मे स्यादुपास्यं श्रुतिशिरसि परं सामगानामगायि ।
	तत्र प्रश्नोत्तराभ्यामघविहतिमुखान् सत्यसंकल्पतान्ता-
		नष्टौ शिष्टांस्तदीयाननिदमुदयिनस्तद्गुणानुद्गृणन्ति ।। 75 ।। 

	[व्या] सामगानां श्रुतिशिरसि परं -  छान्दोग्ये त्वित्यर्थः । तैत्तिरीयादेरपि व्योमातीतपरत्वाश्रयणे मूलं छान्दोग्यमेवेति पराभिमानसूचनायातुशब्दार्थकस्य परमित्यस्य निर्देशः । परमित्येतद्भिन्नक्रमतया परमपुरुषतःपरमिति वा योौजनीयम् । आकाशनाम्नः - आकाशनामकात्, संज्ञामूर्तिकर्तुः - नामरूपकारकात् । अत एव परमपुरुषतः आकाशकर्तृकतया श्रुतयोर्नामरूपयोः कर्तृतया पुरुषसूक्तोक्तात् परमपुरुषात्, परम्  अन्यत् 
। किंचित् - एकम् । यत् हृत्पद्मे हृदयपुण्डरीके । उपास्यं स्यादित्यगायि - अन्वेष्टव्यतया विहितम् । गायतेः कर्मणि लुङि चिण् । "तदन्वेष्टव्यम्" इति श्रुतौ तव्यप्रत्ययानुसारेणास्तिक्रियाया लिङ्न्तपदाध्याहार उचित इति प्रदर्शनाय स्यादित्युक्तम् । एवं "अथयदिदम्" इत्यादिवाक्ये शङ्काहेतुभिः सह परशङ्कितार्थस्य धर्मी निर्दिष्टः । अथ तस्य धर्मिणः परोक्ततत्त्वविशेषत्वं न संभवति ; किं तु 'तस्मिन् यदन्तः' इति गुणजातमुच्यत इत्याह - तत्रेत्यादिना । तद्गुणानित्यत्र तदिति गुणानिति पदद्वयम् । अन्यथा तदीयानित्यनेन पौनरुक्त्यापत्तेः । पूर्वयच्छब्दस्य तच्छब्दापेक्षानियमेन तच्छब्दाध्याहारापत्तेश्च । तदिति च द्वितीयान्तम् । यदगायि,  तत्  कर्म । गुणान् उद्गृणन्ति  गुणत्वेन वदन्तीत्यर्थः । श्रुतिसूत्रकारवाक्यकारास्तदनुसारिणोऽस्मदाचार्याश्चेत्यादिः । तत्र - छान्दोग्ये । प्रश्नोत्तराभ्याम्  "किं तदत्र विद्यते" इति चोद्यगर्भप्रश्नेन "यावान् वा अयमाकाशः" इत्यादिना तत्परिहारगर्भेण उत्तरेण च । अघविहतिमुखान् - अपहतपाप्मत्वादीन् । सत्यसंकल्पतान्तान् - सत्यसंकल्पत्वपर्यन्तान् । शिष्टान् - "अपहतपाप्मा विजरो विमृत्युविंशोको विजिघत्सोऽपिपासः सत्यकामः सत्यसंकल्पः" "एतांश्च सत्यान् कामान्" "अस्मिन् कामास्समाहिताः" इत्यादिभिर्बोधितान् । तदीयान् -  दहराकाशभूतपरमपुरुषीयान् । अनिदमुदयिनः  अस्मिन् काले उदयिन आविर्भाववन्त इदमुदयिनः ते न भवन्तीत्य निदमुदयिनो नित्यार्विभूतान् । अष्टौ गुणानुद्गृणन्ति, ('तस्मिन् यदन्तः' इति निर्दिष्टं धर्मिणं दहराकाशभूतपरमपुरुषगुणगण) ['तस्मिन् यदन्तः' इति निर्दिष्टस्यधर्मिणो दहरा काशभूतपरमपुरुषस्य गुणगणः] इति वदन्तीत्यर्थः । अतो न तत्त्वविशेषस्योपास्यत्वप्रसक्तिरिति भावः ।। 

	तत्रत्यप्रश्नप्रतिवचनविवरणं च महाचार्यैः कृतम् - "तं चेत् ब्रूयुर्यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः किं तदत्र विद्यते यदन्वेष्टव्यं यद्वाव विजिज्ञासितव्यम्" इति चोद्यगर्भ एवायं प्रश्नः । अन्यथा यदिदमित्याद्यनुवादवैयर्थ्यात् । अतः सूक्ष्मत्वाद्दहराकाशे किं वर्तितुमर्हतीति प्रश्नाभिप्रायः । एवं सति किमिति स्वरमतः प्रतीयमानधर्मिप्रश्नरूपताप्युज्जीविता । "यावान् वा अयमाकाशस्तावानेषोऽन्तर्हृदय आकाशः" इति हेत्वसिद्ध्या चोद्यस्य पारिहार उक्तः । तावानित्युक्त्या परिच्छेदशङ्कायाम् 
"उभे अस्मिन् द्यावापृथिवी" इत्यादिना सर्वाधारत्वोक्त्या पूर्ववाक्यस्यापरिच्छेदे तात्पर्यं व्यञ्जितम् । एवं चोद्ये निरस्ते " अस्मिन् कामाः समाहिताः" इति प्रश्नस्योत्तरमुक्तम् । अनन्तरम् "आत्मापहतपाप्मा" इत्यादिना कामान् ववृत्य "अथ य इहात्मानमनुविद्य व्रजन्त्येतांश्च सत्यान् कामान्" इति सत्यपदेन द्यावापृथिव्यादयो व्यावर्तिताः" इति ।।
	
	अपहतपाप्मत्वनिष्कर्षश्च भट्टसुदर्शनपादैः अनुगृहीतः । "क्षेत्रज्ञेषु प्रत्यवायकरपापसजातीयानां कर्मणां स्वलीलाकृतानामपि फलजननशक्तिप्रतिभटत्वं नाम कश्चिदयमीश्वरस्य स्वभावविशेषः । परिशुद्धात्मविषयस्याप्यपतपाप्मशब्दस्यायमेवार्थः । स तु तस्य निरोधानार्हः । प्रतिबन्धकनिवृत्तावाविर्भवति । ईश्वरस्य तिरोधानानर्हो नित्याविर्भूत इति विशेषः" इति ।।

	तदिदं परिष्कृतमद्वैतविद्याविजयव्याख्यायां वीरराधवगुरुभिः - "नित्यसिद्धं चापहतपाप्मत्वं व्यधिकरणानवच्छिन्नविषयतासंबन्धावच्छिन्नप्रतियोगिताकः पाप्माभावः । तस्य चाविर्भावतिरोभावौ प्रतियोगिसामानाधिकरण्यतदसामानाधिकरण्ये । अथवा अपहतपाप्मत्वं पापकारणसमवधानकालीनपापानुत्पादप्रयोजकीभूतधर्मः । तस्याविर्भावः प्रयोजकतावच्छेदकधर्मवैशिष्ट्यम् । निरुक्तानुत्पादप्रयोजकं हि चरमदेहवियोगप्राक्कालावच्छिन्नेश्वरीयबन्धसंकल्पविषयताभावविशिष्टात्मत्वम् । अन्यथा मुक्तावश्लोषानुपपत्तेः । न च विद्यया तदुपपत्तिः । तस्याः प्रामादिकाघाश्लेषमात्रप्रयोजकत्वात् । नित्येश्वर साधारण्याच्च । निरुक्तानुत्पादस्य चाचेतने भावान्न विशेष्यवैयर्थ्यम् । सत्यसंकल्पत्वं च स्वविषयोत्पादे प्रयत्नान्तरानपेक्षपरिणामयोग्यद्रव्याश्रयत्वम् । तच्च द्रव्यं सङ्कल्पज्ञानमेव तस्य चाविर्भावस्तादृशावस्थावैशिष्ट्यम्" इति ।।

	अनिदमुदयिन इत्यनेनोपरितनप्रजापतिवाक्योक्त[जीवीया] (जीविया) पहतपाप्मतादिव्युदासः । ते हृद्य तिरोहिताः । अष्टाविति च प्रदर्शनार्थं द्युपृथिव्यादिस्त्रष्टृत्वधारकत्वादिगुणगणस्य । तदुक्तं वेदार्थसङ्ग्रहतात्पर्यदीपिकायां भट्टसुदर्शनपादैः - "उक्तद्युपृथिव्यादीनां स्त्रष्टृत्वधारकत्वादिगुणगणोऽपहतपाप्मत्वादिगुणगणश्च विवक्षित इत्यर्थः" इति । श्रुतिरुक्ता । "कामादीतरत्र तत्र चायतनादिभ्यः" इति सूत्रम् । 
वाक्यकारश्च "तस्मिन् यदन्तः" इति कामव्यपदेश इत्याह । "काम्यन्त इति कामाः अपहतपाप्मत्वादयो गुणा इत्यर्थः" इति भगवद्भाष्यकाराः । अतः श्रुतिसूत्रकारवाक्यकारभगवद्भाष्यकाराः 'तस्मिन् यदन्तः' इत्यन्तरवस्थित न तत्त्वान्तरम् ; किं तु परमपुरुषगुणगुण इति वदन्तीत्यर्थः । "तस्मिन् यदन्तः'इति दहराकाशमात्रमुच्यत इति पक्षः प्रतिक्षिप्तः पूर्वम् "अस्वारस्यचतुष्टयम्" इत्यादिना । अत्र तु दहराकाशान्तर्वर्तिनस्तत्त्वविशेषत्वं निरस्तमित्यपौनरुक्त्यम् । उद्गृणन्तीति ग्रशब्द इति क्र्यादौ पठितस्य बहुवचने श्नाप्रत्यये च सति रूपम् ।। 75 ।।  

	[अव] श्वेताश्वतरश्रुतेरधिकवस्तुपरत्ववादं निरचष्टे - [प्रस्तुत्येत्यादि] 
 
	[मू ]   प्रस्तुत्यामृतहेतुमादिपुरुषं न्यक्कृत्य मार्गान्तरं 
		तस्यैतद्घटनाय निष्प्रतिभटामुद्घुष्य सार्वेश्वरीम् ।
	उक्तिस्तत्र ततो यदुत्तरतरं तन्मुक्तिदायीति या 
		तच्छ्रवेताश्वतरागमे निगमनं प्रोक्तस्य हेतूक्तिमत् ।। 76 ।।

	(व्या) अत्रायं प्रकृतोपयुक्तश्वेताश्वतरोपनिषद्गतवाक्यसंदर्भः -
		वेदाहमेतं पुरुषं महान्तम् ।
		आदित्यवर्णं तमसः परस्तात् ।।
		
		तमेव विदित्वातिमृत्युमेति ।
		नान्यः पन्था विद्यतेऽयनाय ।।

		यस्मात्परं नापरमिति किञ्चित् ।
		यस्मान्नाणीयो न ज्यायोऽस्ति कश्चित् ।।

		वृक्ष इव स्तब्धो दिवि तिष्ठत्येक 
		स्तेनेदं पूर्णं पुरुषेण सर्वम् ।
		ततो यदुत्तरतरं तदरूपमनामयं
		य एतद्विदुरमृतास्ते भवन्ति ।।

		अथेतरे दुःखमेवापियन्ति ।
		सर्वाननशिरोग्रीवः सर्वभूतगुहाशयः ।।

		सर्वव्यापी स भगवांस्तस्मात् सर्वगतः शिवः ।
		महान् प्रभुर्वैपुरुषः सत्त्वस्यैष प्रवर्तकः ।। इति ।।
	अत्र यस्मात् परं नापरमस्ति किंचित् इति वाक्ये पुरुषात् परनिषेधो वक्ष्यमाणपरव्यतिरिक्तविषयः । ततो यदुत्तरतरम् इत्यत्र तु पूर्वप्रस्तुतात् पुरुषाद्यदुत्तरतरं परं शिवात्मकंवस्त्वित्यर्थः । तस्मात् सर्वगतः शिवः  वक्ष्यमाणत्वादिति पूर्वपक्ष्यभिमतोऽर्थः ।। 

	सिद्धान्ते तु महापुरुषत्वादित्यवर्णत्वतमसः परत्वादिश्रवणाद्भगवतो मोक्षोपायत्वमन्यस्य त्वतथात्वं च वेदाहम् इत्यादिनोच्यते । तदुपपादनाय च यस्मात् परम् इत्यादिना परमपुरुषस्य समाभ्यधिकराहित्यमुच्यते । यस्मात् परं यस्मादन्यत् किंचिदपि परं नास्ति । केनापि प्रकारेण पुरुषव्यतिरिक्तस्य परत्वं नास्तीस्यर्थः । यस्मान्नाणीयो न ज्यायोऽस्ति कश्चित्  इति पुरुषव्यतिरिक्तस्य  कस्यापि ज्यायस्त्वं सर्वेश्वरत्वं नास्तीत्यर्थः । ततो यदुत्तरतरेत्यादि । यतः पुरुषतत्त्वमेवोत्तरतरं ततः तस्माद्धेतोः - यदुत्तरतरं तदरूपमनामयं - कर्मकृतदेहतत्कृतदुःखविरोधि एतद्ये विदुस्ते मुक्ता भवन्ति इतरे - एतद्वेदनशून्यास्तु दुःखमेव प्राप्नुवन्तीत्यर्थः । अनेन च पुरुषवेदनस्यामृतत्वहेतुत्वं तदितरस्यानुपायत्वं च उपक्रमे प्रतिज्ञातं सहेतुकमुपसंह्नियते । प्रतिज्ञाया हेतुसाकाङ्क्षत्वात्, तत इत्यस्य हेतुपरत्वमेवोचितम् । पुरुषेणेति तृतीयान्तपदनिर्दिष्टस्य शाब्दप्राधान्यरहितस्य तत्पदेन परामर्शार्हत्वं हेतुत्वं चोपपन्नम् । एवं च तत इत्यस्य हेत्वर्थकत्वस्वारस्येनावध्यर्थकत्वाभावादस्मिन् वाक्ये पुरुषात् परस्य कस्यचिद्विधानाभावेन नेदं वाक्यं यस्मात् परं नापरमित्युक्तपरनिषेधसङ्कोचकं भवितुमर्हतीति ।। 
	तदिदमाह - प्रस्तुत्येत्यादिना । श्वेताश्वतरागमे आदिपुरुषं कारणभूतं 
भगवन्तम् । अमृतहेतुं प्रस्तुत्य  मोक्षोपायत्वेनोपक्रमे(ति) प्रतिपाद्य तस्य  - अमृतस्य । मार्गान्तरम् -  उपायान्तरम् । न्यक्कृत्य - निषिध्य । दशैते राजमातङ्गास्तस्यैवामी तुरङ्गमाः इतिवद्वृत्त्वर्यैकदेशल्यापि परामर्शः । एतद्वटनाय - भगवदुपायत्वेतरानुपायत्वयोरुपपादनय परान्तरसद्भावे हि तस्याप्युपायत्वं स्यादिति भावः । निष्प्रतिभटाम् - असंकुचितमप्रायिकीमिति यावत् । सार्वेश्वरीम् - सर्वेश्वरत्वम् । सर्वेश्वरत्वाद्भावे ष्यञः षित्वात् डीष् । उद््घुष्य - स्फुटं प्रतिपाद्य । सार्वेश्वरीमित्येतावदुक्तौ प्रायिकत्वबुद्धिः स्यादिति निष्प्रतिभटामित्युक्तम् । अनेन च श्रुतिस्थकिंचित्कश्चिच्छब्दलब्धार्थोऽनूद्यते । अत्र पूर्वार्धे प्रथमपादेन वेदाहमेतम् इत्यादेरर्थोनूदितः । द्वितीयपादेन तु यस्मात् परं नापरम् इत्यादेरर्थ उक्तः । तत्र - श्वेताश्वेतरे । ततो यदुत्तरतमिति या उक्तिः (तदुत्तरशब्दोक्तम् ,) मुक्तिदायि मोक्षप्रदमिति च या उक्तिः एतदर्थिका य एतद्विदुरमृतास्ते भवन्ति इत्युक्तिश्च । एकोऽप्ययमिति शब्दः सामर्थ्यात् स्वरूपपरोऽर्थपरश्च भवति । ततो यदुत्तरतरम् इति वाक्यरूपाया उक्तिर्भवति तत् - सा उक्तिः । निगमनमिति विधेयवशात् क्लीबत्वम् । प्रोक्तस्य प्रारम्भे उक्तस्य । उपक्रमोक्तभगवदुपायत्वान्यानुपायत्वरूपार्थस्य, हेतूक्तिमन्निगमनम् - हेतुकथनसहितोपसंहारो भवति । मोक्षोपायत्वीयभगवदसाधारण्यनिरूपितं 
यद्भगवदीयनिस्समाभ्यधिकत्वनिष्ठं ज्ञापकत्वरूपं हेतुत्वं तदुक्तिपूर्वकोऽयं भगवदुपायत्वान्यानुपायत्वयोरूपसंहारः किरयत इत्यर्थः । अतोऽधिकवस्तुवादस्य नात्रावकाश इति भावः । तदिदं सूत्रितम् तथान्यप्रतिषेधात् इति ।। 

	(अवं) सर्वाननशिरोग्रीवः सर्वभूतगुहाशयः ।
		सर्वव्यापी स भगवान् तस्मात् सर्वगतः शिवः 
इति वाक्यस्थशिवशब्दस्य भगवत्परत्वमुपपादयति - (यदित्यादि)

	(मुं) यच्छवेताश्वतरागमो भगवति स्पष्टप्रयोगान्तरं
		तस्मिन्निर्दिशति घ्रुवं शिवपदं प्रक्रान्तमुक्तिप्रदे ।
	सर्वव्यापिनि सर्वतोमुखशिरोग्रीवे स एव प्रभुः 
	    सत्त्वस्यैष महान् प्रवर्तक इति व्यक्तः पुनः पूरुषः ।। 77 ।।

	(व्या) श्वेताश्वतरागमः श्वेताश्वतरस्थसर्वाननेत्यादिवाक्यं कर्तृ । यत् शिवपदं निर्दिशति  तस्मात् (सर्वगतः) शिव  इत्यत्रत्यं यच्छिवपदं प्रयुङ्क्ते । यत्तदोर्नियसंबन्धात् तदित्यध्याहारः । तत्, भगवति नारायणे । स्पष्टप्रयोदान्तरं शाश्वतं शिवम् इति निस्संशयं प्रयुक्तम् । अन्यः प्रयोगः प्रयोगान्तरं मयूरव्यं सकादित्वात् समासः । स्पष्टं प्रयोदान्तरं यस्येति विग्रहे बहुव्रीहिः । नारायणानुवाकस्य भगवत्परताया बहुप्रमाणसिद्धत्वात् तत्रत्यं शिवपदं मगवत्परमिति स्पश्टमिति भावः । तथाविधं शिवपदं  कर्म । श्वेताश्वतरागमः  कर्ता । प्रकान्तश्वासौ मुक्तिप्रदश्चेति विग्रहे निम्नोन्नतादिवत् समासः । वेदाहमेतम् इत्यादिना प्रस्तुते मोक्षप्रदायिनि च । सर्वव्यापिनि व्याप्य नारायणः स्थितः इति भगवद्धर्मतया नारायणानुवाकुप्रतिपादितं यत् सर्वव्यापित्वं तद्वत्तया सर्वव्यापी चेति प्रतिपादिते । सर्वतोमुखशिरोग्रीवे  पुरुषसूक्तोक्तसर्वाननशिरोग्रीवत्वादिमत्तया प्रकृतवाक्योक्ते । तस्मिन्नेव  भगवत्येव । निर्दिशति । उक्तप्रत्यभिज्ञापकैः भगवत्पर एवायं शिवशब्द इत्यर्थः । ध्रुवमिति  निश्चये । स  भगवान् महान् प्रभुर्वै पुरुषः सत्त्वस्यैष प्रवर्तकः इत्युपरितनवाक्येन पुनरपि व्यक्तः  भूयोऽपि प्रतिपादितः । तत्र हि पुरुषशब्दस्य श्रवणात्, सत्त्वप्रवर्तकत्वरूपभगवल्लिङ्गाच्च, भगवत्परत्वं स्पष्टमित्यत्रत्यं शिवपदमपि भगवत्परमिति भावः । यो ह खलु वा अस्य सत्त्विकोंऽशः सोऽसौ ब्रह्मचारिणो योऽयं विष्णुः  इति मैत्रायणीयश्रुत्या सत्त्वप्रवर्तकत्वं भगवल्लिङ्गमित्यवगतम् । भगवदसाधारण इति भगवानिति शब्दोयम्  इत्यादिनावगतम् । अतः पूर्वोत्तरस्वरस्याच्छिवशब्दो भगवत्पर इति भावः । यतो भगवानतः सर्वगतत्वेऽपि शिवो मङ्गळ इत्यर्थः । अन्यथा सर्वव्यापिसर्वगतशब्दयोः पुनरुक्त्यापत्तिः ।। 
	आकाशादिशब्दवद्रूढ्यर्थस्यायोग्यत्वादपि शिवशब्दो भगवत्परः । तदिदमाहुर्भट्टसुदर्शनपादाः - सर्वाननशिरोग्रीवत्वं च पुंसूक्तार्थस्मारकम्  इत्यादिना । विस्तरेण वेदार्थसङ्ग्रहे च भगवता (भाष्यकारेणा)भिहितम् -  पुरुषस्यैव शबद्धिगुणयोगेन शिवशब्दाभिधेयत्वम् शाश्वतं शिवम् इत्.यादिना ज्ञातमेव । पुरुष एव शिवशब्दाभिधेय इत्यनन्तरमेव वदति । महान् प्रभुर्वै पुरुषः सत्त्वस्यैष प्रवर्तकः इत्यत्रैतत्पदेन शिवशब्दोऽभिहितः प्रत्यभिज्ञापितः  इति तत्तात्पर्यदीपिका । सर्वाननशिरोग्रीवः इत्यत्र 
सर्वेषां भगवदाननत्वादिबाधात् सर्वत्राननानि शिरांसि ग्रीवाश्चेति विग्रहे व्यधिकरणबहुव्रीहिरित्यभिप्रायेण सर्वतोमुखशिरोग्रीव इत्युक्तम् । सर्वव्यापी च भगवानित्युक्तभगवत्येव तु शिवशब्दनिर्देशोऽयमित्यभिप्रायेण तस्मिन्निरिद्िशतीति भगवच्छब्दनिर्दिष्टे निर्दिशतीत्युक्तम् ।। 77 ।। 

	(अवं) यदा तमस्तन्न दिवा न रात्रिर्न सन्न चासच्छिव एव केवलः ।
	तदक्षरं तत्सवितुर्वरेण्यं प्रज्ञा च तस्मात् प्रसृता पुराणी ।।

	इत्युपरितनवाक्यस्थशिवशब्दस्य भगवत्परत्वमुपपादयति - (यदित्यादि)

	(मू) यच्छ्वेताश्वतरश्रुतिः शिवपदं वक्ति प्रयुक्तं हरा
		वग्रे जाग्रति विश्वकारणपरं तत्रैव युक्तं हि तत्
	साधारण्यविदुरविष्णुभगवन्नारायणाद्याह्वयै-
		राहुः कारणमेनमौपनिषदा भागास्तदाकाङ्क्षिणः ।। 18 ।।

	(व्या) श्वेताश्वतरश्रुतिर्यच्छिवपदं, अग्रे उपरिष्टाद्वक्ति प्रयुङ्क्ते, न सन्न चासच्छिएव केवलः इत्युपरिष्टाद्यच्छिवपदं निर्दिशति । हरौ प्रयुक्तम् शाश्वतं शिवम् सर्वः शर्वः शिवः, इत्यादिषु सर्वसंहारकर्तरि भगवति प्रयुक्तम् । विश्वकारणपरम् - जगत्कारणविषयम् । तत् शिवपदम् । अग्रे इत्यत्रापि संबध्यते । अग्रे - सृष्टेः प्राक्काले । जाग्रति आनीदवातं स्वधया तदेकम् इत्युक्तरीत्या स्वैनैव धारणसामर्थ्येन ब्रह्मेशानादिवदप्रलीनतया तिष्ठति । तत्रैव हरिशब्दनिर्दिष्टे भगवत्येव । युक्तं बोधकत्वात्मकसंबन्धरूपयोगार्हं, यदा तम इत्याद्युक्त जगच्छून्यत्वेऽपि मङ्गळरूपत्वं व्यञ्जयितुं तत्रैव प्रयोगार्हं, कारणत्वशङ्कितदोषव्यावर्तनाय वा, तत्रैव प्रयोगार्हमित्यर्थः । अस्य शिवशब्दस्य, कारणविषयत्वाद्भगवत एव महोपनिषदादौ कारणत्वविधानात्, शिवशब्दस्य चान्यत्र भगवति दृष्टप्रयोगत्वात्, प्रसिद्धशिवस्य च संहार्यत्वश्रवणाद्भगवतश्च तदभावात्, माङ्गळ्यरूपतादिव्यञ्जनस्य चात्रावश्यकत्वाद्देवतान्तररूढ्या विनापि 
शिवशब्दप्रयोगबाहुळ्यादयं शिवशब्दो भगवत्पर इति भावः । ननु शिवशब्दशक्तिद्वयानुग्रहाय रुद्रपर एवायं शिवशब्द इत्यत्राह - साधारण्येत्यादि । हि  यस्मात् । औपनिषदा भागाः  महोपनिषदाद्युपनिषद्गतप्रदेशविशेषाः । तदाकाङ्क्षिणः सन्तः -  कारणत्वशङ्कितदोषव्यावर्तनाय,, सर्वशून्यत्वेऽपि मङ्गळत्वबोधनाय वा साधारणं तच्छिवपदमाकाङ्क्षमाणाः सन्तः । साधारण्यविदूरैः  योगेन योदरूढ्या वा व्यक्त्यन्तरवाचित्वरहितैः विष्णुस्तदासीत् सर्वव्यापी स भगवान् एको ह वै नारायण आसीत्  इत्यादिवाक्यगतैर्विष्णुभगवन्नारायणाद्यैराह्वयैर्नामभिः, पुरुषादिनाम्नामाद्यशब्देन परिग्रहः । एनं श्रुतिस्थशिवशब्दविषयतया पूर्वार्धे मयोपात्तमिमं भगवन्तं कारणमाहुः -  जगत्कारणं विदधति । तस्मात्तच्छिवपदं तत्रैव युक्तमित्यर्थः । न तु नारायणादीनां नाम्नाम् अन्यत्र संभवः । अन्यनाम्नां गतिर्विष्णुरेक एव प्रकीर्तितः इति वचनेन, भगवानिति शब्दोऽयम् इत्यादिना, नारायणत्वेन च साधारण्यविदूरत्वं विष्णवादिनाम्नामवगतम् । अत्र च शिवशब्दे रूढिद्वयानुग्रहे नारायणशब्दे लक्षणा स्यात् । शिवशब्दे विशेषरूढिं परित्यज्य सामान्यरूढिमात्राङ्गीकारे तु न कुत्रापि लक्षणेति विशेषरूढिर्नानुग्राह्या । अपि च बहिराज्यनयान्न विशेषरूढिः शिवशब्दस्य । न चैवं सति पुरुषशब्देऽपि विशेषरूडिर्न स्यादिति वाच्यम् । तत्संज्ञकत्वप्रमाणबलेन पुरुषशब्दे विशेषरूढिस्वीकारात् । नारायणशब्दस्य लक्षणाप्रसङ्गादेव ईशादिशब्देषु यौदिकेष्वपि वृत्तिद्वयाग्रहो निरस्तः । नारायणशब्दस्य भगवतोऽन्यत्र योगाङ्गीकारे तु णत्वाभावः सुप्रसिद्धः । यथाकथंचित् येन केनचिद्व्युत्पत्तिविशेषेण अण् क्यङ्लुट्सुकृतेषु ? इत्यादिना तदुपपादने तु मनुस्मृत्यादिप्रसिद्धयोगत्याग इति भावः । प्रकारान्तरेण नव्योत्प्रेक्षितणत्वोपपत्ति- निरासश्चास्मत्कृतणत्वतत्त्वप्रपञ्चेऽनुसन्धेयः । महाचार्यैरस्य वाक्यस्यार्थोऽनुगृहीतः - यदा तमः तमः परे देव एकीभवति  इति अविभक्तावस्थं तमः न दिवादि च, समस्तकार्यविधुरो भगवानेव - तत्तदा - अक्षरमिति भगवतः स्वरूपतो विकाराभावो विधीयते अत्र च शिवशब्देन भगवन्निर्देशः सर्वशून्यत्वेऽपि मङ्गळरूपत्वं व्यञ्जयितुम् । अस्तु वा शिवशब्दस्यैव विधायकत्वम् । अथापि शिवशब्देन भगवत एव कारणतया विधिः स्यात् । नारायणकारणत्वविध्यनुसारात् । न च वैपरीत्यं शङ्क्यम् । शिवादिशब्दानां भगवदभिधानत्वाद्रूढ्यन्तरनिमज्जनसामान्यतरवद्रूढिमत्त्वाद्भगवति दृष्टप्रयोगत्वाच्चेति ।। 78 
।।

	(अ) यच्छ्वेताश्वतर  इत्यादिश्लोकद्वयोक्तं विवृणोति - (यदग्र इत्यादि)

	(मू) यदग्रे जागर्ति श्रुतिशिवपदं ब्रह्म परमं
		जगद्धेतुः श्वेताश्वतरानेगमान्ते स भगवान् । 
	प्रयुक्तो यत्तस्मिन् यजुषि शिवशब्दः श्रुतिशिर-
		स्यतत्साधारण्यं न  समगणि नारायणगिरः ।। 79 ।।

	(व्या) श्वेताश्वतरनिगमान्ते - श्वेताश्वतरोपनिषदि । अग्रे श्रुतशिवपदम् तस्मात् सर्वगतः शिवः शिव एव केवलः  इत्युपरितनखण्डयोः शिवशब्दाभिहितम् । जगद्धेतुः - जगत्कारणभूतम् । यत्परमं ब्रह्म जागर्ति किं कारणं ब्रह्म उद्गीतमेतत् परमं नु ब्रह्म इति वाक्ययोरुपक्रमगतयोः प्रतीयते । सः - श्वेताश्वतरे शिवशब्दाभिहितं ब्रह्म । भगवान्  सर्वव्यापी स भगवान् पुरुष इति चिन्त्यम् तमाहुरग्र्यं पुरुषम् इत्युपक्रमोपसंहारमध्येषु पुरुषभगवदादिशब्दनिर्दिष्टो नारायण एव । विधेयप्राधान्यात् स इति पुल्लिङ्गता । कुत इत्यत्राह - प्रयुक्त इत्यादि । यत् -  यस्मात् । यजुषि श्रुतिशिरसि  तैत्तिरीयके शिवशब्दः, तस्मिन्  भगवति । शाश्वतं शिवमच्युतम्  इति प्रयुक्तः ततः श्वेताश्वतरस्थशिवशब्दाभिहितोऽपि भगवानेवेत्यर्थः । ननु तैत्तिरीयकस्य कथं भगवत्परत्वमिति शङ्कायां तिष्ठन्तु समुद्रशायित्वलक्ष्मीपतित्वादिलिङ्गानि, नारायणशब्दश्रुतिरेव तैत्तिरीयकस्य भगवत्परत्वसाधने पर्याप्तेत्याह - अतत्साधारण्यमित्यादिना । नारायणगिरः  नारायणशब्दस्य । अतत्साधारण्यं (मतेषु) भगवद्व्यतिरिक्तेषु ब्रह्मरुद्रादिषु साधारण्यं भगवद्वृत्तित्वे सति वृत्तिमत्त्वरूपं सामान्यशब्दत्वम् । न समगणि - नाबोधि । अत्र श्रुतिस्मृतिव्याकरणैरित्यादिः । महोपनिषदाद्यैकार्थ्यान्नारायणशब्दस्य बहुलमभ्यासाच्च तैत्तिरीयं भगवत्परमिति, तत्रत्यशिवशब्दाभिधेयो भगवानेवेति, तदैकार्थ्याच्छ्वेताश्वतरस्थशब्दाभिधेयोऽपि स एवेत्यर्थः । तदिदमुक्तं महाचार्यचरणैः - कारणविषयनारायणशब्दस्येयं निरुक्तिः, प्रकरणात् । कारणगोचरनारायणशब्दस्यैव च त्वया रुद्रपरत्वमिष्यते । अतस्तैनैव योगेन तत्र प्रवृत्ते 
णत्वानुपपत्तिरनिवार्या । न च तन्निरुक्तेश्चतुर्मुखपरत्वं शङ्कार्हम् । अण्डोत्पत्त्यनन्तरोत्पन्नस्य महदादितत्त्वकारणत्वासंभवात् । मानववचनव्याख्यानं च वेदान्तविजये द्रष्टव्यम्  इिति ।। 79 ।। 

	(अव) इथम् प्रस्तुत्य  इत्यादिचतुःश्लोक्या श्वेताश्वतरोपनिषदो भगवत्परत्वमुपपादितम् । अथ  यद्देवैरनुयुक्तः इत्याद्येकादशश्लोक्या अथर्वशिरसो भगवत्परत्वमुपपादयति - (यद्धेवैरित्यादि)
  
	मू	यद्देवैरनुयुक्त उत्तरमुशन् रुद्रो विवृत्यात्मनि 
		व्याजह्ने महतीमधीश्वरधुरामाथर्वणे मूर्धनि ।
	स प्रादुर्भवदन्तरात्मभगवद्भूमाफणत्सोऽन्तरा-
		दन्तः प्राविशदित्यधीतविधया तद्वामदेवादिवत् ।। 80 ।। 

	(व्या) अत्रैतत्प्रभृति षट्श्लोक्युपयुक्तोऽथर्वशिरोवाक्यसन्दर्भः देवा ह वै स्वर्गं लोकमगमन् । ते देवा रुद्रमपृच्छन् । को भवानिति । सोऽब्रवीदहमेकः प्रथममासं वर्तामि च भविष्यामि च । नान्यः किश्चिन्मत्तो व्यतिरिक्त इति । सोऽन्तरादन्तरं प्राविशत् । दिशश्चान्तरं प्रवाविशत् । सोऽहं नित्योऽनित्यो ब्रह्माहं प्राञ्चः प्रत्यञ्चोऽहं दक्षिणां चोदञ्चोऽहमधश्च ऊर्ध्वं चाहं दिशश्च विदिशश्चाहं पुमानहमपुमांस्त्र्यक्षश्चाहं सावित्र्यहं गायत्र्यहं त्रिष्टुप््जगत्यनुष्टभश्चाहमित्यादि-धर्मेण तर्पयामि स्वेन तेजसा इत्यन्तः ।।

	अस्यायमर्थः-देवाः स्वर्गलोकं गत्वा, तपस्विवेषधरं युक्तावस्थं रुद्रं दृष्ट्वा, मुनिवेषदर्शनेन निर्धारणाशक्त्या रुद्रं ज्ञात्वापि तस्य स्वातन्त्र्यपारतन्त्र्यजिज्ञासया वा कस्त्वमिति पृष्टवन्तः । सोऽब्रवीत्-देवप्रश्नस्योत्तरं रुद्रोऽब्रवीत् । किमस्मदादिवद्देवतामात्रमुत परमकारणभूत इति प्रश्नाशयः । सोऽब्रवीदित्यादि-अहमेक आसं सृष्टिकालस्थानामरूपात्मकबहुत्वप्रतिद्वन्द्व्येकत्वरूपकारणावस्थोऽभवम् । प्रथममासं वर्तामि च भविष्यामि च कालत्रयवर्तिनां सर्वेषामात्माहम् । नान्यः कश्चिन्मत्तो व्यतिरिक्तः - मदन्यः कोऽपि न । अत्र रुद्रेण निर्दिष्टोऽस्मच्छब्दो रुद्रान्तर्यामिभगवत्परः । अतस्तद्गतमेव 
कारणत्वादिकं रुद्रेण निर्दिष्टम् । इतिशब्दस्य हेत्वर्थकत्वं प्रकारार्थकत्वं सामाप्त्यर्थकत्वं च । तत्र हेत्वर्थकत्वे योजनाद्वयम् । समाप्त्यर्थकत्वे प्रकारार्थकत्वे च प्रत्येकमेक एवान्वयः । नान्यः कश्चिन्मत्तो व्यतिरिक्त इति मद्व्यतिरिक्ताभावादहमेकः प्रथममासमित्येकोऽन्वयः । अत्र स बुद्धिस्थः परमात्मा आनन्दमयः, अन्तरात्प्राणमयान्तरान्मनोमयादन्तरं विज्ञानमयं जीवं प्राविशत् । दिशश्चान्तरं प्राविशत् दिगुपलक्षितबाह्याचेतनादन्तरं जीवं च प्राविशत् । स्वस्मिन् परमात्मप्रवेशस्य दृष्टान्ताभिप्रायेणोक्तं दिशश्चान्तरं प्राविशदिति सोऽन्तरादन्तरमित्यादेरर्थः । मद्व्यतिरिक्ताभावादहमेव कारणत्वसर्वात्मभाववानित्युक्ते, 'पुरुष एवंदं सर्वम्'  इति पुरुषस्यैव खलु सार्वात्म्यम् ; कथमस्येत्यपेक्षायां प्रह्लादन्यायस्फोरणाय सोऽन्तरादित्यादिवाक्यम् । यद्वा सोऽन्तरादन्तरं प्राविशदिति परमात्मा जीवात्मान्तर्यामितया जीवं प्राविशदिति हेतोः, मच्छरीरकपरमात्मनोऽन्यन्नास्तीत्यर्थः । "सर्वगत्वादनन्तस्य स एवाहमवस्थितः" इति द्युक्तं प्रह्लादेन । इत्थमितिशब्दस्य हेत्वर्थकत्वे योजनाद्वयं दर्शितम् । नान्यः कश्चिन्मत्तो व्यतिरिक्त इत्युक्ते सार्वात्म्यव्यपदेशः कीदृश इत्यपेक्षायामाह - इतीति । इत्थमित्यर्थः । वक्ष्यमाणप्रकारेणेत्यर्थः । वक्ष्यमाणः क इत्यत्राह - सोऽन्तरादित्यादि सर्वशरीरकत्वप्रयुक्तं सार्वात्म्यमित्यर्थः । इत्थमितिशब्दस्य प्रकारार्थकत्वं दर्शितम् । अस्तु वायमितिशब्दः समाप्त्यर्थकः । सोऽहमित्याद्यनन्तरं सोऽब्रवीदित्यध्याहरिष्यते । नान्यः कश्चिन्मत्तो व्यतिरिक्त इति सोऽब्रवीदित्यन्वनयः सोऽन्तरादित्यादि - स रुद्रः - अन्तरात् मनोमयान्तराद्विज्ञानमयात् अन्तरं आनन्दमयं परमात्मानं प्राविशत् बुद्ध्या प्राविशत् । अतो रुद्रो वामादेवप्रह्लादादिवदहमेव सार्वात्म्यादिमानित्युपदिदेशेत्यर्थः । अत्र योजनात्रये इतिशब्दस्य स्वस्थान एव स्थितिः । सोऽन्तरादन्तः प्राविशदिति नान्यः कश्चिन्मत्तो व्यतिरिक्त इति योजनायां त्वस्य स्थानाच्चलनमिति भेदः । समाप्त्यर्थकत्वेनोक्तयोजनायां च उत्तरत्र सोऽब्रवीदित्यध्याहारः । कृत्स्नरुद्रवाक्यसमाप्तावितिकरणं योज्यमिति पक्षे तु नाध्याहारः । किं तु स्थानाच्चलनमेवेति, प्राविशदिति स्वेनैव उक्तम् । परमात्मानं स इति परामृश्य स परमात्मैवाहं च नित्यश्चानित्यश्चेत्येवं सार्वात्म्यं प्रपञ्चयति रुद्रः सोऽहमित्यादिनेत्ययं सिद्धान्तः ।
	पूर्वपक्षे तु सोऽन्तरादन्तरं प्राविशदित्येतदुत्पाट्य कृत्स्नरुद्रवचनसमाप्त्यनन्तरं प्रक्षिप्य रुद्रो देवः दृश्यं स्थूलरूपं विहाय सूक्ष्मरूपं प्राविशदित्यस्यार्थमाहुः । स तु न समीचीनोऽर्थः 
। उत्पाटनप्रक्षेपयोरनुचितत्वादन्तरादन्तरमिति कोशप्रत्यभिज्ञायाः, प्राविशदिति नामरूपव्याकरणप्रसिद्धानुप्रवेशप्रत्यभिज्ञायाश्च बाधानौचित्याच्च । तदत्रेतिशब्दस्य हेत्वाद्यर्थकत्वमुपरितनपञ्चश्लोक्या वक्ष्यन्, प्रश्नप्रतिवचनरूपश्रुतिवाक्यसन्दर्भस्यार्थमाह - यद्दैवैरित्यादिना ।
	आथर्वणे मूर्धनि -  अथर्वशिरसि । रुद्रः देवैरनुयुक्तः सन् -  को भवानिति स्वातन्तत्र्यजिज्ञासया पृष्टः कान्तौ । कान्तिरिच्छा । महतीम् -  असङ्कुचिताम् । अधीश्वरधुराम् -  अधीश्वरत्वभारम् । 'ऋक्पूरब्धुः' इत्यादिना धूर्शब्दान्तस्याकारः प्रत्ययः । विवृत्य -  सोऽहमित्यादिना प्रपञ्च्य । आत्मनि -  स्वस्मिन् । व्याजह्ने -  'अहमेकः प्रथममासम्' इत्यादिना 'स्वेन तेजसा' इत्यन्तेन सन्दर्भेणोक्तवानिति यत् ।  तत्  कर्म । सः  रुद्रः । सोऽन्तरादन्तः प्राविशदित्यधीतविधया -  परमात्मकर्तृकजीवात्मकर्मकानुप्रवेशरूपः स्वकर्तृकपरमात्मकर्मकबुद्ध्यवगाहनरूपानुप्रवेशात्मकश्च यः "सोऽन्तरादन्तरं प्राविशत्"  इति श्रुत्युक्तः प्रकारस्तेन प्रकारेण । प्रादुर्भवदन्तरात्मभगवद्भूमा सन् -  अन्तरात्मा वासौ भगवांश्च अन्तरात्मभगवान्, "एष सर्वभूतान्तरात्मा सर्वव्यापी च भगवान्" इति श्रुतिष्वन्तरात्मतया प्रसिद्धो भगवान्, तस्य भूमा - बहुत्वम्, सर्वात्मभावः, प्रादुर्भावन् - स्ववचनेन देवनां बुद्धौ स्वबुद्धौ च प्रकाशमानोऽन्तरात्मभगवद्भूमा यस्य तथाविधः सन् । वामदेवादिवत् ।  आदिना प्रह्लादपरिग्रहः । अफणत् -  उक्तवानिति योजना । यदिदम् "अहमेकः प्रथममासम्" इत्यादिकमथर्वशिरसि रुद्रवचनं, तत्तस्य वचनम्, ''अहं मनुरभवम्" सर्वगत्वादनन्तस्य स एवाहमवस्थितः" इत्यादिकं वामदेवप्रह्लादादीनां वचनमिव सर्वत्र भगवत आत्मतया अनुप्रवेशात् स्वस्य भगवदात्मकत्वप्रतिसन्धानमूलकमिति भगवत्सार्वात्म्यपरम् । न तु रुद्रस्यैव सार्वात्म्यादिपरमित्यर्थः । "सोऽन्तरादन्तरं प्राविशत्' इति च श्रुत्यर्थनिर्देशो न श्रुतिनिर्देश इति नान्तश्शब्दानुपपत्तिः ।। 80 ।।  


