।। द्वितीयोऽध्यायः - प्रथमः पादः ।। 
1 ।। स्मृत्यधिकरणम् ।। 1 ।। 
स्मृतेर्विरोधादुपबृंहणस्य 
न ब्रह्म हेतुर्जगतामितीदम् । 
असारमन्यस्मृतिभिर्विरोधात् 
तेषां त्वनाप्तिश्च न शक्यशङ्का ।। 1 ।। 
2 ।। योगप्रत्युक्त्यधिकरणम्  ।। 2 ।। 
ब्रह्मेति वेदान्तसमर्थितोऽर्थः 
तत्सेश्वरस्मृत्यनुसारहाने ः । 
असाध्वितीदं न, परैर्विरोधात् 
जीवत्वतो विभ्रमसंभवाच्च ।। 2 ।। 
3 ।। विलक्षणत्वाधिकरणम् ।। 3 ।। 
4 ।। शिष्टापरिग्रहाधिकरणम् ।। 4 ।। 
यद्यत्कार्यं न तत्तत्प्रतिभटगुणकं ब्रह्म चेदं च विश्वम् 
ज्ञत्वाज्ञत्वादिधर्मैः प्रतिभटमथ चेदीक्षणाच्चेतनत्वम् । 
तत्तासां देवतानामिति तु न चतुरं दृश्यते माक्षिकादेः 
कृम्यादिद्रव्यभेदो यदि न भवति तत्कार्यहेत्वोरलं स्यत् ।। 
5 ।। भोक्त्रापत्त्यधिकरणम् ।। 5 ।। 
भोक्तृत्वं स्याज्जीववद्देहवत्त्वात् 
इत्येतस्मान्नाधिकं ब्रह्म सिद्ध्येत् । 
नैतच्छङ्क्यं मुक्तवत्कर्महानेः 
युज्येतैतत् राजवच्चापि लोके ।। 4 ।। 
6 ।। आरम्भणाधिकरणम् ।। 6 ।। 
बुद्ध्याकाराभिधानव्यवहृतिगणनैर्भेदकैः कार्यहेत्वोः 
एकत्वं नैव सिध्येत् इति तु न चतुरं कारकानर्थता च । 
सद्ब्राह्मात्मादिशब्दैरभिहितमपृथग्येन शब्दादिभेदो 
द्रव्यावस्थावलंबी तत इह न भवेत् कारकानर्थता च ।। 5 ।।
7 ।। इतरव्यपदेशाधिकरणम् ।। 7 ।। 
जीवस्य ब्रह्मभावं व्यपदिशति यतस्तत्त्वमस्यादिवाक्यं 
तस्माद्दुःखैककन्दं न हि सृजति जगत् कः स्वदुःखाभिलाषी । 
नैवैतद्येन भेदं प्रकटयति तयोरन्य इत्यादिवाक्यं 
देहात्मत्वादिभेदश्रवणमपि यथा चेतनैक्योपदेशः ।। 6 ।। 
8 ।। उपसंहारदर्शनाधिकरणम् ।। 8 ।। 
यत्कारणं कारकसव्यपेक्षं 
तत्स्यात्  परं ब्रह्म न तद्व्यपेक्षं ।
अतो न  हेतुस्त्विति नैव यस्मात् 
क्षीरं तु नैवेच्छति तत् दधित्वे ।। 7 ।। 
9 ।। कृत्स्नप्रसक्त्यधिकरणम् ।। 9 ।। 
ब्रह्म स्यात् कार्यशेषं निखिलमवयवाभावतः सांशता चेत् 
व्याकोपः स्यादिदानीमवयविरहश्राविणीनां श्रुतीनाम् । 
हेतुत्वं तस्य तस्मात् विहतमुभयथेत्येतदप्यात्तसारं 
वैलक्षण्यात्प्रकाराच्छ्रुतिभिरपि तथा ज्ञापनाच्छक्तिमत्त्वात् ।। 8 ।।
 10 ।। प्रयोजनवत्त्वाधिकरणम् ।। 10 ।। 
कामानां समवाप्तितो न हि फलं किंचित् समालोक्यते 
सृष्टेरस्य परस्य नापि दयया दुःखैकहेतुत्वतः । 
नैवैतत् स हि लीलयैव तनुते पुण्याद्यपेक्षावशात् 
वैषम्यादि च नास्ति कर्मवशतासिद्देरनादित्वतः ।। 9 ।।
कपिलस्मृतेर्विरोधात् हिरण्यगर्भस्मृतेर्विरोधाच्च ।
न्यायविरोधात् भोगप्रसङ्गतः कार्यहेतुभेदाच्च ।। 10 ।।
जीवब्रह्मैकत्वात् कारकसंग्रहणहानितश्चापि । 
कार्यैकशेषभावात् फलहानेश्चोत्थितं तु पर्यहरत् ।। 11 ।। 
द्वाभ्यां स्मृत्यविरोधः स्यात् शेषैर्न्यायाविरोधिता । 
चतुर्थपञ्चमौ तत्र तृतीयोक्तौ प्रसंगतः ।। 12 ।। 
तस्मात् षष्ठं तृतीयं च पादेऽस्मिन् संगते मते । 
षष्ठादयस्तु चत्वारः संगच्छन्ते यथाक्रमम् ।। 13 ।। 
तच्छायवाक्यैरुत्थानं तथा न्यायेन चोद्गमः ।
इति पूर्वेण पादेन संगतिः स्यात्  सुशोभना ।। 14 ।। 
।। इति द्वितीये प्रथमः ।। 