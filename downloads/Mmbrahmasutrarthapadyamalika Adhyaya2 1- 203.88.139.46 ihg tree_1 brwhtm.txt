                  ।। अथ द्वितीयाध्यायस्य प्रथमः पादः।।
<2.1.1>
 प्रधानस्याकारणत्वे त्यक्ता स्यात् कपिलस्मृतिः।  इति न ब्रह्मणोऽतत्वे मन्वादिस्मृतयोमुदा।।
 इतरेषां मुनीनां तु  प्रधानस्य जगत् प्रति।  हेतुत्वानुपलब्धेः स्यात् ब्रह्मैवाशेषकारणम्।।
<2.1.2>
 निमित्तमात्रं ब्रह्मेति वदन्ती वेधसः स्मृतिः।  पूर्वोक्तेन नयेनैव प्रत्याख्याता श्रुतेर्बलात्।। 
<2.1.3>  
 जगद्विलक्षणत्वेन कारणत्वं न सिध्यति।  व्रह्मणः  त्त्थात्वं तु सच्च त्यच्चेति शब्दतः।।
 अभिमानिविवक्षातः तं पृथिव्यब्रवीदिति।  देवतास्तिस्र इत्युक्तेः प्रवेशादपि कीर्तितात्।।  
 क्रियादेर्माक्षिकादिभ्यो यथोत्पत्तिः समञ्जसा।  जगतोऽपि तथोत्पत्तिर्ब्रह्मणोपिऽविलक्षणात्।।
 नन्वसत्कार्यवादः स्यादिति चेन्नात्र चोभयोः।  सालक्षण्यस्य नियमः केवलं प्रतिषिध्यते।।
 प्रळये सृष्टिकाले च जगद्भावात्परात्मलः।  जगद्दोषाः ब्रह्मणोऽतो वाक्यं स्यादसमञ्जसम्।।
 व्यवस्थिता गुणास्तावदात्मनश्च तनोर्यथा।  जगत्तनोर्ब्रह्मणश्च तथैवेति समञ्जसम्।।
 स्वपक्षे दोषभूयस्त्वात् परित्यज्य स्वकं मतम्।  ब्रह्मणकारणवादस्तु स्वीकार्यो भवताऽनघः।।
 कुतर्कस्याप्रतिष्टानात्प्रधानं ति न कारणम्।  ब्रह्मानधिष्टितं यस्मात् त्वया वादात्प्रकल्पितम्।। 
 प्रबलात् तर्कसमवादात् प्रधानं सिध्यतीति चेत्।  ततोऽपि बलवत्तर्कबाधान्मुच्येत नो भवान्।।
<2.1.4>
 वेदापरिग्रहाश्शिष्टा(:) निरस्तास्साङ्ख्यपक्षवत्।  कुतर्कहेतुमूलत्वादन्योन्यव्याहतेः पुनः।।
<2.1.5>
 ब्रह्मणोऽखिलदेहत्वे भोक्तृत्वं जीववद्भवेत्।  नातो विभाग इति चेत् देपित्वेऽपि न भोक्तृता।।
<2.1.6>
 अनन्यत्वं तु जगतो ब्रह्मणः कारणादिह।  वाचारम्भणमित्यादेर्मृत्पिण्डाद् घटवद्भवेत्।।
 कुण़्डलादिषु कार्येषु हिरण्यादुपलब्धितः।  कार्यं कारणतोऽनन्यदिति वेदवितदां मतम्।।
 अपरस्य तु कार्यस्य सत्वात्सूक्ष्मं स्वकारणे। अनन्यत् कारणात्कार्यम् मृदि सूक्ष्मं घटोऽस्ति हि।।
 व्यपदेशादसदिति नेति चेन्न स सूक्ष्मतः। व्यपदेशो वाक्यशेषात् युक्तेश्शब्दान्तरात्तथा।।
 व्यतिषङ्ग विशेषेण नामरूपान्तरस्पृशः। पट इत्यभिधीयन्ते यथा जगति तन्तवः।।
 प्राणादिः स्थान भेदेऽपि वायोर्नान्यो यथा भवेत्।  जगच्चापि तथा नान्यद्ब्रह्मणो निजकारणात्।।
<2.1.7>
 जीवत्व व्यपदेशात्तु हिताकृत्यादि दोषतः।  ब्रह्मणः कारणत्वं न सिद्ध्येदिति च चोद्यते।।
 भेदेनास्यैव कारणाधिपाधिप इति श्रुतौ।  निर्देशादधिकं ब्रह्म जीवान्नातोऽत्र दुस्स्तथा।।
 अश्मादीनां ब्रह्म भावो यथा नैवोपपद्यते।  तथैवाघौघपूर्णस्य जीवस्यापि न युज्यते।।
<2.1.8>
 समर्थोऽपि हि साहाय्यापेक्षा दृष्टा न कारणम्।  अद्वितीयं ब्रह्म तस्मात् मैवं क्षीरे यथा दधि।।
 देवादयः स्वस्वलोके सृजन्ति विविधं यथा।  ब्रह्मापि निजसङ्कल्पात् तनोति निखिलं तथा।।
<2.1.9>
 बहुस्यामिति सङ्कल्प ब्रह्म कृत्स्नं कथं भवेत्।  निरंशबोधकैर्वाक्यैः सांशत्वे तु विरुद्धता।।
 शब्दमात्रेण वेद्यत्वाच्छ्रुत्युक्तं ब्रह्मणो भवेत्।  कारणत्वं यतः सर्वं श्रुति मीलं समञ्जसम्।।
 अचिद्धर्माप्रसक्तिश्च जीवात्मनि यथा तथा।  जलादौ न यथौष्ण्यादिशक्तयश्च तथा परे।।
 कारणत्वं निरंशस्य प्रधानस्य भवेत् कथम्।  स्वपक्षे तु तदा दोषादस्तु ब्पह्मैव कारणम्।।
 विचित्रसर्वशक्त्या च ह्युपेता देवता परा।  उपास्या श्रुतिसिद्धेति जगत्कारणमुच्यते।।
 निरिन्द्रियत्वान्नो हेतुरिति चेत् तत् कृतोत्तरम्।  न तस्य कार्यं करणमिति वाक्यात्परमात्मनि।।
<2.1.10>
 सृष्टेः प्रयोजनव्याप्त्या तदभावात्परात्मनः।  स्रष्ट्टत्वं परिपूर्णस्य न भवेदिति चोद्यते।।
 लोकेतु परिपूर्णानां कन्दुकादि विहारवत्।  ब्रह्मणः परिपूर्णस्य सृष्टेर्लीलाप्रयोजनम्।। 
 न वैषम्यं न नैर्घृण्यं नीचादीन् सृजतः प्रभोः।  कर्मानुरूपं स्रष्टृत्वात् तथा दर्शयति श्रुतिः।।
 जीवाभावेनाविभागान्नास्ति कर्म तदेति चेत्।  जीवस्यानादिनाश्रुत्याऽविभागोऽप्युपपद्यते।।
 प्रधानपरमाण्वादि हेतुत्वे यच्च दूषणम्।  न ब्रह्महेतुतायां तत् सर्वधर्मोपपत्तितः।। 
          ।।इति ब्रह्मसूत्रार्थपद्यमालिकायां द्वितीयाध्यायस्य प्रथमः पादः।। 