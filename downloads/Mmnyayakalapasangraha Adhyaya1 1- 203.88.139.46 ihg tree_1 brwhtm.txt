श्रीः
न्यायकलापसङ््ग्रहः
सेनेश्वरार्यविरचितः
जगद्भारः सुविन्यस्तः सेनेशे यत्न विष्णुना । 
तस्यावतारमपरं सेनानाथगुरुं भजे ।।
श्रीमते रामानुजाय नमः ।
।। प्रथमोऽध्यायः - प्रथमः पादः ।। 
शास्त्रावतारः ।
प्रणम्य रामानुजसंयमीश्वरं 
प्रवोधहेतुं हृदयाम्बुजन्मनः । 
करोमि तद्दर्शनमार्गगोचरं 
शारीरकन्यायकलापसङ्ग्रहम् ।। 1 ।।
प्रमाणता तत्प्रतियोगिभङ्गः 
संराधनं तस्य फलोपभोगः । 
एतानि सम्यक् परिचिन्तितानि 
शास्त्रे त्विहाध्यायचतुष्टयेन ।। 2 ।।
अस्पष्टतरं अस्पष्टं स्पष्टं छायानुसारि च ।
जीवप्रधानयोः आदौ वाक्यजातं विचिन्तितम् ।। 3 ।।
स्मृतिन्यायाविरोधश्च परपक्षपराहतिः ।
कार्यता वियदादीनां अक्षादेश्च द्वितीयतः ।। 4 ।।
सदोषत्वं अदोषत्वं जीवस्य च परस्य च ।
तृतीयेन परोपास्तिः इतिकर्तव्यताऽपि च ।। 5 ।।
उपास्त्यनुष्ठानविधा गत्युपक्रम एव च ।
गतिमार्गप्रकारश्च फलं चापि चतुर्थतः ।। 6 ।।
।। जिज्ञासाधिकरणम् ।। 1 ।।
कार्ये हि वृद्धव्यवहारासिद्दो 
व्युत्पत्तिभावो वचसां, न सिद्दे ।
इत्येतदुत्सारितवान् प्रसिद्धेः 
सिद्देऽपि बालप्रतिबोधनेषु ।। 7 ।।
2 ।। जन्माद्यधिकरणम् ।। 2 ।।
भेदप्रसक्तेरनुभूत्यभावात् 
विशेषणं वाऽप्युपलक्षणं वा । 
जन्माद्यशक्यप्रतिपादनं यत् 
स्यात्तन्निरासोऽप्युभयत्र शक्तेः ।। 8 ।।
3 ।। शास्त्रयोनित्वाधिकरणम् ।। 3 ।। 
कार्यत्वतः सावयवत्त्वसिद्धात् 
कर्ता च संसिद्द्यति कारणं च ।
इत्येतदुत्सारितवान् प्रदूष्य 
शास्त्रैकगम्यत्वसमर्थनेन ।। 9 ।।
4 ।। समन्वयाधिकरणम् ।। 4 ।।
प्रयोजनं ब्रह्मणि नैव लब्धं 
सिद्दे प्रवृत्तिस्त्वथवा निवृत्तिः । 
इत्यप्रमात्वं हि विशङ्क्य नुन्नं 
स्वतः फलत्वेन परस्य पुंसः ।। 10 ।।
व्युत्पत्त्यभावात् प्रतिपत्तिदौस्स्थ्यात् 
अन्येन सिद्देरफलत्वतश्च ।
अमात्वमाशंक्य निराचकार 
न्यायैश्चतुर्भिः प्रतिपाद्य तत्तत् ।। 11 ।।
5 ।। ईक्षत्यधिकरणम् ।। 5 ।।
गौणी तु गौणेक्षणसाहचर्यात् 
ईक्षा यतस्तज्जगतां निदानम् ।
प्रधानं इत्येतदपाचकार 
मुख्यं यतो वीक्षणं आत्मशब्दात् ।। 12 ।।
6 ।। आनन्दमयाधिकरणम् ।। 6 ।।
विकारवाची मयाडित्यमुष्मात् 
क्षेत्नज्ञमानन्दमयं विशङ्क्य । 
असंभवात् प्राणमये च हानेः 
प्राचुर्यवाचीति निराचकार ।। 13 ।।
7 ।। अन्तरधिकरणम् ।। 7 ।।
देहित्तश्चेतन एव कश्चित् 
पुण्योत्तरो मण्डलमध्यवर्ती । 
इत्येवमुत्सारयते स्म शङ्कां 
लोके शताद्यैः परमात्मधर्मैः ।। 14 ।।
8 ।। आकाशाधिकरणम् ।। 8 ।।
9 ।। प्राणाधिकरणम् ।। 9 ।।
आकाश इत्येव विशेषनाम्ना 
स एव तु स्यात् जगतां निदानम् ।
प्राणोऽथवेत्येतदपाचकार
भूताभिसंवेशमुखैश्च लिङ्गैः ।। 15 ।।
10 ।। ज्योतिरधिकरणम् ।। 10 ।।
न हि स्ववाक्ये परलिङ्गधर्माः 
ज्योतिस्तु तद्भूततृतीयमेव ।
एतन्न शङ््क्यं, न हि तस्य पादो
भूतानि किन्त्वस्य परस्य पुंसः ।। 16 ।।
11 ।। इन्द्रप्राणाधिकरणम् ।। 11 ।। 
इन्द्रे तु निर्धारितजीवभावे 
स्वोपास्तिशब्दात् स हि कारणं स्यात् । 
एतन्न सत्, तस्य हि शास्त्रदृष्ट्या 
तथोपदोशोऽमृतता च धर्मः ।। 17 ।।
सर्वज्ञमानन्दमयं सरूपं 
तेजस्विनं प्राणनकारणं च । 
सुस्थानमात्मानमुदाजहार 
पादेन पूर्वेण जगन्निदानम् ।। 18 ।।
।। इति प्रथमस्य प्रथमः ।।