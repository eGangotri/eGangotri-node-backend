।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। युद्धकाण्डः ।।
।। श्लोकः ।।
(1सर्गतः 40सर्गपर्यन्तम्)
श्रुत्वा हनुमतो वाक्यं यथावदभिभाषितम्।
रामः प्रीतिसमायुक्तो वाक्यमुत्तरमब्रवीत् ।। 6.1.1 ।।  
कृतं हनुमता कार्यं सुमहद्भुवि दुर्लभम्।
मनसाऽपि यदन्येन न शक्यं धरणीतले ।। 6.1.2 ।।
न हि तं परिपश्यामि यस्तरेत महार्णवम्।
अन्यत्र गरुडाद्वायोरन्यत्र च हनूमतः ।। 6.1.3 ।।
देवदानवयक्षाणां गन्धर्वोरगरक्षसाम्। 
अप्रधृष्यां पुरीं लङ्कां रावणेन सुरक्षिताम्। 
[यो वीर्यबलसम्पन्नो द्विषद्भिरनिवारितः।]
प्रविष्टः सत्त्वमाश्रित्य श्वसन् को नाम निष्क्रमेत् ।। 6.1.4 ।।
को विशेत् सुदुराधर्षां राक्षसैश्च सुरक्षिताम्। 
यो वीर्यबलसम्पन्नो न समः स्याद्धनूमतः ।। 6.1.5 ।।
भृत्यकार्यं हनुमता सुग्रीवस्य कृतं महत्। 
स्वयं विधाय स्वबलं सदृशं विक्रमस्य च ।। 6.1.6 ।।
यो हि भृत्यो नियुक्तस्सन् भर्त्रा कर्मणि दुष्करे।
कुर्यात्तदनुरागेण तमाहुः पुरुषोत्तमम् ।। 6.1.7 ।।
नियिक्तो यः परं कार्यं न कुर्यान्नृपतेः प्रियम्। 
भृत्यो युक्तः समर्थश्च तमाहुर्मध्यमं नरम् ।। 6.1.8 ।।
नियुक्तो नृपतेः कार्यं न कुर्याद्यः समाहितः। 
भृत्यो युक्तः समर्थश्च तमाहुः पुरुषाधमम् ।। 6.1.9 ।।
तन्नियोगे नियुक्तेन कृतं कृत्यं हनूमता।
न चात्मा लघुतां नीतः सुग्रीवश्चापि तोषितः ।। 6.1.10 ।।
अहं च रघुवंशश्च लक्ष्मणश्च महाबलः। 
वैदेह्या दर्शनेनाद्य धर्मतः परिरक्षिताः ।। 6.1.11 ।।
इदं तु मम दीनस्य मनो भूयः प्रकर्षति। 
यदिहास्य प्रियाख्यातुर्न कुर्मि सदृशं प्रियम् ।। 6.1.12 ।।
एष सर्वस्वभूतस्तु परिष्वङ्गो हनूमतः।
मया कालमिमं प्राप्य दत्तश्चास्तु महात्मनः ।। 6.1.13 ।।
इत्युक्त्वा प्रीतिहृष्टाङ्गो रामस्तं परिषस्वजे। 
हनूमन्तं महात्मानं कृतकार्यमुपागतम् ।। 6.1.14 ।।
ध्यात्वा पुनरुवाचेदं वचनं रघुनन्दनः।
हरीणामीश्वरस्यैव सुग्रीवस्योपशृण्वतः ।। 6.1.15 ।।
सर्वथा सुकृतं तावत् सीतायाः परिमार्गणम्। 
सागरं तु समासाद्य पुनर्नष्टं मनो मम ।। 6.1.16 ।।
कथं नाम समुद्रस्य दुष्पारस्य महाम्भसः।
हरयो दक्षिणं पारं गमिष्यन्ति समाहिताः ।। 6.1.17 ।।
यद्यप्येष तु वृत्तान्तो वैदेह्या गदितो मम। 
समुद्रपारगमने हरीणां किमिवोत्तरम् ।। 6.1.18 ।।
इत्युक्त्वा शोकसम्भ्रान्तो रामः शत्रुनिबर्हणः।
हनुमन्तं महाबाहुस्ततो ध्यानमुपागमत् ।। 6.1.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे प्रथमः सर्गः ।। 1 ।।
तं तु शोकपरिद्यूनं रामं दशरथात्मजम्।
उवाच वचनं श्रीमान् सुग्रीवः शोकनाशनम् ।। 6.2.1 ।।
किं त्वं सन्तप्यसे वीर यथाऽन्यः प्राकृतस्तथा।
मैवं भूस्त्यज सन्तापं कृतघ्न इव सौहृदम् ।। 6.2.2 ।।
सन्तापस्य च ते स्थानं न हि पश्यामि राघव।
प्रवृत्तावुपलब्धायां ज्ञाते च निलये रिपोः ।। 6.2.3 ।।
मतिमाञ्छास्त्रवित् प्राज्ञः पण्डितश्चासि राघव। 
त्यजेमां पापिकां बुद्धिं कृतात्मेवार्थदूषणीम् ।। 6.2.4 ।।
समुद्रं लङ्घयित्वा तु महानक्रसमाकुलम्।
लङ्कामारोहयिष्यामो हनिष्यामश्च ते रिपुम् ।। 6.2.5 ।।
निरुत्साहस्य दीनस्य शोकपर्याकुलात्मनः। 
सर्वथा व्यवसीदन्ति व्यसनं चाधिगच्छति ।। 6.2.6 ।।
इमे शूराः समर्थाश्च सर्वे नो हरियूथपाः।
त्वत्प्रियार्थं कृतोत्साहाः प्रवेष्टुमपि पावकम् ।। 6.2.7 ।।
एषां हर्षेण जानामि तर्कश्चास्मिन् दृढो मम ।। 6.2.8 ।।
विक्रमेण समानेष्ये सीतां हत्वा यथा रिपुम्।
रावणं पापकर्माणं तथा त्वं कर्तुमर्हसि ।। 6.2.9 ।।
सेतुरत्र यथा बद्ध्येद्यथा पश्येम तां पुरीम्। 
तस्य राक्षसराजस्य तथा त्वं कुरु राघव ।। 6.2.10 ।।
दृष्ट्वा तां तु पुरीं लङ्कां त्रिकूटशिखरे स्थिताम्।
हतं च रावणं युद्धे दर्शनादुपधारय ।। 6.2.11 ।।
अबद्ध्वा सागरे सेतुं घोरे तु वरुणालये।
लङ्का न मर्दितुं शक्या सेन्द्रैरपि सुरासुरैः ।। 6.2.12 ।।
सेतुर्बद्धः समुद्रे च यावल्लङ्कासमीपतः। 
सर्वं तीर्णं च वै सैन्यं जितमित्युपधारय ।। 6.2.13 ।।
इमे हि समरे शूरा हरयः कामरूपिणः ।। 6.2.14 ।।
[शक्ता लङ्कां समानेतुं समुत्पाठ्य सराक्षसाम्।]
तदलं विक्लवा बुद्धी राजन् सर्वार्थनाशिनी।
पुरुषस्य हि लोकेऽस्मिन् शोकः शौर्यापकर्षणः ।। 6.2.15 ।।
यत्तु कार्यं मनुष्येण शौण्डीर्यमवलम्बता। 
अस्मिन् काले महाप्राज्ञ सत्त्वमातिष्ठ तेजसा ।। 6.2.16 ।।
शूराणां हि मनुष्याणां त्वद्विधानां महात्मनाम्। 
विनष्टे वा प्रनष्टे वा शोकः सर्वार्थनाशनः ।। 6.2.17 ।।
त्वं तु बुद्धिमतां श्रेष्ठः सर्वशास्त्रार्थकोविदः।
मद्विधैः सचिवैः सार्धमरिं जेतुमिहार्हसि ।। 6.2.18 ।।
न हि पश्याम्यहं कञ्चित्ित्रषु लोकेषु राघव।
गृहीतधनुषो यस्ते तिष्ठेदभिमुखो रणे ।। 6.2.19 ।।
वानरेषु समासक्तं न ते कार्यं विपत्स्यते। 
अचिराद्द्रक्ष्यसे सीतां तीर्त्वा सागरमक्षयम् ।। 6.2.20 ।।
तदलं शोकमालम्ब्य क्रोधमालम्ब भूपते। 
निश्चेष्टाः क्षत्रिया मन्दाः सर्वे चण्डस्य बिभ्यति ।। 6.2.21 ।।
लङ्घनार्थं च घोरस्य समुद्रस्य नदीपतेः।
सहास्माभिरिहोपेतः सूक्ष्मबुद्धिर्विचारय ।। 6.2.22 ।।
सर्वं तीर्णं च मे सैन्यं जितमित्युपधारय ।। 6.2.23 ।।
इमे हि हरयः शूराः समरे कामरूपिणः।
तानरीन् विधमिष्यन्ति शिलापादपवृष्टिभिः ।। 6.2.24 ।।
कथञ्चित् सन्तरिष्यामस्ते वयं वरुणालयम्।
हतमित्येव तं मन्ये युद्धे समितिनन्दन ।। 6.2.25 ।।
किमुक्त्वा बहुधा चापि सर्वथा विजयी भवान्।
निमित्तानि च पश्यामि मनो मे सम्प्रहृष्यति ।। 6.2.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वितीयः सर्गः ।। 2 ।।
सुग्रीवस्य वचः श्रुत्वा हेतुमत् परमार्थवित्।
प्रतिजग्राह काकुत्स्थो हनुमन्तमथाब्रवीत् ।। 6.3.1 ।।
तपसा सेतुबन्धेन सागरोच्छोषणेन वा।
सर्वथा सुसमर्थोऽस्मि सागरस्यास्य लङ्घने ।। 6.3.2 ।।
कति दुर्गाणि दुर्गाया लङ्काया ब्रूहि तानि मे।
ज्ञातुमिच्छामि तत्सर्वं दर्शनादिव वानर ।। 6.3.3 ।।
बलस्य परिमाणं च द्वारदुर्गक्रियामपि।
गुप्तिकर्म च लङ्कायां रक्षसां सदनानि च ।। 6.3.4 ।।
यथासुखं यथावच्च लङ्कायामसि दृष्टवान्। 
सर्वमाचक्ष्व तत्त्वेन सर्वथा कुशलो ह्यसि ।। 6.3.5 ।।
श्रुत्वा रामस्य वचनं हनूमान् मारुतात्मजः। 
वाक्यं वाक्यविदां श्रेष्ठो रामं पुनरथाब्रवीत् ।। 6.3.6 ।।
श्रूयतां सर्वमाख्यास्ये दुर्गकर्मविधानतः।
गुप्ता पुरी यथा लङ्का रक्षिता च यथा बलैः ।। 6.3.7 ।।
राक्षसाश्च यथा स्निग्धा रावणस्य च तेजसा।
परां समृद्धिं लङ्कायाः सागरस्य च भीमताम्।
विभागं च बलौघस्य निर्देशं वाहनस्य च ।। 6.3.8 ।।
एवमुक्त्वा कपिश्रेष्ठः कथयामास तत्त्वतः ।। 6.3.9 ।।
हृष्टप्रमुदिता लङ्का मत्तद्विपसमाकुला।
महती रथसम्पूर्णा रक्षोगणसमाकुला।
वाजिभिश्च सुसम्पूर्णा सा पुरी दुर्गमा परैः ।। 6.3.10 ।।
दृढबद्धकवाटानि महापरिधवन्ति च। 
द्वाराणि विपुलान्यस्याश्चत्वारि सुमहान्ति च ।। 6.3.11 ।।
तत्रेषूपलयन्त्राणि बलवन्ति महान्ति च।
आगतं परसैन्यं तु तत्र तैः प्रतिहन्यते ।। 6.3.12 ।।
द्वारेषु संस्कृता भीमाः कालायसमयाः शिताः।
शतशो रचिता वीरैः शतघ्न्यो रक्षसां गणैः ।। 6.3.13 ।।
सौवर्णश्च महांस्तस्याः प्राकारो दुष्प्रधर्षणः। 
मणिविद्रुमवैडूर्यमुक्ताविरचितान्तरः ।। 6.3.14 ।।
सर्वतश्च महाभीमाः शीततोयवहाः शुभाः।
अगाधा ग्राहवत्यश्च परिखा मीनसेविताः ।। 6.3.15 ।।
द्वारेषु तासां चत्वारः सङ्क्रमाः परमायताः। 
यन्त्रैरुपेता बहुभिर्महद्भिर्गृहपङ्क्तिभिः ।। 6.3.16 ।।
त्रायन्ते सङ्क्रमास्तत्र परसैन्यागमे सति।
यन्त्रैस्तैरवकीर्यन्ते परिखासु समन्ततः ।। 6.3.17 ।।
एकस्त्वकम्प्यो बलवान् सङ्क्रमः सुमहादृढः। 
काञ्चनैर्बहुभिस्स्तम्भैर्वेदिकाभिश्च शोभितः ।। 6.3.18 ।।
स्वयं प्रकृतिसम्पन्नो युयुत्सू राम रावणः।
उत्थितश्चाप्रमत्तश्च बलानामनुदर्शने ।। 6.3.19 ।।
लङ्का पुनर्निरालम्बा देवदुर्गा भयावहा।
नादेयं पार्वतं वान्यं कृत्रिमं च चतुर्विधम् ।। 6.3.20 ।।
स्थिता पारे समुद्रस्य दूरपारस्य राघव।
नौपथोऽपि च नास्त्यत्र निरादेशश्च सर्वतः ।। 6.3.21 ।।
शैलाग्रे रचिता दुर्गा सा पूर्देवपुरोपमा। 
वाजिवारणसम्पूर्णा लङ्का परमदुर्जया ।। 6.3.22 ।।
परिखाश्च शतघ्न्यश्च यन्त्राणि विविधानि च। 
शोभयन्ति पुरीं लङ्कां रावणस्य दुरात्मनः ।। 6.3.23 ।।
अयुतं रक्षसामत्र पूर्वद्वारं समाश्रितम्। 
शूलहस्ता दुराधर्षा सर्वे खड्गाग्रयोधिनः ।। 6.3.24 ।।
नियुतं रक्षसामत्र दक्षिणद्वारमाश्रितम्।
चतुरङ्गेण सैन्येन योधास्तत्राप्यनुत्तमाः ।। 6.3.25 ।।
प्रयुतं रक्षसामत्र पश्चिमद्वारमाश्रितम्। 
चर्मखड्गधराः सर्वे तथा सर्वास्त्रकोविदाः ।। 6.3.26 ।।
न्यर्बुदं रक्षसामत्र उत्तरद्वारमाश्रितम्। 
रथिनश्चाश्ववाहाश्च कुलपुत्राः सुपूजिताः ।। 6.3.27 ।।
शतशोऽथ सहस्राणि मध्यमं स्कन्धमाश्रिताः। 
यातुधाना दुराधर्षाः साग्रकोटिश्च रक्षसाम् ।। 6.3.28 ।।
ते मया सङ्क्रमा भग्राः परिखाश्चावपूरिताः। 
दग्धा च नगरी लङ्का प्राकाराश्चावसादिताः ।। 6.3.29 ।।
बलैकदेशः क्षपितो राक्षसानां महात्मनाम् ।। 6.3.30 ।।
येन केन च मार्गेण तराम वरुणालयम्। 
हतेति नगरी लङ्का वानरैरवधार्यताम् ।। 6.3.31 ।।
अङ्गदो द्विविदो मैन्दो जाम्बवान् पनसो नलः। 
नीलः सेनापतिश्चैव बलशेषेण किं तव ।। 6.3.32 ।।
प्लवमाना हि गत्वा तां रावणस्य महा पुरीम्।
सपर्वतवनां भित्त्वा सखातां सप्रतोरणाम्। 
सप्राकारां सभवनामानयिष्यन्ति राघव ।। 6.3.33 ।।
एवमाज्ञापय क्षिप्रं बलानां सर्वसङ्ग्रहम्। 
मुहूर्तेन तु युक्तेन प्रस्थानमभिरोचय ।। 6.3.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे तृतीयः सर्गः ।। 3 ।।
श्रुत्वा हनुमतो वाक्यं यथावदनुपूर्वशः।
ततोऽब्रवीन्महातेजा रामः सत्यपराक्रमः ।। 6.4.1 ।।
यां निवेदयसे लङ्कां पुरीं भीमस्य रक्षसः।
क्षिप्रमेनां मथिष्यामि सत्यमेतद् ब्रवीमि ते ।। 6.4.2 ।।
अस्मिन् मुहूर्ते सुग्रीव प्रयाणमभिरोचये। 
युक्तो मुहूर्तो विजयः प्राप्तो मध्यं दिवाकरः ।। 6.4.3 ।।
अस्मिन् मुहूर्ते विजये प्राप्ते मध्यं दिवाकरे। 
सीतां हृत्वा तु मे जातु क्कासौ यास्यति यास्यतः ।। 6.4.4 ।।
सीता श्रुत्वाऽभियानं मे आशामेष्यति जीविते।
जीवितान्तेऽमृतं स्पृष्ट्वा पीत्वा विषमिवातुरः ।। 6.4.5 ।।
उत्तराफल्गुनी ह्यद्य श्वस्तु हस्तेन योक्ष्यते। 
अभिप्रयाम सुग्रीव सर्वानीकसमावृताः ।। 6.4.6 ।।
निमित्तानि च धन्यानि यानि प्रादुर्भवन्ति च।
निहत्य रावणं सीतामानयिष्यामि जानकीम् ।। 6.4.7 ।।
उपरिष्टाद्धि नयनं स्फुरमाणमिदं मम। 
विजयं समनुप्राप्तं शंसतीव मनोरथम् ।। 6.4.8 ।।
ततो वानरराजेन लक्ष्मणेन च पूजितः।
उवाच रामो धर्मात्मा पुनरप्यर्थकोविदः ।। 6.4.9 ।।
अग्रे यातु बलस्यास्य नीलो मार्गमवेक्षितुम्। 
वृतः शतसहस्रेण वानराणां तरस्विनाम् ।। 6.4.10 ।।
फलमूलवता नील शीतकाननवारिणा। 
पथा मधुमता चाशु सेनां सेनापते नय ।। 6.4.11 ।।
दूषयेयुर्दुरात्मनः पथि मूलफलोदकम्। 
राक्षसाः परिरक्षेथास्तेभ्यस्त्वं नित्यमुद्यतः ।। 6.4.12 ।।
निम्नेषु वनदुर्गेषु वनेषु च वनौकसः।
अभिप्लुत्याभिपश्येयुः परेषां निहितं बलम् ।। 6.4.13 ।।
य च्च फल्गु बलं किञ्चित् तदत्रैवोपयुज्यताम्।
एतद्धि कृत्यं घोरं नो विक्रमेण प्रयुद्ध्यताम् ।। 6.4.14 ।।
सागरौघनिभं भीममग्रानीकं महाबलाः। 
कपिसिंहाः प्रकर्षन्तु शतशोऽथ सहस्रशः ।। 6.4.15 ।।
गजश्च गिरिसङ्काशो गवयश्च महाबलः। 
गवाक्षश्चाग्रतो यान्तु गवां दृप्ता इवर्षभाः ।। 6.4.16 ।।
यातु वानरवाहिन्या वानरः प्लवतां वरः। 
पालयन् दक्षिणं पार्श्वमृषभो वानरर्षभः ।। 6.4.17 ।।
गन्धहस्तीव दुर्धर्षस्तरस्वी गन्धमादनः। 
यातु वानरवाहिन्याः सव्यं पार्श्वमधिष्ठितः ।। 6.4.18 ।।
यास्यामि बलमध्येऽहं बलैघमभिहर्षयन्।
अधिरुह्य हनूमन्तमैरावतमिवेश्वरः ।। 6.4.19 ।।
अङ्गदेनैष संयातु लक्ष्मणश्चान्तकोपमः।
सार्वभौमेन भूतेशो द्रविणाधिपतिर्यथा ।। 6.4.20 ।।
जाम्बवांश्च सुषेणश्च वेगदर्शी च वानरः। 
ऋक्षराजो महासत्त्वः कुक्षिं रक्षन्तु ते त्रयः ।। 6.4.21 ।।
राघवस्य वचः श्रुत्वा सुग्रीवो वाहिनीपतिः। 
व्यादिदेश महावीर्यान् वानरान् वानरर्षभः ।। 6.4.22 ।।
ते वानरगणाः सर्वे समुत्पत्य युयुत्सवः।
गुहाभ्यः शिखरेभ्यश्च आशु पुप्लुविरे तदा ।। 6.4.23 ।।
ततो वानरराजेन लक्ष्मणेन च पूजितः। 
जगाम रामो धर्मात्मा ससैन्यो दक्षिणां दिशम् ।। 6.4.24 ।।
शतैः शतसहस्रैश्च कोटीभिरयुतैरपि। 
वारणाभैश्च हरिभिर्ययौ परिवृतस्तदा ।। 6.4.25 ।।
तं यान्तमनुयाति स्म महती हरिवाहिनी ।। 6.4.26 ।।
दृप्ताः प्रमुदिताः सर्वे सुग्रीवेणाभिपालिताः। 
आप्लवन्तः प्लवन्तश्च गर्जन्तश्च प्लवङ्गमाः। 
क्ष्वेलन्तो निनदन्तस्ते जग्मुर्वै दक्षिणां दिशम् ।। 6.4.27 ।।
भक्षयन्तः सुगन्धीनि मधूनि च फलानि च। 
उद्वहन्तो महावृक्षान् मञ्जरीपुञ्जधारिणः ।। 6.4.28 ।।
अन्योन्यं सहसा दृप्ता निर्वहन्ति क्षिपन्ति च। 
पततश्चाक्षिपन्त्यन्ये पातयन्त्यपरे परान् ।। 6.4.29 ।।
रावणो नो निहन्तव्यः सर्वे च रजनीचराः। 
इति गर्जन्ति हरयो राघवस्य समीपतः ।। 6.4.30 ।।
पुरस्तादृषभो वीरो नीलः कुमुद एव च।
पन्थानं शोधयन्ति स्म वानरैर्बहुभिः सह ।। 6.4.31 ।।
मध्ये तु राजा सुग्रीवो रामो लक्ष्मण एव च। 
बहुभिर्बलिभिर्भूमैर्वृताः शत्रुनिबर्हणाः ।। 6.4.32 ।।
हरिः शतवलिर्वीरः कोटीभिर्दशभिर्वृतः। 
सर्वामेको ह्यवष्टभ्य ररक्ष हरिवाहिनीम् ।। 6.4.33 ।।
कोटीशतपरीवारः केसरी पनसो गजः। 
अर्कश्चातिबलः पार्श्वमेकं तस्याभिरक्षति ।। 6.4.34 ।।
सुषेणो जाम्बवांश्चैव ऋक्षैश्च बहुभिर्वृतौ। 
सुग्रीवं पुरतः कृत्वा जघनं संररक्षतुः ।। 6.4.35 ।।
तेषां सेनापतिर्वीरो नीलो वानरपुङ्गवः। 
सम्पतन् पततां श्रेष्ठस्तद्बलं पर्यपालयत् ।। 6.4.36 ।।
दरीमुखः प्रजङ्घश्च रम्भोऽथ रभसः कपिः। 
सर्वतश्च ययुर्वीरास्त्वरयन्तः प्लवङ्गमान् ।। 6.4.37 ।।
एवं ते हरिशार्दूला गच्छन्तो बलदर्पिताः। 
अपश्यंस्ते गिरिश्रेष्ठं सह्य दुमलतायुतम्।
सरांसि च सुफुल्लानि तटाकानि वनानि च ।। 6.4.38 ।।
रामस्य शासनं ज्ञात्वा भीमकोपस्य भीतवत्। 
वर्जयन्नगराभ्याशांस्तथा जनपदानपि ।। 6.4.39 ।।
सागरौघनिभं भीमं तद्वानरबलं महत्।
उत्ससर्प महाघोषं भीमघोष इवार्णवः ।। 6.4.40 ।।
तस्य दाशरथेः पार्श्वे शूरास्ते कपिकुञ्जराः। 
तूर्णमापुप्लुवुः सर्वे सदश्वा इव चोदिताः ।। 6.4.41 ।।
कपिभ्यामुह्यमानौ तौ शुशुभाते नरोत्तमौ। 
महद्भ्यामिव संस्पृष्टौ ग्रहाभ्यां चन्द्रभास्करौ ।। 6.4.42 ।।
ततो वानरराजेन लक्ष्मणेन च पूजितः।
जगाम रामो धर्मात्मा ससैन्यो दक्षिणां दिशम् ।। 6.4.43 ।।
तमङ्गदगतो रामं लक्ष्मणः शुभया गिरा। 
उवाच परिपूर्णार्थः स्मृतिमान् प्रतिभानवान् ।। 6.4.44 ।।
हृतामवाप्य वैदेहीं क्षिप्रं हत्वा च रावणम्।
समृद्धार्थस्समृद्धार्थामयोध्यां प्रतियास्यसि ।। 6.4.45 ।।
महान्ति च निमित्तानि दिवि भूमौ च राघव। 
शुभानि तव पश्यामि सर्वाण्येवार्थसिद्धये ।। 6.4.46 ।।
अनुवाति शुभो वायुः सेनां मृदुहितः सुखः।
पूर्णवल्गुस्वराश्चेमे प्रवदन्ति मृगद्विजाः ।। 6.4.47 ।।
प्रसन्नाश्च दिशः सर्वा विमलश्च दिवाकरः।
उशनाश्च प्रसन्नार्चिरनु त्वां भार्गवो गतः ।। 6.4.48 ।।
ब्रह्मराशिर्विशुद्धश्च शुद्धाश्च परमर्षमः।
अर्चिष्मन्तः प्रकाशन्ते ध्रुवं सर्वे प्रदक्षिणम् ।। 6.4.49 ।।
त्रिशङ्कुर्विमलो भाति राजर्षिः सपुरोहितः।
पितामहवरोऽस्माकमिक्ष्वाकूणां महात्मनाम् ।। 6.4.50 ।।
विमले च प्रकाशेते विशाखे निरुपद्रवे। 
नक्षत्रवरमस्माकमिक्ष्वाकूणां महात्मनाम् ।। 6.4.51 ।।
नैर्ऋतं नैर्ऋतानां च नक्षत्रमभिपीड्यते।
मूलो मूलवता स्पृष्टो धूप्यते धूमकेतुना ।। 6.4.52 ।।
सर्वं चैतद्विनाशाय राक्षसानामुपस्थितम्। 
काले कालगृहीतानां नक्षत्रं ग्रहपीडितम् ।। 6.4.53 ।।
प्रसन्नाः सुरसाश्चापो वनानि फलवन्ति च।
प्रवान्त्यभ्यधिकं गन्धान् ययर्तुकुसुमा द्रुमाः ।। 6.4.54 ।।
व्यूढानि कपिसैन्यानि प्रकाशन्तेऽधिकं प्रभो।
देवानामिव सैन्यानि सङ्ग्रामे तारकामये ।। 6.4.55 ।। 
एवमार्य समीक्ष्यैतान् प्रीतो भवितुमर्हिसि। 
इति भ्रातरमाश्वास्य हृष्टः सौमित्रिरब्रवीत् ।। 6.4.56 ।।
अथावृत्य महीं कृत्स्नां जगाम महती चमूः।
ऋक्षवानरशार्दूलैर्नखदंष्ट्रायुधैर्वृता ।। 6.4.57 ।।
कराग्रैश्चरणाग्रैश्च वानरैरुत्थितं रजः।
भीममन्तर्दधे लोकं निवार्य सवितुः प्रभाम् ।। 6.4.58 ।।
सपर्वतवनाकाशां दक्षिणां हरिवाहिनी। 
छादयन्ती ययौ भीमा द्यामिवाम्बुदसन्तीतः ।। 6.4.59 ।।
उत्तरन्त्यां च सेनायां सततं बहुयोजनम्। 
नदीस्रोतांसि सर्वाणि सस्यन्दुर्विपरीतवत् ।। 6.4.60 ।।
सरांसि विमलाम्भांसि द्रुमाकीर्णांश्च पर्वतान्। 
समान् भूमिप्रदेशांश्च वनानि फलवन्ति च। 
मध्येन च समन्ताच्च तिर्यक्चाधश्च साऽविशत्। 6.4.61 ।।
समावृत्य महीं कृत्स्नां जगाम महती चमूः ।। 6.4.62 ।।
ते हृष्टमनसः सर्वे जग्मुर्मारुतरंहसः। 
हरयो राघवस्यार्थे समारोपितविक्रमाः ।। 6.4.63 ।।
हर्षवीर्यबलोद्रेकान् दर्शयन्तः परस्परम्।
यौवनोत्सेकजान् दर्पान् विविधांश्चक्रुरध्वनि ।। 6.4.64 ।।
तत्र केचिद् द्रुतं जग्मुरुत्पेतुश्च तथाऽपरे।
केचित् किलकिलां चक्रुर्वानरा वनगोचराः ।। 6.4.65 ।।
प्रास्फोटयंश्च पुच्छानि सन्निजघ्नुः पदान्यपि। 
भुजान् विक्षिप्य शैलांश्च द्रुमानन्ये बभञ्जिरे ।। 6.4.66 ।।
आरोहन्तश्च शृङ्गाणि गिरीणां गिरिगोचराः।
महानादान् विमुञ्चन्ति क्ष्वेलामन्ये प्रचक्रिरे ।। 6.4.67 ।।
ऊरुवेगैश्च ममृदुर्लताजालान्यनेकशः।
जृम्भमाणाश्च विक्रान्ता विचिक्रीडुः शिलाद्रुमैः ।। 6.4.68 ।।
शतैः शतसहस्रैश्च कोटीभिश्च सहस्रशः।
वानराणां तु घोराणां श्रीमत्परिवृता मही ।। 6.4.69 ।।
सा स्म याति दिवारात्रं महती हरिवाहिनी। 
हृष्टा प्रमुदिता सेना सुग्रीवेणाभिरक्षिता ।। 6.4.70 ।।
वानरास्त्वरितं यान्ति सर्वे युद्धाभिनन्दिनः। 
प्रमोक्षयिषवः सीतां मुहूर्तं क्कापि नासत ।। 6.4.71 ।।
ततः पादपसम्बाधनानामृगसमायुतम्। 
सह्यपर्वतमासेदुर्मलयं च महीधरम् ।। 6.4.72 ।।
काननानि विचित्राणि नदीप्रस्रवणानि च। 
पश्यन्नतिययौ रामः सह्यस्य मलयस्य च ।। 6.4.73 ।।
वकुलांस्तिलकांश्चूतानशोकान् सिन्धुवारकान्।
करवीरांश्च तिमिशान् भञ्जन्ति स्म प्लवङ्गमाः ।। 6.4.74 ।।
अङ्कोलांश्च करञ्जांश्च प्लक्षन्यग्रोधतिन्दुकान्। 
जम्बूकामलकान्नीपान् भञ्जन्ति स्म प्लवङ्गमाः ।। 6.4.75 ।।
प्रस्तरेषु च रम्येषु विविधाः काननद्रुमाः। 
वायुवेगप्रचलिताः पुष्पैरवकिरन्ति तान् ।। 6.4.76 ।।
मारुतः सुखसंस्पर्शो वाति चन्दनशीतलः।
षट्पदैरनुकूजद्भिर्वनेषु मधुगन्धिषु ।। 6.4.77 ।।
अधिकं शैलराजस्तु धातुभिः सुविभूषितः ।। 6.4.78 ।।
धातुभ्यः प्रसृतो रेणुर्वायुवेगविघट्टितः।
सुमहद्वानरानीकं छादयामास सर्वतः ।। 6.4.79 ।।
गिरिप्रस्थेषु रम्येषु सर्वतः सम्प्रपुष्पिताः। 
केतक्यः सिन्धुवाराश्च वासन्त्यश्च मनोरमाः ।। 6.4.80 ।।
माधव्यो गन्धपूर्णाश्च कुन्दगुल्माश्च पुष्पिताः।
चिरिबिल्वा मधूकाश्च वकुलाः प्रियकास्तथा ।। 6.4.81 ।।
स्फूर्जकास्तिलकाश्चैव नागवृक्षाश्च पुष्पिताः। 
चूताः पाटलयश्चैव कोविदाराश्च पुष्पिताः ।। 6.4.82 ।।
मुचुलिन्दार्जुनाश्चैव शिंशुपाः कुटजास्तथा। 
धवाः शाल्मलयश्चैव रक्ताः कुरबकास्तथा ।। 6.4.83 ।।
हिन्तालास्तिमिशाश्चैव चूर्णका नीपकास्तथा। 
नीलाशोकाश्च वरणा अङ्कोलाः पद्मकास्तथा। 
प्लवमानैः प्लवङ्गैस्तु सर्वे पर्याकुलीकृताः ।। 6.4.84 ।।
वाप्यस्तस्मिन् गिरौ शीताः पल्वलानि तथैव च।
चक्रवाकानुचरिताः कारण्डवनिषेविताः।
प्लवैः क्रौञ्चैश्च सङ्कीर्णा वराहमृगसेविताः ।। 6.4.85 ।।
ऋक्षैस्तरक्षुभिः सिंहैः शार्दूलैश्च भयावहैः। 
व्यालैश्च बहुभिर्भीमैः सेव्यमानाः समन्ततः ।। 6.4.86 ।।
पद्मैः सौगन्धिकैः फुल्लैः कुमुदैश्चोत्पलैस्तथा। 
वारिजैर्विविधैः पुष्पै रम्यास्तत्र जलाशयाः ।। 6.4.87 ।।
तस्य सानुषु कूजन्ति नानाद्विजगणास्तथा ।। 6.4.88 ।।
स्नात्वा पीत्वोदकान्यत्र जले क्रीडन्ति वानराः। 
अन्योन्यं प्लावयन्ति स्म शैलमारुह्य वानराः ।। 6.4.89 ।।
फलान्यमृतगन्धीनि मूलानि कुसुमानि च। 
बुभुजुर्वानरास्तत्र पादपानां मदोत्कटाः ।। 6.4.90 ।।
द्रोणमात्रप्रमाणानि लम्बमानानि वानराः। 
ययुः पिबन्तो हृष्टास्ते मधूनि मधुपिङ्गलाः ।। 6.4.91 ।।
पादपानवभञ्जन्तो विकर्षन्तस्तथा लताः।
विधमन्तो गिरिवरान् प्रययुः प्लवगर्षभाः ।। 6.4.92 ।।
वृक्षेभ्योऽन्ये तु कपयो नर्दन्तो मधुदर्पिताः। 
अन्ये वृक्षान् प्रपद्यन्ते प्रपतन्त्यपि चापरे ।। 6.4.93 ।।
बभूव वसुधा तैस्तु सम्पूर्णा हरियूथपैः। 
यथा कलमकेदारैः पक्वैरिव वसुन्धरा ।। 6.4.94 ।।
महेन्द्रमथ सम्प्राप्य रामो राजीवलोचनः। 
अध्यारोहन्महाबाहुः शिखरं द्रुमभूषितम् ।। 6.4.95 ।।
ततः शिखरमारुह्य रामो दशरथात्मजः। 
कूर्ममीनसमाकीर्णमपश्यत् सलिलाकरम् ।। 6.4.96 ।।
ते सह्यं समतिक्रम्य मलयञ्च महागिरिम्।
आसेदुरानुपूर्व्येण समुद्रं भीमनिस्वनम् ।। 6.4.97 ।।
अवरुह्य जगामाशु वेलावनमनुत्तमम्। 
रामो रमयतं श्रेष्ठः ससुग्रीवः सलक्ष्मणः ।। 6.4.98 ।।
अथ धौतोपलतलां तोयौघैः सहसोत्थितैः। 
वेलामासाद्य विपुलां रामो वचनमब्रवीत् ।। 6.4.99 ।।
एते  वयमनुप्राप्ताः सुग्रीव वरुणालयम्। 
इहेदानीं विचिन्ता सा या नः पूर्वं समुत्थिता ।। 6.4.100 ।।
अतः परमतीरोऽयं सागरः सरितां पतिः।
न चायमनुपायेन शक्यस्तरितुमर्णवः ।। 6.4.101 ।।
तदिहैव निवेशोऽस्तु मन्त्रः प्रस्तूयतामिति। 
यथेदं वानरबलं परं पारमवाप्नुयात् ।। 6.4.102 ।।
इतीव स महाबाहुः सीताहरणकर्शितः।
रामः सागरमासाद्य वासमाज्ञापयत्तदा ।। 6.4.103 ।।
सर्वाः सेना निवेश्यन्तां वेलायां हरिपुङ्गव।
सम्प्राप्तो मन्त्रकालो नः सागरस्यास्य लङ्घने ।। 6.4.104 ।।
स्वां स्वां सेनां समुत्सृज्य मा च कश्चित् कुतो व्रजेत्।
गच्छन्तु वानराः शूरा ज्ञेयं छन्नं बलं च नः ।। 6.4.105 ।।
रामस्य वचनं श्रुत्वा सुग्रीवः सहलक्ष्मणः।
सेनां न्यवेशयत्तीरे सागरस्य द्रुमायुते ।। 6.4.106 ।।
विरराज समीपस्थं सागरस्य च तद्बलम्।
मधुपाण्डुजलः श्रीमान् द्वितीय इव सागरः ।। 6.4.107 ।।
वेलावनमुपागम्य ततस्ते हरिपुङ्गवाः। 
विनिविष्टाः परं पारं काङ्क्षमाणा महोदधेः ।। 6.4.108 ।।
तेषां निविशमानानां सैन्यसन्नाहनिःस्वनः।
अन्तर्धाय महानादमर्णवस्य प्रशुश्रुवे ।। 6.4.109 ।।
सा वानराणां ध्वजिनी सुग्रीवेणाभिपालिता।
त्रिधा निविष्टा महती रामस्यार्थपराऽभवत् ।। 6.4.110 ।।
सा महार्णवमासाद्य हृष्टा वानरवाहिनी। 
वायुवेगसमाधूतं पश्यमाना महार्णवम् ।। 6.4.111 ।।
दूरपारमसम्बाधं रक्षोगणनिषेवितम्। 
पश्यन्तो वरुणावासं निषेदुर्हरियूथपाः ।। 6.4.112 ।।
चण्डनक्रग्रहं घोरं क्षपादौ दिवसक्षये।
हसन्तमिव फेनौघैर्नृत्यन्तमिव चोर्मिभिः ।। 6.4.113 ।।
चन्द्रोदयसमुद्धूतं प्रतिचन्द्रसमाकुलम् ।। 6.4.114 ।।
[पिनष्टीव तरङ्गाग्रैरर्णवः फेनचन्दनम्।
तदादाय करैरिन्दुर्लिम्पतीव दिगङ्गनाः ।।] 
चण्डानिलमहाग्राहैः कीर्णं तिमितिमिङ्गिलैः ।। 6.4.115 ।।
दीप्तभोगैरिवाकीर्णं भुजङ्गैर्वरुणालयम्। 
अवगाढं महासत्त्वैर्नानाशैलसमाकुलम्। 
सुदुर्गं दुर्गमार्गं तमगाधमसुरालयम् ।। 6.4.116 ।।
मकरैर्नागभोगैश्च विगाढा वातलोलिताः। 
उत्पेतुश्च निपेतुश्च प्रवृद्धा जलराशयः ।। 6.4.117 ।।
अग्निचूर्णमिवाविद्धं भास्वराम्बु महोरगम्।
सुरारिविषयं घोरं पातालविषमं सदा ।। 6.4.118 ।।
सागरं चाम्बरप्रख्यमम्बरं सागरोपमम्।
सागरं चाम्बरं चेति निर्विशेषमदृश्यत ।। 6.4.119 ।।
सम्पृक्तं नभसाप्यम्भः सम्पृक्तं च नभोऽम्भसा। 
तादृग्रूपे स्म दृश्येते तारारत्नसमाकुले ।। 6.4.120 ।।
समुत्पतितमेघस्य वीचिमालाकुलस्य च। 
विशेषो न द्वयोरासीत् सागरस्याम्बरस्य च ।। 6.4.121 ।।
अन्योन्यमाहताः सक्ताः सस्वनुर्भीमनिस्वनाः।
ऊर्मयः सिन्धुराजस्य महाभेर्य इवाहवे ।। 6.4.122 ।।
रत्नौघजलसन्नादं विषक्तमिव वायुना। 
उत्पतन्तमिव क्रुद्धं यादोगणसमाकुलम् ।। 6.4.123 ।।
ददृशुस्ते महोत्साहा वाताहतजलाशयम्। 
अनिलोद्धूतमाकाशे प्रवल्गन्तमिवोर्मिभिः ।। 6.4.124 ।।
ततो विस्मयमापन्ना ददृशुर्हरयस्तदा। 
भ्रान्तोर्मिजलसन्नादं प्रलोलमिव सागरम् ।। 6.4.125 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुर्थः सर्गः ।। 4 ।।
सा तु नीलेन विधिवत् स्वारक्षा सुसमाहिता।
सागरस्योत्तरे तीरे साधु सेना निवेशिता ।। 6.5.1 ।।
मैन्दश्च द्विविदश्चोभौ तत्र वानरपुङ्गवौ।
विचेरतुश्च तां सेनां रक्षार्थं सर्वतो दिशम् ।। 6.5.2 ।।
निविष्टायां तु सेनायां तीरे नदनदीपतेः।
पार्श्वस्थं लक्ष्मणं दृष्ट्वा रामो वचनमब्रवीत् ।। 6.5.3 ।।
शोकश्च किल कालेन गच्छता ह्यपगच्छति।
मम चापश्यतः कान्तामहन्यहनि वर्धते ।। 6.5.4 ।।
न मे दुःखं प्रिया दूरे न मे दुःखं हृतेति वा। 
एतदेवानुशोचामि वयोऽस्या ह्यतिवर्तते ।। 6.5.5 ।।
वाहि वात यतः कान्ता तां स्पृष्ट्वा मामपि स्पृश।
त्वयि मे गात्रसंस्पर्शश्चन्द्रे दृष्टिसमागमः ।। 6.5.6 ।।
तन्मे दहति गात्राणि विषं पीतमिवाशये।
हा नाथेति प्रिया सा मां ह्रियमाणा यदब्रवीत् ।। 6.5.7 ।।
तद्वियोगेन्धनवता तच्चिन्ताविपुलार्चिषा। 
रात्रिन्दिवं शरीरं मे दह्यते मदनाग्निना ।। 6.5.8 ।।
अवगाह्यार्णवं स्वप्स्ये सौमित्रे भवता विना। 
कथञ्चित् प्रज्वलन् कामः स मा सुप्तं जले दहेत् ।। 6.5.9 ।।
बह्वेतत्कामयानस्य शक्यमेतेन जीवितुम्। 
यदहं सा च वामोरूरेकां धरणिमाश्रितौ ।। 6.5.10 ।।
केदारस्येव केदारः सोदकस्य निरूदकः। 
उपस्नेहेन जीवामि जीवन्तीं यच्छृणोमि ताम् ।। 6.5.11 ।।
कदा नु खलु सुश्रोणीं शतपत्रायतेक्षणाम्। 
विजित्य शत्रून् द्रक्ष्यामि सीतां स्फीतामिव श्रियम् ।। 6.5.12 ।।
कदा नु चारु बिम्बोष्ठं तस्याः पद्ममिवाननम्। 
ईषदुन्नम्य पास्यामि रसायनमिवातुरः ।। 6.5.13 ।।
तस्यास्तु संहतौ पीनौ स्तनौ तालफलोपमौ।
कदा नु खलु सोत्कम्पौ श्लिष्यन्त्या मां भजिष्यतः ।। 6.5.14 ।।
सा नूनमसितापाङ्गी रक्षोमध्यगता सती। 
मन्नाथा नाथहीनेव त्रातारं नाधिगच्छति ।। 6.5.15 ।।
कथं जनकराजस्य दुहिता सा मम प्रिया। 
राक्षसीमध्यगा शेते स्नुषा दशरथस्य च ।। 6.5.16 ।।
कदाऽविक्षोभ्यरक्षांसि सा विधूयोत्पतिष्यति। 
विधूय जलदान्नीलान् शशिरेखा शरत्स्विव ।। 6.5.17 ।।
स्वभावतनुका नूनं शोकेनानशनेन च। 
भूयस्तनुतरा सीता देशकालविपर्ययात् ।। 6.5.18 ।।
कदा नु राक्षसेन्द्रस्य निधायोरसि सायकान्। 
सीतां प्रत्याहरिष्यामि शोकमुत्सृज्य मानसम् ।। 6.5.19 ।।
कदा नु खलु मां साध्वी सीता सुरसुतोपमा। 
सोत्कण्ठा कण्ठमालम्ब्य मोक्ष्यत्यानन्दजं पयः ।। 6.5.20 ।।
कदा शोकमिमं घोरं मैथिलीविप्रयोगजम्। 
सहसा विप्रमोक्ष्यामि वासः शुक्लेतरं यथा ।। 6.5.21 ।।
एवं विलपतस्तस्य तत्र रामस्य धीमतः। 
दिनक्षयान्मन्दरुचिर्भास्करोऽस्तमुपागमत् ।। 6.5.22 ।।
आश्वासितो लक्ष्मणेन रामः सन्ध्यामुपासत ।। 6.5.23 ।।
स्मरन् कमलपत्राक्षीं सीतां शोकाकुलीकृतः ।। 6.5.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चमः सर्गः ।। 5 ।।
लङ्कायां तु कृतं कर्म घोरं दृष्ट्वा भयावहम्। 
राक्षसेन्द्रो हनुमता शोकेणेव महात्मना।
अब्रवीद्राक्षसान् सर्वान् ह्रिया किञ्चिदवाङ्मुखः ।। 6.6.1 ।।
धर्षिता च प्रविष्टा च लङ्का दुष्प्रसहा पुरी। 
तेन वानरमात्रेण दृष्टा सीता च जानकी ।। 6.6.2 ।।
प्रासादो धर्षितश्चैत्यः प्रवरा राक्षसा हताः।
आविला च पुरी लङ्का सर्वा हनुमता कृता ।। 6.6.3 ।।
किं करिष्यामि भद्रं वः किं वा युक्तमनन्तरम्। 
उच्यतां नः समर्थं यत् कृतं च सुकृतं भवेत् ।। 6.6.4 ।।
मन्त्रमूलं हि विजयं प्राहुरार्या मनस्विनः।
तस्माद्वै रोचये मन्त्रं रामं प्रति महाबलाः ।। 6.6.5 ।।
त्रिविधाः पुरुषा लोके उत्तमाधममध्यमाः। 
तेषां तु समवेतानां गुणदोषो वदाम्यहम् ।। 6.6.6 ।।
मन्त्रिभिर्हितसंयुक्तैः समर्थैर्मन्त्रनिर्णये।
मित्रैर्वापि समानार्थैर्बान्धवैरपि वा हितैः ।। 6.6.7 ।। 
सहितो मन्त्रयित्वा यः कर्मारम्भान् प्रवर्तयेत्।
दैवे च कुरुते यत्नं तमाहुः पुरुषोत्तमम् ।। 6.6.8 ।।
एकोऽर्थं विमृशेदेको धर्मे प्रकुरुते मनः। 
एकः कार्याणि कुरुते तमाहुर्मध्यमं नरम् ।। 6.6.9 ।।
गुणदोषावनिश्चित्य त्यक्त्वा धर्मव्यपाश्रयम्। 
करिष्यामीति यः कार्यमुपेक्षेत् स नराधमः ।। 6.6.10 ।।
यथेमे पुरुषा नित्यमुत्तमाधममध्यमाः। 
एवं मन्त्रा हि विज्ञेया उत्तमाधममध्यमाः ।। 6.6.11 ।।
ऐकमत्यमुपागम्य शास्त्रदृष्टेन चक्षुषा। 
मन्त्रिणो यत्र निरतास्तमाहुर्मन्त्रमुत्तमम् ।। 6.6.12 ।।
बह्व्योऽपि मतयो भूत्वा मन्त्रिणामर्थनिर्णये।
पुनर्यत्रैकतां प्राप्ताः स मन्त्रो मध्यमः स्मृतः ।। 6.6.13 ।।
अन्योन्यं मतिमास्थाय यत्र सम्प्रतिभाष्यते। 
न चैकमत्ये श्रेयोऽस्ति मन्त्रः सोऽधम उच्यते ।। 6.6.14 ।।
तस्मात् सुमन्त्रितं साधु भवन्तो मतिमत्तमाः। 
कार्यं सम्प्रतिपद्यन्तामेतत् कृत्यं मतं मम ।। 6.6.15 ।।
वानराणां हि वीराणां सहस्रैः परिवारितः।
रामोऽभ्येति पुरीं लङ्कामस्माकमुपरोधकः ।। 6.6.16 ।।
तरिष्यति च सुव्यक्तं राघवः सागरं सुखम् ।। 6.6.17 ।।
तरसा युक्तरूपेण सानुजः सबलानुगः।
समुद्रमुच्छोषयति वीर्येणान्यत् करोति वा ।। 6.6.18 ।।
अस्मिन्नेवङ्गते कार्ये विरुद्धे वानरैः सह।
हितं पुरे च सैन्ये च सर्वं सम्मन्त्र्यतां मम ।। 6.6.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षष्ठः सर्गः ।। 6 ।।
इत्युक्ता राक्षसेन्द्रेण राक्षसास्ते महाबलाः।
ऊचुः प्राञ्जलयः सर्वे रावणं राक्षसेश्वरम्। 
द्विषत्पक्षमविज्ञाय नीतिबाह्यास्त्वबुद्धयः।
[ अविज्ञायात्मपक्षं च राजानं भीषयन्ति हि ]  ।। 6.7.1 ।।
राजन् परिघशक्त्यृष्टिशूलपट्टिशसङ्कुलम्। 
सुमहन्नो बलं कस्माद्विषादं भजते भवान् ।। 6.7.2 ।।
त्वया भोगवतीं गत्वा निर्जिताः पन्नगा युधि ।। 6.7.3 ।।
कैलासशिखरावासी यक्षैर्बहुभिरावृतः। 
सुमहत् कदनं कृत्वा वश्यस्ते धनदः कृतः ।। 6.7.4 ।।
स महेश्वरसख्येन श्लाघमानस्त्वया विभो।
निर्जितः समरे रोषाल्लोकपालो महाबलः ।। 6.7.5 ।।
विनिहत्य च यक्षौघान् विक्षोभ्य च विगृह्य च। 
त्वया कैलासशिखराद्विमानमिदमाहृतम् ।। 6.7.6 ।।
मयेन दानवेन्द्रेण त्वद्भयात् सख्यमिच्छता। 
दुहिता तव भार्यार्थे दत्ता राक्षसपुङ्गव ।। 6.7.7 ।।
दानवेन्द्रो मधुर्नाम वीर्योत्सिक्तो दुरासदः। 
विगृह्य वशमानीतः कुम्भीनस्याः सुखावहः ।। 6.7.8 ।।
निर्जितास्ते महाबाहो नागा गत्वा रसातलम्। 
वासुकिस्तक्षकः शङ्खो जटी च वशमाहृताः ।। 6.7.9 ।।
अक्षया बलवन्तश्च शूरा लब्धवराः पुनः। 
त्वया संवत्सरं युद्ध्वा समरे दानवा विभो ।। 6.7.10 ।।
स्वबलं समुपाश्रित्य नीता वशमरिन्दम। 
मायाश्चाधिगतास्तत्र बहवो रक्षसाधिप। 
[ निर्जिताः समरे रोषाल्लोकपाला महाबलाः।
देवलोकमितो गत्वा शक्रश्चापि विनिर्जितः ।। ]  ।। 6.7.11 ।।
शूराश्च बलवन्तश्च वरुणस्य सुता रणे। 
निर्जितास्ते महाबाहो चतुर्विधबलानुगाः ।। 6.7.12 ।।
मृत्युदण्डमहाग्राहं शाल्मलिद्रुममण्डितम्। 
कालपाशमहावीचिं यमकिङ्करपन्नगम् ।। 6.7.13 ।।
अवगाह्य त्वया राजन् यमस्य बलसागरम्। 
जयश्च विपुलः प्राप्तो मृत्युश्च प्रतिषेधितः ।। 6.7.14 ।।
सुयुद्धेन च ते सर्वे लोकास्तत्र विलोलिताः ।। 6.7.15 ।।
क्षत्रियैर्बहुभिर्वीरैः शक्रतुल्यपराक्रमैः।
आसीद्वसुमती पूर्णा महद्भिरिव पादपैः ।। 6.7.16 ।।
तेषां वीर्यगुणोत्साहैर्न समो राघवो रणे। 
प्रसह्य ते त्वया राजन् हताः परमदुर्जयाः ।। 6.7.17 ।।
तिष्ठ वा किं महाराज श्रमेण तव वानरान्।
अयमेको महाबाहुरिन्द्रजित् क्षपयिष्यति ।। 6.7.18 ।।
अनेन हि महाराज माहेश्वरमनुत्तमम्। 
इष्ट्वा यज्ञं वरो लब्धो लोके परमदुर्लभः ।। 6.7.19 ।।
शक्तितोमरमीनं च विनिकीर्णान्त्रशैवलम्। 
गजकच्छपसम्बाधमश्वमण्डूकसङ्कुलम् ।। 6.7.20 ।।
रुद्रादित्यमहाग्राहं मरुद्वसुमहोरगम्।
रथाश्वगजतोयौघं पदातिपुलिनं महत् ।। 6.7.21 ।।
अनेन हि समासाद्य देवानां बलसागरम्। 
गृहीतो दैवतपतिर्लङ्कां चापि प्रवेशितः ।। 6.7.22 ।।
पितामहनियोगाच्च मुक्तः शम्बरवृत्रहा। 
गतस्त्रिविष्टपं राजन् सर्वदेवनमस्कृतः ।। 6.7.23 ।।
तमेवं त्वं महाराज विसृजेन्द्रजितं सुतम्।
यावद्वानरसेनां तां सरामां नयति क्षयम् ।। 6.7.24 ।।
राजन्नापदयुक्तेयमागता प्राकृताज्जनात्।
हृदि नैव त्वया कार्या त्वं वधिष्यसि राघवम् ।। 6.7.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तमः सर्गः ।। 7 ।।
ततो नीलाम्बुदनिभः प्रहस्तो नाम राक्षसः।
अब्रवीत् प्राञ्जलिर्वाक्यं शूरः सेनापतिस्तदा ।। 6.8.1 ।।
देवदानवगन्धर्वाः पिशाचपतगोरगाः। 
न त्वां धर्षयितुं शक्ताः किं पुनर्वानरा रणे ।। 6.8.2 ।।
सर्वे प्रमत्ता विश्वस्ता वञ्चिताः स्म हनूमता। 
न हि मे जीवतो गच्छेज्जीवन् स वनगोचरः ।। 6.8.3 ।।
सर्वां सागरपर्यन्तां सशैलवनकाननाम्। 
करोम्यवानरां भूमिमाज्ञापयतु मा भवान् ।। 6.8.4 ।।
रक्षां चैव विधास्यामि वानराद्रजनीचर। 
नागमिष्यति ते दुःखं किञ्चिदात्मापराधजम् ।। 6.8.5 ।।
अब्रवीत्तु सुसङ्क्रुद्धो दुर्मुखो नाम राक्षसः। 
इदं न क्षमणीयं हि सर्वेषां नः प्रधर्षणम् ।। 6.8.6 ।।
अयं परिभवो भूयः पुरस्यान्तःपुरस्य च। 
श्रीमतो राक्षसेन्द्रस्य वानरेण प्रधर्षणम् ।। 6.8.7 ।।
अस्मिन् मुहूर्ते हत्वैको निवर्तिष्यामि वानरान्। 
प्रविष्टान् सागरं भीममम्बरं वा रसातलम् ।। 6.8.8 ।।
ततोऽब्रवीत् सुसङ्क्रुद्धो वज्रदंष्ट्रो महाबलः। 
प्रगृह्य परिघं घोरं मांसशोणितरूषितम् ।। 6.8.9 ।।
किं वो हनुमता कार्यं कृपणेन तपस्विना। 
रामे तिष्ठति दुर्धर्षे ससुग्रीवे सलक्ष्मणे ।। 6.8.10 ।।
अद्य रामं ससुग्रीवं परिघेण सलक्ष्मणम्।
आगमिष्यामि हत्वैको विक्षोभ्य हरिवाहिनीम् ।। 6.8.11 ।।
इदं ममापरं वाक्यं शृणु राजन् यदीच्छसि। 
उपाय कुशलो ह्येव जयेच्छत्रूनतन्द्रितः ।। 6.8.12 ।।
कामरूपधराः शूराः सुभीमा भीमदर्शनाः। 
राक्षसा वा सहस्राणि राक्षसाधिप निश्चिताः ।। 6.8.13 ।।
काकुत्स्थमुपसङ्गम्य बिभ्रतो मानुषं वपुः।
सर्वे ह्यसम्भ्रमा भूत्वा ब्रुवन्तु रघुसत्तमम् ।। 6.8.14 ।।
प्रेषिता भरतेन स्म भ्रात्रा तव यवीयसा।
[ तवागमनमुद्दिश्य कृत्यमात्ययिकं त्विति ।। ]
स हि सेनां समुत्थाप्य क्षिप्रमेवोपयास्यति ।। 6.8.15 ।।
ततो वयमितस्तूर्णं शूलशक्तिगदाधरः। 
चापबाणासिहस्ताश्च त्वरितास्तत्र याम ह ।। 6.8.16 ।।
आकाशे गणशः स्थित्वा हत्वा तां हरिवाहिनीम्। 
अश्मशस्त्रमहावृष्ट्या प्रापयाम यमक्षयम् ।। 6.8.17 ।।
एवं चेदुपसर्पेतामनयं रामसक्ष्मणौ। 
अवश्यमपनीतेन जहतामेव जीवितम् ।। 6.8.18 ।।
कौम्भकर्णिस्ततो वीरो निकुम्भो नाम वीर्यवान्।
अब्रवीत् परमक्रुद्धो रावणं लोकरावणम् ।। 6.8.19 ।।
सर्वे भवन्तस्तिष्ठन्तु महाराजेन सङ्गताः।
अहमेको हनिष्यामि राघवं सहलक्ष्मणम्। 
सुग्रीवं च हनूमन्तं सर्वानेव च वानरान् ।। 6.8.20 ।।
ततो वज्रहनुर्नाम राक्षसः पर्वतोपमः। 
क्रुद्धः परिलिहन् वक्त्रं जिह्वया वाक्यमब्रवीत् ।। 6.8.21 ।।
स्वैरं कुर्वन्तु कार्याणि भवन्तो विगतज्वराः। 
एकोऽहं भक्षयिष्यामि तान् सर्वान् हरियूथपान् ।। 6.8.22 ।।
स्वस्थाः क्रीडन्तु निश्चिन्ताः पिबन्तो मधुवारुणीम् ।। 6.8.23 ।।
अहमेको वधिष्यामि सुग्रीवं सहलक्ष्मणम्। 
अङ्गदं च हनूमन्तं रामं च रणकुञ्जरम् ।। 6.8.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टमः सर्गः ।। 8 ।।
ततो निकुम्भो रभसः सूर्यशत्रुर्महाबलः। 
सुप्तघ्नो यज्ञहा रक्षो महापार्श्वो महोदरः ।। 6.9.1 ।।
अग्निकेतुश्च दुर्धर्षो रश्मिकेतुश्च राक्षसः। 
इन्द्रजिच्च महातेजा बलवान् रावणात्मजः ।। 6.9.2 ।।
प्रहस्तोऽथ विरूपाक्षो वज्रदंष्ट्रो महाबलः। 
धूम्राक्षश्चातिकायश्च दुर्मुखश्चैव राक्षसः ।। 6.9.3 ।।
परिघान् पट्टिशान् प्रासान् शक्तिशूलपरश्वधान्। 
चापानि च सबाणानि खड्गांश्च विपुलान् शितान् ।। 6.9.4 ।।
प्रगृह्य परमक्रुद्धाः समुत्पत्य च राक्षसाः। 
अब्रुवन् रावणं सर्वे प्रदीप्ता इव तेजसा ।। 6.9.5 ।।
अद्य रामं वधिष्यामः सुग्रीवं च सलक्ष्मणम्। 
कृपणं च हनूमन्तं लङ्का येन प्रधर्षिता ।। 6.9.6 ।।
तान् गृहीतायुधान् सर्वान् वारयित्वा विभीषणः। 
अब्रवीत् प्राञ्जलिर्वाक्यं पुनः प्रत्युपवेश्य तान् ।। 6.9.7 ।।
अप्युपायैस्त्रिभिस्तात योऽर्थः प्राप्तुं न शक्यते।
तस्य विक्रमकालांस्तान् युक्तानाहुर्मनीषिणः ।। 6.9.8 ।।
प्रमत्तेष्वभियुक्तेषु दैवेन प्रहृतेषु च। 
विक्रमास्तात सिद्ध्यन्ति परीक्ष्य विधिना कृताः ।। 6.9.9 ।।
अप्रमत्तं कथं तं तु विजिगीषुं बले स्थितम्। 
जितरोषं दुराधर्षं प्रधर्षयितुमिच्छथ ।। 6.9.10 ।।
समुद्रं लङ्घयित्वा तु घोरं नदनदीपतिम्। 
कृतं हनुमता कर्म दुष्करं तर्कयेत वा ।। 6.9.11 ।।
बलान्यपरिमेयानि वीर्याणि च निशाचराः। 
परेषां सहसाऽवज्ञा न कर्तव्या कथञ्चन ।। 6.9.12 ।।
किं च राक्षसराजस्य रामेणापकृतं पुरा। 
आजहार जनस्थानाद्यस्य भार्यां यशस्विनः ।। 6.9.13 ।।
खरो यद्यतिवृत्तस्तु रामेण निहतो रणे। 
अवश्यं प्राणिनां प्राणा रक्षितव्या यथाबलम् ।। 6.9.14 ।।
अयशस्यमनायुष्यं परदाराभिमर्शनम्। 
अर्थक्षयकरं घोरं पापस्य च पुनर्भवम् ।। 6.9.15 ।।
एतन्निमित्तं वैदेह्या भयं नः सुमहद्भवेत्। 
आहृता सा परित्याज्या कलहार्थे कृतेन किम् ।। 6.9.16 ।।
न नः क्षमं वीर्यवता तेन धर्मानुवर्तिना। 
वैरं निरर्थकं कर्तुं दीयतामस्य मैथिली ।। 6.9.17 ।।
यावन्न सगजां साश्वां बहुरत्नसमाकुलाम्।
पुरीं दारयते बाणैर्दीयतामस्य मैथिली ।। 6.9.18 ।।
यावत् सुघोरा महती दुर्द्धर्षा हरिवाहिनी। 
नावस्कन्दति नो लङ्कां तावत्सीता प्रदीयताम् ।। 6.9.19 ।।
विनश्येद्धि पुरी लङ्का शूराः सर्वे च राक्षसाः। 
रामस्य दयिता पत्नी स्वयं न यदि दीयते ।। 6.9.20 ।।
प्रसादये त्वां बन्धुत्वात्कुरुष्व वचनं मम।
हितं पथ्यमहं ब्रूमि दीयतामस्य मैथिली ।। 6.9.21 ।।
पुरा शरत्सूर्यमरीचिसन्निभान् नवाग्रपुङ्खान् सुदृढान्नृपात्मजः। 
सृजत्यमोघान् विशिखान् वधाय ते प्रदीयतां दाशरथाय मैथिली ।। 6.9.22 ।।
त्यज स्वकोपं सुखधर्मनाशनं भजस्व धर्मं रतिकीर्तिवर्द्धनम्। 
प्रसीद जीवेम सपुत्रबान्धवाः प्रदीयतां दाशरथाय मैथिली ।। 6.9.23 ।।
विभीषणवचः श्रुत्वा रावणो राक्षसेश्वरः।
विसर्जयित्वा तान् सर्वान् प्रविवेश स्वकं गृहम् ।। 6.9.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे नवमः सर्गः ।। 9 ।।
ततः प्रत्युषसि प्राप्ते प्राप्तधर्मार्थनिश्चयः। 
राक्षसाधिपतेर्वेश्म भीमकर्मा विभीषणः ।। 6.10.1 ।।
शैलाग्रचयसङ्काशं शैलशृङ्गमिवोन्नतम्। 
सुविभक्तमहाकक्ष्यं महाजनपरिग्रहम् ।। 6.10.2 ।।
मतिमद्भिर्महामात्रैरनुरक्तैरधिष्ठितम्। 
राक्षसैश्चाप्तपर्याप्तैः सर्वतः परिरक्षितम् ।। 6.10.3 ।।
मत्तमातङ्गनिश्वासैर्व्याकुलीकृतमारुतम्। 
शङ्खघोषमहाघोषं तूर्यनादानुनादितम् ।। 6.10.4 ।।
प्रमदाजनसम्बाधं प्रजल्पितमहापथम्। 
तप्तकाञ्चननिर्यूहं भूषणोत्तमभूषितम् ।। 6.10.5 ।।
गन्धर्वाणामिवावासमालयं मरुतामिव। 
रत्नसञ्चयसम्बाधं भवनं भोगिनामिव ।। 6.10.6 ।।
तं महाभ्रमिवादित्यस्तेजोविस्तृतरश्मि(मा)वान्। 
अग्रजस्यालयं वीरः प्रविवेश महाद्युतिः ।। 6.10.7 ।।
पुण्यान् पुण्याहघोषांश्च वेदविद्भिरुदाहृतान्। 
शुश्राव सुमहातेजा भ्रातुर्विजयसंश्रितान् ।। 6.10.8 ।।
पूजितान् दधिपात्रैश्च सर्पिर्भिः सुमनोक्षतैः। 
मन्त्रवैदविदो विप्रान् ददर्श सुमहाबलः ।। 6.10.9 ।।
स पूज्यमानो रक्षोभिर्दीप्यमानः स्वतेजसा। 
आसनस्थं महावाहुर्ववन्दे धनदानुजम् ।। 6.10.10 ।।
स राजदृष्टिसम्पन्नमासनं हेमभूषितम्। 
जगाम समुदाचारं प्रयुज्याचारकोविदः ।। 6.10.11 ।।
स रावणं महात्मानं विजने मन्त्रिसन्निधौ। 
उवाच हितमत्यर्थं वचनं हेतुनिश्चितम् ।। 6.10.12 ।।
प्रसाद्य भ्रातरं ज्येष्ठं सान्त्वेनोपस्थितक्रमः। 
देशकालार्थसंवादी दृष्टलोकपरावरः ।। 6.10.13 ।।
यदाप्रभृति वैदेही सम्प्राप्तेमां पुरीं तव। 
तदाप्रभृति दृश्यन्ते निमित्तान्यशुभानि नः ।। 6.10.14 ।।
सस्फुलिङ्गः सधूमार्चिः सधूमकलुषोदयः। 
मन्त्रसन्धुक्षितोऽप्यग्निर्न सम्यगभिवर्धते ।। 6.10.15 ।।
अग्निष्ठेष्वग्निशालासु तथा ब्रह्मस्थलीषु च। 
सरीसृपाणि दृश्यन्ते हव्येषु च पिपीलिकाः ।। 6.10.16 ।।
गवां पयांसि स्कन्नानि विमदा वीरकुञ्जराः। 
दीनमश्वाः प्रहेषन्ते न च ग्रासाभिनन्दिनः ।। 6.10.17 ।।
खरोष्ट्राश्वतरा राजन् भिन्नरोमाः स्रवन्ति नः। 
न स्वभावेऽवतिष्ठन्ते विधानैरपि चिन्तिताः ।। 6.10.18 ।।
वायसाः सङ्घशः क्रूरा व्याहरन्ति समन्ततः। 
समवेताश्च दृश्यन्ते विमानाग्रेषु सङ्घशः ।। 6.10.19 ।।
गृध्राश्च परिलीयन्ते पुरीमुपरिपिण्डिताः। 
उपपन्नाश्च सन्ध्ये द्वे व्याहरन्त्यशिवं शिवाः ।। 6.10.20 ।।
क्रव्यादानां मृगाणां च पुरद्वारेषु सङ्घशः। 
श्रूयन्ते विपुला घोषाः सविस्फूर्जथुनिस्वनाः ।। 6.10.21 ।।
तदेवं प्रस्तुते कार्ये प्रायश्चित्तमिदं क्षमम्। 
रोचते यदि वैदेही राघवाय प्रदीयताम् ।। 6.10.22 ।।
इदं च यदि वा मोहाल्लोभाद्वा व्याहृतं मया। 
तत्रापि च महाराज न दोषं कर्तुमर्हसि ।। 6.10.23 ।।
अयं च दोषः सर्वस्य जनस्यास्योपलक्ष्यते।
रक्षसां राक्षसीनां च पुरस्यान्तःपुरस्य च ।। 6.10.24 ।।
श्रावणे चास्य मन्त्रस्य निवृत्ताः सर्वमन्त्रिणः।
अवश्यं च मया वाच्यं यद्दृष्टमपि वा श्रुतम् ।। 6.10.25 ।।
सम्प्रधार्य यथान्यायं तद्भवान् कर्तुमर्हति ।। 6.10.26 ।।
इति स्म मन्त्रिणां मध्ये भ्राता भ्रातरमूचिवान्। 
रावणं राक्षसश्रेष्ठं पथ्यमेतद्विभीषणः ।। 6.10.27 ।।
हितं महार्थं मृदु हेतुसंहितं व्यतीतकालायतिसम्प्रतिक्षमम्। 
निशम्य तद्वाक्यमुपस्थितज्वरः प्रसङ्गवानुत्तरमेतदब्रवीत् ।। 6.10.28 ।।
भयं न पश्यामि कुतश्चिदप्यहं न राघवः प्राप्स्यति जातु मैथिलीम्।
सुरैः सहेन्द्रैरपि सङ्गतः कथं ममाग्रतः स्थास्यति लक्ष्मणाग्रजः ।। 6.10.29 ।।
इतीदमुक्त्वा सुरसैन्यनाशनो महाबलः संयति चण्डविक्रमः। 
दशाननो भ्रातरमाप्तवादिनं विसर्जयामास तदा विभीषणम् ।। 6.10.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे दशमः सर्गः ।। 10 ।।
स बभूव कृशो राजा मैथिलीकाममोहितः। 
असम्मानाच्च सुहृदां पापः पापेन कर्मणा ।। 6.11.1 ।।
[ अतीव कामसम्पन्नो वैदेहीमनुचिन्तयन्।] 
अतीतसमये काले तस्मिन् वै युधि रावणः।
अमात्यैश्च सुहृद्धिश्च मन्त्रकालममन्यत ।। 6.11.2 ।।
स हेमजालविततं मणिविद्रुमभूषितम्। 
उपगम्य विनीताश्वमारुरोह महारथम् ।। 6.11.3 ।।
तमास्थाय रथश्रेष्ठं महामेघसमस्वनम्। 
प्रययौ राक्षसश्रेष्ठो दशग्रीवः सभां प्रति ।। 6.11.4 ।।
असिचर्मधरा योधाः सर्वायुधधरास्तथा। 
राक्षसा राक्षसेन्द्रस्य पुरतः सम्प्रतस्थिरे ।। 6.11.5 ।।
नानाविकृतवेषाश्च नानाभूषणभूषिताः। 
पार्श्वतः पृष्ठतश्चैनं परिवार्य ययुस्ततः ।। 6.11.6 ।।
रथैश्चातिरथाः शीघ्रं मत्तैश्च वरवारणैः। 
अनूत्पेतुर्दशग्रीवमाक्रीडद्भिश्च वाजिभिः ।। 6.11.7 ।।
गदापरिघहस्ताश्च शक्तितोमरपाणयः। 
परश्वधधराश्चान्ये तथाऽन्ये शूलपाणयः ।। 6.11.8 ।।
ततस्तूर्यसहस्राणां सञ्जज्ञे निस्वनो महान्। 
तुमुलः शङ्खशब्दश्च सभां गच्छति रावणे ।। 6.11.9 ।।
स नेमिघोषेण महान् सहसाऽभिविनादयन्। 
राजमार्गं श्रिया जुष्टं प्रतिपेदे महारथः ।। 6.11.10 ।।
विमलं चातपत्राणं प्रगृहीतमशोभत।
पाण्डरं राक्षसेन्द्रस्य पूर्णस्ताराधिपो यथा ।। 6.11.11 ।।
हेममञ्जरिगर्भे च शुद्धस्फटिकविग्रहे। 
चामरव्यजने चास्य रेजतुः सव्यदक्षिणे ।। 6.11.12 ।।
ते कृताञ्जलयः सर्वे रथस्थं पृथिवीस्थिताः।
राक्षसा राक्षसश्रेष्ठं शिरोभिस्तं ववन्दिरे ।। 6.11.13 ।।
राक्षसैः स्तूयमानः सन् जयाशीर्भिररिन्दमः।
आससाद महातेजाः सभां सुविहितां शुभाम् ।। 6.11.14 ।।
सुवर्णरजतस्थूणां विशुद्धस्फटिकान्तराम्। 
विराजमानो वपुषा रुक्मपट्टोत्तरच्छदाम् ।। 6.11.15 ।।
तां पिशाचशतैः षड्भिरभिगुप्तां सदा शुभाम्। 
प्रविवेश महातेजाः सुकृतां विश्वकर्मणा ।। 6.11.16 ।।
तस्यां तु वैडूर्यमयं प्रियकाजिनसंवृतम्।
महत् सोपाश्रयं भेजे रावणः परमासनम् ।। 6.11.17 ।।
ततः शशासेश्वरवद् दूतान् लघुपराक्रमान्। 
समानयत मे क्षिप्रमिहैतान् राक्षसानिति ।। 6.11.18 ।।
कृत्यमस्ति महज्जातं समर्थ्यमिह नो महत् ।। 6.11.19 ।।
राक्षसास्तद्वचः श्रुत्वा लङ्कायां परिचक्रमुः।
अनुगेहमवस्थाय विहारशयनेषु च। 
उद्यानेषु च रक्षांसि चोदयन्तो ह्यभीतवत् ।। 6.11.20 ।।
ते रथान् रुचिरानेके दृप्तानेके पृथग्घयान्। 
नागानन्येऽधिरुरुहुर्जग्मुश्चैके पदातयः ।। 6.11.21 ।।
सा पुरी परमाकीर्णा रथकुञ्जरवाजिभिः। 
सम्पतद्भिर्विरुरुचे गरुत्मद्भिरिवाम्बरम् ।। 6.11.22 ।।
ते वाहनान्यवस्थाप्य यानानि विविधानि च। 
सभां पद्भिः प्रविविशुः सिंहा गिरिगुहामिव ।। 6.11.23 ।।
राज्ञः पादौ गृहीत्वा तु राज्ञा ते प्रतिपूजिताः। 
पीठेष्वन्ये बृसीष्वन्ये भूमौ केचिदुपाविशन् ।। 6.11.24 ।।
ते समेत्य सभायां वै राक्षसा राजशासनात्। 
यथार्हमुपतस्थुस्ते रावणं राक्षसाधिपम् ।। 6.11.25 ।।
मन्त्रिणश्च यथा मुख्या निश्चयार्थेषु पण्डिताः। 
अमात्याश्च गुणोपेताः सर्वज्ञा बुद्धिदर्शनाः ।। 6.11.26 ।।
समेयुस्तत्र शतशः शूराश्च बहवस्तदा।
सभायां हेमवार्णायां सर्वार्थस्य सुखाय वै। 
रम्यायां राक्षसेन्द्रस्य समेयुस्तत्र सङ्घशः।
[ राक्षसा राक्षसश्रेष्ठं परिवार्योपतस्थिरे ]  ।। 6.11.27 ।।
ततो महात्मा विपुलं सुयुग्यं वरं रथं हेमविचित्रिताङ्गम्।
शुभं समास्थाय ययौ यशस्वी विभीषणः संसदमग्रजस्य ।। 6.11.28 ।।
स पूर्वजायावरजः शशंस नामाथ पश्चाच्चरणौ ववन्दे।
शुकः प्रहस्तश्च तथैव तेभ्यो ददौ यथार्हं पृथगासनानि ।। 6.11.29 ।।
सुवर्णनानामणिभूषणानां सुवाससां संसदि राक्षसानाम्।
तेषां परार्ध्यागरुचन्दनानां स्रजश्च गन्धाश्च ववुः समन्तात् ।। 6.11.30 ।।
न चुक्रुशुर्नानृतमाह कश्चित् सभासदो नैव जजल्पुरुच्चैः। 
संसिद्धार्थाः सर्व एवोग्रवीर्या भर्तुः सर्वे ददृशुश्चाननं ते ।। 6.11.31 ।।
सरावणः शस्त्रभृतां मनस्विनां महाबलानां समितौ मनस्वी।
तस्यां सभायां प्रभया चकाशे मध्ये वसूनामिव वज्रहस्तः ।। 6.11.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकादशः सर्गः ।। 11 ।।
स तां परिषदं कृत्स्नां समीक्ष्य समितिञ्जयः।
प्रचोदयामास तदा प्रहस्तं वाहिनीपतिम् ।। 6.12.1 ।।
सेनापते यथा ते स्युः कृतविद्याश्चतुर्विधाः। 
योधानधिकरक्षायां तथा व्यादेष्टुमर्हसि ।। 6.12.2 ।।
स प्रहस्तः प्रणीतात्मा चिकीर्षन् राजशासनम्। 
विनिक्षिपद्बलं सर्वं बहिरन्तश्च मन्दिरे ।। 6.12.3 ।।
ततो विनिक्षिप्य बलं पृथङ्नगरगुप्तये।
प्रहस्तः प्रमुखे राज्ञो निषसाद जगाद च ।। 6.12.4 ।।
निहितं बहिरन्तश्च बलं बलवतस्तव। 
कुरुष्वाविमनाः क्षिप्रं यदभिप्रेतमस्तु ते ।। 6.12.5 ।।
प्रहस्तस्य वचः श्रुत्वा राजा राज्यहिते रतः। 
सुखेप्सुः सुहृदां मध्ये व्याजहार स रावणः ।। 6.12.6 ।।
प्रियाप्रिये सुखं दुःखं लाभालाभौ हिताहिते। 
धर्मकामार्थकृच्छ्रेषु यूयमर्हथ वेदितुम् ।। 6.12.7 ।।
सर्वकृत्यानि युष्माभिः समारब्धानि सर्वदा।
मन्त्रकर्मनियुक्तानि न जातु विफलानि मे ।। 6.12.8 ।।
स सोमग्रहनक्षत्रैर्मरुद्भिरिव वासवः। 
भवद्भिरहमत्यर्थं वृतः श्रियमवाप्नुयाम् ।। 6.12.9 ।।
अहं तु खलु सर्वान् वः समर्थयितुमुद्यतः। 
कुम्भकर्णस्य तु स्वप्नान्नेममर्थमचोदयम् ।। 6.12.10 ।।
अयं हि सुप्तः षण्मासान् कुम्भकर्णो महाबलः। 
सर्वशस्त्रभृतां मुख्यः स इदानीं समुत्थितः ।। 6.12.11 ।।
इयं च दण्डकारण्याद्रामस्य महीषी प्रिया। 
रक्षोभिश्चरिताद्देशादानीता जनकात्मजा ।। 6.12.12 ।।
सा मे न शय्यामारोढुमिच्छत्यलसगामिनी। 
त्रिषु लोकेषु चान्या मे न सीतासदृशी मता ।। 6.12.13 
तनुमध्या पृथुश्रोणी शारदेन्दुनिभानना। 
हेमबिम्बनिभा सौम्या मायेव मयनिर्मिता ।। 6.12.14 ।।
सुलोहिततलौ श्लक्ष्णौ चरणौ सुप्रतिष्ठितौ।
दृष्ट्वा ताम्रनखौ तस्या दीप्यते मे शरीरजः ।। 6.12.15 ।।
हुताग्रेरर्चिसङ्काशामेनां सौरीमिव प्रभाम् ।। 6.12.16 ।।
[दृष्ट्वा सीतां विशालाक्षीं कामस्य वशमेयिवान्।]
उन्नसं वदनं वल्गु विपुलं चारुलोचनम्। 
पश्यंस्तदा वशस्तस्याः कामस्य वशमेयिवान् ।। 6.12.17 ।।
क्रोधहर्षसमानेन दुर्वर्णकरणेन च। 
शोकसन्तापनित्येन कामेन कलुषीकृतः ।। 6.12.18 ।।
सा तु संवत्सरं कालं मामयाचत् भामिनी। 
प्रतीक्षमाणा भर्तारं राममायतलोचना ।। 6.12.19 ।।
तन्मया चारुनेत्रायाः प्रतिज्ञातं वचः शुभम्। 
श्रान्तोऽहं सततं कामाद्यातो हय इवाध्वनि ।। 6.12.20 ।।
कथं सागरमक्षोभ्यमुत्तरन्ति वनौकसः। 
बहुसत्त्वझषाकीर्णं तौ वा दशरथात्मजौ ।। 6.12.21 ।।
अथवा कपिनैकेन कृतं नः कदनं महत्।
दुर्ज्ञेयाः कार्यगतयो ब्रूत यस्य यथा मतिः ।। 6.12.22 ।।
मानुषान्मे भयं नास्ति तथापि तु विमृश्यताम्। 
तदा देवासुरे युद्धे युष्माभिः सहितोऽजयम्। 
ते मे भवन्तश्च तथा सुग्रीवप्रमुखान् हरीन् ।। 6.12.23 ।।
परे पारे समुद्रस्य पुरस्कृत्य नृपात्मजौ।
सीतायाः पदवीं प्राप्तौ सम्प्राप्तौ वरुणालयम् ।। 6.12.24 ।।
अदेया च यथा सीता वध्यौ दशरथात्मजौ।
भवद्भिर्मन्त्र्यतां मन्त्रः सुनीतं चाभिधीयताम् ।। 6.12.25 ।।
न हि शक्तिं प्रपश्यामि जगत्यन्यस्य कस्यचित्। 
सागरं वानरैस्तीर्त्वा निश्चयेन जयो मम ।। 6.12.26 ।।
तस्य कामपरीतस्य निशम्य परिदेवितम्। 
कुम्भकर्णः प्रचुक्रोध वचनं चेदमब्रवीत् ।। 6.12.27 ।।
यदा तु रामस्य सलक्ष्मणस्य प्रसह्य सीता खलु सा इहाहृता।
सकृत् समीक्ष्यैव सुनिश्चितं तदा भजेत चित्तं यमुनेव यामुनम् ।। 6.12.28 ।।
सर्वमेतन्महाराज कृतमप्रतिमं तव। 
विधीयेत सहास्माभिरादावेवास्य कर्मणः ।। 6.12.29 ।।
न्यायेन राजकार्याणि यः करोति दशानन। 
न स सन्तप्यते पश्चान्निश्चितार्थमतिर्नृपः ।। 6.12.30 ।।
अनुपायेन कर्माणि विपरीतानि यानि च। 
क्रियमाणानि दुष्यन्ति हवींष्यप्रयतेष्विव ।। 6.12.31 ।।
यः पश्चात् पूर्वकार्याणि कर्माण्यभिचिकीर्षति। 
पूर्वं चापरकार्याणि न स वेद नयानयौ ।। 6.12.32 ।।
चपलस्य तु कृत्येषु प्रसमीक्ष्याधिकं बलम्। 
क्षिप्रमन्ये प्रपद्यन्ते क्रौञ्चस्य खमिव द्विजाः ।। 6.12.33 ।।
त्वयेदं महदारब्धं कार्यमप्रतिचिन्तितम्।
दिष्ट्या त्वां नावधीद्रामो विषमिश्रमिवामिषम् ।। 6.12.34 ।।
तस्मात्त्वया समारब्धं कर्म ह्यप्रतिमं परैः।
अहं समीकरिष्यामि हत्वा शत्रूंस्तवानघ ।। 6.12.35 ।।
अहमुत्सादयिष्यामि शत्रूंस्तव विशाम्पते। 
यदि शक्रविवस्वन्तौ यदि पावकमारुतौ। 
तावहं योधयिष्यामि कुबेरवरुणावपि ।। 6.12.36 ।।
गिरिमात्रशरीरस्य महापरिघयोधिनः।
नर्दतस्तीक्ष्णदंष्ट्रस्य बिभियाद्वै पुरन्दरः ।। 6.12.37 ।।
पुनर्मां स द्वितीयेन शरेण निहनिष्यति। 
ततोऽहं तस्य पास्यामि रुधिरं काममाश्वस ।। 6.12.38 ।।
वधेन वै दाशरथेः सुखावहं जयं तवाहर्तुमहं यतिष्ये। 
हत्वा च रामं सह लक्ष्मणेन खादामि सर्वान् हरियूथमुख्यान् ।। 6.12.39 ।।
रमस्व कामं पिब चाग्र्यवारुणीं कुरुष्व कार्याणि हितानि विज्वरः।
मया तु रामे गमिते यमक्षयं चिराय सीता वशगा भविष्यति ।। 6.12.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वादशः सर्गः ।। 12 ।।
रावणं क्रुद्धमाज्ञाय महापार्श्वो महाबलः।
मुहूर्तमनुसञ्चिन्त्य प्राञ्जलिर्वाक्यमब्रवीत् ।। 6.13.1 ।।
यः खल्वपि वनं प्राप्य मृगव्यालसमाकुलम्। 
न विबेन्मधु सम्प्राप्तं स नरो बालिशो भवेत् ।। 6.13.2 ।।
ईश्वरस्येश्वरः कोऽस्ति तव शत्रुनिबर्हण। 
रमस्व सह वैदेह्या शत्रूनाक्रम्य मूर्धसु ।। 6.13.3 ।।
बलात् कुक्कुटवृत्तेन वर्तस्व सुमहाबल। 
आक्रम्याक्रम्य सीतां वै तथा भुङ्क्ष्व रमस्व च ।। 6.13.4 ।।
लब्धकामस्य ते पश्चादागमिष्यति यद्भयम्। 
प्राप्तमप्राप्तकालं वा सर्वं प्रतिसहिष्यसि ।। 6.13.5 ।।
कुम्भकर्णः सहास्माभिरिन्द्रजिच्च महाबलः।
प्रतिषेधयितुं शक्तौ सवज्रमपि वज्रिणम् ।। 6.13.6 ।।
उपप्रदानं सान्त्वं वा भेदं वा कुशलैः कृतम्। 
समतिक्रम्य दण्डेन सिद्धिमर्थेषु रोचय ।। 6.13.7 ।।
इह प्राप्तान् वयं सर्वान् शत्रूंस्तव महाबल। 
वशे शस्त्रप्रतापेन करिष्यामो न संशयः ।। 6.13.8 ।।
एवमुक्तस्तदा राजा महापार्श्वेन रावणः। 
तस्य सम्पूजयन् वाक्यमिदं वचनमब्रवीत् ।। 6.13.9 ।।
महापार्श्व निबोध त्वं रहस्यं किञ्चिदात्मनः। 
चिरवृत्तं तदाख्यास्ये यदवाप्तं मया पुरा ।। 6.13.10 ।।
पितामहस्य भवनं गच्छन्तीं पुञ्जिकस्थलाम्। 
चञ्चूर्यमाणामद्राक्षमाकाशेऽग्निशिखामिव ।। 6.13.11 ।।
सा प्रसह्य मया भुक्ता कृता विवसना ततः। 
स्वयम्भूभवनं प्राप्ता लोलिता नलिनी यथा ।। 6.13.12 ।।
तस्य तच्च तदा मन्ये ज्ञातमासीन्महात्मनः।
अथ सङ्कुपितो देवो मामिदं वाक्यमब्रवीत् ।। 6.13.13 ।।
अद्यप्रभृति यामन्यां बलान्नारीं गमिष्यसि। 
तदा ते शतधा मूर्धा फलिष्यति न संशयः ।। 6.13.14 ।।
इत्यहं तस्य शापस्य भीतः प्रसभमेव ताम्। 
नारोपये बलात् सीतां वैदेहीं शयने शुभे ।। 6.13.15 ।।
सागरस्येव मे वेगो मारुतस्येव मे गतिः। 
नैतद्दाशरथिर्वेद ह्यासादयति तेन माम् ।। 6.13.16 ।।
यस्तु सिंहमिवासीनं सुप्तं गिरिगुहाशये।
क्रुद्धं मृत्युमिवासीनं प्रबोधयितुमिच्छति ।। 6.13.17 ।।
न मत्तो निशितान् बाणान् द्विजिह्वानिव पन्नगान्। 
रामः पश्यति सङ्ग्रामे तेन मामभिगच्छति ।। 6.13.18 ।।
क्षिप्रं वज्रोपमैर्बाणैः शतधा कार्मुकच्युतैः। 
राममादीपयिष्यामि उल्काभिरिव कुञ्जरम् ।। 6.13.19 ।।
तच्चास्य बलमादास्ये बलेन महता वृतः।
उदयन् सविता काले नक्षत्राणामिव प्रभाम् ।। 6.13.20 ।।
न वासवेनापि सहस्रचक्षुषा युधाऽस्मि शक्यो वरुणेन वा पुनः। 
मया त्वियं बाहुबलेन निर्जिता पुरी पुरा वैश्रवणेन पालिता ।। 6.13.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रयोदशः सर्गः ।। 13 ।।
निशाचरेन्द्रस्य निशम्य वाक्यं स कुम्भकर्णस्य च गर्जितानि।
विभीषणो राक्षसराजमुख्यमुवाच वाक्यं हितमर्थयुक्तम् ।। 6.14.1 ।।
वृतो हि बाह्वन्तरभोगराशिश्चिन्ताविषः सुस्मिततीक्ष्णदंष्ट्रः।
पञ्चाङ्गुलीपञ्चशिरोऽतिकायः सीतामहाहिस्तव केन राजन् ।। 6.14.2 ।।
यावन्न लङ्कां समभिद्रवन्ति वलीमुखाः पर्वतकूटमात्राः।
दंष्ट्रायुधाश्चैव नखायुधाश्च प्रदीयतां दाशरथाय मैथिली ।। 6.14.3 ।।
यावन्न गृह्णन्ति शिरांसि बाणा रामेरिता राक्षसपुङ्गवानाम्।
वज्रोपमा वायुसमानवेगाः प्रदीयतां दाशरथाय मैधिली ।। 6.14.4 ।।
भित्त्वा न तावत् प्रविशन्ति कायं प्राणान्तिकास्तेऽशनितुल्यवेगाः। 
शिताः शरा राघव विप्रमुक्ताः प्रहस्त तेनैव विकत्थसे त्वम् ।। 6.14.5 ।।
न कुम्भकर्णेन्द्रजितौ न राजा तथा महापार्श्वमहोदरौ वा। 
निकुम्भकुम्भौ च तथाऽतिकायः स्थातुं न शक्ता युधि राघवस्य ।। 6.14.6 ।।
जीवंस्तु रामस्य न मोक्ष्यसे त्वं गुप्तः सवित्राप्यथवा मरुद्भिः।
न वासवस्याङ्कगतो न मृत्योर्नभो न पातालमनुप्रविष्टः ।। 6.14.7 ।।
निशम्य वाक्यं तु विभीषणस्य ततः प्रहस्तो वचनं बभाषे। 
न नो भयं विद्म न दैवतेभ्यो न दानवेभ्यो ह्यथवा कुतश्चित् ।। 6.14.8 ।।
न यक्षगन्धर्वमहोरगेभ्यो भयं न सङ्ख्ये पतगोत्तमेभ्यः। 
कथं नु रामाद् भविता भयं नो नरेन्द्रपुत्रात् समरे कदाचित् ।। 6.14.9 ।।
प्रहस्तवाक्यं त्वहितं निशम्य विभीषणो राजहितानुकाङ्क्षी।
ततो महात्मा वचनं बभाषे धर्मार्थकामेषु निविष्टबुद्धिः ।। 6.14.10 ।।
प्रहस्त राजा च महोदरश्च त्वं कुम्भकर्णश्च यथाऽर्थजातम्।
ब्रवीथ रामं प्रति तन्न शक्यं यथा गतिः स्वर्गमधर्मबुद्धेः ।। 6.14.11 ।।
वधस्तु रामस्य मया त्वया वा प्रहस्त सर्वैरपि राक्षसैर्वा। 
कथं भवेदर्थविशारदस्य महार्णवं तर्तुमिवाप्लवस्य ।। 6.14.12 ।।
धर्मप्रधानस्य महारथस्य इक्ष्वाकुवंशप्रभवस्य राज्ञः। 
प्रहस्त देवाश्च तथाविधस्य कृत्येषु शक्तस्य भवन्ति मूढाः ।। 6.14.13 ।।
तीक्ष्णा नता यत्तव कङ्कपत्रा दुरासदा राघवविप्रमुक्ताः। 
भित्त्वा शरीरं प्रविशन्ति बाणाः प्रहस्त तेनैव विकत्थसे त्वम् ।। 6.14.14 ।।
न रावणो नातिबलस्त्रिशीर्षो न कुम्भकर्णोऽस्य सुतो निकुम्भः। 
न चेन्द्रजिद्दाशरथिं प्रसोढुं त्वं वा रणे शक्रसमं समर्थाः ।। 6.14.15 ।।
देवान्तको वापि नरान्तको वा तथातिकायोऽतिरथो महात्मा। 
अकम्पनश्चाद्रिसमानसारः स्थातुं न शक्ता युधि राघवस्य ।। 6.14.16 ।।
अयं हि राजा व्यसनाभिभूतो मित्रैरमित्रप्रतिमैर्भवद्भिः। 
अन्वास्यते राक्षसनाशनार्थे तीक्ष्णः प्रकृत्या ह्यसमीक्ष्यकारी ।। 6.14.17 ।।
अनन्तभोगेन सहस्रमूर्ध्ना नागेन भीमेन महाबलेन।
बलात्परिक्षिप्तमिमं भवन्तो राजानमुत्क्षिप्य विमोचयन्तु ।। 6.14.18 ।।
यावद्धि केशग्रहणात् सुहृद्भिः समेत्य सर्वैः परिपूर्णकामैः।
निगृह्य राजा परिरक्षितव्यो भृतैर्यथा भीमबलैर्गृहीतः ।। 6.14.19 ।।
संहारिणा राघवसागरेण प्रच्छाद्यमानस्तरसा भवद्भिः। 
युक्तस्त्वयं तारयितुं समेत्य काकुत्स्थपातालमुखे पतन् सः ।। 6.14.20 ।।
इदं पुरस्यास्य सराक्षसस्य राज्ञश्च पथ्यं ससुहृज्जनस्य।
सम्यग्घि वाक्यं स्वमतं ब्रवीमि नरैन्द्रपुत्राय ददाम पत्नीम् ।। 6.14.21 ।।
परस्य वीर्यं स्वबलं च बुद््ध्वा स्थानं क्षयं चैव तथैव वृद्धिम्। 
तथा स्वपक्षेऽप्यनुमृश्य बुद्ध्या वदेत् क्षमं स्वामिहितं च मन्त्री ।। 6.14.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुर्दशः सर्गः ।। 14 ।।
बृहस्पतेस्तुल्यमतेर्वचस्तन्निशम्य यत्नेन विभीषणस्य। 
ततो महात्मा वचनं बभाषे तत्रेन्द्रजिन्नैर्ऋतयोधमुख्यः ।। 6.15.1 ।।
किं नाम ते तात कनिष्ठवाक्यमनर्थकं चैव सुभीतवच्च। 
अस्मिन् कुले योऽपि भवेन्न जातः सोऽपीदृशं नैव वदेन्न कुर्यात् ।। 6.15.2 ।।
सत्त्वेन वीर्येण परक्रमेण शौर्येण धैर्येण च तेजसा च।
एकः कुलेऽस्मिन् पुरुषो विमुक्तो विभीषणस्तात कनिष्ठ एषः ।। 6.15.3 ।।
किं नाम तौ राक्षस राजपुत्रावस्माकमेकेन हि राक्षसेन। 
सुप्राकृतेनापि रणे निहन्तुं शक्यौ कुतो भीषयसे स्म भीरो ।। 6.15.4 ।।
त्रिलोकनाथो ननु देवराजः शक्रो मया भूमितले निविष्टः। 
भयार्दिताश्चापि दिशः प्रपन्नाः सर्वे तथा देवगणाः समग्राः ।। 6.15.5 ।।
ऐरावतो विस्वरमुन्नदन् स निपातितो भूमितले मया तु। 
विकृष्य दन्तौ तु मया प्रसह्य वित्रासिता देवगणाः समग्राः ।। 6.15.6 ।।
सोऽहं सुराणामपि दर्पहन्ता दैत्योत्तमानामपि शोकदाता। 
कथं नरेन्द्रात्मजयोर्न शक्तो मनुष्ययोः प्राकृतयोः सुवीर्यः ।। 6.15.7 ।।
अथेन्द्रकल्पस्य दुरासदस्य महौजसस्तद्वचनं निशम्य।
ततो महार्थं वचनं भभाषे विभीषणः शस्त्रभृतां वरिष्ठः ।। 6.15.8 ।।
न तात मन्त्रे तव निश्चयोऽस्ति बालस्त्वमद्याप्यविपक्वबुद्धिः। 
तस्मात्त्वया ह्यात्मविनाशनाय वचोऽर्थहीनं बहुविप्रलप्तम् ।। 6.15.9 ।।
पुत्रप्रवादेन तु रावणस्य त्वमिन्द्रजिन्मित्रमुखोऽसि शत्रुः।
यस्येदृशं राघवतो विनाशं निशम्य मोहादनुमन्यसे त्वम् ।। 6.15.10 ।।
त्वमेव वध्यश्च सुदुर्मतिश्च स चापि वध्यो य इहानयत्त्वाम्।
बालं दृढं साहसिकं च योऽद्य प्रावेशयन्मन्त्रकृतां समीपम् ।। 6.15.11 ।।
मूढः प्रगल्भोऽविनयोपपन्नस्तीक्ष्णस्वभावोऽल्पमतिर्दुरात्मा।
मूर्खस्त्वमत्यन्तसुदुर्मतिश्च त्वमिन्द्रजिद् बालतया ब्रवीषि ।। 6.15.12 ।।
को ब्रह्मदण्डप्रतिमप्रकाशानर्चिष्मतः कालनिकाशरूपान्।
सहेत बाणान् यमदण्डकल्पान् समक्षमुक्ताद् युधि राघवेण ।। 6.15.13 ।।
धनानि रत्नानि विभूषणानि वासांसि दिव्यानि मणींश्च चित्रान्।
सीतां च रामाय निवेद्य देवीं वसेम राजन्निह वीतशोकाः ।। 6.15.14 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चदशः सर्ग ।। 15 ।।
सुनिविष्टं हितं वाक्यमुक्तवन्तं विभीषणम्।
अब्रवीत् परुषं वाक्यं रावणः कालचोदितः ।। 6.16.1 ।।
वसेत् सह सपत्नेन क्रुद्धेनाशीविषेण वा। 
न तु मित्रप्रवादेन संवसेच्छत्रुसेविना ।। 6.16.2 ।।
जानामि शीलं ज्ञातीनां सर्वलोकेषु राक्षस।
हृष्यन्ति व्यसनेष्वेते ज्ञातीनां ज्ञातयः सदा ।। 6.16.3 ।।
प्रधानं साधनं वैद्यं धर्मशीलं च राक्षस।
ज्ञातयो ह्यवमन्यन्ते शूरं परिभवन्ति च ।। 6.16.4 ।।
नित्यमन्योन्यसंहृष्टा व्यसनेष्वाततायिनः।
प्रच्छन्नहृदया घोरा ज्ञातयस्तु भयावहाः ।। 6.16.5 ।।
श्रूयन्ते हस्तिभिर्गीताः श्लोकाः पद्मवने क्वचित्। 
पाशहस्तान्नरान् दृष्ट्वा शृणु तान् गदतो मम ।। 6.16.6 ।।
नाग्निर्नान्यानि शस्त्राणि न नः पाशा भयावहाः।
घोराः स्वार्थप्रयुक्तास्तु ज्ञातयो नो भयावहाः ।। 6.16.7 ।।
उपायमेते वक्ष्यन्ति ग्रहणे नात्र संशयः।
कृत्स्नाद्भयाज्ज्ञातिभयं सुकष्टं विदितं च नः ।। 6.16.8 ।।
विद्यते गोषु सम्पन्नं विद्यते ब्रह्मणे दमः। 
विद्यते स्त्रीषु चापल्यं विद्यते ज्ञातितो भयम् ।। 6.16.9 ।।
ततो नेष्टमिदं सौम्य यदहं लोकसत्कृतः।
ऐश्वर्यमभिजातश्च ज्ञातीनां मूर्ध्न्यवस्थितः ।। 6.16.10 ।।
यथा पुष्करपर्णेषु पतितास्तोयबिन्दवः।
न श्लोषमुपगच्छन्ति तथाऽनार्येषु सङ्गतम् ।। 6.16.11 ।।
यथा मधुकरस्तर्षाद्रसं विन्द्रन्न विद्यते।
तथा त्वमपि तत्रैव तथाऽनार्येषु सौहृदम् ।। 6.16.12 ।।
यथा पूर्वं गजः स्नात्वा गृह्य हस्तेन वै रजः।
दूषयत्यात्मनो देहं तथाऽनार्येषु सौहृदम् ।। 6.16.13 ।।
यथा शरदि मेघानां सिञ्चतामपि गर्जताम्। 
न भवत्यम्बुसङ्क्लेदस्तथाऽनार्येषु सौहृदम् ।। 6.16.14 ।।
अन्यस्त्वेवंविधं ब्रूयाद्वाक्यमेतन्निशाचर। 
अस्मिन् मुहूर्ते न भवेत्त्वां तु धिक् कुलपांसनम् ।। 6.16.15 ।।
इत्युक्तः परुषं वाक्यं न्यायवादी विभीषणः।
उत्पपात गदापाणिश्चितुर्भिः सह राक्षसैः ।। 6.16.16 ।।
अब्रवीच्च तदा वाक्यं जातक्रोधो विभीषणः।
अन्तरिक्षगतः श्रीमान् भ्रातरं राक्षसाधिपम् ।। 6.16.17 ।।
स त्वं भ्राताऽसि मे राजन् ब्रूहि मां यद्यदिच्छसि ।। 6.16.18 ।।
ज्येष्ठो मान्यः पितृसमो न च धर्मपथे स्थितः। 
इदं तु परुषं वाक्यं न क्षमाम्यनृतं तव ।। 6.16.19 ।।
सुनीतं हितकामेन वाक्यमुक्तं दशानन। 
न गृह्णन्त्यकृतात्मानः कालस्य वशमागताः ।। 6.16.20 ।।
सुलभाः पुरुषा राजन् सततं प्रियवादिनः।
अप्रियस्य तु पथ्यस्य वक्ता श्रोता च दुर्लभः ।। 6.16.21 ।।
बद्धं कालस्य पाशेन सर्वभूतापहारिणा।
न नश्यन्तमुपेक्षेयं प्रदीप्तं शरणं यथा ।। 6.16.22 ।।
दीप्तपावकसङ्काशैः शितैः काञ्चनभूषणैः। 
न त्वामिच्छाम्यहं द्रष्टुं रामेण निहतं शरैः ।। 6.16.23 ।।
शूराश्च बलवन्तश्च कृतास्त्राश्च रणाजिरे। 
कालाभिपन्नाः सीदन्ति यथा वालुकसेतवः ।। 6.16.24 ।।
तन्मर्षयतु यच्चोक्तं गुरुत्वाद्धितमिच्छता।
आत्मानं सर्वथा रक्ष पुरीं चेमां सराक्षसाम् ।। 6.16.25 ।।
स्वस्ति तेऽस्तु गमिष्यामि सुखी भव मया विना ।। 6.16.26 ।।
[नूनं न ते रावण कश्चिदस्ति रक्षोनिकायेषु सुहृत् सखा वा।
हितोपदेशस्य स मन्त्रवक्ता यो वारयेत्त्वां स्वयमेव पापात् ।।]
निवार्यमाणस्य मया हितैषिणा न रोचते ते वचनं निशाचर। 
परीतकाला हि गतायुषो नरा हितं न गृह्णन्ति सुहृद्भिरीरितम् ।। 6.16.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षोडशः सर्गः ।। 16 ।।
इत्युक्त्वा परुषं वाक्यं रावणं रावणानुजः।
आजगाम महूर्तेन यत्र रामः सलक्ष्मणः ।। 6.17.1 ।।
तं मेरुशिखराकारं दीप्तामिव शतह्रदाम्।
गगनस्थं महीस्थास्ते ददृशुर्वानराधिपाः ।। 6.17.2 ।।
[स हि मेघाचलप्रख्यो महेन्द्रसमविक्रमः।
सर्वायुधधरो वीरो दिव्याभरणभूषितः ।।
ये चाप्यनुचरास्तस्य चत्वारो भीमविक्रमाः।
तेऽपि सर्वायुधोपेता भूषणैश्चापि भूषिताः ।।]
तमात्मपञ्चमं दृष्ट्वा सुग्रीवो वानराधिपः।
वानरैः सह दुर्द्धर्षश्चिन्तयामास बुद्धिमान् ।। 6.17.3 ।।
चिन्तयित्वा मुहूर्तं तु वानरांस्तानुवाच ह।
हनुमत्प्रमुखान् सर्वानिदं वचनमुत्तमम् ।। 6.17.4 ।।
एष सर्वायुधोपेतश्चतुर्भिः सह राक्षसैः। 
राक्षसोऽभ्येति पश्यध्वमस्मान् हन्तुं न संशयः ।। 6.17.5 ।।
सुग्रीवस्य वचः श्रुत्वा सर्वे ते वानरोत्तमाः।
सालानुद्यम्य शैलांश्च इदं वचनमब्रुवन् ।। 6.17.6 ।।
शीघ्रं व्यादिश नो राजन् वधायैषां दुरात्मनाम्।
निपतन्तु हताश्चैते धरण्यामल्पतेजसः ।। 6.17.7 ।।
तेषां सम्भाषमाणानामन्योन्यं स विभीषणः। 
उत्तरं तीरमासाद्य खस्थ एव व्यतिष्ठत ।। 6.17.8 ।।
उवाच च महाप्राज्ञः स्वरेण महता महान्।
सुग्रीवं तांश्च सम्प्रेक्ष्य सर्वान् वानरयूथपान् ।। 6.17.9 ।।
रावणो नाम दुर्वृत्तो राक्षसो राक्षसेश्वरः।
तस्याहमनुजो भ्राता विभीषण इति श्रुतः ।। 6.17.10 ।।
तेन सीता जनस्थानाद्धृता हत्वा जटायुषम्।
रुद्धा च विवशा दीना राक्षसीभिः सुरक्षिता ।। 6.17.11 ।।
तमहं हेतुभिर्वाक्यैर्विविधैश्च न्यदर्शयम्।
साधु निर्यात्यतां सीता रामायेति पुनःपुनः ।। 6.17.12 ।।
स च न प्रतिजग्राह रावणः कालचोदितः।
उच्यमानं हितं वाक्यं विपरीत इवौषधम् ।। 6.17.13 ।।
सोऽहं परुषितस्तेन दासवच्चावमानितः। 
त्यक्त्वा पुत्रांश्च दारांश्च राघवं शरणं गतः ।। 6.17.14 ।।
सर्वलोकशरण्याय राघवाय महात्मने। 
निवेदयत मां क्षिप्रं विभीषणमुपस्थितम् ।। 6.17.15 ।।
एतत्तु वचनं श्रुत्वा सुग्रीवो लघुविक्रमः।
लक्ष्मणस्याग्रतो रामं संरब्धमिदमब्रवीत् ।। 6.17.16 ।।
रावणस्यानुजो भ्राता विभीषण इति श्रुतः।
चतुर्भिः सह रक्षोभिर्भवन्तं शरणं गतः ।। 6.17.17 ।।
मन्त्रे व्यूहे नये चारे युक्तो भवितुमर्हसि। 
वानराणां च भद्रन्ते परेषां च परन्तप ।। 6.17.18 ।।
अन्तर्धानगता ह्येते राक्षसाः कामरूपिणः।
शूराश्च निकृतिज्ञाश्च तेषु जातु न विश्वसेत् ।। 6.17.19 ।।
प्रणिधी राक्षसेन्द्रस्य रावणस्य भवेदयम्। 
अनुप्रविश्य सोऽस्मासु भेदं कुर्यान्न संशयः ।। 6.17.20 ।।
अथवा स्वयमेवैष छिद्रमासाद्य बुद्धिमान्। 
अनुप्रविस्य विश्वस्ते कदाचित् प्रहरेदपि ।। 6.17.21 ।।
मित्राटवीबलं चैव मौलं भृत्यबलं तथा। 
सर्वमेतद्बलं ग्राह्यं वर्जयित्वा द्विषद्बलम् ।। 6.17.22 ।।
प्रकृत्या राक्षसेन्द्रस्य भ्राताऽमित्रस्य ते प्रभो।
आगतश्च रिपोः पक्षात् कथमस्मिन् हि विश्वसेत् ।। 6.17.23 ।।
रावणेन प्रणिहितं तमवेहि विभीषणम्।
तस्याहं निग्रहं मन्ये क्षमं क्षमवतां वर ।। 6.17.24 ।।
राक्षसो जिह्मया बुद्ध्या सन्दिष्टोऽयमुपागतः।
प्रहर्तुं मायया च्छन्नो विश्वस्ते त्वयि राघव ।। 6.17.25 ।।
प्रविष्टः शत्रुसैन्यं हि प्राज्ञः शत्रुरतर्कितः।
निहन्यादन्तरं लब्ध्वा उलूक इव वायसान् ।। 6.17.26 ।।
वध्यतामेष दण्डेन तीव्रेण सचिवैः सह।
रावणस्य नृशंसस्य भ्राता ह्येष विभीषणः ।। 6.17.27 ।।
एवमुक्त्वा तु तं रामं संरब्धो वाहिनीपतिः। 
वाक्यज्ञो वाक्यकुशलं ततो मौनमुपागमत् ।। 6.17.28 ।।
सुग्रीवस्य तु तद्वाक्यं श्रुत्वा रामो महायशाः। 
समीपस्थानुवाचेदं हनुमत्प्रमुखान् हरीन् ।। 6.17.29 ।।
यदुक्तं कपिराजेन रावणावरजं प्रति। 
वाक्यं हेतुमदर्थ्यं च भवद्भिरपि तच्छ्रुतम् ।। 6.17.30 ।।
सुहृदा ह्यर्थकृच्छ्रेषु युक्तं बुद्धिमता सता। 
समर्थेनापि सन्देष्टुं शाश्वतीं भूतिमिच्छता ।। 6.17.31 ।।
इत्येवं परिपृष्टास्ते स्वं स्वं मतमतन्द्रिताः। 
सोपचारं तदा राममूचुर्हितचिकीर्षवः ।। 6.17.32 ।।
अज्ञातं नास्ति ते किञ्चित् त्रिषु लोकेषु राघव। 
आत्मानं सूचयन् जानन् पृच्छस्यस्मान् सुहृत्तया ।। 6.17.33 ।।
त्वं हि सत्यव्रतः शूरो धार्मिको दृढविक्रमः।
परीक्ष्यकारी स्मृतिमान् निसृष्टात्मा सुहृत्सु च ।। 6.17.34 ।।
तस्मादेकैकशस्तावत् ब्रुवन्तु सचिवास्तव।
हेतुतो मतिसम्पन्नाः समर्थाश्च पुनःपुनः ।। 6.17.35 ।।
इत्युक्ते राघवायाथ मतिमानङ्गदोऽग्रतः।
विभीषणपरीक्षार्थमुवाच वचनं हरिः ।। 6.17.36 ।।
शत्रोः सकाशात् सम्प्राप्तः सर्वथा शङ्क्य एव हि। 
विश्वासयोग्यः सहसा न कर्तव्यो विभीषणः ।। 6.17.37 ।।
छादयित्वाऽऽत्मभावं हि चरन्ति शठबुद्धयः।
प्रहरन्ति च रन्ध्रेषु सोऽनर्थः सुमहान् भवेत् ।। 6.17.38 ।।
अर्थानर्थौ विनिश्चित्य व्यवसायं भजेत ह।
गुणतः सङ्ग्रहं कुर्याद्दोषतस्तु विवर्जयेत् ।। 6.17.39 ।।
यदि दोषो महांस्तस्मिंस्त्यज्यतामविशङ्कितम्।
गुणान् वपि बहून् ज्ञात्वा सङ्ग्रहः क्रियतां नृप ।। 6.17.40 ।।
शरभस्त्वथ निश्चित्य साद्ध्यं वचनमब्रवीत्।
क्षिप्रमस्मिन्नरव्याघ्र चारः प्रतिविधीयताम् ।। 6.17.41 ।।
प्रणिधाय हि चारेण यथावत् सूक्ष्मबुद्धिना। 
परीक्ष्य च ततः कार्यो यथान्याय्यं परिग्रहः ।। 6.17.42 ।।
जाम्बवांस्त्वथ सम्प्रेक्ष्य शास्त्रबुद्ध्या विचक्षणः।
वाक्यं विज्ञापयामास गुणवद्दोषवर्जितम् ।। 6.17.43 ।।
बद्धवैराच्च पापाच्च राक्षसेन्द्राद् विभीषणः। 
अदेशकाले सम्प्राप्तः सर्वथा शङ्क्यतामयम् ।। 6.17.44 ।।
ततो मैन्दस्तु सम्प्रेक्ष्य नयापनयकोविदः। 
वाक्यं वचनसम्पन्नो बभाषे हेतुमत्तरम् ।। 6.17.45 ।।
वचनं नाम तस्यैष रावणस्य विभीषणः। 
पृच्छ्यतां मधुरेणायं शनैर्नरवरेश्वर ।। 6.17.46 ।।
भावमस्य तु विज्ञाय ततस्तत्त्वं करिष्यसि। 
यदि दुष्टो न दुष्टो वा बुद्धिपूर्वं नरर्षभ ।। 6.17.47 ।।
अथ संस्कारसम्पन्नो हनूमान् सचिवोत्तमः। 
उवाच वचनं श्लक्ष्णमर्थवन्मधुरं लघु ।। 6.17.48 ।।
न भवन्तं मतिश्रेष्ठं समर्थं वदतां वरम्। 
अतिशाययितुं शक्तो बृहस्पतिरपि ब्रुवन् ।। 6.17.49 ।।
न वादान्नापि सङ्घर्षान्नाधिक्यान्न च कामतः। 
वक्ष्यामि वचनं राजन् यथार्थं राम गौरवात् ।। 6.17.50 ।।
अर्थानर्थनिमित्तं हि यदुक्तं सचिवैस्तव। 
तत्र दोषं प्रपश्यामि क्रिया न ह्युपपद्यते ।। 6.17.51 ।।
ऋते नियोगात् सामर्थ्यमवबोद्धुं न शक्यते। 
सहसा विनियोगो हि दोषवान् प्रति भाति मा ।। 6.17.52 ।।
चारप्रणिहितं युक्तं यदुक्तं सचिवैस्तव।
अर्थस्यासम्भवात्तत्र कारणं नोपपद्यते ।। 6.17.53 ।।
अदेशकाले सम्प्राप्त इत्ययं यद्विभीषणः। 
विविक्षा तत्र मेऽस्तीयं तां निबोध यथामति।
स एष देशः कालश्च भवतीति यथातथा ।। 6.17.54 ।।
पुरुषात् पुरुषं प्राप्य तथा दोषगुणावपि। 
दौरात्म्यं रावणे दृष्ट्वा विक्रमं च तथा त्वयि।
युक्तमागमनं तस्य सदृशं तस्य बुद्धितः ।। 6.17.55 ।।
अज्ञातरूपैः पुरुषैः स राजन् पृच्छ्यतामिति।
यदुक्तमत्र मे प्रेक्षा काचिदस्ति समीक्षिता ।। 6.17.56 ।।
पृच्छ्यमानो विशङ्केत सहसा बुद्धिमान् वचः। 
तत्र मित्रं प्रदुष्येत मिथ्या पृष्टं सुखागतम् ।। 6.17.57 ।।
अशक्यः सहसा राजन् भावो वेत्तुं परस्य वै।
अन्तःस्वभावैर्गीतैस्तैर्नैपुण्यं पश्यता भृशम् ।। 6.17.58 ।।
न त्वस्य ब्रुवतो जातु लक्ष्यते दुष्टभावता। 
प्रसन्नं वदनं चापि तस्मान्मे नास्ति संशयः ।। 6.17.59 ।।
अशङ्कितमतिः स्वस्थो न शठः परिसर्पति। 
न चास्य दुष्टा वाक्चापि तस्मान्नास्तीह संशयः ।। 6.17.60 ।।
आकारश्छाद्यमानोऽपि न शक्यो विनिगूहितुम्। 
बलाद्धि विवृणोत्येव भावमन्तर्गतं नृणाम् ।। 6.17.61 ।।
देशकालोपपन्नं च कार्यं कार्यविदां वर।
स्वफलं कुरुते क्षिप्रं प्रयोगेणाभिसंहितम् ।। 6.17.62 ।।
उद्योगं तव सम्प्रेक्ष्य मिथ्यावृत्तं च रावणम्। 
वालिनश्च वधं श्रुत्वा सुग्रीवं चाभिषेचितम्। 
राज्यं प्रार्थयमानश्च बुद्धिपूर्वमिहागतः ।। 6.17.63 ।।
एतावत्तु पुरस्कृत्य युज्यते तत्र सङ्ग्रहः। 
यथाशक्ति मयोक्तं तु राक्षसस्यार्जवं प्रति। 
त्वं प्रमाणं तु शेषस्य श्रुत्वा बुद्धिमतां वर ।। 6.17.64 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तदशः सर्गः ।। 17 ।।
अथ रामः प्रसन्नात्मा श्रुत्वा वायुसुतस्य ह। 
प्रत्यभाषत दुर्धर्षः श्रुतवानात्मनि स्थितम् ।। 6.18.1 ।।
ममापि तु विवक्षाऽस्ति काचित्प्रति विभीषणम्। 
श्रोतुमिच्छामि तत्सर्वं भवद्भिः श्रेयसि स्थितैः ।। 6.18.2 ।।
मित्रभावेन सम्प्राप्तं न त्यजेयं कथञ्चन।
दोषो यद्यपि तस्य स्यात् सतामेतदगर्हितम् ।। 6.18.3 ।।
सुग्रीवस्त्वथ तद्वाक्यमाभाष्य च विमृश्य च। 
ततः शुभतरं वाक्यमुवाच हरिपुङ्गवः ।। 6.18.4 ।।
सुदुष्टो वाप्यदुष्टो वा किमेष रजनीचरः ।। 6.18.5 ।।
ईदृशं व्यसनं प्राप्तं भ्रातरं यः परित्यजेत्। 
को नाम स भवेत्तस्य यमेष न परित्यजेत् ।। 6.18.6 ।।
वानराधिपतेर्वाक्यं श्रुत्वा सर्वानुदीक्ष्य च। 
ईषदुत्स्मयमानस्तु लक्ष्मणं पुण्यलक्ष्णम्। 
इति होवाच काकुत्स्थो वाक्यं सत्यपराक्रमः ।। 6.18.7 ।।
अनधीत्य च शास्त्राणि वृद्धाननुपसेव्य च। 
न शक्यमीदृशं वक्तुं यदुवाच हरीश्वरः ।। 6.18.8 ।।
अस्ति सूक्ष्मतरं किञ्चिद्यदत्र प्रतिभाति मे।
प्रत्यक्षं लौकिकं वापि विद्यते सर्वराजसु ।। 6.18.9 ।।
अमित्रास्तत्कुलीनाश्च प्रातिदेश्याश्च कीर्तिताः।
व्यसनेषु प्रहर्तारस्तस्मादयमिहागतः ।। 6.18.10 ।।
अपापास्तत्कुलीनाश्च मानयन्ति स्वकान् हितान्। 
एष प्रायो नरेन्द्राणां शङ्कनीयस्तु शोभनः ।। 6.18.11 ।।
यस्तु दोषस्त्वया प्रोक्तो ह्यादानेऽरिबलस्य च। 
तत्र ते कीर्तयिष्यामि यथाशास्त्रमिदं शृणु। 
न वयं तत्कुलीनाश्च राज्यकाङ्क्षी च राक्षसः ।। 6.18.12 ।।
पण्डिता हि भविष्यन्ति तस्माद्ग्राह्यो विभीषणः ।। 6.18.13 ।।
अव्यग्राश्च प्रहृष्टाश्च न भविष्यन्ति सङ्गताः।
प्रवादश्च महानेष ततोऽस्य भयमागतम्।
इति भेदं गमिष्यन्ति तस्माद्ग्राह्यो विभीषणः ।। 6.18.14 ।।
न सर्वे भ्रातरस्तात भवन्ति भरतोपमाः।
मद्विधा वा पितुः पुत्राः सुहृदो वा भवद्विधाः ।। 6.18.15 ।।
एवमुक्तस्तु रामेण सुग्रीवः सहलक्ष्मणः।
उत्थायेदं महाप्राज्ञः प्रणतो वाक्यमब्रवीत् ।। 6.18.16 ।।
रावणेन प्रणिहितं तमवेमि विभीषणम्।
तस्याहं निग्रहं मन्ये क्षमं क्षमवतां वर ।। 6.18.17 ।।
राक्षसो जिह्मया बुद्ध्या सन्दिष्टोऽयमिहागतः।
प्रहर्तुं त्वयि विश्वस्ते प्रच्छन्नो मयि वाऽनघ ।। 6.18.18 ।।
लक्ष्मणे वा महाबाहो स वध्यः सचिवैः सह। 
रावणस्य नृशंसस्य भ्राता ह्येष विभीषणः ।। 6.18.19 ।।
एवमुक्त्वा रघुश्रेष्ठं सुग्रीवो वाहिनीपतिः। 
वाक्यज्ञो वाक्यकुशलं ततो मौनमुपागमत् ।। 6.18.20 ।।
सुग्रीवस्य तु तद्वाक्यं रामः श्रुत्वा विमृश्य च।
ततः शुभतरं वाक्यमुवाच हरिपुङ्गवम् ।। 6.18.21 ।।
सुदुष्टो वाप्यदुष्टो वा किमेष रजनीचरः।
सूक्ष्ममप्यहितं कर्तुं ममाशक्तः कथञ्चन ।। 6.18.22 ।।
पिशाचान् दानवान् यक्षान् पृथिव्यां चैव राक्षसान्। 
अङ्गुल्यग्रेण तान् हन्यामिच्छन् हरिगणेश्वर ।। 6.18.23 ।।
श्रूयते हि कपोतेन शत्रुः शरणमागतः।
अर्चितश्च यथान्यायं स्वैश्च मांसैर्निमन्त्रितः ।। 6.18.24 ।।
स हि तं प्रतिजग्राह भार्याहर्तारमागतम्। 
कपोतो वानरश्रेष्ठ किं पुनर्मद्विधो जनः ।। 6.18.25 ।।
ऋषेः कण्वस्य पुत्रेण कण्डुना परमर्षिणा।
शृणु गाथां पुरा गीतां धर्मिष्ठां सत्यवादिना ।। 6.18.26 ।।
बद्धाञ्जलिपुटं दीनं याचन्तं शरणागतम्।
न हन्यादानृशंस्यार्थमपि शत्रुं परन्तप ।। 6.18.27 ।।
आर्तो वा यदि वा दृप्तः परेषां शरणागतः। 
अरिः प्राणान् परित्यज्य रक्षितव्यः कृतात्मना ।। 6.18.28 ।।
स चेद्भयाद्वा मोहाद्वा कामाद्वापि न रक्षति। 
स्वया शक्त्या यथासत्त्वं तत्पापं लोकगर्हितम् ।। 6.18.29 ।।
विनष्टः पश्यतस्तस्यारक्षिणः शरणागतः।
आदाय सुकृतं तस्य सर्वं गच्छेदरक्षितः ।। 6.18.30 ।।
एवं दोषो महानत्र प्रपन्नानामरक्षणे ।। 6.18.31 ।।
अस्वर्ग्यं चायशस्यं च बलवीर्यविनाशनम् ।। 6.18.32 ।।
करिष्यामि यथार्थं तु काण्डोर्वचनमुत्तमम् ।। 6.18.33 ।।
धर्मिष्ठं च यशस्यं च स्वर्ग्यं स्यात्तु फलोदये ।। 6.18.34 ।।
सकृदेव प्रपन्नाय तवास्मीति च याचते। 
अभयं सर्वभूतेभ्यो ददाम्येतद् व्रतं मम ।। 6.18.35 ।।
आनयैनं हरिश्रेष्ठ दत्तमस्याभयं मया। 
विभीषणो वा सुग्रीव यदि वा रावणः स्वयम् ।। 6.18.36 ।।
रामस्य तु वचः श्रुत्वा सुग्रीवः प्लवगेश्वरः।
प्रत्यभाषत काकुत्स्थं सौहार्देन प्रचोदितः ।। 6.18.37 ।।
किमत्र चित्रं धर्मज्ञ लोकनाथ सुखावह।
यत्त्वमार्यं प्रभाषेथाः सत्त्ववान् सत्पथे स्थितः ।। 6.18.38 ।।
मम चाप्यन्तरात्माऽयं शुद्धं वेत्ति विभीषणम्। 
अनुमानाच्च भावाच्च सर्वतः सुपरीक्षितः ।। 6.18.39 ।।
तस्मात् क्षिप्रं सहास्माभिस्तुल्यो भवतु राघव। 
विभीषणो महाप्राज्ञः सखित्वं चाभ्युपैतु नः ।। 6.18.40 ।।
ततस्तु सुग्रीववचो निशम्य तद्धरीश्वरेणाभिहितं नरेश्वरः।
विभीषणेनाशु जगाम सङ्गमं पतत्रिराजेन यथा पुरन्दरः ।। 6.18.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टादशः सर्गः ।। 18 ।।
राघवेणाभये दत्ते सन्नता रावणानुजः।
विभीषणो महापाज्ञो भूमिं समवलोकयन्।
खात्पपातावनीं हृष्टो भक्तैरनुचरैः सह ।। 6.19.1 ।।
स तु रामस्य धर्मात्मा निपपात विभीषणः।
पादयोः शरणान्वेषी चतुर्भिः सह राक्षसैः ।। 6.19.2 ।।
अब्रवीच्च तदा रामं वाक्यं तत्र विभीषणः। 
धर्मयुक्तं च युक्तं च साम्प्रतं सम्प्रहर्षणम् ।। 6.19.3 ।।
अनुजो रावणस्याहं तेन चाप्यवमानितः। 
भवन्तं सर्वभूतानां शरण्यं शरणागतः ।। 6.19.4 ।।
परित्यक्ता मया लङ्का मित्राणि च धनानि वै। 
भवद्गतं मे राज्यं च जीवितं च सुखानि च ।। 6.19.5 ।।
तस्य तद्वचनं श्रुत्वा रामो वचनमब्रवीत्। 
वचसा सान्त्वयित्वैनं लोचनाभ्यां पिबन्निव ।। 6.19.6 ।।
आख्याहि मम तत्त्वेन राक्षसानां बलाबलम् ।। 6.19.7 ।।
एवमुक्तस्तदा रक्षो रामेणाक्लिष्टकर्मणा। 
रावणस्य बलं सर्वमाख्यातुमुपचक्रमे ।। 6.19.8 ।।
अवध्यः सर्वभूतानां गन्धर्वासुररक्षसाम्।
राजपुत्र दशग्रीवो वरदानात् स्वयम्भुवः ।। 6.19.9 ।।
रावणानन्तरो भ्राता मम ज्येष्ठश्च वीर्यवान्। 
कुम्भकर्णो महातेजाः शक्रप्रतिबलो युधि ।। 6.19.10 ।।
राम सेनापतिस्तस्य प्रहस्तो यदि वा श्रुतः।
कैलासे येन सङ्ग्रामे मणिभद्रः पराजितः ।। 6.19.11 ।।
बद्धगोधाङ्गुलित्राणस्त्ववध्यकवचो युधि। 
धनुरादाय यस्तिष्ठन्नदृश्यो भवतीन्द्रजित् ।। 6.19.12 ।।
सङ्ग्रामसमयव्यूहे तर्पयित्वा हुताशनम्।
अन्तर्धानगतः शत्रूनिन्द्रजिद्धन्ति राघव ।। 6.19.13 ।।
महोदरमहापार्श्वौ राक्षसश्चाप्यकम्पनः।
अनीकस्थास्तु तस्यैते लोकपालसमा युधि ।। 6.19.14 ।।
दशकोटिसहस्राणि राक्षसां कामरूपिणाम्।
मांसशोणितभक्षाणां लङ्कापुरनिवासिनाम् ।। 6.19.15 ।।
स तैस्तु सहितो राजा लोकपालानयोधयत् ।। 6.19.16 ।।
सह देवैस्तु ते भग्ना रावणेन महात्मना ।। 6.19.17 ।।
विभीषणवचः श्रुत्वा रामो दृढपराक्रमः। 
अन्वीक्ष्य मनसा सर्वमिदं वचनमब्रवीत् ।। 6.19.18 ।।
यानि कर्मापदानानि रावणस्य विभीषण।
आख्यातानि च तत्त्वेन ह्यवगच्छामि तान्यहम् ।। 6.19.19 ।।
अहं हत्वा दशग्रीवं सप्रहस्तं सबान्धवम्। 
राजानं त्वां करिष्यामि सत्यमेतद् ब्रवीमि ते ।। 6.19.20 ।।
रसातलं वा प्रविशेत् पातालं वापि रावणः। 
पितामहसकाशं वा न मे जीवन् विमोक्ष्यते ।। 6.19.21 ।।
अहत्वा रावणं सङ्ख्ये सपुत्रबलबान्धवम्।
अयोध्यां न प्रवेक्ष्यामि त्रिभिस्तैर्भ्रातृभिः शपे ।। 6.19.22 ।।
श्रुत्वा तु वचनं तस्य रामस्याक्लिष्टकर्मणः।
शिरसाऽऽवन्द्य धर्मात्मा वक्तुमेवोपचक्रमे ।। 6.19.23 ।।
राक्षसानां वधे साह्यं लङ्कायाश्च प्रधर्षणम्। 
करिष्यामि यथाप्राणं प्रवेक्ष्यामि च वाहिनीम् ।। 6.19.24 ।।
इति ब्रुवाणं रामस्तु परिष्वज्य विभीषणम्। 
अब्रवील्लक्ष्णणं प्रीतः समुद्राज्जलमानय ।। 6.19.25 ।।
तेन चेमं महाप्राज्ञमभिषिञ्च विभीषणम्।
राजानं रक्षसां क्षिप्रं प्रसन्ने मयि मानद ।। 6.19.26 ।।
एवमुक्तस्तु सौमित्रिरभ्याषिञ्चद्विभीषणम्। 
मध्येवानरमुख्यानां राजानं राजशासनात् ।। 6.19.27 ।।
तं प्रसादं तु रामस्य दृष्ट्वा सद्यः प्लवङ्गमाः। 
प्रचुक्रुशुर्महात्मानं साधु साध्विति चाब्रुवन् ।। 6.19.28 ।।
अब्रवीच्च हनूमांश्च सुग्रीवश्च विभीषणम् ।। 6.19.29 ।। 
कथं सागरमक्षोभ्यं तराम वरुणालयम्। 
सैन्यैः परिवृताः सर्वे वानराणां महौजसाम् ।। 6.19.30 ।।
उपायं नाधिगच्छामो यथा नदनदीपतिम्। 
तराम तरसा सर्वे ससैन्या वरुणालयम्। 
एवमुक्तस्तु धर्मज्ञः प्रत्युवाच विभीषणः ।। 6.19.31 ।।
समुद्रं राघवो राजा शरणं गन्तुमर्हति ।। 6.19.32 ।।
खानितः सगरेणायमप्रमेयो महोदधिः। 
कर्तुमर्हति रामस्य ज्ञात्वा कार्यं महामतिः ।। 6.19.33 ।।
एवं विभीषणेनोक्तो राक्षसेन विपश्चिता। 
आजगामाथ सुग्रीवो यत्र रामः सलक्ष्मणः ।। 6.19.34 ।।
ततश्चाख्यातुमारेभे विभीषणवचः शुभम्। 
सुग्रीवो विपुलग्रीवः सागरस्योपवेशनम् ।। 6.19.35 ।।
प्रकृत्या धर्मशीलस्य राघवस्याप्यरोचत ।। 6.19.36 ।।
स लक्ष्मणं महातेजाः सुग्रीवं च हरीश्वरम्। 
सत्क्रियार्थं क्रियादक्षः स्मितपूर्वमुवाच ह ।। 6.19.37 ।।
विभीषणस्य मन्त्रोऽयं मम लक्ष्मण रोचते। 
ब्रूहि त्वं सहसुग्रीवस्तवापि यदि रोचते ।। 6.19.38 ।।
सुग्रीवः पण्डितो नित्यं भवान् मन्त्रविचक्षणः। 
उभाभ्यां सम्प्रधार्यार्थं रोचते यत्तदुच्यताम् ।। 6.19.39 ।।
एवमुक्तौ तु तौ वीरावुभौ सुग्रीवलक्ष्मणौ। 
समुदाचारसंयुक्तमिदं वचनमूचतुः ।। 6.19.40 ।।
किमर्थं नौ नरव्याघ्र न रोचिष्यति राघव। 
विभीषणेन यच्चोक्तमस्मिन् काले सुखावहम् ।। 6.19.41 ।।
अबद््ध्वा सागरे सेतुं घोरेऽस्मिन् वरुणालये। 
लङ्का नासादितुं शक्या सेन्द्रैरपि सुरासुरैः ।। 6.19.42 ।।
विभीषणस्य शूरस्य यथार्थं क्रियतां वचः। 
अलं कालात्ययं कृत्वा समुद्रोऽयं नियुज्यताम्। 
यथा सैन्येन गच्छामः पुरीं रावणपालिताम् ।। 6.19.43 ।।
एवमुक्तः कुशास्तीर्णे तीरे नदनदीपतेः। 
संविवेश तदा रामो वेद्यामिव हुताशनः ।। 6.19.44 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनविंशः सर्गः ।। 19 ।।
ततो निविष्टां ध्वजिनीं सुग्रीवेणाभिपालिताम्। 
ददर्श राक्षसोऽभ्येत्य शार्दूलो नाम वीर्यवान् ।। 6.20.1 ।।
चारो राक्षसराजस्य रावणस्य दुरात्मनः। 
तां दृष्ट्वा सर्वतो व्यग्रं प्रतिगम्य स राक्षसः।
प्रविश्य लङ्कां वेगेन रावणं वाक्यमब्रवीत् ।। 6.20.2 ।।
एष वानरऋक्षौघो लङ्कां समभिवर्तते। 
अगाधश्चाप्रमेयश्च द्वितीय इव सागरः ।। 6.20.3 ।।
पुत्रौ दशरथस्येमौ भ्रातरौ रामलक्ष्मणौ। 
उत्तमायुधसम्पन्नौ सीतायाः पदमागतौ ।। 6.20.4 ।।
एतौ सागरमासाद्य सन्निविष्टौ महाद्युती ।। 6.20.5 ।।
बलमाकाशमावृत्य सर्वतो दशयोजनम् ।। 6.20.6 ।।
तत्त्वभूतं महाराज क्षिप्रं वेदितुमर्हसि। 
तव दूता महाराज क्षिप्रमर्हन्त्यवेक्षितुम् ।। 6.20.7 ।।
उपप्रदानं सान्त्वं वा भेदो वाऽत्र प्रयुज्यताम् ।। 6.20.8 ।।
शार्दूलस्य वचः श्रुत्वा रावणो राक्षसेश्वरः। 
उवाच सहसा व्यग्रः सम्प्रधार्यार्थमात्मनः। 
शुकं नाम तदा रक्षो वाक्यमर्थविदां वरम् ।। 6.20.9 ।।
सुग्रीवं ब्रूहि गत्वा त्वं राजानं वचनान्मम। 
यथासन्देशमक्लीबं श्लक्ष्णया परया गिरा ।। 6.20.10 ।।
त्वं वै महाराजकुलप्रसूतो महाबलश्चर्क्षरजस्सुतश्च। 
न कश्चिदर्थस्तव नास्त्यनर्थस्तथा हि मे भ्रातृसमो हरीश ।। 6.20.11 ।।
अहं यद्यहरं भार्यां राजपुत्रस्य धीमतः। 
किं तत्र तव सुग्रीव किष्किन्धां प्रति गम्यताम् ।। 6.20.12 ।।
न हीयं हरिभिर्लङ्का शक्या प्राप्तुं कथञ्चन। 
देवैरपि सगन्धर्वैः किं पुनर्नरवानरैः ।। 6.20.13 ।।
स तथा राक्षसेन्द्रेण सन्दिष्टो रजनीचरः। 
शुको विहङ्गमो भूत्वा तूर्णमाप्लुत्य चाम्बरम् ।। 6.20.14 ।।
स गत्वा दूरमध्वानमुपर्युपरि सागरम्। 
संस्थितो ह्यम्बरे वाक्यं सुग्रीवमिदमब्रवीत्। 
सर्वमुक्तं यथादिष्टं रावणेन दुरात्मना ।। 6.20.15 ।।
तं प्रापयन्तं वचनं तूर्णमाप्लुत्य वानराः। 
प्रापद्यन्त दिवं क्षिप्रं लोप्तुं हन्तुं च मुष्टिभिः ।। 6.20.16 ।।
स तैः प्लवङ्गैः प्रसभं निगृहीतो निशाचरः। 
गगनाद्भूतले चाशु परिगृह्य निपातितः ।। 6.20.17 ।।
वानरैः पीड्यमानस्तु शुको वचनमब्रवीत्। 
न दूतान् घ्रन्ति काकुत्स्थ वार्यन्तां साधु वानराः ।। 6.20.18 ।।
यस्तु हित्वा मतं भर्तुः स्वमतं सम्प्रभाषते। 
अनुक्तवादी दूतः सन् स दूतो वधमर्हति ।। 6.20.19 ।।
शुकस्य वचनं श्रुत्वा रामस्तु परिदेवितम्। 
उवाच मा वधिष्ठेति घ्नतः शाखामृगर्षभान् ।। 6.20.20 ।।
स च पत्रलघुर्भूत्वा हरिभिर्दर्शिते भये।
अन्तरिक्षस्थितो भूत्वा पुनर्वचनमब्रवीत् ।। 6.20.21 ।।
सुग्रीव सत्त्वसम्पन्न महाबलपराक्रम।
किं मया खलु वक्तव्यो रावणो लोकरावणः ।। 6.20.22 ।।
स एवमुक्तः प्लवगाधिपस्तदा प्लवङ्गमानामृषभो महाबलः। 
उवाच वाक्यं रजनीचरस्य चारं शुकं तूर्णमदीनसत्त्वः ।। 6.20.23 ।।
न मेऽसि मित्रं न तथाऽनुकम्प्यो न चोपकर्ताऽसि न मे प्रियोऽसि। 
अरिश्च रामस्य सहानुबन्धः स मेऽसि वालीव वधार्ह वध्यः ।। 6.20.24 ।।
निहन्म्यहं त्वां ससुतं सबन्धुं सज्ञातिवर्गं रजनीचरेश। 
लङ्कां च सर्वां महता बलेन क्षिप्रं करिष्यामि समेत्य भस्म ।। 6.20.25 ।।
न मोक्ष्यसे रावण राघवस्य सुरैः सहेन्द्रैरपि मूढ गुप्तः।
अन्तर्हितः सूर्यपथं गतो वा तथैव पातालमनुप्रविष्टः ।।
[ गिरीशपादाम्बुजसङ्गतो वा हतोऽसि रामेण सहानुजस्त्वम् ]  ।। 6.20.26 ।।
तस्य ते त्रिष्टु लोकेषु न पिशाचं न राक्षसम्। 
त्रातारमनुपश्यामि न गन्धर्वं न चासुरम् ।। 6.20.27 ।।
अवधीर्यज्जरावृद्धमक्षम किं जटायुषम् ।। 6.20.28 ।।
किं नु ते रामसान्निध्ये सकाशे लक्ष्मणस्य वा। 
हृता सीता विशालाक्षी यां त्वं गृह्य न बुद्ध्यसे ।। 6.20.29 ।।
महाबलं महात्मानं दुर्द्धर्षममरैरपि। 
न बुद्ध्यसे रघुश्रेष्ठं यस्ते प्राणान् हरिष्यति ।। 6.20.30 ।।
ततोऽब्रवीद्वालिसुतस्त्वङ्गदो हरिसत्तमः ।। 6.20.31 ।।
नायं दूतो महाराज चारकः प्रतिभाति मे।
तुलितं हि बलं सर्वमनेनात्रैव तिष्ठता। 
गृह्यतां मा गमल्लङ्कामेतद्धि मम रोचते ।। 6.20.32 ।।
ततो राज्ञा समादिष्टाः समुत्प्लुत्य वलीमुखाः। 
जगृहुश्च बबन्धुश्च विलपन्तमनाथवत् ।। 6.20.33 ।।
शुकस्तु वानरैश्चण्डैस्तत्र तैः सम्प्रपीडितः। 
व्याक्रोशत महात्मानं रामं दशरथात्मजम्। 
लुप्येते मे बलात्पक्षौ भिद्येते च तथाऽक्षिणी ।। 6.20.34 ।।
यां च रात्रिं मरिष्यामि जाये रात्रिं च यामहम्। 
एतस्मिन्नन्तरे काले यन्मया ह्यशुभं कृतम्। 
सर्वं तदुपपद्येथा जह्यां चेद्यदि जीवितम् ।। 6.20.35 ।।
नाघातयत्तदा रामः श्रुत्वा तत्परिदेवनम्। 
वानरानब्रवीद्रामो मुच्यतां दूत आगतः ।। 6.20.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे विंशः सर्गः ।। 20 ।।
ततः सागरवेलायां दर्भानास्तीर्य राघवः। 
अञ्जलिं प्राङ्मुखः कृत्वा प्रतिशिश्ये महोदधेः। 
बाहुं भुजगभोगाभमुपधायारिसूदनः ।। 6.21.1 ।।
जातरूपमयैश्चैव भूषणैर्भूषितं पुरा ।। 6.21.2 ।।
वरकाञ्चनकेयूरमुक्ताप्रवरभूषणैः।
भुजैः परमनारीणामभिमृष्टमनेकधा ।। 6.21.3 ।।
चन्दनागरुभिश्चैव पुरस्तादधिवासितम्। 
बालसूर्यप्रतीकाशैश्चन्दनैरुपशोभितम् ।। 6.21.4 ।।
शयने चोत्तमाङ्गेन सीतायाः शोभितं पुरा। 
तक्षकस्येव सम्भोगं गङ्गाजलनिषेवितम् ।। 6.21.5 ।।
संयुगे युगसङ्काशं शत्रूणां शोकवर्द्धनम्।
सुहृदानन्दनं दीर्घं सागरान्तव्यपाश्रयम् ।। 6.21.6 ।।
अस्यता च पुनः सव्यं ज्याघातविगतत्वचम्। 
दक्षिणो दक्षिणं बाहुं महापरिघसन्निभम् ।। 6.21.7 ।।
गोसहस्रप्रदातारमुपधाय महद्भुजम्। 
अद्य मे मरणं वाऽथ तरणं सागरस्य वा ।। 6.21.8 ।।
इति रामो मतिं कृत्वा महाबाहुर्महोदधिम्। 
अधिशिश्ये स विधिवत् प्रयतो नियतो मुनिः ।। 6.21.9 ।।
तस्य रामस्य सुप्तस्य कुशास्तीर्णे महीतले। 
नियमादप्रमत्तस्य निशास्तिस्रोऽतिचक्रमुः ।। 6.21.10 ।।
स त्रिरात्रोषितस्तत्र नयज्ञो धर्मवत्सलः। 
उपासत तदा रामः सागरं सरितां पतिम् ।। 6.21.11 ।।
न च दर्शयते मन्दस्तदा रामस्य सागरः। 
प्रयतेनापि रामेण यथार्हमभिपूजितः ।। 6.21.12 ।।
समुद्रस्य ततः क्रुद्धो रामो रक्तान्तलोचनः।
समीपस्थमुवाचेदं लक्ष्मणं शुभलक्षणम् ।। 6.21.13 ।।
अवलेपः समुद्रस्य न दर्शयति यत्स्वयम् ।। 6.21.14 ।।
प्रशमश्च क्षमा चैव आर्जवं प्रियवादिता। 
असामर्थ्यं फलन्त्येते निर्गुणेषु सतां गुणाः ।। 6.21.15 ।।
आत्मप्रशंसिनं दुष्टं धृष्टं विपरिधावकम्। 
सर्वत्रोत्सृष्टदण्डं च लोकः सत्कुरुते नरम् ।। 6.21.16 ।।
न साम्ना शक्यते कीर्तिर्न साम्ना शक्यते यशः। 
प्राप्तुं लक्ष्मण लोकेऽस्मिन् जयो वा रणमूर्द्धनि ।। 6.21.17 ।।
अद्य मद्बाणनिर्भिन्नैर्मकरैर्मकरालयम्। 
निरुद्धतोयं सौमित्रे प्लवद्भिः पश्य सर्वतः ।। 6.21.18 ।।
महाभोगानि मत्स्यानां करिणां च करानिह। 
भोगिनां पश्य नागानां मया छिन्नानि लक्ष्मण ।। 6.21.19 ।।
सशङ्खशुक्तिकाजालं समीनमकरं शरैः। 
अद्य युद्धेन महता समुद्रं परिशोषये ।। 6.21.20 ।।
क्षमया हि समायुक्तं मामयं मकरालयः। 
असमर्थं विजानाति धिक् क्षमामीदृशे जने ।। 6.21.21 ।।
न दर्शयति साम्ना मे सागरो रूपमात्मनः ।। 6.21.22 ।।
चापमानय सौमित्रे शरांश्चाशीविषोपमान्। 
सागरं शोषयिष्यामि पद्भ्यां यान्तु प्लवङ्गमाः ।। 6.21.23 ।।
अद्याक्षोभ्यमपि क्रुद्धः क्षोभयिष्यामि सागरम् ।। 6.21.24 ।।
वेलासु कृतमर्यादं सहसोर्मिसमाकुलम्। 
निर्मर्यादं करिष्यामि सायकैर्वरुणालयम् ।। 6.21.25 ।।
महार्णवं क्षोभयिष्ये महादानवसङ्कुलम् ।। 6.21.26 ।।
एवमुक्त्वा धनुष्पाणिः क्रोधविस्फारितेक्षणः। 
बभूव रामो दुर्द्धर्षो युगान्ताग्निरिव ज्वलन् ।। 6.21.27 ।।
सम्पीड्य च धनुर्घोरं कम्पयित्वा शरैर्जगत्। 
मुमोच विशिखानुग्रान् वज्रानिव शतक्रतुः ।। 6.21.28 ।।
ते ज्वलन्तो महावेगास्तेजसा सायकोत्तमाः। 
प्रविशन्ति समुद्रस्य सलिलं त्रस्तपन्नगम् ।। 6.21.29 ।।
तोयवेगः समुद्रस्य सनक्रमकरो महान्। 
सम्बभूव महाघोरः समारुतरवस्तदा ।। 6.21.30 ।।
महोर्मिमालाविततः शङ्खशुक्तिसमावृतः। 
सधूमपरिवृत्तोर्मिः सहसाऽऽसीन्महोदधिः ।। 6.21.31 ।।
व्यथिताः पन्नगाश्चासन् दीप्तास्या दीप्तलोचनाः। 
दानवाश्च महावीर्याः पातालतलवासिनः ।। 6.21.32 ।।
ऊर्मयः सिन्धुराजस्य सनक्रमकरास्तदा। 
बिन्ध्यमन्दरसङ्काशाः समुत्पेतुः सहस्रशः ।। 6.21.33 ।।
आघूर्णिततरङ्गौघः सम्भ्रान्तोरगराक्षसः। 
उद्वर्तितमहाग्राहः संवृत्तः सलिलाशयः ।। 6.21.34 ।।
ततस्तु तं राघवमुग्रवेगं प्रकर्षमाणं धनुरप्रमेयम्। 
सौमित्रिरुत्पत्य समुच्छ्वसन्तं मा मेति चोक्त्वा धनुराललम्बे ।। 6.21.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकविंशः सर्गः ।। 21 ।।
अथोवाच रघुश्रेष्ठः सागरं दारुणं वचः। 
अद्य त्वां शोषयिष्यामि सपातालं महार्णव ।। 6.22.1 ।।
शरनिर्दग्धतोयस्य परिशुष्कस्य सागर। 
मया शोषितसत्त्वस्य पांसुरुत्पद्यते महान् ।। 6.22.2 ।।
मत्कार्मुकविसृष्टेन शरवर्षेण सागर। 
पारं तेऽद्य गमिष्यन्ति पद्भिरेव प्लवङ्गमाः ।। 6.22.3 ।।
विचिन्वन्नाभिजानासि पौरुषं वापि विक्रमम्। 
दानवालय सन्तापं मत्तो नाधिगमिष्यसि ।। 6.22.4 ।।
ब्राह्मेणस्त्रेण संयोज्य ब्रह्मदण्डनिभं शरम्। 
संयोज्य धनुषि श्रेष्ठे विचकर्ष महाबलः ।। 6.22.5 ।।
तस्मिन् विकृष्टे सहसा राघवेण शरासने। 
रोदसी सम्पफालेव पर्वताश्च चकम्पिरे ।। 6.22.6 ।।
तमश्च लोकमावव्रे दिशश्च न चकाशिरे। 
परिचुक्षुभिरे चाशु सरांसि सरितस्तथा ।। 6.22.7 ।।
तिर्यक् च सह नक्षत्रैः सङ्गतौ चन्द्रभास्करौ। 
भास्करांशुभिरादीप्तं तमसा च समावृतम् ।। 6.22.8 ।।
प्रचकाशे तदाऽऽकाशमुल्काशतविदीपितम्।
अन्तरिक्षाच्च निर्घाता निर्जग्मुरतुलस्वनाः ।। 6.22.9 ।।
पुस्फुरुश्च घना दिव्या दिवि मारुतपङ्क्तयः ।। 6.22.10 ।।
बभञ्ज च तदा वृक्षान् जलदानुद्वहन्नपि। 
अरुजंश्चैव शेलाग्रान् शिखराणि प्रभञ्जनः ।। 6.22.11 ।।
दिविस्पृशो महामेघाः सङ्गताः समहास्वनाः।
मुमुचुर्वैद्युतानग्नींस्ते महाशनयस्तदा ।। 6.22.12 ।।
यानि भूतानि दृश्यानि चुक्रुशुश्चाशनेः समम्। 
अदृश्यानि च भूतानि ममुचुर्भैरवस्वनम् ।। 6.22.13 ।।
शिश्यिरे चापि भूतानि सन्त्रस्तान्युद्विजन्ति च।
सम्प्रविव्यथिरे चापि न च पस्पन्दिरे भयात् ।। 6.22.14 ।।
सह भूतैः सतोयोर्मिः सनागः सह राक्षसः। 
सहसाऽभूत्ततो वेगाद्भीमवेगो महोदधिः ।। 6.22.15 ।।
योजनं व्यतिचक्राम वेलामन्यत्र सम्प्लवात्। 
तं तदा समतिक्रान्तं नातिचक्राम राघवः।
समुद्धतममित्रघ्नो रामो नदनदीपतिम् ।। 6.22.16 ।।
ततो मध्यात् समुद्रस्य सागरः स्वयमुत्थितः। 
उदयन् हि महाशैलान्मेरोरिव दिवाकरः ।। 6.22.17 ।।
पन्नगैः सह दीप्तास्यैः समुद्रः प्रत्यदृश्यत। 
स्निग्धवैडूर्यसङ्काशो जाम्बूनदविभूषितः ।। 6.22.18 ।।
रक्तमाल्याम्बरधरः पद्मपत्रनिभेक्षणः। 
सर्वपुष्पमयीं दिव्यां शिरसा धारयन् स्रजम् ।। 6.22.19 ।।
जातरूपमयैश्चैव तपनीयविभूषितैः। 
आत्मजानां च रत्नानां भूषितो भूषणोत्तमैः ।। 6.22.20 ।।
धातुभिर्मण्डितः शैलो विविधैर्हिमवानिव।
एकावलीमध्यगतं तरलं पाण्डरप्रभम् ।। 6.22.21 ।।
विपुलेनोरसा बिभ्रत् कौस्तुभस्य सहोदरम्।
आघूर्णिततरङ्गौघः कालिकानिलसङ्कुलः ।। 6.22.22 ।।
[ देवतानां सुरूपाणां नानारूपाभिरीश्वरः।
गङ्गासिन्धुप्रधानाभिरापगाभिः समावृतः ।।]
उद्वर्तितमहाग्राहः सम्भ्रान्तोरगराक्षसः। 
सागरः समुपक्रम्य पूर्वमामन्त्र्य वीर्यवान्। 
अब्रवीत् प्राञ्जलिर्वाक्यं राघवं शरपाणिनम् ।। 6.22.23 ।।
पृथिवी वायुराकाशमापो ज्योतिश्च राघव।
स्वभावे सौम्य तिष्ठन्ति शाश्वतं मार्गमाश्रिताः ।। 6.22.24 ।।
तत्स्वभावो ममाप्येष यदगाधोऽहमप्लवः। 
विकारस्तु भवेद्गाध एतत्ते प्रवदाम्यहम् ।। 6.22.25 ।।
न कामान्न च लोभाद्वा न भयात् पार्थिवात्मज। 
ग्राहनक्राकुलजलं स्तम्भयेयं कथञ्चन ।। 6.22.26 ।।
विधास्ये राम येनापि विषहिष्ये ह्यहं तथा।
ग्राहा न प्रहरिष्यन्ति यावत् सेना तरिष्यति ।। 6.22.27 ।।
हरीणां तरणे राम करिष्यामि यथा स्थलम् ।। 6.22.28 ।।
तमब्रवीत्तदा राम उद्यतो हि नदीपते।
अमोधोऽयं महाबाणः कस्मिन् देशे निपात्यताम् ।। 6.22.29 ।।
रामस्य वचनं श्रुत्वा तं च दृष्ट्वा महाशरम्। 
महोदधिर्महातेजा राघवं वाक्यमब्रवीत् ।। 6.22.30 ।।
उत्तरेणावकाशोऽस्ति कश्चित् पुण्यतमो मम। 
द्रुमकुल्य इति ख्यतो लोके ख्यातो यथा भवान् ।। 6.22.31 ।।
उग्रदर्शनकर्माणो बहवस्तत्र दस्यवः। 
आभीरप्रमुखाः पापाः पिबन्ति सलिलं मम ।। 6.22.32 ।।
तैस्तु संस्पर्शनं प्राप्तैर्न सहे पापकर्मभिः। 
अमोघः क्रियतां राम तत्र तेषु शरोत्तमः ।। 6.22.33 ।।
तस्य तद्वचनं श्रुत्वा सागरस्य स राघवः। 
मुमोच तं शरं दीप्तं वीरः सागरदर्शनात् ।। 6.22.34 ।।
तेन तं मरुकान्तारं पृथिव्यां खलु विश्रुतम्। 
निपातितः शरो यत्र दीप्ताशनिसमप्रभः ।। 6.22.35 ।।
ननाद च तदा तत्र वसुधा शल्यपीडिता। 
तस्माद््व्रणमुखात्तोयमुत्पपात रसातलात् ।। 6.22.36 ।।
स बभूव तदा कूपो व्रण इत्यभिविश्रुतः। 
सततं चोत्थितं तोयं समुद्रस्येव दृश्यते ।। 6.22.37 ।।
अवदारणशब्दश्च दारुणः समपद्यत ।। 6.22.38 ।।
तस्मात्तद्बाणपातेन त्वपः कुक्षिष्वशोषयत् ।। 6.22.39 ।।
विख्यातं त्रिषु लोकेषु मरुकान्तरामेव तत् ।। 6.22.40 ।।
शोषयित्वा ततः कुक्षिं रामो दशरथात्मजः। 
वरं तस्मै ददौ विद्वान् मरवेऽमरविक्रमः ।। 6.22.41 ।।
पशव्यश्चाल्परोगश्च फलमूलरसायुतः।
बहुस्नेहो बहुक्षीरस्सुगन्धिर्विविधौषधः ।। 6.22.42 ।।
एवमेतैर्गुणैर्युक्तो बहुभिः सततं मरुः। 
रामस्य वरदानाच्च शिवः पन्था बभूव ह ।। 6.22.43 ।।
तस्मिन् दग्धे तदा कुक्षौ समुद्रः सरितां पतिः।
राघवं सर्वशास्त्रज्ञमिदं वचनमब्रवीत् ।। 6.22.44 ।।
अयं सौम्य नलो नाम तनुजो विश्वकर्मणः। 
पित्रा दत्तवरः श्रीमान् प्रतिमो विश्वकर्मणा ।। 6.22.45 ।।
एष सेतुं महोत्साहः करोतु मयि वानरः। 
तमहं धारिष्यामि तथा ह्येष यथा पिता ।। 6.22.46 ।।
एवमुक्त्वोदधिर्नष्टः समुत्थाय नलस्तदा।
अब्रवीद्वानरश्रेष्ठो वाक्यं रामं महाबलः ।। 6.22.47 ।।
अहं सेतुं करिष्यामि विस्तीर्णे वरुणालये। 
पितुः सामर्थ्यमास्थाय तत्त्वमाह महोदधिः 6.22.48 ।।
दण्ड एव वरो लोके पुरुषस्येति मे मतिः। 
धिक् क्षमामकृतज्ञेषु सान्त्वं दानमथापि वा ।। 6.22.49 ।।
अयं हि सागरो भीमः सेतुकर्मदिदृक्षया। 
ददौ दण्डभयाद्गाधं राघवाय महोदधिः ।। 6.22.50 ।।
मम मातुर्वरो दत्तो मन्दरे विश्वकर्मणा। 
औरसस्तस्य पुत्रोऽहं सदृशो विश्वकर्मणा ।। 6.22.51 ।।
स्मारितोऽस्म्यहमेतेन तत्त्वमाह महोदधिः। 
न चाप्यहमनुक्तो वै प्रब्रूयामात्मनो गुणान् ।। 6.22.52 ।।
समर्थश्चाप्यहं सेतुं कर्तुं वै वरुणालये।
काममद्यैव बध्नन्तु सेतुं वानरपुङ्गवाः ।। 6.22.53 ।।
ततोऽतिसृष्टा रामेण सर्वतो हरियूथपाः। 
अबिपेतुर्महारण्यं हृष्टाः शतसहस्रशः ।। 6.22.54 ।।
ते नगान्नगसङ्काशाः शाखामृगगणर्षभाः। 
बभञ्जुर्वानरास्तत्र प्रचकर्षुश्च सागरम् ।। 6.22.55 ।।
ते सालैश्चाश्वकर्णैश्च धवैर्वंशैश्च वानराः।
कुटजैरर्जुनैस्तालैस्तिलकैस्तिमिशैरपि ।। 6.22.56 ।।
बिल्वैश्च सप्तपर्णैश्च कर्णिकारैश्च पुष्पितैः। 
चूतैश्चाशोकवृक्षैश्च सागरं समपूरयन् ।। 6.22.57 ।।
समूलांश्च विमूलांश्च पादपान् हरिसत्तमाः।
इन्द्रकेतूनिवोद्यम्य प्रजह्रुर्हरयस्तरून् ।। 6.22.58 ।।
तालान् दाडिमगुल्मांश्च नारिकेलान् विभीतकान्। 
वकुलान् खदिरान्निम्बान् समाजह्रुः समन्ततः ।। 6.22.59 ।।
हस्तिमात्रान् महाकायाः पाषाणांश्च महाबलाः।
पर्वतांश्च समुत्पाट्य यन्त्रैः परिवहन्ति च ।। 6.22.60 ।।
प्रक्षिप्यमाणैरचलैः सहसा जलमुद्धतम्। 
समुत्पतितमाकाशमुपासर्पत्ततस्ततः ।। 6.22.61 ।।
समुद्रं श्रोभयामासुर्वानराश्च समन्ततः।
सूत्राण्यन्ये प्रगृह्णन्ति व्यायतं शतयोजनम् ।। 6.22.62 ।।
नलश्चक्रे महासेतुं मध्ये नदनदीपतेः। 
स तथा क्रियते सेतुर्वानरैर्घोरकर्मभिः ।। 6.22.63 ।।
दण्डानन्ये प्रगृह्णन्ति विचिन्वन्ति तथा परे ।। 6.22.64 ।।
वानराः शतशस्तत्र रामस्याज्ञापुरस्सराः। 
मेघाभैः पर्वताग्रैश्च तृणैः काष्ठैर्बबन्धिरे ।। 6.22.65 ।।
पुष्पिताग्रैश्च तरुभिः सेतुं बध्नन्ति वानराः 6.22.66 ।।
पाषाणांश्च गिरिप्रख्यान् गिरीणां शिखराणि च।
दृश्यन्ते परिधावन्तो गृह्यवारणसन्निभाः ।। 6.22.67 ।।
शिलानां क्षिप्यमाणानां शैलानां च निपात्यताम्। 
बभूव तुमुलः शब्दस्तदा तस्मिन् महोदधौ ।। 6.22.68 ।।
कृतानि प्रथमेनाह्ना योजनानि चतुर्दश। 
प्रहृष्टैर्गजसङ्काशैस्त्वरमाणैः प्लवङ्गमैः ।। 6.22.69 ।।
द्वितीयेन तथा चाह्ना योजनानि तु विंशतिः। 
कृतानि प्लवगैस्तूर्णं भीमकायैर्महाबलैः ।। 6.22.70 ।।
अह्ना तृतीयेन तथा योजनानि कृतानि तु।
त्वरमाणैर्महाकायैरेकविंशतिरेव च। 6.22.71 ।।
चतुर्थेन तथा चाह्ना द्वाविंशतिरथापि च। 
योजनानि महावेगैः कृतानि त्वरितैस्तु तैः ।। 6.22.72 ।।
पञ्चमेन तथा चाह्ना प्लवगैः क्षिप्रकारिभिः। 
योजनानि त्रयोविंशत्सुवेलमधिकृत्य वै ।। 6.22.73 ।।
स वानरवरः श्रीमान् विश्वकर्मात्मजो बली। 
बबन्ध सागरे सेतुं यथा चास्य पिता तथा ।। 6.22.74 ।।
स नलेन कृतः सेतुः सागरे मकारालये। 
शुशुभे सुभगः श्रीमान् स्वातीपथ इवाम्बरे ।। 6.22.75 ।।
ततो देवाः सगन्धर्वाः सिद्धाश्च परमर्षयः।
आगम्य गगने तस्थुर्द्रष्टुकामास्तदद्भुतम् ।। 6.22.76 ।।
दशयोजनविस्तीर्णं शतयोजनमायतम्।
ददृशुर्देवगन्धर्वा नलसेतुं सुदुष्करम् ।। 6.22.77 ।।
आप्लवन्तः प्लवन्तश्च गर्जन्तश्च प्लवङ्गमाः ।। 6.22.78 ।।
तदचिन्त्यमसह्यं च अद्भुतं रोमहर्षणम्।
ददृशुः सर्वभूतानि सागरे सेतुबन्धनम् ।। 6.22.79 ।।
तानि कोटिसहस्राणि वानराणां महौजसाम्। 
बध्नन्तः सागरे सेतुं जग्मुः पारं महोदधेः ।। 6.22.80 ।।
विशालः सुकृतः श्रीमान् सुभूमिः सुसमाहितः। 
अशोभत महासेतुः सीमन्त इव सागरे ।। 6.22.81 ।।
ततः पारे समुद्रस्य गदापाणिर्विभीषणः। 
परेषामभिघातार्थमतिष्ठत् सचिवैः सह ।। 6.22.82 ।।
सुग्रीवस्तु ततः प्राह रामं सत्यपराक्रमम्। 
हनुमन्तं त्वमारोह अङ्गदं चापि लक्ष्मणः ।। 6.22.83 ।।
अयं हि विपुलो वीर सागरो मकारालयः। 
वैहायसौ युवामेतौ वानरौ तारयिष्यतः ।। 6.22.84 ।।
अग्रतस्तस्य सैन्यस्य श्रीमान् रामः सलक्ष्मणः। 
जगाम धन्वी धर्मात्मा सुग्रीवेण समन्वितः ।। 6.22.85 ।।
अन्ये मध्येन गच्छन्ति पार्श्वतोऽन्ये प्लवङ्गमाः। 
सलिले प्रपतन्त्यन्ये मार्गमन्ये न लेभिरे ।। 6.22.86 ।।
केचिद्वैहायसगताः सुपर्णा इव पुप्लुवुः ।। 6.22.87 ।।
घोषेण महता तस्य सिन्धोर्घोषं समुच्छ्रितम्। 
भीममन्तर्दधे भीमा तरन्ती हरिवाहिनी ।। 6.22.88 ।।
वानराणां हि सा तीर्णा वाहिनी नलसेतुना। 
तीरे निविविशे राज्ञो बहुमूलफलोदके ।। 6.22.89 ।।
तदद्भुतं राघवकर्म दुष्करं समीक्ष्य देवाः सह सिद्धचारणैः। 
उपेत्य रामं सहसा महर्षिभिः समभ्यषिञ्चन् सुशुभैर्जलैः पृथक् ।। 6.22.90 ।।
जय स्वशत्रून् नरदेव मेदिनीं ससागरां पालय शाश्वतीः समाः। 
इतीव रामं नरदेवसत्कृतं शुभैर्वचोभिर्विविधैरपूजयन् ।। 6.22.91 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वाविंशः सर्गः ।। 22 ।।
निमित्तानि निमित्तज्ञो दृष्ट्वा लक्ष्मणपूर्वजः। 
सौमित्रिं सम्परिष्वज्य इदं वचनमब्रवीत् ।। 6.23.1 ।।
परिगृह्योदकं शीतं वनानि फलवन्ति च। 
बलौघं संविभज्येमं व्यूह्य तिष्ठेम लक्ष्मण ।। 6.23.2 ।।
लोकक्षयकरं भीमं भयं पश्याम्युपस्थितम्।
निबर्हणं प्रवीराणामृक्षवानररक्षसाम् ।। 6.23.3 ।।
वाताश्च कलुषा वान्ति कम्पते च वसुन्धरा।
पर्वताग्राणि वेपन्ते पतन्ति च महीरुहाः ।। 6.23.4 ।।
मेघाः क्रव्यादसङ्काशाः परुषाः परुषस्वनाः। 
क्रूराः क्रूरं प्रवर्षन्ति मिश्रं शोणितबिन्दुभिः ।। 6.23.5 ।।
रक्तचन्दनसङ्काशा सन्ध्या परमदारुणा। 
ज्वलतः प्रपतत्येतदादित्यादग्निमण्डलम् ।। 6.23.6 ।।
दीना दीनस्वराः क्रूराः सर्वतो मृगपाक्षिणः। 
प्रत्यादित्यं विनर्दन्ति जनयन्तो महद्भयम् ।। 6.23.7 ।।
रजन्यामप्रकाशस्तु सन्तापयति चन्द्रमाः ।। 6.23.8 ।।
कृष्णरक्तांशुपर्यन्तो लोकक्षय इवोदितः। 
ह्रस्वो रूक्षोऽप्रशस्तश्च परिवेषः सुलोहितः ।। 6.23.9 ।।
आदित्ये विमले नीलं लक्ष्म लक्ष्मण दृश्यते ।। 6.23.10 ।।
रजसा महता चापि नक्षत्राणि हतानि च। 
युगान्तमिव लोकानां पश्य शंसन्ति लक्ष्मण ।। 6.23.11 ।।
काकाः श्येनास्तथा गृध्रा नीचैः परिपतन्ति च। 
शिवाश्चाप्यशिवान्नादान्नदन्ति सुमहाभयान् ।। 6.23.12 ।।
शैलैः शूलैश्च खड्गैश्च विसृष्टैः कपिराक्षसैः। 
भविष्यत्यावृता भूमिर्मांसशोणितकर्दमा ।। 6.23.13 ।।
क्षिप्रमद्यैव दुर्धर्षां पुरीं रावणपालिताम्। 
अभियाम जवेनैव सर्वतो हरिभिर्वृताः ।। 6.23.14 ।।
इत्येवमुक्त्वा धर्मात्मा धन्वी सङ्ग्रामहर्षणः। 
प्रतस्थे पुरतो रामो लङ्कामभिमुखो विभुः ।। 6.23.15 ।।
सविभीषणसुग्रीवास्ततस्ते वानरर्षभाः।
प्रतस्थिरे विनर्दन्तो निश्चिता द्विषतां वधे ।। 6.23.16 ।।
राघवस्य प्रियार्थं तु धृतानां वीर्यशालिनाम्। 
हरीणां कर्मचेष्टाभिस्तुतोष रघुनन्दनः ।। 6.23.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रयोविंशः सर्गः ।। 23 ।।
सा वीरसमिती राज्ञा विरराज व्यवस्थिता। 
शशिना शुभनक्षत्रा पौर्णमासीव शारदी ।। 6.24.1 ।।
प्रचचाल च वेगेन त्रस्ता चैव वसुन्धरा।
पीड्यमाना बलौघेन तेन सागरवर्चसा ।। 6.24.2 ।।
ततः शुश्रुवुराक्रुष्टं लङ्कायां काननोकसः।
भेरीमृदङ्गसङ्घुष्टं तुमुलं रोमहर्षणम् ।। 6.24.3 ।।
बभूवुस्तेन घोषेण संहृष्टा हरियूथपाः। 
अमृष्यमाणास्तं घोषं विनेदुर्घोषवत्तरम् ।। 6.24.4 ।।
राक्षसास्तु प्लवङ्गानां शुश्रुवुश्चापि गर्जितम्। 
नर्दतामिव दृप्तानां मेघानामम्बरे स्वनम् ।। 6.24.5 ।।
दृष्ट्वा दाशरथिर्लङ्कां चित्रध्वजपताकिनीम्।
जगाम मनसा सीतां दूयमानेन चेतसा ।। 6.24.6 ।।
अत्र सा मृगशावाक्षी रावणेनोपरुद्ध्यते। 
अभिभूता ग्रहेणेव लोहिताङ्गेन रोहिणी ।। 6.24.7 ।।
दीर्घमुष्णं च निश्वस्य समुद्वीक्ष्य च लक्ष्मणम्। 
उवाच वचनं वीरस्तत्कालहितमात्मनः ।। 6.24.8 ।।
आलिखन्तीमिवाकाशमुत्थितां पश्य लक्ष्मण। 
मनसेव कृतां लङ्कां नगाग्रे विश्वकर्मणा ।। 6.24.9 ।।
विमानैर्बहुभिर्लङ्का सङ्कीर्णा भुवि राजते। 
विष्णोः पदमिवाकाशं छादितं पाण्डरैर्घनैः ।। 6.24.10 ।।
पुष्पितैः शोभिता लङ्का वनैश्चैत्ररथोपमैः।
नानापतङ्गसङ्घुष्टैः फलपुष्पोपगैः शुभैः ।। 6.24.11 ।।
पश्य मत्तविहङ्गानि प्रलीनभ्रमराणि च। 
कोकिलाकुलषण्डानि दोधवीति शिवोऽनिलः ।। 6.24.12 ।।
इति दाशरथी रामो लक्ष्मणं समभाषत ।। 6.24.13 ।।
बलं च तद्वै विभजन् शास्त्रदृष्टेन कर्मणा। 
शशास कपिसेनाया बलमादाय वीर्यवान् ।। 6.24.14 ।।
अङ्गदः सह नीलेन तिष्ठेदुरसि दुर्जयः ।। 6.24.15 ।।
तिष्ठेद्वानरवाहिन्या वानरौघसमावृतः। 
आश्रित्य दक्षिणं पार्श्वमृषभो वानरर्षभः ।। 6.24.16 ।।
गन्धहस्तीव दुर्धर्षस्तरस्वी गन्धमादनः।
तिष्ठेद्वानरवाहिन्याः सव्यं पार्श्वं समाश्रितः ।। 6.24.17 ।।
मूर्ध्नि स्थास्याम्यहं युक्तो लक्ष्मणेन समन्वितः ।। 6.24.18 ।।
जाम्बवांश्च सुषेणश्च वेगदर्शी च वानरः। 
ऋक्षमुख्या महात्मानः कुक्षिं रक्षन्तु ते त्रयः ।। 6.24.19 ।।
जघनं कपिसेनायाः कपिराजोऽभिरक्षतु। 
पश्चार्धमिव लोकस्य प्रचेतास्तेजसा वृतः ।। 6.24.20 ।।
सुविभक्तमहाव्यूहा महावानररक्षिता।
अनीकिनी सा विभभौ यथा द्यौः साभ्रसम्प्लवा ।। 6.24.21 ।।
प्रगृह्य गिरिशृङ्गाणि महतश्च महीरुहान्। 
आसेदुर्वानरा लङ्कां विमर्दयिषवो रणे ।। 6.24.22 ।।
शिखरैर्विकिरामैनां लङ्कां मुष्टिभिरेव वा। 
इति स्म दधिरे सर्वे मनांसि हरिसत्तमाः ।। 6.24.23 ।।
ततो रामो महातेजाः सुग्रीवमिदमब्रवीत्। 
सुविभक्तानि सैन्यानि शुक एष विमुच्यताम् ।। 6.24.24 ।।
रामस्य वचनं श्रुत्वा वानरेन्द्रो महाबलः। 
मोचयामास तं दूतं शुकं रामस्य शासनात् ।। 6.24.25 ।।
मोचितो रामवाक्येन वानरैश्चाभिपीडितः। 
शुकः परमसन्त्रस्तो रक्षोधिपमुपागमत् ।। 6.24.26 ।।
रावणः प्रहसन्नेव शुकं वाक्यमभाषत। 
किमिमौ ते सितौ पक्षौ लूनपक्षश्च दृश्यसे। 
कच्चिन्नानेकचित्तानां तेषां त्वं वशमागतः ।। 6.24.27 ।।
ततः स भयसंविग्नस्तथा राज्ञाऽभिचोदितः। 
वचनं प्रत्युवाचेदं राक्षसाधिपमुत्तमम् ।। 6.24.28 ।।
सागरस्योत्तरे तीरे ब्रुवंस्ते वचनं तथा। 
यथासन्देशमक्लिष्टं सान्त्वयं श्लक्ष्णया गिरा ।। 6.24.29 ।।
क्रुद्धैस्तैरहमुत्प्लुत्य दृष्टमात्रैः प्लवङ्गमेः। 
गृहीतोऽस्म्यपि चारब्धो हन्तुं लोप्तुं च मुष्टिभिः ।। 6.24.30 ।।
नैव सम्भाषितुं शक्याः सम्प्रश्नोऽत्र न लभ्यते। 
प्रकृत्या कोपनास्तीक्ष्णा वानरा राक्षसाधिप ।। 6.24.31 ।।
स च हन्ता विराधस्य कबन्धस्य खरस्य च। 
सुग्रीवसहितो रामः सीतायाः पदमागतः ।। 6.24.32 ।।
स कृत्वा सागरे सेतुं तीर्त्वा च लवणोदधिम्। 
एष रक्षांसि निर्धूय धन्वी तिष्ठति राघवः ।। 6.24.33 ।।
ऋक्षवानरसङ्घानामनीकानि सहस्रशः। 
गिरिमेघनिकाशानां छादयन्ति वसुन्धराम् ।। 6.24.34 ।।
राक्षसानां बलौघस्य वानरेन्द्रबलस्य च।
नैतयोर्विद्यते सन्धिर्देवदानवयोरिव ।। 6.24.35 ।।
पुरा प्राकारमायान्ति क्षिप्रमेकतरं कुरु। 
सीतां वाऽस्मै प्रयच्छाशु सुयुद्धं वा प्रदीयताम् ।। 6.24.36 ।।
शुकस्य वचनं श्रुत्वा रावणो वाक्यमब्रवीत्। 
रोषसंरक्तनयनो निर्दहन्निव चक्षुषा ।। 6.24.37 ।।
यदि मां प्रति युद्ध्येरन् देवगन्धर्वदानवाः।
नैव सीतां प्रयच्छामि सर्वलोकभयादपि ।। 6.24.38 ।।
कदा नामाभिधावन्ति राघवं मामकाः शराः। 
वसन्ते पुष्पितं मत्ता भ्रमरा इव पादपम् ।। 6.24.39 ।।
कदा तूणीशयैर्दीप्तैर्गणशः कार्मुकच्युतैः। 
शरैरादीपयाम्येनमुल्काभिरिव कुञ्जरम् ।। 6.24.40 ।।
तच्चास्य बलमादास्ये बलेन महता वृतः।
ज्योतिषामिव सर्वेषां प्रभामुद्यन् दिवाकरः ।। 6.24.41 ।।
सागरस्येव मे वेगो मारुतस्येव मे गतिः। 
न हि दाशरथिर्वेद तेन मां योद्धुमिच्छति ।। 6.24.42 ।।
न मे तूणीशयान् बाणान् सविषानिव पन्नगान्। 
रामः पश्यति सङ्ग्रामे तेन मां योद्धुमिच्छति ।। 6.24.43 ।।
न जानाति पुरा वीर्यं मम युद्धे स राघवः ।। 6.24.44 ।।
मम चापमयीं वीणां शरकोणैः प्रवादिताम्। 
ज्याशब्दतुमुलां घोरामार्तभीतमहास्वनाम् ।। 6.24.45 ।।
नाराचतलसन्नादां तां ममाहितवाहिनीम्। 
अवगाह्य महारङ्गं वादयिष्याम्यहं रणे ।। 6.24.46 ।।
न वासवेनापि सहस्रचक्षुषा यथाऽस्मि शक्यो वरुणेन वा स्वयम्।
यमेन वा धर्षयितुं शराग्निना महाहवे वैश्रवणेन वा पुनः ।। 6.24.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चुतुर्विंशः सर्गः ।। 24 ।।
सबले सागरं तीर्णे रामे दशरथात्मजे। 
अमात्यौ रावणः श्रीमानब्रवीच्छुकसारणौ ।। 6.25.1 ।।
समग्रं सागरं तीर्णं दुस्तरं वानरं बलम्। 
अभूतपूर्वं रामेण सागरे सेतुबन्धनम् ।। 6.25.2 ।।
सागरे सेतुबन्धं तु न श्रद्दध्यां कथञ्चन। 
अवश्यं चापि सङ्ख्येयं तन्मया वानरं बलम् ।। 6.25.3 ।।
भवन्तौ वानरं सैन्यं प्रविश्यानुपलक्षितौ।
परिमाणं च वीर्यं च ये च मुख्याः प्लवङ्गमाः ।। 6.25.4 ।।
मन्त्रिणो ये च रामस्य सुग्रीवस्य च सम्मताः। 
ये पूर्वमभिवर्तन्ते ये च शूराः प्लवङ्गमाः ।। 6.25.5 ।।
स च सेतुर्यथा बद्धः सागरे सलिलार्णवे। 
निवेशं यद्यथा तेषां वानराणां महात्मनाम् ।। 6.25.6 ।।
रामस्य व्यवसायं च वीर्यं प्रहरणानि च। 
लक्ष्मणस्य च वीर्यं च तत्त्वतो ज्ञातुमर्हथः ।। 6.25.7 ।।
कश्च सेनापतिस्तेषां वानराणां महौजसाम्। 
एतज्ज्ञात्वा यथातत्त्वं शीघ्रमागन्तुमर्हथः ।। 6.25.8 ।।
इति प्रतिसमादिष्टौ राक्षसौ शुकसारणौ।
हरिरूपधरौ वीरौ प्रविष्टौ वानरं बलम् ।। 6.25.9 ।। 
ततस्तद्वानरं सैन्यमचिन्त्यं रोमहर्षणम्। 
सङ्ख्यातुं नाध्यगच्छेतां तदा तौ शुकसारणौ ।। 6.25.10 ।।
संस्थितं पर्वताग्रेषु निर्दरेषु गुहासु च। 
समुद्रस्य च तीरेषु वनेषूपवनेषु च ।। 6.25.11
तरमाणं च तीर्णं च तर्तुकामं च सर्वशः। 
निविष्टं निविशच्चैव भीमनादं महाबलम्। 
तद्बलार्णवमक्षोभ्यं ददृशाते निशाचरौ ।। 6.25.12 ।।
तौ ददर्श महातेजाः प्रच्छन्नौ च विभीषणः। 
आचचक्षेऽथ रामाय गृहीत्वा शुकसारणौ ।। 6.25.13 ।।
तस्येमौ राक्षसेन्द्रस्य मन्त्रिणौ शुकसारणौ। 
लङ्कायाः समनुप्राप्तौ चारौ परपुरञ्जय ।। 6.25.14 ।।
तौ दृष्ट्वा व्यथितौ रामं निराशौ जीविते तदा। 
कृताञ्जलिपुटौ भीतौ वचनं चेदमूचतुः ।। 6.25.15 ।।
आवामिहागतौ सौम्य रावणप्रहितावुभौ।
परिज्ञातुं बलं कृत्स्नं तवेदं रघुनन्दन ।। 6.25.16 ।।
तयोस्तद्वचनं श्रुत्वा रामो दशरथात्मजः। 
अब्रवीत् प्रहसन् वाक्यं सर्वभूतहिते रतः ।। 6.25.17 ।।
यदि दृष्टं बलं कृत्स्रं वयं वा सुपरीक्षिताः। 
यथोक्तं वा कृतं कार्यं छन्दतः प्रतिगम्यताम् ।। 6.25.18 ।।
अथ किञ्चिददृष्टं वा भूयस्तद्द्रष्टुमर्हथः।
विभीषणो वा कार्त्स्न्येन भूयः सन्दर्शयिष्यति ।। 6.25.19 ।।
न चेदं ग्रहणं प्राप्य भेतव्यं जीवितं प्रति। 
न्यस्तशस्त्रौ गृहीतौ वा न दूतौ वधमर्हथः ।। 6.25.20 ।।
पृच्छमानौ विमुञ्चैतौ चारौ रात्रिञ्चरावुभौ। 
शत्रुपक्षस्य सततं विभीषण विकर्षणौ ।। 6.25.21 ।।
प्रविश्य नगरीं लङ्कां भवद्भ्यां धनदानुजः।
वक्तव्यो रक्षसां राजा यथोक्तं वचनं मम ।। 6.25.22 ।।
यद्बलं च समाश्रित्य सीतां मे हृतवानसि। 
तद्दर्शय यथाकामं ससैन्यः सहबान्धवः ।। 6.25.23 ।।
श्वः काल्ये नगरीं लङ्कां सप्राकारां सतोरणाम्। 
राक्षसं च बलं पश्य शरैर्विध्वंसितं मया ।। 6.25.24 ।।
क्रोधं भीममहंमोक्ष्ये ससैन्ये त्वयि रावण। 
श्वः काल्ये वज्रवान् वज्रं दानवेष्विव वासवः ।। 6.25.25 ।।
इति प्रतिसमादिष्टौ राक्षसौ शुकसारणौ। 
जयेति प्रतिनन्द्यैतौ राघवं धर्मवत्सलम्। 
आगम्य नगरीं लङ्कामब्रूतां राक्षसाधिपम् ।। 6.25.26 ।।
विभीषणगृहीतौ तु वधार्हौ राक्षसेश्वर। 
दृष्ट्वा धर्मात्मना मुक्तौ रामेणामिततेजसा ।। 6.25.27 ।।
एकस्थानगता यत्र चत्वारः पुरुषर्षभाः। 
लोकपालोपमाः शूराः कृतास्त्रा दृढविक्रमाः ।। 6.25.28 ।।
रामो दाशरथिः श्रीमान् लक्ष्मणश्च विभीषणः।
सुग्रीवश्च महातेजा महेन्द्रसमाविक्रमः ।। 6.25.29 ।।
एते शक्ताः पुरीं लङ्कां सप्राकारां सतोरणाम्। 
अत्पाट्य सङ्क्रामयितुं सर्वे तिष्ठन्तु वानराः ।। 6.25.30 ।।
यादृशं तस्य रामस्य रूपं प्रहरणानि च।
वधिष्यति पुरीं लङ्कामेकस्तिष्ठन्तु ते त्रयः ।। 6.25.31 ।।
रामलक्ष्मणगुप्ता सा सुग्रीवेण च वाहिनी। 
बभूव दुर्धर्षतरा सेन्द्रैरपि सुरासुरैः ।। 6.25.32 ।।
[व्यक्तः सेतुस्तथा बद्धो दशयोजनविस्तृतः। 
शतयोजनमायामस्तीर्णा सेना च सागरम्। 
निविष्टो दक्षिणे तीरे रामः स च नदीपतेः। 
तीर्णस्य तरमाणस्य बलस्यान्तो न विद्यते ।।]
प्रहृष्टरूपा ध्वजिनी वनौकसां महात्मनां सम्प्रति योद्धुमिच्छताम्। 
अलं विरेधेन शमो विधीयतां प्रदीयतां दाशरथाय मैधिली ।। 6.25.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चविंशः सर्गः ।। 25 ।।
तद्वचः पथ्यमक्लीबं सारणेनाभिभाषितम्। 
निशम्य रावणो राजा प्रत्यभाषत सारणम् ।। 6.26.1 ।।
यदि मामभियुञ्जीरन् देवगन्धर्वदानवाः। 
नैव सीतां प्रदास्यामि सर्वलोकभयादपि ।। 6.26.2 ।।
त्वं तु सौम्य परित्रस्तो हरिभिर्निर्जितो भृशम्।
प्रतिप्रदानमद्यैव सीतायाः साधु मन्यसे। 
को हि नाम सपत्नो मां समरे जेतुमर्हति ।। 6.26.3 ।।
इत्युक्त्वा परुषं वाक्यं रावणो राक्षसाधिपः ।। 6.26.4 ।।
आरुरोह ततः श्रीमान् प्रासादं हिमपाण्डरम्। 
बहुतालसमुत्सेधं रावणोऽथ दिदृक्षया ।। 6.26.5 ।।
ताभ्यां चराभ्यां सहितो रावणः क्रोधमूर्च्छितः।
पश्यमानः समुद्रं च पर्वतांश्च वनानि च। 
ददर्श पृथिवीदेशं सुसम्पूर्णं प्लवङ्गमैः ।। 6.26.6 ।।
तदपारमसङ्ख्येयं वानराणां महद्बलम्।
आलोक्य रावणो राजा परिपप्रच्छ सारणम् ।। 6.26.7 ।।
एषां वानरमुख्यानां के शूराः के महाबलाः। 
के पूर्वमभिवर्तन्ते महोत्साहाः समन्ततः ।। 6.26.8 ।।
केषां शृणोति सुग्रीवः के वा यूथपयूथपाः। 
सारणाचक्ष्व तत्त्वेन के प्रधानाः प्लवङ्गमाः ।। 6.26.9 ।।
सारणो राक्षसेन्द्रस्य वचनं परिपृच्छतः। 
आचचक्षेऽथ मुख्यज्ञो मुख्यांस्तांस्तु वनौकसः ।। 6.26.10 ।।
एष योऽभिमुखो लङ्कां नर्दंस्तिष्ठति वानरः। 
यूथपानां सहस्राणां शतेन परिवारितः ।। 6.26.11 ।।
यस्य घोषेण महता सप्राकारा सतोरणा। 
लङ्का प्रवेपते सर्वा सशैलवनकानना ।। 6.26.12 ।।
सर्वशाखामृगेन्द्रस्य सुग्रीवस्य महात्मनः। 
बलाग्रे तिष्ठते वीरो नीलो नामैष यूथपः ।। 6.26.13 ।।
बाहू प्रगृह्य यः पद्भ्यां महीं गच्छति वीर्यवान्।
लङ्कामभिमुखः क्रोधादभीक्ष्णं च विजृम्भते ।। 6.26.14 ।।
गिरिशृङ्गप्रतीकाशः पद्मकिञ्जल्कसन्निभः ।। 6.26.15 ।।
स्फोटयत्यभिसंरब्धो लाङ्गूलं च पुनःपुनः। 
यस्य लाङ्गूलशब्देन स्वनन्ति प्र दिशो दश ।। 6.26.16 ।।
एष वानरराजेन सुग्रीवेणाभिषेचितः।
योवराज्येऽङ्गदो नाम त्वामाह्वयति संयुगे ।। 6.26.17 ।।
वालिनः सदृशः पुत्रः सुग्रीवस्य सदा प्रियः।
राघवार्थे पराक्रान्तः शक्रार्थे वरुणो यथा ।। 6.26.18 ।।
एतस्य सा मतिः सर्वा यद् दृष्टा जनकात्मजा। 
हनूमता वेगवता राघवस्य हितैषिणा ।। 6.26.19 ।।
बहूनि वानरेन्द्राणामेष यूथानि वीर्यवान्। 
परिगृह्याभियाति त्वां स्वेनानीकेन दुर्जयः ।। 6.26.20 ।।
अनु वालिसुतस्यापि बलेन महता वृतः। 
वीरस्तिष्ठति सङ्ग्रामे सेतुहेतुरयं नलः ।। 6.26.21 ।।
ये तु विष्टभ्य गात्राणि क्ष्वेलयन्ति नदन्ति च। 
उत्थाय च विजृम्भन्ते क्रोधेन हरिपुङ्गवाः ।। 6.26.22 ।।
एते दुष्प्रसहा घोराश्चण्डाश्चण्डपराक्रमाः। 
अष्टौ शतसहस्राणि दशकोटिशतानि च ।। 6.26.23 ।।
य एनमनुगच्छन्ति वीराश्चन्दनवासिनः। 
एषैवाशंसते लङ्कां स्वेनानीकेन मर्दितुम् ।। 6.26.24 ।।
श्वेतो रजतसङ्काशश्चपलो भीमविक्रमः। 
बुद्धिमान् वानरो वीरस्त्रिषु लोकेषु विश्रुतः ।। 6.26.25 ।।
तूर्णं सुग्रीवमागम्य पुनर्गच्छति सत्वरः। 
विभजन् वानरीं सेनामनीकानि प्रहर्षयन् ।। 6.26.26 ।।
यः पुरा गोमतीतीरे रम्यं पर्येति पर्वतम्।
नाम्ना सङ्कोचनो नाम नानानगयुतो गिरिः।
तत्र राज्यं प्रशास्त्येष कुमुदो नाम यूथपः ।। 6.26.27 ।।
योऽसौ शतसहस्राणां सहस्रं परिकर्षति ।। 6.26.28 ।।
यस्य वाला बहुव्यामा दीर्घा लाङ्गूलमाश्रिताः।
ताम्राः पीताः सिताः श्वेताः प्रकीर्णा घोरकर्मणः ।। 6.26.29 ।।
अदीनो रोषणश्चण्डः सङ्ग्राममभिकाङ्क्षति। 
एषोऽप्याशंसते लङ्कां स्वेनानीकेन मर्दितुम् ।। 6.26.30 ।।
यस्त्वेष सिंहसङ्काशः कपिलो दीर्घलोचनः।
निभृतः प्रेक्षते लङ्कां दिधक्षन्निव चक्षुषा ।। 6.26.31 ।।
विन्ध्यं कृष्णगिरिं सह्यं पर्वतं च सुदर्शनम्। 
राजन् सततमध्यास्ते रम्भो नामैष यूथपः ।। 6.26.32 ।।
शतं शतसहस्राणां त्रिंशच्च हरिपुङ्गवाः।
यमेते वानराः शूराश्चण्डाश्चण्डपराक्रमाः। 
परिवार्यानुगच्छन्ति लङ्कां मर्दितुमोजसा ।। 6.26.33 ।।
यस्तु कर्णौ विवृणुते जृम्भते च पुनःपुनः। 
न च संविजते मृत्योर्न च युद्धाद्विधावति ।। 6.26.34 ।।
प्रकम्पते च रोषेण तिर्यक् च पुनरीक्षते। 
पश्यन् लाङ्गूलमपि च क्ष्वेलते च महाबलः ।। 6.26.35 ।।
महाजवो वीतभयो रम्यं साल्वेयपर्वतम्। 
राजन् सततमध्यास्ते शरभो नाम यूथपः ।। 6.26.36 ।।
एतस्य बलिनः सर्वे विहारा नाम यूथपाः। 
राजन् शतसहस्राणि चत्वारिंशत्तथैव च ।। 6.26.37 ।।
यस्तु मेघ इवाकाशं महानावृत्य तिष्ठति। 
मध्ये वानरवीराणां सुराणामिव वासवः ।। 6.26.38 ।।
भेरीणामिव सन्नादो यस्यैष श्रूयते महान्। 
घोषः शाखामृगेन्द्राणां सङ्ग्राममभिकाङ्क्षताम् ।। 6.26.39 ।।
एष पर्वतमध्यास्ते पारियात्रमनुत्तमम्।
युद्धे दुष्प्रसहो नित्यं पनसो नाम यूथपः ।। 6.26.40 ।।
एनं शतसहस्राणां शतार्धं पर्युपासते। 
यूथपा यूथपश्रेष्ठं येषां यूथानि भागशः ।। 6.26.41 ।।
यस्तु भीमां प्रवल्गन्तीं चमूं तिष्ठति शोभयन्।
स्थितां तीरे समुद्रस्य द्वितीय इव सागरः ।। 6.26.42 ।।
एष दर्दरसङ्काशो विनतो नाम यूथपः। 
पिबंश्चरति पर्णासां नदीनामुत्तमां नदीम् ।। 6.26.43 ।।
षष्टिः शतसहस्राणि बलमस्य प्लवङ्गमाः ।। 6.26.44 ।।
त्वामाह्वयति युद्धाय क्रोधनो नाम यूथपः। 
विक्रान्ता बलवन्तश्च यथायूथानि भागशः ।। 6.26.45 ।।
यस्तु गैरिकवर्णाभं वपुः पुष्यति वानरः। 
अवमत्य सदा सर्वान् वानरान् बलदर्पितान् ।। 6.26.46 ।।
गवयो नाम तेजस्वी त्वां क्रोधादभिवर्तते। 
एनं शतसहस्राणि सप्ततिः पर्युपासते।
एषैवाशंसते लङ्कां स्वेनानीकेन मर्दितुम् ।। 6.26.47 ।।
एते दुष्प्रसहा घोरा बलिनः कामरूपिणः। 
यूथपा यूथपश्रेष्ठा एषां यूथानि भागशः ।। 6.26.48 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षड्विंशः सर्गः ।। 26 ।।
तांस्तु तेऽहं प्रवक्ष्यामि प्रेक्षमाणस्य यूथपान्। 
राघवार्थे पराक्रान्ता ये न रक्षन्ति जीवितम् ।। 6.27.1 ।।
स्निग्धा यस्य बहुव्यामा वाला लाङ्गूलमाश्रिताः। 
ताम्राः पीताः सिताः श्वेताः प्रकीर्णा घोरकर्मणः ।। 6.27.2 ।।
प्रगृगीताः प्रकाशन्ते सूर्यस्येव मरीचयः। 
पृथिव्यां चानुकृष्यन्ते हरो नामैष यूथपः ।। 6.27.3 ।।
यं पृष्ठतोऽनुगच्छन्ति शतशोऽथ सहस्रशः। 
द्रुमानुद्यम्य सहसा लङ्कारोहणतत्पराः। 
यूथपा हरिराजस्य किङ्कराः समुपस्थिताः ।। 
[एष कोटिसहस्रेण वानराणां महौजसाम्। 
आकाङ्क्षते त्वां सङ्ग्रामे जेतुं परपुरञ्जय।]  ।। 6.27.4 ।।
नीलानिव महामेघांस्तिष्ठतो यांस्तु पश्यसि ।। 6.27.5 ।।
असिताञ्जनसङ्काशान् युद्धे सत्यपराक्रमान्। 
असङ्ख्येयाननिर्देश्यान् परं पारमिवोदधेः ।। 6.27.6 ।।
पर्वतेषु च ये केचिद्विषमेषु नदीषु च। 
एते त्वामभिवर्तन्ते राजन्नृक्षाः सुदारुणाः ।। 6.27.7 ।।
एषां मध्ये स्थितो राजन् भीमाक्षो भीमदर्शनः। 
पर्जन्य इव जीमूतैः समन्तात् परिवारितः ।। 6.27.8 ।।
ऋक्षवन्तं गिरिश्रेष्ठमध्यास्ते नर्मदां पिबन्। 
सर्वर्क्षाणामधिपतिर्धूम्रो नामैष यूथपः ।। 6.27.9 ।।
यवीयानस्य तु भ्राता पश्यैनं पर्वतोपमम्। 
भ्रात्रा समानो रूपेण विशिष्टस्तु पराक्रमैः ।। 6.27.10 ।।
स एष जाम्बवान्नाम महायूथपयूथपः। 
प्रक्रान्तो गुरुवर्ती च सम्प्रहारेष्वमर्षणः ।। 6.27.11 ।।
एतेन साह्यं सुमहत् कृतं शक्रस्य धीमता। 
दैवासुरे जाम्बवता लब्धाश्च बहवो वराः ।। 6.27.12 ।।
आरुह्य पर्वताग्रेभ्यो महाभ्रविपुलाः शिलाः। 
मुञ्चन्ति विपुलाकारा न मृत्योरुद्विजन्ति च ।। 6.27.13 ।।
राक्षसानां च सदृशाः पिशाचानां च लोमशाः। 
एतस्य सैन्या बहवो विचरन्त्यग्नितेजसः ।। 6.27.14 ।।
यं त्वेनमिभिसंरब्धं प्लवमानमिव स्थितम्। 
प्रेक्षन्ते वानराः सर्वे स्थिता यूथपयूथपम् ।। 6.27.15 ।।
एष राजन् सहस्राक्षं पर्युपास्ते हरीश्वरः। 
बलेन बलसम्पन्नो दम्भो नामैष यूथपः ।। 6.27.16 ।।
यः स्थितं योजने शैलं गच्छन् पार्श्वेन सेवते। 
ऊर्ध्वं तथैव कायेन गतः प्राप्नोति योजनम् ।। 6.27.17 ।।
यस्मान्न परमं रूपं चतुष्पादेषु विद्यते। 
श्रुतः सन्नादनो नाम वानराणां पितामहः ।। 6.27.18 ।।
येन युद्धं पुरा दत्तं रणे शक्रस्य धीमता। 
पराजयश्च न प्राप्तः सोऽयं यूथपयूथपः ।। 6.27.19 ।।
यस्य विक्रममाणस्य शक्रस्येव पराक्रमः। 
एष गन्धर्वकन्यायामुत्पन्नः कृष्णवर्त्मनः ।। 6.27.20 ।।
तदा दैवासुरे युद्धे साह्यार्थं त्रिदिवौकसाम् ।। 6.27.21 ।।
यस्य वैश्रवणो राजा जम्बुमुपनिषेवते। 
यो राजा पर्वतेन्द्राणां बहुकिन्नरसेविनाम् ।। 6.27.22 ।।
विहारसुखदो नित्यं भ्रातुस्ते राक्षसाधिप। 
तत्रैष वसति श्रीमान् बलवान् वानरर्षभः ।। 6.27.23 ।।
युद्धेष्वकत्थनो नित्यं क्रथनो नाम यूथपः। 
वृतः कोटिसहस्रेण हरीणां समुपस्थितः। 
एषैवाशंसते लङ्कां स्वेनानीकेन मर्दितुम् ।। 6.27.24 ।।
यो गङ्गामनु पर्येति त्रासयन् हस्तियूथपान्। 
हस्तिनां वानराणां च पूर्ववैरमनुस्मरन् ।। 6.27.25 ।।
एष यूथपतिर्नेता गच्छन् गिरिगुहाशयः। 
गजान् योधयते वन्यान् गिरींश्चैव महीरुहान् ।। 6.27.26 ।।
हरीणां वाहिनीमुख्यो नदीं हैमवतीमनु। 
उशीरबीजमाश्रित्य पर्वतं मन्दरोपमम् ।। 6.27.27 ।।
रमते वानरश्रेष्ठो दिवि शक्र इव स्वयम्। 
एनं शतसहस्राणां सहस्रमनुवर्तते ।। 6.27.28 ।।
वीर्यविक्रमदृप्तानां नर्दतां बलशालिनाम्। 
स एष नेता चैतेषां वानराणां महात्मनाम् ।। 6.27.29 ।।
स एष दुर्धरो राजन् प्रमाथी नाम यूथपः।
वातेनेवोद्धतं मेघं यमेनमनुपश्यसि ।। 6.27.30 ।।
अनीकमपि संरब्धं वानराणां तरस्विनाम्।
उद्धूतमरुणाभासं पवनेन समन्ततः। 
विवर्तमानं बहुधा यत्रैतद्बहुलं रजः ।। 6.27.31 ।।
एतेऽसितमुखा घोरा गोलाङ्गूला महाबलाः। 
शतं शतसहस्राणि दृष्ट्वा वै सेतुबन्धनम् ।। 6.27.32 ।।
गोलाङ्गूलं महावेगं गवाक्षं नाम यूथपम्। 
परिवार्याभिवर्तन्ते लङ्कां मर्दितुमोजसा ।। 6.27.33 ।।
भ्रमराचरिता यत्र सर्वकामफलद्रुमाः।
यं सूर्यस्तुल्यवर्णाभमनु पर्येति पर्वतम् ।। 6.27.34 ।।
यस्य भासा सदा भान्ति तद्वर्णा मृगपक्षिणः।
यस्य प्रस्थं महात्मानो न त्यजन्ति महर्षयः ।। 6.27.35 ।।
सर्वकामफला वृक्षाः सदा फलसमन्विताः। 
मधूनि च महार्हाणि यस्मिन् पर्वतसत्तमे ।। 6.27.36 ।।
तत्रैष रमते राजन् रम्ये काञ्चनपर्वते। 
मुख्यो वानरमुख्यानां केसरी नाम यूथपः ।। 6.27.37 ।।
षष्टिर्गिरिसहस्राणां रम्याः काञ्चनपर्वताः। 
तेषां मध्ये गिरिवरस्त्वमिवानघ रक्षसाम् ।। 6.27.38 ।।
तत्रैते कपिलाः श्वेतास्ताम्रास्या मधुपिङ्गलाः। 
निवसन्त्युत्तमगिरौ तीक्ष्णदंष्ट्रा नखायुधाः ।। 6.27.39 ।।
सिंहा इव चतुर्दंष्ट्रा व्याघ्रा इव दुरासदाः। 
सर्वे वैश्वानरसमा ज्वलिताशीविषोपमाः ।। 6.27.40 ।।
सुदीर्घाञ्चितलाङ्गूला मत्तमातङ्गसन्निभाः। 
महापर्वतसङ्काशा महाजीमूतनिस्वनाः ।। 6.27.41 ।।
वृत्तपिङ्गलरक्ताक्षा भीमभीमगतिस्वराः। 
मर्दयन्तीव ते सर्वे तस्थुर्लङ्कां समीक्ष्य ते ।। 6.27.42 ।।
एष चैषामधिपतिर्मध्ये तिष्ठति वीर्यवान्।
जयार्थी नित्यमादित्यमुपतिष्ठति बुद्धिमान् ।। 6.27.43 ।।
नाम्ना पृथिव्यां विख्यातो राजन् शतवलीति यः। 
एषैवाशंसते लङ्कां स्वेनानीकेन मर्दितुम् ।। 6.27.44 ।।
विक्रान्तो बलवान् शूरः पौरुषे स्वे व्यवस्थितः।
रामप्रियार्थं प्राणानां दयां न कुरुते हरिः ।। 6.27.45 ।।
गजो गवाक्षो गवयो नलो नीलश्च वानरः।
एकैक एव यूथानां कोटीभिर्दशभिर्वृतः ।। 6.27.46 ।।
तथाऽन्ये वानरश्रेष्ठा विन्ध्यपर्वतवासिनः। 
न शक्यन्ते बहुत्वात्तु सङ्ख्यातुं लघुविक्रमाः ।। 6.27.47 ।।
सर्वे महाराज महाप्रभावाः सर्वे महाशैलनिकाशकायाः।
सर्वे समर्थाः पृथिवीं क्षणेन कर्तुं प्रविध्वस्तविकीर्णशैलाम् ।। 6.27.48 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तविंशः सर्गः ।। 27 ।।
सारणस्य वचः श्रुत्वा रावणं राक्षसाधिपम्। 
बलमादिश्य तत्सर्वं शुको वाक्यमथाब्रवीत् ।। 6.28.1 ।।
स्थितान् पश्यसि यानेतान् मत्तानिव महाद्विपान्। 
न्यग्रोधानिव गाङ्गेयान् सालान् हैमवतानिव ।। 6.28.2 ।।
एते दुष्प्रसहा राजन् बलिनः कामरूपिणः। 
दैत्यदानवसङ्काशा युद्धे देवपराक्रमाः ।। 6.28.3 ।।
एषां कोटिसहस्राणि नव पञ्च च सप्त च। 
तथा शङ्खसहस्राणि तथा वृन्दशतानि च ।। 6.28.4 ।।
एते सुग्रीवसचिवाः किष्किन्धानिलयाः सदा। 
हरयो देवगन्धर्वैरुत्पन्नाः कामरूपिणः ।। 6.28.5 ।।
यौ तौ पश्यसि तिष्ठन्तौ कुमारौ देवरूपिणौ।
मैन्दश्च द्विविदश्चोभौ ताभ्यां नास्ति समो युधि ।। 6.28.6 ।।
ब्रह्मणा समनुज्ञातावमृतप्राशिनावुभौ। 
आशंसेते युथा लङ्कामेतौ मर्दितुमोजसा ।। 6.28.7 ।।
[यावेतावेतयोः पार्श्वे स्थितौ पर्वतसन्निभौ। 
सुमुखोऽसुमुखश्चैव मृत्युपुत्रौ पितुः समौ। 
प्रेक्षन्तौ नगरीं लङ्कां कोटिभिर्दशभिर्वृतौ ।।]
यं तु पश्यसि तिष्ठन्तं प्रभिन्नमिव कुञ्जरम्। 
यो बलात् क्षोभयेत् क्रुद्धः समुद्रमपि वानरः ।। 6.28.8 ।।
एषोऽभिगन्ता लङ्काया वैदेह्यास्तव च प्रभो।
एनं पश्य पुरा दृष्टं वानरं पुनरागतम् ।। 6.28.9 ।।
ज्येष्ठः केसरिणः पुत्रो वातात्मज इति श्रुतः। 
हनुमानिति विख्यातो लङ्घितो येन सागरः ।। 6.28.10 ।।
कामरूपी हरि श्रेष्ठो बलरूपसमन्वितः।
अनिवार्यगतिश्चैव यथा सततगः प्रभुः ।। 6.28.11 ।।
उद्यन्तं भास्करं दृष्ट्वा बालः किल पिपासितः।
त्रियोजनसहस्रं तु अध्वानमवतीर्य हि ।। 6.28.12 ।।
आदित्यमाहरिष्यामि न मे क्षुत् प्रतियास्यति। 
इति सञ्चिन्त्य मनसा पुरैष बलदर्पितः ।। 6.28.13 ।।
अनाधृष्यतमं देवमपि देवर्षिदानवैः।
अनासाद्यैव पतितो भास्करोदयने गिरौ ।। 6.28.14 ।।
पतितस्य कपेरस्य हनुरेका शिलातले। 
किञ्चिद्भिन्ना दृढहनोर्हनुमानेष तेन वै ।। 6.28.15 ।।
सत्यमागमयोगेन ममैष विदितो हरिः। 
नास्य शक्यं बलं रूपं प्रभावो वाऽपि भाषितुम् ।। 6.28.16 ।।
एष आशंसते लङ्कामेको मर्दितुमोजसा ।। 6.28.17 ।।
यश्चैषोऽनन्तरः शूरः श्यामः पद्मनिभेक्षणः। 
इक्ष्वाकूणामतिरथो लोके विख्यातपौरुषः ।। 6.28.18 ।।
यस्मिन्न चलते धर्मो यो धर्मं नातिवर्तते। 
यो ब्राह्ममस्त्रं वेदांश्च वेद वेदविदां वरः ।। 6.28.19 ।।
यो भिन्द्याद्गगनं बाणैः पर्वतानपि दारयेत्।
यस्य मृत्योरिव क्रोधः शक्रस्येव पराक्रमः ।। 6.28.20 ।।
यस्य भार्या जनस्थानात् सीता चापहृता त्वया। 
स एष रामस्त्वां योद्धुं राजन् समभिवर्तते ।। 6.28.21 ।।
यस्यैष दक्षिणे पार्श्वे शुद्धजाम्बूनदप्रभः। 
विशालवक्षास्ताम्राक्षो नीलकुञ्चितमूर्धजः ।। 6.28.22 ।।
एषोऽस्य लक्ष्मणो नाम भ्राता प्राणसमः प्रियः। 
नये युद्धे च कुशलः सर्वशास्त्रविशारदः ।। 6.28.23 ।।
अमर्षी दुर्जयो जेता विक्रान्तो बुद्धिमान् बली। 
रामस्य दक्षिणो बाहुर्नित्यं प्राणो बहिश्चरः ।। 6.28.24 ।।
न ह्येष राघवस्यार्थे जीवितं परिरक्षति।
एषैवाशंसते युद्धे निहन्तुं सर्वराक्षसान् ।। 6.28.25 ।।
यस्तु सव्यमसौ पक्षं रामस्याश्रित्य तिष्ठति। 
रक्षो गणपरिक्षिप्तो राजा ह्येष विभीषणः ।। 6.28.26 ।।
श्रीमता राजराजेन लङ्कायामभिषेचितः। 
त्वामेव प्रतिसंरब्धो युद्धायैषोऽभिवर्तते ।। 6.28.27 ।।
यं तु पश्यसि तिष्ठन्तं मध्ये गिरिमिवाचलम्।
सर्वशाखामृगेन्द्राणां भर्तारमपराजितम् ।। 6.28.28 ।।
तेजसा यशसा बुद्ध्या ज्ञानेनाभिजनेन च। 
यः कपीनतिबभ्राज हिमवानिव पर्वतान् ।। 6.28.29 ।।
किष्किन्धां यः समध्यास्ते गुहां सगहनद्रुमाम्। 
दुर्गां पर्वतदुर्गस्थां प्रधानैः सह यूथपैः ।। 6.28.30 ।।
यस्यैषा काञ्चनी माला शोभते शतपुष्करा। 
कान्ता देवमनुष्याणां यस्यां लक्ष्मीः प्रतिष्ठिता ।। 6.28.31 ।।
एतां च मालां तारां च कपिराज्यं च शाश्वतम्।
सुग्रीवो वालिनं हत्वा रामेण प्रतिपादितः ।। 6.28.32 ।।
शतं शतसहस्राणां कोटिमाहुर्मनीषिणः।
शतं कोटिसहस्राणां शङ्ख इत्यभिधीयते ।। 6.28.33 ।।
शतं शङ्खसहस्राणां महाशङ्ख इति स्मृतः।
महाशङ्खसहस्राणां शतं वृन्दमिति स्मृतम् ।। 6.28.34 ।।
शतं वृन्दसहस्राणां महावृन्दमिति स्मृतम्।
महावृन्दसहस्राणां शतं पद्ममिति स्मृतम् ।। 6.28.35 ।।
शतं पद्मसहस्राणां महापद्ममिति स्मृतम्। 
महापद्म सहस्राणां शतं खर्वमिहोच्यते ।। 6.28.36 ।।
शतं खर्वसहस्राणां महाखर्वमिति स्मृतम्। 
महाखर्वसहस्राणां समुद्रमभिधीयते ।। 6.28.37 ।।
शतं समुद्रसाहस्रमोघ इत्यभिधीयते। 
शतमोघसहस्राणां महौघ इति विश्रुतः ।। 6.28.38 ।।
एवं कोटिसहस्रेण शङ्खानां च शतेन च।
महाशङ्खसहस्रेण तथा वृन्दशतेन च ।। 6.28.39 ।।
महावृन्दसहस्रेण तथा पद्मशतेन च।
महापद्मसहस्रेण तथा खर्वशतेन च ।। 6.28.40 ।।
समुद्रेण शतेनैव महौघेन तथैव च। 
एष कोटिमहौघेन समुद्रसदृशेन च ।। 6.28.41 ।।
विभीषणेन सचिवै राक्षसैः परिवारितः। 
सुग्रीवो वानरेन्द्रस्त्वां युद्धार्थमभि वर्तते ।। 6.28.42 ।।
महाबलवृतो नित्यं महाबलपराक्रमः ।। 6.28.43 ।।
इमां महाराज समीक्ष्य वाहिनीमुपस्थितां प्रज्वलितग्रहोपमाम्।
ततः प्रयत्नः परमो विधीयतां यथा जयः स्यान्न परैः पराजयः ।। 6.28.44 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टाविंशः सर्गः ।। 28 ।।
शुकेन तु समाख्यातांस्तान् दृष्ट्वा हरियूथपान्। 
समीपस्थं च रामस्य भ्रातरं स्वं विभीषणम् ।। 6.29.1 ।।
लक्ष्मणं च महावीर्यं भुजं रामस्य दक्षिणम्। 
सर्ववानरराजं च सुग्रीवं भीमाविक्रमम् ।। 6.29.2 ।।
[गजं गवाक्षं गवयं मैन्दं द्विविदमेव च। 
अङ्गदं चैव बलिनं वज्रहस्तात्मजात्मजम्। 
हनुमन्तं च विक्रान्तं जाम्बवन्तं च दुर्जयम्। 
सुषेणं कुमुदं नीलं नलं च प्लवगर्षभम् ।। ]
किञ्चिदाविग्नहृदयो जातक्रोधश्च रावणः। 
भर्त्सयामास तौ वीरौ कथान्ते शुकसारणौ ।। 6.29.3 ।।
अधोमुखौ तौ प्रणतावब्रवीच्छुकसारणौ।
रोषगद्गदया वाचा संरब्धः परुषं वचः ।। 6.29.4 ।।
न तावत्  सदृशं नाम सचिवैरुपजीविभिः।
विप्रियं नृपतेर्वक्तुं निग्रहप्रग्रहे प्रभोः ।। 6.29.5 ।।
रिपूणां प्रतिकूलानां युद्धार्थमभिवर्तताम्।
उभाभ्यां सदृशं नाम वक्तुमप्रस्तवे स्तवम् ।। 6.29.6 ।।
आचार्या गुरवो वृद्धा वृथा वां पर्युपासिताः।
सारं यद्राजशास्त्राणामनुजीव्यं न गृह्यते।
गृहीतो वा न विज्ञातो भारो ज्ञानस्य वोह्यते ।। 6.29.7 ।।
ईदृशैः सचिवैर्युक्तो मूर्खैर्दिष्ट्या धराम्यहम् ।। 6.29.8 ।।
किन्नु मृत्योर्भयं नास्ति वक्तुं मां परुषं वचः। 
यस्य मे शासतो जिह्वा प्रयच्छति शुभाशुभम् ।। 6.29.9 ।।
अप्येव दहनं स्पृष्ट्वा वने तिष्ठन्ति पादपाः। 
राजदोषपरामृष्टास्तिष्ठन्ते नापराधिनः ।। 6.29.10 ।।
हन्यामहं त्विमौ पापौ शत्रुपक्ष प्रशंसकौ। 
यदि पूर्वोपकारैस्तु न क्रोधो मृदुतां व्रजेत् ।। 6.29.11 ।।
अपध्वंसत गच्छध्वं सन्निकर्षादितो मम।
नहि वां हन्तुमिच्छामि स्मराम्युपकृतानि वाम् ।। 6.29.12 ।।
हतावेव कृतघ्नौ तौ मयि स्नेहपराङ्मुखौ ।। 6.29.13 ।।
एवमुक्तौ तु सव्रीडौ तावुभौ शुकसारणौ। 
रावणं जयशब्देन प्रतिनन्द्याभिनिस्सृतौ ।। 6.29.14 ।।
अब्रवीत्तु दशग्रीवः समीपस्थं महोदरम्।
उपस्थापय मे शीघ्रं चारान्नीतिविशारदान्। 
महोदरस्तथोक्तस्तु शीघ्रमाज्ञापयच्चरान् ।। 6.29.15 ।।
ततश्चाराः सन्त्वरिताः प्राप्ताः पार्थिवशासनात्। 
उपस्थिताः प्राञ्जलयो वर्धयित्वा जयाशिषा ।। 6.29.16 ।।
तानब्रवीत्ततो वाक्यं रावणो राक्षसाधिपः। 
चारान् प्रत्यायितान् शूरान् भक्तान् विगतसाध्वसान् ।। 6.29.17 ।।
इतो गच्छत रामस्य व्यवसायं परीक्षथ।
मन्त्रिष्वभ्यन्तरा येऽस्य प्रीत्या तेन समागताः ।। 6.29.18 ।।
कथं स्वपिति जागर्ति किमन्यच्च करिष्यति।
विज्ञाय निपुणं सर्वमागन्तव्यमशेषतः ।। 6.29.19 ।।
चारेण विदितः शत्रुः पण्डितैर्वसुधाधिपैः। 
युद्धे स्वल्पेन यत्नेन समासाद्य निरस्यते ।। 6.29.20 ।।
चारास्तु ते तथेत्युक्त्वा प्रहृष्टा राक्षसेस्वरम्।
शार्दूलमग्रतः कृत्वा ततश्चक्रुः प्रदक्षिणम् ।। 6.29.21 ।।
ततस्ते तं महात्मानं चारा राक्षससत्तमम्। 
कृत्वा प्रदक्षिणं जग्मुर्यत्र रामः सलक्ष्मणः ।। 6.29.22 ।।
ते सुवेलस्य शैलस्य समीपे रामलक्ष्मणौ। 
प्रच्छन्ना ददृशुर्गत्वा ससुग्रीवविभीषणौ ।। 6.29.23 ।।
प्रेक्षमाणाश्चमूं तां च बभूवुर्भयविक्लवाः ।। 6.29.24 ।।
ते तु धर्मात्मना दृष्टा राक्षसेन्द्रेण राक्षसाः ।। 6.29.25 ।।
विभीषणेन तत्रस्था निगृहीता यदृच्छया। 
शार्दूलो ग्राहितस्त्वेकः पापोऽयमिति राक्षसः ।। 6.29.26 ।।
मोचितः सोऽपि रामेण वध्यमानः प्लवङ्गमैः।
आनृशंस्येन रामस्य मोचिता राक्षिसाः परे ।। 6.29.27 ।।
वानरैरर्दितास्ते तु विक्रान्तैर्लघुविक्रमैः। 
पुनर्लङ्कामनुप्राप्ताः श्वसन्तो नष्टचेतसः ।। 6.29.28 ।।
ततो दशग्रीवमुपस्थितास्तु ते चारा बहिर्नित्यचरा निशाचराः। 
गिरेः सुवेलस्य समीपवासिनं न्यवेदयन् भीमबलं महाबलाः ।। 6.29.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनत्रिंशः सर्गः ।। 29 ।।
ततस्तमक्षोभ्यबलं लङ्काधिपतये चराः।
सुवेले राघवं शैले निविष्टं प्रत्यवेदयन् ।। 6.30.1 ।।
चाराणां रावणः श्रुत्वा प्राप्तं रामं महाबलम्। 
जातोद्वेगोऽभवत् किञ्चिच्छार्दूलं वाक्यमब्रवीत् ।। 6.30.2 ।।
अयथावच्च ते वर्णो दीनश्चासि निशाचर।
नासि कच्चिदमित्राणां क्रुद्धानां वशमागतः ।। 6.30.3 ।।
इति तेनानुशिष्टस्तु वाचं मन्दमुदीरयत्। 
तदा राक्षसशार्दूलं शार्दूलो भयविह्वलः ।। 6.30.4 ।।
न ते चारयितुं शक्या राजन् वानरपुङ्गवाः ।। 6.30.5 ।।
विक्रान्ता बलवन्तश्च राघवेण च रक्षिताः।
नापि सम्भाषितुं शक्याः सम्प्रश्नोऽत्र न लभ्यते ।। 6.30.6 ।।
सर्वतो रक्ष्यते पन्था वानरैः पर्वतोपमैः। 
प्रविष्टमात्रे ज्ञातोऽहं बले तस्मिन्नचारिते ।। 6.30.7 ।।
बलादू गृहीतो रक्षोभिर्बहुधाऽस्मि विचालितः।
जानुभिर्मुष्टिभिर्दन्तैस्तलैश्चाभिहतो भृशम् ।। 6.30.8 ।।
परिणीतोऽस्मि हरिभिर्बलवद्भिरमर्षणैः। 
परिणीय च सर्वत्र नीतोऽहं रामसंसदम् ।। 6.30.9 ।।
रुधिरादिग्धसर्वाङ्गो विह्वलश्चलितेन्द्रियः।
हरिभिर्वध्यमानश्च याचमानः कृताञ्जलिः ।। 6.30.10 ।।
राघवेण परित्रातो जीवामीति यदृच्छया ।। 6.30.11 ।।
एष शैलैः शिलाभिश्च पूरयित्वा महार्णवम्।
द्वारमाश्रित्य लङ्काया रामस्तिष्ठति सायुधः ।। 6.30.12 ।।
गरुडव्यूहमास्थाय सर्वतो हरिभिर्वृतः। 
मां विसृज्य महातेजा लङ्कामेवाभिवर्तते ।। 6.30.13 ।।
पुरा प्राकारमायाति क्षिप्रमेकतरं कुरु। 
सीतां वाऽस्मै प्रयच्छाशु सुयुद्धं वा प्रदीयताम् ।। 6.30.14 ।।
मनसा तं तदा प्रेक्ष्य तच्छुत्वा राक्षसाधिपः। 
शार्दूलं सुमहद्वाक्यमथोवाच स रावणः ।। 6.30.15 ।।
यदि मां प्रतियुद्ध्येरन् देवगन्धर्वदानवाः। 
नैव सीतां प्रदास्यामि सर्वलोकभयादपि ।। 6.30.16 ।।
एवमुक्त्वा महातेजा रावणः पुनरब्रवीत्। 
चारिता भवता सेना कोऽत्र शूराः प्लवङ्गमाः ।। 6.30.17 ।।
कीदृशाः किम्प्रभाः सोम्य वानरा ये दुरासदाः। 
कस्य पुत्राश्च पौत्राश्च तत्त्वमाख्याहि राक्षस ।। 6.30.18 ।।
तथाऽत्र प्रतिपत्स्यामि ज्ञात्वा तेषां बलाबलम्। 
अवश्यं बलसङ्ख्यानं कर्तव्यं युद्धमिच्छताम् ।। 6.30.19 ।।
तथैवमुक्तः शार्दूलो रावणेनोत्तमश्चरः। 
इदं वचनमारेभे वक्तुं रावणसन्निधौ ।। 6.30.20 ।।
अथर्क्षरजसः पुत्रो युधि राजा सुदुर्जयः। 
गद्गदस्याथ पुत्रोऽत्र जाम्बवानिति विश्रुतः ।। 6.30.21 ।।
गद्गदस्यैव पुत्रोऽन्यो गुरुपुत्रः शतक्रतोः। 
कदनं यस्य पुत्रेण कृतमेकेन रक्षसाम् ।। 6.30.22 ।।
सुषेणश्चापि धर्मात्मा पुत्रो धर्मस्य वीर्यवान्। 
सौम्यः सोमात्मजश्चात्र राजन् दधिमुखः कपिः ।। 6.30.23 ।।
सुमुखो दुर्मुखश्चात्र वेगदर्शी च वानरः। 
मृत्युर्वानररूपेण नूनं सृष्टः स्वयम्भुवा ।। 6.30.24 ।।
पुत्रो हुतवहस्याथ नीलः सेनापतिः स्वयम्। 
अनिलस्य च पुत्रोऽत्र हनुमानिति विश्रुतः ।। 6.30.25 ।।
नप्ता शक्रस्य दुर्धर्षो बलवानङ्गदो युवा।
मैन्दश्च द्विविदश्चोभौ बलिनावश्विसम्भवौ ।। 6.30.26 ।।
पुत्रा वैवस्वतस्यात्र पञ्च कालान्तकोपमाः। 
गजो गवाक्षो गवयः शरभो गन्धमादनः ।। 6.30.27 ।।
दश वानरकोट्यश्च शूराणां युद्धकाङ्क्षिणाम्।
श्रीमतां देवपुत्राणां शेषं नाख्यातुमुत्सहे ।। 6.30.28 ।।
पुत्रो दशरथस्यैष सिंहसंहननो युवा।
दूषणो निहतो येन खरश्च त्रिशिरास्तथा ।। 6.30.29 ।।
नास्ति रामस्य सदृशो विक्रमे भुवि कश्चन।
विराधो निहतो येन कबन्धश्चान्तकोपमः ।। 6.30.30 ।।
वक्तुं न शक्तो रामस्य नरः कश्चिद् गुणान् क्षितौ।
जनस्थानगता येन यावन्ता राक्षसा हताः ।। 6.30.31 ।।
लक्ष्मणश्चात्र धर्मात्मा मातङ्गानामिवर्षभः।
यस्य बाणपथं प्राप्य न जीवेदपि वासवः ।। 6.30.32 ।।
श्वेतो ज्योतिर्मुखश्चात्र भास्करस्यात्मसम्भवौ।
वरुणस्य च पुत्रोऽन्यो हेमकूटः प्लवङ्गमः ।। 6.30.33 ।।
विश्वकर्मसुतो वीरो नलः प्लवगसत्तमः।
विक्रान्तो बलवानत्र वसुपुत्रः सुदुर्धरः ।। 6.30.34 ।।
राक्षसानां वरिष्ठश्च तव भ्राता विभीषणः। 
परिगृह्य पुरीं लङ्कां राघवस्य हिते रतः ।। 6.30.35 ।।
इति सर्वं समाख्यातं तवेदं वानरं बलम्।
सुवेलेऽधिष्ठितं शैले शेषकार्ये भवान् गतिः ।। 6.30.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिंशः सर्गः ।। 30 ।।
ततस्तमक्षोभ्यबलं लङ्काधिपतये चराः। 
सुवेले राघवं शैले निविष्टं प्रत्यवेदयन् ।। 6.31.1 ।।
चाराणां रावणः श्रुत्वा प्राप्तं रामं महाबलम्।
जातोद्वेगोऽभवत् किञ्चित् सचिवानिदमब्रवीत् ।। 6.31.2 ।।
मन्त्रिणः शीघ्रमायान्तु सर्वे वै सुसमाहिताः। 
अयं नो मन्त्रकालो हि सम्प्राप्त इति राक्षसाः ।। 6.31.3 ।।
तस्य तच्छासनं श्रुत्वा मन्त्रिणोऽभ्यागमन् द्रुतम्। 
ततः स मन्त्रयामास सचिवै राक्षसैः सह ।। 6.31.4 ।।
मन्त्रयित्वा स दुर्धर्षः क्षमं यत् समनन्तरम्। 
विसर्जयित्वा सचिवान् प्रविवेश स्वमालयम् ।। 6.31.5 ।।
ततो राक्षसमाहूय विद्युज्जिह्वं महाबलम्।
मायाविदं महामायः प्राविशद्यत्र मैथिली ।। 6.31.6 ।।
विद्युज्जिह्वं च मायाज्ञमब्रवीद्राक्षसाधिपः। 
मोहयिष्यावहे सीतां मायया जनकात्मजाम् ।। 6.31.7 ।।
शिरो मायामयं गृह्य राघवस्य निशाचर। 
त्वं मां समुपतिष्ठस्व महच्च सशरं धनुः ।। 6.31.8 ।।
एवमुक्तस्तथेत्याह विद्युज्जिह्वो निशाचरः।
[दर्शयामास तां मायां सुप्रयुक्तां स रावणे।]
तस्य तुष्टोऽभवद्राजा प्रददौ च विभूषणम् ।। 6.31.9 ।।
अशोकवनिकायां तु सीतादर्शनलालसः।
नैर्ऋतानामधिपतिः संविवेश महाबलः ।। 6.31.10 ।।
ततो दीनामदैन्यार्हां ददर्श धनदानुजः।
अधोमुखीं शोकपरामुपविष्टां महीतले ।। 6.31.11 ।।
भर्तारमेव ध्यायन्तीमशोकवनिकां गताम्।
उपास्यामानां घोराभी राक्षसीभिरितस्ततः *  ।। 6.31.12 ।।
उपसृत्य ततः सीतां प्रहर्षं नाम कीर्तयन्।
इदं च वचनं धृष्टमुवाच जनकात्मजाम् ।। 6.31.13 ।।
सान्त्व्यमाना मया भद्रे यमुपाश्रित्य वल्गसे। 
खरहन्ता स ते भर्ता राघवः समरे हतः ।। 6.31.14 ।।
छिन्नं ते सर्वतो मूलं दर्पस्ते विहतो मया।
व्यसनेनात्मनः सीते मम भार्या भविष्यसि ।। 6.31.15 ।।
विसृजेमां मतिं मूढे किं मृतेन करिष्यसि। 
भवस्व भद्रे भार्याणां सर्वासामीश्वरी मम ।। 6.31.16 ।।
अल्पपुण्ये निवृत्तार्थे मूढे पण्डितमानिनि। 
शृणु भर्तृवधं सीते घोरं वृत्रवधं यथा ।। 6.31.17 ।।
समायातः समुद्रान्तं मां हन्तुं किल राघवः। 
वानरेन्द्रप्रणीतेन बलेन महता वृतः ।। 6.31.18 ।।
स निविष्टः समुद्रस्य पीड्य तीरमथोत्तरम्। 
बलेन महता रामो व्रजत्यस्तं दिवाकरे ।। 6.31.19 ।।
अथाध्वनि परिश्रान्तमर्धरात्रे स्थितं बलम्।
सुखसंसुप्तमासाद्य चारितं प्रथमं चरैः ।। 6.31.20 ।।
तत्प्रहस्तप्रणीतेन बलेन महता मम।
बलमस्य हतं रात्रौ यत्र रामः सलक्ष्मणः ।। 6.31.21 ।।
पट्टिशान् परिघांश्चक्रान् दण्डान् खड्गान् महायसान्। 
बाणजालानि शूलानि भास्वरान् कूटमुद्गरान् ।। 6.31.22 ।।
यष्टिश्च तोमरान् शक्तीश्चक्राणि मुसलानि च। 
उद्यम्योद्यम्य रक्षोभिर्वानरेषु निपातिताः ।। 6.31.23 ।।
अथ सुप्तस्य रामस्य प्रहस्तेन प्रमाथिना। 
असक्तं कृतहस्तेन शिरश्छिन्नं महासिना ।। 6.31.24 ।।
विभीषणः समुत्पत्य निगृहीतो यदृच्छया। 
दिशः प्रव्राजितः सर्वैर्लक्ष्मणः प्लवगैः सह ।। 6.31.25 ।।
सुग्रीवो ग्रीवया सीते भग्नया प्लवगाधिपः। 
निरस्तहनुकः शेते हनुमान् राक्षसैर्हतः ।। 6.31.26 ।।
जाम्बवानथ जानुभ्यामुत्पतन्निहतो युधि।
पट्टिशैर्बहुभिश्छिन्नो निकृत्तः पादपो यथा ।। 6.31.27 ।।
मैन्दश्च द्विविदश्चोभौ निहतौ वानरर्षभौ। 
निश्वसन्तौ रुदन्तौ च रुधिरेण परिप्लुतौ। 
असिना व्यायतौ छिन्नौ मध्ये ह्यरिनिषूदनौ ।। 6.31.28 ।।
अनुतिष्ठति मेदिन्यां पनसः पनसो यथा ।। 6.31.29 ।।
नाराचैर्बहुभिश्छिन्नः शेते दर्यां दरीमुखः। 
कुमुदस्तु महातेजा निष्कूजः सायकैः कृतः ।। 6.31.30 ।।
अङ्गदो बहुभिश्छिन्नः शरैरासाद्य राक्षसैः। 
पतितो रुधिरोद्गारी क्षितौ निपतिताङ्गदः ।। 6.31.31 ।।
हरयो मथिता नागै रथजातैस्तथाऽपरे। 
शायिता मृदिताश्चाश्वैर्वायुवेगैरिवाम्बुदाः ।। 6.31.32 ।।
प्रहृताश्चापरे त्रस्ता हन्यमाना जघन्यतः। 
अभिद्रुतास्तु रक्षोभिः सिंहैरिव महाद्विपाः ।। 6.31.33 ।।
सागरे पतिताः केचित् केचिद्गगनमाश्रिताः। 
ऋक्षा वृक्षानुपारूढा वानरीं वृत्तिमाश्रिताः ।। 6.31.34 ।।
सागरस्य च तीरेषु शैलेषु च वनेषु च। 
पिङ्गलास्ते विरूपाक्षैर्बहुभिर्बहवो हताः ।। 6.31.35 ।।
एवं तव हतो भर्ता ससैन्यो मम सेनया। 
क्षतजार्द्रं रजोध्वस्तमिदं चास्याहृतं शिरः ।। 6.31.36 ।।
ततः परमदुर्धर्षो रावणो राक्षसाधिपः। 
सीतायामुपशृण्वन्त्यां राक्षसीमिदमब्रवीत् ।। 6.31.37 ।।
राक्षसं क्रूरकर्माणं विद्युज्जिह्वं त्वमानय। 
येन तद्राघवशिरः सङ्ग्रामात् स्वयमाहृतम् ।। 6.31.38 ।।
विद्युज्जिह्वस्ततो गृह्य शिरस्तत् सशरासनम्। 
प्रणामं शिरसा कृत्वा रावणस्याग्रतः स्थितः ।। 6.31.39 ।।
तमब्रवीत्ततो राजा रावणो राक्षसं स्थितम्। 
विद्युज्जिह्वं महाजिह्वं समीपपरिवर्त्तिनम् ।। 6.31.40 ।।
अग्रतः कुरु सीतायाः शीघ्रं दाशरथेः शिरः।
अवस्थां पश्चिमां भर्तुः कृपणा साधु पश्यतु ।। 6.31.41 ।।
एवमुक्तं तु तद्रक्षः शिरस्तत् प्रियदर्शनम्।
उपनिक्षिप्य सीतायाः क्षिप्रमन्तरधीयत ।। 6.31.42 ।।
रावणश्चापि चिक्षेप भास्वरं कार्मुकं महत्। 
त्रिषु लोकेषु विख्यातं सीतामिदमुवाच च ।। 6.31.43 ।।
इदं तत्तव रामस्य कार्मुकं ज्यासमायुतम्।
इह प्रहस्तेनानीतं हत्वा तं निशि मानुषम् ।। 6.31.44 ।।
स विद्युजिह्वेन सहैव तच्छिरो धनुश्च भूमौ विनीकीर्य रावणः।
विदेहराजस्य सुतां यशस्विनीं ततोऽब्रवीत्तां भव मे वशानुगा ।। 6.31.45 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकत्रिंशः सर्गः ।। 31 ।।
सा सीता तच्छिरो दृष्ट्वा तच्च कार्मुकमुत्तमम्।
सुग्रीवप्रतिसंसर्गमाख्यातं च हनूमता ।। 6.32.1 ।।
नयने मुखवर्णं च भर्तुस्तत्सदृशं मुखम्। 
केशान् केशान्तदेशं च तं च चूडामणिं शुभम् ।। 6.32.2 ।।
एतैः सर्वैरभिज्ञानैरभिज्ञाय सुदुःखिता। 
विजगर्हेऽत्र कैकेयीं कोशन्ती कुररी यथा ।। 6.32.3 ।।
सकामा भव कैकेयि हतोऽयं कुलनन्दनः।
कुलमुत्सादितं सर्वं त्वया कलहशीलया ।। 6.32.4 ।।
आर्येण किं ते कैकेयि कृतं रामेण विप्रियम्।
यन्मया चीरवसनस्त्वया प्रस्थापितो वनम् ।। 6.32.5 ।।
एवमुक्त्वा तु वैदेहीं वेपमाना तपस्विनी। 
जगाम जगतीं बाला छिन्ना तु कदली यथा ।। 6.32.6 ।।
सा मुहूर्तात् समाश्वस्य प्रतिलभ्य च चेतनाम्।
तच्छिरः समुपाघ्राय विललापायतेक्षणा ।। 6.32.7 ।।
हा हतास्मि महाबाहो वीरव्रतमनुव्रत। 
इमां ते पश्चिमावस्थां गतास्मि विधवा कृता ।। 6.32.8 ।।
प्रथमं मरणं नार्या भर्तुर्वैगुण्यमुच्यते। 
सुवृत्त साधुवृत्तायाः संवृत्तस्त्वं ममाग्रतः ।। 6.32.9 ।।
दुःखाद्दुःखं प्रपन्नाया मग्नायाः शोकसागरे। 
यो हि मामुद्यतस्त्रातुं सोऽपि त्वं विनिपातितः ।। 6.32.10 ।।
सा श्वश्रूर्मम कौसल्या त्वया पुत्रेण राघव।
वत्सेनेव यथा धेनुर्विवत्सा वत्सला कृता ।। 6.32.11 ।।
आदिष्टं दीर्घमायुस्ते यैरचिन्त्यपराक्रम। 
अनृतं वचनं तेषामल्पायुरसि राघव ।। 6.32.12 ।।
अथवा नश्यति प्रज्ञा प्राज्ञस्यापि सतस्तव। 
पचत्येनं यथा कालो भूतानां प्रभवो ह्ययम् ।। 6.32.13 ।।
अदृष्टं मृत्युमापन्नः कस्मात्त्वं नयशास्त्रवित्। 
व्यसनानामुपायज्ञः कुशलो ह्यसि वर्जने ।। 6.32.14 ।।
तथा त्वं सम्परिष्वज्य रौद्रयाऽतिनृशंसया। 
कालरात्र्या ममाच्छिद्य हृतः कमललोचन ।। 6.32.15 ।।
उपशेषे महाबाहो मां विहाय तपस्विनीम्। 
प्रियामिव समाश्लिष्य पृथिवीं पुरुषर्षभ ।। 6.32.16 ।।
अर्चितं सततं यत्तत् गन्धमाल्यैर्मया तव। 
इदं ते मत्प्रियं वीर धनु काञ्चनभूषणम् ।। 6.32.17 ।।
पित्रा दशरथेन त्वं श्वशुरेण ममानघ।
सर्वैश्च पितृभिः सार्धं नूनं स्वर्गे समागतः ।। 6.32.18 ।।
दिवि नक्षत्रभूतस्त्वं महत्कर्मकृतां प्रियम्।
पुण्यं राजर्षिवंशं त्वमात्मनः समवेक्षसे ।। 6.32.19 ।।
किं मां न प्रेक्षसे राजन् किं मां न प्रतिभाषसे। 
बालां बाल्येन सम्प्राप्तां भार्यां मां सहचारिणीम् ।। 6.32.20 ।।
संश्रुतं गृह्णता पाणिं चरिष्यामीति यत्त्वया। 
स्मर तन्मम काकुत्स्थ नय मामपि दुःखिताम् ।। 6.32.21 ।।
कस्मान्मामपहाय त्वं गतो गतिमतां वर। 
अस्माल्लोकादमुं लोकं त्यक्त्वा मामपि दुःखिताम् ।। 6.32.22 ।।
कल्याणैरुचितं यत्तत् परिष्वक्तं मयैव तु।
क्रव्यादैस्तच्छरीरं ते नूनं विपरिकृष्यते ।। 6.32.23 ।।
अग्निष्टोमादिभिर्यज्ञैरिष्टवानाप्तदक्षिणैः।
अग्निहोत्रेण संस्कारं केन त्वं तु न लप्स्यसे ।। 6.32.24 ।।
प्रव्रज्यामुपपन्नानां त्रयाणामेकमागतम्। 
परिप्रक्ष्यति कौसल्या लक्ष्मणं शोकलालसा ।। 6.32.25 ।।
स तस्याः परिपृच्छन्त्या वधं मित्रबलस्य ते।
तव चाख्यास्यते नूनं निशायां राक्षसैर्वधम् ।। 6.32.26 ।।
सा त्वां सुप्तं हतं श्रुत्वा मां च रक्षोगृहं गताम्।
हृदयेनावदीर्णेन न भविष्यति राघव ।। 6.32.27 ।।
मम हेतोरनार्याया ह्यनर्हः पार्थिवात्मजः। 
रामः सागरमुत्तीर्य सत्त्ववान् गोष्पदे हतः ।। 6.32.28 ।।
अहं दाशरथेनोढा मोहात् स्वकुलपांसनी। 
आर्यपुत्रस्य रामस्य भार्या मृत्युरजायत ।। 6.32.29 ।।
नूनमन्यां मया जातिं वारितं दानमुत्तमम्।
याऽहमद्येह शोचामि भार्या सर्वातिथेरपि ।। 6.32.30 ।।
साधु पातय मां क्षिप्रं रामस्योपरि रावण। 
समानय पतिं पत्न्या कुरु कल्याणमुत्तमम् ।। 6.32.31 ।।
शिरसा मे शिरश्चास्य कायं कायेन योजय। 
रावणानुगमिष्यामि गतिं भर्तुर्महात्मनः *  ।। 6.32.32 ।।
इति सा दुःखसन्तप्ता विललापायतेक्षणा।
भर्तुः शिरो धनुस्तत्र समीक्ष्य च पुनःपुनः ।। 6.32.33 ।।
एवं लालप्यमानायां सीतायां तत्र राक्षसः।
अभिचक्राम भर्त्तारमनीकस्थः कृताञ्जलिः ।। 6.32.34 ।।
विजयस्वार्यपुत्रेति सोऽभिवाद्य प्रसाद्य च। 
न्यवेदयदनुप्राप्तं प्रहस्तं वाहिनीपतिम् ।। 6.32.35 ।।
अमात्यैः सहितैः सर्वैः प्रहस्तः समुपस्थितः। 
तेन दर्शनकामेन वयं प्रस्थापिताः प्रभो ।। 6.32.36 ।।
नूनमस्ति महाराज राजभावात् क्षमान्वितम्। 
किञ्चिदात्ययिकं कार्यं तेषां त्वं दर्शनं कुरु ।। 6.32.37 ।।
एतच्छुत्वा दशग्रीवो राक्षसप्रतिवेदितम्। 
अशोकवनिकां त्यक्त्वा मन्त्रिणां दर्शनं ययौ ।। 6.32.38 ।।
स तु सर्वं समर्थ्यैव मन्त्रिभिः कृत्यमात्मनः। 
सभां प्रविश्य विदधे विदित्वा रामविक्रमम् ।। 6.32.39 ।।
अन्तर्धानं तु तच्छीर्षं तच्च कार्मुकमुत्तमम्।
जगाम रावणस्यैव निर्याणसमनन्तरम् ।। 6.32.40 ।।
राक्षसेन्द्रस्तु तैः सार्धं मन्त्रिभिर्भीमविक्रमैः। 
समर्थयामास तदा रामकार्यविनिश्चयम् ।। 6.32.41 ।।
अविदूरस्थितान् सर्वान् बलाध्यक्षान् हितैषिणः।
अब्रवीत् कालसदृशो रावणो राक्षसाधिपः ।। 6.32.42 ।।
शीघ्रं भेरीनिनादेन स्फुटकोणाहतेन मे।
समानयध्वं सैन्यानि वक्तव्यं च न कारणम् ।। 6.32.43 ।।
ततस्तथेति प्रतिगृह्य तद्वचो बलाधिपास्ते महदात्मनो बलम्।
समानयंश्चैव समागमं च ते न्यवेदयन् भर्तरि युद्धकाङ्क्षिणि ।। 6.32.44 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वात्रिंशः सर्गः ।। 32 ।।
सीतां तु मोहितां दृष्ट्वा सरमा नाम राक्षसी। 
आससादाथ वैदेहीं प्रियां प्रणयिनीं सखीम् ।। 6.33.1 ।।
मोहितां राक्षसेन्द्रेण सीतां परमदुःखिताम्।
आश्वासयामास तदा सरमा मृदुभाषिणी ।। 6.33.2 ।।
सा हि तत्र कृता मित्रं सीतया रक्ष्यमाणया।
रक्षन्ती रावणादिष्टा सानुक्रोशा दृढव्रता ।। 6.33.3 ।।
सा ददर्श ततः सीतां सरमा नष्टचेतनाम्।
उपावृत्योत्थितां ध्वस्तां वडवामिव पांसुलाम् ।। 6.33.4 ।।
तां समाश्वासयामास सखी स्नेहेन सुव्रता ।। 6.33.5 ।।
समाश्वसिहि वैदेहि मा भूत्ते मनसो व्यथा।
उक्ता यद्रावणेन त्वं प्रत्युक्तं च स्वयं त्वया।
सखी स्नेहेन तद्भिरु मया सर्वं प्रतिश्रुतम् ।। 6.33.6 ।।
लीनया गगने शून्ये भयमुत्सृज्य रावणात्।
तव हेतोर्विशालाक्षि न हि मे जीवितं प्रियम् ।। 6.33.7 ।।
स सम्भ्रान्तश्च निष्क्रान्तो यत्कृते राक्षसाधिपः।
तच्च मे विदितं सर्वमभिनिष्क्रम्य मैथिलि ।। 6.33.8 ।।
न शक्यं सौप्तिकं कर्तुं रामस्य विदितात्मनः।
वधश्च पुरुषव्याघ्रे तस्मिन्नैवोपपद्यते ।। 6.33.9 ।।
न त्वेव वानरा हन्तुं शक्याः पादपयोधिनः।
सुरा देवर्षभेणेव रामेण हि सुरक्षिताः ।। 6.33.10 ।।
दीर्घवृत्तभुजः श्रीमान् महोरस्कः प्रतापवान्।
धन्वी संहननोपेतो धर्मात्मा भुवि विश्रुतः ।। 6.33.11 ।।
विक्रान्तो रक्षिता नित्यमात्मनश्च परस्य च।
लक्ष्मणेन सह भ्रात्रा कुलीनो नयशास्त्रवित् ।। 6.33.12 ।।
हन्ता परबलौघानामचिन्त्यबलपौरुषः। 
न हतो राघवः श्रीमान् सीते शत्रुनिबर्हणः ।। 6.33.13 ।।
अयुक्तबुद्धिकृत्येन सर्वभूतविरोधिना। 
इयं प्रयुक्ता रौद्रेण माया मायाविदा त्वयि ।। 6.33.14 ।।
शोकस्ते विगतः सर्वः कल्याणं त्वामुपस्थितम्।
ध्रुवं त्वां भजते लक्ष्मीः प्रियं प्रीतिकरं शृणु ।। 6.33.15 ।।
उत्तीर्य सागरं रामः सह वानरसेनया। 
सन्निविष्टः समुद्रस्य तीरमासाद्य दक्षिणम् ।। 6.33.16 ।।
दृष्टो मे परिपूर्णार्थः काकुत्स्थः सहलक्ष्मणः।
स हि तैः सागरान्तस्थैर्बलैस्तिष्ठति रक्षितः ।। 6.33.17 ।।
अनेन प्रेषिता ये च राक्षसा लघुविक्रमाः।
राघवस्तीर्ण इत्येव प्रवृत्तिस्तैरिहाहृता ।। 6.33.18 ।।
स तां श्रुत्वा विशालाक्षि प्रवृत्तिं राक्षसाधिपः।
एष मन्त्रयते सर्वैः सचिवैः सह रावणः ।। 6.33.19 ।।
इति ब्रुवाणा सरमा राक्षसी सीतया सह। 
सर्वोद्योगेन सैन्यानां शब्दं शुश्राव भैरवम् ।। 6.33.20 ।।
दण्डनिर्घातवादिन्याः श्रुत्वा भेर्या महास्वनम्।
उवाच सरमा सीतामिदं मधुरभाषिणी ।। 6.33.21 ।।
सन्नाहजननी ह्येषा भैरवा भीरु भेरिका। 
भेरीनादं च गम्भीरं शृणु तोयदनिस्वनम् ।। 6.33.22 ।।
कल्प्यन्ते मत्तमातङ्गा युज्यन्ते रथवाजिनः।
हृष्यन्ते तुरागारूढाः प्रासहस्ताः सहस्रशः ।। 6.33.23 ।।
तत्र तत्र च सन्नद्धाः सम्पतन्ति पदातयः।
आपूर्यन्ते राजमार्गाः सैन्यैरद्भुतदर्शनैः।
वेगवद्भिर्नदद्भिश्च तोयौघैरिव सागरः ।। 6.33.24 ।।
शस्त्राणां च प्रसन्नानां चर्मणां वर्मणां तथा। 
रथवाजिगजानां च भूषितानां च रक्षसाम् ।। 6.33.25 ।।
प्रभां विसृजतां पश्य नानावर्णां समुत्थिताम्। 
वनं निर्दहतो घर्मे यथा रूपं विभावसोः ।। 6.33.26 ।।
घण्टानां शृणु निर्घोषं रथानां शृणु निस्वनम्। 
हयानां हेषमाणानां शृणु तूर्यध्वनिं यथा ।। 6.33.27 ।।
उद्यतायुधहस्तानां राक्षसेन्द्रानुयायिनाम्।
सम्भ्रमो रक्षसामेष तुमुलो रोमहर्षणः ।। 6.33.28 ।।
श्रीस्त्वां भजति शोकघ्नी रक्षसां भयमागतम्। 6.33.29 ।।
रामः कमलपत्राक्षो दैत्यानामिव वासवः। 
विनिर्जित्य जितक्रोधस्त्वामचिन्त्यपराक्रमः।
रावणं समरे हत्वा भर्ता त्वाऽधिगमिष्यति ।। 6.33.30 ।।
विक्रमिष्यति रक्षस्सु भर्ता ते सहलक्ष्मणः।
यथा शत्रुषु शत्रुघ्नो विष्णुना सह वासवः ।। 6.33.31 ।।
आगतस्य हि रामस्य क्षिप्रमङ्कगतां सतीम्।
अहं द्रक्ष्यामि सिद्धार्थां त्वां शत्रौ विनिपातिते ।। 6.33.32 ।।
अश्रूण्यानन्दजानि त्वं वर्तयिष्यसि शोभने।
समागम्य परिष्वज्य तस्योरसि महोरसः ।। 6.33.33 ।।
अचिरान्मोक्ष्यते सीते देवि ते जघनं गताम्।
धृतामेतां बहून् मासान् वेणीं रामो महावलः ।। 6.33.34 ।।
तस्य दृष्ट्वा मुखं देवि पूर्णचन्द्रमिवोदितम्।
मोक्ष्यसे शोकजं वारि निर्मोकमिव पन्नगी ।। 6.33.35 ।।
रावणं समरे हत्वा न चिरादेव मैथिलि। 
त्वया समग्रः प्रियया सुखार्हो लप्स्यते सुखम् ।। 6.33.36 ।।
समागता त्वं वीर्येण मोदिष्यसि महात्मना। 
सुवर्षेण समायुक्ता यथा सस्येन मेदिनी ।। 6.33.37 ।।
गिरिवरमभितोऽनुवर्तमानो हय इव मण्डलमाशु य करोति।
तमिह शरणमभ्युपेहि देवं विदसकरं प्रभवो ह्ययं प्रजानाम् ।। 6.33.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रयस्त्रिंशः सर्गः ।। 33 ।।
अथ तां जातसन्तापां तेन वाक्येन मोहिताम्। 
सरमा ह्लादयामास पृथिवीं द्यौरिवाम्भसा ।। 6.34.1 ।।
ततस्तस्या हितं सख्याश्चिकीर्षन्ती सखी वचः।
उवाच काले कालज्ञा स्मितपूर्वाभिभाषिणी ।। 6.34.2 ।।
उत्सहेयमहं गत्वा त्वद्वाक्यमसितेक्षणे।
निवेद्य कुशलं रामे प्रतिच्छन्ना निवर्तितुम् ।। 6.34.3 ।।
न हि मे क्रममाणाया निरालम्बे विहायसि। 
समर्थो गतिमन्वेतुं पवनो गरुडोऽपि वा ।। 6.34.4 ।।
एवं ब्रुवाणां तां सीता सरमां पुनरब्रवीत्। 
मधुरं श्लक्ष्णया वाचा पूर्वं शोकाभिपन्नया ।। 6.34.5 ।।
समर्था गगनं गन्तुमपि वा त्वं रसातलम्। 
अवगच्छाम्यकर्तव्यं कर्तव्यं ते मदन्तरे ।। 6.34.6 ।।
मत्प्रियं यदि कर्तव्यं यदि बुद्धिः स्थिरा तव। 
ज्ञातुमिच्छामि तं गत्वा किं करोतीति रावणः ।। 6.34.7 ।।
स हि मायाबलः क्रूरो रावणः शत्रुरावणः। 
मां मोहयति दुष्टात्मा पीतमात्रेव वारुणी ।। 6.34.8 ।।
तर्जापयति मां नित्यं भर्त्सापयति चासकृत्।
राक्षसीभिः सुघोराभिर्या मां रक्षन्ति नित्यशः ।। 6.34.9 ।।
उद्विग्ना शङ्किता चास्मि न स्वस्थं च मनो मम।
तद्भयाच्छाहमुद्विग्ना अशोकवनिकां गता ।। 6.34.10 ।।
यदि नाम कथा तस्य निश्चितं वापि यद्भवेत्। 
निवेदयेथाः सर्वं तत् परो मे स्यादनुग्रहः ।। 6.34.11 ।।
सा त्वेवं ब्रुवतीं सीतां सरमा वल्गुभाषिणी। 
उवाच वदनं तस्याः स्पृशन्ती बाष्पविक्लवम् ।। 6.34.12 ।।
एष ते यद्यभिप्रायस्तदा गच्छामि जानकि।
गृह्य शत्रोरभिप्रायमुपावृत्तां च पश्य माम् ।। 6.34.13 ।।
एवमुक्त्वा ततो गत्वा समीपं तस्य रक्षसः।
शुश्राव कथितं तस्य रावणस्य समन्त्रिणः ।। 6.34.14 ।।
सा श्रुत्वा निश्चयं तस्य निश्चयज्ञा दुरात्मनः।
पुनरेवागमत् क्षिप्रमशोकवनिकां तदा ।। 6.34.15 ।।
सा प्रविष्टा पुनस्तत्र ददर्श जनकात्मजाम्।
प्रतीक्षमाणां स्वामेव भ्रष्टपद्मामिव श्रियम् ।। 6.34.16 ।।
तां तु सीता पुनः प्राप्तां सरमां वल्गुभाषिणीम्। 
परिष्वज्य च सुस्निग्धं ददौ च स्वयमासनम् ।। 6.34.17 ।।
इहासीना सुखं सर्वमाख्याहि मम तत्त्वतः।
क्रूरस्य निश्चयं तस्य रावणस्य दुरात्मनः ।। 6.34.18 ।।
एवमुक्ता तु सरमा सीतया वेपमानया। 
कथितं सर्वमाचष्ट रावणस्य समन्त्रिणः ।। 6.34.19 ।।
जनन्या राक्षसेन्द्रो वै त्वन्मोक्षार्थं बृहद्वचः।
अविद्धेन च वैदेहि मन्त्रिवृद्धेन बोधितः ।। 6.34.20 ।।
दीयतामभिसत्कृत्य मनुजेन्द्राय मैथिली। 
निदर्शनं ते पर्याप्तं जनस्थाने यदद्भुतम् ।। 6.34.21 ।।
लङ्घनं च समुद्रस्य दर्शनं च हनूमतः। 
वधं च रक्षसां युद्धे कः कुर्यान्मानुषो भुवि ।। 6.34.22 ।।
एवं स मन्त्रिवृद्धैश्चाविद्धेन बहु भाषितः। 
न त्वामुत्सहते मोक्तुमर्थमर्थपरो यथा ।। 6.34.23 ।।
नोत्सहत्यमृतो मोक्तुं युद्धे त्वामिति मैथिलि।
सामात्यस्य नृशंसस्य निश्चयो ह्येष वर्तते ।। 6.34.24 ।।
तदेषा निश्चिता बुद्धिर्मृत्युलोभादुपस्थिता।
भयान्न शक्तस्त्वां मोक्तुमनिरस्तस्तु संयुगे।
राक्षसानां च सर्वेषामात्मनश्च वधेन हि ।। 6.34.25 ।।
निहत्य रावणं सङ्ख्ये सर्वथा निशितैः शरैः।
प्रतिनेष्यति रामस्त्वामयोध्यामसितेक्षणे ।। 6.34.26 ।।
एतस्मिन्नन्तरे शब्दो भेरीशङ्खसमाकुलः।
श्रुतो वानरसैन्यानां कम्पयन् धरणीतलम् ।। 6.34.27 ।।
श्रुत्वा तु तद्वानरसैन्यशब्दं लङ्कागता राक्षसराजभृत्याः।
नष्टौजसो दैन्यपरीतचेष्टाः श्रेयो न पश्यन्ति नृपस्य दोषे ।। 6.34.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुस्त्रिंशः सर्गः ।। 34 ।।
तेन शङ्खविमिश्रेण भेरीशब्देन राघवः। 
उपयाति महाबाहू रामः परपुरञ्जयः ।। 6.35.1 ।।
तं निनादं निशम्याथ रावणो राक्षसेश्वरः।
मुहूर्तं ध्यानमास्थाय सचिवानभ्युदैक्षत ।। 6.35.2 ।।
अथ तान् सचिवांस्तत्र सर्वानाभाष्य रावणः।
सभां सन्नादयन् सर्वामित्युवाच महाबलः।
जगत्सन्तापनः क्रूरो गर्हयन् राक्षसेश्वरः ।। 6.35.3 ।।
तरणं सागरस्यापि विक्रमं बलसञ्चयम्।
यदुक्तवन्तो रामस्य भवन्तस्तन्मया श्रुतम् ।। 6.35.4 ।।
भवतश्चाप्यहं वेद्मि युद्धे सत्यपराक्रमान्।
तूष्णीकानीक्षतोऽन्योन्यं विदित्वा रामविक्रमम् ।। 6.35.5 ।।
ततस्तु सुमहाप्राज्ञो माल्यवान् नाम राक्षसः।
रावणस्य वचः श्रुत्वा मातुः पैतामहोऽब्रवीत् ।। 6.35.6 ।।
विद्यास्वभिविनीतो यो राजा राजन्नयानुगः।
स शास्ति चिरमैश्वर्यमरींश्च कुरुते वशे ।। 6.35.7 ।।
सन्दधानो हि कालेन विगृह्णंश्चारिभिः सह।
स्वपक्षवर्धनं कुर्वन् महदैश्वर्यमश्नुते ।। 6.35.8 ।।
हीयमानेन कर्तव्यो राज्ञा सन्धिः समेन च।
न शत्रुमवमन्येत ज्यायान् कुर्वीत विग्रहम् ।। 6.35.9 ।।
तन्मह्यं रोचते सन्धिः सह रामेण रावण। 
यदर्थमभियुक्ताःस्म सीता तस्मै प्रदीयताम् ।। 6.35.10 ।।
यस्य देवर्षयः सर्वे गन्धर्वाश्च जयैषिणः। 
विरोधं मा गमस्तेन सन्धिस्ते तेन रोचताम् ।। 6.35.11 ।।
असृजद्भगवान् पक्षौ द्वावेव हि पितामहः। 
सुराणामसुराणां च धर्माधर्मौ तदाश्रयौ ।। 6.35.12 ।।
धर्मो हि श्रूयते पक्षो ह्यमराणां महात्मनाम्।
अधर्मो रक्षसां पक्षो ह्यसुराणां च रावण ।। 6.35.13 ।।
धर्मो वै ग्रसतेऽधर्मं ततः कृतमभूद्युगम्।
अधर्मो ग्रसते धर्मं ततस्तिष्यः प्रवर्तते ।। 6.35.14 ।।
तत्त्वया चरता लोकान् धर्मो विनिहतो महान्। 
अधर्मः प्रगृहीतश्च तेनास्मद्बलिनः परे ।। 6.35.15 ।।
स प्रमादाद्विवृद्धस्तेऽधर्मोऽभिग्रसते हि नः। 
विवर्धयति पक्षं च सुराणां सुरभावनः ।। 6.35.16 ।।
विषयेषु प्रसक्तेन यत्किञ्चित्कारिणा त्वया। 
ऋषीणामग्निकल्पानामुद्वेगो जनितो महान् ।। 6.35.17 ।।
तेषां प्रभावो दुर्धर्षः प्रदीप्त इव पावकः ।। 6.35.18 ।।
तपसा भावितात्मानो धर्मस्यानुग्रहे रताः।
मुख्यैर्यज्ञैर्यजन्त्येते नित्यं तैस्तैर्द्विजातयः ।। 6.35.19 ।।
जुह्वत्यग्नींश्च विधिवद्वेदांश्चोच्चैरधीयते।
अभिभूय च रक्षांसि ब्रह्मघोषानुदैरयन् ।। 6.35.20 ।।
दिशोऽपि विद्रुताः सर्वाः स्तनयित्नुरिवोष्णगे।
ऋषीणामग्निकल्पानामग्निहोत्रसमुत्थितः ।। 6.35.21 ।।
आदत्ते रक्षसां तेजो धूमो व्याप्य दिशो दश। 
तेषु तेषु च देशेषु पुण्येष्वेव दृढव्रतैः।
चर्यमाणं तपस्तीव्रं सन्तापयति राक्षसान् ।। 6.35.22 ।।
देवदानवयक्षेभ्यो गृहीतश्च वरस्त्वया ।। 6.35.23 ।।
मानुषा वानरा ऋक्षा गोलाङ्गूला महाबलाः। 
बलवन्त इहागम्य गर्जन्ति दृढविक्रमाः ।। 6.35.24 ।।
उत्पातान् विविधान् दृष्ट्वा घोरान् बहुविधांस्तथा।
विनाशमनुपश्यामि सर्वेषां रक्षसामहम् ।। 6.35.25 ।।
खराभिस्तनिता घोरा मेघाः प्रतिभयङ्कराः। 
शोणितेनाभिवर्षन्ति लङ्कामुष्णेन सर्वतः ।। 6.35.26 ।।
रुदतां वाहनानां च प्रपतन्त्यस्रबिन्दवः। 
ध्वजा ध्वस्ता विवर्णाश्च न प्रभान्ति यथा पुरा ।। 6.35.27 ।।
व्याला गोमायवो गृध्रा वाश्यन्ति च सुभैरवम्। 
प्रविश्य लङ्कामनिशं समवायांश्च कुर्वते ।। 6.35.28 ।।
कालिकाः पाण्डरैर्दन्तैः प्रहसन्त्यग्रतः स्थिताः।
स्त्रियः स्वप्नेषु मुष्णन्त्यो गृहाणि प्रतिभाष्य च ।। 6.35.29 ।।
गृहाणां बलिकर्माणि श्वानः पर्युपभुञ्जते। 
खरा गोषु प्रजायन्ते मूषिका नकुलैः सह ।। 6.35.30 ।।
मार्जारा द्वीपिभिः सार्धं सूकराः शुनकैः सह। 
किन्नरा राक्षसैश्चापि समीयुर्मानुषैः सह ।। 6.35.31 ।।
पाण्डुरा रक्तपादाश्च विहङ्गाः कालचोदिताः।
राक्षसानां विनाशाय कपोता विचरन्ति च ।। 6.35.32 ।।
वीचीकूचीति वाश्यन्त्यः शारिका वेश्मसु स्थिताः ।। 6.35.33 ।।
पतन्ति ग्रथिताश्चापि निर्जिताः कलहैषिणः। 
पाक्षिणश्च मृगाः सर्वे प्रत्यादित्यं रुदन्ति च ।। 6.35.34 ।।
करालो विकटो मुण्डः परुषः कृष्णपिङ्गलः।
कालो गृहाणि सर्वेषां काले कालेऽन्ववेक्षते ।। 6.35.35 ।।
एतान्यन्यानि दुष्टानि निमित्तान्युत्पतन्ति च। 
ज्ञात्वा प्रधार्य कार्याणि क्रियतामायतिक्षमम् ।। 6.35.36 ।।
*इदं वचस्तत्र निशम्य माल्यवान् परीक्ष्य रक्षोधिपतेर्मनः पुनः।
अनुत्तमेषूत्तमपौरुषो बली बभूव तूष्णीं समवेक्ष्य रावणम् ।। 6.35.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चत्रिंशः सर्गः ।। 35 ।।
तत्तु माल्यवतो वाक्यं हितमुक्तं दशाननः।
न मर्षयति दुष्टात्मा कालस्य वशमागतः ।। 6.36.1 ।।
स बद्ध्वा भ्रुकुटिं वक्त्रे क्रोधस्य वशमागतः। 
अमर्षात् परिवृत्ताक्षो माल्यवन्तमथाब्रवीत् ।। 6.36.2 ।।
हितबुद्ध्या यदहितं वचः परुषमुच्यते। 
परपक्षं प्रविश्यैव नैतच्छ्रोत्रं गतं मम ।। 6.36.3 ।।
मानुषं कृपणं राममेकं शाखामृगाश्रयम्। 
समर्थं मन्यसे केन त्यक्तं पित्रा वनालयम् ।। 6.36.4 ।।
रक्षसामीश्वरं मां च देवतानां भयङ्करम्।
हीनं मां मन्यसे केन ह्यहीनं सर्वविक्रमैः ।। 6.36.5 ।।
वीरद्वेषेण वा शङ्के पक्षपातेन वा रिपोः।
त्वयाऽहं परुषाण्युक्तः परप्रोत्साहनेन वा ।। 6.36.6 ।।
प्रभवन्तं पदस्थं हि परुषं कोऽभिधास्यति।
पण्डितः शास्त्रतत्त्वज्ञो विना प्रोत्साहनाद्रिपोः ।। 6.36.7 ।।
आनीय च वनात् सीतां पद्महीनामिव श्रियम्।
किमर्थं प्रतिदास्यामि राघवस्य भयादहम् ।। 6.36.8 ।।
वृतं वानरकोटीभिः ससुग्रीवं सलक्ष्मणम्।
पश्य कैश्चिदहोभिस्त्वं राघवं निहतं मया ।। 6.36.9 ।।
द्वन्द्वे यस्य न तिष्ठन्ति दैवतान्यपि संयुगे।
स कस्माद्रावणो युद्धे भयमाहारयिष्यति ।। 6.36.10 ।।
द्विधा भज्येयमप्येवं न नमेयं तु कस्यचित्। 
एष मे सहजो दोषः स्वभावो दुरतिक्रमः ।। 6.36.11 ।।
यदि तावत् समुद्रे तु सेतुर्बद्धो यदृच्छया। 
रामेण विस्मयः कोत्र येन ते भयमागतम् ।। 6.36.12 ।।
स तु तीर्त्वार्णवं रामः सह वानरसेनया।
प्रतिजानामि ते सत्यं न जीवन् प्रतियास्यति ।। 6.36.13 ।।
एवं ब्रुवाणं संरब्धं रुष्टं विज्ञाय रावणम्।
व्रीडितो माल्यवान् वाक्यं नोत्तरं प्रत्यपद्यत ।। 6.36.14 ।।
जयाशिषा च राजानं वर्धयित्वा यथोचितम्।
माल्यवानभ्यनुज्ञातो जगाम स्वं निवेशनम् ।। 6.36.15 ।।
रावणस्तु सहामात्यो मन्त्रयित्वा विमृश्य च।
लङ्कायामतुलां गुप्तिं कारयामास राक्षसः ।। 6.36.16 ।।
स व्यादिदेश पूर्वस्यां प्रहस्तं द्वारि राक्षसम्। 
दक्षिणस्यां महावीर्यौ महापार्श्वमहोदरौ ।। 6.36.17 ।।
पश्चिमायामथो द्वारि पुत्रमिन्द्रजितं तथा।
व्यादिदोश महामायं बहुभी राक्षसैर्वृतम् ।। 6.36.18 ।।
उत्तरस्यां पुरद्वारि व्यादिश्य शुकसारणौ।
स्वयं चात्र भविष्यामि मन्त्रिणस्तानुवाच ह ।। 6.36.19 ।।
राक्षसं तु विरूपाक्षं महावीर्यपराक्रमम्।
मध्यमेऽस्थापयद् गुल्मे बहुभिः सह राक्षसैः ।। 6.36.20 ।।
एवं विधानं लङ्कायाः कृत्वा राक्षसपुङ्गवः। 
कृतकृत्यमिवात्मानं मन्यते कालचोदितः ।। 6.36.21 ।।
विसर्जयामास ततः स मन्त्रिणो विधानमाज्ञाप्य पुरस्य पुष्कलम्। 
जयाशिषा मन्त्रिगणेन पूजितो विवेश चान्तःपुरमृद्धिमन्महत् ।। 6.36.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्त्रिंशः सर्गः ।। 36 ।।
नरवानरराजौ तौ स च वायुसुतः कपिः।
जाम्बवानृक्षराजश्च राक्षसश्च विभीषणः ।। 6.37.1 ।।
अङ्गदो वालिपुत्रश्च सौमित्रिः शलभः कपिः।
सुषेणः सहदायादो मैन्दो द्विविद एव च ।। 6.37.2 ।।
गजो गवाक्षः कुमुदो नलोऽथ पनसस्तथा।
अमित्रविषयं प्राप्ताः समवेताः समर्थयन् ।। 6.37.3 ।।
इयं सा लक्ष्यते लङ्का पुरी रावणपालिता।
सासुरोरगगन्धर्वैरमरैरपि दुर्जया ।। 6.37.4 ।।
कार्यसिद्धिं पुरस्कृत्य मन्त्रयध्वं विनिर्णये।
नित्यं सन्निहितो ह्यत्र रावणो राक्षसाधिपः ।। 6.37.5 ।।
तथा तेषु ब्रुवाणेषु रावणावरजोऽब्रवीत्।
वाक्यमग्राम्यपदवत् पुष्कलार्थं विभीषणः ।। 6.37.6 ।।
अनलः शरभश्चैव सम्पातिः प्रघसस्तथा। 
गत्वा लङ्कां ममामात्याः पुरीं पुनरिहगताः ।। 6.37.7 ।।
भृत्वा शकुनयः सर्वे प्रविष्टाश्च रिपोर्बलम्। 
विधानं विहितं यच्च तद्दृष्ट्वा समुपस्थिताः ।। 6.37.8 ।।
संविधानं यदाहुस्ते रावणस्य दुरात्मनः।
राम तद््ब्रुवतः सर्वं यथातत्त्वेन मे शृणु ।। 6.37.9 ।।
पूर्वं प्रहस्तः सबलो द्वारमासाद्य तिष्ठति।
दक्षिणं च महावीर्यौ महापार्श्वमहोदरौ ।। 6.37.10 ।।
इन्द्रजित् पश्चिमद्वारं राक्षसैर्बहुभिर्वृतः।
पट्टिशासिधनुष्मद्भिः शूलमुद्गरपाणिभिः।
नानाप्रहरणैः शूरैरावृतो रावणात्मजः ।। 6.37.11 ।।
राक्षसानां सहस्रैस्तु बहुभिः शस्त्रपाणिभिः।
युक्तः परमसंविग्नो राक्षसैर्बहुभिर्वृतः ।। 6.37.12 ।।
उत्तरं नगरद्वारं रावणः स्वयमास्थितः ।। 6.37.13 ।।
विरूपाक्षस्तु महता शूलखड्गधनुष्मता।
बलेन राक्षसैः सार्धं मध्यमं गुल्ममास्थितः ।। 6.37.14 ।।
एतानेवंविधान् गुल्मान् लङ्कायां समुदीक्ष्य ते।
मामकाः सचिवाः सर्वे पुनः शीघ्रमिहागताः ।। 6.37.15 ।।
गजानां च सहस्रं च रथानामयुतं पुरे।
हयानामयुते द्वे च साग्रकोटिश्च रक्षसाम् ।। 6.37.16 ।।
विक्रान्ता बलवन्तश्च संयुगेष्वाततायिनः।
इष्टा राक्षसराजस्य नित्यमेते निशाचराः ।। 6.37.17 ।।
एकैकस्यात्र युद्धार्थे राक्षसस्य विशांपते। 
परिवारः सहस्राणां सहस्रमुपतिष्ठते ।। 6.37.18 ।।
एतां प्रवृत्तिं लङ्कायां मन्त्रिप्रोक्तां विभीषणः।
एवमुक्त्वा महाबाहू राक्षसांस्तानदर्शयत्।
लङ्कायां सचिवैः सर्वां रामाय प्रत्यवेदयत् ।। 6.37.19 ।।
रामं कमलपत्राक्षमिदमुत्तरमब्रवीत्।
रावणावरजः श्रीमान् रामप्रियचिकीर्षया ।। 6.37.20 ।।
कुबेरं तु यदा राम रावणः प्रत्ययुद्ध्यत्। 
षष्टिः शतसहस्राणि तदा निर्यान्ति राक्षसाः ।। 6.37.21 ।।
पराक्रमेण वीर्येण तेजसा सत्त्वगौरवात्।
सदृशा येऽत्र दर्पेण रावणस्य दुरात्मनः ।। 6.37.22 ।।
अत्र मन्युर्न कर्तव्यो रोषये त्वां न भीषये। 
समर्थो ह्यसि वीर्येण सुराणामपि निग्रहे ।। 6.37.23 ।।
तद्भवांश्चतुरङ्गेण बलेन महता वृतः। 
व्यूह्येदं वानरानीकं निर्मथिष्यसि रावणम् ।। 6.37.24 ।।
रावणावरजे वाक्यमेवं ब्रुवति राघवः।
शत्रूणां प्रतिघातार्थमिदं वचनमब्रवीत् ।। 6.37.25 ।।
पूर्वद्वारे तु लङ्काया नीलो वानरपुङ्गवः। 
प्रहस्तप्रतियोद्धा स्याद्वानरैर्बहुभिर्वृतः ।। 6.37.26 ।।
अङ्गदो वालिपुत्रस्तु बलेन महता वृतः।
दक्षिणे बाधतां द्वारे महापार्श्वमहोदरौ ।। 6.37.27 ।।
हनुमान् पश्चिमद्वारं निपीड्य पवनात्मजः।
प्रविशत्वप्रमेयात्मा बहुभिः कपिभिर्वृतः ।। 6.37.28 ।।
दैत्यदानवसङ्घानामृषीणां च महात्मनाम्।
विप्रकारप्रियः क्षुद्रो वरदानबलान्वितः ।। 6.37.29 ।।
परिक्रामति यः सर्वान् लोकान् सन्तापयन् प्रजाः।
तस्याहं राक्षसेन्द्रस्य स्वयमेव वधे धृतः ।। 6.37.30 ।।
उत्तरं नगरद्वारमहं सौमित्रिणा सह।
निपीड्याभिप्रवेक्ष्यामि सबलो यत्र रावणः ।। 6.37.31 ।।
वानरेन्द्रश्च बलवानृक्षराजश्च वीर्यवान्।
राक्षसेन्द्रानुजश्चैव गुल्मो भवतु मध्यमः ।। 6.37.32 ।।
न चैव मानुषं रूपं कार्यं हरिभिराहवे।
एषा भवतु संज्ञा नो युद्धेऽस्मिन् वानरे बले ।। 6.37.33 ।।
वानरा एव नश्चिह्नं स्वजनेऽस्मिन् भविष्यति ।। 6.37.34 ।।
वयं तु मानुषेणैव सप्त योत्स्यामहे परान्।
अहमेष सह भ्रात्रा लक्ष्मणेन महौजसा।
आत्मना पञ्चमश्चायं सखा मम विभीषणः ।। 6.37.35 ।।
स रामः कृत्यसिद्ध्यर्थमेवमुक्त्वा विभीषणम्।
सुवेलारोहणे बुद्धिश्चकार मतिमान् मतिम्।
रमणीयतरं दृष्ट्वा सुवेलस्य गिरेस्तटम् ।। 6.37.36 ।।
ततस्तु रामो महता बलेन प्रच्छाद्य सर्वां पृथिवीं महात्मा।
प्रहृष्टरूपोऽभिजगाम लङ्कां कृत्वा मतिं सोऽरिवधे महात्मा ।। 6.37.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तत्रिंशः सर्गः ।। 37 ।।
स तु कृत्वा सुवेलस्य मतिमारोहणं प्रति। 
लक्ष्मणानुगतो रामः सुग्रीवमिदमब्रवीत् ।। 6.38.1 ।।
विभीषणं च धर्मज्ञमनुरक्तं निशाचरम्।
मन्त्रज्ञं च विधिज्ञं च श्लक्ष्णया परया गिरा ।। 6.38.2 ।।
सुवेलं साधुशैलेन्द्रमिमं धातुशतैश्चितम्।
अध्यारोहामहे सर्वे वत्स्यामोऽत्र निशामिमाम् ।। 6.38.3 ।।
लङ्कां चालोकयिष्यामो निलयं तस्य रक्षसः।
येन मे मरणान्ताय हृता भार्या दुरात्मना ।। 6.38.4 ।।
येन धर्मो न विज्ञातो न तद्वृत्तं कुलं तथा। 
राक्षस्या नीचया बुद्ध्या येन तद् गर्हितं कृतम् ।। 6.38.5 ।।
तस्मिन् मे वर्तते रोषः कीर्तिते राक्षसाधमे।
यस्यापराधान्नीचस्य वधं द्रक्ष्यामि रक्षसाम् ।। 6.38.6 ।।
एको हि कुरुते पापं कालपाशवशं गतः।
नीचेनात्मापचारेण कुलं तेन विनश्यति ।। 6.38.7 ।।
एवं सम्मन्त्रयन्नेव सक्रोधो रावणं प्रति।
रामः सुवेलं वासाय चित्रसानुमुपारुहत् ।। 6.38.8 ।।
पृष्ठतो लक्ष्मणश्चैनमन्वगच्छत् समाहितः।
सशरं चापमुद्यम्य सुमहद्विक्रमे रतः।
तमन्वरोहत् सुग्रीवः सामात्यः स विभीषणः ।। 6.38.9 ।।
हनुमानङ्गदो नीलो मैन्दो द्विविद एव च ।। 6.38.10 ।।
गजो गवाक्षो गवयः शरभो गन्धमादनः।
पनसः कुमुदश्चैव हरो रम्भश्च यूथपः ।। 6.38.11 ।।
जाम्बवांश्च सुषेणश्च ऋषभश्च महामतिः।
दुर्मुखश्च महातेजास्तथा शतवलिः कपिः ।। 6.38.12 ।।
एते चान्ये च बहवो वानराः शीघ्रगामिनः।
ते वायुवेगप्रवणास्तं गिरिं गिरिचारिणः।
अध्यारोहन्त शतशः सुवेलं यत्र राघवः ।। 6.38.13 ।।
ते त्वदीर्घेण कालेन गिरिमारुह्य सर्वतः। 
ददृशुः शिखरे तस्य विषक्तामिव खे पुरीम् ।। 6.38.14 ।।
तां शुभां प्रवरद्वारां प्राकारपरिशोभिताम्।
लङ्कां राक्षससम्पूर्णां ददृशुर्हरियूथपाः ।। 6.38.15 ।।
प्राकारचयसंस्थैश्च तदा नीलैर्निशाचरैः।
ददृशुस्ते हरिश्रेष्ठाः प्राकारमपरं कृतम् ।। 6.38.16 ।।
ते दृष्ट्वा वानराः सर्वे राक्षसान् युद्धकाङ्क्षिणः।
मुमुचुर्विविधान्नादांस्तत्र रामस्य पश्यतः ।। 6.38.17 ।।
ततोऽस्तमगमत् सूर्यः सन्ध्यया प्रतिरञ्जितः।
पूर्णचन्द्रप्रदीप्ता च क्षपा समभिवर्तते ।। 6.38.18 ।।
ततः स रामो हरिवाहिनीपतिर्विभिषणेन प्रतिनन्द्य सत्कृतः।
सलक्ष्मणो यूथपयूथसंवृतः सुवेलपृष्ठे न्यवसद्यथासुखम् ।। 6.38.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टात्रिंशः सर्गः ।। 38 ।।
तां रात्रिमुषितास्तत्र सुवेले हरिपुङ्गवाः।
लङ्कायां ददृशुर्वीरा वनान्युपवनानि च ।। 6.39.1 ।।
समसौम्यानि रम्याणि विशालान्यायतानि च।
दृष्टिरम्याणि ते दृष्ट्वा बभूवुर्जातविस्मयाः ।। 6.39.2 ।।
चम्पकाशोकपुन्नागसालतालसमाकुला।
तमालवनसञ्छन्ना नागमालासमावृता ।। 6.39.3 ।।
हिन्तालैरर्जुनैर्नीपैः सप्तपर्णैश्च पुष्पितैः।
तिलकैः कर्णिकारैश्च पाटलैश्च समन्ततः ।। 6.39.4 ।।
शुशुभे पुष्पिताग्रैश्च लतापरिगतैर्द्रुमैः।
लङ्का बहुविधैर्दिव्यैर्यथेन्द्रस्यामरावती ।। 6.39.5 ।।
विचित्रकुसुमोपेतै रक्तकोमलपल्लवैः।
शाद्वलैश्च तथा नीलैश्चित्राभिर्वनराजिभिः ।। 6.39.6 ।।
गन्धाढ्यान्यभिरम्याणि पुष्पाणि च फलानि च।
धारयन्त्यगमास्तत्र भूषणानीव मानवाः ।। 6.39.7 ।।
तच्चैत्ररथसङ्काशं मनोज्ञं नन्दनोपमम्।
वनं सर्वर्तुकं रम्यं शुशुभे षट्पदायुतम् ।। 6.39.8 ।।
नत्यूहकोयष्टिभकैर्नृत्यमानैश्च बर्हिभिः।
रुतं परभृतानां च शुश्रुवुर्वननिर्झरे ।। 6.39.9 ।।
नित्यमत्तविहङ्गानि भ्रमराचरितानि च। 
कोकिलाकुलषण्डानि विहगाभिरुतानि च ।। 6.39.10 ।।
भृङ्गराजाभिगीतानि भ्रमरैः सेवितानि च।
कोणालकविधुष्टानि सारसाभिरुतानि च ।। 6.39.11 ।।
विविशुस्ते ततस्तानि वनान्युपवनानि च।
हृष्टाः प्रमुदिता वीरा हरयः कामरूपिणः ।। 6.39.12 ।।
तेषां प्रविशतां तत्र वानराणां महौजसाम्।
पुष्पसंसर्गसुरभिर्ववौ घ्राणसुखोऽनिलः ।। 6.39.13 ।।
अन्ये तु हरिवीराणां यूथान्निष्क्रम्य यूथपाः।
सुग्रीवेणाभ्यनुज्ञाता लङ्कां जग्मुः पताकिनीम् ।। 6.39.14 ।।
वित्रासयन्तो विहगांस्त्रासयन्तो मृगद्विपान्।
कम्पयन्तश्च तां लङ्कां नादैस्ते नदतां वराः। 
कुर्वन्तस्ते महावेगा महीं चरणपीडिताम् ।। 6.39.15 ।।
रजश्च सहसैवोर्ध्वं जगाम चरणोत्थितम् ।। 6.39.16 ।।
ऋक्षाः सिंहा वराहाश्च महिषा वारणा मृगाः। 
तेन शब्देन वित्रस्ता जग्मुर्भीता दिशो दश ।। 6.39.17 ।।
शिखरं तत् त्रिकूटस्य प्रांशु चैकं दिविस्पृशम्।
समन्तात् पुष्पसञ्छन्नं महारजतसन्निभम् ।। 6.39.18 ।।
शतयोजनविस्तीर्णं विमलं चारुदर्शनम्।
श्लक्ष्णं श्रीमन्महच्चैव दुष्प्रापं शकुनैरपि। 
मनसाऽपि दुरारोहं किं पुनः कर्मणा जनैः ।। 6.39.19 ।।
निविष्टा तत्र शिखरे लङ्का रावणपालिता।
शतयोजनविस्तीर्णा त्रिंशद्योजनमायता ।। 6.39.20 ।।
सा पुरी गोपुरैरुच्चैः पाण्डराम्बुदसन्निभैः।
काञ्चनेन च सालेन राजतेन च शोभिता ।। 6.39.21 ।।
प्रासादैश्च विमानैश्च लङ्का परमभूषिता।
घनैरिवातपापाये मध्यमं वैष्णवं पदम् ।। 6.39.22 ।।
यस्यां स्तम्भसहस्रैण प्रासादः समलङ्कृतः।
कैलासशिखराकारो दृश्यते खमिवोल्लिखन् ।। 6.39.23 ।।
चैत्यः स राक्षसेन्द्रस्य बभूव पुरभूषणम्। 
बलेन रक्षसां नित्यं यः समग्रेण रक्ष्यते ।। 6.39.24 ।।
मनोज्ञां काननवतीं पर्वतैरुपशोभिताम्।
नानाधातुविचित्रैश्च उद्यानैरुपशोभिताम् ।। 6.39.25 ।।
नानाविहगसङ्घुष्टां नानामृगनिषेविताम्।
नानाकाननसन्तानां नानाराक्षससेविताम् ।। 6.39.26 ।।
तां समृद्धां समृद्धार्थां लक्ष्मीवान् लक्ष्मणाग्रजः। 
रावणस्य पुरीं रामो ददर्श सह वानरैः ।। 6.39.27 ।।
तां महागृहसम्बाधां दृष्ट्वा लक्ष्मणपूर्वजः।
नगरीममरप्रख्यो विस्मयं प्राप वीर्यवान् ।। 6.39.28 ।।
तां रत्नपूर्णां बहुसंविधानां प्रासादमालाभिरलङ्कृतां च।
पुरीं महायन्त्रकवाटमुख्यां ददर्श रामो महता बलेन ।। 6.39.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनचत्वारिंशः सर्गः ।। 39 ।।
ततो रामः सुवेलाग्रं योजनद्वयमण्डलम्।
आरुरोह ससुग्रीवो हरियूथपसंवृतः ।। 6.40.1 ।।
स्थित्वा मूहूर्तं तत्रैव दिशो दश विलोकयन्।
त्रिकूटशिखरे रम्ये निर्मितां विश्वकर्मणा। 
ददर्श लङ्कां सुन्यस्तां रम्यकाननशोभिताम् ।। 6.40.2 ।।
तस्यां गोपुरशृङ्गस्थं राक्षसेन्द्रं दुरासदम् ।। 6.40.3 ।।
श्वेतचामरपर्यन्तं विजयच्छत्रशोभितम्।
रक्तचन्दनसंलिप्तं रत्नाभरणभूषितम् ।। 6.40.4 ।।
नीलजीमूतसङ्काशं हेमसञ्छादिताम्बरम्।
ऐरावतविषाणाग्रैरुत्कृष्टकिणवक्षसम् ।। 6.40.5 ।।
शशलोहितरागेण संवीतं रक्तवाससा।
सन्ध्यातपेन संवीतं मेघराशिमिवाम्बरे ।। 6.40.6 ।।
पश्यतां वानरेन्द्राणां राघवस्यापि पश्यतः।
दर्शनाद्राक्षसेन्द्रस्य सुग्रीवः सहसोत्थितः ।। 6.40.7 ।।
क्रोधवेगेन संयुक्तः सत्त्वेन च बलेन च।
अचलाग्रादथोत्थाय पुप्लुवे गोपुरस्थले ।। 6.40.8 ।।
स्थित्वा मुहूर्तं सम्प्रेक्ष्य निर्भयेनान्तरात्मना।
तृणीकृत्य च तद्रक्षः सोऽब्रवीत् परुषं वचः ।। 6.40.9 ।।
लोकनाथस्य रामस्य सखा दासोऽस्मि राक्षस।
न मया मोक्ष्यसेऽद्य त्वं पार्थिवेन्द्रस्य तेजसा ।। 6.40.10 ।।
इत्युक्त्वा सहसोत्पत्य पुप्लुवे तस्य चोपरि।
आकृष्य मुकुटं चित्रं पातयित्वाऽपतद्भुवि ।। 6.40.11 ।।
समीक्ष्य तूर्णमायान्तमाबभाषे निशाचरः।
सुग्रीवस्त्वं परोक्षं मे हीनग्रीवो भविष्यसि ।। 6.40.12 ।।
इत्युक्त्वोत्थाय तं क्षिप्रं बाहुभ्यामाक्षिपत्तले।
कन्तुवत्तं समुत्थाय बाहुभ्या माक्षिपद्धरिः ।। 6.40.13 ।।
परस्परं स्वेदविदिग्धगात्रौ परस्परं शोणितदिग्धदेहौ।
परस्परं श्लिष्टनिरुद्धचेष्टौ परस्परं शाल्मलिकिंशुकौ यथा ।। 6.40.14 ।।
मुष्टिप्रहारैश्च तलप्रहारैररत्निघातैश्च कराग्रघातैः।
तौ चक्रतुर्युद्धमसह्यरूपं महाबलौ वानरराक्षसैन्द्रौ ।। 6.40.15 ।।
कृत्वा नियुद्धं भृशमुग्रवेगौ कालं चिरं गोपुरवेदिमध्ये।
उत्क्षिप्य चाक्षिप्य विनम्य देहौ पादक्रमाद्गोपुरवेदिलग्रौ।
अन्योन्यमाविध्य विलग्नदेहौ तौ पेततुः सालनिखातमध्ये ।। 6.40.16 ।।
उत्पेततुर्भूतलमस्पृशन्तौ स्थित्वा मुहूर्तं त्वभिनिश्वसन्तौ। 
आलिङ्ग्य चावल्ग्य च बाहुयोक्त्रैः संयोजयामासतुराहवे तौ ।। 6.40.17 ।।
संरम्भशिक्षाबलसम्प्रयुक्तौ सञ्चेरतुः सम्प्रतियुद्धमार्गैः। 
शार्दूलसिंहाविव जातदर्पौ गजेन्द्रपोताविव सम्प्रयुक्तौ ।। 6.40.18 ।।
संहत्य चापीड्य च तावुरोभ्यां निपेततुर्वै युगपद्धरण्याम्।
उद्यम्य चान्योन्यमधिक्षिपन्तौ सञ्चक्रमाते बहुयुद्धमार्गैः ।। 6.40.19 ।।
व्यायामशिक्षाबलसम्प्रयुक्तौ क्लमं न तौ जग्मतुराशु वीरौ।
बाहूत्तमैर्वारणवारणाभैर्निवारयन्तौ वरवारणाभौ ।। 6.40.20 ।।
चिरेण कालेन तु सम्प्रयुक्तौ सञ्चेरतुर्मण्डलमार्गमाशु ।। 6.40.21 ।।
तौ परस्परमासाद्य यत्तावन्योन्यसूदने।
मार्जाराविव भक्षार्थे वितस्थाते मुहुर्मुहुः ।। 6.40.22 ।।
मण्डलानि विचित्राणि स्थानानि विविधानि च।
गोमूत्रिकाणि चित्राणि गतप्रत्यागतानि च ।। 6.40.23 ।।
तिरश्चीनगतान्येव तथा वक्रगतानि च।
परिमोक्षं प्रहाराणां वर्जनं परिधावनम् ।। 6.40.24 ।।
अभिद्रवणमाप्लावमास्थानं च सविग्रहम्।
परावृत्तमपावृत्तमवद्रुतमवप्लुतम् ।। 6.40.25 ।।
उपन्यस्तमपन्यस्तं युद्धमार्गविशारदौ।
तौ सञ्चेरतुरन्योन्यं वानरेन्द्रश्च रावणः ।। 6.40.26 ।।
एतस्मिन्नन्तरे रक्षो मायाबलमथात्मनः।
आरब्धुमुपसम्पेदे ज्ञात्वा तं वानराधिपः ।। 6.40.27 ।।
उत्पपात तदाऽऽकाशं जितकाशी जितक्लमः।
रावणः स्थित एवात्र हरिराजेन वञ्चितः ।। 6.40.28 ।।
अथ हरिवरनाथः प्राप्य सङ्ग्रामकीर्तिं निशिचरपतिमाजौ योजयित्वा श्रमेण।
गगनमतिविशालं लङ्घयित्वाऽर्कसूनुर्हरिवरगणमध्ये रामपार्श्वं जगाम ।। 6.40.29 ।।
इति स सवितृसूनुस्तत्र तत्कर्म कृत्वा पवनगतिरनीकं प्राविशत् सम्प्रहृष्टः।
रघुवरनृपसूनोर्वर्धयन् युद्धहर्षं तरुमृगगणमुख्यैः पूज्यमानो हरीन्द्रः ।। 6.40.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चत्वारिंशः सर्गः ।। 40 ।।
