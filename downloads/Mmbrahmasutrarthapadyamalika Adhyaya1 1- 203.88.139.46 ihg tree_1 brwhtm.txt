 ।।श्री:।।
                          ।। ब्रह्मसूत्रार्थपद्यमालिका ।।                  	     	श्रीरङ्गशठकोपाख्य यतीन्द्रपदपङ्कजम्। ध्यात्वा श्रीवीररघ्वीशशठाराति यतीश्वरम्।।                                   	नत्वा यतीन्द्रवर्याभ्यां वीक्षित: पद्यमालिकाम्।  तनुते राजगोपालो ब्रह्मसूत्रार्थबोधिनीम्।।      
	      	      ।। प्रथमाध्यायस्य प्रथम: पाद:।।
<1.1.1>	      	  
 विचारात्कर्मणः स्वल्पं फलं ज्ञात्वा मुमुक्षुणा।  कर्तव्या ब्रह्मजिज्ञासा फलस्यानन्त्यमिच्छता।।    
<1.1.2>
 अस्य जन्मस्थितिलयं जगतस्तु यतो भवेत्।  सर्वज्ञात्सत्यसङ्कल्पात् तद्ब्रह्मेति जगौ श्रुतिः।।      
<1.1.3>
  शासात्रेणैवावसेयत्वाज्जगद्योनेः परात्मनः। अनुमातुमशक्यत्वमिति शास्त्रमिहार्थवत्।।                
<1.1.4>   
 शास्त्रैककैरणत्वं तु ब्रह्मणस्सूपपद्यते।  पुरुषार्थतया तस्मिन् बोधकत्वेन चान्वयात्।।          
<1.1.5>
  सदेवेत्यादिकैश्शब्दैः न प्रधानमिहोच्यते।  ईक्षतेरन्वयात् तस्मिन् ब्रह्म सच्छब्दगोचरः।।         
  ईक्षतिस्त्वेष गौणस्यात् सद्भवेदानुमानिकम्।  इति चेन्नात्मशब्देन सच्छब्दो हि विशेष्यते।।
  सदर्थोपासकस्यात्र मोक्षोक्तेर्ब्रह्म तद्भवेत्।  प्रधानप्राप्तिरिति चेत् मुक्तिर्नानन्दतां भजेत्।।
  सच्छब्दवाच्यं न ध्येयं हेयत्वादित्यनुक्तितः।  ध्येयत्वेनैव चोक्तत्वाद्ब्रह्माऽऽनन्दः सदुच्यते।।
  कारणस्य तु विज्ञानात् कार्यज्ञानं भवेदिति।  प्रतिज्ञायाविरोधाच्च प्रधानं तु न कारणम्।।
 कारणे लयवाक्याच्च स्वात्मनो लयकारणम्।  ब्रह्मैवेति प्रधानं तुसच्छब्देन न कथ्यते।। 
 कारणाख्यायि वाक्यानां या प्रवृत्तिः प्रदृश्यते।सद्वाक्यस्यापि तत्साम्यात् सच्छब्दार्थः परः पुमान्।।
  इदमात्मन एवेति श्रुतत्वादिह नो भवेत्।  प्रधानं कारणं किन्तु ब्रह्मैवास्य हि कारणम्।।
<1.1.6>
 आनन्दमय शब्देन परमात्मा हि कथ्यते।  ते ये शतमिति श्रुत्या त्वभ्यस्तानन्दवत्वतः।।       
  विकारार्थे मयट्शब्दान्न ब्रह्मात्रेति चेन्न तत्।  प्राचुर्यार्थक एवैष मयट् यस्मात् परो हि सः।।
 एष ह्येवानन्दयातीत्यात्मानन्दस्य वाक्यतः।  हेतुत्व व्यपदेशाच्च ब्रह्मानन्दमयो भवेत्।।
 सत्यं ज्ञानमनन्तं यदुदितं मन्त्रवर्णतः।  आनन्दमयशब्देन गीयते तत्परं तथा।।
 ब्रह्मेतरो मन्त्रवर्णैनोदितःस्वल्पधीरयम्।  बहुस्यामिति सङ्कल्पानुपपत्तेर्विशेषतः।।
  जीवाच्च विज्ञानमयाद्भेदेनास्य प्रकीर्तनात्।  आनन्दमय इत्यत्र ब्रह्मैव प्रतिपाद्यते।।
  इच्छयैव जगत्सृष्टेः अचित्संसर्गतो विना।  बहु स्यामिति वाक्यात्तु न जीवोऽस्य हि कारणम्।।
  जीवस्यास्मिन् महानन्दे ह्यानन्दावाप्तिरुच्यते।  लब्ध्वाऽऽनन्दीति शास्त्रेण ब्रह्मानन्दमयस्ततः।।
<1.1.7>
 आदित्येऽक्षणि योऽन्तः सपरमात्मा हिरणमयः।  सर्व पाप्मोदिततिवादितद्धर्माणामिहेरणात्।।  
 आदित्ये तिष्टतोऽस्यैव सूर्याद्भेदोपदेशतः।  तिष्टन् य आदित्य इति जीवादन्यः परः पुमान्।।
<1.1.8>
 आकाशः परमात्मेति तल्लिङ्गादिह तूच्यते। परायणत्वसृष्ट्यादिकारणत्वविशेषणात्।।
<1.1.9>
 पूर्वोक्तादेव लिङ्गाच्च प्राणो ब्रह्मेति कथ्यते।  सर्व प्राणिप्राणनाच्च निर्देशो हि प्रसिद्धवत्।।
<1.1.10>
 परो दिवो ज्योतिरिति निर्दिष्टः पुरुषोत्तमः।  भूतजातस्य कृत्स्नस्य तत्पादत्वप्रकीर्तनात्।।
 प्रक्रमेऽस्मिंस्तु गायत्र्याः अभिधानान्नचेतसः।  इति चेन्न परस्यैव तत्साम्योपास्तये तथा।।
 भूतपृथिवीशरीरादिपादोक्तेरुपपत्तितः।  गायत्रीशब्दनिर्दिष्टं ज्योतिर्ब्रह्मेति गम्यते।।
 दिवीत्येकत्र सप्तम्या पञ्चम्या दिव इत्यपि।  उक्तिभेदात् परो नेति नोभयत्राविरोधतः।।
<1.1.11>
 इन्द्रप्राणपदोदिष्ट (:) इन्द्रात्मा ब्रह्म भाव्यते।  आनन्दामृत शब्दाद्यैः उपसंहार दर्शनात्।।
 इन्द्रस्य वक्तुस्स्वस्यैव मामुपास्वेति चोदनात्।   इन्द्र एवेति चेन्नात्र ब्रह्मानन्दगुणान्वयात्।।
 जगच्छरीरं ब्रह्मेति शास्त्रज्ञानात्तु चोदना।  वामदेवादिवच्चात्र मामुपास्वेति वज्रिणः।।
 इन्द्रजीवप्राण लिङ्गान्नात्र ब्रह्मेति चेन्न हि।  उपासा त्रिविधाऽन्यत्र यथेहाख्यानतस्तथा।।
              ।।इति ब्रह्मसूत्रार्थपद्यमालिकायां प्रथमाध्यायस्य प्रथमः पादः।। 