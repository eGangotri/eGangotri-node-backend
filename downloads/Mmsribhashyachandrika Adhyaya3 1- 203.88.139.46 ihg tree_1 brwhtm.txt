श्रीमते रामानुजाय नमः । तृतीयाध्याये प्रथम पादः ।
(3.1.1) तदन्तरप्रतिपत्त्यधिकरणम्
<3.1.1>
संगतिमाह - अतिक्रान्तेति। अतिक्रान्ताध्यायद्वयेनेत्यस्य स्थापितः
इत्यनेनान्वयः । वेदान्ताः प्रतिपादयन्तीत्यन्तेन प्रथमलक्षणार्थः
उक्तः । अयमर्थः इत्यादिना द्वितीयलक्षणार्थः । प्रतिपादयन्तीति
प्रथमाध्यायार्थं संक्षिप्य इत्ययमर्थः एवं स्थापित इत्युक्त्या
द्वितीयाध्यायस्य प्रथमाध्यायोक्तार्थ स्थिरीकरण रूपत्वं दर्शितम् 
स्मृतिन्यायविरोधपरिहारेप्यनेन द्वितीयलक्षणे प्रथमपादार्थः परपक्ष
प्रतिक्षेपेत्यनेन द्वितीयपादार्थः वेदान्तवाक्यपरस्परविरोध परिहाररूप
कार्यस्वरूप संशोधनेत्यनेन तृतीयचतुर्थपादार्थश्च प्रदर्शितः
पूर्वमीमांसाया षड्कभेदवदत्रापि द्विकभेदाभ्युपगमेन पूर्वद्विकस्योक्तोपपादनेन
पर्यवसितमनुगतमाकारमाह - अतःइति । सिद्धरूपस्यविषयभूतस्य ब्रह्मण
प्रतिपादकं पूर्वद्विकमिति सिद्धद्विकं विषयद्विकमित्युच्यते इति
भावः । उत्तरद्विकार्थमाह - उत्तरेणेति ।अध्याय द्वयेनेति शेषः ।
उत्तरद्विकं साध्यद्विकं विषयिद्विकमित्युच्यते इति भावः । अथ तृतीयाध्यायार्थानुगताकारमाह - तत्रेति।
तत्र= उत्तराध्या यद्वये, इत्यर्थः । घटकत्वं सप्तम्यर्थः । उपायभूतेति 
विमर्शक्रमे फलस्य पूर्वभावित्वेऽपि उत्पत्तिक्रमे फलोपायस्य
पूर्वभावित्वात् फलविचारात्पूर्व मुपायभूतोपासनचिन्ता क्रियते इति भावः ।
नन्वत्र तृतीयपादादावेवोपासनस्योपचिन्तनात् प्रथमद्वितीयपादयोः
कथं संगतिरित्यत्राह - उपासनारंभेति। अभ्यर्हितशब्दोऽन्तरङ्गपरः ।
मोक्षोपायभूतोपासनस्येव तदुपायभूतस्य "परमात्मनि योरक्तो विरुक्तोऽपरमात्मनी"त्युक्तस्य
भगवदितरवैतृष्ण्य तत्तृष्णारूपार्थस्यापि परंपरयोपायत्वात् तत्प्रतिपादकपादयोरपि
साधनाध्यायान्तर्भावो युक्तः इति भावः । "परमात्मनि योरक्तो विरक्तोऽपरमात्मनीति"
क्रमनिर्देशेपि तदितरवैतृष्ण्ये सत्येव तत्तृष्णा जनन स्वाभाव्यादर्थ
क्रमेण वैतृष्यप्रतिपादकस्य प्रथमं संगतिरित्याशये नादौ प्राप्य
वस्तुव्यतिरिक्त वैतृष्ण्यमिति भाषितम् रक्तः इत्यस्य आशंसायां भूतवच्च
इति शास्त्रेण रागं आकांक्षमाणः इत्यर्थविवक्षायां न कोपि दोषः
अच्युत पदाम्बुजयुग्मरुक्मव्यामोहतः तदितराणि तृणाय मेने । इत्यपि
द्रष्टव्यम् । वैतृष्ण्यं = वैराग्यम् । दृष्टानुश्रविकविषय वितृष्णा
वैराग्यमिति ह्युच्यते । ननु वैराग्यजननायैतत्पादारभ्भो व्यर्थ
एव, निष्पन्नवैराग्यस्यैवैतच्छास्त्रारम्भाधिकारोक्त्या तत एव
वैराग्यसिद्धेरिति चेत् न, एतत्पादप्रतिपाद्यवैराग्यस्य शास्त्रारम्भाधिकारभूत
वैराग्यापेक्षया विलक्षणत्वेन सार्थक्यात् । एते वै निरयास्तात
स्थानस्य परमात्मन इत्युक्तरीत्या स्वर्गादीनां निरतुल्यत्वानुसन्धानं
ह्यत्रोपदिश्यते ।
इदमेव चोपसनारम्भोपयुक्तम् । पूर्वसिद्धं तु शास्त्रारम्भमात्रोपयुक्तम् ।
अतो नानुपपत्तिः । एतत्सूचनायैव उपासनारम्भाभ्यर्हितोपायश्चेति भाषितम् ।।
ननु फलतयाभिमतायाः मुक्तेः उपायसाध्यत्वे उत्पन्नानां विनाशस्वाभाव्येनानित्य
त्वापत्त्या (नश्वरत्वापत्त्या) अभिमतं पुनरावृत्तिशून्यत्वं न सिध्येत् ।
निष्पत्त्यनभ्युपगमे चासाध्यत्वेन
तत्साधनस्यैव दुरुपपादतया तत्प्रतिपादकाध्यायक्लृप्तिरेव व्यर्थेति
चेत् । न । ज्ञानसंकोचविनाशस्यैवोपासनसाध्यफलरूपत्वात् तस्य च
नैयायिकाभिमतध्वंसस्येव नश्वरत्वाप्रसक्तेः । भावान्तराभाववादेपि
धीविकासस्य स्वाभाविकत्वाभ्युपगमेनोपाधिवशात् जाततत्संकोचस्योपासनादिना
नाशे स्वाभाविकस्य विकासस्य तथैवावस्थितेः उक्तदूषणानवकाशात् ।
संचरतः इत्येतद्विवरणं जाग्रत इत्यादिकम्
तद्रहितता कल्याणगुणाकरत्वं चेति । यद्यप्यतिक्रान्ताध्यायद्वयेपि
ब्रह्मणः दोषाभाववत्वं कल्याण गुणाकरत्वं च तत्र तत्रार्थात् दर्शितमेव,
अत एवातिक्रान्ताध्यायार्थानुवादावसरे निरस्तनिखिलदोषगन्धमपरिमितोदारगुणसागरमिति
भाषितम् । न च तत् स्वरूपकीर्तनमात्रपरम् । तथा सति तत्सहपठितयोः
निखिलजगदेककारणं सकलेतरविलक्षणमित्यनयोरपि तथात्वापातात् । वस्तुतः
पूर्वं तत्र तत्र तयोः ।प्रतिपादनेन प्रतिपादितार्थानु वादावसरे
स्वरूपकीर्तनमात्राभिप्रायेण तात्पर्यवर्णनासंभवाच्च । तथापि
सामान्यतः प्रतिपादितयोरेव दोषराहित्यकल्याणगुणाकरत्वयोः आक्षेपपुरस्सरं
विशेषतः स्थापनं क्रियते इति न दोषः ।
प्रथमद्वितीययोः पादयोरिति । नात्र क्रमो विवक्षितः । द्वितीयपादेऽपि
वैराग्यजननाय जीवदोष प्रख्यापनात् । द्वितीयपादे जीवस्वप्नाद्यवस्थानिरूपणेन
ब्रह्मणः स्वाप्नार्थस्रष्टृत्वादि बहुविधमाहात्म्यसिद्धिर्भवतीति
कल्याण गुणाकरत्व प्रतिपादकत्वमेव तस्येत्याशयो वा ।
अथ संशयादिकं प्रदर्शयति - तत्र देहादिति । पूर्वं संज्ञामूर्तिक्लप्तिरित्यत्र
मूर्ति प्रस्तावेन प्रसंगसंगत्याऽस्य विचारस्य प्रवृत्तिरित्यधिकरण
संगतिर्बोध्या । सूचयति च स्वयमेव भाष्यकारः सिद्धान्तप्रस्तावे 
देहात् देहान्तरं गच्छन् = पूर्वदेहध्वंसाधिकरणीभूतः उत्तरदेहसंबन्धप्रागभावाधिकरणं
च यः कालः तादृशकालावच्छिन्नः इत्यर्थः । स्थूलदेहसंबन्धकाले भूतसूक्ष्म
संबन्धस्यानुमतत्वादिदं विशेषणम् । भूतसूक्ष्मैरिति । इन्द्रिद्याश्रयभूतसूक्ष्मैरित्यर्थः
तेन भूतसूक्ष्मस्य सर्वत्र सत्त्वेन तत्संबन्धस्यावर्जनीयस्य पूर्वपक्षिणाप्यभ्युपगन्तव्यत्वेन
संशयोत्थितिरेव नास्तीति शंका निरस्ता ।
तत्र तत्र भूतसूक्ष्माणां सुलभत्वादिति । भोग्यभोगस्थानवत् पुरुषस्य
देशान्तरप्राप्तौ अपूर्वभूतसूक्ष्मेन्द्रियादीनां कर्मानुरूपतया
सिद्धिसंभवात् न तदर्थमिन्द्रियाद्याश्रयभूतसूक्ष्मपरिष्वक्तस्य
गमनं स्वीकर्तव्यं कल्पनागौरवात् तथात्वग्राहक प्रमाणाभावाच्चेति
पूर्वपक्षिहृदयम् । नच भूतसूक्ष्मसंबन्धाभावेकथं जीवस्य गमनसंभवः
इति शंक्यम् । परिमितमानत्वस्यैव गमनहेतुत्वेनाणुभूतात्मनि तदंगीकारेण
गमनोपपत्तेः । अतः "ऊर्ध्वं प्राणमुन्नयत्यपानं प्रत्यगस्यती"त्युक्तरीत्या
प्राणस्येव जीवस्यापि गमनस्य परायत्तस्य संभवात् न तदर्थं इन्द्रियाद्यश्रयभूत
संबन्धोऽपेक्षितः इति । अत्र पूर्वपक्षयुक्तीनां सूत्रकृतैवोपर्युपन्यासात्
संप्रति नास्माकं तदुपन्यासोऽपेक्षित इत्याशयेनाह - पश्चादपीति । गच्छतीत्यर्थः
इति । रहि गताविति हि धातुरिति भावः । प्रश्ननिरूपणाभ्यामिति व्याख्येयं
प्रश्नकृतैव तत्समाधनस्यापि उक्तत्वेन प्रश्नप्रतिवचनयो स्समानकर्तुकत्वद्योतनाय
प्रतिवचनादिपदमुपेक्ष्य निरूपणपदम् । प्रतिवचन शब्दोपादानेहि शब्दस्वाभाव्यादन्य
कर्तृकत्व शंकास्यात् । प्रश्नवचनानन्तरं भूतसूक्ष्मपरिष्वङ्ग पर - स्पष्टतरवचनादर्शनादर्थान्तरव्यवधान
शंकानिवृत्यर्थं प्रकरणस्यानेकप्रश्नतत्प्रतिवचनरूपत्वमवगमयन् प्रथमं
प्रश्नप्रकारमाह - पञ्चाग्निविद्यायामिति
कर्मिणां गन्तव्यदेशमिति। वेत्थ यदितोऽधिप्रजाः प्रयन्तीति, वेत्थ
यथा पुनरावर्तन्त इति, वेत्थ पथोर्देवयानस्यपितृयाणस्य च व्यावर्तना
इति, वेत्थ यथाऽसौ लोको न संपूर्यत इति, वेत्थ यथा पञ्चम्यामाहुतावापः
पुरुषवचसो भवन्तीति, इति क्रमेण पञ्च प्रश्नाः कृताः । व्यावर्तनं - व्यावर्तकाकारःत
ततः इति। पृष्ठान् प्रश्नान् प्रतिवक्तुमजानन् श्वेतकेतुः पितुस्समीपमागम्य
स्वपित्रे न्यवदेयत् । ततः तत्पितापि प्रतिवचनमजानन् पञ्चालराजमागम्य 
यामेव कुमारस्यान्ते वाचमभाषथास्तामेव मे ब्रूहीति पप्रच्छ ।
ततस्स राजापि स्वकृत प्रश्ननिरूपणंकृतवान्
तत्र पञ्चमप्रश्नप्रतिवचनस्येतर प्रश्नप्रतिवचनानुकूलत्वात् प्रथमं
अन्तिमप्रश्नप्रतिवचनमेवोक्तवानिति ध्येयम् ।सोमा राजा संभवतीत्यादिना
गर्भो भवतीत्युक्त्वा इति तु पंचम्यामाहुतावापः पुरुषवचसोभवन्तीत्याहेत्यन्वयः 
प्राणाः=मुख्यप्राणाः इन्द्रियाणि च गमनस्य प्राणाधीनत्वेन मुख्य
प्राण मात्रपरोवा प्राणशब्दः । श्रुतौ जुह्वतीति श्रवणेपि अत्र
प्रक्षिपन्तीति भाषणं प्राणाधीन प्रक्षेपस्यैवहोमत्वेनोपचारः इति
सूचनाय । प्रकृतोपयुक्तायाः "इति तु पंचम्यामिति" श्रुतेरर्थमाह -
एवं पञ्चम्यामिति ।पुरुषशब्दाभिलप्याः=इत्यनेन पुरुषवचसः इतीदं विवृतं
पुरुषशब्दोहि शरीरविशिष्टस्वरूपपरः नतु शरीरमात्रपरः । पुरुषावात्ममानवाविति
कोशात् । स वा एष पुरुषोऽन्नरसमयः इति श्रुतौतु पुरुषशब्दो भाक्त
एव । अत्र तु तादृशार्थ व्युदासायैव वचश्शब्दनिर्देशः । ततश्च वचश्शब्दः
वाचकपरः पुरुषः वचः यासां ताः पुरुषवचसः । अनेन बहुव्रीहिसमासेन
वाच्यवाचकभावरूप संबन्धविशेषो लब्धः । एतदाशयेनैव पुरुषशब्दाभिलप्याः
इत्युक्तम् । अनेन भूतसूक्ष्मविशिष्टस्य जीवस्य पञ्चसु अग्निषु
होमप्रकारं पञ्चमाहुत्यनन्तर देहविशिष्टरूपेण भवन प्रकारं च किं
जानासीति पृष्ट्वा भूतसूक्ष्मविशिष्टजीवः द्युलोक पर्जन्य पृथिवी - पुरुष - योषिद्रूपेष्वग्निषु
क्रमेण संबन्धं प्राप्य योषिदूपाग्निसंबन्धप्राप्यनन्तरं देहविशिष्टो
भवतीति प्रतिवचनोक्तेः श्रुत्येकसमधिगम्यस्यार्थस्य यथाश्रुति प्रतिग्नत्तव्यत्वाच्च
भूतसूक्ष्मपरिष्वक्तस्यैवगमनमिति स्वीकर्तव्यं
अन्यथा भूतसूक्ष्माणां जीवेन सहगमनाभावे पंचानि संबन्धपूर्वकं तदीयदेहात्मना
परिणामो न स्यात् अत्रचापामिति होतव्य द्रव्यस्य सन्निधौपाठेन तद्बोधित
भूतसूक्ष्माणां होतव्यत्वप्रतीतेः । अत्र अबादीनामेवहो तव्यत्वं
नतु तत्परिष्वक्तस्येति शंकाऽनुपदमेव सूत्रकृता परिहरिष्यते ।
अपां पुरुष शब्दाभिलप्यत्वेन पुरुषाकारत्वोक्त्या पुरुषशब्दस्य
च शरीरविशिष्टजीवपरत्वात् ।अत शरीरकजीवस्यैव होम्यत्वावश्यकत्वाच्च
न तासामेवहोम्यत्वम् । उपसंहरति - अत इति ।
<3.1.2>
अनन्तरसूत्रमवतारयति - नन्विति । त्र्यात्मकत्वादिति सूत्रतात्पर्यमाह - देहारम्भकेति।
देहारम्भकाणां भूतानां मध्ये अपां केवलानां न देहारम्भसंभवः इत्यर्थः 
आपः पुरुषवचसः इत्यत्र श्रुतानामपां त्र्यात्मकत्वात् तेन सर्वभूत
सूक्ष्मपरिष्वंगः एव विवक्षित इत्यर्थः । भूयस्त्वं = आधिक्यम् ।
यद्यपि "वैशेष्यात्तु तद्वादस्तद्वाद" इत्यनेनैव भूयस्त्वस्य व्यवहारहेतुत्वमुक्तमथापि
देहे लोहितादि भूयस्त्वेनारम्भकेषु अपां भूयस्त्वमस्तीति ज्ञापनाय भूयस्त्वादिति
सूत्रखण्डः इति ध्येयम् । मनुष्यादिशरीरेषु पार्थिवत्वव्यवहारस्तु देहावारकत्वचः
पार्थिवत्वात्तेनान्तर्वृत्ति जलभूयस्त्वाग्रहणाच्च ।
तस्माद् अपां भूयस्त्वात् घृतप्रचुरमौषधं घृतमेवेति व्यवहारवत् नानाभूतसंघतस्पे
तस्मिन् वस्तुनि अबादि शब्देन व्यवहार इति सर्वभूत सूक्ष्म संपरिष्वक्त
एव गच्छतीति सिद्धम् । अयमत्र भावः - प्रथमतः समष्टिभूतसृष्टिः ।
अनन्तरं पञ्चीकरणं ततो व्यष्टिसृष्टिः । व्यष्टौ ब्रह्माण्डे पंचीकृतभूतानां
निवेशः । पंचीकृतपञ्चभूतमेलनेनैव पांचभौतिकपदार्थ सृष्टिः । अतोऽस्माकं
देहः पंचीकृत पञ्चभूतमयः । अत एव । अन्नमशितं त्रेधा विधीयते इत्यादिषु
त्रिवृत्कृतभूतत्रयस्याहारत्वं ततो देहोत्पत्तिश्च प्रदर्श्यत ।
इदमण्डमध्ये त्रिवृत्करणं, अण्डसृष्ट्युत्तरकालं चतुर्मुखसृष्ट
पदार्थे विषयकम्
एकैकां करवाणि "इति पूर्वकालिकम् । अत्र भाष्ये - तासां त्रिवृतं
त्रिवृतम् । इति पूर्वकालिकम् । अत्र भाष्ये - तासां त्रिवृतं इति
प्रदर्शनम् कथं संगच्छत इति चेत्? भूतत्रयस्य त्रिवृत्करणमिव, त्रिवृत्कृतभूत
त्रयस्यापि परस्परसंमेलनमपि विवक्षितं इति ज्ञापनाय ।। वैशेष्यात्तु
तद्वादः इत्यत्र त्रिवृत्कृतं एकैकस्मिन्नपि तत्तत्पद प्रयोगे भूयस्त्वं
हेतुः इत्युक्तम् । तदेवात्र भूयस्त्वादित्यनैन विकृतम् ।।
<3.1.3>
वक्ष्यमाणहेतोः । प्रधानसाध्यान्वयसूचनायाह - इतश्चेति । चशब्दश्रवणात्
तेनश्रुति समुच्चयः इत्याशयेन श्रूयतइत्युक्तम् । पूर्वत्रापि प्रश्ननिरूपणाभ्यामिति
श्रुतिरेव हि हेतु तया विवक्षितः । अथोक्तश्रुतेः प्राणगतिबोधकत्वं
तदुपबृंहणस्मृत्यापि लभ्यते इत्याशयेन तदुपबृंहणभूतां स्मृतिं
प्रदर्शयति - स्मर्यते चेति । यच्चाप्युत्क्रमामति = यस्मादुत्क्रामति
ईश्वरः = करणाधिपो जीवः । आशयात् = तत्तत्स्थानात् । नन्वस्तु प्राणानामनुगतिः
तावता भूतसूक्ष्मपरिष्वक्तस्यैव जीवस्य गमनमिति कथं प्रतीयते
इत्यत्राशयमाविष्करोति न चेति ।।
<3.1.4>
ननु दृष्टान्ते गन्धस्य गुणत्वेन निराश्रयस्य तस्य गमनं न संभवतीति युक्तं,
प्राणानां चागुणत्वेन तेषां कथं निराश्रयत्वे गमनानुपपत्तिः । अन्यथा
जीवस्यापि निराश्रयस्य गमनमनुपपन्नं स्यादिति चेन्न, परमात्माश्रितस्यैव
जीवस्य गमनस्वीकारात् । द्रव्यभूतस्यापि संस्थानस्यापि निराश्रयस्य
वृत्यसंभववत् प्राणानामपि निराश्रयत्वे स्थित्यसंभवोपपत्तेः । औचित्यात्
गतिश्रुतिरन्यथा नेयेति अध्याहृतम् । देहत्यागमात्रपरतया नेयेत्यर्थः 
विनिगमकाभावेनाप्ययश्रवणस्यैव भाक्तत्वमिति को निर्बन्धः इत्याशयेन
पृच्छति - कथं भाक्तत्वमिति । समाधत्ते - ओषधीरिति । अनपियद्भिः = अप्ययरहितैः ।
ओषधीषु लोम्नां वनस्पतिषु केशानां चाप्ययस्य प्रत्यक्षबाधितत्वेन न
प्रतीयमानार्थे तात्पर्यं किंतु लोमकेशाभिमानिदेवतायाः ओषधि वनस्पत्यभिमानि
देवतायामप्ययः इत्यत्रैव ।
ततश्च लोमाद्यभिमानित्वं विहाय ओषध्याद्यभिमानित्वप्राप्तिरेव तत्र
विवक्षिता । अतश्च तदनुरोधेन तत्सहश्रुतेषु यत्रास्येत्यादिष्वपि
भाक्तत्वाश्रयणमेव युक्तम् । तथाच अग्निं वागप्येति इत्यस्यायमर्थः - वागभिमानिदेवता
अग्न्यभिमानिदेवतामप्येति । वागभिमानित्वं विहाय केवलाग्निर्भवतीति
यावदिति । एवमन्यत्रापि । अत एवहि - अग्निर्वाग्भूत्वा मुखं प्राविशत्,
वायुः प्राणो भूत्वा नासिके प्राविशत्, आदित्यश्चक्षुर्भूत्वा अक्षिणी
प्राविशत्, दिशश्श्रोत्रं भूत्वा कर्णौ प्राविशत् ओषधिवनस्पतयो
लोमानि भूत्वा त्वचं प्राविशत्" अग्न्याद्यभिमानिदेवतानां वागाद्यभिमानि
देवतानां चैक्यं प्रतिपाद्यते ।
ननु जीवमरणकाले अग्न्यादीनां वागाद्यभिमानित्व परित्यागाभ्युपगमे
कथं प्राणानां श्रूयमाणोत्क्रान्तिचन्द्रसंवादादिकार्यास्योपपत्तिः 
अधिष्ठानदेवतासहितानामेव तेषां कार्यकारित्वात् । अन्यथा देवताधिष्ठानस्यैव
व्यर्थत्वापातादिति चेन्न - म्रियमाणतादशायामिन्द्रियकार्यादर्शनेन
तत्कालावच्छेदेन कार्योत्पत्त्यनुकूलाभिमानविशेषपरित्यागाभ्युपगमात् 
मरणानन्तरं श्रौतकार्योपपत्तये अभिमान परित्यागानभ्युपगमाच्चोक्तदोषाप्रसरादिति
<3.1.5>
पूर्वपक्षसूत्रखण्डस्यार्थमुपपादयति - यदुक्तमित्यादि । कुतो नोपपद्यते
इत्यत्राह - द्युलोकेति । आपः पुरुषवचसः इत्युक्त्या अपां पुरुषाकारपरिणाम
प्रतीतेः कथंचित् पंचमाहुतौ अपां होम्यत्वसंभवेपि ततः पूर्वंतनाहुतिषु
न होम्यत्वप्रतीतिः । ततश्चाप् शब्देन भूतान्तरोपलक्षकेन सर्वभूतसूक्ष्मपरिष्वक्तस्यैव
होम्यत्वमिति कथं सिध्येदिति भावः । ननु होतव्यद्रव्यविशेषाकांक्षायां
सन्निहितत्वेनापामेव सर्वाहुतिष्वप्यनुवृत्तिस्स्वीक्रियते इति नानुपपत्ति
रित्यत्राह - तस्मिन्नेतस्मिन्निति ।
प्रथमत एव श्रद्धाशब्देन होतव्यद्रव्यविशेषस्य समर्पणात् न चरमश्रुतानामपां
पूर्वत्राप्यनुवृत्तिर्युक्तेति भावः
ननूप क्रमोपसंहारपर्यालोचनया श्रद्धाशब्देनाप एव विवक्ष्यन्त
इत्यत्राह - श्रद्धा नामेति । यद्यपि श्रद्धा = ज्ञानावस्थाविशेषः एव,
अथापि कामस्संकल्पो विचिकित्सा श्रद्धाऽश्रद्धा धृतिरधृतिर्ह्रीर्धीः
भीरित्येतत्सर्वं मन एवेति श्रुत्यनुरोधेन मनोवृत्तिविशेषत्वेन
प्रसिद्धेत्युक्तम् । श्रुतौ तथोक्तिश्च श्रद्धावस्थज्ञानस्य मनोहेतुत्वाभि
प्रायेणेति पूर्वमेव स्पष्टम् । उपपत्तेरित्येतत् प्रकरणौचित्येन
प्रश्न प्रतिवचनोपपत्तेरिति व्याख्यातम् । प्रश्नः कः तत्प्रतिवचनं
च किम् । कथं च श्रद्धाशब्देनापामेवाभिधाने तदुपपत्तिरित्यत्रोपपादयति - वेत्य
यथेति । वेत्थ यथा पंचम्यामाहुतावापः पुरुषवचसः इत्यत्रापां पञ्चमाहुतौ
शरीरात्मना परिणामप्रकारः प्रश्नः कृतः । तेन अपामेव पञ्चस्वप्याहुतिषु
हूयमानत्व प्रकारविषयः प्रश्नः स इति सिद्धम् । ततश्च प्रतिवचने
तासां हूयमनत्वानुक्तौ प्रतिवचनासंगतिरेव स्यादिति भावः । प्रतिवचननिगमनमप्येतदनूकूलमित्याह - इति
त्विति । तदेवोपादयति - वेत्थ यथा इतिहीति। अपां पुरुषाकारपरिणामः
कथमितिपृष्ट्वा एवमित्युक्तेहि अपामेव तथा परिणामः इति सिद्धम् 
ततश्चापामेव हूयमानत्वं पञ्च स्वग्निष्विति विज्ञायत इति भावःप
परिणाममुक्त्वा हीति। अपां श्रद्धा सोमादिरूपेण पूर्वं परिणाम
कथने हि एवमापः पुरुषवच सो भवन्तीति निगमनं कर्तुं शक्यमित्याशयः
नन्वस्तु अपां होम्यत्वं अथापि श्रुतस्य श्रद्धा शब्दस्य का गतिः
न हि तस्याब्वाचकत्वं मनोवृत्तिविशेषे प्रसिद्धेरित्यत्राह - श्रद्धाशब्दस्यचेति।प्रणयनस्यश्रद्धाकार्यत्वात्
प्रणयन कर्मभूतापामेव श्रद्धात्वेन व्यवहारः श्रद्धा वा आपः इत्यनेनोक्तः 
अतः श्रद्धाशब्दस्याप्सु समाख्यादर्शनादत्रापि तेनाप्विवक्षणे
न बाधकं किंचित् । अथ उपपत्तेरित्येतदन्यथा योजयति - श्रद्धां जुह्वतीत्यादि 
अपामेव प्रथमाहुतिकर्मत्वमवश्यंस्वीकर्तव्यम् । आहुतिकर्मणः सोमाकारपरिणामस्योक्तत्वात् 
नहि मनोवृत्तिविशेषस्य सोमाकारेण परिणामः संभवति कार्यकारणवैरुप्यात्
अपां तु तत्संभवो युक्तः । कार्यभूतसोमस्य वर्षोपादानत्वादिनाप्त्त्वात्
कार्यकारणयोस्सारुप्यसत्वात् । अतःश्रद्धां जुह्वतीत्यस्यआपः जुह्वतीत्यत्रैव
तात्पर्यमिति निश्चीयत इति । इदमुपलक्षणं वर्षाद्यकारेणापि अपामेवपरिणामसंभवाद्
सर्वत्रापामेव होम्यत्वमिति बोध्यम् ।।
<3.1.6>
नतु जीवस्तत्परिष्वक्त इति । उक्तश्रुत्या भूतसूक्ष्माणां गमनं सिद्धम् ।
जीवस्यचोत्क्रान्त्यादि बोधक श्रुति बलाद्गमनं च सिद्धम् । अथापि
भूतसूक्ष्मविशिष्ट जीवस्य गमनं तु न सिध्येत् । उक्त पंचाग्निविद्यायां
श्रद्धा शब्दविवक्षितानां केवलाचेतनानामेव होम्यत्वश्रवणात् । तादृशशब्दस्य
विशिष्ट वाचकत्वे प्रमाणाभावाच्च । आपः पुरुषवचसः इति तु पश्चमाहुतिजन्यगर्भे
जीवसंयोगमात्रतात्पर्यकम् । अतो न पूर्वाहुतिषु जीवसंयोगसाधकम् 
अत एव हि सप्तमे मासे जीवेन संयुक्तो भवति अष्टमे मासे सर्वसंपूर्णो
भवतिपितृरेतोऽतिरेकात् पुरुषो भवति इति गर्भोपनिषदि श्रूयते इतिभावः
सिद्धान्त खण्डं व्याचष्टे - तन्नेत्यादि।अस्मिन्वाक्ये=महावाक्ये
इत्यर्थः । हिः प्रसिद्धौ । वाक्यान्तरान्वेषण प्रयास राहित्य बोधनायावधारणम्स
सोमराजानः= अमृतमयदिव्यदेहविशिष्टाः। "एष सोमो राजे"त्येकवचनान्ततयोपादानेपि
तज्जात्यभिप्रायकम् । ते धूममभिसंभवन्तीति पूर्वं निर्देशादिति
सूचनायसोमराजानःइति बहुवचनतयाऽत्रनिर्देशः कृतः । सोमो राजा इत्यस्य
केवलाचेतन परत्व व्यावृत्तये इष्टापूर्तदत्तकारिणः इत्युक्तम् ।
ब्रह्मज्ञानवतां इष्टापूर्वदत्तादिकर्मानुष्ठाने द्युलोकप्राप्त्य
भावात् ब्रह्मज्ञानविधुरेत्युक्तम्
अथोक्तार्थ संवाददार्ढ्याय तद्बोधक श्रुतिं व्याचष्टे - अथ य इमे
ग्राम इत्यादि। इष्टा=यज्ञादिःपूर्तं=खातादि ।दत्तं=वैश्वदेवादौ
बहिर्वेदिनि दत्तम् । इष्टां पूर्तं दत्तं चोक्तप्रकारेण य उपासत
इत्यर्थः । अभिसंभवन्ति प्राप्तुवन्ति ।सत्तार्थक एव भूधातुः उपसर्गबलात्
प्राप्त्यर्थकः । धूमाद्रात्रिं रात्रे रपरपक्षमपरक्षाद्यान्षद्दक्षिणैति
मासांस्तात् नैते संवत्सरमभिप्राप्नुवत्ति । मासेभ्यः पितृलोकमिति
आरभ्य शब्दार्थः । ननु सोमो राजेत्यस्यैकवचनस्वारस्यात् चन्द्रार्थकत्वं
किं न स्यादिति चेन्न चन्द्रमसमेवेति तस्योक्तत्वेन पुनरुक्तत्वापातात्
चन्द्रप्राप्त्यनन्तरं दिव्य देहप्राप्यर्थकत्वस्यैव युक्तत्वात्त
तदेकार्थत्वादिति। उभयत्र सोमराज शब्द प्रत्यभिज्ञानेनैकार्थ्या
वश्यंभावादिति भावः । अतश्च पञ्चाग्निविद्यायामेवोत्तरत्रेष्टादिकारि
प्रतीतेः अत्रापि सोमराजशब्दप्रत्यभिज्ञानात् श्रद्धा शब्दस्यच
तस्य सोमदेहविशिष्टतया परिणामश्चेति तदवस्थजीविशिष्टार्थकत्वं भूतसूक्ष्मविशिष्टजीवस्यैव
तत्रतत्रगमनं युक्तमितिभावः । सप्तमे मासे जीवेन संयुक्तो भवतीति
श्रुतिस्तु शरीरचलनादिहेतुभूत जीवसंयोगाभिप्रायिणी । अन्यथा श्रुतहानप्रसंगात्
इति ध्येयम् । ननु श्रद्धादि शब्दस्य विशिष्टपरत्वे लक्षणा स्यादित्या
शंकामपास्यति देहस्येति
श्रद्धादिशब्दस्य शरीरादि शब्दवत् निष्कर्षकशब्दत्वा भावात् अनिष्कर्षक
शब्दानां विशेष्य पर्यन्तपरतायाश्च व्युत्पत्तिसिद्धत्वादिति भावः
<3.1.7>
अनात्मवित्वादिति पदसामर्थ्येन इष्टादिकारिणः इति योजितम् । भक्षयन्तीति
भक्ष्यत्ववचनस्य भोक्तृत्वोपपादनाय तदुपयोग्यर्थमाह - स देवानामिति।
नन्विहस्थस्य कथं भोगोपकरणत्वमित्यत्राह - इहेति । ननु आराधनप्रीतदैवैर्दत्तपरलोकं
प्राप्तस्य तत्समानभोगत्वेन कथं तद्भोगोपकरणत्व मित्यत्राह - आराधनेति।तदुपकरणमिति।
तत्सेवकत्वादिति भावः । अथेष्टादिकारिणस्तत्सेवकत्वे प्रमाणं प्रदर्शयन्
तथाहि श्रुतिरिति सूत्रखण्डं व्याचष्टे - यथा पशुरिति। अत्र पशुसादृश्योक्त्या
सेवकत्वमिति भावः । उक्तार्थे स्मृतिमर्थ प्रदर्शन पूर्वकमुपबृंहयति - स्मृतिरपीति
तथाहि दर्शयतीति सूत्रकृतः स्मृतिरपि विवक्षितेति भावः । भोगोपकरणत्वेपि
अवस्थाविशेषेण भोग्यत्वमप्यस्तीतिज्ञापनाय देवभोग्यत्वमिति भाषितम्न
नन्वस्तु इहामुत्रच भोगोपकरणत्वं, तेनप्रकृतभक्ष्यत्ववचनस्य भाक्तत्वे
किमायातमित्यत्राह - अतः इति । भाक्तं = देवतृप्तिहेतुभूत दर्शनविषयत्वरूपभोगोप
करणत्वावच्छिन्ने लाक्षणिकमित्यर्थः । स्वरूपतोऽनदनीयानां जीवानामुक्तरीत्या
देवभक्ष्यत्वोपपादने श्रुत्यन्तस्वारस्यमप्यस्तीत्याशयेनाह - तेन तृप्तिरेवेति ।
अधिकरणार्थमुपसंहरति - तस्मादिति । तदन्तरप्रतिपत्त्यधिकरणं समाप्तम् ।।
(3.1.2) कृतात्ययाधिकरणम्
<3.1.8>
अथ विषयशोधनपुरस्सरं संगतिमाह - केवलेति । केवलत्वं = ब्रह्मज्ञानासमानाधिकरणत्वम्
गमनमित्यनन्तरं चिन्तितमित्यध्याहारेण वाक्यपूर्तिः । तेन यावत्संपातमिति
श्रुत्योक्तगमनस्यानाम्नातत्वेपि न क्षतिः । यद्वा यावत् संपातमित्यतः
प्राक् य इमे ग्रामे इष्टापूर्ते दत्तमित्युपासते ते धूममभिसंभवन्तीत्यारभ्येत्याध्याहारः 
एवं संसारकालसामान्यावच्छेदेन प्रकृतिसंबन्धोऽवर्जनीय इति पूर्वमुक्तम् 
अत्र तद्धेतुभूत कर्मसंबन्धोऽवर्जनीयः इत्युच्यते इति संगतिरुक्ता
भवति । पूर्वं श्रुत्येकसमधिगम्येऽर्थे यथाश्रुति प्रतिपत्तव्यत्वमुक्तं
तर्हि यावत्संपातमिति वचनबलेन कृत्स्नकर्मोपभोगप्रतीत्या निरनुशय
एवावशेहतीत्याक्षेपेण संगतिर्वा । अय संशयमाह - तत्रेति।भुक्तशिष्टं
कर्मेति। कर्मचास्मन्मते यागादिजन्यः पुण्यरूपः भगवत्संकल्पः ।
सच, अयं स्वर्गं भजतु, तदनुभवानन्तरं विशिष्टयोनिं गच्छतु इत्यवस्थाद्वयविशिष्ट
ज्ञानरूपः । तत्र स्वर्गभोगेनैकावस्थायाः विनाशेपि अवस्थान्तर विशिष्टस्य
सत्वमविरुद्ध मित्याशयेन भुक्तशिष्टं इति अनुशयपदं व्याख्यातम् 
यद्वाऽनुशयपदं स्वर्गफलजनककर्मभिन्नकर्मपरम् । तादृशकर्मणः स्वर्गेऽभुक्तत्वेन
भुक्तशिष्टत्व व्यवहारः कथमिति चेत् हतशेषाः निशाचराः इति वदवेहि
भोक्तव्यकर्म समुदाय प्रविष्टं अभुक्तत्वेन शिष्टं च यत्कर्म तत्रैव
भुक्तशिष्टत्वव्यवहारतात्पर्यात् । भाष्ये कर्मान्तरमित्यनुक्त्वाभुक्तशिष्टमित्युक्क्तिस्तु - कर्मफल
मनुभूय ततः शेषेण - कर्मफल शेषेणेतिवक्ष्यमाणस्मृतिवाक्यमभिसन्धायेति
ध्येयम् ।ननु स्वर्गार्थ कर्मणः एकदेश एवानुशय शब्दार्थोऽस्तु 
तेन भुक्त शिष्टं कर्मति भाष्यमप्यतिस्वरसंभवेदिति चेत् न । स्वर्गार्थ
कर्मैकदेशस्याभुक्तत्वासंभवात् । स्वर्गकामो यजेत इति हि शास्त्रम् 
नहि तत्रैक देशस्य फलजनकत्वं एकदेशस्य पुनरावृत्तिजनकत्वं प्रतीतम् 
अतो यथोक्तएवार्थः स्वर्गे भोगानन्तरं सर्वस्यापि कर्मणोभोगेन
विनाशः पूर्वपक्ष्यभिप्रेतः
स्वर्गार्थकर्मण एव भोगेन तस्यैव विनाशः न तु प्रारब्धस्यापीति
सिद्धान्तः । तच्च = भुक्तशिष्टं कर्म । नावशिष्यते । कर्मजन्यस्य कृत्स्नस्यापि
फलस्योपभोगे हि अवशिष्टकर्मसद्भावो न युक्त इति भावः । कृत्स्नोपभोगे
किं मानमित्यत्राह - यावत्संपातमिति । ननु यावत्संपातमुषित्वा इत्यस्य
पतनपर्यन्तं स्वर्गे उषित्वा इति ह्यर्थः । तेन कृत्स्नोपभोगस्य
कथं प्रतिपत्तिरित्यत्राह - संपतन्तीति । यावन्मरणं जीवतीतिवत् यावत्संपातमुषित्वेत्यस्य
पतनपर्यन्तं स्वर्गे उषित्वेत्यर्थकत्वे वैयर्थ्यमेव स्यात् । अतो यावत्कर्म
सत्वमुषित्वेत्येवार्थो वक्तव्यः ।
तदर्थं च योगव्युत्पत्त्या संपातशब्दस्य कर्मपरत्वमेष्टव्यमिति भावः । अथ
संपातशब्दस्य कर्मपरत्वे कृत्स्नकर्म फलोपभोगेन तत्सामान्यनाशानन्तरमेवावरोहण
मित्यत्र च श्रुत्यन्तरं प्रमाणयति श्रुत्यन्तरं चेति । कर्मणे = कर्मसंपादनाय ।
इयं कर्मभूमिः सा तु भोग भूमिरिति भावः ।
कृतात्यये = कृतस्य पुण्यकर्मणः अत्यये नाशे इत्यर्थः । श्रुतिं
पश्यन्ति मुनयः स्मरन्ति च तथर्षयः इत्यनुसारेण स्मृतिशब्दसाहचर्येण
च दृष्टशब्दः श्रुतिपरतया व्याख्यातः । यत् = तर्हि अभ्याशः = अभ्यागन्तारः
अभि आङित्युपसर्गद्वयम् । गन्तारः । यत् = यदि । यदि साधुकर्मकारिणः
तर्हि ते रमणीयां योनिमापद्येरन्नित्यर्थः । कपूयां = कुत्सिताम् ।।
अभ्याश इतीदं प्रत्यवरूढवाचीत्याशयेन प्रत्यवरूढानित्युक्तम् । एतच्छ्रुत्यर्थमाह - अमुष्मादिति।पुण्यपापकर्मयोगं
दर्शयतीति । श्रुतिरिति शेषः । अथ स्मृतिमुदाहरति - स्मृतिरपीति ।
वर्णाः इत्यादि गौतमस्मृतिः
ततः परिवृत्तौ इत्याद्यापस्तम्बस्मृतिः । वर्णाः=वर्णिनः । आश्रमाः=आश्रमिणः 
विशिष्टशब्दः देशादिषु सर्वत्रान्वेति । एवमुदाहुतश्रुतिस्मृतिभ्यां
अनुशयवतामेवावरोह प्रतीतेः न तद्विरुद्धार्थस्वीकारो युक्त इष्याशयः 
अथ यावत्संपातमिति श्रुतेः श्रुत्यन्तरस्यचानेन विरोधं परिहरति - यावदिति 
सामान्यवाचकयोः संपातकर्मशब्दयोः उक्तस्मृत्युपबृंहित श्रुतिबलेन
वस्तुतः संपतत्यनेन स्वर्गं लोकमितिव्युत्पत्त्या तस्य स्वर्गलोक
प्राप्ति हेतुभूत कर्ममात्र परत्वमेवेत्यपि बोध्यम् । प्रारब्धकर्म
व्यतिरिक्त स्वर्गजनक कर्मविशेषबोधकत्वात् नोत्सर्गापवादन्यायेन
विरोधः इत्याशयः
हेत्वन्तरमाह - अभुक्तेति । ज्योतिष्टोमादिसुकृत जन्यफलानुभवार्थं
हि इष्टादिकारिणाऽनेन स्वर्गशरीरं प्राप्तम् । तत्र स्वर्गानुभवेच
तादृशकर्मण एव क्षयः युक्तः । न तु ना नाविधदेव मनुष्य पक्षिसरीसृपादि
देहभोगार्थ प्रारब्धकर्मणामिति तज्जन्यफलाननुभवात् तत्प्रायश्चित्ताननुष्ठानाच्चा
ब्रह्मविद्यानुष्ठाने तु मुमुक्षुं प्रति पुण्यपापयोरू भयोरपि पापत्वाविशेषेणब्रह्मविद्यायास्तत्प्रायश्चित्तरूपत्वेन
सर्व कर्मक्षयो युक्तः । अतः संपातादिशब्दः विशेषपरतयैव व्याख्येयः
इति भावः ।दक्षिणायन षण्मास इत्येकम् । इतमनतिक्रम्य यथेतं
इतं इण्गतावितिधातुः । यथा गतमित्यर्थः ।ननु यथेतमित्यनु पपन्नं
अवरोहणक्रमस्यारोहणविलक्षणत्वात् । नहि घूमरात्र्यादि क्रमेणैवावरोहणमपि 
यदितु प्रातिलोम्येन क्रमबोधनाय यथेतमिमयुक्तमिति मन्यसे तर्हि
अनेवमित्येतदनुपपन्नं भवेत् । वस्तुतः वाय्वादि क्रमोक्त्या प्रातिलोम्येनक्रमोऽप्यनुपपन्नः
इत्यत्र पदद्वयसूचितमाशयमाहतत्राकाशावरोहणादिति। यद्यपि यथेतमाकाशमाकाशाद्वायुरिति
श्रुत्यैवा वरोहण क्रमस्य स्फुटं प्रतीतेः तद्बोधनार्थं न्यायनिबन्धनात्मकसूत्रे
यथेतमनेवं चेत्युक्तिः व्यर्थैव । अथापि यावत्संपातमिति श्रुतस्य
संपातशब्दस्य कर्मविशेषपरत्वज्ञापनाय दृष्टान्ततयोक्तिरिति न दोषः
अयं भावः ।अथैतमेवाध्वानं पुनर्निवर्तन्ते यथेत मित्युपक्रमे यथेतमित्यनेन
यथागतमित्यर्थ प्रतीत्याधूमादिमार्गे अवरोहणदशायंप्रतिलोभ्येन क्रमप्रतीतावपि
आकाशाद्वायुमित्याद्युपरितन बहुवाक्यानुरोधात् यथेतमित्यस्य आकाशमात्रावरोहणे
एव तात्पर्यम् । तद्वदत्रापि उपरितन तद्य इहेत्यादिवचनानुरोधात्
उपक्रमस्थ संपात शब्दस्य स्वर्गजनककर्ममात्रपरत्व स्वीकरणमेव युक्तमिति 
यद्यपि संपात शब्दस्योत्सर्गाप वादन्यायेन उपसंहारस्थबहुवाक्य
विरोधपरिहारन्यायेन वा कर्मविशेषपरत्व बोधनार्थ मिदमधिकरण मनारम्भणीयमेव
अथापि उपक्रमस्थ चरणपदस्याचारपरत्व व्युदासायाधिकरणारम्भः सफलः
अन्यथा हि विरोधाभावात् संपात शब्दस्य विशेष परत्वनिर्णयस्यनपेक्षितत्व
प्रसंगः इति ध्येयम् ।।
<3.1.9>
भेदेन व्यपदिश्येते इति । पृथङ्निर्देशस्य भेदसाधकत्वादिति भावः ।
अत एव हि न वायुक्रिये पृथगुपदेशादिति सूत्रेण श्रेष्ठप्राणस्यानिन्द्रियत्व
मुक्तमिति । ततश्च कर्मशब्दः यागादिपरः सुचरितशब्दश्चाचारपरः इति
चरण शब्दस्याचारपरत्वमेव । तथा चाचारचरणयोः पर्यायत्वात् कर्माचारयोर्भेदेननिर्देशाच्च
चरणशब्दस्य कर्मव्यतिरिक्ताचारपरत्वमेवेति उक्तश्रुत्या स्मृतिविहितसन्ध्यावन्दनाद्याचारस्य
शुभयोनिहेतुत्वंअशुभाचारस्याशुभयोनिहेतुत्वं चोच्यतइति न कर्मप्रसक्तिगन्धोऽपि 
अन्यथा सन्ध्यावन्दना देरानर्थैक्यापत्तिश्च ।ननु चरणशब्दस्य
सन्ध्यावन्दनाद्याचारपरत्वे तस्यावरोहणदशायाम भावेन रमणीयचरणाः
इत्यादिनिर्देशः कथमुपपद्यत इति चेत्
न । स्वजन्यापूर्ववत्ता संबन्धेन तस्य सत्वे विरोधाभावात् । पुण्यपापरूप
कर्मपरत्वेपि हि तद्दशायामभावेनापूर्वपर्यन्तस्य वा भगवत्प्रीतिपर्यन्तस्य
वा विवक्षणमावश्यकमिति पूर्वपक्षिणः आशयः । चरणादिति व्याख्येयम् 
शीलादिति व्याख्यानम् । आचारादित्यर्थः ।कर्मोपलक्षणार्थेति।
कर्मणि लाक्षणिकीत्यर्थः । कुतइत्यत्राह - केवलादिति । केवलात् पुण्यपापरूपकर्मासमानाधिकरणादित्यर्थः 
सुख दुःखयोर्वा कुतो न आचारसाध्यत्व मित्यत्राह - सुखदुःखेति।आचारांगकानुष्टितपुण्यपापरूपकर्मजन्यत्वात्
सुखदुःखयोरित्यर्थः । शुभाशुभयोनि प्राप्त्याहि सुख दुःख प्राप्तिः
अस्याश्च पुण्यपापरूपकर्मफलत्वात् तद्धेतुभूतशुभाशुभयोनि प्राप्तिरपि
कर्माधीनेवेतिश्रुतिस्थः आचारपरोपि चरणशब्दः कर्मणि लक्षणिक इत्येवांगीकार्यमिति
भावः ।।
<3.1.10>
अफलत्वात् = शुभाशुभयोनिप्राप्त्यर्थत्वाभावात् । तदपेक्षत्वात् । तच्छब्दः
आचारपरः बहुब्रीहिः । कर्मणः आचारापेक्षत्वमेव विवृणोति - आचारवत एवेति ।
सन्ध्यावन्दनादि स्मृति विहिताचारवतः । इत्यादि वचनेभ्यः प्रतीयते
इत्यर्थः । अयं भावः । न केवलकर्मानुष्ठानमात्रात् स्वर्गादिसिद्धिः 
आचाराद्यतिवृत्तौ उत्तरकर्माधिकारस्यैवासंभवेन कर्मानुष्ठानविलोप
प्रसंगात् । अत एव हि शुचिना कर्म कर्तव्यमित्युच्यते । अतः पुण्यकर्माधिकारयोग्यापादकत्वंसन्ध्यावन्दनाद्याचारम्येति
नाफलत्वम् । यद्वा "पापमकार्ष"मित्यादिभिः प्राचीनपापविनाशो
ऽपि हि फलतया पठ्यते । अतः कर्मसाध्यत्वेपि सुखदुःखयोः नाचारवैयर्थ्यं
शंका संभवः इति ।
<3.1.11>
पुण्यं कर्मेति । अयं भावः - सन्ध्यावन्दनमाचरतीति प्रयोगबलाद्धि चर्यतेऽ
नुष्ठीयते इति व्युत्पत्त्या आचारशब्दस्य चरणशब्दस्य वा सन्ध्यावन्दनाद्या
चारपरत्वमिष्यते । तथैव कर्माचरतीति प्रयोगात् चर्यत इति व्युत्त्पत्त्यैव
कर्मचरण शब्दस्य कर्मवाचकत्वं युक्तमभ्युपगन्तुम् । ततश्च चरणशब्दस्याचारे
कर्मण्युभयत्र शक्तिसद्भावात् न केवलाचारमात्रपरत्वाभ्युपगमो युक्तः
नन्वेवं सति रमणीयचरणाः इत्यादौ सुकृतदुष्कृतमात्रपरत्वाभ्युपगमे
कि विनिगमकमिति चेत् उदाहृतस्मृति वचनद्वयमेवेत्यवेहि । अतः उभयत्र
शक्तस्य चरणपदस्य उपबृंहणस्मृत्यनुरोधात् कर्ममात्रपरत्वाश्रयणमतिसमञ्जसमेवेति
अथ पृथङ्निर्देशस्योपपत्तिमाह - पृथङ्निर्देशस्येति । यान्यनवद्यानि
कर्माणीत्यत्र कर्मपदंप्रत्यक्षुश्रुतिसिद्धकर्मपरम् । "यान्यस्माकं
सुचरितानी"त्यत्र आचारानुमित श्रुतिसिद्धकर्मपरमित्याशयः ।एवं विषय
व्यवस्थापने नियामकमाह - गोबलीवर्दन्यायेनेति। अत्र गोशब्दस्य स्त्रीव्यक्ताविव
पुरुषव्यक्तावपि प्रसिद्धिप्राचुर्यमस्तीत्याशनेयेयमुक्तिः । अन्यथा
स्त्रीव्यक्तावेव प्रचुरप्रसिध्यभ्युपगमेन गामानय बलीवर्दमानयेत्यादौ
पुंव्यक्ति बोधकासाधारणलिंगाभावात् गामित्यनेन स्वरसतः स्त्रीव्यक्ति
बोधने बाधकाभावात् न्यायापेक्षां विनैवाभिमतार्थं सिद्धेः
सामान्यवाचक शब्दस्य समभिव्याहृतपदवैयर्थ्य परिहाराय बलीवर्देतरस्त्रीव्यक्ति
बोधनाय हि एतन्न्यायस्यात्र प्रवृत्तिरिति वक्तव्यम् । अपवादका
भावदेवगामित्यनेन प्रचुरप्रसिद्धि सिद्धस्त्रीव्यक्ति बोधनस्य स्वतः
एव संभवात् तादृशन्यायापेक्षैवात्र नास्तीति । अस्मिन्पक्षे गोबलीवर्दन्यायेनेत्यस्य
ब्राह्मणपरिव्राजकन्यायेनेत्यत्र तात्पर्यमिति ध्येयम् । स्वमतमिति । लक्षणां
विना निर्वाहात् अन्ते उपदिष्टत्वाच्चेति भावः । कार्ष्णाजिन्याचार्योक्तां
शेऽभिमतिरप्यस्तीत्याह - आचारानुमितेति । सन्ध्याहीनः इत्यादि वचनस्य
स्वमतेऽपि प्रामाण्यात्, लक्षणया निर्वाहांशस्यैव दूषितत्वाच्चेति भावः ।
उपसंहरति - अत इति ।। कृतात्ययाधिकरणं समाप्तम् ।।
(3.1.3) अनिष्टादिकार्यधिकरणम्
<3.1.12>
एवमधिकरणद्वयेन प्रकृतिसंबन्धस्य, तत्कारणीभूत
सकलसांसारिकदुःखनिदानभूत कर्मसंबन्धस्य चावर्जनीयत्वं प्रतिपादितम् ।
अथानिष्टादिकारिणां साधकर्मसंबन्धाभावेन "काकमासं शुनोच्छिष्टं
स्वल्पं तदपि दुर्लभ"मिति न्यायोनाप्यल्पत्वक्षयिष्णुत्वादि दोषभूयिष्टस्वर्गसुख
प्राप्त्यै स्वर्गलोक प्राप्तिः नास्तिप्रत्युत रौखादिनरकेषु यमशासनेन
भूयान् यातनानुभावः अतिक्षुद्रजन्तुजन्म प्राप्तिश्चं भवतीति वैराग्यजननायोच्यतेइ
इति संगतिः । यद्वा रमणीयचरणा इत्याद्युपरितनवाक्येन यावत्संपात
मित्यत्र संपातशब्दस्य संकोचः कृतः
तद्वत् संकोचक प्रमाणाभावात् चन्द्रमसमेव ते सर्वेगच्छन्तीत्यत्रन
संकोचसंभव इति सर्वेषामप्यविशेषेण चन्द्रप्राप्तिर्दुर्वारेत्याशेनाधिकरणोत्थानात्संगतिः।
।अनिष्टादि कारिणामित्यत्र नञः इष्टादिकारिपदेनान्वयस्य इष्टपदेनान्वयस्य
च संभवेन विहितकर्माननुष्टातृणां निषिद्धकर्मानुष्टातृणां च तन्त्रेण
बोधनं तेन शब्देन भवतीत्यभिप्रेत्याह - ये विहितमिति। वस्तुतः इष्टा=यागादिः
आदिशब्देन पूर्ता दिग्रहणम् । इष्टापूर्ते दत्तमित्युपासते इति
श्रुति प्रत्यभिज्ञानात् । इष्टादिकारिणो न भवन्तीन्यनिष्टादिकारिणः
यागादिकर्तृभिन्नाः इत्यर्थः
नरकादिगन्तृणांपूर्वोत्तरजन्मसु यागादिकृतिसत्वेपि तत्कालावच्छेदेन
तादृशकृत्यभावात् तेषां यागादिकर्तृभिन्न त्वोपपत्तिः ।यागाद्यनुष्टातृणां
पूर्वोत्तरजन्मसु तादृशभेदसत्वेपि स्वर्गादिगमनदशायां तादृशभेदाभावेन
न यागादि कर्तृभिन्नत्वम् । तथा चोक्तयागादिकर्तृभिन्नत्वस्य विहिताननुष्टातृषु
निषद्धानुष्टातृषु च सत्वात्तेन रूपेणोभयविधानामपि अनिष्टादिकारिशब्द
बोध्यत्वमिति ।अविशेषेण सर्वेषामेवेति। ये वै के चेति श्रुतौ अस्माल्लोकात्
ये प्रयन्ति ते सर्वे चन्द्रमसमेव गच्छन्तीत्युक्त्या व्यापकत्वार्थक
सर्वपदस्य अयोगव्यवच्छेदकावधारणस्य च श्रवणेन लोकान्तर गन्तृत्व
व्यापकत्वस्य चन्द्रगमने प्रतीत्या अनिष्टादिकारिणामपि एतल्लोकं
विहाय लोकान्तरगन्तृत्वात् चन्द्रप्राप्तिरविशेषेण तेषामप्यावश्यकीति भावः ।
नन्वत्र सर्वपदार्थभूतं व्यापकत्वं प्रतियोगिवैयधिकरण्यघटितं भेदघटितं
वागृह्यते । ततश्च चन्द्रगमने प्रतियोगिव्यधिकरणलोकान्तरगन्तृत्व
समानाधिकरणाभावाप्रतियोगित्व स्रमस्य लोकान्तरगतृत्वसमानाधिकरणभेद
प्रतियोगितान वच्छदकत्वरूपस्य व्यापकत्वस्य प्रतीत्या नरकादिगन्तृषु
कदाचित् चन्द्रप्राप्ति सत्वेन तद्वृत्तिचन्द्रगमनाभावस्य प्रतियोगि
समानाधिकरणत्वात् तद्वृत्तिचन्द्रप्राप्तिमद्भेदस्या संभवेन चन्द्रगमनस्य
भेद प्रतियोगितानवच्छदकत्वाच्च व्यापकत्वभंग इति चेन्न उक्तव्यापकत्वमेवात्र
गृह्यते इत्यत्र नियामकाभावात्
उक्तव्यापकत्वग्रहणे यागादिकर्तृनामेव चन्द्रगमानमित्यत्रैवैतच्छ्रुत्यर्थ
पर्यवसानेनास्यचार्थस्य श्रुत्यन्तरसिद्धत्वादेतच्छ्रुतेर्वैयर्थ्यं
च । प्रयोजनाभावादनुवादित्वमप्युक्तम् । केषांचित् कदाचिदपि यागादिकर्माननुष्ठानस्यापि
संभवेन तेषां स्वर्ग प्राप्तेरेवासंभवेन चन्द्रप्राप्तेस्सर्वात्मना
असंभवात् तेषांविषये भेदघटितस्य प्रतियोगिवैयाधिकरण्यघटितस्यवा
व्यापकत्वस्य चन्द्रगमने दुरुपपादत्वाच्च एवंविवक्षणमप्यनुपपन्नम् 
एवं शरीरारभस्यपंचमाहुत्यपेक्षत्वस्य श्रुतिप्रतिपन्नत्वेन तस्यच
चन्द्रप्राप्तिपूर्वकत्वात् ततोपि अनिष्टादि कारिणां चन्द्रप्राप्तेरावश्यकतया
प्रतियोगिवैयधिकरण्यादिघटितव्यापकत्वाभ्युपगमेपि अभिलाषितार्थासिद्धिः
अतः यदा यदा लोकान्तरगमनं तदा तदा चन्द्र प्राप्तिरित्यस्मिन्नेवार्थे
अस्याः श्रुते स्तात्पर्यमिति अनिष्टादिकारिणामपि चन्द्रप्राप्तिरवर्जनीयैव 
ननुचन्द्रप्राप्तिपूर्वकस्वर्ग सुखस्य यागादिकर्मफलत्वेन यागाद्यननुष्टातृणां
कथं चन्द्र प्राप्ति संभवः । अन्यथा यागादीनां वैयर्थ्यापत्तेरिति
चेन्न । स्वर्गादि सुखस्य यागफलत्वेपि चन्द्रप्राप्तेस्तत्फलत्वाभावात् 
तथा कुत्राप्यकथनात् । प्रत्युत यागाद्यननुष्टात्रनिष्ठादि कारिणामपि
चन्द्रप्राप्तेरुक्तत्वेन तथा कल्पनासंभवश्च ।।
<3.1.13>
उत्तरसूत्रशंकामाह - एवं तर्हीति । अनिष्टादिकारिणामपि चन्द्रप्राप्त्यभ्युपगमे
इत्यर्थः । अविशिष्टैव गतिरिति । एषामपि चन्द्रप्राप्त्यभ्युपगमे
इष्टादिकारिणामिव धूमादिमार्गेनैव गमनस्य वक्तव्यतया स्वर्गसुखानुभव
प्रसंगेन दुःखानुभवाभावात् एतदनुष्ठितपापस्य निष्फलत्वमेव प्रसज्येत
इति भावः । अनिष्टादिकारिणामिति, पूर्व प्रस्तुतत्वेन इतरेषामित्यस्य
इष्टादि कारिणामित्यर्थपरत्वे बाधः, संयमनं अनुभूयेत्यस्यानन्वयात्
अतस्तत्पदं व्याचष्टे - इतरेषां = अनिष्टादिकारिणामिति । पूर्वाधिकरणे
इष्टादिकारिणां प्रस्तुतत्वात् अत्रानिष्टादिकारिविषय एवेतरच्छब्दः इति भावः ।
अनिष्टादिकारिप्रस्तावात् "प्रभवति संयमने ममापि विष्णु"रिति संयमनपदस्य
शासने प्रसिद्धिसत्वाच्च संयमन इत्यस्य यमशासने इत्यर्थः उक्तः 
यमशासनप्रसंगात् अनुभूयेत्यस्य तत्प्रयुक्तयातना इति कर्मवाचकपदमध्याहृतम् 
संयमनेइति सति सप्तमी । तदर्थश्च जननं =साचोत्पत्तिः । साच जन्यता
संबन्धेन दुःख रूपयातनाशब्दर्थेऽन्वेति ।अनुपूर्वकभूधात्यर्थोऽनुभवः 
ल्यपः उत्तरकालीनत्वमर्थः । तथा च यमशासनोत्पत्ति प्रयुक्त दुखानुभवोत्तरकालीनावितरेषामाराेहावरोहौ
इत्यर्थः । यद्वा चर्मणि द्वीपिनंहन्ति इत्यादाविवात्रापि निमित्तसप्तमी
ततश्च चर्मलाभार्थं द्वीपिहननमिव यमशासन परिपालनार्थं तत्प्रयुक्तयातनानुभवइति
यमशासनपरिपलनेच्छाजन्य दुःखानुभवानन्तरकालीनावारोहावरोहौ इत्यर्थः 
अयं लोकोनास्ति=इहादृष्टजन्यंसुखं नास्ति । न परः=अमुत्रचादृष्टजन्यं
सुखं नास्ति । इति मानी = एवंमननशीलः । नास्ति पर इति पाठे - अयमेव लोकोऽस्ति
परलोक एव नास्तीत्यभिमानवान् इत्यर्थः । तादृशसुखार्थं विहितं कर्माकुर्वाणः
इत्यर्थः पुनः पुनर्वशमापद्यते मे = पुनः पुनः जन्मजरामरणादि प्राप्त्या
मदाज्ञाविषयतां प्राप्नोति । संगमनं = प्राप्यम् ।। लयकारणम् । यमस्य
नाशहेतुत्वात् । मृत्युर्यस्योपसेचनमित्युक्तेः
यद्वा स्वर्लोकनयनहेतुम् । यमः = विवस्वतः सूर्यस्य पुत्रः ।।
<3.1.14>
सर्वेषामिति । अनिष्टादिकरिणामित्यादि ।यमवश्यतामिति - दुःखानुभवोपघायकयमाज्ञा
विषयत्वमित्यर्थः । अन्यथा केलव यमाज्ञाविषयत्वस्य यमभटेष्विवानिष्टादिकारिविषयेपि
संभवेन पुनःपुनर्वशमापद्यते मे,इति श्रुतेः तदुपबृंहणभूतयाः वशंयान्तीत्यादिस्मृतेश्चाधिक
प्रयोजनाभावेन वैयर्थ्यापत्तेः । अतः श्रुतिस्मृत्युक्तं यमवश्यत्व
मुक्तरूपमेवग्राह्यमिति । एतत्सूचनायैव स्मरन्तिचेतिसूत्रोपादानमपीति
ध्येयम् ।सर्वेचैतइति । "आयुषोन्ते तदा यान्ति यातनास्त्र त्रचोदिताः"
इत्युत्तरार्धम् ।अत्र यमवश्यत्वं स्पष्टमेवोप बृंहितमिति भावः
यद्यप्यत्र सर्वपदस्वारस्यात् अनिष्टादिकारिमात्रविषयत्वप्रतीतिर्न
संभवति । अथाप्युत्तरत्र भगवद्भक्तानां यमगमनाभावस्य प्रतिपादनात्
श्रुतौच अयं लोको नास्तिनपर इति मानीति अधिकारिविशेषनिर्देशाच्च
एतद्वचनस्यानिष्टादिकारिमात्रविषयत्वमा श्रयणीयमिति ।।
<3.1.15>
गन्तव्यत्वेन रौरवादीनिति। यमशासन प्रयुक्त दुःखानुभवार्थमेवहि
रैरवादि सप्तनरकगमनमिति भावः । अत्र भागवतोक्ताः नानाविधदुः खानुभवहेतुभूताः
नरकाः ज्ञेयाः । त्रिजगत्याः अन्तराले दिशि दक्षिणस्यां अधस्तात्
भूमेः उपरिष्टाच्च नरकाः
1. तामिस्त्राः 2. अन्धतामिस्त्रः 3. रैखः 4.महारैखः 5. कुम्भीपाकः
6. कालसूत्रं 7. असिपत्रवनं 8. सूकरमुखं 9. अन्धकूपः 10.कृमिभोजनः
11. सन्दंशः 12. तत्रसूर्मि 13.वज्रकण्टकशाल्मली 14. वैतरणी 15.
पूयोदः 16. प्राणरोधः 17. विशसनं 18.लालाभक्षः 19. सारमेयादनं 20.
अवीचिः 21. अयःपानं 22.क्षारकर्दमः 23. रक्षोगण भोजनः 24. शूलप्रेतः
25. दन्दशूकः 26. अवटनिरोधवः 27. पर्यावर्तनः 28. सूचीमुखम् ।।एवंविधेषु
नरकेषु पापकारिणां नानाविधोग्रयातनाः भागवते पठिताः ।।
<3.1.16>
उत्तरसूत्रमवतारयति - नन्विति । अयं भावः - पुराणादिष्वनिष्टादिकारिणां
यमसदनप्राप्तिरुच्यते । अत्र च तेषां रौरवादि सप्तलोक (स्थान)
गमनमेवोक्तं, न तु यमसदनप्राप्तिरिति विरोध इति । यमाज्ञयैवेत्यनेन
तद्व्यापारादिति पदं व्याख्यातम् । अयमर्थः - यमसदनं गत्वा तदाज्ञामूढ्वा
क्रमेण रौरवादिनरकादिकं गच्छन्तीति न कश्चिद्विरोध इति । प्रधानपूर्वपक्षमुप
संहरति - अत इति ।।
<3.1.17>
विद्याकर्मणोरिति व्याख्येयं - विद्याकर्मणोरित्यादितद्व्याख्यानम् ।
अयं भावः - इति शब्दो हेतुवाची । संबन्धसामान्ये षष्ठी । स चात्र तादर्थ्यरूपः
विद्याकर्मफलभोगार्थत्वात्मकः । तथा च यतः देवयान पितृयाणे विद्याकर्मणोः
विद्या कर्म फलानुभवार्थे अतस्तेषां चन्द्रप्राप्ति र्नास्तीत्यर्थः 
षष्ठ्याः जन्यत्वार्थकत्वोपेक्षणं तु स्वरूपसतोः देवयानपितृयाणयोः
विद्याकर्मजन्यत्वविरहमभिप्रेत्य । तद्गमनस्य विद्याकर्मजन्यत्वेपि
तस्य व्यापारत्वमेवेति बोधनार्थं संबन्धसमामान्यवाचिषष्ट्याः तत्फलभोगार्थत्वरूपार्थः
स्वीकृतः । जन्यत्वार्थकत्वाभ्युपगमपक्षेपि संबन्धसामान्यवाचित्वमभ्युपगम्यैव
हि विशेषपर्यवसामं कर्तव्यं
ततो वरं प्रयोजनविशेष प्रदर्शनार्थ पूर्वोक्तपक्षाश्रयणम् ।। अथ
सूत्रोक्तविद्यापदस्वारस्यं प्रदर्शयन् तात्पर्यमाह - एतदुक्तमिति 
अयमभिसन्धिः - अनिष्टादिकारिणामपि पितृयाणकल्पने विनिगमनाविरहात्
देवयानमपि कल्पयितुं शक्यम् । यदितु देवयानस्य "तद्य इत्थं विदु"रित्यादिना
विद्यावदधिकारिकत्वावगमेन अनिष्टादि कारिणां च विद्याविद्युरत्वात्
न तेषां देवयानमिति तर्हि पितृयाण स्यापि "अथ य इमे ग्रामे" इत्यादिना
इष्टादिकार्यधिकारिकत्वागमेनानिष्टादिकारिणां चेष्टादि विधुरत्वाच्च
न पितृयाणमिति समानम् । अतोनतेषां पितृयाणकल्पनासंभव इति
देवयानपितृयाणयोः=देवयानस्य पितृयाणस्यचेतिविभज्यार्थो वाच्यः ।
प्रकृतत्वादिति खण्डमवतारयतिदेवयानेति । विद्याविषयत्वमिति।विषयत्वं=
फल भोगार्थत्वम् । एवमुत्तरत्रापि ।पितृयाण वचनाच्चेति। उक्त श्रुति
बलात् मोक्षाभिलाषि विद्यावतः देव यानस्य स्वर्गाद्यभिलाषिकर्मवतः
पितृयाणस्य चावगमेन देवयानपितृयाणयोः मोक्षस्वर्गादि फलभोगार्थत्व
मवश्यमेष्टव्यमिति भावः । अनेनानिष्टादिकारिणां स्वर्गादिफलं नास्तीति
प्रतिवादिनोऽप्यभ्युपेतत्वात् न निष्प्रयोजनचन्द्रप्राप्तिकल्पनं
युक्तमिति सूचितम् ।। अथ कौषीतिक्युपनिषच्छ्रु तस्य सर्वशब्दस्य
कथं निर्वाहः इत्यत्राह - ये वै के चेति । उक्तोपपादनात् ये इत्यस्य इष्टादिकारिण
इति विशेष्यपदाध्याहारेण
वाक्ययोजना कर्तव्येत्यर्थः । एतेन सर्वशब्दस्य न संकोचः आवश्यकः
इष्टादिकारिणामेव पूर्व प्रस्तुतत्वेन तत्कार्त्स्न्यपरत्वस्यात्यक्तत्वात्
इति भावः । एवमेतच्छ्रुति प्रतिपाद्यमानार्थस्य श्रुत्यन्तरसिद्धत्वेपि
न दोषः उपनिषद्भेदात् । पितृयाणस्येष्टादिकर्मकर्तृणामेव नतु सर्वेषामपीति
बोधनमुखेन "काकमांसं शुनोच्छिष्टं स्वल्पं तदपि दुर्लभ"मिति नयेनास्यापि
सर्वासुलभत्व द्योतनस्य प्रयोजन विशेषसिध्याऽनुवादित्वेपि न बाधकं
किं चिदिति ।।
उत्तरसूत्रमवतारयति - नन्विति । तृतीयस्थानशब्दस्य केवलपापकर्मपरत्वं
एतत्तृतीयं स्थानमिति श्रुतिसिद्धमित्याशयेनाह - तृतीय स्थान शब्देनेति।
श्रुतिबलात् अनिष्टादिकारिणां पंचमाहुति सापेक्षत्वं नास्तीत्यर्थः।
अथानपेक्षत्वमेव श्रुति प्रदर्शन पूर्वकमुपपादयति - वेत्थइति । अथैतयोरिति 
यानि भूतानि उक्तयो र्देवयानपितृयाणयोर्मध्ये न केनापि मार्गेण
गच्छन्ति, तानीमानि क्षुद्राणि दंशमशकादीनि जायस्व मित्रयस्वेत्तीश्वर
शासनेनासकृदावर्तीनि भवन्ति । एतत्=एतादृशाः पापकर्माणः स्थानशब्दानुरोधादेकत्वं
क्लीबत्वं च ।तृतीयंस्थानं=कर्मफलानुभवाश्रयाः
तेन=तादृशतृतीयस्थान शब्दितेन पापकर्मणाअसौ लोकः=स्वर्ग लोकः ।न
संपूर्यते=न प्राप्यत इति श्रुत्यर्थः । यद्वाअसकृदावर्तीनि भवन्ति=गमनागमनवन्ति
भवन्ति । जायस्व म्रियस्व, जायन्ते म्रियन्ते चेत्यर्थः । अनेन
पौनः पुन्यं दर्शितम् । क्रिया समभिव्याहारे एवं प्रयोगः । लोट्
मध्यमपुरुषः । अनेन प्रयन्तःसर्वे चन्द्रारोहिणः इति नियमो नास्ति 
शरीरं सर्वं पंचमाहुतिजन्यं इति नियमोपि नास्ति । इति सूचितम् 
एवं पञ्चमाहुतिसंबन्धेनात्रागन्तारः सर्वेपि स्वर्गलोकादेवागन्तारः
इति नियमश्च सूचितः ।। अथवा असकृदावर्तीनीत्यनेन वर्तमानकालावच्छेदेन
जननमरणे उक्ते जायस्व म्रियस्वेत्यनेन भूत कालावच्छेदेन जननमरणे उच्येत ।
ततश्च जज्ञिरे मम्रिरे इत्यर्थः । एवमेव हि भूतार्थविवक्षया - पुरीमवस्कन्द
लुनीहि नन्दनं मुषाण रत्नानि हरामरांगनाः इति प्रयोगः ।।न पंचमाहुत्यपेक्षेति।
अत्र मार्गद्वयेनागच्छतां संसारावर्तनजननमरणादेः "तेनासा"वित्यादिना
स्वर्गलोकाप्राप्तेश्चोक्त्या तेषामनिष्टादिकारिणां दृष्टशरीरम्भाय
पञ्चमाहुत्यनपेक्षत्वं ज्ञायतेइति भावः । ननु पञ्चम्यामाहुतावापः
पुरुषवचसो भवन्तीति पञ्चमाग्निसंबन्धस्यैव पुरुषवचस्त्व हेतुत्व
प्रतिपादनात् चन्द्रप्राप्त्यभावे च पञ्चाग्निसंबन्धाभावेन कथमेषां
शरीरारम्भः इति शंकां परिहरति - पञ्चम्यामिति ।
शरीरारम्भं प्रति पञ्चमाग्निसंबन्धो हेतुरित्येव तत्र प्रतिपादितं,
नतु तद्व्यतिरिक्तस्याहेतुत्वमपि । नहि व्यतिरिक्तहेतुत्वनिषेधकमवधारणादिकं
श्रूयते येनेयमाशंका स्यात् । न च सर्वंवाक्यं सावधारणमिति न्यायबलकल्प्यम् 
बाधकाभावस्थले एव तन्नयाय प्रवृत्तेः । प्रवृत्तावपि वा न्यायसिद्धावधारणस्योक्तानुपपत्तिबलत्
अत्यन्तायोगव्यवच्छेदार्थकत्वमेव नत्वन्ययोगव्यवच्छेद कार्थकत्वम् 
ततश्चाग्निं प्रति तृणारणिमणीनामिव शरीरारम्भं प्रति पञ्चमाग्नि
संबन्धस्य तद्व्यतिरिक्तस्य च हेतुत्व संभवात् अनिष्टादिकारिणां
चन्द्र प्राप्ति तत्पूर्वकपञ्चमाग्नि संबन्धाद्य भावेपि न शरीराम्भानुपपत्तिः
नन्वस्तु शरीरारम्भं प्रति अन्यस्यापि हेतुत्वं, अथाप्यनिष्टादिकारिविषये
पंञ्चमाग्निसंबन्ध रूपहेत्वभावेपि कारणान्तरेण शरीरारम्भ दर्शनात्
व्यतिरेक व्यभिचारस्त दवस्थः इति चेत् न इष्टादिकारिणां शरीरारंभं
प्रत्येव पञ्चमाहुतेः हेतुत्वाङ्कीकारात् । अत एव "ह्यश्रुतत्वा"दिति
सूत्रे पञ्चाग्निविद्यायाः इष्टादिकारिविषयत्वं व्यवस्थापितम् ।
वस्तुतस्तृणारणिमणिस्थले इवात्रापि अव्यवहितोत्तरत्वस्य कार्यतावच्छेदक
कोटौ निवेशेन न व्यभिचार इत्येव परिहारः । अत एवहि पुण्यकर्मणामपि
देहारम्भे पञ्चमाहुत्यनपेक्षत्वं वक्ष्यते ।।
<3.1.19>
उत्तरसूत्रार्थमाह - पुण्यकर्मणामपीति । देहारम्भे पञ्चमाहुतिसंबन्धनियमस्य
पुण्यकर्मस्वपिभंगेन पापकर्मसुकिमु वक्तव्यमित्यभिप्रायः । अपिशब्दः
प्रसिध्यतिशयद्योतनार्थे । लोक इति सूत्रांशः । प्रसिद्धिस्थलमाह - द्रौपदीति ।।
<3.1.20>
तेषां खल्विति । बीजानां त्रिविधत्वात् तत्कार्यमपि त्रिविधमित्याशयेन अण्डजं
जीवजमुद्भिज्जमिति श्रुतिनिर्देशः । अण्डात् जायतइत्यण्डजम् । आण्डजमिति
छान्दसो दीर्घः । जीवजं = जरायुजम् । जरायुः गर्भावारकश्चर्मविशेषः ।
उत्तरसूत्रानुरोधेन उद्भिज्जशब्दः उद्भिज्जस्वेदजपरः इत्याशयेन उद्भिज्ज
स्वेदजयोरित्युक्तम् ।।
<3.1.21>
त्रोण्येव बीजानीति वचनादिति । बीजत्रैविध्यं ह्युक्तं तत्कथं कार्यचातुर्विध्य
संभवः इति पूर्वपक्षिणः आशयः । तृतीयेनोद्भिज्जशब्देनेति । अयं भावः -
उद्भिज्जमित्यनेन एकमेव बीजमुच्यते । तद्धि अयोनिजत्वावच्छिन्ने लाक्षणिकम् ।
ततश्च पञ्चमाहुतिनिरपेक्षं तरुगुल्मादीनां स्वेदजानां चोत्पत्ति सत्वेनाविशेषेणो
भयोर्ग्रहणम् ।
अण्डजं जीवज मुद्भिज्जमित्युक्त प्रकारं विनाऽन्यथा कस्यचिदुत्पत्यभ्युपगमेहि
बीजत्रैविध्य विरोधस्स्यात् । ननु कार्यचतुर्विधत्वेब्रीजत्रैविध्यकथनं
बाधितमेव भवेदिति चेत् न जरायुजानामपि विलक्षणकार्याणां सत्त्वेन
ब्रीजत्रैविध्यस्य बाधितत्वापत्तेः ।
कार्यवैलक्षण्येपि सर्वेषामविशेषेण जरायुजत्वरूप जीवजत्वमविशिष्टमिति
चेत् अयोनिजत्वरूपोद्भिज्जत्वस्यापि तरुगुल्मस्वेदजेष्वविशेष्टमेवेति
तुल्यम् । उद्भिज्जशब्दस्योक्तार्थ परत्वंतु पंचमाहुत्यनपेक्षत्व
पापोत्तरत्वायोनिजत्वादि साम्यादभ्युपगम्यत इति । अधिकरणार्थं निगमयति - अत
इति ।। भूयिष्ठादृष्टजन्मनां द्रौपदीधृष्टद्युम्नादीनां भूयिष्ठपापजन्मनां
उद्भिज्जस्वेदजादीनां च पंचमाहुत्यनपेक्षमे वशरीरारम्भदर्शनात् धूमादिमार्गस्य
सार्वत्रिकत्वाभावात् नानिष्टादिकारिपापकर्मणां चन्द्र प्राप्ति
संभवः । अत एव हि सुकृतविशेषात् स्वतस्सिद्धदिव्य देह विमानादिपरिग्रहेण
स्वर्गलोकादिकं केचित् सुकृतः प्रयाताः इति भारतादिषूच्यते
इति भावः ।। अनिष्टादिकार्यधिकरणं समाप्तम् ।।
(3.1.4) तत्स्वाभाव्यापत्त्यधिकरणम्
<3.1.22>
अथ संगतिमाह - इष्टादिकारिण इति । यथेतमनेवं चेति
पितृयाणमार्गविषय विचारस्य प्रस्तुतत्वात् तादृशमार्गघटकाकाशादिभावो
विचार्यते इति कृतात्ययाधिकरणेन साक्षात्संगतिः । अनिष्टादिकार्यधिकरणं
तु प्रसक्तमार्गस्यानिष्टादिकारिविषयत्वाभाव स्थापनार्थं प्रवृत्तमिति
प्रासंगिकम् । अनिष्टादिकारिणां कर्माभावात् पितृयाणं नास्तीत्युक्तं
अथ शरीरस्य सुखादिभोगार्थत्वात् आकाशादिशरीरेणानु भोक्तव्यफलभावात्
अनुशयिनां आकाशादिशरीरकत्वं नास्तीत्युच्यते इति च संगतिर्बोध्या ।
यथेतमनेवंचेति, यथेतमनेवं च भवतीति कृतात्यये इति सूत्रे उक्तमित्यर्थः ।
अन्यथा क्लीबनिर्देशास्वारस्यात् । द्विगुरेकवचनमितिवद्वा तथा निर्देशः ।
संशयमाह - तत्रास्येति । आकाशादिभावः = आकाशशरीरकत्वम् । आदिपदेन वाय्वादिग्रहणम् ।
तत्सादृश्यापत्ति मात्रं = पृथगभिधानानर्हत्वमात्रम् । पूर्वपक्षमाह - श्रद्धावस्थस्येति ।
अयं भावः - इष्टादिकारिणां भूतसूक्ष्मपरिष्वक्तानामेव द्युलोक प्राप्तिरित्युक्तम्
तत्र द्युलोकगमनमार्गश्च "अथ य इमे ग्रामे इत्यादिना इष्टादिकारिणः
निर्दिश्य धूममभिसंभवन्तीत्यादिना धूमरात्र्यपरपक्षदक्षिणायनषड्मासपितृलोकाकाश
चन्द्रक्रमेणोक्तः ।
अनन्तरं इष्टादि सुकृत फलानुभवार्थं एष सोमो राजा इत्यमृतमय दिव्यदेह
प्राप्तिरुक्ता
फलदान प्रवृत्त स्वर्गजनककर्म नाशे तस्मियावत्संपात मुषित्वेत्यादिना
चन्द्रमसः स्थानात् अवरोहण प्रकारश्चोक्तः । आकाशवायुधूमाभ्रमेघक्रमेणोक्तः 
तदनन्तरं प्रवर्षतीत्यादिना पूर्वोक्तः अग्नित्वेन रूपितेषु पर्जन्यादिषु
प्राणाधीननिक्षेपः तेन वर्षान्नरेतोगर्भरूपेण परिणामप्रकारः संक्षिप्तः 
तत्राकाशमित्यारभ्य मेघो भूत्वा प्रवर्षतीत्यन्तेनोक्तः आकाशादि
भावः आकाशशरीरकत्वरूपः एव । "एष सोमोराजा' इत्युपक्रमे श्रद्धावस्थस्य
सोमशरीरकत्वरूपसोमभावाभ्युपगमेन तदनुरोधादत्रापि आकाशादिशरीरकत्वस्यैव
युक्तत्वात् । नच यथेत माकाशमित्यत्र सोमो राजा भवतीत्यादिवत् आकाशो
भवतीत्यनिर्देशेन केवलाकाशप्राप्तिरेवोच्यते नत्वाकाशभावः इति वाच्यम्
उपक्रमे सोमो राजाभवतीति निर्देशस्य वायुर्भूत्वा धूमो भवतोत्याद्युपरितनस्फुटतरनिर्देशस्य
च सत्वेन तत्र सोमवाय्वादिभावस्यैव स्वीकर्तव्यतया तन्मध्येप्याकाशभाव
एव प्रतीपाद्यते इत्यवश्याभ्युपगन्तव्यत्वात् । सोमशब्दस्य सोमशरीरकत्वार्थकत्वमिववाय्वादिपदस्यापि
वाय्वादि शरीरकत्वपरत्वसिध्या तन्मध्योक्ताकाशपदस्यापि आकाश शरीरकत्वार्थस्यैव
युक्तत्वात् ।एवं प्रथमचरमयो राहुत्योः सामोराजा, पञ्चम्यामाहुतावापः
पुरुषवचसो भवन्तीति निर्देशेनेष्टादिकारिणा मनुशयिनां तत्तच्छरीरकत्वस्यैव
स्वीकर्तव्यतया तन्मध्योक्ताकाशादिभावस्यापि स्वरसतस्ततच्छरीरकत्वपरताया
एव युक्तत्वाच्च
ननु धूमात् रात्रिमित्याद्युक्तानां भूलोकात् इष्टादिकारिणः द्युलोकारोहणार्थं
पितृयाणमार्गातिवाहिकत्ववत् तस्यैवानुशयिनः द्यूलोकात् भूलोकावरोहनार्थं
पुनर्निवर्तन्तन्तेयथेतमाकाशमित्युक्तानामपि केवलमार्गातिवाहिकत्वात्अनुशयिनस्तस्य
तच्छरीरत्व शंकैऽवानुपपन्ना । अन्यथा इष्टादिकरिणः घूमरात्र्यादि
शरीरकत्व शंकाया अपि संभवात् ।तत्रापीयं शंकाऽभिप्रेतेति चेत्
न तादृशवाक्यस्य प्रथमश्रुतत्वेन प्रथमं तद्विषय शंकाऽनु पेक्षणे
बीजाभावात् । नच त तोपि प्रथमश्रुते "ये चेमे" इत्यादिवाक्ये ब्रह्मप्राप्तिमार्गनिर्वाहकत्वेनोक्ताना
मर्चिरादीनां तत्तदभिमानि देवतानामेवाति वाहिकत्वात् अर्चिरादिशरीरस्य
तत्तदभिनिदेवताधिष्टितत्वेन यथा विद्यावदधिष्टितत्वं न संभवतीति
तथैव धूमाद्रात्रिमित्याद्युक्तानां धूमाद्यभिमानिदेवतापरत्वात्
घूमादिशरीरस्य च तत्तदभिमानिदेवताधिष्ठितत्वात् नेष्टादिकर्त्रधिष्ठितत्व
संभव इति नेय माशंका तत्र प्रसरतीति वाच्यम्
अत्रापि आकाशादि शरीरकाभिमानिदेवतायाएवावरोहणे आतिवाहिकत्वेन तत्तदधिष्ठिताकाशादि
शरीरस्य अनुशय्यधिष्टितत्वासंभवस्य समानत्वेन वैषम्यासिद्धेः ।अतोऽनुशयिनामवरोहतामाकाशादि
शरीरकत्व शंकनं न योयुज्यते वर्ष व्रीह्यन्नादीनां तु अनुशयिशरीरकत्वं
शंकनं तु युक्तं तेषामातिवाहिकत्वाभावेन तत्तदभिमानिदेवतापरत्वासंभवात् 
अत एवान्याधिष्टिताधिकरेण ब्रीह्यादिभावेन जायन्त इति श्रवणेनावरोहतां
व्रीह्यादि शरीरकत्वांशंकनं कृतम् । एवं श्रद्धावस्थस्य प्रथमाग्नौ
प्राणाधीननिक्षेपे सोमशरीरकतया परिणामस्योक्तत्वेन तस्यैव तदनन्तरपर्जन्याद्यग्निष्वपि
प्रणाधीननिक्षेपे तत्तच्छरीकतया परिणामावश्यकत्वेन शंकायाः तत्र
युक्तत्वाच्चेति चेत् उच्यते, देवयानमार्गे ते
़र्चिषमभिसंभवन्तीतिवत्तेधूममभिसंभवन्ति=प्राप्तुवन्तीति श्रवणेन
धूमाद्यभिमानि देवता प्राप्तेरेवोक्त्या तत्र शंकाऽनुत्थितेः ।
अत एव देवयानमार्गे । तत्पुरुषोऽमानवः स एतान् ब्रह्म गमयति इति
अर्चिरीदीनांब्रह्मप्राप्तिहेतुत्वमुच्यते । न चा चेतनानां गमयितृत्वं
युक्तं, अतः अर्चिराद्यभिमानि देवता परमेव तत्तत्पदम् ।अतस्तत्साहचर्यात्
धूममभिसंभवन्तीत्यादावपि द्वितीयान्तधूमादि पदश्रवणेन तत्प्राप्ति
श्रवणेनच च तत्तभिमानि देवतापरत्व निश्चयश्चयुक्तः ।एवमत्राकाशं
वायुमिति द्वितीयान्तपदश्रवणेपि प्राप्त्यश्रवणात् वायुर्भूत्वा
मेधो भवतीत्याद्युपरितन स्फुटतरवाक्य पर्यालोचनया अवरोहतामनुशयिनां
तत्तच्छरीरकत्व शंका संभवः
अतो आकाशादीनां मवरोहणार्थाति वाहिकत्वनिश्चयाभावात् भगवत्संकल्पबलेन
"तत्तच्छरीरी स न्न्नयं अवरोहतिइतिअस्य वाक्यस्योपपत्तेश्च, संशयोत्यितिरितिए
एवं प्रथमाहुतिष्विवेतराहुतिष्वपि श्रद्धावस्थस्य तत्तच्छरीरकत्वेन
परिणामो युक्तःइति शंकायाः इवात्राप्येतच्छकासंभवमभिप्रेत्यैवभाष्ये
मेघो भूत्वा प्रवर्षतीत्यन्तमुपात्त्तम् । अनेन जीवस्य वर्षशरीरकत्व
मुच्यतेइति पूर्वपक्ष्याशयः वर्ष शरीरकजीवान्तरसादृश्यस्य वर्षशरीरकत्वमादाय
वक्तव्यत्वमित्यभि प्रायेण प्रवर्षवीत्युक्तेरिति ।
सिद्धान्तमाह - इति प्राप्त इति । तत्सादृश्यापत्तिरित्यर्थः इति 
स्वस्य भावइव भावः यस्य सः स्वभावः सदृश इत्यर्थः स्वभावस्य भावः=स्वाभाव्यं
सादृश्यम् तस्यापत्तिः स्वभाव्यापत्तिः । सादृश्यमेवेति भावः ।
स्वसादृश्यापत्तेरेवोपपद्यमानत्वात् श्रुतौ आकाशादि भाव प्राप्तिः
आकाशादिसादृश्यापत्तिरेवेति सूत्रार्थः । यद्वा उपपत्तेः=आकाशादि
शरीरावच्छेदेन सुखदुखादि भोगा भावोपपत्तेरित्यर्थः। एतदेवोपपादयति - सोमभावेति 
तद्वावः=सोमादिभावः सोममनुष्यादिशरीरीवच्छेदेन सुखदुःखानुभवार्थं
जीवस्य तच्छरीरकत्वं, अत्र च सुखदुःखानुभवाभावेन नाका शादिशरीरकत्वमित्यर्थः
ननूक्ताकाशादि भावापत्तिवचनस्य कागतिरित्यत्राह - तदापत्तिवचनमिति
आकाशात् भेदकाकार प्रहाणेन ततः प्रथम प्रतीत्यनर्हत्वरूपतत्सादृश्यापत्तिपरं
तद्वचनामिति भावः । ननु अवरोहतो जीवस्यानुशयिनः आकाशादि शरीरावच्छेदेनानुभाव्य
सुख दुःखाद्यभावात् आकाशभावापत्तिवचनस्यान्यथानयनं न संभवति । स्वरसतः
प्रतीयमानाकाशशरीरकत्वरूपोर्थोपपत्तये प्रयोजनस्य कल्पनीयत्वात् 
श्रुत्येकसमधिगम्यार्थे प्रयोजनविचारस्य मन्दत्वाच्च । अन्यथा
द्युलोकं गच्छतः जीवस्य गमनदशायां प्रयोजनाभावेन श्रुत्युक्तस्यापि
भूतसूक्ष्मपरिष्वंगस्यानंगीकार प्रसंगात्
इति चेत् - न - प्रतिक्षणम वरोहतां मनुशयिनां मनेकेषां आकाशादि शरीरकत्वाभ्युपगमे
सर्गाद्यकालमारभ्या प्रलयं अनुशयिभ्योन्यस्यैकैकस्याकाशाद्यभिमा
निदेवता रूपस्य शास्त्रक्लप्तत्वेन तद्विरोधापत्तेः । अतः आकाशादिशरीराभिमानिदेवता
शरीरभूता का शाधिष्ठातृत्वमनुशयिनाममुपपन्नमेवेति अभिमानि देवता
शरीरभूताकाशाद्यवच्छेदेनावरोहतां सुखा दुःखाद्यसंभवेन प्रयोजनाभावात्
तच्छरीरकत्वकल्पनमनुपपन्नमेव । एवं प्रतिक्षणमनेकानुशयिना मवरोहात्
तेषां चाकाश शरीरकत्वे एकस्मिन्नेव शरीरे अनेकभोक्तृसमवेश प्रसंगश्च 
नचेष्टापत्तिः अनुभवविरोधात्
एतेना वरोहतामेवा काशाद्यभिमानिदेवतात्वाभ्युपगमपक्षोपि निरस्तः 
तस्मात् प्रयोजनाभावात्, प्रयोजनकल्पनेऽपि अनेकभोक्तृसमावेशेनैकस्मिन्नेवक्षणे
इच्छाभेदेन परस्परविरोधात् भोगादि प्रयोजनस्य दुर्वाचत्वात्, पृथगभिलपनानर्हसंयोग
मात्र मेवावरोहतामनुशायिनामिति तादृशसंसर्ग प्रयुक्त सादृश्याभिप्रायं
तद्भावापत्तिवचनमित्येवाभ्युपेत्यमिति । अत्र श्रुतौ अभमित्यनेन
जलधारणावस्थापन्नं वस्तु उच्यते । अपो बिभर्ति इति व्युत्पत्तेःम
मेघशब्देन वर्षोन्मुखत्वावस्थापन्नं तदेवम् ।मिह सेचने इति घातोः 
अतो न पौनरुक्यशंका । पूर्वाप्रतिपन्न योगार्थस्यात्र प्रति पादनात्
एव मेव "इन्दो महेन्द्रः सुरनायको वा इत्यादावपि बोध्यमिति । यथेतमाकाशं
इत्यादौ आकाशवारव्वोः न जीव शरीरत्वं अभ्रमेघादीनां तु जीवशरीरत्वं
व्रीह्यादिवदस्ति । समष्टितत्वान्तर्गतत्वात् पर ब्रह्मशरीरत्वमात्रमेवाभ्युपेत्यं
अत एव न्यायसिद्धाञ्जने जडद्रव्यपरिच्छेदे "विवरणेपि हि तमः प्रवृतीनामपि
शरीरत्व निर्देश विरोधपरिहाराय आदिसृष्टौतु इत्यादिना समष्टितत्वानां
साक्षात्परशरीरत्वमुक्तं तेजोबन्न सृष्टि समनन्तरभाविदेवमनुष्यादिनामरूपव्याकरणमात्रे
एव अनेन जीवेन इत्यादि श्रुत्यनुरोधेन सद्वारकत्वं इति आचार्यैः
प्रतिपादितम्
योनिप्राप्तेः पूर्वमाकाश वायु धूमाभ्रमेधवृष्टि व्रीहयादिरेतस्सिक्षु
अन्यशरीरेषु संसर्गामात्रम् । इति पूर्वतनग्रन्थे अन्यशब्देः अवरोहज्जीव
प्रति योगिक भेदवत्परः सचः आकाशवाय्वोः परमात्मा अन्यत्र जीवः इति
विवेकः ।। तत्स्वाभाव्यापत्यधिकरणं समाप्तम् ।।
(3.1.5) नातिचिराधिकरणम्
<3.1.23>
एवमाकाशवायुधूमाभ्रमेघवर्ष सादृश्यरूपः तत्पृथगभिलपनानर्हत्व
लक्षणः तद्भाव अवरोहतामनुशयिनामुक्तः । प्रसंगात् अथ तेषामेवाकाशादिना
सह पृथगभिलपनानर्हसंयोगः नातिचिरकालावच्छिन्नः उत नेति विचार्य
निर्धार्यत इति संगतिः । नातिचिरं = किंचित्कालम् । अत्रातिचिरकालावच्छिन्नत्वं
तादृशसंयोगस्य सामानाधिकरण्येन नातिचिरकालावच्छिन्नत्वं तु अवच्छेदकावच्छेदेन
नियमेन नातिचिरकालावच्छिन्नत्वस्य सिद्धान्तसिद्धत्वात् । ततश्चाकाशादि
प्राप्तिः अतिचिरकालावच्छिन्नापि भवति । उत नातिचिरकालावच्छिन्नेति
वेति संशयाभिप्रायः । एतदाशयेनैव - नातिचिरं तिष्ठति उतानियमः इति भाषितम् ।
नियमहेत्वभावादनियमः इति । आकाशादिप्राप्तिः कदाचित् कस्यचित्
नातिचिरकालावच्छिन्ना कदाचिच्च कस्यचित् अतिचिरकालावच्छिन्नापि
संभवति । नातिचिरकालावच्छिन्नैवेत्यत्रातिचिरकालावच्छिन्नैवेत्यत्र
वा विशेष हेतु निर्देशाभावेन नियमासंभवात् । ननु अतो वै खलु दुर्निष्प्रपतरमिति
व्रीह्यादि भावविषयश्रुतौ व्रीह्यादितो निष्क्रमणस्य चिरकालीनत्वरूपकृच्छत्वस्य
बोधनात् तत्पूर्वकालीनाकाशादि प्राप्तौ चिरकालावच्छिन्नत्वाभाव
प्रतीत्या नानियमशंकनं युक्तमिति चेन्न - आकाशादिप्राप्ताविव व्रीह्यादिप्राप्तावपि
अनियमतश्चिरकालीनत्वस्यैव स्वरसतः प्रतिपन्नत्वेन तद्व्यावृत्त्यर्थ
चिरकालावच्छिन्नत्व नियमस्यैव तद्वाक्येन बोधनीयतया तन्नियमस्यैवाकाशादि
प्राप्तौ व्यावृत्ति संभवेन चिरकालावच्छिन्नत्वा भावमात्रा प्रतीतेः
उक्तानियमस्य तदवस्थत्वात् ।
एवं अतो वै खल्वित्यादौ उत्तरदेशसंयोगानुकूलव्यापाररूपनिष्क्रमणे
दुरित्यनेन दुःखजनकत्वरूपस्य चिरकालीनत्वरूपस्य वा कृच्छ्रत्वस्य
बोधनसंभवेपि व्रीह्यादिप्राप्तौ कृच्छ्रत्वबोधनासंभवेन तदप्रतीत्या
तत्पूर्वकालिकाकाशादिप्राप्तेः चिरकालीनत्वरूपकृच्छ्रत्वाप्रतीतिश्च ।
अतो जीवस्याकाशादौ संसर्गविशेषरूपस्थित्यात्मकावस्था मातृशरीर
प्रविष्टशुक्लावस्थावत् अनियतैवेति अतिचिरकालावच्छिन्नापि भवितुमर्हतीति ।
राद्धान्तमुपक्रमते - इति प्राप्त इति । इष्टादिकारिणां आकाशादिसादृश्यापत्तिरूप
तत्प्राप्तिः नाति चिरकालावच्छिन्ना अतो वै खल्वित्यादि श्रुत्या
व्रीह्यादि प्राप्तेः चिरकालावच्छिन्नत्व प्रतीतेः तत्पूर्वकालीनाकाशादि
प्राप्तेः तदभावरूपविशेषसिद्धेः इत्यर्थः ।कृच्छ्रनिष्क्रमणत्वाभिधानादिति।नचोत्तरदेशसंयोगानुकूलव्यापाररूपनिष्क्रमणस्य
कृच्छ्रत्व प्रतीतावपि न व्राह्यादिप्राप्तेः कृच्छ्रत्वसिद्धिः
इति वाच्यम् ।यतः तादृशव्यापाररूपनिष्क्रमणस्य कृच्छ्रत्वं चिरावस्थानोत्तर
कालीनत्वमेव । नरकात्निर्गमनमति संकटमित्युक्तौ नरके चिरा वस्थानोत्तरकालीनत्वरूप
संकटत्वस्य निर्गमने प्रतीतेः
नहि तत्र निर्गमनस्यैव कृच्छ्रत्व प्रतीतिरिति न कश्चिद्विरोधः 
ननु दुरुपपदात् निर्प्रेत्युप सर्गद्वयपूर्वकपत्लृघातोः कर्त्रर्थे
"अन्येभ्यो पिदृश्यते" इत्यनेन प्रत्यये दुर्निष्प्रपतमिति रूपं
ततः आतिशायिनिके तरप्प्रत्यये दुर्निष्प्रपततरमिति रूपम् । तथा
च दुर्निष्पपत्तरमिति कथं निर्देशः इत्यत्राह - दुर्निष्प्रपत्तरमितीति 
उक्तव्युत्पत्तिसूचनाय तदर्थमाह - दुर्निष्प्रपततरमिति । ननु अतो
वैखल्वित्यादि श्रुतेः व्रीह्यादिप्राप्तेः चिरकालावच्छिन्नत्वनियमबोधकत्वेन
तत्पूर्वकालीनाकाशादि प्राप्तौ तादृशनियमव्यावृत्रावपि अनियमव्यावृत्तिः
कथमिति - चेदुच्यते - उक्तवाक्यस्य तादृशनि यमपरत्वाभावात्
दुर्निष्प्रपतरमिति विषयविशेषे दुर्निष्प्रपततरत्वं हि अभिहितं
तेनेतरत्र दुष्प्रपततरत्वनिषेधेन सुप्रपततरत्वमवगम्यते । न चाकाशादिप्राप्ताविव
व्रीह्यादिप्राप्तावप्यनियतश्चिरकालवच्छिन्नत्वप्रतीत्या तद्वव्यावृत्त्यै
तन्नियमपरत्वमेव तस्य वाक्यस्यावश्यकमिति वाच्यम् ।आकाशादि प्राप्तावेवानियमतश्चिरकालावच्छिन्नत्वे
एव विवादात् तन्न्यायेन व्रीह्यादि प्राप्तौ अनियमावस्थाप्राप्तेरसंभवात्
आकाशादिप्राप्तावेव हि संप्रति संशय्यते । तस्मात् आकाशप्राप्ति
बोधक वाक्य प्रभृति व्रीह्यादि प्राप्त्यन्तवाक्यपरामर्शे व्रीह्यादिप्राप्तौ
विशेषवचनसत्वेन तेनचापाततः व्रीह्यादिप्राप्तौ चिराकालावच्छिन्नत्व
प्रतीत्या तत्पूर्वकालीन प्राप्तिषु तदभाव सिध्या नानियमस्याप्यवकाशः
इति दिक् ।
अत्र न चिरेणेत्यनिर्देश्य नातिचिरेणेति निर्देशात् आकाशादौ किं चिद्विलम्बः
व्रीह्यादौ त्वतिविलम्बः इति सूचितम् ।। नातिचिराधिकरणं समाप्तम् ।।
(3.1.6) अन्याधिष्ठिताधिकरणम्
<3.1.24>
अथोत्तराधिकरणविषयवाक्यमाह - अवरोहन्त इति । अनेन
यथेतं आकाशमित्याद्युक्ताकाशप्राप्तेः तत्संसर्गकृततत्सादृश्यापत्ति
रूपत्वस्थापनानन्तरं तद्वद् व्रीह्यिवाः इत्यादिव्रीह्यादिजन्मवचनस्यापि
न व्रीह्यादि शरीरकत्वपरता किंतु तत्संसर्गमात्रपरतैवेति प्रतिपाद्यत
इति सूचिता संगतिः । नातिचिराधिकरणं तु प्रासंगिकमिति बोध्यम् ।
संशयमाह - ते किमिति । अत्र व्रीहियवा जायन्ते इत्यनेन व्रीह्यादि
भावः अवरोहतामनुशयिनामुक्तः । स च किं व्रीह्यादिशरीरकत्वरूपः
उत जीवान्तराधिष्ठितव्रीह्यादिषु संश्लेषमात्ररूपः
व्रीह्यादिशरीरकत्वे व्रीह्यादिशरीरावच्छेदेन भोगावश्यकत्वेन
तत्काले एव भोक्तृत्वमनुशयिनां अन्यथा तु स्थूलभूत परिष्वंगाभावेन
योनिप्राप्त्यनन्तरमेवेति संशयतात्पर्यम् । नन्वाकाशादि भावरूपाकाशादि
प्राप्तेः आकाशशरीरकत्वनिषेधेन केवलतत्सर्गमात्रपरत्वेन पूर्वं
निर्णीतत्वात् तेनैव नयेन व्रीह्यादि भावस्याप्युपपत्ति संभवात्
शंकैव नोत्पतुमर्हति । अवरोहतामनुशयिनां व्रीह्यादि शरीरहेतुभूत
कर्मान्तराभावेन तदवच्छेदेन सुखदुःखाद्युपभोगरूपप्रयोजनाभावात्
न तत्तच्छरीरकत्वमिति वक्ष्यमाण समाधेः अनधिकत्वाच्चेत्या शंका
मर्थतः परिहरन् पूर्वपक्षयुक्तिमाह - जायन्त इति वचनादिति
यद्यपि देवोभूत्वा मनुष्यो भूत्वेत्यादौ देवादि शरीरकत्वस्येव वायुर्भूत्वा
घूमो भवति घूमो भूत्वा इत्यादावपि वाय्वादिशरीरकत्वस्यैव प्रतीति 
एवं देवो जायते मनुष्यो जायते इत्यादौ देवादि शरीरकत्वस्येव व्रीहियवा
जायन्त इत्यत्रापि व्रीह्यादि शरीरकत्वस्यैव प्रतीतिरिति न वैलक्षण्यं,
अथापि तत्राभिमानि देवताधिष्ठिताकाशाद्यवच्छेदेनावरोहतामनुशयिनां
सुखदुःखाद्युपभोगस्योपलम्भविरोधात् न तत्तच्छरीरकत्वं युक्तं अत्र
तु वर्षावस्थानन्तरं तेषां भूलोकप्राप्त्या व्रीह्यादिशरीरकत्वं
तत्प्रयुक्तभोगश्च युक्तः । नहि वेदान्तविद्भिः स्थावरणां नैरात्म्यमिष्यते,
नापि आकाशाद्यभिमानिदेवताया इव व्रीहिशरीर जीवस्य सृष्टिमारभ्या
ऽऽप्रलयं एकत्वमिष्यते । अतः अवरोहतां आकाशाद्यभिमानिदेवतात्वाभ्युपगमासंभवस्येवात्र
तदसंभवस्यानुपपत्तेः औपचारिकत्वकल्पनाहेतुविरहेण जायन्त इति यथाश्रुतार्थ
परित्यागे बाधकाभावेन च संशयोथितिरिति न कश्चिद्दोषः ।
राद्धान्तमाह - इति प्राप्ते उच्यत इति । अभिलापादित्यस्य पूर्ववदिति
पदस्वारस्येन केवल तद्भावाभिलादित्यर्थः उक्तः । कर्माभिलापं विना
तद्भावमात्राभिलापादित्यर्थः । नन्वस्तु कर्माभिलापाभावःअथापि जायन्ते
इति वचनेन तच्छरीरकत्वप्रतीत्या तद्धेतुकर्मसंबन्धः आक्षिप्तो भवतीत्यत्राह - यत्रहीति।अयं भावः
=ब्राह्मणयोनिं सूकरयोनि मित्यादिनैव शरीरप्राप्ते रुक्त्या रमणीयचरणाः
कपूयचरणाः इति कर्मसंबन्धनिर्देशः किमर्थः इति चेत् शरीर संबन्ध
प्रतिपादन मुखेन भोक्तृत्वमस्तीति सूचनार्थमिति वक्तव्यम् । तथा
च यद्यत्रापि भोक्तृत्व मभिप्रेतं स्यात् अवश्यं कर्मसंबन्धो
ऽभिलभ्येतैव । अतस्तदभावेन भोक्तृत्वस्यानभिप्रेत्वावगमेन तदवच्छेद
शरीर संबन्धो नात्र विवक्षितः इति प्रतीयत इति । नन्वेकत्र शरीर
संबन्धकर्म संबन्धयो बोधनेनान्यत्र शरीर संबन्धमात्र बोधनेऽपि
कर्म संबन्धः आक्षिप्तो भवतीत्याशयेनै व तदनुक्तिरिति किं न स्यादित्यत्राक्षेपासंभव
मुखेन परिहारमाह - फल प्रदानइति । किमत्र इष्टादिकर्म आक्षिप्यते 
उत ब्राह्मणयोन्यादिविशेष प्राप्ति हेतुभूतं कर्म । न तावदाद्यः
पक्षः । तादृशकर्मणः स्वर्गोप भोग्यफलकत्वेन स्वर्गोपभोगादेव नाशात् 
यावत्संपातमुषित्वेति ह्युच्यते । नान्त्यः योनिविशेषप्राप्त्यर्थकर्मणः
तदर्थत्वेन व्रीह्यादि शरीरकत्वरूप फलाजनकत्वात् अत एव हि रमणीय
चरणा इत्यनेन तत्कर्म अभिलप्यते
अतः स्वर्गादि फलदान प्रवृत्तं प्रारब्धं कर्म नष्टं योनिविशेषप्राप्ति
हेतुभूतं कर्म च नारब्धमिति न कर्माक्षेप संभवः इति । ननूभयविघमपि
कर्म नाक्षिप्यते अनुपपत्तेः परंतु व्रीह्यादि स्थावर शरीरित्वापादक
मन्य देवकर्मेत्यत्राह - मध्ये कर्मान्तराभावाच्चेति। मध्ये=आकाशादिप्राप्तेः
मनुष्यजन्म प्राप्तेश्च मध्ये इत्यर्थः । व्रीह्यादि शरीरकत्व प्रापककर्माभावादिति
भावः । ननु अन्याधिष्ठित व्रीह्यादि संश्लेषमात्रवादिनां भवतामपि
मते स संश्लेषः निर्हेतुकः सहे तुको वा । आद्ये अपसिद्धान्तः ।
व्रीह्यादिशरीरकत्वस्यापि तथात्वा पत्तिश्च
अन्त्ये स हेतुः कः । संश्लेष जनकं कर्मान्यदिति चेत् कथं कर्मान्तराभावः 
आस्तां च व्रीह्यादि शरीरजनकत्वमेव तस्य इति चेत् उच्यते मध्ये
व्रीह्यादि शरीरकत्व प्राप्ति हेतु भूतं कर्म तु नाभ्युपेयते ।
मनुष्यादिजन्महेतुभूतस्यैव कर्मणः तथात्वसंपादनाय तदुपयोगिव्रीह्यादि
संश्लेषजनकत्वमात्रं त्वनुपपत्तिबलात् स्वीक्रियते, ननु तस्यैव
व्रीह्यादि शरीरकत्व हेतुत्वमपि प्रमाणाभावात् ।अन्यथाहि श्रुतिः
मेघो भूत्वा प्रवर्षतीन्यन्तरमेव रमणीय चरणाः इति निरदेक्ष्यत ।
अतः उत्तरत्र विषयविशेषे कर्मसंबन्धस्य स्पष्टमुक्तत्वात् तत्पूर्वतनविषयेषु
यावत्संपातमुषित्वेत्यनन्तरं प्रतिपादितेषु तत्तच्छरीरकत्वापादककर्म
संबन्धाभाव प्रतीत्या अनारब्धकर्मणएव तज्जनिष्यमाणशरीरविशेष प्राप्ति
हेतुत्वोप योग सिध्यै ततत्संश्लेषमात्र हेतुत्वाभ्युपगम एव युक्ततर इति
तस्मादन्याधिष्टि व्रीह्यादि शरीर संश्लेष मात्र मेवानुशयिनां
व्रीह्यादीनां लवनदशायां तु तच्छरीरिभूतात् जीवाः अपसर्पन्ति ।
अतः लवन शोषणपेषणपचनाभ्यवहाराद्यवस्थासु न तेषामनुवृत्तिः तत्संश्लिष्ट
जीवानामेवेवानुवृत्तिरिति सिद्धम् ।।
<3.1.25>
जन्म इतीति । अस्य नैतदस्तीति पूर्वेणान्वयः।कुतो नेत्यत्राह - भोक्तृत्वेति
हेतुसद्भावमेव विवृणोति - स्वर्गेति।पापमिश्रमिति । अशुद्धशब्दः
अशुद्धियुक्तवाची । अशुद्धिश्च पापमेवेति भावः । ननु विरुद्धमिदं
यत् स्वर्गाद्यभ्युदय फलकमिष्टादिकर्म, तदेव पाप मिश्रं चेति, तत्राह - अग्नीषामीयादीति।
किं तत इत्यत्राह - हिंसा चेति । उत्सर्गापवादन्याय प्रवृत्तिमाशंक्य
निषेधति - न चेति । अत्रेति । न हिंस्यादित्यनेन हिंसात्वावच्छेदेन
बलवदनिष्टाननुबन्धित्वाभावरूपबलवदनिष्टानुबन्धित्वबोधने अग्नीषोमीयादि
श्रुतिविहिताग्नीषोमीयहिंसायाः अपि बलवदनिष्टानुबन्धित्वप्रसंगेन
अग्नीषोमीयं पशुमालभेत इति श्रुतिबोधितस्य तादृशहिंसायां बलवदनिष्टाननु
बन्धित्वस्य बाधप्रसंगः ।
अतः न हिंस्यादित्यनेन विहितहिंसाव्यतिरिक्तहिंसात्वावच्छेदेनैव
बलवदनिष्ठानुबन्धित्वंबोध्यते इति स्वीकर्तव्यम् । अन्यथा हिंसानिषेध
शास्त्राननुष्ठान गर्भ विहित हिंसानुष्ठानपरिग्रहरूपविरोधस्यापरिहारात्अ
अतः उत्सर्गापवादन्यायेनैव विरोध शान्तिः कर्तव्येति शंकाशयः ।
भिन्नविषयत्वादिति । व्याप्यधर्मावच्छिन्न विधिव्यापकधर्मा वच्छिन्ननिषेध
सत्वस्थले एवहि उत्सर्गापवादन्यायस्य प्रवृत्तिः । अत्र च निषेध
शास्त्रं प्रत्यवाय फलविषयं पशुमालभेत इति तु हिंसायाः क्रतूपकारकत्वविषयम् 
यदि तु वाक्यद्वयस्यापि प्रत्यवायफलत्व तदभावपरत्वं स्यात् तदा
विरोधो युक्तः
तत् यदि अग्नीषोमीयमित्यस्य हिंसाविशेष विधायकत्वं स्यात् तदा
हिंसा विशेषस्य प्रत्यवाय फलकत्वाभावः सिध्येत् । केवलयागविधायक
त्वस्यैव स्वीकारात् । अतो भिन्नविषयत्वात् क्षीरं पित्तोपहृतस्य
रक्षकं, प्रमेहोपहतस्यतु बाधकमित्यादाविव नात्र विरोधः इति न तन्त्याय
प्रवृत्तिरिति ।
ननु आलम्भः स्पर्शहिंसयोरिति आङ्पूर्वलभ धातोरन्यार्थकत्वेपि यागपरत्वार्थं
लक्षणायाः आवश्यकतया तत्र च केवलयागे लक्षणामनभ्युपगम्य हिंसापूर्वकत्वविशिष्टयागे
लक्षणास्वीकारात् हिंसायां यागेच अग्नीषोमीयपशुकर्मकत्वस्यान्वयात्
अग्नीषोभीयपशुकर्मक यागस्येव अग्नीषोमीय पशुकर्मकहिसायाः अपि विधेयत्वमस्तीति
अस्यैववाक्यस्य प्रत्यवाय फलत्वाभावविषयत्व सिध्या विरोधस्य सूपपादत्वेन
तादृशन्यायप्रवृत्तिः युक्तैवेति चेन्न, अग्नीषोमीयपशुकर्मकत्वस्य
हिंसापूर्वकत्वविशिष्टयोगेऽन्वयेपि विशेषणीभूत हिंसायां अन्ययाभ्युपगमेपि
च विशिष्टस्य आलभेत इत्यनेनोक्तस्य अग्नीषोमीयपशुकर्मकत्वविशिष्टहिंसा
पूर्वकत्वविशिष्ट यागस्य विधेयत्वासंभवात्
अग्नीषोमीयपशुहिंसायाः विधेयत्वसिध्यर्थं हि विशिष्टलक्षणा स्वीकृता 
अथापि तादृशपशुकर्मकहिंसायां बलवदनिष्टाननुबन्धित्वरूपविध्यर्थस्य
बाधेन विध्यर्थानन्वयेन विधेयत्वानुपत्तेः असति बाधके एव विशिष्टान्वयिनः
विशेषणेऽप्यन्वयात् । तत्र बाधश्च नहि स्यादित्यनेन बलवदनिष्ठाननुबन्धित्वाभाव
बोधनात् । नहि "नहिंस्यादित्यस्य विहितहिंसाव्यतिरिक्तहिंसायाः
अनिष्टसाधनताबोधकत्वं अन्योन्याश्रयात् । अग्नीषामीयमित्यादेर्विध्यर्थान्वयाबाधेन
विशिष्टविधित्वे सिद्धे न हिंस्यादित्यस्य विहितव्यतिरिक्तविषयत्वं
तस्य विहितव्यतिरिक्तविषयत्व सिद्धावस्यवशेषणान्वया बाधेन विशिष्टविषयत्व
सिद्धिरिति
तस्मात् सवर्थापि उत्सर्गापवादन्यायस्य प्रकृते न प्रवृत्तिरिति 
नन्वेवं सति उत्सर्गापवादन्यायस्य कुत्रापि न प्रवृत्तिः स्यात्
अभिन्नविषयत्वेन विरोधोपपादने अन्योन्याश्रयात् भिन्नविषयत्वे च
विरोधाभावादिति चेन्न पदाहवनीयस्थले एव तत्प्रवृत्तेः । तत्रहि
एकहोमविषयवाक्यद्वये अन्यतराननुष्ठानगर्भान्यतरपरिग्रहविरोधो जागरूकः 
नहि तत्रान्योन्याश्रय प्रसक्तिः । श्रुतार्थोपपत्तये अन्यतरपरिग्रहे
अन्यतराननुष्ठानस्यावश्यकत्वेन सामान्यविधेः विशेषव्यतिरिक्तविषयकतया
संकोचस्यावश्यकत्वात् । प्रकृतेतु अग्नीषोमीयपशुकर्मकयागमात्रस्य
विधेयत्वाभ्युपगमे विरोधाभावात् एकविषयत्वेन विरोधसंपादनाय आङ्पूर्वकलभघातो
विशिष्टार्थकत्वमभ्युपगम्य विशिष्टस्य विधेयत्वं च स्वीकृत्य अग्नीषोमीयपशुकर्मकहिंसाया
अपि विधेयत्वसिध्यै तत्रापि विध्यर्थान्वयस्वीकारात् न हिं स्यात्
इत्यनेन विध्यर्थान्वया प्रसक्तेः तत्प्रसक्यर्थं निषेधस्य संकोचकरणमप्रामाणिकमेव 
नहि निषेध संकोचकरणाय विशिष्ट विधित्वश्रयणं युक्तं, तदा उभयाश्रयस्य
मिथस्सापेक्षत्वेन मिथः संश्रयस्य जागरूकत्वात् । एवं सोमपानविधित
दुच्छिष्टनिषधस्थलेपि उत्सर्गापवादन्यायस्य प्रवृत्तिः सुशका - एकत्रोच्छिष्टस्य
निषिद्धत्वं अपरत्र तस्य विधेयत्वं च बोधयत इति उच्छिष्टदोष तदभावपरत्वेन
विरोधादुभयशास्त्रयोः । तस्मात् तन्नयायस्यान्यत्र संभवेपि नात्र
तत्संभव इति इष्टादिकर्मणः पापमिश्रत्वं युक्तमेवेति ।।
एवं अग्नीषोमीयपशुहिंसास्थले भाट्टोक्तस्य मृषावाद्यभिमतस्य चोत्सर्गापवादन्यायस्या
प्रवृत्तिमुपपद्य तत्रोवोक्त दूषण परिहारत्वेन प्राभाकरोक्तं परिहारमपि
दूषयितुमुपन्यस्यति - अथोच्येत इति । तस्य = निषेधविधेः । रागप्राप्तहिंसा
निषिध्यत इति हि भवतां मतं अग्नीषोमीयादिस्थलेपि पशुहिंसा रागप्राप्तैवेति
न किंचिद्वैलक्षण्यमित्याशयेन दूषयति - नैवमित्यादिना । रागप्राप्तत्वमेवोपपादयति - स्वर्गकामइति 
राग प्राप्तत्वव्यक्त्यै कामिनः इत्युक्तम् । ननूभयत्र रागप्राप्तत्वेपि
शास्त्रीयहिंसायां फलभूतस्वर्गजनकयागाद्युपकारकत्वस्य प्रमाण
प्राप्तत्वेन वैलक्षण्यमित्यत्राह - अग्नीषोमीयादिष्वपीति । अग्नीषोमीयादि
संज्ञपनेष्वित्यर्थः । तेषां = संज्ञपनानामित्यर्थः । प्रमाणप्राप्तत्वमपि
उभयत्राविशिष्टमिति भावः ।
ननु फलरागं विनापि नित्यकर्मसु प्रवृत्ति दर्शनात् तादृशकर्मोपकारकनित्यहिंसायाः
संवत्सरपश्वालम्भनरूपायाः दोषत्वाभावेन न हिंस्यादित्यत्रोसर्गापवादन्यायस्य
प्रवृत्तिरस्त्येवेत्यत्राह - तथेति। सर्ववर्णानां स्वधर्मानुष्ठाने
परमपरिमितं सुखमित्यापस्तम्बसूत्रम् । तथा च नित्यकर्मणामपि अपरिमित
सुखरूपफलजनकत्वेन तत्रापि प्रवृत्तेः राग प्राप्तत्वात् नित्यहिंसापि
हिंसैवेति भावः । वस्तुतः नित्यकर्मानुष्ठाने प्रत्यवाय परिहारस्य
फलत्वेन राग प्राप्तेरेव तत्रापि प्रवृत्तिरिति बोध्यम् । नन्वस्तु
इष्टादीनामशुद्धियुक्तत्वं तावताअवरोहतां व्रीह्यादिशरीरकत्वं किमायातमित्याशंकां
परिहरन् पूर्वपक्षमुपसंहरति - अत इति ।
अतः उक्तोपपादनात् । ननु पापमिश्रेष्टाद्यनुष्ठाने अवरोहणसमये व्रीह्यादिशरीरकत्वमेवेप्यत्रको
निर्बन्धः इत्यत्राह - स्थावरभावं चेति । शरीरजैरिति । वाचिकैः पक्षिमृगतां
मानसैरन्त्यजातितामिति पूर्वार्धम् । अत्रवाचिक मानसकायिकभेदेन
कृतपापानां विशिष्यतत्तत्फलस्योक्ततया पशुहिंसादि पापकर्मणः शरीरजत्वात्
व्रीह्यादिशरीरकत्वरूपस्थावरभाव एव युक्तः इति भावः ।।एवमुपपादितं
सांख्यमतं निरस्यति - तन्नेति। स्वर्गलोकप्राप्तीति । पशोरित्यादिः 
ननूक्तपशुहिंसायाः पशोः स्वर्गलोकप्राप्ति हेतुत्वेपि तस्याः
दुःखजनकव्यापाररूपत्वेन हिंसात्वमप्यावश्यकमेवेत्यत्राह - अतिशयितेति ।
ननूक्तव्यापारस्यैवाहिंसात्वे किं प्रमाणमित्यत्राह - तथा चेति ।
नेति । हे पशो अभिमन्त्रणपूर्वकं क्रत्वर्थं हन्यमानस्य तव नैतन्मरणम् 
नापि हिंसा । रिङ् क्षये इति धातुः । शोभनैः मार्गैः देवान्प्राप्त्स्यसि
पापिनामप्राप्यः सुकृतिनां प्राप्यश्चयो लोकः तत्र सविता देवस्त्वां
प्रापयतु इति श्रुतेरर्थः । अत्र चाहिंसात्वस्य कण्ठोक्त्या बलबद्धिताजनकतीव्र
वेदनाजनकव्यापारस्यैव हिंसालक्षणत्वावश्यकतया अतिशयिताभ्युदयसाधनभूतस्य
अत्यल्पदुःखदस्य व्यापारस्याहिंसात्वं श्रुतिसिद्धमेवेति भावः ।
एवं हिंसालक्षणस्याऽस्थेयत्वे लोकसंमतिमप्याह - चिकित्सकं चेति । अन्यथा
चिकित्सकव्यापारस्यापि
हिंसात्वापत्त्या अनुभवसिद्धं तत्पूजनमेव न घटेत प्रत्युत तत्ताडनमेव
च सिध्येदिति भावः । ननूक्तरीत्या उक्तपशुहिंसायाः दोषत्वाभावे
इतिहासपुराणादिषु पिण्डपश्वादिकल्पन कथनस्य का गतिः । साक्षात्
पशुहिंसाया एवादुष्टायाः करणसंभवात् इति चेन्न कृतादिकालविशेषे
शुद्धयाजिप्रभृत्यधिकारिविषये तादृशव्यावस्थायास्तत्रोक्तत्वेन
तादृशाचारस्य कालान्तरे अधिकार्यन्तरेषु प्रसक्त्यनवकाशात् ।एवमुक्तहिंसास्थले
उत्सर्गापवादन्यायपरित्यागे शरदि पशुमालभेत इत्यादिनित्यहिंसैव
न सिध्येत्
तत्र हिंसाया नित्यप्राप्तत्वेन रागजन्यत्वाभावात् रागजन्यत्वे
हि भवतामग्नीषोनीय पशुहिंसाया इवाहिंसात्वसिध्योत्सर्गाप वादन्यायस्याप्रवृत्तावपि
न क्षतिरिति वक्तुं शक्यम् । ततश्चाग्नीषोमयपशुकर्मकयागस्येवा निष्टजननसमर्थ
हिंसान्वितत्वेन नित्यहिंसायाः अननुष्ठानलक्षणाप्रामाण्यपराहतत्व
प्रसक्तिः । ननु तत्रापि सर्व धर्माणां स्वधर्मानुष्ठाने परमपरिमितं
सुखमित्यादि सुखप्राप्तिवचनात् रागत एव प्रवृत्तिरिति तत्रापि हिंसायाः
रागजन्यत्वमविशिष्टमेवेति चेन्न - तथा सति नित्यकाम्यविभागस्यैव लोपप्रसक्तेः
एतेन स्वधर्मानुष्ठानस्य प्रत्यवायफलकत्वेन नित्यहिंसायां रागतः प्रवृत्तिरिति
पक्षोऽपि निरस्तः । प्रत्यवायफलकत्वेपि भगवत्प्रीत्यैकप्रयोजनतया तदनुष्ठानात्
रागतः प्रवृत्तेर्दुर्वचत्वात् । न च पिष्टपश्वादिकल्पनेन नित्यहिंसास्वरूपसिद्धिरिति
नात्रोत्सर्गापवादन्यायस्यावश्यकतेति वाच्यम् । तस्याधिकारिकालविशेषनियतत्वस्योक्तत्वात् 
अनियतत्वेपि पिष्टादिपेषणदेरपि पंचसूना गृहस्थस्य वर्तन्तेऽहरहस्तथा
खण्डनी पेषणी इत्यादिभिः हिंसात्वकथनात् तस्याश्च रागतः प्राप्तेरेव
वक्तव्यतया तदनुष्ठानानुपपत्तेस्तदवस्थत्वात् । ननु उत्सर्गापवादन्यायाभ्युपगमेपि
अग्नीषोमीय पशुहिंसायाः निषिद्धत्वमपि स्वीकर्तव्यमेव ।
अन्यथा सामान्यतो निषिद्धस्यानृतकथनस्य विवाहादानुमतस्योस्सर्गापवाद
प्रवृत्तौ अदुष्टत्वसिद्धे" अनाक्रोश्यमाक्रुश्यानृतं वोक्त्वा त्रिरात्रमक्षारलवणभोजन
मिति विहितानृतकथनप्रायश्चितस्यानुपपन्नत्वापातात् । तत्र हि विवाहादौ
विहितस्याप्यनृतकथनस्य तत्प्रायश्चित्तविधानात् निषिद्धत्वमवगम्यते
इति चेत् - सत्यं - तत्र हि प्रायश्चित्तविधानान्यथानुपत्तिबलात् निषिद्धत्वाश्रयणं
अत्र तु विहितहिंसाकरणस्य प्रायश्चित्ताविधानान्न तत्समत्वाश्रयणं
युक्तम् । अगतिकत्व तदभावाभ्यां वैषम्यात् । वस्तुत स्तत्रविहितानृत
कथने दोषसद्भावेन न प्रायश्चित्तविधानं
किंतु जातेष्टिवत् नैमित्तिकमेव प्रायश्चित्ते विधीयते । अतः पुत्रजननवत्
निमित्तमात्रमेवानृतकथनमिति न विधिविषयानृतकथनस्य निषेधविषयत्व
संभवः इति । अतः उत्सर्गापवादन्यायस्य नित्यहिंसास्थले भवतामपि
परित्यागासंभवात् न हिंस्यादित्यस्य विहितव्यतिरिक्तविषयतयैव संकोचावश्यकत्वात्
तत एव अग्नीषोमीयादिहिंसायाः निषेधाविषयत्वमिति नेष्टादि कर्मणः
अशुद्धिमिश्रत्वमिति । नच भिन्नविषयत्वेन तन्त्यायाप्रवृत्तिः शक्य
शंकाः तथा सति शरदि पशुमालभेत इत्यादिनित्याहिंसा स्थलेपि पश्वलंभनस्य
क्रतूपकारत्वेन भिन्नविषयत्वापत्त्या तत्राप्यप्रवृत्त्यापत्तेः
ननु सुहुद्भावेन पृच्छामः । अत्रोत्सर्गापवादन्यायप्रवृत्त्यै कथमेकविषयत्वोपपादनमिति?
श्रणु उत्सर्गापवादन्यायोहि विरोधपरिहाराय सामान्यशब्दस्योपात्तविशेष
व्यतिरिक्तविषये संकोचरूपः । तत्राग्नीषोमोयमित्यादिना अग्नीषोमीय
यागस्य विधानात् तस्य चाग्नीषोमीयपशुकर्मकहिंसांविनाऽसंभवात् तस्याः
अपि विहितत्वापत्या सर्वभूतहिंसानिषेधेन सहास्य विरोधात् तादृशनिषेधस्याग्नीषोमीय
पशुहिंसाव्यतिरिक्तविषयकतया संकोचः सिध्यति । भवदुक्तंतु व्याप्यधर्मावच्छिन्नविधि
व्यापकधर्मावच्छिन्न निषेधस्थले एवतन्न्याय प्रवृत्तिरिति नैव युक्तं
पदाहवनीयस्थले न्यायाप्रवृत्ति प्रसंगात् । तत्रहि होमसामान्यस्याहवनीयस्थानकर्तव्यत्वं
बोध्यते एकेनवाक्येन । अन्येन च पदस्थानकर्तव्यत्वं तत्रैकशास्त्रानुष्ठाने
अन्यशास्त्रस्य परित्यागाद्विरोधः दुष्परिहरः अतः आहवनीयहोमस्य
पदहोमव्यतिरिक्तविषयतया संकोचः क्रियते । न हितत्र निषेधः श्रूयते 
तस्मादेवमुत्सर्गापवादन्यामाभ्युपगमे न किंचिद् कस्यचिदपि बाधकम्
वस्तुतः उक्तहिंसास्थले अस्माकं तन्न्यायाप्रवृत्तावपि न किंचित्बाधकम् 
पशुहिंसायाः हिंसात्वा संभवस्य स्थापितत्वेन न हिं स्यादिति निषेधस्य
विहित व्यतिरिक्त विषय तया संकोचानपेक्षणात् । भवतां तु हिंसात्वाभ्युपगमात्
अग्नीषोमीयहिंसायाइव नित्यहिंसायाः अपिराग प्राप्तत्वेन हिंसात्वकण्ठोक्यां
च हिंसात्वात् तादृशन्याय परित्यागेच नित्यकर्मानुष्ठानादिकमेव
न सेत्स्यतीति महदसामञ्जस्यमित्यलं विस्तरेण ।।
<3.1.26>
अनन्तरसूत्रोक्तं परमसाध्येन योजयति - इतश्चेति । एतत्सूत्रोक्तस्य
व्रीह्यादि जन्मवचनौप चारिकत्वे कथं हेतुत्वमिति शंकां परिहरन्
तद्भूय एव भवतीत्युक्तस्य अनुशयिनां रे तस्सिक्पुरुषभावस्य रेतस्सिक्पुरुष
शरीरकत्वरूपत्वासंभवस्य प्रत्यक्षसिद्धत्वात् तत्स्वाभाव्यापत्तिरुपपत्तेरिति
सूत्र सिद्धन्यायेनैव तत्संसर्गमात्र परतायाः सिद्धत्वाच्च तत्साधनमात्र
परतया सूत्र प्रवृत्तेर स्वारस्यं मनसिनिघाय दृष्टान्तपरतया व्याचष्टे - व्रीह्यादिभाववचनानन्तरमिति।
अनन्तरमित्यनेन सूत्रस्थाथ शब्दो विवृतः । भूयः = पश्चात् स इत्यध्याहार्य
इष्टादिकरीति तदर्थः ।
तद्भवति रेतस्सिक् भवतीत्यर्थः । अत्रोक्त रेतस्सिक् भावः उपचरितः एवासंभवात्
तद्वदेव व्रीह्यादिजन्मवचनमपि । औपचारिकप्रकरणस्याविच्छिन्नत्वादिति भावः ।।
<3.1.27>
उत्तरसूत्रार्थमाह - योनिप्राप्तेरिति । योषिद्योनिप्राप्तेरित्यर्थकम् ।
तत्रानुक्तमप्यभिप्रेतं हेतुमाह - तत्रैवेति । एतत्सूत्रोक्तार्थस्य
अन्याधिष्ठित व्रीह्यादि शरीरेणानुशयिनां संश्लेषमात्रमेव व्रीह्यादिभावः
इत्येतावतोक्तार्थेन सह संबन्धमाह - ततः प्रागिति । योषिद्योनिप्राप्त्यनन्तरमेव
सुखदुःखाद्युपभोगात् ततः पूर्वं तदभावेन तत्तच्छरीरकत्वकल्पनमयुक्तमिति
तत्तद्योगमात्रमेव विवक्षणीयमिति एतत्सूत्रतात्पर्यमिति भावः ।
इदमत्रतत्वं - इष्टादिकारी घूमादिमार्गेण अग्नित्वरूपितद्युलोकं प्राप्यामृतमयदिव्यदेहं
लब्ध्वा स्वर्गसुखमनुभूय तेन तादृशकर्मनाशे आकाशादि क्रमेणान्याधिष्टिताकाशादि
संसृष्टस्सन्नन्वारुह्य अग्नित्वरूपितपर्जन्य पृथिवीपुरुषान् क्रमेण
प्राप्य तत्र तत्रान्याधिष्टित वर्ष व्रीह्यादिलक्षणान्नरेतस्संश्लिष्टः
अग्नित्वरूपितयोषिद्योनिं प्राप्य स्वसंबन्द्धभूतसूक्ष्माणां प्रारब्धकर्मवशात्
ब्राह्मणादिशरीररूपेण परिणामेनार्भकात्मकतत्तच्छरीरीसन् भवति
तत्र प्रथमचरमयो रेवाहुत्योः देहवत्वम् । मध्ये सर्वत्र अन्यधिष्ठित
तत्तच्छरीर संश्लेषमात्रमेव । तत्र श्रद्धावस्थस्य प्रथमाहुत्यनन्तरं
अमृतमयदेहविशिष्टतया परिणामस्य चरमाहुत्यनन्तरं ब्राह्मण्यादिशरीर
विशिष्टतया परिणामस्यचोक्तत्वात् मध्ये तदुपादानभूतभूतसूक्ष्माणामप्यनुवृत्ति
सिध्या तत्तच्छरीर संश्लिष्टतेष्यत इति । संसरतो जीवस्य तापवत्व
बोधनाय पंचानामग्नित्वेन रूपणम् ।। समाप्तमन्याधिष्ठिताधिकरणम् ।।
