(अथ द्वादशाध्यायः प्रारभ्यते)।
तन्त्रं द्वयोद्देशकत्वादेकादश उदीरितम् ।
प्रसङ्गोऽन्योद्देशकत्वाज्जघन्यः सन्नथोच्यते ।। 1 ।।
'अभ्यर्हितं पूर्वम्' इति न्यायमाश्रित्य तन्त्रप्रसङ््गप्रतिपादकयोरेकादशद्वादशाध्याययोः पूर्वोत्तरभाव उपपादितः। तन्त्रप्रसङ्गयोर्लक्षणभेदोऽप्यनेन सूचितो भवति। उभयोद्देशेन सकृदनुष्ठानं तन्त्रम्, अन्योद्देशेनान्यदीयस्यापि सहानुष्ठानं प्रसङ्गः, इति तद्भेदः ।। 1 ।।
(प्रथमे- अग्नीषोमीयप्रयाजादिभिः पुरोडाशस्योपकारा-
धिकरणे सूत्राणि 1-6)।
तन्त्रिसमवाये चोदनातः समानानामेकतन्त्रत्वम-
तुल्येषु तु भेदः स्याद्विधिप्रक्रमतादर्थ्यात् तादर्थ्यं
श्रुतिकालनिर्देशात् ।। 1 ।। गुणकालविकाराच्च
तन्त्रभेदः स्यात् ।। 2 ।। तन्त्रमध्ये विधानाद्वा
मुख्यतन्त्रेण सिद्धिः स्यात्तन्त्रार्थस्याविशिष्टत्वात्
।। 3 ।। विकाराच्च न भेदः स्यादर्थस्याविकृतत्वात्
।। 4 ।। एकेषां चाशक्यत्वात् ।। 5 ।। एकाग्निवच्च
दर्शनम् ।। 6 ।।
तस्य प्रसङ्गस्य प्रतिपादके द्वादशाध्याये प्रथमपादस्य प्रथमाधिकरणमारचयति--
पश्वर्थानुष्ठितनास्ति पुरोडाश उपक्रिया ।
अस्ति वा विध्यभावान्नो ह्यर्थतस्त्वस्तु लोकवत् ।। 2 ।।
अग्नीषोमीये पशौ यानि चोदकप्राप्तानि प्रयाजाद्यङ्गान्यनुष्ठितानि, तैः पशुपुरोडाश उपकारो नास्ति। कुतः। उपकारबोधकस्य विधेरभावात्। चोदकस्तु 'दर्शपूर्णमासवत्पशुरनुष्ठेयः' इत्येवंरूपत्वात्पशावेव तदुपकारं बोधयति। ननु-
पशुपुरोडाशस्यापीष्टिविकृतित्वात्तत्रापि चोदकोऽस्ति- इति चेत्। बाढम्। अत एव भिन्न चोदकबलात्पुरोडाशोपकाराय प्रयाजाद्यङ्गानि पृथगनुष्ठेयानि। इति प्राप्ते-
ब्रूमः- यद्यपि 'पश्र्वर्थैः पुरोडाशस्योपकारः' इत्येतादृशं शास्त्रं नास्ति, तथाऽप्ययमुपकारोऽर्थप्राप्तो न निवारयितुं शक्यते। यथा प्रदीपस्य वेदिकार्थं निर्मितस्यार्थसिद्धं मार्गप्रकाशकत्वमनिवार्यम्, तथा पशुतन्त्रमध्येऽनुष्ठीयमानस्य पुरोडाशस्य पश्वर्थैरङ्गैरुपकारः केन वार्येत। तस्मात्- अन्यार्थैरप्यस्तूपकारः ।। 2 ।।
(द्वितीये- पुरोडाशे, आज्यभागयोः कर्तव्यताधिकरणे सूत्रम्)।
जैमिनेः परतन्त्रत्वापत्तेः स्वतन्त्रप्रतिषधः स्यात् ।। 7 ।।
द्वितीयाधिकरणमारचयति-
आज्यभागौ पुरोडाशे न स्तः स्तो वाऽस्य चोदकः।
लुप्तस्ततो न तौ मैवं प्रयोगांशस्य लोपनात् ।। 3 ।।
'न तौ पशौ करोति' इति निषेधादाज्यभागयोः पशावभावे पुरोडाशे प्रसङ्गसिद्धिर्नास्ति। ततस्तो विचार्येते। तत्र 'पुरोडाश आज्यभागौ न स्तः' इति तावत्प्राप्तम्। कुतः। पुरोडाशविषयस्य चोदकस्य लुप्तत्वात्। अन्यथा प्रयाजादीनामपि पुनरनुष्ठानापत्तेः। इति प्राप्ते-
ब्रूमः- न तावत्पुरोडाशे चोदको लुप्यते । बाधकाभावात्। पूर्वोक्तप्रसङ्गसिद्धिस्तु प्रयोगवचनमेव बाधते, न चोदकम्।
अन्यथा प्रयाजादीनां पुरोडाशाङ्गत्वाभावेन प्रसङ्गसिद्धेरप्यवक्तव्यत्वात्। ननु- प्रयोगवचनबाधेऽप्याज्यभागौ न स्तः- इति चेत्। न । आज्यभागौ प्रति बाधिकायाः प्रसङ्गसिद्धेरभावात्। ततः प्रसङ्गसिद्धाङ्गविषयप्रयोगांशस्यैव बाधादबाधित्तेन प्रयोगवचनांशेनाऽऽज्यभागावनुष्ठीयेते। यथा देवदत्ते यज्ञदत्तयानमारूढे देवदत्तयानं निवर्तते, न तु वस्त्रालंकरणादिबाधनम्
।। 3 ।।
(तृतीये- सोमे दार्शिकवेद्यकरणाधिकरणे सूत्रे 8-9)।
नानार्थत्वात्सोमे दर्शपूर्णमासप्रकृतीनां वेदिकर्म
स्यात् ।। 8 ।। अकर्म वा कृतदूषा स्यात् ।। 9 ।।
तृतीयाधिकरणमारचयति-
सोमे वेद्यां कृतायां यदिष्टिप्रकृतिकं भवेत् ।
तत्र कार्यैष्टिकी वेदिर्न वा, वेदिस्तु सौमिकी ।। 4 ।।
प्रचाराय हविःसादनाय कार्यैष्टिकी पृथक् ।
मैवं सादनमप्यत्र कर्तुं शक्यं ततो न सा ।। 5 ।।
*साङ्गप्रधानहविः प्रचाराय कृतायां सौमिक्यां महावेद्यामेवेष्टिप्रकृतिकहविषां सादयितुं शक्यत्वात्पृथगैष्टिकी वेदिर्न कार्या ।। 4 ।।
(चतुर्थे- सौम्यचर्वादिहोमस्यैष्टिकपात्रैरनुष्ठानाधिकरणे सूत्रे 10-11)।
पात्रेषु च प्रसङ्गः स्याद्धोमार्थत्वात्
।। 10 ।। न्याय्यानि वा प्रयुक्तत्वात्,
अप्रयुक्ते प्रसङ्गः स्यात् ।। 11 ।।
चतुर्थाधिकरणमारचयति-
सौम्यचर्वादिहोमः किं सौमिकैरैष्टिकैरुत ।
कार्यसिद्धेः सौमिकैः स्यादवैगुण्यादिहैष्टिकैः ।। 6 ।।
सोमे ग्रहचमसेषु प्रयुक्तेषु प्रवर्तमाने सौम्यचरौ सवनीयपुरोडाशेषु च सौमिकैग्रहचमसैर्होमः। कुतः। तैर्होतुं शक्यत्वेन कार्यसिद्धेः। इति चेत्।
मैवम्। वैगुण्यप्रसङ्गात्। जुहुस्त्रुवादिभिः कर्तव्यस्य ग्रहादिभिः कृते वैगुण्यं स्यात्। विद्यन्ते च सोमे प्रयुक्ता ऐष्टिकस्त्रुवादयः। तस्मात्- अवैगुण्यार्थमौष्टिकैर्होमः ।। 6 ।।
(पञ्चमे- शामित्रे पशुपुरोडाशश्रपणाभावाधिकरणे सूत्रम्-)।
शामित्रे च पशुपुरोडाशो न
स्यादितरस्य प्रयुक्तत्वात् ।। 12 ।।
पञ्चमाधिकरणमारचयति-
श्रप्यः पशुपुरोडाशः शामित्रेऽग्नावथोदिते ।
शालामुखीयनाम्नाऽऽद्यः पशुतन्त्रगतत्वतः ।। 7 ।।
श्रपणं विहितं गार्हपत्ये सोऽत्र प्रयुज्यते ।
प्राग्वंशपूर्वभागे च होमवैगुण्यहानये ।। 8 ।।
अग्नीषोमीयादिपशुः शामित्रेऽग्नौ श्रप्यते। ततः- पशुतन्त्रमध्यपाती पशुपुरोडाशोऽपि तत्रैव श्रपणीयः । इति चेत्-
मैवम्। प्रकृतौ पुराडाशश्रपणं गार्हपत्ये विहितम्। स च गार्हपत्यः सोमे प्रयुक्तः। प्राचीनवंशशालाया अन्तः पूर्वभागे प्रवर्तमानस्य शालामुखीयनाम्नाऽभिहितस्य पूर्वप्रसिद्ध्याऽऽहवनीयस्योत्तरवेदिनिष्पत्तेरूर्ध्वं गार्हपत्यत्वात्। तस्मात्- अवैगुण्याय तत्र श्रपयितव्यम् ।। 8 ।।
(षष्ठे- कौण्डपायिनामयनेऽग्निहोत्रद्रव्यस्य प्राजहिते श्रपणा-
धिकरणे सूत्रम्)।
श्रपणं चाग्निहोत्रस्य शालामुखीये न स्यात् ,
प्राजहितस्य विद्यमानत्वात् ।। 13 ।।
षष्ठाधिकरणमारचयति-
शालामुखीयवह््नौ र्कि श्रप्यतां कौण्डपायिने ।
किंवा प्राजहिते वह््नौ, चोदकप्राप्तितोऽग्रिमः ।। 9 ।।
प्राग्वंशे पश्चिमो वह््निर्भवेत्प्राजहितोऽत्र सः ।
अग्निहोत्रेतिनाम्नाऽऽप्तो नामाप्तो लिङ्गतो बली ।। 10 ।।
कुण़्डपायिनामयनगतेऽग्निहोत्रे यच्छ्रपणम्, तच्छालामुखीये कर्तव्यष्। कुतः। चोदकेन प्राप्तत्वात्। तथा हि- प्रकृतिभूतेऽग्निहोत्रे गार्हपत्ये श्रपणं विहितम्। शालामुखीयश्च पूर्वमाहवनीयोऽपि सोमे गार्हपत्यः संपन्नः। 'शालामुखीय एषः, अत ऊर्ध्वं गार्हपत्यः' इति श्रुतेः। स च द्वादशाहगवामयनपरम्परया चोदकेनात्र प्राप्तः । तस्मात्- तत्र श्रपणम्। इति प्राप्ते-
ब्रूमः- प्राचीनवंशे पश्चिमवह्नेः पूर्वप्रसिद्धमुख्यगार्हपत्यस्य प्राजहित इति पूर्वाचार्यसंज्ञा। स च प्राजहितोऽग्निहोत्रनाम्नाऽत्रातिदिश्यते। नामातिदेशश्च शीघ्रवुद्धिहेतुतया लिङ्गातिदेशात्प्रबलः। तच्च लिङ्गं परम्परातिदेशात्प्रबलम्, इति वक्तव्यम्। तस्मात्- प्राजहिते श्रपणम् ।। 9 ।। 10 ।।
(सप्तमे-{हविर्धानशकटान्यशकटेनौषधद्र-} सूत्राणि 14-16)।
व्यकपुरोडाशनिर्वापाधिकरणे
हविर्धाने निर्वपणार्थं साधयेतां प्रयुक्तत्वात्
।। 14 ।। अप्रसिद्धिर्वाऽन्यदेशत्वात्प्रधानवै-
गुण्यादवैगुण्ये प्रसङ्गः स्यात् ।। 15 ।। अ-
नसां च दर्शनात् ।। 16 ।।
सप्तमाधिकरणमारचयति-
हविर्धानोर्ध्वकाले किमौषधार्थमनोन्तरम् ।
नास्त्यस्ति वा, न शक्तत्वाद्देशभेदादिनाऽन्तिमः ।। 11 ।।
ज्योतिष्टोमे हविर्धाननामकयोः शकटयोः प्रवर्तनादूर्ध्वप्रौषधद्रव्यकाणां पुरोडाशानां निर्वापाय तयोरेव शक्तत्वान्न शकटान्तरमन्वेष्यम्। इति चेत्।
न । देशभेदात्। महावेद्यां मन्त्रपूर्वकं प्रवर्त्य हविर्धानमण्डपे हविर्धानाख्ये शकटे स्थापिते। निर्वापस्तु गार्हपत्यात्पश्चिमे देशे। किंच- अस्त्यत्र तृतीयं शकटम्। 'अनांसि प्रवर्तयन्ति' इति बहुवचनोक्तेः। तस्मात्- शकटान्तरे निर्वापः
।। 11 ।।
(अष्टमे- प्रायणीयादिषु दीक्षाजागरणस्याभावाधिकरणे सूत्रम्)।
तद्युक्तं च कालभेदात् ।। 17 ।।
अष्टमाधिकरणमारचयति-
दीक्षाजागरणं प्रायणीयादौ तद्भवेन्न वा ।
अदृष्टार्थं ततस्तत्स्यान्न रक्षार्थत्वतोऽन्यदा ।। 12 ।।
दीक्षाकालादन्यकाले यद्यपि प्रायणीयादिकम्, तथाऽप्यदृष्टार्थं जागरणं प्रसङ्गात्सिध्यति। इति चेत्।
न । तस्य रक्षार्थत्वात् । ततः कालान्तरे पृथक्कर्तव्यम् ।। 12 ।।
(नवमे - विहारभेदेन मन्त्रभेदाधिकरणे सूत्रम्)।
मन्त्राश्च संनिपातित्वात् ।। 18 ।।
नवमाधिकरणमारचयति-
विहारभेदे निर्वापमन्त्रादेस्तन्त्रता न वा ।
तन्त्रं द्बयोः स्मृतेः सिद्धेरुत्तमोक्त्या पृथग्भवेत् ।। 13 ।।
वरुणप्रघासेष्वध्वर्युप्रतिप्रस्थात्रोर्विहारभेदेऽपि मन्त्रेष्वेकेनैव पठ्यमानेषूभयोरर्थस्मृतिसिद्धेस्तन्त्रम्। इति चेत्।
मैवम्। 'निर्वपामि' इत्युत्तमपुरुषार्थस्य पाठमन्तरेण स्मृत्यभावात्। तस्मात्- उमयोः पृथक्पाठः ।। 13 ।।
(दशमे- दीक्षणीयादिष्वग्न्यन्वाधानस्याभावाधिकरणे सूत्रम्-)।
धारणार्थत्वात्सोमेऽग्न्यन्वाधानं न विद्यते ।। 19 ।।
दशमाधिकरणमारचयति-
अन्वाधानं दीक्षणीयादिषु स्यान्नास्ति वाऽस्ति तत् ।
चोदकान्नास्ति सौमिक्यविहारेण धृतत्वतः ।। 14 ।।
(एकादशे- दीक्षणीयादिषु  व्रतोपायनाभावाधिकरणे
सूत्राणि 20-23)।
तथा व्रतमुपेतत्वात् ।। 20 ।। विप्र-
तिषेधाच्च ।। 21 ।। सत्यवदिति चेत्
।। 22 ।। न संयोगपृथक्त्वात् ।। 23 ।।
एकादशाधिकरणमारचयति-
व्रतोपानयनमेष्वस्ति न वा, चोदकतोऽस्ति तत् ।
उपेतस्यापरित्यागे विरोधान्नास्ति तत्पुनः ।। 15 ।।
*सत्यवचनब्रह्मचर्यादिसंकल्परूपं व्रतं सोमार्थं पूर्वमुपेतम्। तच्याऽऽसोमसमाप्तेर्न परित्यक्तव्यम्। तत्र पुनरुपायनं विरुध्यते। 'अग्ने व्रतपते व्रतं चरिष्यामि' इत्ययमुपायनमन्त्रः। न हि चर्यमाणे व्रते 'चरिष्यामि' इति प्रयोगः संभवति। तस्मात्-
प्रसङ्गसिद्धं व्रतम् ।। 15 ।।
(द्वादशे- ऐष्टिकेष्वग्न्यन्वाधानाननुष्ठानाधिकरणे सूत्राणि 24-28)।
ग्रहणार्थं च पूर्वमिष्टेस्तदर्थत्वात्
।। 24 ।। शेषवदिति चेत् ।। 25 ।।
न वैश्वदेवो हि ।। 26 ।। स्याद्वा व्यप-
देशात् ।। 27 ।। न गुणार्थत्वात् ।। 28 ।।
द्वादशाधिकरणमारचयति-
परिग्रहाय देवानामन्वाधानं भवेन्न वा ।
असिद्धत्वाद्भवेन्मैवं वैश्वदेवेन सिद्धितः ।। 16 ।।
धारणार्थमन्वाधानं प्रसङ्गात्सिध्यतु नाम, देवतापरिग्रहार्थं त्वसिद्धत्वात्पूनः कर्तव्यम्। अन्वाधानमन्त्रस्य
देवतापरिग्रहार्थत्वमपि दर्शपूर्णमासयोराम्नायते- 'ममाग्ने वर्चो विहवेष्वस्तु- इत्याग्निं गृह्णाति' इति ।
नैतद्युक्तम्। देवतापरिग्रहस्याप्यत्र विद्यमानत्वात् । तथा च श्रूयते- 'आग्नावैष्णवमेकादशकपालं निर्वपेद्दीक्षिष्यमाणः, अग्निरवमो देवानां विष्णुः परमः, यदाग्नावैष्णवमेकादशकपालं निर्वपति देवता एवोभयतः परिगृह्य दीक्षते' इति । - प्रधानदेवतानामेवात्र परिग्रहः, नाङ्गदेवतानाम्- इति चेत्। एवमपि विश्वदेवतापरिग्रहेण सर्वदेवपरिग्रहः सिध्यति। विश्वशब्दस्य सर्वशब्दपर्यायत्वात् । तस्मात्- न पृथगन्वाधानम् ।। 16 ।।
(त्रयोदशे- ऐष्टिकेषु पत्नीसंनहनाननुष्ठानाधिकरणे सूत्रम्- )।
संनहनं च वृत्तत्वात् ।। 29 ।।
त्रयोदशाधिकरणमारचयति-
पत्नीसंनहनं कार्यं चोदकादिति चेन्न तत् ।
बन्धवासोधारणयोर्योक्त्रबन्धनसिद्धितः ।। 17 ।।
यद्यदृष्टाय बन्धः, यदि वासोधारणं दृष्टप्रयोजनम्। तदुभयमपि सौमिकेन योक्त्रबन्धनेन सिध्यति। 'योक्त्रेण पत्नी संनह्यति' इति सोमे विधीयते। तस्मात्- प्रसङ्गसिद्धं पत्नीसंनहनम् ।। 17 ।।
(चतुर्दशे- ऐष्टिकेष्वारण्यभोजनाभावाधिकरणे- सूत्रम्-)।
अन्यविधानादारण्यभोजनं न स्यात् ,
उभयं हि वृत्त्यर्थम् ।। 30 ।।
चतुर्दशाधिकरणमारचयति-
आरण्याशनमत्रास्ति चोदकप्राप्तितो यदि ।
वृत्त्यर्थत्वेन तत्सिद्धं सोमप्रोक्तात्पयोव्रतात् ।। 18 ।।
स्पष्टोऽर्थः ।। 18 ।।
(पञ्चदशे- ऐष्टिकेषु शेषभक्षानुष्ठानाधिकरणे सूत्रम्- )।
शेषभक्षास्तथेति चेन्नान्यार्थत्वात् ।। 31 ।।
पञ्चदशाधिकरणमारचयति-
यजमानगता भक्ष्या न सन्त्यारण्यवद्यदि ।
न वृत्त्यर्था इमे किंतु कर्तव्याः प्रतिपत्तये ।। 19 ।।
इडाप्राशित्रभक्षाणां प्रतिपत्त्यर्थत्वं षष्ठे निरूपितम् ।। 19 ।।
(षोडशे- ऐष्टिकेष्वन्वाहार्यदानाभावाधिकरणे सूत्रम्-)।
भृतत्वाच्च परिक्रयः ।। 32 ।।
षोडशाधिकरणमारचयति-
अन्वाहार्योऽत्र दातव्यो न वाऽऽद्यः सोममात्रगा ।
गवादिदक्षिणा यस्मान्नाऽऽनत्पन्तरवर्जनात् ।। 20 ।।
'गौश्वाश्वश्च' - इत्यादिदक्षिणा प्रधानत्यैव, न त्वङ्गानाम्। 'दक्षिणाः सोमस्य' इत्यादि । अत इष्टेषु चोदकप्राप्तोऽन्वाहार्यो दातव्यः ।
मैवम् । सोमप्रयोगमध्यपातिनीषु पृथगानत्यभावात्। तस्मात्- न दातव्यः ।। 20 ।।
(सप्तदशे- ऐष्टिकेषु शेषभक्षस्य संस्कारार्थतया कर्तव्य-
त्वाधिकरणे सूत्रे 33-34)।
शेषभक्षास्तथेति चेत् ।। 33 ।।
न कर्मसंयोगात् ।। 34 ।।
सप्तदशाधिकरणमारचयति-
ऋत्विग्भक्षा निवर्तेरन्यद्यन्वाहार्यवन्न तत् ।
याजमानवदेतेषां कार्यत्वात्प्रतिपत्तये ।। 21 ।।
इदं च प्रतिपत्त्यर्थत्वं दशमाध्याये वर्णितम् ।। 21 ।।
(अष्टादशे- ऐष्टिकेषु होतुर्वरणसद्भावाधिकरणे सूत्राणि 35-41)।
प्रवृत्तवरणात्प्रतितन्त्रं वरणं होतुः क्रियेत ।। 35 ।।
ब्रह्माऽपीति चेत् ।। 36 ।। न प्राङ््नियमात्तदर्थं
हि ।। 37 ।। निर्दिष्टस्येति चेत् ।। 38 ।। नाश्रु-
तित्वात् ।। 39 ।। होतुस्तथेति चेत् ।। 40 ।। न
कर्मसंयोगात् ।। 41 ।।
अष्टाशाधिकरणमारचयति-
नैतासु वरणं होतुरस्ति वाऽऽनत्यभावतः ।
नास्त्यन्वाहार्यवद्धर्मकृत्त््वादत्रेष्टिवद्भवेत् ।। 22 ।।
यथैतास्विष्टिषु पृथगानत्यभावादन्वाहार्यो नास्ति, तथा होतुर्वरणमपि नास्ति। इति चेत्।
न । वरणस्य धर्मार्थत्वात् । दर्शपूर्णमासेष्टावपि धर्मार्थमेव वरणम्। वरणात्प्रागपि सामिधेनीषु होतुः प्रवृत्तत्वात्। न हि प्रवृत्तस्य पुनरानतिः कर्तव्या । तस्मात्- प्रकृताविवात्रापि धर्मार्थमेव वरणं कार्यम्। न त्वानर्त्यर्थे न
सौमिकवरणेनास्य प्रसङ्गसिद्धिः ।। 22 ।।
(एकोनविंशे- आतिथ्यायां बर्हिषः प्रतिकर्म प्रोक्षणा-
भावाधिकरणे सूत्रे 42-43)।
यज्ञोत्पत्त्युपदेशे निष्ठितकर्मप्रयोग-
भेदात्प्रतितन्त्रं क्रियेत ।। 42 ।। न
वा कृतत्वात्तदुपदेशो हि ।। 43 ।।
एकोनविंशाधिकरणमारचयति-
आतिथ्यादिगते बर्हिष्युक्षणादि पृथग्न वा ।
आद्योऽतन्त्रप्रसङ्गत्वान्न प्रसङ्गानिवारणात् ।। 23 ।।
'यदातिथ्यायां बर्हिः, तदुपसदाम्, तदग्नीषोमीयस्य' इति श्रुतम्। तच्च बर्हिस्त्रयाणां साधारणमिति चतुर्थे निरूपितम्। तस्मिन्साधारणे बर्हिषि प्रोक्षणादिसंस्कारः प्रतिकर्म पृथगनुष्ठेयः। कुतः। तन्त्रप्रसङ्गयोरत्रासंभवात्। न तावत्तन्त्रमध्येऽन्ययोरपठितत्वात्। इति प्राप्ते-
ब्रूमः- बर्हिष एकत्वात्सकृत्प्रोक्षणादिभिः संस्कारे पुनः प्रोक्षणाद्यपेक्षा नास्ति। ते च प्रोक्षणादयः प्राथम्यादातिथ्यायां कार्याः। तत उपसत्स्वग्नीषोमीये च प्रसङ्गसिद्धिर्न वारयितुं शक्यते ।। 23 ।।
(विंशे - आतिथ्यायां स्तरणमन्त्रावृत्त्यधिकरणे सूत्रम्-)।
देशपृथक्त्वान्मन्त्रोऽभ्यावर्तते ।। 44 ।।
विंशाधिकरणमारचयति-
तत्राऽऽस्तरणमन्त्रस्य प्रसङ्गो यदि वा भिदा ।
आद्यः प्रोक्षणवन्मैवं देशस्तरणभेदतः ।। 24 ।।
तस्मिन्नातिथ्याबर्हिषि 'ऊर्णाम्रदसं त्वां स्तृणामि' इति य आस्तरणमन्त्रः, तस्याग्नीषोमीये प्रसङ्गसिद्धिः स्यात् । प्रोक्षणादौ तद्दर्शनात् । इति चेत्।
मैवम्। आतिथ्यायाः प्राग्वंशो देशः, अग्नीषोमीयस्योत्तरवेदिः । ततो देशभेदतः स्तरणभेदे सति तत्संनिपातिनो मन्त्रस्याप्यावर्तनीयत्वात् ।। 24 ।।
(एकविंशे- बर्हिषो देशान्तरनयने संनहनहरणमन्त्रयोरप्र-
योगाधिकरणे सूत्रे 45-46)।
संनहनहरणे तथेति चेत् ।। 45 ।। नान्यार्थत्वात् ।। 46 ।।
एकविंशाधिकरणमारचयति-
संनाहे हरणे मन्त्रावावर्त्यौं किं न वाऽग्रिमः ।
पूर्ववन्नेदृशं कार्यं प्रकृतौ तदभावतः ।। 25 ।।
आतिथ्यादेशे संस्कृतं बर्हिः संनह्याग्नीषोमीयदेशे यदा नीयते, तदा संनहने हरणे च - 'इन्द्राण्यै संनहनम्'- 'बृहस्पते मूर्ध्ना हरामि' इति यौ मन्त्रौ, तौ स्तरणवदावर्तनीयौ । इति चेत् ।
मैवम्। प्रकृतौ लवनदेशादानयने कार्ये तौ मन्त्रौ दृष्टौ, न तु गाहपत्यादाहवनीयं प्रत्यानयने । अतोऽत्रापि प्राग्वंशादुत्तरवेदिं प्रत्यानयने तौ मन्त्रौ न चोदकात्प्राप्नुतः ।। 25 ।।
इति श्रीमाधवीये जैमिनीयन्यायमालाविस्तरे द्वादशाध्यायस्य
प्रथमः पादः ।। 1 ।।
अत्र पादे 		आदितः ।
अधिकरणानि 		 21 			860 ।
सूत्राणि 			 46 			2522 ।
(अथ द्वादशाध्यायस्य द्वितीयः पादः)।
(प्रथमे- विहाराग्नेर्वैदिककर्ममात्रार्थताधिकरणे सूत्राणि 1-7)।
विहारो लौकिकार्थानामर्थं साधयेत्प्रभुत्वात् ।। 1 ।।
मांसपाकप्रतिषेधश्च तद्वत् ।। 2 ।। निर्देशाद्वा वैदि-
कानां स्यात् ।। 3 ।। सति चौपासनस्य दर्शनात्
।। 4 ।। अभावदर्शनाच्च  ।। 5 ।। मांसपाको विहि-
तप्रतिषेधः स्यादाहुतिसंयोगात् ।। 6 ।। वाक्यशेषो
वा दक्षिणेऽस्मिन्नारम्भविधानस्य ।। 7 ।।
द्वितीयपादस्य प्रथमाधिकरणमारचयति-
सर्वार्थो वैदिकार्थो वा विहारः, शक्तिमत्त्वतः ।
आद्यः प्रत्यक्षवचनैर्निराकाङ््क्षत्वतोऽन्तिमः ।। 1 ।।
विहारो गार्हपत्यादिस्त्रिविधोऽग्निः । स च शक्तत्वाल्लौकिकदहनपचन- वैदिकाग्निहोत्रादिव्यवहारार्हः। इति चेत्।
मैवम्। 'गार्हपत्ये हवींषि श्रपयन्ति' 'दक्षिणाग्नावन्वाहार्यं पचति, लौकिकार्थत्वायोगात्। तस्मात्- अग्निहोत्राधिवैदिकार्थो विहारः ।। 1 ।।
(द्वितीये - सवनीयपशौ पशुपुरोडाशस्य कर्तव्यताधिकरणे
सूत्राणि 8-10 )।
सवनीये छिद्रापिधानार्थत्वात्पशुपुरोडाशो न
स्यादन्येषामेवमर्थत्वात् ।। 8 ।। क्रिया वा देव-
तार्थत्वात् ।। 9 ।। लिङ्गदर्शनाच्च ।। 10 ।।
द्वितीयाधिकरणमारचयति-
सवनीये पुरोडाशोऽतिदिष्टो नोत विद्यते ।
अन्यैः पिधानतो न स्याद्देवसंस्कृतये भवेत् ।। 2 ।।
अग्नीषोमीयपशौ विहितो यः पुरोडाशः, स च्छिद्रपिधानार्थः। 'शुषिरो ह वा एतर्हि पशुः, यर्हि वपामुत्खिदति, यद््व्रीहिमयः पुरोडाशो भवति, अपि हित्या अच्छिद्रतायै' इति श्रुतेः। स च पुरोडाशः सवनीये पशौ चोदकप्राप्तोऽपि न कर्तव्यः। सवनीये विहितैरेव पुरोडाशैस्तच्छिद्रपिधानात्। 'अनुस्रवनं सवनीयाः पुरोडाशा निरुप्यन्ते, अपिहित्या अच्छिद्रतायै' इत्युक्तत्वात् । इति प्राप्ते-
ब्रूमः- पुरोडाशस्य पशुदेवतासंस्कारार्थत्व दशमस्य प्रथमपादे (अधि 09) निरूपितम्। पिधानवाक्यं त्वर्थवादः। तस्मात्- चोदकप्राप्तः पुरोडाशः कर्तव्यः ।। 2 ।।
(तृतीये - सवनीयपुरोडाशे हविष्कृदाह्वानस्याभावाधिकरणे सूत्रम्- )।
हविष्कृत्सवनीयेषु न स्यात्प्रकृतौ यदि सर्वार्था
पशुं प्रत्याहूता सा कुर्याद्विद्यमानत्वात् ।। 11 ।।
तृतीयाधिकरणमारचयति-
सवनीये पुरोडाशे स्यादाहूतिर्हविष्कृतः।
न वाऽतिदेशात्स्यान्मैवं पश्वाह््वानात्प्रसक्तितः ।। 3 ।।
(*सवनीयपुरोडाशस्याऽऽग्नेयपुरोडाशविकृतित्वात् 'प्रकृतिवद्विकृतिः कर्तव्या' इत्यतिदेशेन हविष्कृदाह््वानं तत्र कर्तव्यम्। इति चेत्।
मैवम्। पशौ कृतेन हविष्कृदाह््वानेन पुरोडाशादिष्वपि प्रसक्तत्वान्नास्त्याह्वानम्। यद्यपि- औषधार्थं हविष्कृदाह््वानं पशौ नास्ति, तथाऽप्येषा कृत्वाचिन्ता ।। 3 ।।
(चतुर्थे- तृतीयसवने हविष्कृदाहवानस्यापुनरावृत्त्य-
धिकरणे सूत्रे 12-13)।
पशौ तु संशृते विधानात्तार्तीयसवनिकेषु स्यात्सौ-
म्याश्विनयोश्चापवृक्तार्थत्वात् ।। 12 ।। योगाद्वा
यज्ञाय तद्विमोके विसर्गः स्यात् ।। 13 ।।
चतुर्थाधिकरणमारचयति-
अस्त्याहूतिश्चरौ सौम्ये नास्ति वा, पशुपाकतः ।
निवृत्तत्वादस्ति मैवमनिवृत्तेः पुरोत्थितेः ।। 4 ।।
तृतीयसवनीये ये सौम्यचर्वादयः, तेषु हविष्कृदाह्वानं पुनः कर्तव्यम्। पश्वर्थमाहूतायास्तस्याः पशुपाके निष्पन्ने सति निवृत्तत्वात्। इति चेत्।
मैवम्। प्रकृतौ पत्नीसंयाजेभ्य ऊर्ध्वं हविष्कृतः पत्न्या उत्थानं वाक्येन विहितम्। पशावपि ततः पूर्वं निवृत्त्यभावात्। तस्मात्- तत्कालीनेषु सौम्यचर्वादिषु नास्ति पुनराह्वानम् ।। 4 ।।
(पञ्चमे- निशि यज्ञेऽमावास्यातन्त्रप्रयोगाधिकरणे
सूत्राणि 14-18)।
निशि यज्ञे प्राकृतस्याप्रवृत्तिः स्यात्प्रत्यक्षशिष्टत्वात्
।। 14 ।। कालवाक्यभेदाच्च तन्त्रभेदः स्यात् ।। 15 ।।
वेद्युद्धननव्रतं विप्रतिषेधात्तदेव स्यात् ।। 16 ।।
तन्त्रमध्ये विधानाद्वा तत्तन्त्रा सवनीयवत् ।। 17 ।।
वैगुण्यादिध्माबर्हिर्न साधयेदग्न्यादानं च यदि देव-
तार्थम् ।। 18 ।।
पञ्चमाधिकरणमारचयति-
निशि यज्ञे दर्शतन्त्रं नोतास्त्येतन्न दर्शगे ।
तन्त्रमध्ये विध्यभावादस्त्यर्थात्तद्विधानतः ।। 5 ।।
'अग्नये रक्षोघ्ने पुरोडाशमष्टाकपालं निर्वपेत्, यो रक्षोभ्यो बिभीयात्' इति विधायेदमाम्नातम्--'अमावास्यायां निशि यजेत' इति। एतस्मिन्यज्ञे दर्शयागस्याङ्गतन्त्रं न प्रसज्यते। कुतः। दर्शकर्मणस्तन्त्रमध्येऽस्य रक्षोघ्नस्य विध्यभावात्। यत्तु -- 'अमावास्यायाम्' इति पदम्, तत्कालपरम्। कर्मपरत्वे लक्षणापत्तेः। अतो न वाक्यात्तन्त्रमध्ये विधिः। प्रकरणं तु भिद्यते, काम्योष्टिकाण्ड एतस्य पाठात्। इति प्राप्ते--
ब्रूमः- मा भूद्वाक्येनं प्रकृरणेन वा तन्त्रमध्ये विधिः। तथाऽपि- अमावास्याकाले दर्शकर्मणः प्रक्रान्तत्वेन निशि क्रियमाणो यागोऽर्थवशाद्दर्शकर्मतन्त्रमध्यपाती भवति। तस्मात्- अत्रास्ति प्रसङ्गसिद्धिः ।। 5 ।।
(षष्ठे- विकृतिष्वप्यारम्भणीयानुष्ठानाधिकरणे सूत्राणि 19-21)।
आरम्भणीया विकृतौ न स्यात्प्रकृतिकालमध्यत्वा-
त्कृता पुनस्तदर्थेन ।। 19 ।। स्याद्वा कालस्याशेष-
भूतत्वात् ।। 20 ।। आरम्भविभागाच्च ।। 21 ।।
षष्ठाधिकरणमारचयति-
आरम्भणीया सौर्यादौ नोत स्यान्न प्रयोगवत् ।
क्रत्वर्था न प्रयोगार्था क्रत्वारम्भे ततो भवेत् ।। 6 ।।
दर्शपूर्णमासयोः प्रथमप्रयोगस्यैवोपक्रम आरम्भणीयां, न प्रयोगान्तरस्य, इति नवमे(पा0 1 अ0 11) निर्णीतम्। आदौ कृतस्य कर्तृसंस्कारस्य यावज्जीवपर्याप्तत्वाद्यथा न प्रयोगान्तर आरम्भणीया, तथा यावज्जीवलक्षणप्रकृतिकालमध्यपातिनीनां सौर्यादिविकृतीनां नास्ति तदपेक्षा । इति प्राप्ते-
ब्रूमः- 'दर्शपूर्णमासावारप्स्यमानः' इत्युक्तत्वात्क्रत्वर्था हि सा, न तु प्रयोगार्था । क्रत्वन्तराणि हि सौर्यादीनि। 'ततः- प्रयोगान्तरवैषम्यात्सौर्यादौ सा कर्तव्या। न यावज्जीवकालः प्रकृत्यङ्गम्। कर्तृधर्मत्वेन द्वितीये (पा04 अधि0 1 ) निर्णीतत्वात्। अतो नोक्तरक्षोघ्नन्यायोऽत्र प्रसरति। तस्मात्- नास्त्यत्र प्रसङ्गः ।। 6 ।।
(सप्तमे- प्रधानानां धर्मविरोधे बहूनां धर्मानुष्ठानाधिकरणे सूत्रम्-)।
विप्रतिषिद्धधर्माणां समवाये
भूयसां स्यात्सधर्मत्वम् ।। 22 ।।
सप्तमाधिकरणमारचयति-
या पञ्चदशरात्रस्य सुब्रह्मण्याद्यकालगा ।
आग्नेयी स्यात्किमैन्द्री वा प्रथमाहानुगुण्यतैः ।। 7 ।।
आग्नेयी प्रथमं चाही विरोधानुदयाद्बलि ।
न बह््वनुग्रहादैन्द्री कुलार्थत्यागनीतितः ।। 8 ।।
पञ्चदशरात्रस्याग्निष्टुत्प्रथममहः । तस्यैकाहरूपोऽग्निष्टुत्प्रकृतिः। तत्रोपसत्कालीनसुब्रह्मण्याह््वानार्थमियमाग्नेयी विहिता। तदतेद्विकृतिरूपे प्रथमेऽहनि चोदकतः प्राप्नोति। इतरेषु चतुर्दशस्वहः सु स्वस्वप्रकृत्यनुसारेणैन्द्री प्राप्ता । उपसत्कालीनायाश्च सुब्रह्मण्याया अहर्गणेषु तन्त्रं निर्णीतम्। तथा सत्यत्रोपसत्कालीनसुब्रह्मण्यायामाग्नेय्यैन्द्र्योः कलहप्राप्ताबसंजातविरोधितया प्रबलस्य प्रथमस्याह््न आनुगुण्येनाऽऽग्नेयी कार्या । इति प्राप्ते-
ब्रूमः- बहूनामह््नामनुग्रहायैन्द्री कार्या । 'त्यजेदेकं कुलस्यार्थे' इति न्यायेन बहुत्वमपि प्राबल्यकारणम् ।।7।।8।।
इदमेवाधिकरणं वार्तिककाराभिमतेनोदाहरणेनाऽऽरचयति-
सप्तयागसमूहस्य वृधन्वत्यावृचावुत ।
वार्त्त्रघ्न्यावाज्यभागार्थे प्रथमत्वाद्दधीन्द्रयोः ।। 9 ।।
दर्शधर्मातिदेशेन प्राप्त आद्योऽन्तिमो यतः ।
घृतं मध्वाप इत्येषां बहूनां बलितोचिता ।। 10 ।।
काम्येष्टिकाण्डे श्रूयते- 'अग्नये दात्रे पुरोडाशमष्टाकपालं निर्वपेत्, इन्द्राय प्रदात्रे पुरोडाशमेकादशकपालम्, दधि मधु घृतमापो धानम, तत्संसृष्टं प्राप्तपत्यं पशुकामः' इति। एतेषा च सप्तयागानां प्रयोगैक्यादाज्यनाम । तन्त्रे नुष्ठेयौ । तेष्वैन्द्रयाग ऐन्द्राङ्गविकृतिः। दधियागः सांमाय्यविकृतिः । तदुभय सारेण दर्शधर्मातिदेशादाज्यभागयोः पुरोनुवाक्ये वृधन्वत्यावृचौ प्राप्नुतः । 'मध, घृतम्, आपः' इत्येतद््द्रव्यकास्त्रयो यागा उपांशुर्याजविकृतयः। तत्र अनुसारेण पूर्णमासधर्मातिदेशाद्वार्त्रध्न्यावृचौ प्राप्नुतः। तत्र- ऐन्द्रयागः प्राजायागात्पूर्वं पठितः। दधिद्रव्यं च मधुघृतोदकद्रव्येभ्यः पूर्वं पठितम्। अतः प्रावल्याद््वृधन्वत्यौ । इिति प्राप्ते-
ब्रूमः- यद्यपि धर्मो मुख्यस्य प्रथममवगम्यते, तथाऽपि भूयसामनुग्रहाय पश्चाद्बाध्यते। तस्मात्- वार्त्रघ्न्यौ ।।9।।10।।
(अष्टमे {तुल्यसंख्याकानां धर्मविरोधे प्रथम-} सूत्रे 23-24)।
स्यैव धर्मानुष्ठानाधिकरणे
मुख्यं वा पूर्वचोदनाल्लोकवत् ।। 23 ।।
तथा चान्यार्थदर्शनम् ।। 24 ।।
अष्टमाधिकरणमारचयति-
आग्नावैष्णवसारस्वतयोरिच्छाऽथ मुख्यगम् ।
आद्यो नियामकाभावादन्त्यः प्राथम्यतो भवेत् ।। 11 ।।
'आग्नावैष्णवमेकादशकपालं निर्वपेत्', 'सरस्वतीमाज्यस्य यजेत्' इति श्रूयते। तत्र- आग्नावैष्णवस्यैन्द्राग्नविकृतित्वेन, सारस्वताज्यज्य चोपांशुयाजविकृतित्वेन, * आज्यभागमन्त्रविकल्पः । नियामकाभावात्। इति चेत्।
मैवम्। आग्नावैष्णवस्य प्रथमपठितत्वेन मुख्यत्वात्तज्जमनुष्ठानं युक्तम् ।। 11 ।।
(नवमे - अङ्गगुणविरोधे प्रधानगुणस्यैव प्राबल्याधिकरणे सूत्रम्- )।
अङ्गगुणविरोधे च तादर्थ्यात् ।। 25 ।।
नवमाधिकरणमारचयति-
य इष्ट्या पशुनेत्यादौ दीक्षाकालोऽथ सोमकः ।
आद्यः प्राथम्यतो मैवं प्रधानस्य बलित्वतः ।। 12 ।।
*दीक्षा पर्वणि वा मुत्या दीक्षा स्यात्प्रथमत्वतः ।
सुत्या प्राधान्यतोऽन्या तु शेषत्वादपकृष्यते ।। 13 ।।
'यदिष्ट्या पशुना सोमेन वा यजेत, योऽमावास्यायां पौर्णमास्यां वा' इति श्रूयते। तत्र- अङ्गभूतायादीक्षणीयेष्टेः प्रधानभूतायाः सुत्यायाश्चैकमेव पर्वदिनं तत्र सद्भासते । तच्च विरुद्धम् 'एका दीक्षा तिस्त्र उपसदः, पञ्चमी प्रसुतः' इत्युपसद्भिस्तयोर्मध्ये व्यवधानावगमात्। तत्र पूर्वोक्ताग्नावैष्णवन्यायेनेष्टेः प्रथमपठितत्वादीक्षणीयेष्टिः पर्वण्यनुष्ठेया । तदनुसारेण दिनान्तरे सुत्याया उत्कर्षः । इति प्राप्ते-
ब्रूमः- प्रधानत्वात्सुत्यैव दर्शेऽनुष्ठेया । तदनुसारेण शेषभूता दीक्षा दिनान्तरेऽपकृष्यते ।। 12 ।। 13 ।।
(दशमे- परिधौ परिधियूपोभयधर्मानुष्ठानाधिकरणे सूत्रम्)।
परिधिद््र्व्यर्थत्वादुभयधर्मा स्यात् ।। 26 ।।
दशमाधिकरणमारचयति-
पश्वर्थपरिधौ स्वीयधर्मो यद्वा द्विधर्मता ।
मुख्यत्वादादिमोऽन्त्यः स्यान्नियोजनविधानतः ।। 14 ।।
पशुमत्सु चातुर्मास्येषु 'परिधौ पशुं नियुञ्जन्ति' इति श्रूयते। तत्र मार्जनादयः परिधेः स्वकीयधर्माः । त एव मुख्यत्वात्तस्मिन्ननुष्ठेयाः, न तु प्रोक्षणादयोयूपधर्माः। तेषां परिधिं प्रत्यमुख्यत्वात्। इति प्राप्ते-
ब्रूमः- यथाऽग्निपरिधानार्थत्वेन मार्जनादीनां परिधिधर्माणामनुष्ठानम्, तथा यूपकार्ये नियोजने परिधिविधानेन यूपधर्माणां प्रोक्षणादीनामप्यनुष्ठानं युक्तम्। ततो द्विधर्मत्वम् ।। 14 ।।
(एकादशे- परिधौ विरोधियूपाधर्माननुष्ठानाधिकरणे सूत्राणि 27-29)।
यौप्यस्तु विरोधे स्यान्मुख्यानन्तर्यात्
।। 27 ।। इतरो वा तस्य तत्र विधानात्
।। 28 ।। उभयोश्चाङ्गसंयोगः ।। 29 ।।
एकादशाधिकरणमारचयति-
विरोधितक्षणाद्यत्र कार्यं नो वा यतो यजौ ।
यूपासत्तिस्ततः कार्यं न तद्रूपोपमर्दनात् ।। 15 ।।
त्वक्सहितत्वशयानत्वादयः परिधिधर्मः। तेषां विरोधितस्तक्षणोच्छ्रयणादयो यूपधर्माः। ते च यागे प्रत्यासन्नाः । यागनिष्पदकमस्य पशोरङ्गे यूपे वर्तमानत्वात्। त्वक्सहितत्वादयस्तु नाऽऽसन्नाः । यागस्य निष्पादकं हावः। हविषामाधारोऽग्निः। अग्नेरङ्गं परिधिः परिधौ च वर्तमानत्वात् । तस्मात्- दक्षणादयः कार्याः । इति प्राप्ते-
ब्रूमः- तक्षणादिना परिधिस्वरूप उपमर्दिते सति कुत्र पशुनियोजनं क्रियते । तस्मात्- न कार्याः ।। 15 ।।
(द्वादशे- सवनीयपुरोडाशयोः पशोरेव तन्त्रिताधिकरणे सूत्राणि 30-32)।
पशुसवनीयेषु विकल्पः स्याद्वैकृतश्चेदुभयोरश्रु-
तिभूतत्वात् ।। 30 ।। पाशुकं वा तस्य वैशे-
षिकाम्नानात्, तदनर्थकं विकल्पे स्यात् ।। 31 ।।
पशोश्च विप्रकर्षस्तन्त्रमध्ये विधानात् ।। 32 ।।
द्वादशाधिकरणमारचयति-
सवनीयपुरोडाशाः प्रातःसवनगास्त्रयः ।
सवनीयः पशुस्तत्र तन्त्रित्वं किं विकल्प्यते ।। 16 ।।
पशोरेवोतिनियमो हेत्वभावाद्विकल्प्यते ।
पुनः प्रैषात्स्वरुप्रासात्पशोरेव हि तन्त्रिता ।। 17 ।।
यदीयतन्त्रमध्येऽर्थान्तरं, स तन्त्री । अर्थान्तरं प्रसङ्गि । तथा सति 'प्रातः- कालीनसवनीयपुरोडाशानां सवनीयपशोश्च
मध्ये तन्त्रित्वमस्यैव'- इति नियमे हेतुर्नास्ति। उभयत्र प्रत्यक्षाङ्गोपदेशाभावात्। चोदकप्राप्तेश्च समानत्वात्। माध्यंदिनतृतीयसवनद्वयगतानां पशुतन्त्रमध्य उपक्रमात्प्रसङ्गित्वमेव, न तु तन्त्रित्वमिति निश्चेतुं शक्यते । पशोः प्रातः कालीनानां चोपक्रमेऽपि पौर्वापर्यं न ज्ञायते। तस्मात्- विकल्पेन तन्त्रित्वम्। इति प्राप्ते -
ब्रूमः- सवनीयपशौ चोदकप्राप्ते मैत्रावरुणप्रैषमन्त्रे पाठविकारः प्रत्यक्षमाम्नायते- 'अयं यजमानः' इति पाठस्य 'अयं सुतासुती यजमानः' इति विशेषितत्वात्। तथा सोमान्ते स्वरोः प्रतिपत्तिः प्रत्यक्षमाम्नायते- 'संस्थिते यज्ञे प्रस्तरं प्रहरति, स्वरुं वा यज्ञवैशसाय' इति। तस्मात्- पशुस्तन्त्री। पुरोडाशानां तूपक्रमे पश्चाद्भावित्वनिश्चयाभावेऽपि समाप्तिपूर्वभावित्वनिश्चयेन मध्यपातित्वात्प्रसङ्गित्वम् ।। 16 ।। 17 ।।
(त्रयोदशे- समानतन्त्रप्रकृतिविकृत्योर्विकृतितन्त्रानुष्टाना-
धिकरणे सूत्रम्-)।
अपूर्वं च प्रकृतौ समानतन्त्रा चेदनि-
त्यत्वादनर्थकं हि स्यात् ।। 33 ।।
त्रयोदशाधिकरणमारचयति-
प्रकृतिर्विकृतिर्वा स्यात्तन्त्रिणी, प्रकृतिर्यतः ।
नित्याऽसावुपदिष्टाङ्गा मैवं कामबलित्वतः ।। 18 ।।
'य इष्ट्या पशुना' इत्यादिशास्त्रात्प्रकृतिविकृत्योर्नित्यकाम्येष्ट्योः पर्वण्येवानुष्ठेयतया सहप्रयोगे सति यावज्जीवं कर्तव्यत्वादङ्गोपदेशयुक्तत्वाच्च प्रबला प्रकृतिदर्शपूर्णमासेष्टिस्तन्त्रिणी । जीवनमध्यपतितत्वाच्चोदकप्रवृत्तेरुपदेशापेक्षत्वाच्च दुर्बला सौर्यादिविकृतिः प्रसङ्गिनी। इति प्राप्ते-
ब्रूमः- कामस्य शीघ्रप्रवर्तकत्वादनुष्ठाने प्रबला विकृतिरेव तन्त्रिणी। यद्यपि विकृतिरेकाहकाला, प्रकृतिर्द्व्यहकाला, तथाऽपि सहप्रयोगं कृत्वाऽपि चिन्तितम् ।।
(चतुर्दशे- आग्रयणे प्रसूनबर्हिषामेव ग्रहणाधिकरणे सूत्रम्-)।
अधिकश्च गुणः साधारणेऽविरोधा-
त्कांस्यभोजिवदनुख्येऽपि ।। 34 ।।
चतुर्दशाधिकरणमारचयति-
बर्हिराग्रयणे किंचित्प्रसूनं वा बहुत्वतः ।
प्राथम्याच्चाग्रिमो मैवमलोपात्कांस्यभोजिवत् ।। 19 ।।
ऐन्द्राग्नवैश्वदेवद्यावापृथिव्यादयो वैश्वदेवपर्वगतद्यावापृथिव्यानुसारेणाऽऽग्रयणेष्ठौ प्रयुज्यन्ते। तत्रैन्द्रवैश्वदेवयोर्बर्हिर्मात्रं चोदकप्राप्तम्। तत्प्रकृतौ बर्हिर्विशेषस्यानुक्तत्वात्। द्यावापृथिव्ये तु स्वप्रकृत्यनुसारेण प्रसूनबर्हिरतिदिश्यते। प्रसूनं पुष्पितम्, लूनशेषान्मूलात्पुनरुत्पन्नं वा । तत्राऽऽग्रयणे यत्किंचिद्बर्हिर्मात्रं कर्तव्यम्। ऐन्द्राग्नवैश्वदेवयोरनेकत्वेन प्राथम्येन च तदानुगुण्यस्य
न्याय्यत्वात्। इति प्राप्ते-
ब्रूमः- बर्हिरन्तरस्वीकारे द्यावापृथिव्ये प्रमाणप्राप्तः प्रसूनत्वनियमो लुप्यते । प्रसूनस्वीकारे चैद्राग्नवैश्वदेवयोर्न
किंचिल्लुप्यते। तस्मात् - अलोपाय कांस्यभोजिन्यायेन प्रसूनमेव कर्तव्यम्। शिष्यस्य कांस्यभोजनव्रतमस्ति, गुरोस्तु तन्नास्ति, तयोः सहभोजने यथोपसर्जनमपि शिष्यमनुसृत्य तमलापयितुं कांस्यमाद्रियते। तथाऽत्रापि द्रष्टव्यम् ।। 19 ।।
(पञ्चदशे- द्यावापृथिवीयादीनां सर्वेषामेव तन्त्रित्वाधि-
करणे सूत्राणि 35-37)।
तत्प्रवृत्त्या तु तन्त्रस्य नियमः स्याद्यथा
पाशुकं सूक्तवाकेन ।। 35 ।। न वाऽवि-
रोधात् ।। 36 ।। अशास्त्रलक्षणाच्च ।। 37 ।।
पञ्चदशाधिकरणमारचयति-
द्यावापृथिव्यस्तन्त्री स्यात्सर्वे वा तन्त्रिणोऽग्रिमः ।
प्रैषन्यायात्प्रसूनस्य तन्त्रित्वापादकत्वतः ।। 20 ।।
प्रसूनत्वं नोपदिष्टमविरोधात्समाश्रितम् ।
तन्त्रित्वनियतौ शक्तं नातः सर्वेऽत्र तन्त्रिणः ।। 21 ।।
यथा मैत्रावरुणप्रैषमन्त्रविकारः पशुसंबन्धी सन्पशोस्तन्त्रित्वमापादयति, तथा प्रसूनत्वं द्यावापृथिव्यसंबन्धित्वाद्दच्चावापृथिव्यस्य तन्त्रित्वमापादयति। इति प्राप्ते-
ब्रूमः- उक्तप्रैषमन्त्रविकारः प्रत्यक्षश्रुतः। इदं प्रसूनत्वमतिदिष्टत्वान्न तन्त्रितामापादयितुं क्षमम्। न च - प्राबल्याभावे कथं तदाश्रयणम्- इति वाच्यम्। ऐन्द्राग्नादिना सह विरोधाभावमात्रेण तदाश्रयणात्। तस्मात्- एकस्य तन्त्रित्वनियमाभावेनाऽऽग्नेयादिवत्सर्वेऽप्यत्र तन्त्रिणः ।। 20 ।। 21 ।।
इति श्रीमाधवीये जैमिनीयन्यायमालाविस्तरे द्वादशा-
ध्यायस्य द्वितीयः पादः ।। 2 ।।
अत्र पादे 			आदितः ।
अधिकरणानि 		 15 				 875 ।
सूत्राणि 			 37 				2559 ।
(अथ द्वादशाध्यायस्य तृतीयः पादः)।
(प्रथमे- अष्टरात्रे वत्सत्वगहतवाससोः समुच्चयाधिकरणे
सूत्रे 1-2)।
विश्वजिति वत्सत्वङ््नामधेयादितरथा
तन्त्रभूयस्त्वादहतं स्यात् ।। 1 ।। अवि-
रोधो वा उपरिवासो हि बत्सत्वक् ।। 2 ।।
तृतीयपादे प्रथमाधिकरणमारचयति-
त्वग्वाससारेष्टरात्रे विकल्पो नियमोऽथवा ।
समुच्चयो वा नामातिदेशसाम्याद्विकल्प्यते ।। 1 ।।
मुख्यत्वेन त्वगेव स्याद्वास एव बहुत्वतः ।
योग्यत्वेन व्यवस्थायामुभयोः स्यात्समुच्चयः ।। 2 ।।
अष्टरात्रे विश्वजित्प्रथममहः। तस्मिन्प्रकृतिभूतादेकाहाद्विश्वजितः परिधानार्थावत्सत्वक्प्राप्नोति। नाम्ना तथाऽतिदेशात्। 'अवभृथादुदेत्य वत्सत्वचं परिधत्ते' इति प्रकृतौ विधानात्। ततो ज्योतिर्नामकोऽभिप्लवः षडहः। तत्र प्रकृतेर्ज्योतिष्टोमादहतं वासो नाम्नाऽतिदिश्यते । ततोऽभिजिदष्टममहः। तत्रापि चोदकाद्वासः प्राप्नोति। तत्र द्वयोर्नामातिदेशयोः समबलत्वादष्टस्वहःसु त्वग्, बासो वा, इच्छया विकल्प्यते। इत्याद्यः पक्षः।
विकल्पस्याष्टदोषत्वान्नियमः- इति द्वितीयः पक्षः। तत्रापि- विश्वजितः प्राथम्येन प्रबलतया त्वगेव- इत्यपरः पक्षः। इतरेषामह्नां बहुत्वेन प्रबलतया वास एवइत्यपरः पक्षः।
कौपीनत्वे वासो योग्यम् । त्क्प्रावरणे योग्या । तस्मात्सर्वानुग्राहकेण समुच्चयेनात्र प्रसङ्गोऽपोद्यते। इति राद्धान्तः
।। 1 ।। 2 ।।
द्वितीये- ({अनुनिर्वाप्यपुरोडाशानां पुरो-} सूत्राणि 3-8)।
डाशस्यैव तन्त्रित्वाधिकरणे
अनुनिर्वाप्येषु भूयस्त्वेन तन्त्रनियमः स्यात्
।। 3 ।। आगन्तुकत्वाद्वा स्वधर्मा स्याच्छ्रु-
तिविशेषादितरस्य च मुख्यत्वात् ।। 4 ।। स्वस्थान-
त्वाच्च ।। 5 ।। स्विष्टकृच्छ्रवणान्नेति चेत् ।। 6 ।।
विकारः पवमानवत् ।। 7 ।। अविकारो वा प्रकृति-
वच्चोदनां प्रति भावाच्च ।। 8 ।।
द्वितीयाधिकरणमारचयति-
स्वाधर्म्यमनुनिर्वाप्येष्वस्ति नो वा, बहुत्वतः ।
अस्ति मैवं तन्त्रमध्ये विहितत्वात्प्रसङ्गिता ।। 3 ।।
अग्नौ श्रूयते- 'अग्नीषोमीयस्य पशुपुरोडाशमनु देवसुवां हवींषि निर्वपति' इति। तत्र हविषामष्टानां बहुत्वेन पुरोडाशाद्बलवत्त्वात्तन्त्रित्वम्। ततः स्वधर्मा एव तेऽनुष्ठेयाः। न तु पुरोडाशधर्मैः प्रसङ्गसिद्धिः। इति चेत्।
मैवम्। प्रत्यक्षेण पुरोडाशतन्त्रमध्ये विधानेन प्राप्तस्य प्रसङ्गित्वस्य युक्तिमात्रेण वारयितुमशक्यत्वात्स्वाधर्म्यं नास्ति
।। 3 ।।
(तृतीये- भिन्नोपकारकाणां गुणानां समुच्चयाधिकरणे सूत्रम्-)।
एककर्मणि शिष्टत्वाद्गुणानां सर्वकर्म स्यात् ।। 9 ।।
तृतीयाधिकरणमारचयति-
ऋजुत्वादय आधारे विकल्प्यन्ते न वाऽग्रिमः ।
एकार्थत्वाददृष्टार्थभेदात्संभवतोऽन्तिमः ।। 4 ।।
दर्शपूर्णमासयोराम्नायते- 'ऋजुमाघारयति, संततमाघारयति, ऊर्ध्वमाधारयति' इति। तेषामृजुत्वादीनामाघारोपकारद्वारा कार्यस्यैकत्वाद्विकल्पः। इति चेत्।
मैवम्। दृष्टद्वारभेदाभावेऽप्यदृष्टद्वारभेदात्सहानुष्ठानसंभवाच्च विकल्पो न ।। 4 ।।
(चतुर्थे- प्रयोजनैक्ये गुणानां विकल्पाधिकरणे सूत्राणि 10-15)।
एकार्थास्तु विकल्पेरन्समुच्चये ह्यावृत्तिः स्यात्प्रधा-
नस्य ।। 10 ।। अभ्यस्येतार्थवत्त्वादिति चेत् ।। 11 ।।
नाश्रुतित्वात् ।। 12 ।। सति चाभ्यासशास्त्रत्वात्
।। 13 ।। विकल्पवच्च दर्शयति ।। 14 ।। काला-
न्तरेऽर्थवत्त्वं स्यात् ।। 15 ।।
चतुर्थाधिकरणमारचयति-
समुच्चयो यवव्रीह्योर्विकल्पो वाऽत्र पूर्ववत् ।
आद्यो मैवं नैरपेक्ष्याददृष्टाभेदतोऽन्तिमः ।। 5 ।।
अष्टदोषनिदानविकल्पपरिहाराय प्रयोगवचनानुग्रहाय च समुच्चयः स्वात् । ऋज्वावारधर्मवत्। इति चेत्।
मैवम्। अदृष्टस्य कल्पयितुमशक्यत्वात्। तर्हि- अस्तु दृष्टभेदः- इति चेत्। एकं पुरोडाशनिष्पादनमन्तरेणान्यस्य कार्यस्यादर्शनात्। न च- पेषणादौ दृषदुपलयोरिव समुच्चयः शङ््कनीयः। तद्वत्परस्परसापेक्षत्वाभावात्। अत एव 'ब्रीहिभिर्यजेत' इत्यत्र यवनिरपेक्षाणां व्रीहीणां यागसाधनत्वं विधीयते। एवं 'यवैर्यजेत' इत्यत्रापि। तस्मात्- विकल्पः ।।5 ।।
(पञ्चमे- वैगुण्यसमाधानार्थानां प्रायश्चित्तानां विकल्पा-
धिकरणे सूत्रम्-)।
प्रायश्चित्तेषु चैकार्थ्यान्निष्पन्नेनाभिसंयोगः, तस्मा-
त्सर्वस्य निर्घातः ।। 16 ।।
पञ्चमाधिकरणमारचयति-
वैश्वानरे पथिकृते साहित्यं वा विकल्पनम् ।
साहित्यं स्याददृष्टाय विकल्पः स्यात्समाधये ।। 6 ।।
विहितयोर्दर्शपूर्णमासयोः कदाचिदननुष्ठाने प्रायश्चित्तं श्रूयते- 'वैश्वानरं द्वादशकपालं निर्वपेदमावास्यां वा पौर्णमासीं वाऽतिपात्य' इति । अग्नेय पक्षे कृते पुरोडाशमष्टाकपालं निर्वपेत्, यो दर्शपूर्णमासयाजी सन्नमावास्यां वा पौर्णमासीं वाऽतिपातयेत्' इति च । अत्र पूर्ववद््दृष्टप्रयोजनामावादद्वष्टार्थमुनयं सृष्टच्चित्यानुष्ठेयम्। इति चेत्।
मैवम्। यज्ञवैगुण्यसमाधेर्ट्टष्टप्रयोजनत्वादन्योन्यनिरपेक्षयोर्द्वयोर्घ्रीहियववाद्व ।
एवम्- 'ऋग्यजुः सामविहितस्याननुष्ठानात्, निषिद्धस्याऽऽचरणाद्वा 	ण्यम्, तस्य वैगुण्यमात्रस्य समाधानाय निरपेक्षाणि प्रायश्चित्तानि विहितानि 'भूः स्वाहेति गार्हपत्ये जुहुयात्, भुवः स्वाहेति दक्षिणाग्नौ जुहुयात्, स्वः स्वाहेत्याहवनीये जुहुयात्, भूर्भुवःस्वः स्वाहेत्याहवनीये जुहुयात्' इति। साम्येतानि विकल्प्यन्ते प्रत्येकं वैगुण्यसमाधानक्षमत्वात् ।। 6 ।।
(षष्ठे- नैमित्तिकप्रायश्चित्तानां समुच्चयाधिकरणे सूत्रम्)।
समुच्चयस्त्वदोषनिर्घातार्थेषु ।। 17 ।।
षष्ठाधिकरणमारचयति-
भिन्नस्कन्नादिहोमादेर्विकल्पो वा समुच्चयः ।
विकल्पः पूर्ववन्मैवमदोषे विहितत्वतः ।। 7 ।।
यज्ञपात्रभेदनहविर्द्रव्यस्कन्द्रनादिनिमित्तेषु श्रूयते- 'भिन्ने जुहोति' इत्यादि। तत्र वैगुण्यसमाधानार्थत्वात्पूर्ववद्विकल्पः। इति चेत्।
मैवम्। दोषसंयोगमनुपन्यस्य भेदनादिनिमित्तमुपजीव्य विहितत्वात्। अतो नैमित्तिकानामनेकेषां प्रयोगवचनपरिगृहीतत्वेन समुच्चयः ।। 7 ।।
(सप्तमे- कर्मकालेऽनध्यायेऽपि मन्त्राणां प्रयोगाधिकरणे
सूत्रे 18-19)।
मन्त्राणां कर्मसंयोगात्स्वधर्मेण प्रयोगः स्याद्धर्मस्य
तन्निमित्तत्वात् ।। 18 ।। विद्यां प्रति विधानाद्वा
सर्वकालं प्रयोगः स्यात्कर्मार्थत्वात्प्रयोगस्य ।। 19 ।।
*सप्तमाधिकरणमारचयति-
अनध्याये मन्त्रपाठः क्रतौ नास्त्यस्ति वा, न सः ।
तत्पाठस्य निषिद्धत्वादस्ति तत्रानिषेधतः ।। 8 ।।
'पर्वणि नाध्येयम्' इति निषिद्धत्वादन ध्याये क्रतुप्रयोगे मन्त्रपाठो नास्ति । इति चेत् ।
न । निषेधस्य ग्रहणाध्यापनविषयत्वेन क्रतुप्रयोगे तन्निषेधाभावात्। तस्मात्- ऋतावनध्यायेऽप्यस्ति मन्त्रप्रयोगः
।। 8 ।।
(अष्टमे- कर्मणि प्रावचनस्वरेणैव मन्त्रोच्चारणाधिकरणे
सूत्राणि 20-22)।
भाषास्वरोपदेशादैरवत्प्रावचनप्रतिषेधः स्यात् ।। 20 ।।
मन्त्रोपदेशो वा न भाषिकस्य, प्रायापत्तेर्भाषिकश्रुतिः
।। 21 ।। विकारः कारणाग्रहणे ।। 22 ।।
अष्टमाधिकरणमारचयति-
स्वरो मन्त्रे भाषिकः किं स्यात्प्रावचनिकोऽर्थवा ।
ब्राह्मणोक्तेरादिमोऽन्त्यस्तदुक्तेर्लक्षणत्वतः ।। 9 ।।
तत्तच्छाखीयब्राह्मणस्वरो भाषिक इत्युच्यते । तदुक्तमाचार्यैः-
'छन्दोगा बृह््वृचाश्चैव तथा वाजसनेयिनः ।
उच्चनीचस्वरे प्राहुः स वै भाषिक उच्यते'  इति ।
सोऽयं भाषिकः क्रतौ मन्त्रेषु प्रयोक्तव्यः । ब्राह्मणेनोक्तत्वात्। मन्त्रविनियोगस्य लिङ्गेन सिद्धत्वात्। स्वरविशेषविधानाय ब्राह्मणे मन्त्र उपादीयते । इति प्राप्ते-
ब्रूमः- न हि ब्राह्मणे मन्त्रः पठ्यते । किंतु पठनसिद्धस्वराद्युपेतं मन्त्रकाण्डसमुत्पन्नं मन्त्रमुपलक्षयितुं तदुपलक्षणसमर्थानि मन्त्रोपक्रमसदृशानि कानिचिदक्षराण्युर्च्चायन्ते-'इमामगृभ्णन्रशनामृतस्येत्यश्वाभिधानीमादत्ते' इति। एवमेवाभिप्रायं द्योतयितुं क्वचिच्छब्दान्तरेणोपलक्ष्यते। तद्यथा- 'सावित्राणि जुहोति प्रसूत्यै' इति। यत्र लिङ्गसिद्धो
विनियोगः, तत्र ब्राह्मणमनुवादकमस्तु। तस्मात्- प्रावचनिकः स्वरः क्रतौ प्रयोक्तव्यः ।। 9 ।।
(नवमे- ब्राह्मणोत्पन्नमन्त्रस्य भाषिकस्वरेणैवोच्चारणाधिकरणे
सूत्रे 23-24)।
तन्न्यायत्वाददृष्टोऽप्येवम् ।। 23 ।। तदुत्पत्तेर्वा
प्रवचनलक्षणत्वात् ।। 24 ।।
नवमाधिकरणमारचयति-
ब्राह्मणोत्पन्नमन्त्रस्य त्रैस्वर्यं भाषिकोऽथवा ।
आद्योऽन्यमन्त्रवन्मैवं स्वरान्तरविवर्जनात् ।। 10 ।।
'*वानस्पत्योऽसि' इत्ययं मन्त्रो ब्राह्मण एवोत्पन्नः, 'तं प्रोहेत्- वानस्पत्योऽसि' इत्याम्नानात्। न चास्य मन्त्रस्य कश्चित्प्रावचनिकः स्वरोऽस्ति । तस्मात्- भाषिकः स्वरः ।। 10 ।।
(दशमे-मन्त्राणां पाठानन्तरमेव पदार्थानुष्ठानाधिकरणे सूत्रम्)।
मन्त्राणां करणार्थत्वान्मन्त्रान्तेन कर्मादिसंनि-
पातः स्यात्, सर्वस्य वचनार्थत्वात् ।। 25 ।।
दशमाधिकरणमारचयति-
यदा कदाचिन्मन्त्रास्ते वा कर्मानियमाद्भवेत् ।
आद्यो मैवं कृत्स्नजन्यस्मृतेरङ्गत्वतोऽन्तिमः ।। 11 ।।
'इषे त्वा' इति मन्त्रः शाखाछेदे करणम्। 'इमामगृभ्णन्' इति रशनादाने। इत्यादि मन्त्रे बहुधा संशयः- किं मन्त्रादौ कर्म कर्तव्यम्, उत- 'अगृभ्णन्रशनामृतस्य' इत्येवंविधस्य कर्मप्रकाशकमन्त्रस्योच्चारणकाले, किंवा- यस्य कस्यचित्पदस्य काले, आहोस्वित्- मन्त्रान्ते, अथवा- तथाऽपि किंचित्कालं विलम्ब्य, इति। तत्र नियामकाभावात्- यदा कदाचित्। इति प्राप्ते-
ब्रूमः- कृत्स्नमन्त्रजन्यार्थस्मरणं कर्मणोऽङ्गम्। तच्च समाप्तेः पूर्वं नोदेति। विलम्बे तूत्पन्नं स्मरणं विनश्यति। ततः परिशेषान्मन्त्रान्ते कर्म संनिपतेत् ।। 11 ।।
(एकादशे- वसोर्धारायां मन्त्रान्ते कर्मसंनिपाताधिकरणे सूत्रे 26-27)।
संततवचनाद्धारायामादिसंयोगः ।। 26 ।। कर्म-
संतानो वा नानाकर्मत्वादितरस्याशक्यत्वात् ।। 27 ।।
एकादशाधिकरणमारचयति-
मन्त्रादौ किं वसोर्धारा मन्त्रान्त्रे वाऽत्र संततेः ।
आद्यो होमेषु सांतत्याद््द्वादशान्तेषु तद््धुतिः ।। 12 ।।
अग्नौ किंचित्कर्म विहितम्- 'सततां वसोर्धारां जुहोति' इति। तत्र सांतत्यमविच्छिन्नत्वम्। तच्च कर्ममन्त्रयोः सहोपक्रमे सत्युपपद्यते । तस्मात्- मन्त्रादौ कर्मसंनिपातः । इति प्राप्ते-
ब्रूमः- तस्मिन्वसोर्धाराख्यं कर्मणि 'द्वादश द्वादशानि जुहोति' इति श्रुतम्। द्वादशभिर्मन्त्रवाक्यैः संपाद्यमेकमाहुतिस्वरूपं द्वादशम्। तद्यथा- 'याजश्च मे, प्रसवश्च मे, श्रावश्च मे, श्रुतिश्च मे, ज्योतिश्च मे, सुवश्च मे, ' इत्येतैर्द्वादशाभिर्मन्त्रवाक्यैरेकाऽऽहुतिर्होतव्या । एकादशोत्तराहुतयः- 'प्राणश्च मे, अपानश्च मे'- इत्यादिनिर्निष्पाद्यन्ते। एतेषु च
होमद्वादशकेषु मध्ये मध्ये विलम्बाभावः साहित्यम्, न तु मन्त्रकर्मणोः सहोपक्रमः । तस्मात्- पूर्वन्यायेन मन्त्रान्ते कर्मसंनिपातस्य नास्ति कश्चिद्विघ्नः ।। 12 ।।
(द्वादशे- आघारेऽपि मन्त्रान्ते कर्मसंनिपाताधिकरणे सूत्रम्)।
आघारे च दीर्घधारत्वात् ।। 28 ।।
द्वादशाधिकरणमारचयति-
आघारे मन्त्रसाहित्यं धारा वा संतताऽग्रिमः ।
कर्मैकत्वाग्नाऽऽज्यधारानैरन्तर्यस्य संभवात् ।। 13 ।।
'संततमाघास्यति' इत्यत्र पूर्ववदाहुतिनैरन्तर्यं न संभवति। आहुतेरेकत्वात्। अतो मन्त्रसाहित्यस्यैव संततशब्दार्थत्वात्, मन्त्रादौ कर्मोपक्रमः। इति चेत्।
मैवम्। क्षार्यमाणाज्यविन्दुनैरन्तर्यस्य शब्दार्थत्वसंभवात्। न च- प्रयाजाज्याहुतिष्वपि नैरन्तर्यमस्ति- इति शङ््कनीयम्। तत्र विच्छिद्य विच्छिद्य बिन्दुपातेऽपि कर्मवैकल्याभावात्। अत्र तु न तथा, इति वैषम्यम्। तथा सति 'आघाराय यदाज्यं	 जुह्वां गृहीतम्, तत्सर्वं शनैरविच्छेदनोऽऽहवनीये पातयेत्' इति संततशब्दार्थः। यदि मन्त्रकर्मणोः सहोपक्रमः स्यात्, तदानीम् 'अनेन मन्त्रेण' इति तृतीयाश्रुत्युक्तं पूर्वकाललक्षणं मन्त्रस्य करणत्वं हीयते। तस्मात्- पूर्ववन्मन्त्रान्ते कर्मसंनिपातः ।। 13 ।।
(त्रयोदशे- एककार्यमन्त्राणां विकल्पाधिकरणे सूत्रम्-)।
मन्त्राणां संनिपातित्वादेकार्या-
नां विकल्पः स्यात् ।। 29 ।।
त्रयोदशाधिकरणमारचयति-
पूषाद्येकार्थमन्त्राणां साहित्यं वा विकल्पना ।
आद्यः शक्यत्वतो मैवं मन्त्रान्ते संनिपाततः ।। 14 ।।
पुरोडाशविभागे त्रयो मन्त्राः श्रुताः- 'पूषा वां विभजतु,' 'भगो वां विभजतु' 'अर्यमा वां विभजतु' इति। तव समुच्चित्यानुष्ठातुं शक्यत्वात्समुच्चयः । इति चेत्-
मैवम्। प्रथममन्त्रान्ते कर्मणः संनिपाते सति मन्त्रान्तरे प्रयोजनाभावात् । तस्मात्- विकल्पः । व्रीहियवयोर्निर्णीतस्यैव विकल्पस्यायं प्रपञ्चः ।। 14 ।।
(चतुर्दशे- संख्याविहितमन्त्राणां समुच्चयाधिकरणे सूत्रम्)।
संख्याविहितेषु समुच्चयोऽसंनिपातित्वात् ।। 30 ।।
चतुर्दशाधिकरणमारचयति-
चतुर्भिरभ्रिमित्यत्र विकल्पो वा समुच्चयः ।
विकल्पः पूर्ववन्मैवं समूहे करणत्वतः ।। 15 ।।
अग्नौ श्रूयते- 'चतुर्भिरभ्रिमादत्ते' इति। तत्र पूर्वोक्तविभागमन्त्रवत्प्रतिमन्त्रं पृथक्करणत्वं नास्ति। चतुःसंख्यया समूहे करणत्वप्रतीतेः। तस्मात्- मन्त्रान्ते कर्मसंनिपातस्याबाधेनैव समुच्चयः स्यात्। न च पूर्वस्यैकैकस्य मन्त्रान्ते संनिपातो न स्यात्- इति शङ््कनीयम्। वाचनिकसंख्यया न्यायसिद्धस्य तस्य बाधितत्वात् ।। 15 ।।
(पञ्चदशे- ब्राह्मणविहितमन्त्राणां विकल्पाधिकरणे सूत्राणि 31-35)।
ब्राह्मणविहितेषु च संख्यावत्सर्वेषामुपदिष्टत्वात्
।। 31 ।। याज्यावषट््कारयोश्च समुच्चयस्य दर्शनं
तद्वत् ।। 32 ।। विकल्पो वा समुच्चयस्याश्रुति-
त्वात् ।। 33 ।। गुणार्थत्वादुपदेशस्य ।। 34 ।।
वषट््कारे नानार्थत्वात्समुच्चयः ।। 35 ।।
पञ्चदशाधिकरणमारचयति-
प्रथमन्त्रौ समुच्चेयौ विकल्प्यौ वा चतुष्ट््ववत् ।
आद्य उक्तिद्वयान्मैवं समुच्चित्यनुदीरणात् ।। 16 ।।
'उरु प्रथस्वेति पुरोडाशं प्रथयति' 'उरु ते यज्ञपतिः प्रथताम्- इतिपुरोडाशं प्रथयति' इति ब्राह्मणेन पुरोडाशप्रथने द्वौ मन्त्रौ विनियुक्तौ । तस्य च मन्त्रविनियोगस्य मन्त्रलिङ्गेनैव सिद्धत्वाद््ब्राह्मणगतं वचनद्वयं चतुःसंख्यावत्समुच्चये पर्यवस्यति। इति चेत्।
मैवम्। तस्मिन्वचनद्वये मन्त्रयोः परस्परनैरपेक्ष्यप्रतिभानेन समुच्चयस्यायुक्तत्वात्। अतो लिङ्गसिद्ध एवार्थोऽनूद्यते- इति व्रीहियववद्विकल्पः ।। 16 ।।
(षोडशे- हौत्राणां मन्त्राणां समुच्चयाधिकरणे सूत्राणि 36-38)।
हौत्रास्तु विकल्पेरन्नेकार्थत्वात् ।। 36 ।। समुच्चयो
वा क्रियमाणानुवादित्वात् ।। 37 ।। समुच्चयं च
दर्शयति ।। 38 ।।
षोडशाधिकरणमारचयति-
उद्दिवेत्युच्छ्रयस्वेति विकल्पो वा समुच्चयः ।
विकल्पः स्मारकत्वैक्यादाकारान्यत्वतोऽन्तिमः ।। 17 ।।
यूपस्योच्छ्रयणे करणभूत एष मन्त्रोऽध्वर्युणा पाठ्यते- 'उद्दिवं स्तभानान्तरिक्षं पृण पृथिवीमुपरेण दृंह' इति। उच्छ्रीयमाणाय यूपाय प्रेषितेन होत्रा मन्त्रः पठ्यते- 'उच्छ्रयस्य वनस्पते वर्ष्मन्पृथिव्या अधि' इति। अनयोर्मन्त्रयोर्यूपोच्छ्रयणस्मारणमेकमेव कार्यम्। तस्मात्- विकल्पः । इति चेत्।
मैवम्। करणमन्त्रः 'उच्छ्रयणं करोमि' इत्येवं स्मारयति। हौत्रस्तु क्रियमाणमुच्छ्रयणमनुवदन्नध्वर्योः 'यूपोच्छ्रयणं कर्तव्यम्' इत्येवं स्मृतिं जनयति। तत्र स्मार्यमाणस्योच्छ्रयणस्यैकत्वेऽपि 'कर्तव्यम्' इत्यस्य, 'करोमि' इत्यस्य च स्मृतिप्रकारस्यान्यत्वात्कार्यैक्याभावेन समुच्चयः ।। 17।।
द्वितीयवर्णकमारचयति-
उच्छ्रयस्व समिद्धस्वेत्यादीनां किं विकल्पनम् ।
समुच्चयो वा कार्यैक्यादाद्योऽनुस्मृतयेऽन्तिमः ।। 18 ।।
'उच्छ्रयस्व' इत्यृगेका । 'समिद्धस्व श्रयमाणः-'- इति द्वितीया। 'ऊर्ध्वद्वपुणः'- इति तृतीया । 'ऊर्ध्वो नः पाहि' इति चतुर्थी। ता(या) एताः क्रियमाणमनुवदन्त्यो होत्रा पठ्यन्ते। तासां यूपोच्छ्रयणकर्तव्यतास्मारणस्य कार्यस्यैकत्वाद्विकल्पः। इति चेत्-
मैवम्। प्रथममन्त्रेणोत्पन्नायाः स्मृतेरुत्तरोत्तरमनुस्मृतेः पृथक्प्रयोजनत्वात् । तस्मात्- समुच्चयः ।। 18 ।।
इति श्रीमाधवीये जैमिनीयन्यायमालाविस्तरे द्वादशाध्यायस्य
तृतीयः पादः ।। 3 ।।
अत्र पादे 			आदितः।
अधिकरणानि		 16				 891।
सूत्राणि 			 38 				2597।
-------
(अथ द्वादशाध्यायस्य चतुर्थः पादः)।
(प्रथमे- जपस्तुत्याशीरभिधानानां समुच्चयाधिकरणे सूत्रे 1-2)।
जपाश्चाकर्मयुक्ता स्तुत्याशीरभिधानाश्च
याजमानेषु समुच्चयः स्यादाशीःपृथ-
क्त्वात् ।। 1 ।। *समुच्चयं च दर्शयति ।। 2 ।।
चतुर्थपादे प्रथमाधिकरणमारचयति-
सारस्वतीमनूच्येति विकल्पोऽथ समुच्चयः ।
जपैक्यादादिमोऽन्त्यः स्यात्प्रकारस्य विभेदतः ।। 1 ।।
दीक्षितस्य वाङ््नियमनात्पूर्वं जपाय मन्त्राः श्रूयन्ते- 'सारस्वतीमनूच्य वाग्यन्तव्या' इति। एवम्- अग्नावैष्णवी बार्हस्पत्ये उदाहार्ये । अत एव सूत्रकारः- 'अथ वैकेषामाग्नावैष्णवीं सारस्वतीं बार्हस्पत्यामुत्तमामनूच्य वाग्यन्तव्या' इति ।
तत्र- अनुवचनशब्दाभिधेयस्य जपकार्यस्यैकत्वाद्विकल्पः। इति प्राप्ते-
ब्रूमः- जपस्यादृष्टार्थत्वेनादृष्टार्थप्रकारभेदे सति कार्यनानात्वात्समुच्चयः। जपमन्त्रवत्स्तुत्याशरिभिधानमन्त्रेषु सजातीयैः समुच्चयो द्रष्टव्यः ।। 1 ।।
(द्वितीये- वार्हस्पत्ये द्विविधयाज्यानुवाक्ययेर्विकल्पा-
धिकरणे सूत्रे 3-4)।
याज्यानुवाक्यासु तु विकल्पः स्याद्देवतोपल-
क्षणार्थत्वात् ।। 3 ।। लिङ्गदर्शनाच्च ।। 4 ।।
द्वितीयाधिकरणमारचयति-
इदं वादिद्वयोः किं स्यात्साहित्यं वा विकल्पनम् ।
साहित्यं पूर्ववन्मैवं देवताबोधनैक्यतः ।। 2 ।।
ऐन्द्राबार्हस्पत्ये कर्मणि- 'इदं वामास्ये हविः प्रियमिन्द्रावृहस्पती'- इत्यादिके यार्ज्यानुवाक्ये द्विविधे आम्नाते। तयोः सारस्वत्यादिवत्समुच्चयः। इति चेत्।
मैवम्। दृष्टप्रयोजनस्य देवताबोधनस्यैकत्वात्। तस्मात्-- विकल्पः ।। 2 ।।
*द्वितीयं (याज्यापुरोनुवाक्ययोः समुच्चयसाधकं) वर्णकमारचयति-
पुरोनुवाक्यया याज्या विकल्प्या वा समुच्चिता ।
पुरेवाऽऽद्यः समाख्यानाद्वचनाच्च समुच्चयः ।। 3 ।।
देवताप्रकाशनकार्यस्यैकत्वाद्याज्ययोर्यथा  विकल्पः, तथैवैकयुग्मगतयोः। इति चेत्।
मैवम्। पुरोनुवाक्येति समाख्याया उत्तरकालीनयाज्यामन्तरेणानुपपत्तेः । किंच- "पुरोनुवाक्यामनूच्य याज्यया जुहोति' इति प्रत्यक्षेण हविःप्रदानकार्यभेदोक्तिपुरः सरं साहित्यं विधीयते। तस्मात्- समुच्चयः ।। 3 ।।
(तृतीये- सोमक्रयसाधनानामजादीनां समुच्चयाधिकरणे सूत्राणि 5-7)।
क्रयणेषु तु विकल्पः स्यादेकार्थत्वात्
।। 5 ।। समुच्चयो वा प्रयोगे द्रव्यसम-
वायात् ।। 6 ।। * समुच्चयं च दर्शयति ।। 7 ।।
तृतीयाधिकरणमारचयति-
क्रयणेषु विकल्पः स्यात्साहित्यं वाऽग्रिमो यतः ।
कार्यैक्यमानतेर्लाभाद्दशोक्तेश्च समुच्चयः ।। 4 ।।
'अजया क्रीणाति, हिरण्येन क्रीणाति, वाससा क्रीणाति' इत्यादिना बहूनि सोमक्रयसाधनानि द्रव्याण्याम्नातानि । तेषां
कार्यैंक्याद्विकल्पः । इति चेत्।
मैवम्। बहुभिर्द्रव्यैर्विक्रेतुरानतेः सौलभ्यात् 'दशामैः क्रीणाति'  इति संख्योक्तेश्च समुच्चयः ।। 4 ।।
(चतुर्थे- उपयजनादिप्रतिपत्तिकर्मणां समुच्चयाधिकरणे सूत्रम्- )।
संस्कारे च तत्प्रधानत्वात् ।। 8 ।।
चतुर्थाधिकरणमारचयति-
गुदोपयजने किं स्याद्विकल्पोऽथ समुच्चयः ।
आद्यः स्यादर्थकर्मत्वान्न शेषप्रतिपत्तितः ।। 5 ।।
अग्नीषोमीये -'गुदेनोपजयति' इति श्रूयते। ऐकादशिनेषु तच्चोदकप्राचार्थकर्मण एकेन सिद्धत्वादेकादशानां गुदानां विकल्पः। इति चेत्।
मैवम्। प्रयाजशेषन्यायेन तृतीयाश्रुतेर्विपरिणामे सति शेषप्रतिपत्तिसंस्कारविधानात्। तस्मात्- समुच्चयः ।। 5 ।।
(पञ्चमे-आधाने विविधसंख्याकानां दक्षिणानां विकल्पा-
धिकरणे सूत्रम्)।
संख्यासु तु विकल्पः स्याच्छुतिविप्रतिषेधात् ।। 9 ।।
पञ्चमाधिकरणमारचयति-
एका देया समुच्चेयं विकल्प्यं चाऽऽद्य आनतेः ।
सौलभ्यादन्तिमो नैरपेक्ष्यात्संख्यान्तरादपि ।। 6 ।।
आधाने श्रूयते- 'एका देवा, षड्् देवाः, द्वादश देवाः' इत्यादि । तत्र सोमक्रयन्यायेनाऽऽनतेः सौलभ्यात्समुच्चयः
। इति चेत्।
मैवम्। संख्यानां ब्रीह्यादिवत्परस्परनैरपेक्ष्यावगमात्। समुच्चये श्रूयमाणाभिः संख्यान्तरस्य दुर्वारत्वाच्च । तस्मात्- विकल्पः ।। 6 ।।
(षष्ठे- पशुगणेषु जाघनीनां विकल्पाधिकरणे सूत्राणि 10-16)।
द्रव्यविकारं तु पूर्ववदर्थकर्म स्यात्तथा विकल्पे
नियमः प्रधानत्वात् ।। 10 ।। द्रव्यत्वेऽपि समु-
च्चयो द्रव्यस्य कर्मनिष्पत्तेः प्रतिपशु कर्मभेदादेवं
सति यथाप्रकृति ।। 11 ।। कपालेऽपि तथेति
चेत् ।। 12 ।। न कर्मणः परार्थत्वात् ।। 13 ।।
प्रत्तिपत्तिस्तु शेषत्वात् ।। 14 ।। शृतेऽपि पूर्ववत्त्वा-
त्स्यात् ।। 15 ।। विकल्पे त्वर्थकर्म नियमप्रधा-
नत्वात्, शेषे च कर्मकार्यसमवायात्तस्मात्तेना-
र्थकर्म स्यात् ।। 16 ।।
षष्ठाधिकरणमारचयति-
समुच्चयो जाघनीनां न वाऽऽद्यो गुदवन्न तत् ।
प्रकृतौ नियमादर्थकर्मातोऽत्र तथात्वतः ।। 7 ।।
ऐकादशिनादिगणेषु जाघन्या पत्नीसंयाजनं चोदकप्राप्तम्। तत्र प्रतिपत्तिकर्मत्वाज्जाघनीनां गुदानामिव समुच्चयः । इति चेत् ।
मैवम्। दर्शपूर्णमासयोः पत्नीसंयाजरूपेऽर्थकर्मण्याज्यजाघनीद्रव्ये विकल्पेन विहिते । ते चोभे अग्नीषोमीयपशौ चोदकेन प्राप्ते । तत्र जाघन्यां प्राप्तायां पुनरपि 'जाघन्या पत्नीः संयाजयन्ति' इति विहितम्। स च पुनर्विधिः 'स्ववैयर्थ्यपरिहारायातिदेशप्राप्तमर्थकर्मत्वं वारयित्वा प्रतिपत्तिकर्मत्वं प्रापयति'- इति पूर्वपक्षीकृत्य, 'विकल्पेनातीदिष्टाया जाघन्या नियमेन पुनर्विधेश्चरितार्थत्वान्नर्थकर्मत्वं निवारणीयम्' इति सिद्धान्तनीयम्। तत्प्रकृतावग्नीषोमीयपशावर्थकर्मत्वेन विकृतिष्वर्थकर्मत्वात्। अर्थकर्मणश्चैकया जाघन्या निष्पत्तेर्गुददृष्टान्तासंभवात्- जाघनीनां विकल्पः ।। 17 ।।
(सप्तमे- उखायां काम्येन नित्याग्नेर्विकाराधिकरणे
सूत्राणि 17-25)।
उखायां काम्यनित्यसमुच्चयो नियोगे कामदर्शनात्
।। 17 ।। असति चासंस्कृतेषु कर्म स्यात्
।। 18 ।। तस्य च देवतार्थत्वात् ।। 19 ।। विकारो
वा तदुक्तहेतु ।। 20 ।। वचनादसंस्कृतेषु कर्म
स्यात् ।। 21 ।। संसर्गे चापि दोषः स्यात् ।। 22 ।।
वचनादिति चेत् ।। 23 ।। तथेतरस्मिन् ।। 24 ।।
उत्सर्गेऽपि परिग्रहः कर्मणः कृतत्वात् ।। 25 ।।
सप्तमाधिकरणमारचयति-
नित्योख्याग्नौ काम्यवह्निः संयुज्येताथ बाधकः ।
कार्यभेदादादिमोऽन्त्यः कामेनान्यप्रसञ्जनात् ।। 8 ।।
अग्निचयने कर्मण्युखां निष्पाद्य तस्यामुखायामग्निर्भ्रियते, स नित्योऽग्निः । तत्प्रकरणे काम्यो वह्निः पठ्यते- 'वृक्षाग्राज्ज्वलतो ब्रह्मवर्चसकामस्याऽऽहृत्यावदध्यात्' इति। तत्र नित्यस्याग्नेर्होमः कार्यः। काम्यस्य तु फलाय धारणम्। अतः कार्यभेदात्समुच्चयः । इत्येवं प्राप्ते-
फलाम धृतेनैवाग्निना होमस्यापि प्रसङ्गसिद्धेर्नित्यो बाध्यते। तथा सति कामिनो बह्व्यन्तरम्, अकामिनो नित्योऽग्निः, इति व्यवस्थितो विकल्पः ।। 8 ।।
(अष्टमे-वैकारिकाग्नेराहवनीयत्वाभावाधिकरणे सूत्रे 26-28)।
स आहवनीयः स्यादाहुतिसंयोगात् ।
।। 26 ।। अन्यो वोर्द्धृत्याहरणात् ।। 27 ।।
अष्टमाधिकरणमारचयति-
सोऽग्निराहवनीयो नो वाऽऽद्य आहुतियोगतः ।
अन्योन्याश्रयतो मैवं संस्काराच्चेन्न सोऽत्र हि ।। 9 ।।
स पूर्वोक्तः काम्यो वह््निराहवनीया भवितुमर्हति । कुतः। तन्निर्वचनस्याऽऽहुतियोगस्य तस्मिन्संभवात्। आगत्य हूयतेऽस्मिन्- इत्याहवनीयः । हूयन्ते चात्र काम्याहुतयः । तस्मात्- आहवनीयधर्मा गतश्रीधारणादयस्तत्र कर्तव्याः । ते च कल्पसूत्रकारेण दर्शिताः- 'नक्तमाहवनीयं धारयति नित्यं गतश्रियः' इति । इति चेत् ।
मैवम्। अन्योन्याश्रवत्वप्रसङ्गात्। सिद्धे ह्याहवनीयत्वे तत्र होमविधिः- 'यदाहवनीये जुहोति' इति, सिद्धे होमावारत्वे पश्चादाहवनीयादिकल्पना, इति परस्पराश्रयत्वम्। अथ - आघानसंस्कारादाहवनीयत्वम्। तर्ह्यत्रास्य संस्काराभावान्नास्त्वाहवनीयत्वम् ।। 9 ।।
(नवमे- वकारिकाग्नेराधानिकसंस्काराभावाधिकरणे सूत्रे - 28-29)।
तस्मिन्संस्कारकर्म  शिष्ठत्वात् ।। 28 ।।
स्थानाद्वा परिलुप्येरन् ।। 29 ।।
नवमाधिकरणवारचयति-
अस्त्याधानादि नो वाऽत्र सर्वशेषत्वतोऽस्ति तत् ।
न संस्कृतस्थानपातान्मथनस्याप्यसंभवात् ।। 10 ।।
अत्र पूर्वोक्ते बह्वाबाधानादिकमस्ति। कुतः। आधानस्य सर्वकर्मशेषत्वात्।
नैतद्युक्तम्। आधानादिभिः संस्कृतं नित्यमग्निं बाधित्वा तस्य स्थानेऽवस्थितत्वेनाग्न्युत्पादकसंस्कारानुपयोगात्। न च - ज्वलतो वृक्षाग्रादाहृतस्यारणिमथनेनोत्पत्तिः संभवति। तस्मात्- नास्त्याधानादि ।। 10 ।।
(दशमे नित्यस्योख्यस्याग्नेरधारणाधिकरणे सूत्रे 30-31)।
नित्यधारणे विकल्पो नह्यकस्मात्प्रतिषेधः स्यात् ।
।। 30 ।। नित्यधारणाद्वा प्रतिषेधो गतश्रियः ।। 31 ।।
दशमाधिकरणप्रारचयति-
धृतिर्विकल्पितोख्यस्य किंवा नैवास्ति धारणम् ।
निषेधात्कल्प्यविधितश्चाऽऽद्यो न प्राप्तवारणात् ।। 11 ।।
अग्निचयने योऽयं नित्य उख्योऽग्निः, तस्य सार्वकालिकं धारणं विकल्पितम्। कुतः। विधिनिषेधयोरुभयोः सद्भावात्। प्रतिषेधस्तावदेवं श्रूयते0 'न प्रतिसमिध्यो यत्प्रतिसमिध्येत्- भ्रातृव्यमस्मै जनयेत्' इति। सोऽयं प्रतिषेधः प्राप्तिमन्तरेणानुपपन्नः प्रापकं बिधिं कल्पयति। तस्मात्- विकल्पः। इति चेत्।
न । निषेधस्यान्यथाऽप्युपपन्नत्वात्। आहवनीयविषयं नित्यधारणं गतश्रियो यद्विहितम्, तच्चोदकेनोख्येऽग्नौ प्रापितत्वात्प्रतिषिध्यते। तथा सति विधेरकल्पितत्वात्केवलेन प्रतिषेधेन धारणाभाव एव प्रतिनियतः ।। 11 ।।
(एकादशे-- शुक्रस्पर्शादीनामेककर्तृकत्वाधिकरणे सूत्रम्-)।
परार्थान्येको यजमानगणे ।। 32 ।।
एकादशाधिकरणमारचयति-
शुक्रस्पर्शादिकं सत्रे सर्वेषामुत कस्यचित् ।
अविशेषादादिमोऽन्त्यस्तावतैवार्थसिद्धितः ।। 12 ।।
'शुक्रं यजमानोऽन्वारभते' 'यजमानसंमितौदुम्बरी भवति' इति विहितं यत्, तत्सत्रे सर्वेषां यजमानानां भवेत्। कुतः। यजमानस्य सर्वाविशिष्टत्वात्। इति चेत्।
मैवम्। एकेन कृते सति प्रयोजनस्य शुक्रग्रहसंस्कारादेः सिद्धत्वात्। न ह्येते यजमानसंस्कारार्थाः, येन
प्रतियजमानामावर्तेरन्। तस्मात्- एक एव कुर्यात् ।। 12 ।।
(द्वादशे - अहीने शुक्रस्पर्शादौ यस्य कस्यचिद्यजमानस्य
कर्तृत्वाधिकरणे सूत्रम्-)।
अनियमोऽविशेषात् ।। 33 ।।
द्वादशाधिकरणमारचयति-
अहीने सत्रवच्छुक्रस्पृगैक्ये स नियम्यते ।
न वाऽऽद्यः संभवान्मैवं विशेषानवधारणात् ।। 13 ।।
यथा सत्रे यजमानेष्वेक एव शुक्रग्रहं स्पृशति, तथा- अहीनेऽप्येक एव - इति पूर्वन्यायेन स्थिते सति स एकः किं
नियम्यते, उत- यः कोऽपि, इति संशये सति नियमस्य सत्रे वक्ष्यमाणत्वादिहापि नियमः। इति पूर्वः पक्षः।
विशेषस्यावधारयितुमशक्यत्वात्- यः कोऽपि । इति राद्धान्तः ।। 13 ।।
(त्रयोदशे- सत्रे शुक्रस्पर्शादौ गृहपतेरेव कर्तृत्वाधिकरणे सूत्रम्)।
मुख्यो वाऽविप्रतिषेधात् ।। 34 ।।
त्रयोदशाधिकरणमारचयति-
कश्चिद्गृहपतिर्वा स्यात्सत्रे कश्चिदहीनवत्।
इतरेषां तदाऽऽर्त्विज्यादविलम्बार्थमन्तिमः ।। 14 ।।
पूर्वोक्तेनाहीनन्यायेन सत्रे यः कोऽपि शुक्रस्पर्शादिकं कुर्यात्। इति चेत्।
मैवम्। गृहपतिव्यतिरिक्तानां तदानीमार्त्विज्यकार्ये विनियुक्तानां शुक्रस्पर्शाद्यसंभवात्। विलम्बे तु- आर्त्विज्यशुक्रस्पर्शयोर्विहितमेककालीनत्वं हीयेत। तस्मात्- अविलम्बार्थं गृहपतिरेव कुर्यात् ।। 14 ।।
(चतुर्दशे- सत्रेऽञ्जनादिसंस्काराणां सर्वगामित्वाधिकरणे
सूत्राणि 35-38)।
सत्रे गृहपतिरसंयोगाद्धौत्रवत् ।। 35 ।। आम्ना-
यथवचनाच्च ।। 36 ।। सर्वे वा तदर्थत्वात् ।। 37 ।।
गृहपतिरिति च समाख्यासामान्यात् ।। 38 ।।
चतुर्दशाधिकरणमारचयति-
अञ्जनाद्या गृहपतेः सर्वेषां वा, समाख्यया ।
आद्यो नो फलिसंस्काराः सर्वेषां फलिता मता ।। 15 ।।
अञ्जनाभ्यञ्जनादयो गृहपतेर्युक्ताः संस्काराधिक्येन गृहपतित्वसमाख्याया उपपन्नत्वात्। इति चेत् ।
मैवम्। फलित्वप्रयोजका एते संस्काराः । फलित्वं च सर्वेषां यजमानानाम्। यत्तु-गृहपतेः फलाधिक्यं श्रूयते-'भूयिष्ठामृद्धिमृध्नोति' इति, तद्वाचनिकम्, न तु संस्काराधिक्यकृतम्। समाख्या त्वन्तरेणापि संस्काराधिक्यमृत्विजामिव कर्मकरत्वादुपपद्यते। तस्मात्- सर्वेषामञ्जनाद्याः कार्याः ।। 15 ।।
(पञ्चदशे- {याजमानार्त्विज्ययोरार्त्वि-} सूत्राणि 39-41)।
ज्यस्यैव बलवत्त्वाधिकरणे
विप्रतिषेधे परम् ।। 39 ।। हौत्रे परार्थ-
त्वात् ।। 40 ।। वचनं परम् ।। 41 ।।
पञ्चदशाधिकरणमारचयति-
याजमानार्त्विज्ययोः किं बलवत्पूर्वमुत्तरम् ।
उताऽऽद्यश्चोदकप्राप्तेरन्त्यः प्रत्यक्षतो विधेः ।। 16 ।।
सत्रे यत्र याजमानार्त्विज्यकर्मणोरेकदा प्राप्तिः, तत्र याजमानं बलवत् । चोदकेन प्राप्तवात्। इति चेत्।
मैवम्। 'ये यजमानास्त ऋत्विजः' इत्यार्त्विज्यस्य प्रत्यक्षविहितत्वात्। तस्मात्- आर्त्विज्यं बलवत् ।। 16 ।।
(षोडशे- ब्राह्मणस्यैवाऽऽर्त्विज्याधिकरणे सूत्राणि 42-47)।
प्रभुत्वादार्त्विज्यं सर्ववर्णानां स्यात् ।। 42 ।।
स्मृतेर्वा स्याद्बाह्मणानाम् ।। 43 ।। फलचम-
सविधानाच्चेतरेषाम् ।। 44 ।। सांनाय्येऽप्येवं
प्रतिषेधोऽसोमपीथहेतुत्वात् ।। 45 ।। चतुर्धा-
करणे च निर्देशात् ।। 46 ।। अन्वाहार्ये च
दर्शनात् ।। 47 ।।
षो़डशाधिकरणमारचयति-
आर्त्विज्यं किं त्रिवर्णस्थं विप्रयोग्येव वाऽग्रिमः ।
विद्यावत्त्वान्न तद्युक्तं ब्राह्मणस्यैव तत्स्मृतेः ।। 17 ।।
विप्रक्षत्त्रियवैश्यानामधीतवेदानां विद्यावत्त्वादार्त्विज्यमस्ति। इति चेत्।
न। विप्रस्यैवाऽऽर्त्विज्यस्मरणात्। तथा च याज्ञवल्क्यः-
'प्रतिग्रहोऽधिको विप्रे याजनाध्यापने तथा' इति ।
एवं स्मृत्यन्तराण्युदाहरणीयानि। तस्मात्- विप्रस्यैवाऽऽर्त्विज्यम् ।। 17 ।।
*वेदानां स्थितिकृत्पुरो हरिहरोऽभूत्सूत्रकृज्जैमिनि-
स्तद्भाष्यं शबरोऽभ्यधाद्गदितवांस्तद्विस्तरं माधवः ।
सोऽयं नित्यकलत्रपुत्रधनभुग्भूम्याधिपत्यस्थिति-
र्दीर्घायुः सह बन्धुभिर्विजयतामाचन्द्रमातारकम् ।। 1 ।।
इति श्रीमत्त्रिकाण्डमीमांसामण्डनप्रतिवसन्तसोमयाजिभट्ट्श्रीमा-
धवविरचिते जैमिनीयन्यायमालाविस्तरे द्वादशाध्यायस्य
चतुर्थः पादः समाप्तः ।। 4 ।।
अत्र पादे 			आदितः ।
अधिकरणानि 			  16				907 ।
सूत्राणि 				  47 				2644।
समाप्तोऽयं द्वादशोऽध्यायः ।। 12 ।।
ग्रन्थश्च संपूर्णः ।
