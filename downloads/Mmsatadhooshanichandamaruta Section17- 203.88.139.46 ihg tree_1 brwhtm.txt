वादः53
	स्यामित्येवेति । 'बहु स्या' मिति सङ्कल्प्यैव, ननु बहु स्यादिति सङ्कल्प्य, इत्यर्थः । अनेनोपादानत्वमुक्तम् । अभवदिति । यथासङ्कल्पं बह्वभवदित्यर्थः । उपादानत्वेऽपि चेतनाचेतनगतदोषासंस्पृष्टत्वमाह विस्मयनीयेत्यादि । दोषाणां विशेषणगतत्वप्रदर्शनार्थमुपादानत्वोपादेयत्वसिद्ध्यर्थ इदसदादिपदानां परमात्मपरत्वसिद्ध्यर्थ चाह सर्वावस्थेति । केवलेति । ब्रह्म न जगदुपादानम्, ईक्षापूर्वकस्रष्ट्रुत्वात्, अचेतनाशुद्धजगद्विरूपत्वाच्चेति प्राप्ते-सिद्धान्तितं 'प्रकृतिश्च प्रतिज्ञादृष्टान्तानुपरोधा'दिति । प्रकृतिश्च उपादानकारणं च, ब्रह्माभ्युपगन्तव्यम्, प्रतिज्ञादृष्टान्तानुपरोधात् । प्रतिज्ञा तावत् 'येनाश्रुतं श्रुतं भवती' त्यादीका; सा चोपादानकारणत्व एव युज्यते, तज्ज्ञानेन सर्वस्य तत्कार्यस्य ज्ञानात्; दृष्टान्तोऽपि 'यथा सोम्यैकेन मृत्पिण्डेने' त्यादिरुपादानगोचर एवाम्नायते; स चोपादानत्व एव ब्रह्मणो युज्यते । किञ्च 'यतो वा इमानी'ति पञ्चम्युपादान एव; 'जनिकर्तुः प्रकृति' रित्यपादानसंज्ञाविधानात्, तस्मात् ब्रह्मोपादानम् । 'सोऽकामयत बहुस्या'मिति बहु भवनकामनाविषयत्वोपदेशाश्च, 'तदात्मानँ स्वयमकुरुते'ति आत्मन एव जगद्रूपेण कृतिश्रवणाच्चेति ।
	ननु नात्र पञ्चम्योपादानत्वसिद्धिः, तस्या अनेकार्थत्वात्, अपादानार्थत्वेऽपि 'ध्रुवमपायेऽपादान' मित्यपादानसंज्ञासिद्धेः, 'जनिकर्तृः प्रकृति'रित्यनेनापादानसंज्ञायामपि प्रकृतिग्रहणस्य कारणमात्रार्थत्वेनोपादानत्वासिद्धेः; अन्यथा पुत्रात्प्रमोदो जायत इत्यत्रानुपपत्तेः, अत एव न्यासकृता 'ध्रुवदानुवृत्त्या जनिकर्तृसम्बन्धिनोऽपादानसंज्ञायां प्रत्यासत्त्योपादानस्यैव स्यात्, प्रकृतिग्रहणात्सर्वत्र भवति, तेन पुत्रात्प्रमोदो जायत इत्यादि सिद्ध्यती' त्युक्तम्, अत एव 'यदिन्दोरन्वेति व्यसनमुदयं वा निधिरपामुपाधिस्तत्रायं जयति जनिकर्तृः प्रकृतिते' ति मुरारिणा कारणमात्रे प्रकृतिपदं प्रयुक्तम्, नापि 'सोऽकामयत बहु स्या'मिति श्रुत्या तत्सिद्धिः, तस्याः 'यदेकमव्यक्तमनन्तरुप'मिति श्रुतिसिद्धानन्ततत्तत्पदार्थप्रेरकानन्तरूपैः बहुभवनसकल्पपरत्वात्; 'सच्च त्यच्चाभव'दिति च सत्त्वादिगुणाभिव्यक्तिपरम्, सृष्ट्यनुप्रवेशानन्तरभावित्वात्, अन्यथोपादानस्य सङ्कल्पपूर्वकमुपादेयं सृष्ट््वा तदनुप्रविश्य पुनस्तद्भवनायोगेन वाक्यं अयुक्तार्थे स्यात्; एतेन 'तदैक्षत बहु स्यां प्रजायेये' त्येतदपि व्याख्यातम्; एतेनैव 'तदात्मानँ 
स्वयमकुरुते'त्येतदपि व्याख्यातम् । "तदात्मानं सृजाम्यहम्' इतिवदुपपत्तेः, नह्यात्मानं प्रपञ्चात्मनाकुरुतेति श्रूयते; इति उच्यते, जनिकर्तृसूत्रं प्रत्याचक्षाणो भाष्यकार एव सूत्रस्येममर्थ प्रत्याह । 'ध्रुवमपाये पादान' मिति सूत्रेण एतद्विषयसिद्ध्या हीदं सूत्रं प्रत्याचव्यौ । 'अयमपि योगः शक्योऽवक्तुम्, कथम्? गोलोमाविलोमभ्यो दूर्वा जायत इति अपक्रामन्ति तास्तेभ्य" इत्यादि प्रत्याख्यानभाष्यम्; यदिहीदं हेतुमात्रार्थं स्यात्तदा पुत्रादौ 'ध्रुबमपाय' इति सूत्राप्रवृत्तेः सूत्रस्य तदर्थत्वान्न प्रत्याख्यानावकाशः । पुत्रात् प्रमोद इत्यत्र का गतिरिति चेत्? प्रक्रियामञ्जरीपदमञ्जर्यादिषूक्तो 'विभाषा गुणे स्रिया' मित्यत्र विभाषेति योगविभागः । नन्वेवं तत एव 'यतो वे' त्यत्रापि पञ्चम्यस्त्विति चेन्न;-योगविभागस्योन्नेयत्वेन प्रत्यक्षसिद्ध्यपेक्षया दुर्बलत्वात् । तद्विषयत्वमपि प्रयोगान्यथानुपपत्तिकल्प्यम्,  बाहुळकविधिविषयत्ववत्, इह च 'जनिकर्तृः प्रकृति'रिति प्रत्यक्षशास्त्रसिद्धापादानविषयत्वोपपत्तेः नान्यथानुपपत्तिः । मुरारिप्रयोगात्प्रकृतिपदं कारणमात्रार्थमिति त्वयुक्तम्, चन्द्रस्य समृद्रैकदेशपरिणामत्वेऽपि  बाधकाभावात् । यथाकथञ्चिद्रसोत्पत्त्यर्थककाव्यप्रयोगमात्रादर्थसिद्धौ 'कलशे निजहेतुदण्डजः किमु चक्रभ्रमकारितागुणः' इति श्रीहर्षप्रयोगाच्चक्रभ्रमहेतुत्वस्य गुणत्वं दण्डस्य समवायिकारणत्वञ्च स्यात् । यच्चोक्तम्, 'ध्रुवमपायेऽपादान' मित्यपादानसंज्ञेति । तन्न, अपायहेतुक्रियां प्रत्यवधित्वेन कारकस्यापादानसंज्ञाविधानात्, अत्र च तादृशक्रियाया अश्रवणादपायाभावाच्च ।
	न च श्रृङ्गाच्छरो जायत इत्यादावपि अपरिणतभागसत्वात्तस्यापायावधित्वादपादानत्वमिहापि तद्वदेव सम्भवतीति वाच्यम्,-तद्वदेवैकदेशोपादानत्वसिद्धेः विभोरात्मनोपायायोगाच्च । 'सोऽकामयत बहु स्या'मित्यत्र यदि विग्रहद्वारा बहुभवनं विवक्षितं तदा ब्रह्मशरीरतया श्रुतिशतसिद्धप्रकृतत्वदभिमतप्रपञ्चरूपविग्रहद्वारा बहुभवने कः प्रद्वेषः? किंच 'बहु  स्या'मिति विग्रहसृष्ठिसङ्कल्पाभिधाने असङ्कल्पितप्रपञ्चसृष्ट्यभिधानं सङ्कल्पितविग्रहस्य सृष्ट्यनभिधानंचायुक्तम् ।
	"सच्च त्यच्चाभव'दिति च सत्वादिगुणाभिव्यक्तिपरमित्य प्ययुक्तम् ब्रह्मणः सत्त्वादिगुणासिद्धेः । न च सृष्ट्यनुप्रवेशानन्तरं सद्भवनाभिधानानुपपत्तिः; ,सृष्ट्यभिधानेन विवर्तत्वासिद्ध्या तत्सिद्ध्यर्थं सत्त्यद्भवनाभिधानात्; पूर्वकालत्वस्य चाविवक्षितत्वात् । 
एतेन  तदैक्षत बहु स्या' मित्येतदपि व्याख्यातम् ।।
	ननु तेजःप्रभृतिरूपेण त्वया बहुभावो वाच्यः, तेजः प्रभृति चेतनमीक्षणादिश्रवणात्; न च चेतनं प्रत्युपादानत्वं ब्रह्मणः सम्भवतीति चेन्न;- अत्र हि योग्यतावशात् प्रथमतेजःपदेन भूतात्मकं तेजो गृह्यते, द्वितीयेन तदवच्छिन्नमुत्तरकार्यस्य निमित्तमपादानञ्च ब्रह्मोच्यते; उभयत्र भगवत्पर्यन्तमेव वा । 'तदात्मानँ स्वयमकुरुते' त्यत्रापि विग्रहसृष्टिपरत्वमनुपपन्नम्, तदित्यसतः परामर्शात् ।
	ननु 'सोऽकामयते' त्युक्त आत्मा 'ततो वै सदजायते'ति तच्छब्देन परामृश्यते, तदेव 'तदात्मान'मित्यत्रापीति चेन्न;-तदिति नपुंसकलिङ्गानुपपत्तेः । इदं सर्वमभिप्रेत्य सूत्रकारेण समर्थितमिति ।
	अकालकाल्येति । 'कालकालो गुणी'ति श्रुत्याऽकालकाल्यत्वमर्थात् सिद्धम् । तथे ति । अवयवकालभेदाभ्यामित्यर्थः । सावयवत्वनिरवयवत्वव्यवस्थापकावयवभेदस्यापि सङ्कोचकाभावेन श्रुत्या निषि द्धत्वादवयवादिभेदेन व्यवस्था न सम्भवति, अभ्युपेत्य तूच्यत इति भावेन तथापीत्युक्तम् । अंशानां ब्रह्मणो मित्रत्वादध्यस्तत्वाद्वा तद्गतदोषैर्न ब्रह्मणो निरवद्यत्वश्रुतिविरोध इत्यत्राह नचेति । उपादानत्वादित्यादिपदेन उपादेयत्वग्रहः । किञ्च यदी ति । त्रिवृत्करणानन्तरभाविकार्याणां चिदचिदीश्वरसंघातारब्धत्वात्तदभिप्रायेण सर्वेषा मित्युक्तम् । यथे ति । केषांचित् चित्स्वभावत्वमेव केषांचित् अचित्स्वभावत्वमेव दृश्यत इति भावः ।
	ननु भाष्ये स्वरूपरूढिरूक्ता, न तु विशिष्टशक्तिर्निषिद्धा, अत उभयत्र शक्तिक्लप्तिः स्यादित्यत आह नचेति । कारणवाक्यस्थसदादिपदानां ब्रह्मस्वरूपपरत्वस्य भाष्यऽभिहितत्वात् न विशिष्टशक्तावपि किञ्चित्प्रयोजनमित्यपि हृदयम् ।
	जगत्कारणविधिपराणि वाक्यानि कारणवाक्यशब्देन पूर्व विवक्षितानि, अथ सिद्धे जगत्कारणे तद्विशेषादिपराणि वाक्यान्युदाहरति एवमिति । विकल्पासहः- सत्त्वासत्त्वविचारासहः । त्रिचतुरेति । भास्करमते निर्विकारत्व श्रतिविरोधः निरवद्यत्वश्रुतिविरोधः भेदाभेदसमावेश इति त्रयः स्थूलदोषाः, यादवप्रकाशमते एतैः सह जीवाद्यनादित्वभङ्ग इति चत्वारोदोषाः । कार्यकारण 
संरक्षणम्-कार्यत्वकारणत्वयोरबाध्यत्वकल्पनम् । साक्षादिति । साक्षादाश्रयत्वमद्वारकमाश्रयत्वं, परम्परयाऽश्रयत्वं सद्वारकमाश्रयत्वम् । यथा यागस्य सद्बारकं स्वर्गकारणत्वं प्रोक्षणादेश्च सद्वारकमपूर्वविशेषत्वम् । अशक्य इति । अवस्थाश्रयत्वमेवोपादानत्वम्, न तु साक्षादवस्थाश्रयत्वम्, गौरवात्, आश्रयत्वे सति साक्षात्वविरहेणानुपादानत्वादर्शनाच्चेति भावः ।।
	ननु यदि क्वचित्सद्वारकाश्रयत्वमुपलभ्येत तदोपादानत्वश्रुतेर्निविकारत्व श्रुत्यविरोधेन तद्विषयता स्यात्; न च कारणत्वशेषत्वादिवत्तदुपलभामहे, इतिचेन्न;- "तदभावो नाडीषु तच्छ्रुतेरात्मनि चे' त्युक्तप्रासादखट््वान्यायेन सद्वारकाश्रयत्वस्य लोकसिद्धेः । खट््वायां पर्यङ्के शयनेऽपि प्रासादे शेत इति हि प्रतीयते ।। न च निर्विकारत्वश्रुतेः साक्षात्सम्बन्ध्यविषयतानियामकाभावः, उपादानत्वश्रुतेरेव नियामकत्वात् । किञ्च निर्विकारश्रुतेर्हेयसम्बन्धनिषेधपरत्वाद्येन सम्बन्धेनान्यत्र हेयत्वं दृष्ट तेनैव सम्बन्धेन प्रसक्तौ तत्सम्बन्धनिषेधस्यैव स्वरसत्वात् । किञ्च विकोरो हि स्वरूपान्यथाभावः, तस्यैव निषेधान्न विरोधशङ्कालेशः । एकदेशिमतेन प्रतिबन्द्यभिप्रायेण दृष्टान्तमाह यथेति । साक्षादिति । द्रव्यगतत्वेऽपीत्यनेनान्वयः । साक्षाद््ब्रह्माभितत्वाभावेऽपीति भावः । तदारब्धतये ति । ब्रह्मोपादानत्वं सम्प्रतिपन्नम्, परिणामविवर्तयोरेव विवादः । अनेन स्वापृथक सिद्धावस्थाश्रयताद्वारत्वं द्वार्यपृथक््सिद्धस्यैवेत्युक्तं भवति । अनेन घटस्य भूतलतादधीन्यातदाश्रयभूतलस्य घटावस्थाश्रयत्वप्रसङ्गः प्रत्युक्तः । एतावता-परिणामाश्रयत्वमात्रेण ।
	ननु विघर्तपक्षे मिथ्यात्वान्न दोषावहत्वम्, परिणामपक्षे सत्यत्वाद्दोषावहत्वं स्यादित्यत्राह यथा बाल इति । उपसंहरति एव मिति । विशिष्टेति । विशिष्टस्योपादनत्वेन ग्रहणमस्माभिः कर्तुं शक्यत इत्यर्थः । यद्वा उपादानशब्दस्य विशिष्टबोधनशक्तिरिति वार्थः । पारिप्लवमत्यनुग्रहार्थं शङ्कापूर्वकं मतातन्रमाह तथापीति । अवस्थाद्वययोगमुपपादयति तत्तदवस्थेति । अवस्थाद्वित्वोपपादनार्थं मिथो भिन्नत्वादित्युक्तम् । वैशिष्ट्य भादः - वैशिष्ट्यविशेषः । एतेनेति ।सविकारत्वस्य साक्षाद्विशेषणगतत्वाश्रयणादित्यर्थः । त्रिस्वभावत्वस्य स्वभावसङ्करपर्यन्ततवैव दोषत्वात्तन्मुखेन तद््ग्रहणम् । आदिपदेनोत्तीर्णस्वबावत्वेश्वरस्वभावत्वे गृह्येते ।  अत 
एवेति । व्यवस्थितत्रिस्वभावत्वाङ्गीकारादित्यर्थः । उत्तीर्णस्वभावत्वोद्भूतस्वभावत्वी नङ्गीकारे हेदुमाह ब्रह्मे ति । निर्विकारत्वात्, स्वस्वभावपरित्यागेनस्वभावान्तरग्रहणं  न सम्भवति, व्यवस्थितस्वभावत्वात्, स्वसंसृष्टे स्वभावापत्तिहेतुत्वं च न सम्बवतीत्यर्थः । शुक्लकृष्णतन्त्वारब्धे स्वभावसाङ्कर्यं नास्तीत्युक्तम्, इदानी तदङ्गीकृत्याह न च दृष्टान्तेति । स्वभावत्वं साङ्कर्यव्याप्तमित्यत्राह नचात्रेति । बालस्य युवभावे साङ्कर्यादर्शनादित्यर्थः । अन्यथेति । स्वभावसाङ्कर्यव्याप्त्यङ्गीकारे स्वभावत्वमङ्गीकृत्य स्वभावसाङ्कर्यानभ्युपगमेन परिहारस्यासम्भवे अस्मत्पक्षोक्ता दोषास्तव स्युरित्यर्थः । 'तम एकीभवती'त्यादि । तमसः शरीरत्वोक्तिस्तद्वाचका व्याकृतशब्दस्य ब्रह्मपरत्वसम्भवद्योतनार्था । कारणेति । 'ब्रह्म वा इदमेक एवाग्र आसी'दिति ब्रह्मणः अप्ययस्थ नन्वेनावस्थानप्रीतेरित्यर्थः । ततश्च वाक्यद्वयेनाव्याकृतब्रह्मणोरुभयोरपि लयस्थानत्वप्रतीतेरन्याकृतस्य ब्रह्मशरीरतयाऽव्याकृप्रशब्दस्य ब्रह्मपर्यन्ताभिधानसामर्थ्याच्चाव्याकृप्तशब्दस्य विशिष्टपरत्वात् । 'तद्वेदं तर्हि'ति श्रुतिर्विशिष्टोपादानत्वे मानमिति सिद्धम् । असच्छब्देने ति । 'असद्वा इदपग्र आसी'दिति वाक्यस्य लयपरत्वात् पूर्वस्थूलाकारप्रध्वंसायमनत्वमुक्तम्, तच्च वास्तवं (त्वं) न त्वसच्छब्दार्थः, 'इदमसदासी' दित्येतत्प्रतियोगिकत्वावगमात् । प्रध्वंसशब्देनाभावमात्रं वा विवक्षितम् । इदमग्रेऽसदासीदिति प्रागभावमात्रं प्रतीयते न ब्रह्मेत्यत्राह नापीति । एतेन सूक्ष्मावस्थचिदचिन्मात्रमुच्यत इत्यपि निरस्तम्, मनस्कारासम्भवात् । 'असद्वा इदमग्र आसी'दिति कार्यस्य प्रागसत्त्वव्यपदेशात् कार्यकारणयोरन्यत्वं नेति चेन्न;- पूर्वे सत एव कार्यस्वरूपस्य स्थूलावस्थाविरोधिसूक्ष्मावस्थारूपधर्मान्तरेण योगादसत्त्वव्यपदेशः कुत इदमवगम्यते? 'तदसदेव सन्मनोकुरुत ' 'तदात्मनँ स्वयमकुरुत' इति चाक्यशेषात् । युक्तेः षिण्डावस्थायां घटो नास्तीति व्यवहारस्य पिण्डावस्थो विषयस्य दर्शनात् । शब्दान्तरात्- 'सदेव सौम्येदमग्र आसी'दिति शब्दान्तराच्चेति सूत्रार्थः । असच्छब्दनिर्दिष्ठेति । तच्छब्दस्यासद्विषयत्वात्तत्समान विषयत्वादात्मशब्दस्येत्यर्थः । स्वरूपशब्दवदात्मशब्दस्य विशेष्यपरामर्शित्वं स्वरसमि यत्राह यथाखल्विति । अत एव ही ति । अत्रावलोकयतीत्यत्र चाक्षुषज्ञान विषयत्वं गम्यते, तच्छरीरस्यैव साक्षादिति तद्वारैव शरीरिणोऽवलोकनबिषयत्वम् , अतोऽवलोकनकर्तृपरामर्श्यात्मशब्दो विशिष्टपर एवेति 
भावः । शरीरविषयेऽपीति । विशेषणीभूतशरीरविषयेऽपीत्यर्थः । निमित्त मव्यतिरेकः । अत इति । विशिष्टोपादानतया उपादानत्वविधिवाक्यसिद्धत्वादुपादानत्वोद्देशोऽपि विशिष्टविधानार्थ इत्यर्थः । ततश्चोपादानोद्देशेन ब्रह्मत्वविधिपरो ब्रह्मशब्दः सूक्ष्मचिदचिद्विशिष्टपर इत्यर्थः ।।
	ननु दृष्टान्ते साक्षादवस्थाश्रयमुदाद्युक्त्या दार्ष्टान्तिकेऽपि साक्षादवस्थाश्रयत्वेनोपादानत्वं प्रतीयते, तत्कथं विशिष्टोपादानत्क्सिद्धिरित्यत्राह मृत्तत्कार्येति । दृष्टान्तवाक्यं विशिष्टस्य उपादानभावमुपपादयितुं प्रसिद्धोपादानमाह, नैतावता साक्षाद्विकाराश्रयत्वप्रसङ्गः, तदंशे दृष्टान्तविवक्षाया अभावात् । एकविज्ञानेन सर्वविज्ञानप्रसिद्ध्यर्थमुपादानोषादेयभावेनैक्यमात्रं हि दृष्टान्तेनसाध्यते । ब्रह्मस्वरूपवाचीति । 'इदं ब्रह्मासी'दिति कृत्स्नस्यापि कार्यवर्गस्य ब्रह्मभावः प्रतीयते, 'अग्र' इत्युक्त्या अयं ब्रह्मभावोपदेशो न स्वतःसिद्धशरीरात्मभाव निबन्धनः-किन्तूपादानोपादेयभावनिबन्धन इत्यवगम्यते, स्वरूपेणचोषादानत्वं निर्विकारत्व श्रुतिविरुद्धम्, अतोऽद्वारकसाधनत्वस्य सद्वारकसाधनत्वस्य च लोके दर्शनात् साक्षात्साधनत्वस्यासम्भवेन श्रुतसाधनत्वान्यथानुपपत्तयाऽपूर्वद्वारकत्ववदु पादानत्वस्यापि चिदचिद््द्वारकत्वङ्कल्प्यते । अद्वारकाश्रयत्वस्य सद्वारकाश्रयत्वस्य च लोके दर्शनात् अवस्थाश्रयत्वं सद्वारकं कल्प्यते, घटेनाश्रयिमाणस्योदकस्य देवदत्तोऽप्याश्रय एव, अन्यथा श्रमानुपपत्तेः । एवं सद्वारकाश्रयत्वं प्रासादेखटवायांशेत इत्यादौ प्रसिद्धमेव । एवञ्च ब्रह्मभावश्रवणसहितनिर्विकारत्वं श्रुतमन्यथानुपपद्यमानं विशिष्टोपादानत्वकल्पकम् । यद्वेति । तृतीयान्तस्य सूक्ष्मावस्थस्येत्यनेनान्वयः । वशेन लब्धस्य कालविशेषोपलक्षितसूक्ष्मावस्थस्येत्यर्थः । इममग्रे एकं सदासीदित्यनेन इदंशब्दनिर्दिष्टस्य स्थूलावस्थाप्रहीणब्रह्मभावः प्रतीयते, एकशब्दस्य स्थूलावस्ताप्रहाणार्थत्वात्; स्थूलावस्थाश्रयत्वस्य च साक्षात्परपरया च सम्भवात्; तत्प्रहाणमपि तथा; तत्र ब्रह्मणः साक्षात्परम्परया वा स्थूलावस्थाप्रहाणमित्यपेक्षायां 'अनेन जीवेनात्मनानुप्रविश्ये'ति तेजः प्रभृतिकार्यस्यानुप्रवेशश्रवणादनुप्रवेश्यस्य चानुंप्रवेष्टृब्रह्मणो भेदावश्यम्भावात् कार्यस्य तेजः प्रभृतेरग्रकाले ब्रह्मातिरिक्तं सूक्ष्मावस्थात्मकरूपान्तरं सब्धम्, तदेवोपस्तितत्वादपेक्षितं त्वाच्च द्वारतयोपादानभूतस्य ब्रह्मणो विशेषणत्वेन स्वीक्रियते; 
'ब्रह्म वा इद' मित्यादौ तु शाखान्तरे तेजःप्रभृतिसूक्ष्मावस्थारूपस्य तमसो 'यस्य तमः शरीर'मित्यादिश्रुत्या ब्रह्मशरीरत्वप्रतीतेः शरीरत्वेन तद्व्यतिरिक्तत्वात्तदेव द्वारयता उपादानभूतब्रह्मविशेषणत्वेन स्वीक्रियते । एवं न्यायाद्विशेषालाभः । आदिशब्देन पृषदाज्यन्यायो विवक्षितः । एवञ्च ब्रह्मशब्दसमानाधिकरणनिर्देशो न ब्रह्मस्वरूपपरिणामप्रतिपादनार्थः, अपि तु कारणस्य ब्थूलावस्थाप्रहाणाश्रयक्याब्रह्मात्मकतां प्रतिक्षेपार्थः, इदंशब्दस्य ब्रह्मपर्यन्तत्वात्सामानाधिकरण्योपपत्तिः । तदपीत्यवधारणम् । सर्वैरपि संकुचितविषयमेव वाच्यमिति भावः । सर्वमतेऽप्यवधारणसंकोचाविशेषे पराभिहितविशेषणमेव कुतो नाद्रियते इत्यत्राह वयत्विति । वाक्यान्तरे कृस्न्स्य ब्रह्मशरीरत्वावगमात् शरीरतया सिद्धस्यैव ब्रह्मविशेषणत्वभङ्गीक्रियते, अविद्याविशेषणाङ्गीकारे ब्रह्मणः सावद्यत्वप्रसङ्गात्; शक्न्यङ्गीकारे ब्रह्माभिन्नोपाध्ययङ्गीकारे च ब्रह्मणाः सविकारत्वप्रसङ्गः; शरीरस्य विशेषणत्वाङ्गीकारे न सावद्यत्वम्, विकारस्य शरीरगतत्वात् नस्वरूपगतत्वमिति । वैयर्थ्यस्येति । इदानीमप्यवधारणसम्भवादिति बावः । अनन्तरवाक्यक्रोधादित्यादि । सच्छब्दस्य ब्रह्मस्वरूपपरत्वे 'असदेवे'त्यादिना अब्रह्मकत्वपक्ष एव प्रतिक्षेप्यः स्यात्,तच्चायुक्तमिति भावः । तथासतीति । अब्रह्मणो मृदादेर्घटाद्युत्पत्तिः दर्शनादिति भावः ।
	ननु 'कश्रमसतः सज्जायेते' त्यत्राब्रह्मणो ब्रहमात्मकं कथं जायेतेत्यर्थः, तत्र च न व्याप्तिसम्भवं इति चेन्;-तयापि ब्रह्मात्मकमदं जगद््ब्रह्मणः कथं जायत इति प्रदर्शनायोगात्, ब्रह्मात्मकत्वस्य जगति सिद्धवत्कारासम्भवात् । नत्वि ति । अस्मिन् वाक्ये सूक्ष्मचिदचिद्वस्तुसद्भावो न मृग्य इत्यर्थः ।    
	ननु ब्रह्ममृग्यमीक्षणादिना तस्यैव स्पष्टं प्रतीतेरित्याक्षिपति नन्विति । उत्तरत्रेति । 'सन्मूला' इत्यादिषु सच्छब्दस्य विशेष्याप्रयोगात्सापेक्षस्य समासायोगाच्च नैरपेक्षयेण नामत्वात्, बहुत्वावच्छिन्नसत्ताप्रतिपक्षैकत्वावच्छिन्नसत्तायोगस्य च 'एकमासी'दिति क्रियापदेन कृतत्वात्, 'सन्मूला' इत्यादिष्विव 'सदेवे'त्यत्रापि सच्छब्दस्तत्कालेक्षणकर्तृर्ब्रह्मण एव नाम; न च तदसाधारणप्रवृत्तिनिमित्तासम्भवः, अनवच्छन्नसत्तायोगस्य प्रवृत्तिनिमित्तत्वादित्यर्थः । नामव दिति । 'तदर्ह' मिति वतिः । नामत्वानुरूपंमित्यर्थः । सत्यमिति । ब्रह्मपरत्वमङ्गीकृतम्, 
स्वरूपमेवविवक्षितमित्यवधारणार्थचिदचिद्वैशिष्ट्याभावेऽनङ्गीकारः । पूर्वोक्तेति । लोकदृष्टव्याप्तिप्रदर्शनायोगादित्यर्थः । अनुपपत्त्यन्तेरण ईक्षणनामभ्यामित्यर्थः । अगत्येत्यादि । निर्विकारत्वश्रुत्यनुपपत्त्या विशेषणविशिष्टपरत्वमावश्यकम्, लोकदृष्ट्या व्याप्तिप्रदर्शनार्थञ्च सत्त्वपुरस्कारेण प्रवृत्तिर्वाच्या, एवञ्च साक्षात् सत्त्वविशिष्टरूपेणाभिधाने चिदचिद्विशेषणविसिष्टप्रतिपादनासम्भवादगत्या चिदचिद््द्वारा सत्तावच्छिन्नं ब्रह्म सदिति प्रतिपाद्यत इत्यर्थः । चिदचिद्वैशिष्ट्येन हेतुना व्यवहिता चिदचिद्गततत्वाद्व्यवहिता या सत्तेत्यर्थः । न च शब्दस्य योगात् प्रवृत्तौ विशेष्यसाकांक्षता, 'प्रोक्षणीरासादय' तीत्यादिषु प्रोक्षणी शब्दस्य यौगिकत्वेऽपि अष्स्वेव शास्त्रस्थानां प्रचुरप्रयोगादपां प्रतीत्या विशेष्यनिराकांक्षत्ववत् 'प्रोक्षणीपात्र' मित्यादौ तत एव समासवच्च, विशेष्यनिराकांक्षत्वस्य 'सन्मूला' इत्यादौ समासस्य चोपपत्तेः । नन्वर्थापत्त्या उपादानत्वे विशेषणवैशिष्ट्यंकल्पनेऽपि न तस्य किञ्चिच्छब्दवाच्यत्वकल्पकमस्ति, एवञ्चाव्यवहितसत्तावैशिष्ट्यं सच्छब्दार्थोऽस्त्वित्यत्राह तथा सतीति । 'तद्धेद' मित्यत्र विशेषणस्य 'आत्मा वा इद'मिति विशेष्यशब्दतः प्रतीतेस्तदुभयश्रुत्यैकार्थ्याय व्यवहितसत्तायोग एवात्राश्रीयत इति भावः । अस्तुवे ति । ब्रह्मस्वरूपनिर्देशः- ब्रह्मस्वरूपेऽनवच्छिन्नसत्ताप्रवृत्तिनिमित्तंपुरस्कारेण मुख्यवृत्तिः । 'तद्वैक आहु'रिति कार्यद्रव्यस्य प्राग्विद्यमानतयावगतस्यैव  परिणामिच्वात् ब्रह्मशब्दस्तद्विशिष्टपर इत्यर्थः । अव एवे ति । स्वरूप एव शक्त्यह्गीकारादित्यर्थः ।
	ननु पक्षद्वयेऽपि विशिष्टपरत्वाङ्गीकारात् ब्रह्मणि प्रकृतो च शक्तिदव्यं स्यादित्यत आह न चेति । अपर्यलसानम्-विशेषणसक्तेर्विशेष्यपर्यन्तता । श्रुत्यर्यापत्त्येति प्रसङ्गादुक्तम् । शाखान्तरानुसारेणेति । प्रकृताभिप्रायम् । 'तद्धेदन्तर्ह्यव्याकृतमासी' दित्येतच्छाखान्तरम्, तत्समानार्थत्वायेहापि विशिष्टपरत्वमित्यर्थः । स्वरूपवाचिना विशेषक्तोडीकारे लक्षणास्यादित्यत्राह न चात्रेति । न्यायानुसारिणी लक्षणा न दोषायेत्यर्थः । दोषत्वमङ्गीकृत्याह तथापीति । किं प्रपञ्चस्य मित्यात्वेन तत्राधिष्ठानतयानुगता सत्ता सच्छब्दार्थ इत्युच्यते किं वा सत्यभूत एव प्रपञ्चे व्यापकीभूतं ब्रह्मैव सर्वानुगता सत्ता सैव सच्छब्दार्थ इति? आद्य आह प्रपंचेति । सत्यभूतप्रपञ्चात्मकसत्तयास्तदुपादानत्वं हि न प्रपञ्चमिथ्यात्वापादकम्, अतस्तदिह 
निराक्रियत इत्यर्थः । न तस्य प्रपञ्चमिथ्यात्वसाधकत्वाभावमात्रम्; प्रत्युतास्मिन् पक्षे कारमवाक्येन कार्यकारणावस्थयोः सत्त्वं व्यवस्थाप्यत इत्याह तत्रापिहीति । तस्मिन् पक्ष इत्यर्थः । प्रतीयमानमिति प्रत्यक्षादिनेति शेषः । 'इदं सदेवे'त्येकः सच्छष्दः, 'कथमसतः सज्जायेत' 'ततो वै सजायत' इत्यपरः । सिद्धान्त इवेत्यपिशब्दस्य भावः ।
	[184-पु] यद्वा तत्पक्ष इति । सत्तैव सच्छब्दार्थः सैव च ब्रह्मेत्ययमर्थः सकल श्रुतिस्मृतिन्यायविरुद्ध इत्यर्थः । ब्रह्मस्वरूपं सच्छब्धार्थ इत्यस्य पक्षेङ्गीकृतत्वात्ततो विशेषद्योतनार्थः तु शब्दः । कथं श्रुत्यादिविरोध इत्यत्राह प्रपंचेति । सत्तैव ब्रह्म सच्छब्दार्थश्च इत्येतन्निरासस्याप्रकृतत्वान्न तत्प्रपञ्च्यत इत्यर्थः । सच्छब्दस्यात्र सत्तापरत्वस्य निराकार्यत्वेऽपि सत्तार्थकत्वमात्रस्यानिराकार्यत्वादिति भावः । अप्रकृतत्वं कुत इत्यत्राह प्रपंचेति । मिथ्यात्वप्रसञ्जकस्य कस्यापि तेनालाभादित्यर्थः । नन्वग्रे सत्तादात्म्यप्रतिपादनादुपादानत्वपर्यवसानत्तदेव मिथ्यात्वप्रसञ्जकमित्यत्राह तत्रापिही ति । ब्रह्मस्वरूपं सच्छब्दार्थ इति पक्षे वर्णितरीत्या अनन्तरवाक्यपर्यालोचनादिवशेन कार्यकारणावस्थयोः सच्छब्दस्य सत्तायोगिपरत्वान्न सत्तातादात्म्यमिह प्रतिपाद्यम्, एवञ्च प्रत्यक्षप्रमितसत्तायोगस्य श्रुत्यापि प्रतिपादनात् सत्यत्वमेव प्रतिष्ठितं भवति, न तु मिध्यात्वप्रसङ्ग इत्यर्थः । ब्रह्मणः सत्तारूपत्वे तन्निराश्रयत्वादिश्रुतिस्मृतिविरोधः, नीरूपस्य चक्षुरादिना सन् घट इत्यादिरूपेण ग्रहणासम्भवान्न्यायविरोधः, सत्तार्थत्वे तु व्याकरणविरोधः, सच्छब्दप्रवृत्तिनिमित्तानुशिष्टतल््प्रत्ययान्तत्वेन सत््सताशब्दयोर्भिन्नार्थत्वात् घटादिशब्दवत् प्रवृत्तिनिमित्तविशिष्टवाचकत्वस्यावश्र्यकतया प्रवृत्तिनिमित्तमात्रवाचकत्वमात्रमयुक्तम्, यथाऽवेष्ट्यधिकरणे राजशब्दार्थसिद्ध्युपजीवनेन राज्यशब्दार्थसिद्धेर्न राज्ययोगो राजशब्दार्थ इत्युक्तम्, तथा सच्छब्दार्थसिष्युपजीवनेन सत्ताशब्दार्थसिद्धेस्तदधिकरण न्यायविरोधश्चेत्यर्थः ।
	कल्पकाभावादेरिति । आदिशब्देन विशेषणकल्पनस्य 'एकमेवे'त्यवधारणविरुद्धत्वं गृह्यते ।
	ननु निर्विकारश्रुत्यन्यथानुपपत्तिरेव कल्पिकेत्यत्राह तत्सद्भाव इति । समस्तेति । अविद्याविशेषणकल्पने तत्कार्यस्य मिथ्यात्वं स्यात्, तच्च सर्वप्रमाण विरुद्धमित्यर्थः । दुर्घटिताभिमतेति । सहृदयसंवादीति वक्ष्यमामवैलक्षण्यं विवक्षितम् । प्रथमेति । 
ब्रह्मस्वरूपस्य उपादानत्वे निर्विकारत्वसबिकारत्वयोः सावद्यत्वनिरवद्यत्वयोश्च यो व्याघातः प्रथमं प्रतीतः तस्माद्रक्षणाय विवर्तवादस्त्वयागीकृतः, स च व्याघातशतविशीर्णः, ततश्च तद्दर्शनात्तावद्व्याधातरहिते स्वाभिमतस्वरूप परिणामवादे भास्करादयः प्रीतिमन्तो भवेयुरित्यर्थः । विशरारुर्विशरणशीलः । यद्यपि 'शॄबन्द्योरारु'रिति ताच्छीलिकोऽयं कर्तृप्रत्ययः, ततश्च विदारयितेत्यर्थः स्यात्, तथापि कर्मकतृत्वस्य विवक्षितत्वात्, भिदुरं काष्ठमिति 'विदिभिदिच्छिदेः कुरः' जिति कर्तरिविहितकुरच्प्रत्ययान्तभिदुरशब्दवत् कर्मणि प्रयोगः । प्रदर्शित इति । "वयन्तु वाक्यान्तरानुसारेणेत्याद्वि" नेत्यर्थः । पंचमस्विति । शक्तेरन्तरङ्गत्वात् तत्परिशेष इति भावः । तत्रापि न ब्रह्मोपादानत्वश्रुतेः स्वारस्यामित्यभिप्रायेणोपपादयति तत्रापीति । दुस्थत्वादिति । ब्रह्मस्वरूपाव्यतिरिक्तायाः शक्तेर्ध्यतिरेक उपाधित इति वाच्यम्, तस्यापि तथेत्यनवस्थेत्यर्थः ।शक्तिशक्तिमतोर्व्यतिरेकाव्यतिरेकौ स्वाभाविकाधित्यात्राह स्वामाविकेति । भास्करमतप्रतिक्षेपप्रकारेणैव यादवमतस्य प्रतिक्षिप्ततामथिप्रेत्याह तेनेति । मृषावादः-विवर्ततया ब्रह्मोपादानकत्ववादः । स्वतः इति । स्वेनैव प्रतिक्षप्तुंयोग्यः, स्वव्याहत इत्यर्थः । तदेवोपपादयति । अवस्थान्तरेति । लोकसिद्धतामुक्त्वा श्रुतिसिद्धतामाह मृत्पिण्डेति । ब्रह्मणोऽधिष्ठानत्वाद्विकारान्वयः स्यादित्याशङ्क्याह सर्पेति । इत्थ मित्यादि । अवस्थानाश्रयस्योपादानत्वस्य लोकवेदविरुद्धत्वाद्विश्चस्याध्यस्ततोक्तिर्ब्रह्मण उपादानत्वोक्तिश्च परस्परव्याहते इत्यर्थः ।
	एतेनेदं निरस्तम्, यदाह नवीनः- अबस्थान्तरयोगित्वं नोपादनत्वम्; तद्विविकारवत्कारणत्वं परिणामित्वं वा? नाद्यः, यत्किञ्चित्समवायित्वस्य निमित्तसाधारणत्वात्, तद्विकारसमवायित्वस्याप्येकसमुदायवादे तत्र सत्त्वात्, तन्नानात्वेऽपि अनित्यमृद््घटादेर्नित्यसम्बन्वासम्भवः, सम्बन्धस्य स्मबध्याश्रयत्वनियमात्, अनित्यत्वे च भावकार्यस्य सोपादानत्वनियमात्, तदुपादाने तत्समवायसत्त्वे अनवस्था, असत्त्वे उपादानलक्षणाव्याप्तिः; नापि द्वितीयः, तद्धि तात्त्विकरूपान्तराभेदः, तच्च न अभेदे, रूपान्तरत्वव्याघतात्; तस्मात्परमते नोपादानलक्षणं निर्वहति; अस्मन्मते तु यदभिन्नं कार्यमुत्पद्यते तत्कारणमुपादानम्, अभेदश्च मृद््घट इति सामानाधिकरण्यानुभवसिद्धः, अयं घट इत्यत्र स्वप्रकारीभूतधर्मद्वयविशिष्टाभेदविषयत्वस्य क्लृप्तत्वात्; स चाभेदः प्रकृते तादात्म्यं 
भिन्नत्वे सत्यभिन्नसत्ताकत्वम्, अस्ति हि मृद््घटायोरेत्तादात्म्यम्, भेदाभावे कार्यकारणभावायोगात्, उपादानोपादेययोः सत्ताभेदाभावाच्च, दण्डवटयोस्तु नैवम्, भेदे भासमानेऽपि दण्डाधिष्ठानात्तदुपहितात्तत्सत्त्वात् घटसत्ताया अन्यत्वात्, अन्यत्वं च दण्डाद्यभावेऽपि सन् घट इति अनुभवात् दण्डो घट इत्यननुभवाच्च सिद्धम्; नीलो घट इत्यादौ गुणगुण्याद्ययुतसिद्धसामानाधिकरण्यानुभवस्थले सर्वत्र इदमेव तादात्म्यं विषयः; नन्वेवमेकघटाश्रितरूपरसादीनां घटसत्तैकैव सत्तेति रूपरसादेरन्योन्यं सामानाधिकरण्यानुभवः स्यादिति चेन्न, रूपाद्यवच्छिन्नतया घटसत्ताया रसादिसत्तात्मत्वाभावात्, ननु मृद््घटभेदस्य सत्तावच्छेदकत्वाभावात्, रूपरसयोरप्यन्योऽन्यं भेदः सत्तावच्छेदकः नत्वाश्रयाद्भेदः; अथवा कश्चिदनिर्वचनीयो धर्मस्तादात्म्यम्; अतो यदभिन्नं कार्यमुत्पद्यते तत्कारणमुपादानम्, एवच्च जगद्विवर्त्ताधिष्ठानं ब्रह्माप्युपादानम्, विवर्तस्याधिष्ठानाभिन्नत्वात्, ब्रह्मणः कारणत्वाच्चः अभेदश्च सन् घट इति प्रतीतिसिद्धः सद्रूपाधिष्ठानतादात्म्यविषयत्वात्, न हि सदिति वटस्वरूपमेव प्रतीवते, तस्य पटादावननुगतत्वात्, नापि सताजातिवैशिष्ट्यम्, अतिरिक्तसत्ताकल्पने  गौरवात्,प्रतीतेरधिष्ठानतया सत्तादात्ष्यविषयत्वेनाप्युपपत्तेः, सामान्यादौ सद््बुध्ययोगाच्च; नच बाधायोग्यत्वं सत्त्व सामान्याद्यनुगतमिति वाच्यम्, तस्या एव सत्ताया लाघवानुग-हीतानुभवेन "न ह्यसति द्वैतसिद्धिः आत्मैव सिद्धो द्वितीयः" इत्यादिश्रुत्या चात्ममाश्रतया सिद्धत्वात्; अन्यथासिद्धानुभवेन श्रुत्यर्थान्यथाकरणायोगात्; नापि प्रमाणयोग्यत्वम्, अबाधितानुभवस्य प्रमाणत्वे बाधायोग्यत्वपर्यवसानात्; यथार्थानुभवस्य तत्त्वे मिथ्यारजतादिसाधारण्यात्; तस्मात्कार्याभिन्नं ब्रह्म कारणंचेत्युपादानम्; अभेदश्चाधिष्ठानतयेति ब्रह्मविवर्तभूतं जगदिति ।
	अयंभावः-समवायानङ्गीकारादाश्रयाश्रयिभावाङ्गीकाराच्च अवस्थान्तरयोगित्वमुपादानत्वमित्यत्रन कश्चिद्दोषः, एतदेव परिणामित्वमपीति, तदापि सुस्थम्; रूपान्तरवदभेदो वा, परिणामित्वम्, रूपान्तरं च कार्यावस्थातितात्त्विकरूपान्तराभेदः परिणामित्वमित्यसङ्गतम्, रूपान्तरस्य तात्विकत्वे अद्वैतहानेः । स्वसमानसक्तकत्व विवक्षायां वदभिन्नं कार्यमुत्पद्यत इत्यत्र वक्ष्यमाणो दोषोऽनुसन्धेयः । सिद्धान्तेत्विदमपि पूर्वत्रैव पर्यवसितम् । यदभिन्नं कार्यमुत्पद्यते तत्कारणमुपादानमित्यत्रापिन दोषः, उपादानस्यैव सद्वारकोत्पत्तेः सद्वारककार्यतायाश्च सत्त्वात् । त्वत्पक्षेत्व तदयुक्तम्, कार्यकारणयोर्भेदाङ्गीकारात् ।
	ननु भिन्नत्वे सत्यभिन्नसत्ताकत्वलश्रणोऽभेदोऽस्तीत्युक्तम्; सत्यमुक्तम्, दुरुक्तन्तु तत्, तस्य मृद््घट इति सामानाधिकरण्यानुभवसिद्धत्वाभावात्; अयं घटः अयं कम्बुग्रीवः इति सामानादिकरण्यानुभवविषयस्यैतैत्सामानाधिकरण्यानुभव विषयत्वात्, त्वयैवाभेदस्यैतत्सामानादिकरण्यानुभवसिद्धत्वेऽयं घट इत्यत्र स्वप्रकारीभूतधर्मद्वयविशिष्टाभेदविषयत्वस्य कलृप्रत्वादिति हेत्वभिधानात्, अयं घटः अयं कम्बुग्रीवः सोऽयं देवदत्तः तत्त्वमसि सत्यं ज्ञानमित्यादिषु भिन्नत्वे सत्यभिन्नसत्ताकत्वासम्भवात् । किञ्च भिन्नत्वे सत्यभिन्नसत्ताकत्वं यदिसामानाधिकरण्यप्रतीतेर्विषयः तदा मृद््घटौ भिन्नौ अभिन्नसत्ताकौ चेति प्रयोगः स्यात्; संसर्गमर्यादया भानाद्यदि न तथा प्रयोगस्तदा मृद््घटावभिन्नाविति प्रयोगो न स्यात् । किञ्च तादात्म्यं हि तत्स्वरूपकत्वम्, तत्स्वरूपक्त्वं च तत्स्वरूपाभिन्नत्वम्, इदं कथं भेदाभिन्नसत्ताकत्वघटितशरीरं स्यात्? यदि तादात्म्यशब्दोरूढ इत्युच्यते एवमपि मृदात्मको घट इति प्रयोगो न स्यात्  मृत््स्वरूपं य स्येति हि तदर्थः । किञ्च संघीभवन्ति ब्राह्मणा इत्यत्रेव तन्तवः पटीभन्तीति सपद्यकर्तरिच्विर्न स्यात्, जायमानात् पटाद्भिन्नतया सस्पद्यकर्तृत्वासम्भवात् । कार्यकारणयोर्भेदे अवयविभङ्गे त्वयोक्तो गुरुत्वाधिक्यप्रसङ्गोऽवर्जनीयः ।
	अपि च असत उत्पत्त्यसम्भवात् घटस्य सूक्ष्मरूपेणावस्थानं कार्यस्य त्वयोच्यते, तत्राजातस्य सूक्ष्मरूपस्य जातस्य घटस्य चाभेदः कथमुपपद्यते? नचात्रापि भेद एव, असत उत्पीत्तप्रसङ्गात्, सूक्ष्मरूपकल्पनाबैयर्थ्याच्च । तथा च पिण्डरूपेण प्रागवस्थानं पश्चात् घटरूपेणोत्पत्तिरित्येव वक्तुमुचितम् ।
	किञ्च मृत्पिण्डो घट आसीदिति प्रतीतिर्नस्यात् । "पुनरावृत्तः स्वर्णपिण्डः खदिराङ्गारसवर्खे कुण्डले भवत" इति च भाष्यम् । पिण्डरूपकार्यं घटरूपकार्याद्भिन्नमेव हि मतम् । न च तत्र तादात्म्यसम्भवः, तत्राभिन्नसत्ताकत्वासिद्धेः, सा च पिण्डाभावेऽपि घट इत्यनुभवात् घटाभावेऽपि पिण्ड इत्यनुभवाच्च भिन्नैव सिद्धा । किञ्च द्रव्यं घट इत्यत्र द्रव्याभिन्नसत्ताकत्वं रूपी घट इत्यत्र रूप्यभिन्नकत्ताकत्वं च विषय इति स्यात्, ततश्च घटे द्रव्यत्वरूपे न स्याताम् । किञ्च - 'यवमयश्चरुभवती' त्यादौ विकारार्थप्रत्ययानुपपत्तिः, यवस्य चर्वपेक्षया भिन्नसत्ताकत्वात्, अवघातादिना यवनाशेऽपि चरुप्रतीतेः । एकविज्ञानेन 
सर्वविज्ञानप्रतिज्ञाया एकस्य कारणस्यस्वरूपे ज्ञाते कार्यस्य सर्वस्यस्वरूपं ज्ञातं स्वरूपस्यैकत्वात्, स्वरूपं चाधिष्ठानसत्तेति ह्यर्थस्त्वयोच्यते, तथा च 'मृत्पिण्डेन सर्वं मृण्मयं विज्ञातं स्या" दित्यसङ्गतम्, पिण्डघटयोरभिन्नसत्ताकत्वाभवात् । एवं "सदेव सोम्येदमग्र आसी"दित्यनुपपन्नम्, एकया हि सत्तया उभयोस्तुल्यः सम्बन्धो वाच्यः, अस्य हि सर्वस्य ब्रह्मण्यध्यस्तत्वं सम्बन्धः, ब्रह्म तु नाध्यस्तम् अतो 'बहु स्यां प्रजायेय' 'सच्च त्यच्चाभव' दित्यादि बह्वसामञ्जस्यम् । सदेवेति सच्छब्देन प्रकृतिविवक्षायामपसिद्धान्तः, ईक्षणश्रुतीक्षत्यधिकरणव्याघातः, अद्वितीयान्वयानुपपत्तिश्च । 
	यत्तु सन् घट इत्यादौ सद्रूपाधिष्ठानसद्भेदाभाव एव विषय इति । तन्न, मृद््घट इत्यादावभिन्नसत्ताकस्यैव विषयत्वोक्तेरननुगमात् । न च सर्वत्र तत्प्रतियोगिकसद्भेदाभाव एव तादात्म्यं विषय इति वाच्यम्, सद्भेद इति भेदस्य पारमार्थिकत्वविवक्षायां दण्डघटयोरपि तादात्स्यप्रसङ्गः, व्यावहारिकत्वबिवक्षायां मृद््घटयोरपि भेदस्य व्यावहारिकत्वेन तत्रापि तादात्म्याभावप्रसङ्गात् । सद्भेदाभावशब्देन सत्तावच्छेदकभेदाभावविवक्षायां भेदत्वाविशेषेण सर्वस्यापि भेदस्य सत्तावच्छेदकत्वात् मृद््घटयोस्तादात्म्यं न स्यात् ।
	किञ्च-किमिदमभिन्नसत्ताकत्वम्? उभयोरेकसदध्यस्तत्त्वञ्चेत्; घटपटयोरपि तादात्म्यप्रसङ्गः, प्रपञ्चब्रह्मणोः तदभावप्रसङ्गश्च । घटेनाकाशवत् एकेन भिन्ने सदंशे इतरस्याध्यासश्चेदुभयाधिष्ठाने औपाधिकभेदस्याप्यभाव इति पर्यवसितम् । ततश्च रूपस्पर्शयोस्तादात्म्यप्रसङ्गः, घटसत्ताया एव रूपस्पर्शाधिष्ठानत्वात्, एकरज्वारोपितयाः सर्पभूदलनयोस्तादात्म्यप्रसङ्गश्च । अन्यतराधिष्ठानतावच्छिन्नाधिकरणताकत्वभितराधिष्ठानतायाश्चेत्; अवच्छेकत्वस्यानतिरिक्तवृत्तित्वरूपत्वे रूपस्पर्शयोस्तादात्म्यप्रसङ्ग एव । अवच्छेदकत्वं सम्बन्धविशेषश्चेत्किमेतावद््दूरधावतेन? सम्बन्धविशेषः तादात्मत्यमिति सुवचत्वात् । किञ्च-इदं सामानाधिकरण्यनिबन्धनमिति कुत्र दृष्टम्? इदं रजतमित्यत्रेति चेत्; इदानीं प्रपञ्चमिथ्यात्वस्ये विप्रतिपन्नतया तत्र सात्तांधिष्ठानकत्वासिद्धेः । सामानाधिकरण्यप्रतीत्यन्यथानुपपत्त्या कल्पने अयं घट इत्यत्रेवाभेद एव कल्प्येत, तस्यैवोपपादकत्वात्, अन्यत्रोपपादकत्वेनाक्लृप्तस्यापि कल्पने इदमेव कुतः कल्प्यते? 
संप्रतिपन्नमयुतसिद्धत्वमेव तादात्म्यमिति कुतो न कल्प्यते? तत्सम्बन्धिन्याभेदप्रवेशादिति चेत्; साक्षात्स्वरूपेभेदप्रवेशोन्नदमर्हम् । अभिन्नसत्ताकत्वमेव तादात्म्यं चेत्, इतोऽप्यन्यत्र क्लृप्तस्वरूपाभेदभेदाविशेषात् क्लृप्तत्वात्  घटकलशसामानाधिकरण्यप्रसङ्गाच्चायुतसिद्धेरेव तादात्म्यरूपत्वं कल्पयितुसुचितम् । अकल्पनमेव वा । कथं तर्हि मृद््घटः नीलो घट इति सामानाधिकरण्यम्? अयं घट इत्यत्र कथं सामानाधिकरण्यम् ? अभेदादिति चेत्; कथमिह तन्न स्यात्? बाधादिति चेत्, कथं तर्हि अग्निर्माणवक इति? उपचारादितिचेदिहापि तथास्तु ।
	ननु प्रतीतौ कथमुपचारः? तस्य शब्दधर्मत्वादिति चेत्; सामानाधिकरण्यमपि शब्दधर्म एवेति कथमुपचारो न तस्योपपादकः? अस्तु वा सामानाधिकरण्यं प्रतीतिधर्मोऽपि, तध्द्यभेदगोचरत्वान्नातिरिच्यते, ततश्चाभेदस्यैव प्रतीतेः कथं भेदः? युक्तित इति चेत्; तर्ह्यभेदप्रतीतिभ्रम इति किन्तदुपपादनाय शशविषणकल्पनतया? श्रुतिरपि मुख्यार्थासम्भवे तत्त्वमसिवल्लक्षणया नेतव्या ।
	ननु मृद््घट इति तावत् समानाधिकरणप्रयोगो दृश्यते, अयं च प्रयोगोऽर्थविशेषप्रतीत्या विना नोपपद्यते, अतः प्रयोगनिमित्तज्ञानस्य विषये निरूपिते मृद््घटयोः कार्यकारणयोरभेदासम्भवात्, अभेदं विना सामानाधिकरण्यायोगात्, घटकलशयोरिवापर्यायत्वाच्च भिन्नत्वे सत्यभिन्नसत्ताकत्वं विषय इति कल्प्यत इति चेन्न; अन्य क्लृप्ताभेदभ्रमस्यैव सामानाधिकरण्यनिमित्तत्वकल्पनौचित्यात्. मृद््घटयोभेदादपर्यायत्वम् । किंच-तयोरभेदगोचरायाः प्रतीतेरन्यविषयत्व कल्पनादपि निर्विषयत्वकल्पनमेव वरम् । किञ्च कार्यकारणयोरभेदप्रतीतिस्तावद््दुरपह्नवा, "यथा सोम्ये"ति वाक्येनापि दृढीकृता, अतोऽभेदस्य दुरपह््नवत्वात् कार्यत्वमनिर्वचनीयत्वादुपपादय, किमनया अभेदप्रत्यक्षापह््नवसामानाधिकरण्यानिर्वाहकखपुष्पकल्पनावैयाकुल्या, अवस्थाया एव कार्यत्वं द्रव्ये कार्यत्वव्यपदेश औपचारिकः, कादाचित्कावस्थायोग एव वा कार्यत्वमिति वा कल्पय । एतेन पृथक्् सत्ताशून्यत्वं तादात्म्यमिति निरस्तम्, तस्यापृथक््सत्ताकत्व एव पर्यवसानात्, सत्ताशून्यत्वस्य दण्डघटादिसाधारणत्वात्, ब्रह्मण्यभावात् पृथक्् पदवैयर्थ्यात् । सत्तावच्छेदकभेदशून्यत्वं तादात्म्यमित्यपि न, अवच्छेदकत्वं यदि तदध्यस्तत्वम्, तदा 
सत्तावच्छेदकेति व्यर्थम् । भेदाभावे कार्यत्वानुपपत्तिश्चत्वयैवोक्ता भेदस्य सत्ताभेदकत्वाभावविवक्षायां भेदे वैषम्याभावाद्विशेषणवैयर्थ्यात् । भेदो हि सत्ताभेदकताप्रयोजकः, यथा दण्डघटयोः स्वयं भिन्नत्वात् सत्ता भिन्ना, मृद््घटभेदस्तु मृद््घटयोर्न सत्ताभेदकताप्रयोजकः, अतस्सत्तावच्छेदकभेदशून्यत्वं तादात्म्यमिति चेत्? भेदत्वाविशेषे कथमिदं वैषम्यम्, वैपरीत्यस्यापि सुवचत्वात् ।
	ननु भिन्नाविमाविति दण्डघटयोः प्रत्यक्षेण भेदो गृह्यते, मृद््घटयोस्तु नैवम्, किन्त्वनुमीयते-इति वैषम्यान्मृद््घटयोर्भेदो न सत्तावच्छेदक इति चेन्न;- परोक्षत्वापरोक्षत्ववैषम्यस्यापि वैपरीत्यप्रयोजकत्वशङ्काया निवारकाभावात् । एतेन सत्तानवच्छेदकभेदवत्त्वमित्यपि निरस्तम् । किञ्च अभिन्नसत्ताकत्वमित्यत्र सत्तया कः सम्बन्धो विवक्षितः? नतावत्तादात्म्यमेव, आत्माश्रयात् ।  नापि तत्सत्तातिरिक्तसत्ताशून्यत्वं सम्बन्धः । सर्वस्यापि सत्तासम्बन्धराहित्येनातिप्रसङ्गात् । घटादेर्मृत्सत्तातिरिक्तवाय्वाद्यवच्छिन्नसत्तासंयोगित्वाद््द्रव्येष्वव्याप्तेः । अस्य सम्बन्धत्वासम्भवाच्च । न हि जलगतशैत्यराहित्याद्वह्रनौशैत्यविशिष्टप्रत्ययः । नापि संयोगः अद्रव्येष्वसम्भवात् । न च पारमार्थिकभेदाभावः, पारमार्थिकभेदस्याप्रसिद्धेः । न च ब्रह्मैव तादशोभेदः, प्रपञ्चेन सम्बन्धस्यानिरूपणात्, निरधिकरणत्वाच्चातिप्रसङ्गतादवस्थ्यात् । नाप्यधिष्ठानाध्यस्यमानभावः सम्बन्धः, तस्य सन् घट इति प्रतीतिविषयत्वासम्भवात् । अध्यस्यमानत्वञ्च तदभेदेनोत्पन्नत्वंतदभेदेन प्रतीयमानत्वं वा न सम्भवति, अभेदासम्भवात् प्रतीति विषयत्वाभावाच्च । न च सत्तावच्छेदकत्वं सम्बन्धः, सम्बन्धमन्तरेणावच्छेदकत्वासम्भवात्; तस्य प्रतीतिविषयत्वासम्भवाच्च । अनिर्वचनीयः कश्चिद्दर्मस्तादात्म्यमित्यपि न, तस्याभेदादन्यत्वे सामानादिकरण्यनिमित्तत्वाभावात् । अनन्यत्वे तद्व्या[प्य]प्तत्वे च भेदे विद्यमाने तदयोगात्, उभयोस्तुल्यसत्ताकत्वात् ।
	नन्वभेदः प्रातिभासिकः, यौक्तिकोभेदो व्यावहारिक इति चेन्न, "यता सोम्येति" श्रतिविरोधात् । न हि प्रातिभासिकाभेदमात्रेण ततो भिन्नस्य तज्ज्ञानेन ज्ञातता सम्भवति । यच्च ब्रह्माभेदःसन् घट इति प्रतीतिसिद्ध इति; तन्न, घटादेरेव सत्त्वात्, अन्यथा तस्याः प्रतीतेर्भूमत्वप्रसङ्गात् । किन्तर्हि सत्त्वम्? उच्यते । अस्तिनास्त्योः परस्परप्रतिक्षेपकता तावत् सर्वलोकविदिता, नास्तीति चेहनास्तीति इदानी 
नास्तीत्यधिकरणसापेक्षमभावप्रतियोगित्वं प्रतीयते; यत्र चाधिकरणविशेषाप्रयोगः तत्रापि विवक्षित एव सः, प्रकरणादिना तन्निर्द्धारणम्; योऽपि समवायो नास्तीत्यादिप्रयोगस्सोऽपि सर्वदेशसर्वकालाभावप्रतियोगित्वगोचरः; न च तादृशाभावाप्रसिद्धिः, अभावे एकत्वस्याविवक्षितत्वात्तत्र तत्र प्रसिद्धा एवाभावा विवाक्षताः, संयोगादतिरिक्ते प्रसिद्धे उक्तमभावप्रतियोगित्वमारोप्यते, अनारोपमूलकसमवायनिषेधस्तु संयोगादतिरिक्तः प्रतियोग्यतिरिक्त सम्बन्धो न भवतीत्यादिरूपः; एवं चेह घटो नास्तीत्येतत्प्रतिक्षेपकतया इह घटोऽस्तीत्यस्य एतद्देशीयाभावप्रतियोगिर्तवाभावो विषयः, इदंबस्तुक्वरूपमस्तीत्यादेः सर्वकालवर्त्त्यभावप्रतियोगित्वप्रतिक्षेपात्मकत्वात्तादृशाभावप्रतियोगित्वाभावो विषय इति । यद्वा अस्तीति स्वार्थिकप्रत्ययवदनतिरिक्तार्थः, अत एव ह्यात्मभरणवचनत्वमुच्यते, आत्मशब्दः स्वरूपवचनः, तिङन्तस्य साध्यरूपेण प्रत्यायकत्वमर्यादानुसारेण भरणशब्दप्रयोगः, अस्तिप्रयोगश्च अनतिरिक्तार्थत्वेऽपि कारकपदानां क्रियापदेन विना बोधकत्वाभावात् । कालान्वयार्थञ्च इह घटस्सन्नित्यत्र सन्निति प्रयोगस्तु इह घट इत्येतावन्मात्रोक्तौ उत्पत्तिविनाशादिसाधारणतया तदाकांक्षानिवृत्तये । क्रियान्तराप्रयोगादेव तदाकांक्षा निवर्तत इति चेत्? सत्यम्, अत एव हि क्वचिदिह घट इत्येतावत्मात्रं प्रयुज्यते । प्रकारान्तरादूषकत्वादयमपि प्रयोगो युज्यत एव । न तु सत्त्वप्रतीत्यर्थोऽयमस्तेः प्रयोगः, देवदत्तो भुङ््क्ते यज्ञदत्तः पचति विष्णुभित्रो गच्छतीत्यादौ अस्तेरप्रयोगात् । तत्राप्रयोगो हि क्रियापदान्तर सत्त्वेन वाक्यस्यान्वयबोधसामर्थ्यात् । सान्नति प्रयोगः कालार्थश्च । यद्वा प्रामाणिकत्वं सत्त्वम्, तच्च प्रमविषयत्वम्, स च प्रमाण्यस्य स्वतस्त्वात् परोक्षा परोक्षसर्वप्रमाणगोचरः, अत एव घटज्ञानमात्रात् ज्ञानान्तरमनेपक्ष्य घटोऽस्तीति प्रयोगः । सत्त्वस्य सर्वज्ञानगोचरत्वात् । अस्तेः प्रयोगः पूर्वपत् क्वचिद्वाक्यसिद्धये क्वचिद्विप्रतिपत्तौ साधनप्रतिज्ञार्थम् । अथ वा बाधायोग्यत्वं सत्त्वम् । न च लाघवानुगृहीतप्रत्यक्षानुभवेनात्ममात्रस्यैव सत्त्वम्, अनन्तरपदार्थानां बाधितत्वकल्पने गौरवात्; सर्वप्रतीत्यप्रामाण्यकल्पनानुपपत्तेश्च । नचाबाधितत्वं ब्रह्मणि प्रत्यक्षं विषयीकर्तृं शक्नोति । ब्रह्मस्फुरणस्य प्रकाशमात्रत्वात्, तेन बाधायोग्यत्वप्रकाशासम्भवादद्वैतश्रुतिरीश्वरद्वित्वनिषेधादिपरा । 
	एतेन विवर्तोपादानत्वव्याघाचप्रदर्शनेन श्रुतिव्याघातोऽपि दर्शितः । सद्विद्यया 
तावद्विवर्तपक्षो व्यवहन्यते, स्तब्धोसीत्यनेन आदेशमप्राक्ष्यः येनाश्रुतमित्यादिप्रतिपन्ननिमित्तोपादानत्वविशिष्टज्ञानस्य मोक्षसाधनत्वं प्रतिपन्नम् । अतस्त द्विरुद्धो विवर्त्तवादः । आदेशशब्दस्य नियन्त्रृपरत्वमाचार्यैरेव उपपादितम् ।
	एवं "येनाश्रुत" मित्यनेनापि व्याघातः, प्रपञ्चब्रह्मणोस्सत्यमिथ्यावस्तुनोरत्यन्ताविलक्षणतया अन्यतरज्ञानेनान्यतरस्य ज्ञातत्वासम्भवात् । अधिष्ठानज्ञानेनाध्यस्तं ज्ञातं भवतीति यद्युच्येत, तदा भ्रान्त्यभ्रान्त्योस्सङ्करप्रसङ्गः, शुक्तिज्ञानस्यैव रजतज्ञानत्वप्रसङ्गात् । नन्वज्ञातस्य स्वरूपं ज्ञातं भवतीत्यर्थः, मिथ्याभूतस्याधिष्ठानातिरेकेण स्वरूपाभावादधिष्ठानमेव तस्य स्वरूपमिति चेत्? किमयं स्वरूपशब्दो लाकव्युत्पन्न एव, उत त्वया परिभाषितः?  घटस्वरूपमित्यत्र स्वरूपशब्दस्य घटार्थकत्वेनैव व्युत्पत्तेः; इहापि तथैव विवक्षाय ज्ञातत्वासम्भवरूपदोषतादवथ्यात् । न द्वितीयः, अश्रुतशब्देन पारिभाषिकस्वरूप शब्दार्थोपस्थापने लक्षणाप्रसङ्गात् ।
	"कथन्नु भगब इत्य"  नेनापि व्याघातः, विवर्तपक्षे शङ्कानुदयात् । एवं दृष्टान्तवैयर्थ्यञ्च, मृज्ज्ञानेन सर्वस्य ज्ञातता हि तत्र प्रतिपाद्यते, तच्च कार्यकारणयोरभेद एव युज्यते, न तु कार्यस्य मिथ्यात्वे ।
	एवमन्यज्ञानेनान्यस्य ज्ञातता कतं भवति? कार्यञ्च भिन्नमेव, पृथुबुध्नोदराकाररूपभेदात् नामभेदाच्चेति नैयायिकाशंकानिरासार्थेन 'वाचारम्भण' मित्यनेनापि व्याघातः । तत्र "वाचारम्भणं मत्तिकेत्येव सत्थ"मिचि कार्यमिथ्यात्वे कारणसत्यत्वं च प्रतिपाद्यत इति चेत्?  किमिदं कारणसत्यत्वम् । पारमार्थिकत्वे अद्वैतहानिः, व्यावहारिकत्वे कार्यस्य मिथ्यात्वं यदिप्रातिभासिकत्वेन तदा मृदोऽपि कार्यत्वात् मृद््घटयोस्सत्त्वे न विशेषः । यदि व्यावहारिकत्वेन मिथ्यात्वं तदाप्ययमेव दोषः, कार्यस्यैव मिथ्यात्वस्य वाच्यत्वात् नामधेयग्रहणवैयर्थ्यञ्च । "मृत्तिकैव सत्ये"ति वाच्य इति करणवैयर्थ्यञ्च । सिद्धान्ते तु वाचा वागर्थं, अध्ययनेन वसतीतिवत् प्रयोजनस्यहेतुतया निर्देशः, इदमुपलक्षणम्-रूपस्यापि ग्रहणात्, वागर्थं हानाद्यर्थंच, विकारः-अवस्था, नामधेयंच आरभ्यते-स्पृश्यते । हेतुमाहमृत्तिकेति, या सा मया पूर्वोह््णे मृत्तिका दृष्टा सैवेदानीं घट आसीदित्यबाधितप्रत्यभिज्ञानान्न द्रव्यस्य भेद इति भावः ।
	एतेनैकविज्ञानेन सर्वविज्ञानप्रतिज्ञायाः ब्रह्मव्यतिरिक्तस्य कृत्स्नत्यापि मिथ्यात्वात् 
ब्रह्मव्यतिरेकेण ज्ञातव्यान्तरं नास्तीत्यत्र तात्पर्यम्, अत एव हि वाचारम्भणमिति दृष्टान्ते सर्वस्य मिथ्यात्वेन ज्ञातता प्रतिपाद्यते इति निरस्तम् । किञ्च यदि ब्रह्मणि ज्ञाते सर्वं ज्ञातं भवतीत्युच्येत, तदा सर्वशब्दस्याशेषपरत्वमङ्गीकृत्य ब्रह्मणि ज्ञातं ज्ञातव्यमशेषं ज्ञातं भवति, इतरस्य मिथ्यात्वेनाज्ञातव्यत्वादिति वक्तुं शक्येतापि, नचैवं श्रुयत, अपित्वश्रुतं श्रुतं भवतीति । तत्र ब्रह्मणि श्रुते पूर्वमश्रुतं तदेव ब्रह्म श्रुतं भवतीत्य वक्तव्यतया अन्यच्छ्रुतं भवतीत्यर्थः प्रतीयते ।
	ननु दृष्टान्ते "सर्वं मृण्मयं विज्ञातं स्या" दित्युक्तेः दार्ष्टान्तिके तद्विवक्षितमेवेतिचेन्न; दृष्टान्तबलात् सर्वत्वलाभे तत्समानार्थत्वाय तद्वत् कृत्स्नस्यतत्कार्यतया तदभिन्नत्वेन ज्ञाततैव विवक्षणीया, न तु कस्नस्याज्ञातव्यता । दृष्टान्ते हि सर्वं मृण्मयं विज्ञातं स्य दित्युच्यते, न हि तत्र कृत्स्नस्य मृण्मयस्याज्ञातत्वं मृत्पिण्डस्य ज्ञातव्यत्वं च विवक्ष्यते ।
	एतेन दार्ष्टान्तिक एवासंङ्कोचात् सर्वत्वलाभ इति निरस्तम्, तल्लाभेऽपि दृष्टान्तवैघट्येन इतरज्ञातव्यत्वविवक्षाया असम्भवादेव । तदसम्भवश्च, जलाहरणाद्युद्देश्यसिद्धये घटस्यैव ज्ञातव्यत्वात् । तदर्थमेव हि मृत्पिण्डस्य ज्ञातव्यता ।  
	एवं "सदेव सोम्येदमग्र आसी" दित्यत्र विवर्तपक्षे इदङग्रहण वैयर्थ्यम् । स्वरूपोपादानत्वपक्षे 'अग्रे सदेवासीत् तदैक्षत तत्तेजोसृजत' इत्येव पर्याप्तेः । सिद्धान्ते तु इदं ग्रहणाभावे ब्रह्ममात्रस्य पूर्वमवस्थानोक्तौ तस्यैव बहुभवनाभिधाने स्वरूपोपादानत्वशङ्का स्यादिति अस्यैव सूक्ष्मरूपेणावस्थानमुच्यते 'इदं सदासी'दिति, ईक्षणसहकारादनेन विशिष्टोपादानसिद्धिः । किञ्च नहीदं सदिति सत्यमिथ्यावस्तुनोस्सामानाधिकरण्यव्यपदेशस्सम्भवति । नहि रजतं शुक्तिरासीदिति व्यपदिशन्ति । व्यपदिशन्ति हीदं रजतमिति इति चेत्? किन्ततः? स व्यपदेशो भ्रान्तिमूलः । तदभावे च कथं श्रौतो व्यपदेशः । सदेबासीदिदंनासीदित्युक्तावध्याहारः । बुद्धिमिच्छतो मूलतो हानिश्च, उपादानत्वप्रतीतेर्हिमिथ्यात्वं सिसाधयिषितम्, सैवासिद्धा, नहि गेहे देवदत्त एवासीन्नान्य इत्युक्ते देवदत्त इतरेषामुपादानमिति प्रतीयते । अयं घटः पूर्वं मृण्मात्रसीदितिवदिदमग्रे सन्मात्रमासीदित्युक्तौ हि उपादानत्वं सिध्येत् । तथोक्तौ चानेन वाक्येन सजातीयविजायीतस्वगतभेदनिषेधात् प्रपञ्चमिथ्यात्वसिद्धिरित्येतत् व्याहन्यते । सजातीयादिविशेषशून्यं यदस्ति तदासीदित्युक्तौ न दोष इति चेन्न;- 
पूर्वंकार्याभावमात्रप्रतिपादनस्यैव कारणत्वप्रतिपादगोपयोगितया मिथ्यात्वप्रतिपादनस्यानुपयोगात् ।
	एवं "तद्धैक आहु"रित्यादिना कार्यस्य प्रळयकालेऽपि सत्त्वप्रतिपादनेन तार्किकमतनिराकरणेनापि व्याघातः । न च तद्वाक्यंशून्यवादिनिराकरणार्थमिति वक्तुं शक्यम्, सर्वदा शून्यत्वबादिमिरग्र इति विशेषानभिधानात्, जायत इत्यनबिधानाच्च । अतोऽनुवादस्यायमर्थः-इदं प्रळयकाले अविद्यमानमेवासीत्, कथं तर्हि सर्गसम्भव इत्याशंक्य कर्तृसद्भावमाह एकमेवेति, एकशब्दः प्रधानपरः, ईश्वरो विवक्षितः; घटादिरूपकार्य इव कर्तापोक्षितः, न च जीवस्य तदानीं करणकळेबरादिविधुरस्य कर्तृत्वमुपपद्यते । ततस्तद्वैधुर्यात् कथं सर्ग इत्यत्राह अद्वितीयमिति; कर्त्रन्तरनिरपेक्षमित्यर्थः । कार्यत्वं हिसकर्तृकत्वेन व्याप्तं, न तु द्विकर्तृकत्वेनाप्रयोजकत्वात्,क्वचिद्बहुकर्तृकत्वदर्शनात्तत्प्रसङ्गाच्चेति भावः; सहकार्यपेक्षायामाह असत इति । तस्मादेकशब्दोदितादीश्वरादसतः प्रागभावाच्चेक्यर्थः; कार्योत्पत्तिक्षणे अविद्यमानात् हेतुत्वमात्रदर्शनात् कार्यद्रव्यस्य कारणाभेदात् प्रागभावासिद्धेश्चेति ।
	एवं "बहुस्यां प्रजायेये" ति व्याघातः, अभेदानुपपत्तेरेव । प्रजायेयेति च व्यर्थम् । सिद्धान्ते तु स्वस्थ बहुभावसिद्धिद्वारा सर्गसङ्कल्प उच्यते 'प्रजाये'येति, प्रजनयेयेत्यर्थः । 'तत्तेजोऽभव' दिति वक्तव्ये ' तत्तेजो सृजते' त्यस्वरसम् । सिद्धान्ते तु द्वारसर्गोऽभिधीयते-स्वरूपाभेदभ्रमव्यावृत्तये । एवं ब्रह्मोपादानत्वस्य विशेषणस्यचाभ्यासाद्विशिष्ठोपादानत्वतात्पर्यं स्पष्टम् । अपागादग्नेरग्नित्वमित्यादिना । कार्यमिथ्यात्वं प्रतीयत इति चेन्न,- अग्निस्वरूपमङ्गीकृत्याग्नित्वस्यैव निरासात् । तस्मादवयविनिराकरणमिह क्रियते, समुदायातिरेकेणावयविनोऽभावादग्नित्वजातिद्रूरोत्सारितेत्यर्थः ।
	"ऐतदात्म्यमिदं सर्वं तत्सत्यं स आत्मे" त्यनेनापि व्याघातः । कथमैतदात्म्यम् । चेतनाचेतनगतदोषस्य ब्रह्मण्यपि प्रसङ्गादित्यत्राह 'तत्सत्य'मिति । तत्र हेतुः 'सआत्म' ति शरीरीत्यर्थः । समभिव्याहारविशेषविधुरस्यात्मशब्दस्य शरीरप्रतिसम्बन्धिन्येव स्वारस्यात् । एवं "तत्त्वमसी" त्यनेनापि व्याघातः, शरीरित्वेन विशिष्टोपादानत्वमुपपाद्य कार्यविशेषे 
तदुपसंहारात् । एवं "ब्रह्मवा इद" मित्यादिश्रुत्यन्तरैरपि व्याघातः ।
	सद्विद्यामहावाक्यतात्पर्येणापि व्याहन्यते विवर्तवादः । तथाहि-पुत्रानुकम्पया तस्य मोक्षसाधनज्ञानमुत्पिपादयिषुर्निमित्तोपादनत्वविशिष्टब्रह्मज्ञानस्य मोक्ष साधनत्वम्मन्वानस्तदुपदेशायोद्युक्तोर्थगौरवमनुसन्धाय जिज्ञासामुखेनेममर्थमुपदेष्टुं तस्य जिज्ञासोत्पादनाय एकविज्ञानेन सर्वविज्ञानमुपक्षिप्य तस्य जिज्ञासामुत्पाद्युतेन पृष्टस्सन् 'सदेवे' त्यारभ्य षट््भिः खण्डैः कारणत्वमुपदिदेश । पुत्रोऽपि जिज्ञासितमर्थं ज्ञातवान् । पुनर्ज्ञातव्यान्तराभावात् । "तद्धास्य विजज्ञाविति विजिज्ञावि' त्युपसंहृतम् । जिज्ञासानिवृत्तेश्च श्वेतकेतुः पुनर्न पप्रच्छ । अतो, निमित्तोपादानत्वविशिष्टब्रह्मज्ञानस्य मोक्षसाधनतया महावाक्यतात्पर्यविषयत्वात्, तद्विरुद्धो विवर्तवादः । उत्तरखण्डानां किं प्रयोजनमिति चेत्? उक्तार्थस्थिरीकरणमिति ब्रूमः । शिष्यस्य जिज्ञासाविरहेऽपि स्वोत्पादितं ज्ञानं दृढीकर्तुं आचार्यः शिष्यानुकम्पया उक्तमेवार्थं दृष्टान्तादिभिरुपपाद्य उपसञ्जहार । तत्रचेतनोपादानत्वं सद्वारकत्वञ्च दृढयति, "स्वप्नान्त"मिति । चेतनस्य सुषुप्तौ लयोपपादनात्तस्य प्रळयोत्पत्तिसम्भव उक्त इति चेतनानुपादानत्वशङ्काव्यावृत्तिमुखे कारण वाक्ये 'इद' मिति चेतनोऽपि संगृहीत इत्युक्तं भवति । स च लयः सद्वारका वस्थाप्रहाणमेव, न तु द्रव्यस्वरूपनाश इत्यभिप्रायेणाह "यथाशकुनि"रिति । बन्धनं सूत्रबन्धनशाखा, मनो-जीवः, प्राणः-परमात्मा । शकुनिर्निर्व्यापारतया बन्धनं प्राप्य तिष्ठति तथा जीवः स्वव्यापारभूतज्ञानविकासावस्थां विहाय परमात्मानं प्राप्य तिष्ठतीत्यर्थः । चेतनोपादानत्वमेव प्रकारान्तरेणोपपादयति, "अशनाये"ति शरीरस्य सृष्टिवाक्योक्तभूतत्रयात्मकत्वं युक्त्या प्रसाध्य, तद्विशिष्टचेतनोपादानत्वमिह प्रतिपाद्यते । "सदायतना" इति स्थितिरुक्ता, 'सत्प्रतिष्ठा' इति लयः । प्रागुक्तं शरीरस्य भूतत्रयात्मकत्वं स्मारयति 'यथात्वि'ति । त्रिवृत्करणार्थं भागत्रयसम्भावनार्थमन्नमशितमित्यादिनोक्तमिह स्मारितम् । सुषुप्तिवल्लयान्तरमप्याह 'अस्य सोम्ये'ति । तेजः शब्दो जीवपरः, स्वप्रकाशत्वात्प्रकाशवत्त्वाच्च । 'स य' इति । 'सदेवे'  त्यत्र यत्सूक्ष्मचिदचिद्विशिष्टं वस्तूक्तं तदेवेदानीं सुषुप्तौ लयस्थानत्वेनोक्तमित्यर्थः । सद्वारकत्वस्पाष्ट्यार्थमाह 'ऐतदात्म्य'मिति । एष आत्मा यस्य तदैतदात्म्यम्, स्वार्थे ष्यञ्् । दोषान्वयप्रसङ्गादिदमनुपपन्नमित्याशङ्क्य स्वरूपाभेदो न विवक्षित इत्यभिप्रायेणाह 
'तत्सत्य'मिति । हेतु माह 'स आत्मे'ति । उक्तमुपादानत्वं विशेषे उपसंहरति, 'तत्त्वमसी'ति । उक्तं सद्वारकावस्थाश्रयत्वेनोपादानत्वं नवकृत्वोऽभ्यस्य दृढीक्रियते । याद स पत्तिमात्रं लयः कथं सुप्ता न जानीयुः, शकुनिर्हि जानातीत्यभिप्रायेणाह 'भूय' इति । सुषुप्तिदशायां, शरीरविशिष्टस्य न लयः, क्न्तुज्ञान विकासावस्थाविशिष्टस्यैवेत्यभिप्रायेणाह, 'त इहे' ति । शकुनेर्बन्धनादागतस्य तज्ज्ञानदर्शनात् तद्वीदहापिज्ञानं स्यादिति शङ्कापि दृष्टान्तेन परिहार्येत्यभिप्रायेणाह 'भूय' इति 'समुद्रा' दिति । मेघैः समुद्रादप उद्धृत्य वर्षणाद्धि नद्यः प्रवहन्तीति भावः । इयं समुद्रादागता उत्थाने न शरीरसृष्टिरित्यभिप्रायेणाह 'त इहे' ति । नदीदृष्टान्तेन स्वरूपविकारः प्रतीयत इत्यभिप्रायेणाह 'भूय' इति । नन्वणिम्नः कथं महत्त्वम्, अतः कार्यं द्रव्यान्तरमेव, तच्च पूर्वमेव कारणे वर्तते सामग्र्या तदभिव्यज्यते, इति ह्येक आहुरित्यभिप्रायेणाह 'भूय' इति । यदि पूर्वमेव कारणे कार्यं स्यात् तदा तत्तत्रोपलभ्येत, नचाभिव्यञ्चकाभावादनभिव्यक्तिः, सामग्र्या व्यञ्जकत्वे तद्विरहे कार्याप्रतीतिप्रसङ्गात्, तस्मादण्वेवाक्यवान्तरैः सह पृथुकार्यंतां भजत इत्यर्थः । यदि परमात्मा कार्यकारणान्तर्गतः, स कथं नोपलभ्यत इत्यत्राह 'भूय' इति । लवणवत् परमात्मागहणे उपायान्तरं ब्रूहीत्याह 'भूय' इति । पूर्वोक्तवाङ्मनस्संपत्तिकालोपपादनाभिप्रायेणाह 'भूय' इति उक्तार्थस्य सत्यतोपपादनाभिप्रायेणाह 'भूय' इति । सर्वेषां प्रश्नानां मदीयप्रश्नमनपेक्ष्य स्वप्नान्तरवद्वक्तव्यं स्वयमेव ब्रूहीति वाभिप्रायः । 'यथा तत्र न दह्येते'ति । येन सत्येन न दह्यते तथैव सत्यमिदं विशिष्टोपादानत्वं, अतस्तप्तपरशुग्रहणेनापीममर्थं साधयामीत्यभिप्रायः । एवं निमित्तत्व विशिष्टोपादानत्वयोरेव सद्विद्यातात्पर्यावगमात् तद्विरुद्धो विवर्तवादः इति ।  
	एवं सूत्रव्याघातोऽपि, "तदन्यत्वमारम्भणशब्दादिभ्यः" इत्यनन्यत्व प्रतिपादनात् । तस्य ब्रह्मणः अन्यत्वं न विद्यते यस्मादन्यत्तदनन्यत्, तस्य भावः - अनन्यत्वमिति विवक्षायां हेत्वनन्वयः, नामरूपस्पर्शस्य हेतुत्वेनाभिधानात् । न च तस्य मिथ्यात्वे हेतुत्वसम्भवः । "वाचारम्भण" मिति व्यावहारिकत्वमुक्तम् । तदेवात्र सूत्रे आरम्भणशब्दविवक्षितमिति चेन्न;- 'वाचारम्भण' मित्यस्य एतदर्थपरत्वस्या "रम्भणशब्दादिभ्य" इत्यनेनैव निरासात् । न हि वाचारम्भणशब्दादिभ्य इत्युक्तम् ।
	एवं श्रुतिव्याघातादेव माध्वाश्च ध्वस्ताः। अयं हि माध्वानां अध्या, जगन्निमित्तमेव ब्रह्म, नोपादानमपि; परिणामित्वं ह्युपादानत्वम्, तच्च निर्विकारत्वश्रुतिविरुद्धम्; न च चिददिद्विशिष्टस्य जगदुपादानत्वं, विशिष्टस्य विशेषण विशेष्याभ्या मनन्यत्वेन विशेष्यस्योभयोर्वोपांदानंत्वविवक्षायामुक्त एव दोषः, विशेषणोपादानत्वोक्तिर्ब्रह्मणोनुपादानत्वपर्यवसायिनी; तस्मान्निमित्तमेव ब्रह्मेति । श्रुत्या विसिष्टोपादानत्वप्रतिपादनोदेव ते निरस्थाः । मृद्रूपं कारणंत्रिवृत्करणोपदेशात् भूतत्रयात्मकम्, तथा तत एव घटोऽपि भूतत्रयात्मकः, ततश्च विशिष्टमेव कारणम्, विशिष्टमेव कार्यं, तत्राप्यंशभेदनिरूपणे कार्यगतत्तद्भूतांशे कारणगतत्तद्भूतांशः कारणम्; एवमिहापि चिदचिद््ब्रह्मसंवलितं कारणं कार्यमपि, तथा अंशभेदनिरूपणे तत्तदंशः कारणम् । अचितः कार्यत्वंमवस्थाद्वारकम्, द्रव्यस्य नित्यत्वात्, चिद््ब्रह्मणोः कार्यत्वं सद्बारकावस्थाद्वारकम् । सम्भवति च द्वारस्याव्यवधायकत्वं, कारणत्ववत् । दृश्यते चाश्रयत्वेऽपि द्वारस्याव्यवधायकत्वम्, खट््वायां शयितेऽपि प्रासादे शेत इत्यत्र, घटं वहत्यप्युदकं बहतीत्यत्र च । उदकानाश्रयत्वे हि घटवहनाच्छ्रमाधिक्यं नोपलभ्येत, गुरुद्रव्याश्रयतायाः श्रमहेतुत्वस्य क्लृप्तत्वात्, ततोऽन्यस्यं स जलकुम्भवहनस्यापि प्रयोजकत्व मनुपपन्नम् । "काठिन्यवान्यो बिभतीं" त्यादिकंमपि दृश्यते । नचैवं भूतलस्य घटगतरूप श्रयत्वप्रसङ्गः, अपृथक््सिद्धस्य स्वापृथक््सिद्धं प्रति पृथक््सिद्धस्य स्वपृथक््सिद्धं प्रति च द्वारत्वात् । ब्रह्मणि सद्वारकावस्थान्वये 'बहुस्या' मित्यादि प्रमाणसहस्रमुपलभ्यते । अन्यत्रादर्शनेऽपि श्रुतिबलादेव सद्वारकाश्रयत्वमङ्गीकर्तुं शक्यम्, किं पुनस्तद्दर्शने । द्वारसापेक्षत्वाच्च न निर्विकारत्वश्रुतिविरोधः । निषेधो हि यथा प्रसक्ति, प्रसक्तिश्च यथान्यत्रदर्शनम्, अचेतने च विकारः साक्षादेव दृष्टः, ततैवेह प्रसक्तो निषिध्यते । यथा भूतले घटो नास्तीत्यत्र संयोगसम्बन्धेन प्रसक्तेः तथैव निषेधः, न सम्बन्धान्तरेण । न च साक्षात्वविवक्षायां लक्षणा, अधिकरणप्रतियोग्यभावपदेषु कस्यापि लक्षणाविरहात् । घटघटत्वयोः प्रतियोगित्वप्रतियोगिता वच्छेदकत्ववदवच्छेदकीभूतस्य संसर्गस्यापि वाक्येनैव भानात् । एवं चेतनगतदोषान्वयंनिषेधेऽपि द्रष्टव्यम् । एवञ्च श्रुतिसिद्धोपादानत्वनिरासे श्रुतिविद्वेष एवनिमित्तम् । श्रुतिहृदयविसंवाद्यर्थस्य श्रुत्यर्थतया कीर्तनादपि श्रुतिविद्वेषः सिद्धः । तताहि- एकविज्ञानेन सर्वविज्ञानप्रतिज्ञा 
सादृश्यप्राधान्यमिबन्धना, सादृश्यनिबन्धनत्वे दृष्टान्तत्रयं वाचारम्भणमित्युक्तम्; तदनुपपन्नम् । तज्ज्ञानस्य तत्सदृशज्ञाने कथं हेतुत्वम्? सर्वेषां सर्वज्ञत्वप्रसङ्गात् तत्सदृशमिति ज्ञाने हेतुत्वं तु सर्वसाधारणत्वान्नं ब्रह्मसाधारणमिति तमप्राक्ष्यः येनाश्रुतमिति निर्देशानुपपत्तिः । दृष्टान्तवैघट्यं च । दार्ष्टान्तिके हि प्रमेयत्वादिना यथाकथञ्चित्सदृशत्वेन ज्ञानं विवक्षितम्, तत्र किमर्थं तत्कार्यस्य दृष्टान्ततयोपादानम्, विशषोपादानस्य प्रयोजनाभावात् । किञ्च सादृश्ये किमर्थो निर्बन्दः? ततोऽपि तद्विसदृशत्वेन ज्ञातं भवतीत्येव वक्तुं युक्तम्, ब्रह्मापेक्षया कृत्स्नस्याप्यत्यन्तविसदृशत्वात्, तत्प्रतियोगित्वस्य कथञ्चिब्रह्मासाधारण्यसम्भवात् । ततोऽपि तज्जन्यत्वेन ज्ञानं भवतीत्येतद्वरम्, दृष्टान्तस्वारस्यात् । प्राधान्यात् ज्ञानमित्यनुपपन्नम् । इतरज्ज्ञातप्रायम्, तज्ज्ञानफलस्यैतज्ज्ञानेनैव सिद्धत्वादिति ह्यर्थः, तथा च लक्षणा 'वाचारम्भण ' मित्यस्यादृष्टान्तत्वाच्च ।
	ननु वाचा वागिन्द्रियेणारम्भणं-उत्पादनं यस्य साकेतिकस्य भाषाशब्दस्य तन्नामधेयं विकारः, कर्मणि घञ्् विकृतम्, संस्कृतापभ्रंशरूपेण विक्रियमाणत्वात् । 'वाद्वाचे' त्याकारान्तः, 'मृत्तिके'त्यादि; संस्कृतमधेयन्तुसत्यं नित्यं अतस्संस्कृतस्य नित्यत्वात् सार्वत्रिकः प्रयोगः, भाषाया विकारत्वात् क्वाचित्कः, अतो व्यापकत्वात् संस्कृतस्य भाषाविशेषेण यत्फलं देशविशेषे व्यवहार लक्षणं तत्संस्कृतज्ञानेन भवति ततेहापि ब्रह्मज्ञानेन इतरज्ञानकार्यं भवतीत्यर्थ इति चेन्न;- संस्कृतस्यैव क्वाचित्कत्वात् । सम्यगधीतव्याकरणानामेव संस्कृतप्रयोगसामर्थ्यात् । अन्यथा ह्यपभ्रंश एव स्यात् । यथेति पदाभावेन दृष्टान्तत्वं चानुपपन्नम् । न च 'यथासोम्येकेन मृत्पिण्डेन सर्वं मृण्मयं विज्ञातंस्या' दित्यनुषज्यते, तस्योपपादकं 'वाचारम्भण'मितीति वाच्यम्, अनुषङ्गस्यैव दोषत्वात् । अनुषङ्गेऽपि पिण्डमणिपदानन्वयाच्छ । नखनिकृन्तनेन कार्ष्णायसमीत्ये तदत्यन्तासङ्गतम् । तस्मात् श्रुत्यैव सर्वे वादिनो निरस्ताः ।
श्रत्यैवैवं समस्ताश्च निरस्ताः प्रतिवादिनः .
ततैव हृदयं सम्यक्् बोधिता मम देशिकाः ।।
एवं मध्वमते सूत्रव्याघातोऽपि स्पष्ठः ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन
तदेकदैवतेन तच्चरणपरिचरमपरायणेनतत्प्रसादलब्ध महाचार्यापरनाम धेयेनरामानुजदासेन विरचितायांशतदूषणीव्याख्यायां चण्डमारूताख्यायां ब्रह्मोपादानत्वान्यथानुपपत्तिर्नाम त्रिपञ्चाशः स्कन्धः ।।53।।
वादः54
	यत्प्रपत्तिं विने ति । अनेन भगवत्प्रसादैकनिवर्त्यतया ज्ञाननिवर्त्यत्वा भावप्रतीतेर्जगदुपादानस्य मिथ्यात्वाभावसिद््ध्या वादार्थस्संगृहीतः । मायान्त्विति । प्रकृतिशब्देन जगदुपादानं निर्दिश्य तस्य मायाशब्देन मिथ्यात्वं विधीयत इति भावः । विपर्यासितेति । त्वयोत शेषः । तुशब्द इति । तुशब्दो यच्छब्दवदुद्दश्यत्वसूचक इति भावः । मायानुवादेन प्रकृतित्वं किमर्थं विधीयत इत्यत्राह पूर्वस्मिन्निति । इति वचनेति । इत्यर्थप्रतिपादिका वचनव्यक्तिरित्यर्थः । यच्छब्दाद्यमावेऽपी ति । तुशब्दाभावोभ्युपगतः । मिथ्यार्थपरत्व  इति । मिथ्यात्वं प्रकृत्तनिमित्तमिति भावः । अपी त्यभ्युपगमस्य मायाशब्दो न मिथ्यार्थ इति भावः । तत्र प्रकृतौ । मायाशब्देनेति । मायाशब्देन विवक्षिता प्रकृतिरिति योजना ।
	ननु मायाशब्देन, मायाशब्दविवक्षितत्वोक्तौ लक्षणास्यात् ततो वरं विपर्यास एवेति चेन्न;- अनुवादतात्पर्ये अवगते वाक्यतात्पर्यानुसारेण लक्षणाया अदोषत्वात् ।	
	ननु मा भूद्विपर्यासः नापि लक्षणा, मायाशब्दमुख्यार्थोद्देशेन प्रकृतित्वं विधीयतामिति चेन्न;- पदव्याख्यानरूपताया 'विद्या' दिति पदस्वारस्यसिद्धत्वात् । अस्त्वेव व्याख्यानरूपता, अथापि मायाशब्दो मुख्यवृत्त्यव प्रकृतौ वर्तते, मुख्यार्थश्च मिथ्यैवेति शङ्कते तथापीति । अनिवचनीयनिरासाभिप्रायेण वा शुक्तिरजतादेरुपादानत्वादर्शनाभिप्रायेण वाह प्रकृतित्वेति । तदभ्युपगमेनाप्याह कारणेति । मृद््दृष्टान्तन कार्यकारणयोरभेदः प्रतीयते, एवञ्चेदमर्थस्य सदभेदः प्रकृतेर्विशेषणतया सच्छब्दवाच्यत्व एव सम्भवति, न च सच्छब्दस्य बाधो युक्त इति भावः । निदर्शितमिति । निदर्शनेन समर्थितमित्यर्थः । यद्वा 'मृत्तिकेत्येव सत्य' मित्यादेः कारणसत्यत्वप्रतिपादनपरत्वं हि त्वयोच्यते, तद्विरुद्धं कारणमिथ्यात्ववर्णनमित्यर्थः । गौरित्यादि । मिथ्यात्वे ज्ञाननिवर्त्यत्वं स्यादिति भावः । केनेति । 
उपचारनिमित्तगुणविशेषप्रश्नः । अस्थिरतरभोगप्रसाधकत्वं गुणः। मायाशब्दस्य मिथ्यार्थवाचित्वमभ्युपगम्योक्तम् । इदानीं तदेव नेत्याह नचेति । मिथ्यात्वं न प्रवृत्तिनिमित्तं, किन्तु विचित्रसृष्ट्युपकरणत्वमित्यर्थः । 'तस्मा उक्थ्यमेव प्रायच्छत्, तन्निर्मायमभूत्, महान् यज्ञो हि तस्य मायासीत्,' इति यज्ञे मायाशब्दः प्रयुक्तः, स च नँ मिथ्यार्थः, यज्ञस्य मिथ्यात्वासिद्धेः, मिथ्यात्वं च न सप्रतिसम्बन्धिकम्, अतः 'तस्य मायासी'दिति विचित्रसृष्ट्युपकरणत्वेन यज्ञस्यावस्थानमेव वाच्यमिति भावः । क्वचित्तत्प्रवृत्तिनिमित्तकत्वेन प्रयोगः, क्वचित्तु तत्पुरस्कारेणैव लक्षणया गौण्यावा, एवमनुगमो विवक्षितः, एतच्चोत्तरत्र स्पष्टीभंविष्यति ।  
	ननु ऐन्द्रजालिके गजे मायागज इति प्रयुज्यते, तस्य मिथ्यात्वात्तत्र च मायाशब्दप्रयोगात् मिथ्यात्वमप्यर्थस्स्यादित्यत्राह सर्वप्रयोगेति ।
	नन्वनुगतप्रवृत्तिनिमित्तं न कल्पनीयं मायाशब्दस्य सत्ये प्रयोगाभावात् मिथ्यार्थ एव हि मायाशब्दः प्रयुज्यत इत्यत्राह नचेति । यद्येवं कञ्चित्प्रयोगमाश्रित्य प्रयोगान्तरं निह्नूयते, तर्हि सत्ये प्रयोगमाश्रित्य मिथ्याप्रयोग एव निह्नूयतामिति प्रतिबन्द्यभिप्रायेणाह अपि ति सत्येष्वेवेति । स्यादेवम्प्रतिवन्दी, यदि सत्ये प्रयोगस्स्यादित्यत्राह यथेति ।
	ननु न वयं प्रयोगं निह््नुमहे, अपित्वनेकशक्तिकल्पनागौरवभयेन अनुगतप्रवृत्तिनिमित्तं न कल्पनीयं किन्तु मिथ्यात्वमेव प्रवृत्तिनिमित्तं सत्ये प्रयोग औपचारिक इत्येव वक्तव्यमिति गूढाभिसन्धिश्शङ्कते तथापीति । विपर्यासस्येति । प्रतिबन्दीमात्रेणापि मिथ्यार्थकत्वनिश्चयप्रतिबन्धात् पूर्वपक्ष्यभिमतान्यथानुपपत्तिर्न सिध्यतीति भावः । अभिसन्धिमुद््घाटंयश्चोदयति प्रसिद्धीति । मिथ्यात्वं प्रवृत्तिनिमित्ततया विवक्षितम् । प्रसिद्धेरेवेति । प्रसिद्धिरेव नास्ति, कुतः प्रकृर्ष इत्येवकाराभिप्रायः । प्रसिध्यभावमुपपादयति नहीति । स्वदृक््दोषेति । ऐन्द्रसालिकव्यावृत्तिः नन्वैन्द्रजालिके मिथ्यात्वे प्रसिद्धिरस्त्येवेत्यत्राह अतो यत्रेति । सुक्तिरजतादिषु मिथ्यात्वे सत्यपि प्रयोगाभावात् अन्यत्र प्रयोगे न तन्निबन्धनं किन्वन्यद्रेवेत्यर्थः । अळीकत्वस्येति । परमते मिथ्यात्वे सत्यपि लौकिकैस्तज्ञानात् मिथ्यात्वस्य साधारणत्वाच्चेति भावः । सत्यस्य वाऽसत्यस्येवेति । सत्यासत्याभ्यां याथासंख्यन सृष्टिप्रकाशनयोरन्वयो न विवक्षितः, प्रवृत्तिनिमित्त द्वित्वप्रसङ्गात्, किन्तु उभयोरुभयत्राप्यन्वयः । सत्यस्य वाऽसत्यस्य वा 
सर्गेसामर्थ्यवानिति परमते, सत्यस्यासत्यस्य वा प्रकाशेन सामर्थ्यवानिति सर्वसाधारणम्, क्वचित्प्रकाशने सामर्थ्यमर्थसृष्टिद्वारा यद्वा याथासङ््ख्येनैवान्वयः विचित्रसर्गकरत्वविचित्रप्रकाशकत्वान्यतरसामर्थ्यं प्रवृत्तिनिमित्ततया विवक्षितम् । तस्मात् सामर्थ्यविशेषो मायाशब्दप्रवृत्तिनिमित्तमिति भावः । किञ्च मायाशब्दस्य मिथ्यार्थकत्वे शस्रादौ प्रयोगोऽनुपपन्न इत्याह मन्त्रौऽषधेति । मिथ्यासम्बन्धराहित्येहेतुः सत्यकारण इति । सत्यस्य कारणम् । नही ति । समुद्रशब्दो महाजलपरः । लक्षणापेक्षयेति । 'लक्ष्यमाणगुणैर्योगाद््वृत्तेरिष्टा तु गौणते'ति वार्तिकेन मुख्यलाक्षणिकाभ्यां उभाभ्यां व्यवधानोक्तेः । लक्षणायां मुख्यव्यवधानमात्रमेव मुख्यगौणवृत्तिभ्या मिति उपलक्षणम् । ऐन्द्रजालिकमन्त्रादौ मिथ्यार्थसम्बन्धाल्लक्षणासम्भवात् । स्रीरूपेणेति । निर्मिता देवानां विचित्रसर्गशक्तिरिव तिष्ठतीत्यर्थः । मात्रेणेति । गुणवृत्तिरेव न मुख्यवृत्तिः, अतो नानेकार्थत्वमिति भावः ।
	ननु भवद्भिरपि गौणवृत्त्या निर्वाहत्य स्वीकारात् कथं गौणवृत्या निर्वाहः परस्य दोषतयोद््घांटित इति चेन्न;- गत्यन्तराभावेनात्र गौणी वृत्तिरुभाभ्यामङ्गीकार्या, तथा च यत्र मुख्यलक्षणाभ्यामेव निर्वाहस्सुकरः, तत्रापि त्वया गौणवृत्तिरङ्गीकार्या, इति वैषम्यस्याभिप्रेतत्वात् ।
	एतेनेदं निरस्तम् । मिथ्यापरिणाम्यज्ञानं मायाशब्दार्थः, ऐन्द्रजालिकगजतुरगादौ मायाशब्दप्रयोगो मृद््घट इति वत्तादात्म्यात्, एन्द्रजालिकमणिमन्त्रादौ मायाशब्दप्रयोगो मायाक्षोभकत्वाल्लक्षणया, अस्रादौ अघटित कार्यजनकत्वगुणयोगात् एकत्रैवाज्ञाने साधारणभ्रमानुकूलशक्तिनिमित्तः, तत्रै वाज्ञानशब्दः, तेन शक्तिरजतादौ न मायाशब्दप्रयोग इति । इन्द्रजिदस्रादौ गौणवृत्यङ्गीकारात् तत्कार्ये सत्यपवतपार्वकादौ कथञ्चिदपि प्रयोगासम्भवात्, शुक्तिरजते मायाशब्दप्रयोगप्रसङ्गाच्च ।।
	ननु साधारणभ्रमानुकूलशक्तिनिमित्तकत्वात् मायाशब्दस्य न तत्र मायाशब्दप्रयोग इति चेन्न;-एवमपि कारणताहात्म्यप्रयुक्तप्रयोगस्यानिवार्यत्वात् । न च साधत्रणभ्रमजनकत्वशक्तियोगोऽज्ञानशब्दप्रवृत्तिनिमित्तम्, ज्ञाननिवर्त्यत्वस्य तन्निमित्तत्वोक्तिविरोधात् । न च साधारणभ्रमानुकूलश्शक्तियोगो मायाशब्दप्रवृत्तिनिमित्त,मन्त्रादिसाधारणतया तत्र गौणवृत्युक्तिविरोधात् । न च 
भ्रमपरिणानित्वं विवक्षितमिति वाच्यम्, अस्रादौ त्वयोक्ताघटितकार्यजनकत्वस्यैव लाघवेन मायाशब्दप्रवृत्तिनिमित्तत्वसम्भवात् । इदमेव च प्रागुक्तं विचित्रकार्यजनकत्वं मन्त्रोषधाद्यतिरिक्तस्य त्वदभिमतस्य परिणामिनोज्ञानात् न तत्र लोके मायाशब्दप्रयोगसम्भवः । एतेन मायाक्षोभकत्वं मन्त्रादौ प्रयोगनिमित्तमित्यपि निरस्तम् । 'यज्ञो हि तस्य मायासी'दिति सप्रतिसम्बन्धित्वप्रतीतेश्च । विचित्रसृष्ट्युपकरणमर्थः । बहुलमिति । 'अध्वर्यूद्गातृहोतारो यजुस्सामर्ग्विदः क्रमात् ।' इत्यमरकोशे तत्तद्वेदोक्तकार्यकारिषु चतुर्षु चतुर्षु अध्वर्य्वादयः शब्दा अभिधानतयोक्ताः पूर्वतन्त्रे 'उद्गातॄणां चमसभक्ष' इत्यत्र उद्गातृशब्द एकत्रैव मुख्यः, उद्गातृप्रस्तोतृप्रतिहर्तृसुब्रह्मण्येषु प्रवचनान्वयाद्रूढिपूर्वकलक्षणेत्युक्तम् । एवमध्वर्य्वादिप्वपि । तथा 'दर्शश्च पूर्णमासश्च यागौ पक्षान्तयोः पृथ'गिति दर्शपूर्णमासशब्दौ कर्माभिधानतयोक्तौ, पूर्वन्त्रे दर्शपूर्णमासशब्दाभ्यां कालयुक्तकर्मलक्षणेत्युक्तम्, तथा पृषदाज्यशब्दः नामतया नामपाठे उक्तः, पूर्वन्त्रे पृषच्छब्दश्चित्रतावाची, दध्ना चित्रितत्वात् सदध्याज्यं योगवृत्या पृषदाज्यमित्युच्यत इत्युक्तम् । एवं कल्पकासिद्धिरुक्ता । इदानीं कल्पकत्वासिद्धिमाह । किंचेति । उपादानत्वेति । उपादानत्वोपादेयत्वप्रयोजकधर्मवदित्यर्थः । उपादानत्वप्रयोजको धर्मः पिण्डावस्था उपादेयत्वप्रयोजको धर्मो घटावस्था । पूर्वस्मिन्काल इति । अत्र सत्वशब्देन मिथ्यार्थनिष्ठतया परैरुक्तं विद्यमानत्वं विवक्षितम् । कार्यस्य पूर्वं सत्वेकार्यत्वानुपपत्तेः असत्त्वे च सत्वासत्वयोर्व्याघातेनानन्तरं सत्वानुपपत्तेश्च कार्यं मिथ्या, मिथ्यात्वे च व्याघाताभावात् पूर्वमसतोपि अनन्तरं विद्यमानत्वं युज्यत इति हि परैरुच्यते । एवं  चासत्त्वमिथ्यात्वयोरिव सत्वमिथ्यात्वयोरपि न व्याघातः, अन्यथाऽसत्त्वमिथ्यात्वयोरपि व्याघातप्रसङ्गात्, किञ्च कार्यकारणयोर्भेदः परैरङ्गीकृत एव, ततश्चभेदाभेदसत्यत्वमिथ्यात्वाभ्यां मिथ्यार्थस्य सत्योपादानत्वमुपपद्यत एवेति भावः ।  तत्कालेपि प्रामाणिकत्वेति । तद्गोचरप्रमाणस्य तत्कालीनत्वं विवक्षितम् । यद्येवं मिथ्यार्थस्य सत्योपादानत्वसम्भवः, तर्हि 'असद्वा इदमग्र आसीत्ततो वै सदजाय' तेति श्रुत्यनुसारात् । मिथ्यार्थस्य सत्योपादानत्वं भवद्भिः कुतो नेष्यत इत्यत्राह  उपादानेति । दृष्टान्तेन उपादानोपादेययोरैक्यप्रतिपादनात् उपादानस्य सत्यत्वकण्ठोक्तेश्च सत्यस्यैवोपादानत्वम् । असद्वेत्यत्र स्थूलावस्थाभावो विवक्षित इति भावः । प्रसङ्गादाह 
एव मिति ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन तदेक दैवतेन तच्चरणपरिचरणपरायणेन तत्प्रसादलब्ध महाचार्यापरनामधेयेन रामानुजदासेन विरचितायां शतदूषणीव्याख्यायां चण्डमारुताख्यायां मायोपादानत्वान्यथानुपपत्तिर्नाम चतुःपञ्चाशः स्कन्धः ।।54।। 
वादः55
	बालः क्रीडनकैरिति । स्वेनैवे ति । कार्यानुपपत्तिपरिहारस्य विवक्षितत्वात्, निर्वर्तितैरिति । विवर्तव्यावृत्तेः, संकल्पैकवशंवद  इति पराभिमताविद्यावशत्वाभावप्रतीतेः, मुमुक्षतां प्राप्यायेति सत्ययोरेव मोक्षब्रह्मप्राप्त्योस्साध्यत्वप्रतीतेश्च वादार्थः संगृहीतः ।
	ननु बन्धवि स्रंसफलकर्तृव्यापारो यदा धातुना विवक्ष्यते तदा मुञ्चति वत्समिति भवति, बन्धविश्लेषलक्षणकर्मव्यापारो यदा धातुना विवक्ष्यते तदा कर्तृरपि वत्सस्य कर्मवद्भावविधानात् मुच्यते वत्सः स्वयमेवेत्यात्मनेपदमेव भवति, एवञ्च 'पशवः पाशिताः पूर्वं परमेण स्वलीलया । तेनैव मोचनीयास्ते' इति ईश्वरस्यैव मोचकत्वात् बन्धविश्लेषलक्षणकर्मव्यापारविवक्षयैव जीवे मुमुक्षतेः प्रयोगो वाच्यः, तत्र च कर्मवद्भावादात्मनेपदमेव स्यात् अतः कथं शत्रन्तप्रयोग इति चेत्? अन्तर्भावितण्यर्थतया कर्तृव्यापारप्रयोजकव्यापारवर्तिनो मुचेरिह सत्रन्तस्य प्रयोगात्; स च व्यापार उपासनम्, ततश्च मोक्षसाधनमुपासनं चिकीर्षतां श्रोत व्यायेत्यर्थः । मोचकव्यापारप्रयोजकव्यापारविवक्षायाश्च ज्ञाननिवर्त्यत्याभावात् मिथ्यात्वाभावे तात्पर्यम् । किंचि दिति । 'कारणं भवेदि' त्यनुषङ्गः । सर्वतस्स्यादिति । सर्वं  सर्वस्य  कारणं स्यादित्यर्थः । नवा कुतश्चिदिति । 'किञ्चित्स्यादिति शेषः । दोषतामाह नियतेति । सहकारिसम्बन्धादिति । अविकृतात्कार्योत्पत्तिरिति शेषः ।
	नन्वस्त्यतिरिक्तस्वस्तिकोपलम्भ इत्यत्राह तदिति । तदुपपादयति वदन्तिहीति । बुद्धीति । एकत्र तन्तव इति बुद्धिः परत्र पट इति बुद्धिरिति बुद्धिभेदः, तथैव शब्दभेदः, तन्तुषु बहुत्वं पट एकत्वमिति संख्याभेदः, सूक्ष्मत्वं महत्वमिति परिमाणभेदः, तन्तुषु कारणत्वं पटे कार्यत्वमितिभेदः, तन्तूनाम्पूर्व काले सत्त्वं पटस्योत्तरसाल एवेति कालभेदः 
। नित्येति । आत्मा नित्यः घटादिकमनित्यमिति विभागो नित्यप्रकृत्यभिन्नत्वेन स्यादित्यर्थः । रज्वादीति । तन्तुपटगोचरबुद्धिशब्दान्तरादयस्तत्त्वतोभिन्नविषयाः, बुद्धिशब्दान्तरत्वात्; परसंख्यापरिमाणे तत्वतो भिन्नाश्रिते, संख्यापरिमाणान्तरत्वादित्याद्यनुमानं विवक्षितम् । तत्र रज्वाद्यधिष्ठानसर्पादिबुद्धिशब्दान्तरादिभिरनैकान्त्यमित्यर्थः ।  असिद्धेरिति । तंदिग्धासिद्धेरित्यर्थः । तन्निषेधादिति । अबाधितत्वनिषेधादित्यर्थः । एतस्य इत्यादिभिरित्यनेनान्वयः । किं बुद्धेर्बाधो भ्रमत्वज्ञानं उत विषयापहार इति विकल्पमभिप्रेत्याद्येऽबाधितत्वाभावमाह विगीतेति । भिद्यत इति भेदो घटाद्यर्थः द्वितीय आह मध्येऽपीति । तर्केति । सम्बन्धासम्बन्धविकल्पानुपपत्यादिस्तर्कः । व्यक्तिसदसद्भावयोरिति । पूर्वमेवाभिव्यक्तेः सत्त्वे कारकव्यापारवैयर्थ्यादि, असत्त्वे सर्वकालासत्त्वोत्पत्यसम्भवादि ।
	नन्वभिव्यक्तिः प्रागेव सती, सैव कारकव्यापारेणाभिव्यज्यत इत्यात्राह व्यक्तेरिति । नित्येति।  तथा च कारकव्यापारवैर्थ्यमिति भावः । एवं जन्मनीति । घटः किमिदानीं सन् उतासन्? आद्ये सतः पश्चादसत्त्वानुपपत्तेर्विनाशानुपपत्तिः, द्वितीये विनाशकव्यापारवैयर्थ्यम्, प्रागेवासत्वादित्यर्थः । एवमसम्भावितोत्पत्तिविनाशत्वात् उत्पत्तिविनाशवत्वेन भासमानं कार्यं मिथ्येत्युक्तम् । अतः सदसद्व्यावृत्तविनाशोपलब्धियोगान्यथानुपपत्या च मिथ्यात्वमध्यवसीयते इत्याह सदसदिति । विनाश उत्पत्तेरप्युपलक्षणार्थंः । कार्यानुपपत्तिलक्षणो मिथ्यात्व तर्कः श्रतिस्मृतिभ्यामप्यनुज्ञात इत्याह स्मरन्तिचेत्यादि ।
	ननु 'प्राणा वै सत्य' मिति श्रुत्या प्राणसत्यत्वं प्रतिपाद्यते, न च तद्व्यतिरेकेण कार्यमित्थ्यात्वे तात्पर्यमिति निर्वाहः शक्यः, कार्यस्य तत्रानुक्तेः, अतस्तद्विरोध इत्यत आह एतेनेति । वक्ष्यमाणेनेत्यर्थः । तत्रापि हीति । यथा राजराजो मन्मथमन्मथः पवित्राणां पवित्रमित्यादौ ऐश्वर्यसौन्दर्यपावनत्वानामुत्कर्षापकर्षौ गम्येते, तथात्र सत्यत्वोत्कर्षापकर्षौ गम्येते, तत्रापकृष्टं प्राणगतं सत्यत्वं व्यावहारिकसत्यत्वं उत्कृष्टं ब्रह्मगतं पारमार्थिक सत्यत्वमित्यर्थः । नश्वरत्वादिति । तावदेव च बाधितत्वमित्यभिमानः । युक्ताङ्गत्यागमुपपादयति असिद्धत्वेनेति । कार्यकारणयोरिति । द्रव्यस्थ 
कार्यत्वघटकीभूता साक्षादुपत्तियोगिन्यवस्थात्रकार्यशब्देन विवक्षिता । अन्यथेति । एवमप्यनेन तर्काभासेन कार्यनिरासे मिथ्याभूतमपि कार्यमेवं निराक्तियेत । मिथ्यात्वादेव सर्वमुपपद्यत इति चेत्, तत्किं राजशासनेन? दर्शनादिति चेत्; तर्हि तत एवास्मत्पक्षेऽपि कारणासम्बद्धं ततो भिन्नं च कार्यमिति किं न सेत्स्यति? एव मिति । विकृताविकृतादिविकल्पेष्वपि स्वव्याघातकत्वपर्यन्ता दोषः ग्राह्या इत्यर्थः । स्वपक्षनिर्वाहमाह यत्तु विकृतादिति । सहकार्यन्तरसम्बद्धस्येति । सिद्धान्ते उपादानस्य नित्यत्वात् सहकार्यन्तरसम्बद्धस्य सहकार्यन्तरसम्बन्धे नानवस्था दोष इति भावः । यथा निश्चितप्रामाण्यस्यैव ज्ञानस्य संशयनिवृत्त्याद्युपयोगित्वे प्रामाण्यस्य परतस्त्वमते प्रामाण्यज्ञानेऽनवस्था सा च साध्यत्वान्मूलक्षयकरीति दोषः न तथेयमित्यभिप्रायेणाह सिद्धेति । अनवस्थाया दोषत्वप्रयोजकं मूलक्षयकरत्वमसिद्धत्वं च नास्तीति  न हीत्यादिना । सर्वकार्यबाध इति असद्विलक्षणकार्यस्वरूपाविरोधिबाधविवक्षायां तादृशेनापि कार्येण कारणप्रवाहस्यानुमातुं शक्यत्वात् सहकार्यन्तरसम्बन्धस्य सहकारिसम्बन्धसम्भवात् सहकार्यन्तरसम्बन्धस्य कार्यारम्भकत्वे दोषाभावाद्विकृताविकृतादिविकल्पमूलतर्का प्रवृत्तेर्मिथ्यात्वसाधनायोगात् तथा मिथ्यात्वं साधयता स्वरूपासत्वपर्यवसित एव बाधोवाच्यः, एवञ्च स्वप्रवृत्तिविरोधः, मिथ्यात्वसाधनलक्षणकार्यस्याप्यसिद्धेरित्यर्थः । सर्वकार्यबाधपक्षे दोषान्तरमाह अन्तत इति । इष्टापत्तिमाशङ्कय परिहरति बाधस्यापीति । प्रपञ्चबाधस्य बाधे प्रपञ्चसत्यत्वसिद्धेरित्यर्थः । नचेति । रुचकादिमात्रस्यारम्भकत्वे यः पूर्वपक्षे दोष उक्तः, स इह नास्तीत्यर्थः । उक्तोत्तरत्वादिति । त्वयैव रुचकाकृतिमात्रस्य कार्योपयुक्ताकारत्वस्योक्तत्वादित्यर्थः । एवञ्च हेम्न उपादानत्वस्यानिवर्तितत्वात्तदनुवृत्तौ न विरोध इति भावः । तदाकारेति । हेमाकारम् । तदारम्भकतयेति । अभिमतस्य द्रव्यस्यावस्थान्तरमित्यर्थः । अन्यथा अतिरिक्ताकारयोगस्य प्रत्यभिज्ञाविरोधित्व  इत्यर्थः । पूर्वेति । पूर्वानुभूताकारं अतिरिक्ताकारं चान्तरेणेत्यर्थः । अवस्थादिविशेषः-अवस्थादिभेदः । कालद्वयादिविषयीकरणमन्तरेण प्रत्यभिज्ञा न सम्भवतीत्यर्थः । निदर्शितमिति । व्यभिचारस्थानतयोदाहृतमित्यर्थः । अबाधितत्वे सतीति विशेष्यते, बाधश्च प्रतिपन्नदेशकालोपाधौ निषेधः, तदभावश्च घटादेः सिद्ध 
एवेत्यर्थः । प्रतिरोधमुक्त्वा बाधमप्याह अस्यचेति । सांख्यनयेन-सांख्यप्रयोगमनुसृत्येत्यर्थः । त्वन्नयेनेति । त्वदङ्गीकृतहेतुनेत्यर्थः । उपलम्भेति । वक्ष्याम इत्यनुषङ्गः । मृत्पिण्डेत्यादि । एतद््घटशरावादिभेदव्यवहारः स्वविषयसर्वभेदानुगततदुपादानैकवस्त्वालम्बन इत्यनुमानं विवक्षितम् । श्रुतिनिदर्शितेत्य नेन पक्षसमत्वशङ्कापरिहृता, तत्र मृत्तिकासत्यत्वश्रुतेः । एकोपादानालम्बनत्वं एकाधिकरणवस्त्वालम्बन्त्वं वा साध्यते, नत्वेकाधिष्ठानारोपितत्वम्, अतस्तत्राप्यनुगतमस्त्येवेति शङ्कते पृथिव्यादिकमिति । ब्रह्मपर्यातगमने मिथ्यात्वं सेत्स्यतीत्यभिप्रायेणेदानींमृदार्देर्मिथ्यात्वानाविष्करणेनैव शङ्कितम् । व्यवहारैरिति । अनैकान्त्यं इत्यनुषङ्गः । अनभ्युपगमे हेतुमाह ब्रह्मभेदेति । स्वास्मिंश्चाध्यासोऽनुपपन्न इति भावः । यद्वा ब्रह्मणीति । अभेदाद्ध्यासोनुपपन्न इत्यर्थः । अस्तु तर्हि ब्रह्मभेदः, तथा च तत्र ब्रह्माध्याससम्भव इत्यत आह ब्रह्मभेदेति । तदेव अनैकान्त्यमेव । बाधोंऽशतः । तदावस्त्विति । यदा वस्तुशब्देन परमार्थो विवक्ष्यते तदानुगतैकवस्तुमात्रालम्बना इत्यत्र परमार्थव्यवच्छेदसभवादनुगतैकपरमार्थालम्बनत्वे सति तदन्यपरमार्थानालम्बना इत्यर्थो भवति, तच्च वक्तुं न शक्यते, घटादेः परमार्थत्वानङ्गीकारात्; यदा तु प्रतीयमानं विवक्ष्यते तादऽनुगतैकार्थालम्बनत्वे सति तदन्यार्थानालम्बना इत्यर्थो भवति, अत्र चार्थशब्दः स्वरूपकथनपरः, तच्च पक्षे बाधितम्, घटादेरप्यालम्बनत्वादिति भावः । प्रत्यक्षात्तर्कसहकृतानुमानस्य प्राबल्यमङ्गीकृत्योक्तम्, इदानीं प्रत्यक्षस्य न तादृशानुमानप्राबल्यात् बाध्यत्वं किन्तु दृष्टदोषसजातीय वेनाप्रामाण्यशङ्काग्रस्तत्वादित्याह ज्वालैक्ये ति । किं पूर्वमिति । दशां अवस्थां । किमियमिति । किं राजाज्ञयैव शंक्यते उत शापवशादित्यर्थः । प्रागसतीमिति । न हि सांख्यवदसत उत्पत्त्यनुपपत्तेरवयविनि द्वेषस्तव सम्भवतीति भावः । अनुपमृदितेभ्य इति । तत्र च न द्रव्यविनाशशङ्कालेशोऽपीति भावः । नन्वभावपदेन प्रसिद्धाभावं विवक्षित्वैव विकल्प्य दूषितमित्यत आह न चाभावादिति । भावरूपाज्ञानपरिणामस्य घटादिध्वंसस्याभावत्ववदभावोपादानकस्यापि तव भावत्वमविरुद्धमिति भावः । भावान्तरेति । अभावादुत्पन्नं हि घटत्वाद्येव, तच्च भावरूपमप्यभावात्मकमित्यर्थः । तदुपपादयति घटत्वादिक मिति । उत्पत्तेरुत्पत्तिरस्ति नवेति विकल्प्य दूषणार्थः श्लोकः 
। उत्पत्तावनवस्थि तिरित्यन्वयः । "कुर्वत्कार्यमकुर्वद्वा करणं कारणं भवेत् । कुर्वच्चेदनवस्थानमकुर्वत्यनवस्थितिः" ।। इत्यादयः । एवं द्वितन्तुकादिपूर्वपूर्वपटाभेदेनैवोत्तरोत्तरः पटो जायते, स एव पट एतावानासीदिति विवेकिनामप्यनुभवात्, न च जातस्य जायमानाभेदोऽविद्यां विना सम्भवति, तस्मादविद्यामहिम्ना प्रथमपटस्तत्परिमाणं च दुर्निरूपस्वरूपेण वर्धत इति कार्यमनिर्वचनीयमेव; एवमेकस्मात्तन्त्वादेरज्जुद्रव्यस्योत्पत्तिरप्यत्र मानम्, तत्र एकस्य परमार्थतः संयोगो न सम्भवति, अत एकास्मन् चन्द्रे द्वित्ववदेकस्मिंस्तंत्वादौद्वित्वस्य मायात्मकत्वात् तन्नियम्य संयोगोऽपि तदात्मक इति तत्कार्यमपि तथैव; अत एवाधिकपरिमाणात्तन्त्वादेर्न्यूनपरिमाणरज्जवारम्भोऽपि, अविद्यां विना तदयोगात्, मायया तु गिरिशिखरस्थाधिकपरिमाणवृक्षादौ न्यूनपरिमाणकार्यारम्भो दृष्ट इत्यनिर्वचनीयं कार्यम्; एवं बाल्यादिशरीरमप्युत्तरोत्तरशरीराकारेण वर्धमानमविद्याकारणत्वे प्रमाणम्, मायां विना शरीराभेदे परिमाणभेदायोगात्, न च तद्भेदोऽनुपलम्भबाधात्, पूर्वोत्तरशरीरयोः विनाशोत्पत्तिहेत्वभावाच्च, अननुसन्धानप्रसङ्गाच्च; एवं क्षीरस्य दधिभावोऽपि मायया, क्षीरस्वभावे स्थिते तस्य दधिभावानुपपत्तेः; क्षीरविनाशे क्षीरारम्भकैः परमाणुभिर्दध्यारम्भ इत्ययुक्तम्, परमाणूनां सर्वत्र सुलभतया दध्यर्थं क्षीरानुपादानप्रसङ्गात्; क्षीरध्वंसानामपि सुलभत्वात्; उपात्तक्षीरध्वंसस्यैव हेतुत्वे पीताद्भूमौ पतिताद्वा दध्युत्पत्तिप्रसङ्गात्, माहिषात् क्षीरादुत्पन्नं माहिषमित्यादिव्यवस्थायोगात् क्षीरदध्नोः नियततुल्यपरिमाणत्वायोगाच्च । तस्माच्छुक्तिरिव रजतरुपेण क्षीरमेव दध्याकरिण परिणमत इति तन्मिथ्येतीत्येवमादयश्च गृह्यन्ते । तेपीति । उत्पत्तिशब्देन किं प्रथमक्षणसम्बन्धो विवक्षित? अथ सामग्री? अन्यद्वा? आद्ये अयुक्ताङ्गस्वीकारः, अनेकक्षणवर्तिनां पदार्थानामेव प्रथमक्षणवत्त्वेन द्वितीयक्षणापेक्षाया इव प्रथमक्षणस्य प्रथमक्षणापेक्षाया अभावादित्यभिप्रेत्य द्वितीयं दूषयति सिद्धे ति । सामग्रीति । सामग्रयानन्तर्यसम्बन्धादुत्पन्नमिति विशिष्टव्यवहार इति भावः । तृतीयं दूषयति अन्यथेति ।
	यत्तु स एव पट एतावानासीदिति प्रत्यभिज्ञया मिथ्यात्वसमर्थनम्, तत्र किमियं प्रत्यभिज्ञा बाधितविषया उताबाधितविषया? आद्ये धर्मिसत्यत्वं निष्प्रत्यूहम् । द्वितीये अभेदतद्धर्मिणोः सत्यत्वं त्वयैव समर्थितम् । किञ्च त्वत्पक्षे तत्राभेदस्य मिथ्यात्वात्तत्र 
कथं भेदः, समानसत्ताकयोर्विरोधात्; नचान्यतरस्य प्रातिभासिकत्वम्; विनिगमकाभावात्, अभेदस्य प्रातिभासिकत्वे पटयोः सत्यत्वात्, भेदस्य प्रातिभासिकत्वे पटस्य सत्यत्वाच्च । अथ नात्र विरोधः, अभेदस्याधिष्ठानसत्तागतत्वात्, स एवाभेदः प्रत्यभिज्ञासामानाधिकरम्ययोर्निमित्तमिति श्चेन्न;-तयोरभेदाभावेऽपि तत्सम्बन्ध्यभेदमात्रेण तदुपपत्तेः । कुविन्दाभेदाद्वा पटयोस्ते कथं न स्याताम्? अथ कुविन्दस्य न हि पटद्वयतादात्म्यम्, अस्ति तु सतः, अतस्तदभेदस्तेन तादात्म्यवतोः पटयोः सामानाधिकरण्यनिमित्तं स्यादिति चेन्न; तथा सति पटत्वस्यैव निमित्तताप्रसङ्गात् । तत एव सर्वपटानां सर्वघटानां सर्वद्रव्याणां च सामानाधिकरण्यप्रसङ्गात् । तस्मात्तयोः स्वरूपाभेद एव निमित्तम् । तस्मादरत्निमात्रपटीभूता एव तन्तवस्तन्त्वन्तरैः सह षोडशारत्निमात्रपटीभवन्ति । एवञ्च प्रत्यभिज्ञाप्युपपन्ना; पूर्वतन्तुप्रवेशात् । भेदोऽप्युपपन्नः, तन्त्वन्तरप्रवेशात् । रज्ज्वनुपपत्तिस्त्ववयविवादिनामेव । त्वत्पक्षे पूर्वोक्तदूषणान्यपि रज्जुसंख्यापरिमाणानि न मुञ्चन्ति । क्षीरदध्यनुपपत्तिस्तवैव, नास्माकम् । क्षीरद्रव्यस्यैव गन्धरसाक्षीरावस्थाप्रहाणेन दध्यवस्थागन्धरसोत्पत्तः सर्वत्राविद्यायाः सुलभत्वात् सर्वत्र दध्युपलम्भप्रसङ्गात् । अनाशीत्यादि । निर्मूला- सदसह्यावृत्तविनाशयोगान्मिथ्येति न त्वदुक्तन्यायमूलेत्यर्थः । अनाशीत्यादिस्मृतिश्च प्राज्ञानां परमार्थशब्दप्रयोगनिमित्तप्रदर्शनपरा, तत्प्रदर्शनं च श्रेयसामल्पकालतया तदभावकालस्यैव भूयस्त्वात् मध्याल्पकालसत्त्वं तिरस्कृत्य तस्यासत्कल्पतया हेयत्वं परमात्मनः सर्वदा सत्यतया उपादेयत्वं च प्रदर्शयितुम् । अयं चार्थस्तत्प्रकरणे स्पष्टः ।।
	तत्तुनाशि न सन्देह इत्यस्यायमर्थः-नाश्युपपादितस्य नाशित्वे उपासनस्यापि नशित्वात्तदुपपादितस्य मोक्षस्यापि नाशिता स्यादित्यत उक्तं 'द्रव्ये'ति । द्रव्यशब्दो देयद्रव्यपरः, नश्वरद्रव्यप्रदानेन देवताभ्यः प्राप्यं फलं स्वप्रदत्तद्रव्यानुगुण्येन नश्वरमेव भवति, उपासनस्य नश्वरत्वेऽपि तस्य स्नेहरूपत्वात्तेन स्निग्धेन परमपुरुषेणात्युदारेण सर्वशक्तेन दीयमानस्य  पुरुषार्थस्य तादृशशक्त्यानुगुण्यमेव भवतीति नित्यपुरुषार्थदानमुपपद्यत इति भावः । अत एवेति । घटादेर्मृत्तिकात्वंनैव सत्यता न तु तद्व्यतिरेकेणेत्यवयविनिराकरणपरत्वेन प्रपञ्चमित्थ्यात्वतात्पर्याभावात् पारमार्थिकसत्यत्वमेवोच्यत इत्यर्थः । आदिशब्देन "प्राणा वै सत्य"मित्यादि विवक्षितम् 
। प्राणशब्देन साहचर्यात् जीवा उच्यन्ते, ते सत्यम्, स्वरूपान्यथा भावराहित्यात् । इदं जीवब्रह्मसाधारणम्, जीववत्कर्मकृतस्वभावविकाराभावात् परमात्मा ततोऽपि सत्य इत्युच्यते,कर्मकृतविकारो हि साक्षाजीवे स्वनिष्ठत्वभ्रमयोग्यः; परमात्मनस्तु स्वभावविकारो न तथेतीदं वैषम्यमाश्रित्य 'सस्यस्य सत्य' मित्युक्तम् । कारणमिति । मृदादिकमित्यर्थः । अत्यादरेणेति । "मृत्तिकेत्येव सत्यम्" 'लोह इत्येव सत्य' मित्यभ्यासादादरावगति ।।
इति श्रीवाधूलकुलतिलकश्रीनिवासाचार्यपादसेवाससमधिगतपरावरतत्त्वयाथात्म्येन तदेकदैवतेन तच्चरणपरिचरणपरायणेन तत्प्रसादलब्ध महाचार्यापरनामधेयेन रामानुजदासेन विरचितायांशतदूषणीव्याख्यायां चण्डमारुताख्यायां कार्यान्यथानुपपत्तिभङ्गो नाम पंचपञ्चाशः स्कन्धः ।।55।।
वादः56
	देशानामपिति । देशकालवस्तुपारच्छेदाभावाः क्रमेण संगृह्यन्ते । निश्शेषे वस्तुनि जहत्समाधिककथासम्भावनमि त्यन्वयः । सप्तमी च निर्धारणे । समाधिकवस्तुनी निर्धार्ये । विभूतिकोटिघटित इति हेतुगर्भविशेषणम् । निम्नोन्नत  इति यथा निम्नं स्तम्बादि तथा हिरण्यगर्भाद्युन्नतमपि सर्वेश्वरापेक्षयेत्यभिप्रायम् । स्वाच्छन्द्येनेति । उपगतत्वादिना सम्बध्यत । जहती समाधिक कथासम्भावना यदिति विग्रहः ।
	परिभाषन्त इति । अनेन युक्तिशून्यत्वं विवक्षितम् । वस्त्वन्तरभेदाभावो वस्त्वपरिच्छेदः, अयं च वस्त्वन्तरमिथ्यात्वेनैव निर्वाह्य इत्यभिप्रायेण सामर्थ्यादिति । वस्तुपरिच्छदस्त्विति । इदमिदं ने भवतीत्यत्वं रूपः- एवं प्रतीयमानो भेद इत्यर्थः, सर्ववस्त्विति । भेदाभावप्रयुक्त विशिष्टाभावकोट्यभिप्रायेणोक्तम् । अभ्यर्हितेति । तादात्म्यं हि भेदसहिष्ण्वभेदः, स च सप्तभङ्गीवादिवद्विरोधं बहुमन्यमानानां भास्करादीनामेव युज्यत इत्यर्थः ।
	भावाभावसमावेशप्रसङ्गो विरोधः, स च तैरिष्टप्रसङ्गत्वेन स्वीक्रियत इति तस्य तैर्बहुमतत्वम् । अत्यन्ताभेदपक्षस्तु स्वप्रवृत्तिव्याघातेन सयौक्तिकाभासैरप्यनभ्युपगत इति वक्ष्यमाणत्वाच्छङ्कानर्ह एवेति भावः । असद्व्यावृत्तस्वरूपाङ्गीकारात् तत एव 
परिच्छेदतदभावौ सुनिरूपावित्यभिप्रायेण परिहरति वस्तुपरिच्छेदाभावेनेति ।
	ननु प्रत्यक्षेति । सति सम्भव इति भावः । [शक्यते चेति-चस्त्वर्थः । विशेषाभावा दिति । गूढाभिसन्धात्तरम् । अभेदोक्तिभ्रमाभिसन्घिमजानानश्चोदयति स्वत इति । अभिसन्धिमुद््घाटयात तथापीति । एतेनेति । द्रव्यस्य परिमाणाभाव एव विभुत्वमिति भावः । निषेधैकान्त्यम्-इदमिदं नेति प्रतिषेधयोग्यत्वे सति सामानाधिकरण्यायोग्यत्वम्, स एव वस्तुपरिच्छेदः, तदभावोऽपरिच्छेदः, इदं च सामानाधिकरण्ययोग्यत्वे पर्यवसितमिति तदेव सामानाधिकरण्यं किममुख्यसाधारणं विवक्षितं उत मुख्यमेवेति विकल्पमभिप्रेत्य दूषयति अमुख्यत्यादिना । असम्भवादिति । शरीरशरीरिभावस्य ब्रह्मणो देवादिशब्दवाच्यत्वस्य चासिद्धेरिति भावः । अभ्युपेत्याप्याह नहीति । ऊहान्तरष्विति । स्वतन्त्रवस्त्वन्तरासम्भवः, उत्कृष्टवस्त्वन्तराभावः, असंख्यातगुणत्वमित्यादयः । लाघवाद्वस्त्वन्तरसद्भाव एव परिच्छेद इत्याद्ययोर्निरासः । असख्यातत्वन्तु गुणगतमिति न ब्रह्मणोऽनन्तत्वसिद्धिः । तावतैव तदनन्तत्वव्यपदेश औपचारिकत्वप्रसङ्गः ।
	अत इति । मिथ्यात्वस्य स्वयमेव बाधितत्वान्न त्वदभिमतवस्तुपरिच्छेदाभावोपपादनं तेन शक्यमित्यर्थः ।
	ननु भास्करादिमते प्रपञ्चस्य मिथ्यात्वाभावान्न प्रत्यक्षादिविरोध इत्याकांक्षायामाह भास्करादीति । अन्यथेति । भेदस्याभावे । अपि शब्देन तदत्यन्ताभिमतिः सूच्यते ।
	ननु आनन्त्यश्रुतिसिद््ध्यर्थं विलयोप्यस्तु, तत्राह केवलेति । सर्वेति । नित्यब्रह्माभेदेन सर्वस्य नित्यत्वात् किञ्चित्प्रयोजनोद्देशेन प्रवृत्तिर्न स्यादित्यर्थः । यौक्तिकाभासैरप्यस्वीकृतं कथं वैदिकाभासैः स्वीकार्यम्, आमुष्मिकप्रवृत्तेरपि विरोधादित्याशयेनापिशब्दः । ननु सत्यपि भेदे तदभावात्मकाभेदस्य सत्त्वात् भेदस्य वस्तुपरिच्छेदाभाव इत्यत आह अभेदेति । भेदाभावमात्रान्नापरिच्छेदः -अन्यथा अपरिच्छिन्नब्रह्माभेदात् घटादेरप्यनन्तत्वप्रसङ्गात्, तत्र च पटभेदसहचरितत्वात् विद्यमानोप्यभेदो नापरिच्छेदः, भेदासहचरितस्यैव तस्यापरिच्छेदशब्दार्थत्वादिति वाच्यम्, तथाच्चाभेदमात्रे परिच्छेदाभाववचनं अमुख्यमित्यर्थः । परिच्छेदयोरित्वनन्तरं चकारोऽथ्याहार्थः । तदपीति । मुख्यसर्ववस्तुसामानाधिकण्यार्हत्वं वस्त्वपरिच्छेदः, 
"यस्यात्मा शरीर" मित्यादिभिश्च सर्वस्य ब्रह्मशरीरत्वेन ब्रह्मप्रकारत्वात् प्रकारवाचिनां च प्रकारिपर्यन्तत्वस्याकृत्यधिकरणासिद्धत्वाच्च न तदसम्भवः; न च कैश्चित् शब्दैरसामानादिकरण्यात्तदभावः, अनिष्कर्षकैस्तद्वाचिशब्दैः सामानाधिकरण्यादित्याशयः । तदर्हत्वच्च स्वतन्त्रवस्तुभेदाभाव इत्यभिप्रायेण परिच्छेदस्वरूपमाह ततश्चेति । भाष्यमुदाहरति भेदवादिनस्त्विति । स्वत इति वस्तुपरिच्छेदाभावो विवक्षितः, तत्र हेतुः सर्वप्रकारत्वादिति । अस्य हेतुत्वेनाभिधानात्, पृथक््सिद्धवस्तुभेदो वस्तुपरिच्छेद इत्युक्तं भवति । परत इति तत्कार्यभूतदेशकालपरिच्छेदाभावो विवक्षितः । तत इति। अनृतजडपरिच्छिन्नविवेकस्य परेणापि वाच्यत्वादित्यर्थः । नहि घटादीति । सजातीयत्वविशिष्टवेषेण ब्रह्मणोऽपि वस्तुत्वं नास्तीत्यर्थः ।
	ननु सजातीयनिष्ठवस्तुभेदप्रतियोगित्वरूपं सजातीयवस्त्वन्तरवत्त्वं परिच्छेदः, तस्य मिथ्यात्वात् ब्रह्मणः सत्यत्वात् ब्रह्मणि तदभावोऽस्ति, घटे तु तादृशप्रतियोगिमिथ्यात्वेऽपि घटस्यापि मिथ्यात्वान्न तत्र तदभावः, मिथ्याभूतस्य ह्यधिष्ठान एवाभावः, न तु स्वसमानसत्ताके स्वाश्रयेऽपीति शङ्कते घटादीति । स्वरूपस्यापीति । भेदप्रतियोगित्ववदिति भावः । मिथ्यात्वेऽपीति । मिथ्यात्वेऽपि घटस्य तत्र पटत्वाभावस्तत्र विरोध्यसन्निधानादेव, ततश्च सजातीयवस्तुनिष्ठभेदप्रतियोगित्वस्य मिथ्यात्वेन तत्रं पारगार्थिकाभावं प्रत्यविरोधित्वात्, अभावाधिकरणत्वं च विरोध्यसन्निधानस्यैव मयोजकत्वात्पटत्वाभाववत्परिच्छेदाभावोपि स्यादित्यर्थः । अस्त्वेवगिति । यद्यपि त्वदुक्तरीत्या सत्यत्वमभाववत्त्वे न प्रयोजकम्, तथाप्यविरोधीत्यभिप्रायेणासत्यत्वकीर्तनम् । स्वीकारादिति । जीवस्य मिथ्यात्वस्वीकारात् तस्य च प्रतिबिम्बस्य ब्रह्माभिन्नत्वात् घटाद्यपरोक्षज्ञानस्य च वृत्त्यवच्छिन्नचैतन्यरूपस्योत्पत्तिविनाशस्वीकारादित्यर्थः । वस्तुपरिच्छेदाभावेनेति । तथा च देशकालयोः सतोरेव सर्वदेशकालसम्बन्धात् तत्कृतपरिच्छेदाभावाद्देशकालपरिच्छेदो वाच्यः, तद्वैरूप्यार्थं तद्वस्तुपरिच्छेदाभावोपि देशकालयोःसतोरेव वाच्य इत्यर्थः । स्वारस्यानुरोधेनेति । वस्त्वन्तरभेदमात्रं वस्तुपरिच्छेद इत्यभ्युपगमवादः । तत एवे ति । अनन्तशब्दार्थबहुवस्तुपरिच्छेदाभावयोर्व्याघातादित्यर्थः ।
	अस्मिंश्चेति । वस्त्वन्तरप्रतियोगिकापकर्षो वस्तुपरिच्छेदः, तदभावश्चोत्कर्षः, 
भावान्तरस्याभावत्वात्, स च सर्वशरीरत्वादि, तदपि तदन्तर्गतमित्यर्थः । उल्लङ््घितेत्यादि । यद्यपि परिब्रढिमा प्रभित्वम्, 'प्रभौ परिबृढ' इति नापातनात्, तथापि तस्य धर्मिद्वारानन्तत्वान्वय इत्यभिप्रेत्येदमुक्तम् । स्तोत्र भाष्ये साक्षात्प्रभुत्वगततयैवोक्तम्- 'देशतः कालतो विषयतश्चे'ति । प्रभुत्वस्य ब्रह्मादिवदेकाण्डादिमात्रगतत्वाभावो देशापरिच्छेदः, एतल्लोके पुण्यपापविवेक प्रभोरपि वैवस्वतस्य 'प्रभुरहमन्यनृणां न वैष्णवाना'मिति विषयविशेषादिव सङ्कोचो विषयपरिच्छेदः, तदबावो ब्रह्मादिसर्वविषयत्वमपरिच्छेद इति तत्र भेदः । तत्र च न पौनरूक्त्यशङ्कापि, तिस्रो विधा यस्येति बहुव्रीहावन्यपदार्थत्रये समाधिकराहित्यस्य पृथक््वचनाच् । संख्याया (इवो) उल्लङ््घनानन्वयात् गोबलीवर्दन्यायसम्भवः । फलेति । त्रिविधा सामां समातिशायिसम्भावना चोल्लङ््घितायेनेति विग्रहः, तत्र सम्भावनोल्लङ््घनं फलमित्याशयः ।  आरम्भणेति । 'स्वत' इति स्वरूपसन्वन्धिपरिच्छेदः; स च देशकालाभ्याम्, 'परत इति गुणविभूतिभ्यां परिच्छेदः, तदभाव एव वस्त्वपरिच्छेद इति बावः । सत्यैरेवेति । सत्यैरेवापरिच्छेद उपपादयितुं शक्यः; नासत्यैः, घटस्य सत्यात्पटादिवासत्यात् शुक्तिरजतादेरपि भेदस्य परिच्छेदरूपत्वात्, न चैतन्नास्ति, परिभाषामात्रपरिशेषापत्तेः ।
	अयमत्रनिष्कर्षः-त्वया वस्तुपरिच्छेदशब्देन परिभाषितोऽन्तशब्दार्थ इति किमभिधानकोशसिद्धम्? उत व्यवहारसिद्धम्?  किं वा वस्तुपरिच्छेदशब्द वदन्तशब्दोपि त्वया परिभाषितः? आद्यौ न क्वपि दृष्टचरौ । परिभाषां तु न निषेधामः, परन्तु श्रुतेस्तत्परिभाषापारतन्त्र्म् ।
	ननु देशपरिच्छेदस्यात्यन्ताभावरूपत्वात् कालपरिच्छेदस्य प्रागभावध्वंसरूपत्वात् तत्र चान्तशब्दप्रयोगात् नानाशक्तिकल्पने संसंर्गाभावत्वेन शक्तिकल्पने च गौरवाच्चाभावत्वेनैव लाघवाच्छक्तिः कल्प्यते, ततश्च भेदोप्यन्तशब्दार्थ इति चेत्; यद्येवं तर्हि लाघवाद्वस्तुत्वमेवान्तशब्दप्रवृत्तिनिमित्तम् ततोपि लाघवात् सर्वशब्देपि वा वस्तुत्वमिति किं न कल्प्यते? व्यवहारस्य शक्तिकल्पकत्वात् तदनुसारेण गौरवं तिरस्कृत्य तत्तच्छब्दानां तत्तत्प्रवृत्तिनिमित्तकल्पनमिति परिहारः प्रकृतेपि तुल्यः । [अ]भेदे अन्तशब्दप्रयोगाभावात् ।
	किञ्च देशकालपरिच्छेदयोरन्तशब्दश्चरमभागार्थः, ग्रामान्तः कर्मान्त इत्यादौ तथा 
दर्शनात्, क्वचित्प्रयोगबवात् ध्वंसार्थोपि, तथा समीपार्थश्च, प्रागभावात्यन्ताबावान्योन्याभावेषु न क्वचिदप्यन्तशब्दप्रयोगो दृष्टचरः । कथं तर्हि सिद्धान्ते वस्तुपरिच्छेदार्थकताभिधानम्? उच्यते, उत्कृष्टं वस्त्वपकृष्टवस्तुपरिच्छेदकतया लोकव्यवहारसिद्धम्, अतः परिच्छेदशब्दार्थतामात्रेण तदपि विवक्षितुं शक्यत इत्येतावता तदङ्गीकारः, क्वचित्तदन्तर्गतस्वतन्त्रवस्त्वन्तरशून्यपरत्वाङ्गीकारश्च । अस्तु वा भेदोष्यन्तशब्दार्थः, अथाप्यन्तशब्दस्यानेकार्थत्वात् देशकाल परिच्छेदे तयोः प्रचुरप्रयोगाच्च अत्रापि तन्निषेध एव युक्तः । नानार्थत्वाच्च न सङ्कोचगन्धः । अस्तु वा त्वदुक्तरीत्या एकार्थत्वम्, तथापि प्रचुरप्रयोगान्मानान्तराविरोधाच्च उक्तरीत्या सङ्कोच एव युक्तः । अन्यथा "अनादिर्भगवान् कालो नान्तोस्य द्विज विद्यत" इति अन्तशब्देन कालस्यापि वस्तुपरिच्छेदा भावप्रसङ्गात् । अन्तशब्देन भेदस्याप्युक्तौ निषेदानुपपत्तिश्च, ब्रह्मणः प्रपञ्चभिन्नत्वात् । सत्यादिपदैः प्रपञ्चभेदः प्रतिपाद्यते, अनंनशब्देन भेदनिषेधः क्रियते, इदं च वाक्यं तत्त्वावेदकम्, तदत्रयमपि स्वरूपलक्षकमिति कस्मादुपाध्यायादधीतोयं वृषळोद्वाहमन्त्रः? क्षम्यतां अयमसंदृष्टप्रळापः, पदद्वयमपि स्वरूपलक्षकमित्येतावदेवोच्यत इति चेत्; तर्हि आनन्त्यश्रुतितः कथं मिथ्यात्वसिद्धि?  अतः पुनरावृत्तः स एव मन्त्रः । अपि च प्रपञ्चमिथ्यात्वं कथं भेदनिषेधोपपादकम्? सत्यपदोक्तानृतव्यावृत्तयुपपादकत्वात् ।
	ननु प्रपञ्चस्य सत्यत्वे तद्भेदोऽपि सत्यः सत्यात् । मिथ्यात्वे तु भेदोऽविमिथ्येति निषेधोपपत्तिरिति चेन्न;- अनृतव्यावृत्तेर्मिथ्यात्वप्रसङ्गात् । सत्यादिपदानां तत्वावेदकत्वप्रसङ्गाच्च तेषां व्यावत्तिपरत्वोक्तेः ।
	ननु सा व्यावृत्तिः स्वरूपात्मिका, निषिध्यमानस्तु भेदः स्वरूपातिरिक्तो मिथ्येति चेत्; तर्हि सत्य एव परिच्छेद इति कथमानन्तयसिद्धिः? न हि स परिच्छेदो न भवतीति राजाज्ञा, अविद्याया अप्यपरिच्छेदप्रसङ्गात् । तत्रापि भेदाङ्गीकारे अनवस्थाप्रसङ्गेन स्वरूपात्मकतयैव भेदस्य स्वीकार्यत्वात् ।
	ननु देशकालपरिच्छेदवदयमपि परिच्छेदः अभावप्रतियोगित्वात्मक एव, अभेदप्रतियोगित्वं वस्तुपरिच्छेदः, तदेवात्र निषिध्यते, न तु भेदाश्रयत्वमिति चेन्न; सदसाद्वलक्षणत्वं वदता ब्रह्मभेदस्य प्रपञ्चेऽङ्गीकारात् । स्वसमानासत्ताकभेदप्रतियोगित्वं परिच्छेद इति चेन्न; - प्रपञ्चमिथ्यात्वसिद्धेः प्राक्् सत्ताभेदासिद्धेः । 
प्रतिभासिकसत्ताङ्गीकारेऽपि न विशेषणस्य प्रयोजनं पश्यामः ।
	ननु भेदप्रतियोगित्वस्य ब्रह्मणि निषेधात् विद्यमानमपि भेदप्रतियोगित्वं मिथ्यैव, एवं च, तन्मिथ्यात्वस्य भेदतदाश्रयमिथ्यात्वं विनानुपपत्तेः तत्सिद्धिः; न च भेदप्रतियोगित्वस्य मिथ्यात्वमभेदप्रतियोगित्वस्य सत्यत्वेनाप्युपपन्नम्, तत्सत्यत्वं चाभेदसत्यत्वाधीनम्, तच्च प्रपञ्चसत्यत्वाधीनम्, अतः प्रपञ्चसत्यत्वेनोपपन्नं प्रपञ्चबेदप्रतियोगित्वमिथ्यात्वं कथं प्रपञ्चमिथ्यात्वं साधयेत्? प्रपञ्चसत्यत्वेनैव वा तदुपपत्तिः, भेदप्रतियोगित्वस्यासत्यत्वे अभेदप्रतियोगित्वस्य सत्यत्वावश्यंभावात्, अतोऽनन्तपदं प्रपञ्चसत्यत्वस्यैव साधकमिति वाच्यम्, जडाजडयोः पारमार्थिकाभेदासम्भवादिति चेन्न;- अभेदप्रतियोगित्वस्यापारमार्थ्येभेदप्रतियोगित्वपारमार्थ्यस्यावर्जनीयत्वात्, ब्रह्मणोऽधिष्ठानतया प्रपञ्चस्य तदभेदाच्च । सोऽपि मिथ्येति चेत्तर्हि समानसत्ताकयोर्विरोधाङ्गीकारात्तथाविधयोरेव भेदप्रतियोगित्वाभेदप्रतियोगित्वयोरङ्गीकाराच्च पुनरावृत्तस्स एव मन्त्रः ।
	ननु सत्यभूतभेदप्रतियोगित्वस्याभाव एवाभेदः, तेनाधिष्ठानत्वोपपत्तेः, अयमेव चानन्तशब्दार्थोपीति चेत्; तर्हि सत्यभूतभेदप्रतियोगित्वं परिच्छेद इति घटादेः तदभावात् तेषामपि अपरिच्छिन्नत्वप्रसङ्गः । ब्रह्मणः प्रपञ्चभिन्नत्वात् भेदस्य च ब्रह्मस्वरूपत्वात् सत्यभूतभेदप्रतियोगित्वात् घटादेः कथं तदपरिच्छेद इति चेत्; तर्हि घटादेः पटादिभेदः परिच्छेदो न स्यात् । न चेष्टापत्तिः, अविशेषात् ब्रह्मनिष्ठभेदप्रतियोगित्वस्वापि अपरिच्छेदत्वप्रसङ्गात् । आश्रयसमानसत्ताकं भेदप्रतियोगित्वं परिच्छेद इति तु दत्तोत्तरम्, समानसत्तापदवैयर्थ्यस्योक्तत्वात् ।
	ननु घटादौ भेदप्रतियोगित्वस्य मिथ्यात्वात् समानसत्ताकयोर्भावाभावयोर्विरोधाच्च भेदप्रतियोगित्वाभावो मिथ्याभूतो घटादौ न सम्भवति, सत्यभूतस्तु नास्त्येव । अनन्तपदेन कृत्स्नमिथ्यात्वावगमदशायाभेदप्रतियोगित्वाभावस्यापि मिथ्यात्वावगमात् । तस्मान्नापरिच्छेदप्रसङ्गो घटादेरिति चेत्; एवं तर्हि ब्रह्मणोऽपि नापरिच्छेदसिद्धिः । भेदप्रतियोगित्वस्य तत्रापि मिथ्यात्वेन मिथ्याभूततदभावस्यासम्भवात्, सत्यभूताभावासिद्धेश्च । अथोच्येत ब्रह्मणि भेदप्रतियोगित्वाभावः स्वरूपमेवेति, सिद्धं तर्हि 
घटादेरपरिच्छेदः, ब्रह्मणीव ब्रह्मस्वरूपस्य प्रतियोगित्वाभावस्य घटादावप्यवश्यम्भावात्, प्रतियोगित्वस्य मिथ्यात्वेन तदविरोधस्या विशेषात्, सद्वैलक्षण्यस्य मिथ्यात्वे प्रपञ्चसत्यत्वप्रसङ्गेन ब्रह्मण एव सद्वैलक्षण्यरूपताया वात्यत्वेन भेदत्ववत् भेदप्रतियोतित्वाभावरूपताया अवर्जनीयत्वात् ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन तदेकदैवतेन तच्चरणपरिचरणपरायणेन तत्प्रसादलब्ध महाचार्यापरनामधेयेन रामानुजदासेन विरचितायां शतदूषणीव्याख्यायां चण्डमारुताख्यायां आनन्त्यंनिरूपणं नाम षट््पञ्चाशः स्कन्धः ।।56।।   	
 	   	
















 	
	 
