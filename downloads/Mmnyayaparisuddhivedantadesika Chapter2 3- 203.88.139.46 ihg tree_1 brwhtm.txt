न्या. प. अ. 41
।। अथानुमानाध्याये तृतीयमाह्निकम् ।।
	तन्निग्रहस्थानाभावे तन्निग्रहस्थानाभियोगो---निरनुयोज्यानुयोग:। एतदेव सर्वमसदुत्तरम्। उत्तररूपतया, सर्वस्य च निरनुयोज्यानुयोगभेदस्य द्वितीयादिकक्ष्यास्ववसर:। तदनन्तरकक्ष्यायामेवोद्भावनम्। तद्द्विविधम्---दूषणव्याप्तमप्यसिद्धम्, सिद्धमपि दूषणव्याप्तिरहितं चेति। पूर्वमपि द्विविधम्---सिद्धदूष्यं कल्पितदूष्यं चेति। सिद्धदूष्यमपि द्विधा---अनवसरग्रहणं निग्रहस्थानाभासवचनं चेति ।।
न्या. प. अ. 42
	तत्रनवसरग्रहणं यथा---चतुर्थकक्ष्यायां स्थित: प्रतिवादी वदति---"प्रथमकक्ष्यायां त्वयापशब्दितम्" इति। यद्वा सन्तमसन्तं वा कंचिदनैकान्त्यादिदोषमुद्भाव्य स्वयमेवाह---यदि हेतुं विशेषयिष्यसि, तदा हेत्वन्तरेण निगृहीतोसि। यदि त्यक्ष्यसि, तदोक्तहान्यैव; इत्यादि। वादे तु हेत्वा भासादिकं तत्त्वनिर्णयपरिपन्थित्वादतिक्रान्तकालमप्युद्भाव्यम्, अन्यथा तन्मूलचिन्तासन्ततेर्निष्फलपरिश्रमतवप्रसङ्गादिति। न चानवसरग्रहणस्य विपर्ययेन्तर्भाव: शङ्क्य, अवश्यंभाविनियतक्रमविषयत्वाद्विपर्यासस्य, अनवसरे क्रियमाणस्य ग्रहणस्य त्ववश्यंभावित्वाभावात्, तस्य तत्पूर्ववाक्यस्य चाकाङ्क्षादिक्रमानियामकाभावाच्च। यदा चासतो दोषस्यानवसरे प्रतिपादनं, तदा तु व्यक्त एवास्यावश्यंभावित्वाभाव:। नन्वसिद्धत्वे सति दूषणव्याप्तस्यासदुत्तरस्य विभागोयमुदाह्रियते; अत्र सतो दोषस्यानवसरोद्भाव ने तस्य स्वपर्वणि सिद्धत्वात् कथमसिद्धत्वम् ?। उच्यते--अतिक्रान्तस्यैष्यतो वा पर्वणस्तदानीमदूष्यत्वात्, स्वपर्वणि सिद्धस्यापि दूष्यतया संनिहिते तदानीन्तने पर्वण्यसिद्धत्वाद्युक्त एवायं विभाग:। असतस्तु दोषस्यानवसरोद्भावितस्य स्वपर्वण्यप्यसिद्धिर्विशेष इति ।।
न्या. प. अ. 43
	निग्रहस्थानाभासवचनमपि बहुविधम्--तन्निग्रहस्थानाभावेतदारोपणं, निग्रहस्थानान्तरे तदन्यनिग्रहस्थानवचनम्, स्वसमये निग्रहस्थानत्वेनापरिसंख्यातस्य निग्रहस्थानतया प्रसञ्जनम्, क्षन्तव्यतयाभ्युपगतस्योद्भावनमित्यादि। तत्राद्यं यथा---संभावितानेककल्पसाधारणोक्तौ विकल्पितायां विवक्षितविकल्पत्यागेनोक्तहानि:; प्रकरणाद्यापन्नस्य स्वयमेव पूर्वोक्तस्य वा विशेषणस्य प्रकाशनेनोक्तविशेषणम्; पार्श्वस्थाद्युक्तस्यारोपितस्यावनभ्युपगमेनोक्तापलाप:। एवमुत्तरेष्वपि भाव्यम्। द्वितीयं यथा--- हान्यादावपलापादि, छले जाति:, जातौ छलम्, तदवान्तरविशेषेष्वपि विशेषान्तरवचनमित्यादि। तृतीयं यथा---कण्डूयनकेशविरचनताम्बूलचर्वणादिभिर्निगृहीतोसीति। चतुर्थं यथा--- तत्त्वनिर्णयाविरोधिनामुक्तविशेषणमतानुज्ञादीनां वादे प्रकाशनम्। जल्पवितण्डयोश्च नियमविशेषवशादनुद्भावनीयानामुद्भावनं तत्र नियमभङ्गसध्रीचीनमिति विशेष इति ।।
न्या. प. अ. 44
	यत्तत्कल्पितदूष्यमसदुत्तरं तत् छलम्; वक्तुरविवक्षितमर्थमारोप्य तद्दूषणं छलमित्यर्थ:। ननु साधनवाक्येपि छलं संभवति; तथा हि, भूतचतुष्टयैकद्रव्यत्ववादी जैन: प्राह---पाथ: पार्थिवम्, पयस्त्वात्, यत् पयस्तत्पार्थिवम्, यथा क्षीरम्, इति। पशु: स्वर्गसाधनं न भवति, सत्त्वात्; यत् स्वर्गसाधनं तत् सत्त्वहीनम्, यथा हविरन्तरम्, इति। अत्र पय:शब्दसत्त्वशब्दयो: स्वयमेवार्थान्तरकल्पनाद्युक्तं छलत्वम्। यथा जातित्वं महाविद्यादौ साधनेपि कैश्िचदुच्यते, तथा स्ववाक्यस्थशब्दस्यापि स्वयवेव वृत्त्यन्तरकल्पनेन प्रयोगाच्छलत्वं सिद्धम्। नचात्र पय:सत्त्वादिशब्दार्थविकल्पेनासिद्धिसाधनविकलत्वादिदूषणसंभवे किं छलत्वोक्त्येति वाच्यम्, नवकम्बलादिच्छलेपि नूतनत्वसंख्याविशेषविकल्पेन प्रत्यक्षविरोधप्रस्तुतासङ्गतत्वादिदूषणप्रसङ्गस्य तुल्यत्वादिति। सत्यम्; निरनुयोज्यानुयोगभेदभूतोत्तररूपच्छलविवक्षयात्र लक्षणमिति न विरोध:। अथवा संख्याविशेषरूपार्थस्य वक्तुर्विवक्षितत्वं प्रकाश्य तत्कथनद्वारैव प्रकृतासंगतिर्वाच्या। तत्र चाविवक्षितार्थविषयत्वं वचनस्वभावादेव व्यक्तम्। पयस्त्वादिहेतावुभयत्र विवक्षान्तरसद्भावे प्रमाणाभावाद् विकल्पमुखेनैव दूषणं साधीय:। पय:शब्दवाच्यत्वमात्रविवक्षयां च छलत्वम्। यदि तु वृत्तिद्वयविवक्षां स्वयमेवोद्भाव्य हेत्वसिद्धि साधनविकलतां च परिजिहीर्षति, तदापि साधकतयोपन्यस्तहेतोदृष्टान्तेनुदाहरणादुदाहृतस्य प्रकृतानुपयोगादर्थान्तरनिग्रहस्थानता। अथार्थद्वयविवक्षामात्रेणच्छलत्ववाचोयुक्तिमिच्छसि, इष्यतां स्वैरमिति।
न्या. प. अ. 45
	तत् त्रिधा---वाक्छलम्, उपचारच्छलं, सामान्यच्छलमिति। तत्र नानार्थेषु शब्देष्वभिधेयान्तरारोपणेन तद्दूशणं वाक्छलम्; यथा---नूतनकम्बलवत्त्वविवक्षया नवकम्बलोयमित्युक्ते संख्याविशेषमर्थमारोप्य कुतोस्य नव कम्बला: ? एक एव हि कम्बलो दृश्यते इति। एवं दूषयतो वादिविवक्षिताप्रतिपत्तेस्तदुत्तराप्रतिपत्तेपश्चाप्रतिपत्ति:; अदूषणे दूषणबुद्धेश्चान्यथा प्रतिपत्तिरिति ।।
न्या. प. अ. 46	
	अभिधोपचारविपर्ययारोपणेन तद्दूषण मुपचारच्छलम्; यथा--गङ्गायां घोष इत्यादौ कथं प्रवाहे घोषवास: ? 
इति। अग्निर्माणवक इत्यत्र कथमनुष्णो ज्वलन: ? इति। उभयथा लोकवदेयो: प्रयोगात् तत्प्रतिपत्त्यभावादेव चात्र निग्रह:। उपचारप्रयोगे मुख्यार्थासंभवाद्बाध उपचारच्छलमित्यन्ये; तन्न, मुख्यप्रयोगेपि कस्यचिदौपचारिकार्थासंभवेन प्रत्यवस्थानोपपत्ते:। अस्य चौपचारिकार्थे मुख्यार्थताभ्रमेण वा, गत्यन्तराभावादेवमपि किमयं व्याकुलीभवेदिति वा प्रयोगसंभव:; यथा---पर्वतोग्निमानित्युक्ते, अग्निर्माणवक इति प्रसिद्धम्; न चात्रेदानीं माणवक:, इति कालात्ययापदिष्टो हेतुरिति। न चैतद्दूषणान्तरान्तर्गतम्। तस्माद्यथोक्तमेव लक्षणम् ।।
न्या. प. अ. 47
	तात्पर्यान्तरारोपणेन तद्दूषणं सामान्यच्छलम्; यथा--- 'अयमहो ब्राह्मणोनूचान:' इत्यत्र सुक्षेत्रे शालिसंपत्तिवत् संभावितत्वविवक्षया 'किमाश्चर्यम्' इत्युक्ते, ब्राह्मणत्वसामान्ये व्याप्यत्वमारोप्य अनूचानत्वे च व्यापकत्वमविवक्षितमारोप्य अनूचानत्वे च व्यापकत्वमविवक्षितमारोप्य ब्राह्मणत्वहेतोर्व्रात्यैरनैकान्तिकत्वकथनमिति। अत्र सामान्यच्छलमित्युपलक्षणसंज्ञा। अन्वर्थसंज्ञा  तु तात्पर्यच्छलमित्येवेति ।।
न्या. प. अ. 48
	यत् सिद्धमपि दूषणव्याप्तिरहितमसदुत्तरं तज्जाति:। व्याप्तिपक्षधर्मताविशिष्टेनैव हि हेतुना स्थानं दूषणं वा। तयोरन्यतराभावे प्रतिष्ोधहेतुरपि दुष्यत्येव। तत्र यथा छलस्य केवलनिरनुयोज्यानुयोगस्य वा पक्षीकृते वादिवाक्ये स्वयमसिद्धस्य पक्षधर्मत्वविरहान्न दूषकत्वसिद्धि:, एवं पक्षधर्मस्यापि जात्युत्तरान्तर्गतस्य हेतोर्दूषणव्याप्तिविरहान्न दूषकत्वम्; तथा हि---नेदं स्वसाध्यसाधकम्, युक्ताङ्गानपेक्षप्रतिप्रमाणादिप्रतिरुद्धत्वात्, इत्यादिषु जातिप्रयोगेषु प्रतिषेधहेतो: पक्षधर्मत्वे सत्यप्यसाधकत्वेन व्याप्तिर्नास्ति, अन्तत: स्वस्मिन्नेव व्यभिचारात्। तदेतदीदृशमसामर्थ्यविशेषं विवक्षित्वा प्रतिषेधासामर्थ्यं जातिलक्षणमुक्तं न्यायवार्तिके। तादृशासामर्थ्यमूलभूतं स्वव्याघातकत्वमेव न्यायाचार्येण लक्षणीकृतम्। तच्च युक्ततमम्, साधारणस्य दूषणविशेषस्य स्फटप्रतीते:। किंच सूत्रकारस्य "साधर्म्यवैधर्म्याभ्यां प्रत्यवस्थानं जाति:" इति जातिसामान्यलक्षणं ब्रुवाणस्य न तदेव लक्षणं विवक्षितम्, सर्वजातिसंग्राहकत्वाभावात्। सदुत्तरप्रकरणसमातीतकालोद्भावनयोरतिव्याप्तेश्च। अतो जातिविभागसूत्रे निग्रहस्थानवत् परस्परनिरपेक्षास्वपि जातिषु प्रयोगलाघवाय द्वन्द्वात् परतया सर्वजात्यन्वितं समशब्दं प्रयुञ्जानस्य तदेव लक्षणतया विवक्षितमिति भाष्यकारादिभि: सर्वैरास्थितम्। तत्र यथा त्वदुक्तं साधर्म्यं वैधर्न्यं सहचरितं वा, तथास्मदुक्तमपीत्यादिनाकारेण जातिवादिनाभिधीयमाने, स्वपरसाधनयोर्विशेषहेत्वभावे समशब्दार्थतया विवक्षिते, वस्तुतो विशेषहेतुसद्भावान् न समशब्दार्थसिद्धि:। आरोपितं तु साम्यमस्तीति गत्यन्तराभावे स्वीकार्यम्, सत्यसति वीत्तरे प्रत्यवस्थानस्वरूपदोषमात्रे तु भाष्योक्तोपयोगात्। वार्तिकोक्तं प्रतिघेधासामर्थ्यं न साक्षात् समशब्दार्थ:। सममनुत्कृष्टमपकृष्टमुत्तरं जातिरिति वा, जातिवादिसम: साधारणो नोत्कृर्ष्ट:---अपकृष्ट इत्यर्थ:, सच साधर्म्याद्युक्तिंद्वारेणैवोन्नीयत इति उत्तरमेव सममपकृष्टमित्यर्थ इति वा क्रमेणापकर्षविशेषे लक्षणीयेपि क्लिष्टा गति:। कुशकाशावलम्बेन तु लक्षणसिद्धि: स्यात्। स्वस्य प्रतिवादिनश्च समीकरणाभिप्रायपूर्वकत्वात् समीकरणार्थत्वाद्वा जात्युत्तरं सममित्युच्यत इति टीकापक्षोपि तथैव। न च तावता लक्षणसिद्धि:, छलादेरपि समीकरणाभिप्रायपूर्वकत्वादिसंभवात्। तथा सूदत्तरमपि कश्चिन्मन्द: समीकरणाभिप्रायेण प्रयुञ्जीत। समीकरणार्थत्वं च वास्तवं न व्यापकम्, तत्साधने जातिवादिनो वास्तवसमीकरणस्य दुर्लभत्वात्। अपि च कश्चिज्जातौ सदुत्तरत्वभ्रान्त्या स्वोत्कर्षाभिप्रायेणापि जातिं गृह्णीयात्; अतोस्मिन्नर्थेपि न लक्षणसिद्धि:। बुद्धिपूर्वता तु जातिकार्येत्युच्यते। प्रतिषेधरूपस्य जात्युत्तरस्य स्वपरसाम्ये समशब्दार्थे येनाकारेण परस्य प्रतिषेधकं तेनाकारेण स्वस्यापि प्रतिषेधकं भवतीति स्वव्याघातकत्वमेव विवक्षितं स्यात्। न चात्रातिव्याप्तिरव्याप्तिर्वा। ततश्च लक्षणसिद्धि:, साधारणदुष्टत्वमूलसूचनं चेति लाभोप्यधिक: ।।
न्या. प. अ. 49
	ननु छलेपि व्याघातकत्वं संभवति। तथा हि---आढ्योयं नवकम्बलत्वादिति नूतनकम्बलत्वविवक्षयोक्ते कुतोस्य नव कम्बला: इति प्रत्युक्ते वादिना च पुनश्छलत्वोद्भावने यदि छलवाद्याह--- "विवक्षितमविवक्षितं वेति 
किमनेन विभागेन ? त्वदुक्तशब्दप्रतिपन्नं तावत् दूषितम्" इति---तदा तस्य सिद्ध: स्वव्याघात:। अविवक्षितार्थदूषणेनापि परस्य भङ्गे छलवादि वाक्येप्यविवक्षितयत्किंचिदर्थदूषणेन भङ्गप्रसङ्गस्य दुर्वारत्वात्। अत: स्वव्याघातकत्वमतिव्याप्तमिति। मैवम्; कुतोस्नय नव कम्बला: इत्यस्यां काक्ष्यायामविवक्षितदूषणाभिमानस्यानभिव्यक्ते:, तथाविधानुयोगस्य तदर्थविवक्षाभ्रमादपि संभवात्। यस्यां तु कक्ष्यायामविवक्षितदूषणेनापि परपराजयाभिमानो व्यज्येत, तदा जातित्वमेव, अविवक्षितस्य विवक्षितत्वारोपाभावेन छललक्षणासिद्धे:। एवं केवलनिरनुयोज्यानुयोगे जातिसंकर: परिहर्तव्य:। अत: सुश्ठूक्तं स्वव्याघातकत्वं जातिलक्षणम् ।।
न्या. प. अ. 50
	ये तु साधनेष्वपि केषुचिज्जातित्वमिच्छन्ति तेषां स्वसमानन्यायप्रसञ्जनेन स्वव्याघातकं जातिरिति सामान्यतो लक्षणम्। तत्र स्वव्याघातकसाधनं जातिसाधनम्; यथा---महाविद्यादि। स्वव्याघातकमुत्तरं तु जात्युत्तरम्; यथा---तत्त्वोपप्लवखण्डनादिगतिरिति विभाग:। स्वव्याघातिप्रसङ्गो जातिरिति वरदविष्णुमिश्रोक्तिरुत्तररूपजात्यभिप्रायेण। अक्षपादीयेषु च जातिविशेषलक्षणसूत्रेषु पुल्लिंङ्गान्तसमशब्दनिर्देश: स्वपक्षस्थापनपरपक्षप्रतिक्षेपरूपेण द्विभागे प्रत्यवस्थाने प्रतिषेधभागेनात्र जातित्वं विवक्षितमित्युत्तररूपजातिविशेषाभिप्राय इति ह्याहु: ।।
न्या. प. अ. 51
	अथायमपरो जातिसंग्रह:---मर्यादालङ्घनाभ्युपगमपूर्वकमुत्तरंजाति:। मर्यादा च प्रतिष्ठिता प्रमाणसरणि:। स्वव्याघातकत्वमपि तल्लङ्घनाभ्युपगमादेव। स च द्विधा---परिकरनियमानभ्युपगम: विषयनियमानभ्युपगमश्चेति। प्रथमो द्विधा---युक्ताङ्गत्याग:, अयुक्ताङ्गपरिग्रहश्चेति। अयुक्ताङ्गपरिग्रहेपि ह्यन्यूनानतिरिक्तविषयपरिकरनियमानभ्युपगम एव। द्वितीयो द्विधा---प्राप्तविषयत्वत्याग:, तदन्यविषयत्वाभ्युपगमश्चेति। एतेन "लक्ष्यं लक्ष्णमुत्थितिरवसरो मूलं फलं पातनम्" इति पठितेषु सदुत्तरेण जातीनामुद्धाराय प्रतिजातिप्रतिसंधाने सदुत्तरापरिस्फूर्तौ जातिप्रसङ्गे चोपयोक्ष्यमाणेषु जातीनां सप्तस्वङ्गेषु साधारणमसाधारणं च दुष्टत्वमूलं दर्शितं भवति। विशेषतश्च जातीनां लक्ष्यलक्षणे वक्ष्येते ।। "प्रमाद: प्रतिभाहानिर्वा सामवसर: स्मृत:" इति पूर्वे। सभ्यानुमतिपूर्वकपरपरीचिक्षिषापीत्यवष्टम्भविजयाभिलाषिण:। एवंचवादिसाधने जातेरुदय इति न नियम:, उभयत्रापि प्रमादादिसंभवात्। अत एव हि जात्यादेरुत्तरतया जात्यन्तराद्युदय:। फलं च प्रायश: परव्यामोहनं, पाक्षिकविजय:, साम्यं वा। तत्त्वाज्ञानं साधारणमुत्थानबीजम्। तत्तदवान्तरस्वभावाज्ञानं, तद्विपरीतज्ञानं चासाधारणमुत्थानकारणमिति च विभाव्यम्। वादिवाक्यस्य कस्मिंश्चिद्दूषणविशेषे निपातनमेव पातनम्। तच्चासाधारणदुष्टत्वमूलपुरस्कारेण साधारणस्वव्याघातप्रदर्शनौपयिकमिति भाव्यम्। व्याघातपर्यवसितं हि सर्वं दूषणम्। उपलम्भपर्यवसितं च सर्वं साधनमिति रहस्यम् ।।
न्या. प. अ. 52
	ननु यत्पर्यवसायीनि जातीनां दूषणानि, क एष स्वव्याघात: ?। न तावत् स्वेनैव स्वस्य विरोध:, तस्य भेदापेक्षया आत्माश्रयप्रशङ्गात्। स्वस्य सिद्धत्वे विरोधस्यानवकाशात्। असिद्धौ कस्य केन वा विरोध:। एतेन यथा परं व्याहन्ति तथा स्वात्मानमपीति निरस्तम्। किं च परव्याहतिसिद्धौ समीकरणाकाङ्क्षी जातिवादी तावतैव चरितार्थ:। तदसिद्धौ तु कथं तन्निदर्शनेन यथेत्युच्यते। एतेन परस्य स्वेनेव स्वस्यान्येन व्याघाताक्षेपकत्वं स्वव्याघातकत्वमिति च प्रत्युक्तम्। आक्षेपकत्वं चात्र किमभिप्रेतम्---किमुत्पादकत्वम्, उत ज्ञापकत्वम्, यद्वान्यकर्तृकव्याघातप्रतियोगित्वेनावस्थानमात्रमिति ? न प्रथम:, असंभवात्। न द्वितीय:, परव्याहतिमात्रबोध्ानपरत्वात्। न तृतीय:, असदुत्तरान्तराणामपि जातित्वप्रसङ्गादिति। अत्रोच्यते---या परपक्षप्रतिक्षेपार्था युक्ति: प्रसज्यते, तस्या: प्रयोजकाकारेण तत्सजातीयस्वविषययुक्त्यन्तरक्रोडीकार: स्वव्याद्यात:। तथा च सति तया युक्त्या परपक्षस्य न दोषप्रसङ्ग:; स्वयमेव तथाविधयुक्त्या दुष्यतीति न परपक्षस्य दोषमापादयितुं शक्नोति। यदि च तथाविधयुक्तिदुष्टमेवाभिमतसाधकमित्यभ्युपगभ्यते, तथापि 
परपक्षस्याभिभतसाधकत्वानन काचित् क्षतिरिति जात्युत्तरस्य दूषकत्वं न स्यात्। स्वयमपि दुष्टं परस्यापि दूषकं भवत्विति चेत्, तथा सति सर्वं सर्वस्य दूषकं भवेत्, अविशेषात्। ततश्च मौनं वा नित्यकलहो वा शरणं कथकानाम्। जात्युत्तरबाधकयुक्तेरपि युक्त्यन्तरबाधितत्वात् प्रथमं निरुपद्रवमिति चेन्न, परस्तादपि प्रसङ्गेन द्वितीयस्यापि निरुपद्रवत्वात्। कुतस्तर्ह्यनवस्थानिवृत्तिरितिचेत्, प्रथमस्य परित्यागेन, यदभ्युपगममूलोयं प्रवाह: इति 
भाव्यम्; अन्यथा सर्वत्रानवस्थाप्रसङ्गे प्रथमसंरक्षणप्रसङ्गात्। समवायादिवादिभिरिष्यत एवायमर्थ इति चेत्, किं तदिष्टत्वमात्रेण तथैव वस्तुस्थिति:; अतिप्रसङ्गात्। सूत्रितं च वैशेषिकाधिकरणे अनवस्थापकसर्वदूषणोपलक्षणतया समवायकल्पनेनवस्थानम् "समवायाभ्युपगमाच्च साम्यादनवस्थिते:" इति। अत: साधने दूषणे वा वदभ्युपगमे तथाविध: प्रवाह: प्रसजति, तदेवादौ त्याज्यम्। न चात्रकारणानवस्थावद्गुणत्वम्; तद्वैषम्यस्य स्वस्थाने वक्ष्यमाणत्वादिति ।।
न्या. प. अ. 53
	जातिर्द्विधा---प्रतिप्रमाणसमा, प्रतितर्कसमा चेति। तत्रानयुपेतमर्यादेन प्रतिप्रमाणेनानिष्टापादनं प्रतिप्रामणसमा। यथा चापकर्षसमादिष्वेकैकस्यां वा जातिविधायामसिद्ध्याद्यनेकदोषसंग्रहं व्याचख्यु:, तथा प्रतिप्रमाणसमायामपि सर्वानिष्टसंग्रहे न कश्चिद्दोष:। तादृशेन प्रतितर्केणनिष्टापादनं प्रतितर्कसमा। न चायं विभागोनादेशिक इति वाच्यम्, यथा परै: सूत्राकारानुपदिष्टापि साधर्म्यवैधर्म्यसमादिसंग्राहिका प्रतिधर्मसमोन्नीता, तद्वत् सर्वसंग्राहकविभागस्यात्यन्तोचितत्वात्। न च सूत्रोपदिष्टायां चतुर्विंशतौ सर्वजात्युदाहरणान्तर्भाव: शक्य:, परैरपि कल्पितेनैव प्रतिधर्मसमेन प्रत्यक्षाभासादिमूलस्य प्रतिरोधस्य संग्रहोपलक्षणात्, तेनाप्यसंगृहीतस्य उदाहरणान्तरस्यास्माभि: प्रदर्शयिष्यमाणत्वाच्च। उक्तं च तत्त्वरत्नाकरे--- "अमूषां जातीनामानन्त्याच्चतुर्विंशतिरसौ प्रदर्शनार्था 'अन्यदन्यस्मात्' इत्यादिना जात्यन्तरसूचनात्" इति। प्रज्ञापरित्राणेप्युक्तम्---
"आनन्त्येपि च जातीनां जातयस्तु चतुर्दश।
उक्तास्तदपृथग्भूता वर्ण्यावर्ण्यसमादय: ।।" इति ।
	अत्र "चतुर्दश" इति स्वग्रन्थोदाहृतकतिपयजातिमात्रपरिसंख्यानम्; न तु वस्तुतो न्यूनाधिकसंख्याव्यवच्छेदार्थम्। न्यायभूषणमतानुसारेणापि चतुर्विंशते: प्रदर्शनार्थत्वमेवाभिमतम्। अस्मदुक्तं तु द्वैविध्यं सर्वजातिसंग्राहकम्। तयोरेव ह्यापाद्यापादकभेदभिन्नयोरवान्तरभेदा: सर्वजातय:। तथा हि---द्वे अपि द्विविधे---सामान्यतो विशेषतश्चेति। अत्र प्रतिप्रमाणसमायां सामान्यतो यथा---त्वत्पक्षवदस्मत्पक्षेपि किंचित् प्रमाणं सं भवेत्, पक्षत्वाद्यविशेषादिति। सेयमुपपत्तिसमेति सूत्रिता। विशेषतो यथा---यं कंचित् प्रमाणाभासमुपक्षिप्य यथा त्वदुक्तं विवक्षितसाधकम्, तथेदमपि; न चेदेवम्, त्वदुक्तमप्यसाधकं स्यात्, अविशेषादिति। एतन्मुखभेदा एव प्रतिधर्मप्रतिदृष्टान्तप्रकरणसमादय:। प्रतिप्रसङ्गसमायां सामान्यतो यथा---यथा पक्षान्तरेनिष्टप्रसङ्ग:, तथा त्वत्पक्षेप्यनिष्टप्रसङ्ग: कश्चित् स्यात्, निपुणाभ्यूहने सर्वत्र दूषणसंभवात्, आपातरमणीयत्वस्य सर्वत्राविषेषादिति। विशेषतो यथा---एवं चेदनेन त्वयेदं साध्यते दूष्यते वा; तथा सति मदुक्तेनानेन तर्केण त्वदुक्तविपरीतं किं न स्यात्, अविशेषादित्यादि। एतदवान्तरविशेषा उत्कर्षसमादय:। तत्रापि स्वरूपस्पर्शिन्य: काश्चित्। प्रदिबन्दीव्यवहितास्त्वविशेषसमादय इति भिदा ।।
न्या. प. अ. 54
एवं विभागे शक्येपि विशेषानवधारणात्।
विविच्य सूत्रयामास गौतमो जातिसंततिम्।
व्याघातमुखभेदादेरुत्थानादेश्च दर्शयन्।
वैचित्र्यमन्तेवसतां तदानन्त्यं न्यदर्शयत्।
न चानन्त्येपि जातीनां दुर्विवेचविशेषता।
स्वस्यापि दूषणं जातिरिति सामान्यसंग्रहात्।
अवान्तरविधाभेदस्यानन्त्येपि च गृह्यते।
अशेषसंग्रहादेकमप्पृथिव्यादिलक्षणम्।
विशोधयिष्यमाणेषु विभागेषु च तत्त्वत:।
विशेषलक्ष्ाणैस्तैस्तै: संग्रहोपि भविष्यति ।।
न्या. प. अ. 55
	वरदविष्णुमिश्रैस्तु--- "स्वव्याघातिप्रसङ्गो जाति:। सा च चतुर्विशतिविधा" इत्युक्त्वा साधर्म्यादिसूत्रमुपादाय यथोदयनं प्रायो लक्ष्यलक्षणादिकमुक्तम्। एवमन्यैरपि। वयंतु तदेवेदानीं प्रतिसंस्कारमदूरविप्रकर्षेण प्रब्रूम: ।।
न्या. प. अ. 56
	तत्र यदिदं सूत्रम् "साधर्म्यवैधर्म्योत्कर्षापकर्षवर्ण्यावर्ण्यकल्पसाध्यप्राप्त्यप्राप्तिप्रसङ्गप्रतिदृष्टान्तानुत्पत्तिसंशयप्रकरणहेत्वर्थापत्त्यविशेषोपपत्त्युपलब्ध्यनुपलब्धिनित्यानित्यकार्यसमा:" इति; अत्र द्वन्द्वात् परत्वात् समशब्द: प्रत्येकमन्वेतव्य:। सर्वानुगतस्तदर्थ एव च सामान्यलक्षणमिति प्रदर्शितम्। अत्र सूत्रकारोक्तयो: साधर्म्यवैधर्म्यसमयोरसूत्रितप्रतिधर्मसमावान्तरभेदतामन्ये व्याचख्यु:। तत् कस्य हेतो: ?। तथाविधमानाभासमुखेन प्रतिरोधोदाहरणान्तराणां दर्शनादन्यत्र तु छलादौ जात्यनतरे वा तेषामनन्तर्भावाच्च जात्यन्तरस्य कल्पनीयत्वे सत्युक्तेनोपलक्षणस्योचितत्वादवान्तरभेदकथनस्य सर्वत्रावान्तरभेदसद्भावज्ञापनेन सप्रयोजनत्वाच्चेति चेत्, एवं यद्यनुक्तोदाहरणान्तराणि बृहन्ति, तदा जात्यन्तरं वा, तत्संग्रहलक्षणं वा कल्पनीयमेव ।।
न्या. प. अ. 57
	तदिह "अनभ्युपेतयुक्ताङ्गेन प्रतिप्रमाणेन प्रतिरोध: प्रतिधर्मसम:" इति परै: कल्पितम्। तत्र प्रतिरोधसम इति लक्ष्यसंज्ञाकल्पनमुचितम्, अन्वर्थसमाख्यासिद्धावुपलक्षणसंज्ञानिवेशस्य निष्फलत्वात्, असूत्रितत्वेन सूत्रानुविधानव्यसनाभावाच्च। तादृशेनैव बोधो बाधसम:। तत्रापि "प्रकरणसम:" इति समाख्या यौगिकी प्रक्रियमाणार्थसिद्ध्यंभिमानद्वारा कथचिन्निवेशिता। अनयोस्तत्तत्प्रतिरोधकबाधकमर्यादालङ्घनाभ्युपगमपूर्वकत्वादसदुत्तरप्रकरणसमातीतकालोद्भावनाभ्यां केवलनिरनुयोज्यानुयोगाच्च व्यवच्छेद:। तादृशेनैवासिद्ध्यापादनमसिद्धिसम:। एवमनेकान्तसमादयोपि ग्राह्या:। एषां सामान्यसंग्रहस्तु प्रागुक्तप्रक्रिययानभ्युपेतमर्यादेन प्रतिप्रमाणेनानिष्टापादनं प्रतिप्रमाणसम इत्येव। अत्र साधर्म्यसमादिसूत्रे असिद्धिसमादयोप्युपलक्षिता:। न च तासामसंभवोन्यत्र वानुप्रवेश:, पृथगुदाहरिष्यमाणत्वात्। तत्र प्रतिरोधसमे तावत् सरूपं विरूपं चेति द्विविधं प्रत्यवस्थानम्। वादिना प्रत्यक्षादियज्जातीयेनार्थ: साधित:, तज्जातीयेन प्रत्यवस्थानं सरूपम्। तत् त्रिधा---प्रत्यक्षे प्रत्यक्षेण, अनुमाने अनुमानेन, शब्दे शब्देनेति। अतज्जातीयेन तु विरूपम्। तत्तु षोढा---यथा प्रत्यक्षे तदन्याभ्यां तथानुमाने शब्दे चेति। एवं बाधसमादिष्वपि विभागो भाव्य: ।।
न्या. प. अ. 58
	तत्र सरूपं यथा---प्रत्यक्षबलादेकश्चन्द्र इत्युक्ते अङ्गुल्यवष्टम्भादिसहकृतप्रत्यक्षेण अनेक: किं न स्यात्; न ह्येकं प्रत्यक्षं स्वार्थसाधकं, प्रत्यक्षान्तरं तु नेति राजाज्ञा। न च सहकारिभेदो दोष:, प्रतिप्रत्यक्षं सहकारिवौचित्र्यात्। घृतादिष्वतीन्द्रियेषु च गन्धादिग्रहणयोगादिसहकारिवैचित्र्याभ्युपगमात्, इति ।।
न्या. प. अ. 59
	अनुमाने तु साधर्म्येण वादिनोपसंहारे साधर्म्येण वैधर्म्येण द्वाभ्यां वा, तथा वैधर्म्येण द्वाभ्यां वोपसंहारे तथैव 
त्रिधा त्रिधेति नवधा भेद:। तत्र त्रिधोपसंहारेपि साधर्म्येण प्रत्यवस्थानं साधर्म्यसम:। वैधर्म्येणतु वैधर्म्यसम:। द्वाभ्यां तु साधर्म्यवैधर्म्यसम इति। आद्यो यथा---स्थावरशरीरं भोक्त्रधिष्ठितम्, जीवनिद्रा प्रबोधादियोगित्वात्, मनुष्यादिशरीरवत् इति साधर्म्येण वा, यन्न भोक्त्रधिष्ठितं न तन्निद्रादियोगि, यथा घट: इति वैधर्म्येण वा, द्वाभ्यां वा, वादिना साध्योपसंहारे कृते जातिवाद्याह---यदि मनुष्यादिशरीरसाधर्म्याद् घटादिवैधर्म्यादुभाभ्यां वा स्थावरशरीरं भोक्रधिष्ठितमुच्येत, तदा घटादिसाधर्म्यात् पाणिपादादिरहितत्वात् तन्निरात्मकं किं न स्यादिति। एवं तत्रैव मनुष्यशरीरवैधर्म्यादित्युक्ते वैधर्म्यसम:। समुच्चये तु साधर्म्यवैधर्म्यसम:, इति।।
न्या. प. अ. 60
	आगमे यथा---अवैदिकहिंसा न धर्म:, निषेधशास्त्रं हि तथाह, इति नैगमिकेनोक्ते बाह्मो ज्वलति---नैवं नियन्तव्यम्, आगमान्तरं हि तामपि धर्मयति, श्रेय:साधनतया तेन तद्विधानात्। न चागमत्वे विशेषं पश्याम:। परिग्रहस्त्वार्थै: कस्यचित्, कस्यचित् पाषण्डिभिरिति को विशेष: ? यथारुचि सर्वत्र परिग्रहात्, इति ।।
न्या. प. अ. 61
	विरूपं यथा---स्फटिकादीनामबाधितप्रत्यभिज्ञया स्थैर्येवैनाशिक: प्रतिवक्ति---यत् सत् तत् क्षणिकम्; यथा---उभयवादिसिद्ध: क्षणोपाधि:। सन्तश्चामी भावा:। न हि प्रत्यक्षं प्रत्यक्षमित्येवानुमानेन न बाध्यते, ज्वालाभेदानुमानेन तदैक्यप्रत्यक्षस्याप्यबाधप्रसङ्गात्। अविशिष्टा हि तत्र चात्र च प्रत्यभिज्ञा; अनुमानं च भेदगोचरमविशिष्टमिति। एवमुदाहरणान्तराण्यपि पञ्च स्वयमेवोहनीयानि। असद्विषयाया अपि जातेरुक्तैव प्रक्रिया। तत्र जादिवादिन: पर्यनुयोज्योपेक्षणमपि स्यादिति विशेष: ।।
न्या. प. अ. 62
	एवमनादृतप्रयोजकाकारतौल्येन प्रतिरोधे प्रतिरोधसमउदाहृत:। अथाङ्गीकृततुल्यभावेन तु बाधे बाधितसम उदाह्रियते---परशरीरमात्माधिष्ठितम्, वाक्यप्रयोगादिमत्त्वात्, स्वशरीरवत्, इत्युक्ते प्रत्याह---स्वशरीरव्यतिरिक्तत्वात् तृणादिवदनधिष्ठितमेव स्यात्; न ह्यनुमानरूपेषु तस्य चास्य च विशेषं पश्याम:। तुल्यत्वे च तदेव बाधकमिदं नेति को नियन्ता ?। ततश्चानेन स्वसाध्यसाधनात् पूर्वबाध इति ।।
न्या. प. अ. 63
	असिद्धिसमादीनां पुनरेवमुत्थानम्---अनित्य: शब्द:, कृतकत्वात्, इत्युक्ते प्रतिब्रूते--स्वयं सिद्धो हि हेतु: स्वसाध्यं साधयेत्; न चासौ सिद्ध:, प्रत्यभिज्ञयैक्यसिद्धे:। सा चेदैक्यं न साधयेत्, भेदमपि क: साधयिष्यति ? प्रमाणत्वप्रत्यक्षत्वादेरविशेषात् इति। एवमनेकान्तो विरुद्धो वायं हेतुरित्युक्त्वाह---अनित्यत्वसाधकप्रमेयत्वहेतु: प्रमेयत्वप्रस्तुतहेत्वन्यान्यानैकान्तिकान्य:, प्रमेयत्वात् इति। एवमनैकान्तिकपदस्थाने विरुद्धपदप्रक्षेपे विरुद्धता। तथान्यदन्यदपि। यद्यनेन हेतुनानैकान्तिकविरुद्धत्वादिकं न सिध्येत्, वादिहेतुनापि कथं साध्यं सिध्येत् ? न हि वाद्युक्त एव हेतु: स्वसाध्यं साधयिष्यति, प्रतिवाद्युक्तस्तु नेति प्रथमं नियमकल्पनम्, इति। तत्रापि प्रतिरोधबाधसमयोरिव मर्यादालङ्घनाशयगर्भतया केवलनिरनुयोज्यानुयोगाद्विशेष: प्रतिसन्धानीय इति। अत्र सर्वत्र युक्ताङ्गहीनप्रतिकूलप्रमाणोपलम्भ उत्थान हेतु:। दुष्टत्वमूलं च साधारणं व्याप्त्यादियुक्ताङ्गान्यतमहानि:। साधारणदुष्टत्वमूलप्रदर्शनोपयुक्तं त्वेवं पातनम्; वादिसाधनमसाधकम्, युक्ताङ्गहीनप्रतिप्रमाणापादितदोषत्वात्, इति हि जातिवाक्यार्थ:; स एव स्वात्मानमपि व्याहन्ति, यथोक्तप्रक्रियया जातिवादिसाधनेपि येन केनापि युक्ताङ्गहीनप्रमाणेन तत्तद्दोषाणां तथा तथा दर्शयितुं शक्यत्वात्, इति। न च व्याप्त्यादि युक्ताङ्गमेव न भवतीति वक्तुं शक्यम्, प्रागेव तत्समर्थनात्, अन्यथा जातिवाक्यस्य दूषणव्याप्त्यनभ्युपगमे तत्प्रयोगनैष्फल्यप्रसङ्गात्। अतो नियमरहितस्यापि दूषणत्वनियममिच्छन् प्रतिक्षिपति, स्वीकरोति च नियममिति सोयं वृषलविवाहमन्त्रन्याय: ।।
न्या. प. अ. 64
	अपि च हेतुसाध्ययोरन्यतरबलात् कस्य चिदनिष्टस्याव्याप्तधर्मस्य दृष्टान्तात् पक्ष्ो, पक्षाद् दृष्टान्ते वा समुत्कर्षप्रसञ्जनम् उत्कर्षसम:। तत्र हेतुबलेन दृष्टान्तात् पक्षे समुत्कर्षो यथा--यदि कृतकत्वाद् घटवदनित्य: शब्द:, तद्वदेव तत एव सावयवोपि किं न स्यात् ? इति। साध्यबलेन यथा---यदि घटवदनित्यत्वं शब्दस्येष्यते, अनित्यत्वसहचरितं सावयवत्वमप्यस्य स्यादिति। न च साधनशक्त्यैवोत्कर्ष इति राजाज्ञा, साध्यशक्त्यापि तदविरोधात्, अनिष्टत्वाद्यविशेषाच्च। एवमेव पक्षाद्दृष्टान्ते समुत्कर्षस्याप्यसंभवशङ्का निरस्ता। यथा हि कृतकत्वाच्छब्दोनित्यश्चेत्, तद्वदेव तत एव सावयवोपि स्यादित्युत्कृष्यते, तथा शब्दवदेव तेनैव घटोपि निरवयव: स्यादित्युत्कर्ष: शक्य:; समं चोभयत्रानिष्टत्वम्, अनतिप्रसक्तप्रसञ्जकविशेषयोगश्च, शब्दघटयो: साधनाङ्गशक्त्योत्कर्ष इति लक्षणव्यवस्थितेश्च। शब्दाद्घटे निरवयत्वोत्कर्षे शब्दानित्यत्वस्य किमायातमिति चेत्, घटाच्छब्दे सावयवत्वोत्कर्षेशब्दानित्यत्वस्य किमायातमिति चेत्, घटाच्छब्दे सावयवत्वोत्कर्षेपि तस्य किमायातमिति तुल्यम्। तत्र निरवयवत्वे सत्यनित्यत्वमभिमतं सावयवत्वेन व्याहन्यत इति 
हेतुदूषणपर्यवसायिविशेषविरोधश्चेदित: स्यादिति चेत्, तथापि साध्यमानस्यानित्यत्वमात्रस्य न किंचिद्धीनम्। प्रतिबन्द्यभिप्रायेणोपाध्यभिप्रायेण वा तदुत्कर्ष इति चेत्, तुल्यम्। घटस्य निरवयवत्वप्रसङ्गे कथमुपाधिव्यञ्जनमिति चेत्, शब्दस्य सावयवत्वे कथम् ?। सावयवत्वमनित्यत्वप्रयोजकम्; ततश्च सावयवत्वप्रसङ्गो विपर्यये पर्यवस्यन् प्रयोजकाभावं व्यनक्तीति चेत्, तर्हि प्रयोजकं सावयवत्मन्तरेण यदि प्रयोज्यं शब्दे स्यात्, घटेपि तथैव स्यात्, इति प्रसङ्गे तात्पर्यात् तुल्यमुपाधिव्यञ्जनम्। अथ व्यापकसावयवत्वनिवृत्त्या व्याप्यानित्यत्वनिवृत्ति: पक्षेभिप्रेता, इह तु न तथेति; तदप्यसत्, अपकर्षसमादविशेषप्रसङ्गात्। अत्रापिव च घटे निरवयवत्वविपर्ययदर्शनेन पक्षेपि तत्समानयोगक्षेमतया साध्यनिवृत्तिसमर्थनाभिप्रायस्याविरोधात्, इति ।।
न्या. प. अ. 65
	तिष्ठत्वेतत्। तदिह कस्यचित् साधनाङ्गस्य किं चिदनिष्टं प्रति व्याप्यत्वाभिमान उत्थानहेतु:। हेतुविपर्ययदूष्यप्रतिकूलतर्कयोगमुखेनाप्रयोजकत्वमारोप्यं, विशेषविरुद्धत्वं वा। तद्भ्रान्ति: फलम्। दुष्टत्वमूलं तु युक्ताङ्गहीनत्वम्, व्याप्तिलक्षणाङ्गस्य जातिसाधने हाने:; न हि यत् कृतकं, तत् सावयवमित्यादिप्रक्रियया तदभिमतेषु व्याप्तिर्ग्रहीतुं शक्या, शब्दादिष्वेव बाधदर्शनात्। अतो यद्यव्याप्यमव्यापकं न साधयेत्, कथं तन्निदर्शनेन व्याप्यस्य व्यापकसाधनं प्रतिरुध्येत ? व्याप्तं च कृतकत्वमनित्यत्वेन, अनित्यावस्थान्तरातिरिक्तस्य प्रध्वंसस्याभावात्; भावेपि भावत्वेन सतीति विशेषणेन वा, कृतकत्वलक्षणान्तरेण वा तद्व्यवच्छेदसिद्धे:, निवृत्तप्रतिबन्धस्वरूपप्राप्तमुक्तधीविकासे च तदतिरिक्तागन्तुकसाध्यत्वलक्षणकृतकत्वस्याभावात्, इति। अयुक्ताधिकत्वं वा, युक्ताङ्गहीनप्रतितर्कराहित्यस्यापि साधनाङ्गत्वेन स्वीकरणात्; अन्यथा जातिसाधनेपि तादृशाङ्गयोगस्य सत्त्वात् स्वव्याघात:; तथाहि---नेदं साध्यसाधकम्, अव्याप्तधर्मोत्कर्षमुखेन विरुद्धत्वात्, संप्रतिपन्नविरुद्धवत्, इति हि जातिवाक्यार्थ:। इदमपि साधनं न दूष्यं दूषयेत्, तत्रापि तथाविधाव्याप्तधर्मोत्कर्षस्य सुशकत्वात् ; सन्ति हि धर्मा: साध्यसाधनातिरेकिणस्तत्सहचरिता: संप्रतिपन्नविरुद्धवर्तिन:, अन्यथा पक्षदृष्टान्तवैषम्यासिद्धिप्रसङ्गात्। एवमुदाहरणान्तरेष्वपि प्रत्युत्तरं योज्यम् ।।
न्या. प. अ. 66
	नन्वेवमस्त्वव्याप्तधर्मोत्कर्षे स्वव्याघात:, व्याप्तोत्कर्षे तु कथम् ? न कथंचित्, इष्टव्याप्तोत्कर्षे प्रकृतानुपमर्देनार्थान्तरनिग्रहस्थानत्वात्, अनिष्टव्याप्तापादने सत्तर्कत्वेन जातित्वाभावात्। अत एवेश्वरानुमानादिषु व्याप्तोत्कर्षस्याजातित्वं स्थितम्। उक्तं चानुमानिकैरपि "व्याप्तौ सत्यां नेदमनिष्टम्, असत्यां तु न प्रसङ्ग:" इति। यद्यपि च कार्यत्वादिलक्षणहेत्वपेक्षया शरीरजन्यत्वादेर्व्यापकत्वं पक्षीकृतेष्वेव दूर्वादिषु बाधान्निरस्तम्; तथापि सिषाधयिषितसकर्तृकत्वाद्यपेक्षया तेषां व्यापकत्वस्य दुरपह्नवत्वात् साध्यमुखेनोत्कर्षे तस्य व्याप्यत्वान्न दोष:। वेदप्रणयनादिषु चेश्वरस्यापि सशरीरस्यैव कर्तृत्वं परेप्यनुजानते। तत्र चेद् व्याप्त्यैव शरीरपरिग्रह:, तुल्यमन्यत्रापि। अथ तन्निरपेक्षं क्वचित् कर्तृत्वम्, तदा त्वशरीर एव प्रणयतां वेदं समयकरणादिकं च, तस्याशक्याभावात्, इति ।।
न्या. प. अ. 67
	व्यापकाभासनिवृत्त्या कुतश्चित् कस्यचिद् व्याप्याभासस्यापकर्षणम् अपकर्षसम:। स चानेकधा---पक्षात्, सपक्षात्, उभयत:, विपक्षाच्चेति। पक्षादपि हेतुसाध्ययोरन्यतरस्य, द्वयोर्वा। तथा सपक्षात्, उभयतोपि। विपक्षात्तु व्यतिरेकदृष्टान्ताद्धेत्वभावसाध्याभावयोरन्यतरस्योभयोर्वा, विपक्षमात्राद्धेत्वभावस्य, इति विशेष:। तत्र पक्षादपकर्षो यथा-- यदि घटादिवत् कार्यत्वात् क्षित्यादि सकर्तृकं साध्यते, तदा आत्मादिवन्मनुष्याशक्यक्रियत्वात् कार्यत्वम्, सकर्तृकत्वम्, उभयं वा किं न बाध्येत। तच्चेत् साधयेत्, इदमपि बाधेत। न चेदिदम्, न तदपि, अविशेषात्, इति। अत्र हेत्वपकर्षे स्वरूपासिद्धि:, साध्यापकर्षे बाध:, उभयापकर्षे त्भयम् इति। असमीक्षितोदाहरणान्तरास्त्वेतावति विश्रान्ता:। सपक्षादपि हि तयोरपकर्षे साध्यविकलत्वसाधनविकलत्वोभयविकलत्वानि। व्यतिरेकदृष्टान्तीकृताद् विपक्षाद्धेत्वभावसाध्याभावयोरपकर्षे साधनाव्यावृत्तत्वसाध्याव्यावृत्तत्वोभयाव्यावृत्तत्वानि। तत्रापि हेतुदोषचिन्तायामप्रयोजकत्वानैकान्त्यादि। अदृष्टान्तीकृताद् विपक्षमात्रद्धेत्वभावस्यापकर्षे तु विरोध:, साधारण्यं वा। न चैवमपकर्षाणामसंभव:, 
उत्थानहेत्वाद्यविशेषात्। नापि जात्यन्तरेन्तर्भाव:, तल्लक्षणानन्वयात्, अविशेषप्रसङ्गमात्राद्यविश्रान्तेश्च। नाप्यजातित्वम्, युक्ताङ्गहान्याद्यविशेषात्। अपकर्षसमसमाख्यानिरुक्तिमात्रेण संग्रहे संभवत्यनुक्तसमाख्यान्तरोन्नीतिश्चायुक्ता। न चापाद्यदोषभेदाज्जात्यन्तरता, पक्षाद्धेतुसाध्ययोरपकर्षेप्यसिद्धिबाधलक्षणापाद्यभेदेन तत्प्रसङ्गात्। तत्र सपक्षादपकर्षणं यथा---विगीतम् ईश्वरशरीरम्, ईश्वरतज्ज्ञानेतरद्रव्यत्वात्, संप्रतिपन्नरामकृष्णादिशरीरवत्, इत्यत्रेश्वरेतरत्वं रामादिशरीरे दुर्वचम्, ईश्वरस्यैव सर्वत्र सच्छब्दार्थत्वात्। तद्व्यतिरेकव्यापकतया शशश्रृङ्गादिषु दृष्टस्यासत्त्वस्य संप्रतिपन्नशरीरे निवृत्तेरिति हेत्वपकर्षात् साधनविकलो दृष्टान्त इति। साध्यापकर्षणं यथा---रामकृष्णादिशरीरस्येश्वरशरीरत्वं नास्ति; ईश्वरो ह्यशरीर:; यत् शरीरम्, तत् शरीरिण: कर्मफलभोगायतनम्, यथा क्षैत्रज्ञशरीरम्। इदमपि चेदीश्वरशरीरं स्यात्, तत्कर्मफलभोगार्थत्वप्रसङ्ग:। न च तदस्ति। अतो न तच्छरीरम्, इति। उभयतोप्यपकर्षणमप्येतेनैवोदाहर्तव्यम्। विपक्षाद्धेत्वभावापकर्षणं यथा---धूमानुमाने कश्चिदाह, यदि महानससाधर्म्यात् पर्वतो महानससाधर्म्यान्तरवान्, तर्हि निर्धूमत्वव्यापकतया खपुष्पादिषु दृष्टस्यासत्त्वस्य व्यावृत्तौ निर्धूमत्वमपि व्यावर्तेत:; न हि, व्याप्याद्व्यापकं सिध्येत्, व्यापकनिवृत्त्या तु व्याप्यभूतया व्यापिका व्याप्यनिवृत्तिर्न सिध्यतीति सुवचम्। ततश्च निरग्नौ महाह्नदे निर्धूमत्वनिवृत्त्या हेतुवृत्तेरनेकान्त:। एवं महाह्वदे व्यतिरेकदृष्टान्ततया निदर्शितेप्यसत्त्वनिवृत्त्या साधनाभावं साध्याभावमुभयाभावं वा व्यावर्त्य व्यतिरेकग्रहणं बाध्यमिति। अत्र व्यापकनिवृत्तिवद् व्यापकाभासनिवृत्तेरपि व्याप्यत्वाभिमान उत्थानहेतु:। यथायथं पक्षहेत्वादिसाधनाङ्गं दूष्यम्। बाधादिकमारोप्यम्।  तद्भ्रूम: फलम्। दुष्टत्वमूलं त्वसाधारणं युक्ताङ्गहानि:, व्यापकत्वमनादृत्य सहचरितमात्रनिवृत्या व्याप्येतरनिवृत्त्युपन्यासात्; व्याप्तिभङ्गश्च यथायथं तत्र तत्र प्रत्यक्षानुमानागमैर्ग्राह्य:। अयुक्ताङ्गाधिकत्वं वा, वस्तुसिद्धे: सहचरितसमस्तवस्त्वन्तरनिवृत्त्यभावापेक्षाङ्गीकारात्। अविषयवृत्तित्वं वा, व्याप्यनिवर्तनानुगुणव्यापकनिवृत्तिशक्ते: सहचरितनिवृत्तावपि संचरणात्, इति। एवमपि चेत् किंचिद् बाध्येत, तदा बाधिताबाधितव्यवस्थैव न स्यात्, सर्वत्र यत्किंचित्सहचरितनिवृत्ते: सुलभत्वात्। अत एव साधारण: स्वव्याघात:, जातिवादिसाध्यादिष्वप्यसाधकत्वादिषु सहचरितधर्मान्तरविरहस्यावश्यंभावात्, अन्यथा जातिसाधनेपि पक्षहेत्वादिविभागस्य दुर्वचत्वप्रसङ्गात्; वादिसाधनं स्वसाध्यसाधकं न भवति, सहचरितनिवृत्त्यपहृतविषयत्वात्, निषिद्धत्वनिवृत्तिलुण्ठितसाध्यनैगमिकालम्भाधर्मत्वसाधनवत्, इत्यादिप्रक्रियया ह्यत्रजातिवाक्यविश्रान्ति:। अत्रासाधकत्वादिसहचरितदोषान्तरादिनिवृत्तेस्तद्बाधोपि दुर्वार:। न च, अस्तु सर्वं बाधितमिति शक्यं वक्तुम्, बाधस्याबाधे कस्यचिदबाधेन सर्वाबाधात्, तस्यापि बाधे बाधस्यैव बाधेन सर्वाबाधादिति। न चात्र प्रक्रियासमाख्यबाधसमेन संकर:, तुल्यबलत्वाभ्युपगमपूर्वकत्वात् तत्र प्रत्यवस्थानस्य, इह तु तदभावात्, हेतुबाधादिष्वसंकीर्णोदाहरणान्तरसंभवाच्च। प्रतिप्रमाणसमभेदतामात्रं तु भवतु वा मा वा। उक्तप्रमारेण विवेकस्तावदुपपन्न: इति ।।
न्या. प. अ. 68
	अथ वर्ण्यसमादेरुत्थानहेत्वादिव्यञ्जनायेदं तावद् ब्रूम:---पक्षदृष्टान्तौ प्रागेव लक्षितस्वरूपौ। हेतोश्च व्यक्तिभेदेपि सामान्याकारसंगृहीततया व्याप्तिश्च स्थापिता। तत्र पक्षवर्तिन्या हेतुव्यक्तेरसिद्धार्थत्वम्, साध्यज्ञापनाय प्रवृत्तत्वम्, व्याप्तिग्राहकप्रमाणेन विशेषतोनास्कन्दितत्वम्, संदेहसमानविषयत्वम्, स्वरूपभेदश्चेति पञ्च रूपाणि; सिद्धार्थत्वे पक्षस्वरूपव्याघातात्, साधननैरर्थक्याच्च; साध्यज्ञापनप्रवृत्त्यभावे हेतोरफलत्वात्, हेतुत्वव्याघाताच्च; व्याप्तिग्राहकप्रमाणेन विशेषतो विषयीकृतत्वे विप्रतिपत्त्यभावप्रसङ्गात्, प्रयोगनैष्फल्याच्च; संदेहाभावस्त्वनुल्लेखेन निश्चयेन वा ? पूर्वत्र किं साध्येत ? उत्तरत्र सिद्धं किमर्थं साध्येत ?। तथा सैव चेद्धेतुव्यक्ति:, तदा सिद्धार्थत्वादेरवश्यंभावादुक्तदोषाननिवृत्ति:; कृत्तिकारोहिण्यादिषु चक्रप्रवाहवात्याविक्षेपादिवशात्तत्तदुदयादिव्यक्तिभेदा 
व्यवस्थिता:, अन्यथा तत्राप्यनुमेयपरिशेषाभावात्। एवं दृष्टान्तवर्तिहेतुव्यक्तेरुक्तरूपविपर्ययेण सिद्धार्थत्वादिरूपपञ्चकं शाश्वतिकम्, साध्यासिद्धौ सपक्षस्वरूपव्याघातात्, संप्रतिपत्त्यर्थं व्याप्त्युदाहरणासंभवाच्च। अत एव रूपान्तराणामपि विपर्यय: सिद्ध:। अपि च स्वयं चेत् तत्र साध्यज्ञापनाय प्रवर्तेत, ततो दृष्टान्तान्तरमन्वेषणीयम्; तत्रापि तथेत्यनवस्था। अतस्तत्र साध्यमन्यतो वेदितव्यम्। व्याप्तिग्राहकप्रमाणाविषयत्वे 
संदिग्धार्थत्वे च पक्षदृष्टान्तयोरविशेष:, स्वरूपाभेदे च पूर्वोक्ता दोषा: न च पक्षो नास्तीति प्रतिज्ञातुं शक्यम्, एतत्प्रतिज्ञावाक्यार्थाभ्युपगमे पक्षाभ्युपगमात्, तदनभ्युपगमे पक्षप्रतिषेधासिद्धे:। एवं हेतुमात्रनिषेधोपि न शक्य:, कारकनिषेधे स्वकीयसर्वप्रवृत्तिविरोधात्, ज्ञापकनिषेधेपि परवाक्यत: स्वस्यार्थबोधमभ्युपगम्य परबोधार्थवाक्यप्रयोगायोगात्, हेतुनिषेधे च सहेतुके व्याघातात्, अहेतुके तथैव हेतुसिद्धेरपि विरोधाभावात्। एवं दृष्टान्तोपि सामान्यतो निषेद्धुं न शक्य:, लौकिकपरीक्षकसर्वपुरुषसंमतत्वात्, तत्रापि च वाङ्मात्रेण निषेधे तावतैव तत्साधनस्याप्यविरोधात्, हेतुतो निषेधे अन्वयरूपस्य व्यतिरेकरूपस्य वा कस्यचिद् दृष्टान्तस्य दुस्त्यजत्वात्, इति प्रतिष्ठितैव पक्षहेतुदृष्टान्तमर्यादा ।।
न्या. प. अ. 69
	एवं स्थिते दृष्टान्तवर्तिहेतुव्यक्ते: पक्षधर्मत्वापेक्षितासिद्धार्थत्वादिरूपविरहे साधनविकलत्वादिप्रसङ्गाद् दृष्टान्तस्यापि तादृग्रूपहेतुमत्तया वर्ण्यत्वेन प्रत्यवस्थानं वर्ण्यसम:; यथा---ब्रह्म सविशेषम्, पदार्थत्वात्; य: पदार्थ: स सविशेष:, यथा घट:, इत्युक्ते, जातिवाद्याह---पक्षे साधकतया प्रयुक्तस्य हि हेतोर्व्याप्तिर्दृष्टान्ते प्रदर्श्यते; नान्यस्य, अनन्वयादिप्रसङ्गात्। स च यादृग्रूपविशिष्ट: पक्षे दृष्ट:, तादृग्रूपविशिष्ट एव दृष्टान्तेप्युदाहरणीय:, अन्यथा सामान्यवत्त्वे सत्यस्मदादिबाह्येन्द्रियग्राह्यत्वादिति विशिष्टहेतुप्रयोगे सामान्यवत्त्वादिमात्रस्य व्याप्त्युदाहरणप्रसङ्गात्, एवमेकदेशव्यतिरेकेण व्यतिरेकोदाहरणप्रसङ्गात्। ततश्च पक्षवर्तिंनो हेतोरसिद्धार्थत्वादयो रूपविशेषास्तद्धेतुकरूपभेदश्च दृष्टान्तेस्ति वा न वा ? अस्ति चेत्, असिद्धार्थत्वादिभि: साध्यविकलत्वादिकमनिवार्यम्; न चेत्, प्रकृतसाधनविकलत्वाद् दृष्टान्त एव तादृशहेतुमत्तया वर्ण्य:, अलं पक्षे साध्यवर्णनेन, इति। अत्र सपक्षवर्तिहेतुव्यक्ते: पक्षमात्रविवक्षितरूपवैपरीत्येनोपलम्भ उत्थानहेतु:। दृष्टान्तादिकं दूष्यम्। साधनविकलत्वादिकमारोप्यम्। फलं तद्भ्रान्ति:। असाधारणं दुष्टत्वमूलं चायुक्ताङ्गाधिक्यम्; न हि दृष्टान्तवर्तिन्या हेतुव्यक्तेरसिद्धार्थत्वादिकं युक्तम्, तथा सति दृष्टान्तत्वभङ्गप्रसङ्गात्। व्याप्तिसंप्रतिपत्तिस्थानं हि दृष्टान्तं ब्रूम:। न चासिद्धार्थत्वादिसंभवे तद्भावसिद्धि:। अत एव युक्ताङ्गहानिरपि, दृष्टान्तवर्तिहेत्वङ्गस्य सिद्धार्थत्वादेस्त्यागात्। अविषयवृत्तित्वं वा, पक्षवृत्तिहेत्वङ्गानां दृष्टान्तवर्तिनि संचरणात्। एवमपि चेत् साधनविकलत्वादि: प्रसज्येत, तथा सत्यनुमानजातीयमेवोच्छिन्नं स्यात्। न चैवमस्त्विति वाच्यम्, तत्र व्याघातादे: प्रागेवोक्तत्वात्। अपि च, एवं पर्यनुयुञ्जानश्च जातिवादी किं दृष्टान्तवर्तिहेतुव्यक्ते: स्वभाववैषम्यमात्रं प्रकाशयति, उत तन्मुखेन वादिहेतोरसाधकत्वंव साधयति ? नाद्य:, अर्थस्थित्युपन्यासे विरोधाभावात्, अर्थान्तरनिग्रहस्थानप्रसङ्गाच्च। न द्वितीय:, वादिसाधनमसाधकम्, साधनविकलत्वादिदोषदूषितत्वात्, संप्रतिपन्नहेत्वाभासवत्, इत्यत्रापि पक्षसपक्षवर्तिहेतुव्यक्तिभेदस्य तद्रूपवैचित्र्यस्य च दुर्वारत्वात्, तदनभ्युपगमे स्वप्रयोगानुत्थानात्, तदभ्युपगमे च स्वोक्तपर्यनुनयोगसाम्यात्, इति ।।
न्या. प. अ. 70
	पक्षवृत्तिहेतुव्यक्तेर्दृष्टान्तापेक्षितसिद्धार्थत्वादिरूपविरहे हेत्वसिद्ध्यादिप्रसङ्गात् तादृग्रूपहेतुमत्त्वाभ्युपगमे पक्षस्य साध्यत्वाभावप्रसञ्जनम् अवर्ण्यसम:। वर्ण्य:-साध्य:, अवर्ण्य:-असाध्य इत्यर्थ:; यथा---ब्रह्म शरीरित्वात्यन्ताभावरहितम्, आत्मत्वात्, अनीश्वरात्मवत्, इत्यत्र। यद्यप्यात्मत्वमात्रमनुवृत्तम्, तथापि तत्तद्विशेषणभेदेन विशिष्टताभेदात् पक्षदृष्टान्तयोर्भिद्येत। ततश्च दृष्टान्त इव पक्षेप्यसौ हेतु: सिद्धार्थत्वादिविशिष्ट:, न वा ? न चेत्, व्याप्यतयानुसंहितविशिष्टहेत्वभावात् स्वरूपासिद्धि:; सकलसपक्षानुयायिस्वरूपवैकल्यात् सोपाधिकतादिश्च। तद्रूपविशिष्टश्चेत्, सिद्धसाधनत्वासाधकत्वनिर्णयसमानविषयत्वप्रसङ्ग:। ततश्चासाध्यत्वं पक्षस्य, इति। अत्र पक्षनिष्ठहेतुव्यक्तेर्दृष्टान्तमात्रापेक्षितरूप वैपरित्येनोपलम्भ: उत्थानहेतु:। पक्षहेतू दूष्यौ। सिद्धसाधनत्वादिकमारोप्यम्। तथाभिमान: फलम्। प्रातिस्विकं दुष्टत्वमूलं वर्ण्यसमवत्। व्यत्यासेन त्रितयमपि, पक्षस्थहेतुव्यक्तेरनङ्गानां सिद्धार्थत्वादीनामुररीकरणात्, अङ्गानामसिद्धार्थत्वीदानां त्यागात्, दृष्टान्तवर्तिन्यपेक्षितानां पक्षवर्तिनि संचरणाच्च, इति। तथा च स्वीकारे तथैव स्वव्याघातात् प्रतिक्रिया:; न हि पक्षादिकमपि सामान्य: प्रतिक्षेप्तुं शक्यम्, न कश्चित्पक्ष इति पक्षप्रतिक्षेपवाक्यस्यापि पक्षादिगर्भितत्वात्। 
सिद्धसाधनतानुयोगश्चात्र स्वदूषणं भवति। यदि हि प्रतिवादी असिद्धमपि साधयन्ननेनोपायेन सिद्धसाधनं पुरस्कृत्य निग्रह्येत, तदा स्वयमेव हि निगृहीत:, एतावन्तं कालं निगृहीतस्य परसाध्यस्येदानीमभ्युपगमात्। तथा चोक्तविरोधापसिद्धान्तादि। अपिच इदमसाधकम्, सिद्धसाधनत्वात्, इत्यत्र साधकत्वादसाधकमित्युक्तं स्यात्। न ह्यत: सिद्धमिदं साध्यत इत्युच्यते, किं त्वेतद्धेतुशक्त्यैवेति व्याघात:। अस्त्वेवम्, तथापि सिद्धसाधनतानुयोगमुखेनैव स्वव्याघातो दुर्वच:, इदमसाधकमिति जातिवादिसाध्यस्य सिद्धत्वाभ्युपगमे तदिष्टापादनात्, स्वोक्तस्वमतविरोधापाताच्चेति चेत्, तदेतदसमीक्षितवैषम्यं पिशाचभाषितम्; न ह्यत्र जातिवादिवाक्यार्थं सिद्धं कृत्वा वयं स्वव्याघातं ब्रूम:, अपि तर्हि यद्येवंविधेन सिद्धसाधनत्वेन वादिसाधानं दुष्टमिष्येत, तदा तथाविधपेनैव तेन जातिसाधनमपि दुष्टं स्यात्। दुष्टस्य च न दूषकत्वमिति निर्बाधा स्थापना। तेच्चत् तेनापि न दुष्टम्, तदा तद्वदेव स्थपनापि निर्दोषेति निरर्थक: श्रम:। अतो न ब्रूमो वयं नेदं दूष्यदूषकं सिद्धसाधनत्वादिति, किं तु स्वव्यापिदूषणसमाधिग्रस्तत्वादिति ।।
न्या. प. अ. 71
	स्वोत्प्रेक्षितसाधनदूषणादिप्रतिक्षेप: उत्प्रेक्षासम:; यथा--- शब्दानित्यत्वे वादिना प्रतिज्ञाते भण्ड: प्रतिवाद्याह---अलमेतावता, शब्दानित्यत्वे प्रतयक्षत्वं हि त्वया हेतुरभिधित्सित:, स च सामान्यादिभिरनैकान्तिक इति साधनोत्प्रेक्षया प्रतिक्षेप:। एवं शब्दोनित्य: कृतकत्वादिति हेतुं प्रयुज्य वादी स्वयमेवाह---असिद्धत्वमिह दूषणं त्वया विवक्षितम्, तच्चात्र नास्ति, प्रत्यक्षत एव कृतकत्वसिद्धेरिति। निर्मर्यादाये तु लक्षयन्ति---
"असिद्धातां वादिहेतोरुक्त्वा तां साधयेत् स्वयम्।
तद्दूषणानमूलहेतुभङ्ग: कार्यसमो मत: ।।" इति,
अयमपि अस्मदुक्तोत्प्रेक्षासामावान्तरभेद एव। न चैतदेव लक्षणं युक्तम्, उदाहृतोदाहरणान्तरासंग्रहात्। न च कार्यसमसमाख्यैव सर्वत्रोचिता, अवाचकत्वात्युक्तस्त्ववान्तरविशेषमुदाहरत: सूत्रकृतस्तत्र तन्निवेश:। एवं दृष्टान्ततर्कोत्प्रेक्षादयोपि द्रष्टव्या:। न चात्र स्वोत्प्रेक्षतदूषणमात्राच्छलत्वं शक्यं वक्तुम् शब्दार्थारोपणाभावात्, पाक्षिकपराभिमतिसंभवाच्च। यत्तु सौगतैरुक्तम्---
"साध्येनानुगमात् कार्यसामान्येनापि साधने।
संबन्धिभेदाद् भेदोक्तिदोष: कार्यसमो मत: ।।" इति,
अत्रापि यदि कार्यत्वहेतो: पक्षदृष्टान्तयोस्ताल्वादिपूर्वकत्वमृद्दण्डादिपूर्वकत्वलक्षणविशेषप्रदर्शनमात्रे विश्रम:, तदा जातित्वमेव नास्ति; कुतस्तद्विशेषता ?। अनुपयुक्तवादी त्वयमर्थान्तरेण निग्राह्य:। अथ दृष्टान्तस्थविशेषस्य व्यापकत्वाभिमानेन साध्यापकर्षविवक्षा, तदा अपकर्षसमभेदोयम्; यदा तु साधनवैकल्यहेत्वसिद्ध्यादिष्वभिप्राय:, तदापि वर्ण्यावर्ण्यसमयोरनुप्रवेश इति न पृथग्जातिता। अतोस्मदुक्तप्रक्रियैवात्र साधीयसीति ।।
न्या. प. अ. 72
	अत्र परमतपारीणत्वाभिमानो वा स्वोत्प्रेक्षितातिरिक्तासंभवाभिमानो वा संभवेपि तुल्यन्यायत्वाभिमानो वा प्रतिवादिनस्तथाविधाभिमानजननमनोरथो वा स्यादुत्थानहेतु:। यथायथं सर्वं दूषणमारोप्यम्। तत्तद्भ्रम: फलम्। दूष्टत्वमूलं त्वसाधारणमविषयवर्तित्वम्। प्रतिवाद्युक्तमेव हि दूषणस्य विषय:, न तु तदभिप्रेतमप्यनुक्तम्; अनभिप्रेतं तु किं पुन: ? अन्यथा उपर्युपरि साधनदूषणपरम्परोत्प्रक्षेणेनोपन्यासप्रक्रियया प्रतिवादिनोनवसरप्रसङ्ग:; कथायाश्च विश्रम: कदा चिदपि न स्यात्। किं च, यदि सम्यञ्चं हेतुमन्यं प्रतिवाद्यभिप्रैति, स्वयं तु सम्यञ्चमसम्यञ्चं वा कंचिदन्यमुत्प्रेक्ष्य दूषयति, तदा प्रतिवाद्यभिप्रेतस्य हेतो: किमायातम् ?। न च तस्य तुल्यन्यायता निश्चेतुं शक्यते, सामन्यतो विदिते प्रतिक्रियान्तरसंभवात्, विशेषतो विदिते तस्यैव दूषयितुं युक्तत्वात्। न च तस्य विशेषतो वेदनं शक्यम्, पराभिप्रायस्याप्रत्यक्षत्वात्, विशेषनिर्णायकस्य लिङ्गादेश्चासंभवात्। न च सिद्धान्तकोशलिखितमेवासौ वदिष्यतीति नियम:, प्रज्ञावतां स्वोत्प्रेक्षिकयान्यकथनस्याप्यविरोधात्। अतस्तदभिप्रेतमेवोत्प्रेक्षापदमित्यपि दुर्वदम्। अस्तु वा लोकोत्तरप्रज्ञेन तदभिप्रेतमेव विदितम्, तथापि न तदनुक्तं दूष्यम्, इदं ममानभिप्रेतमित्यपह्ववाने प्रतिवादिनि सभ्यानामपि तत्र साक्षित्वासंभवात्, विश्वसाक्षिणां च मौनावष्टम्भात्, शपथस्य चात्र दृष्टप्रत्यवायहेतोरनुपदेशात्, 
अदृष्टप्रत्यवायहेतोरनुपयोगात्। अपि च यदासौ निष्प्रतिभ: स्यात्, तदानायाससिद्धे विजये किं तदभिप्रेततया कस्यचित् पुरस्कारेण ?। सप्रतिभश्च यदासावभिप्रेतं स्वयमेव वाचि निवेशयति, तदा पुरोभाविषु वचनदोषादिषु संभविष्यत्सु किं विगीयमानव्याप्त्यादिपरामर्शसापेक्षार्थानुवादतद्दूषणवृथाश्रमेण ?। वचनदोषानपि संभविष्यतो विदित्वा दूषयत्विति चेत्, हन्त ! तर्हि प्रतिवाद्यपि वैयात्यादेवमपशब्दादिस्त्वया विवक्षित इत्युक्त्वा यदि निगृह्णाति, तदासौ कथमपसरिष्यति ?। एतेन साधारण: स्वव्याघातोपि सुस्थ: ; न ह्यन्यतर उत्प्रेक्षितमपि दूषयिष्यति नेतर इति राजाज्ञा; न च तथादौ नियम: कृत:। अपि च निरपारधस्य तावन्न निग्रह:; अत्र च केनापराधेन प्रतिवादी निगृह्यते ?। परोत्प्रेक्षणीयदुष्टार्थाभिप्रायवत्त्वादिति चेत्, संदिग्धं तावदिदम्। तथाविधाभिप्रायसंभावनाविषयत्वादिति चेत्, स्वस्यापि समानमित्येवमपि स्वव्याघात:। इदमसमीचीनम्, मदुत्प्रेक्षितासमीचीनव्यवस्थापकत्वात्, इति वाक्यार्थविश्रमेप्येवं विपरिवर्तो वाच्य:। इयं तु जातिर्यद्यप्यादिमामपि कक्ष्यामास्कन्दति, आदावेव वादिनं विनिवार्य त्वदभिप्रेतमेव दुष्टमिति वक्तुं शक्यत्वात्; तथाप्यर्थतो जात्यन्तरवद् द्वितीयैवेयं कक्ष्या, तदभिप्रेततया प्रथमस्यापि पर्वण: स्वयमेव पुरस्कारात्। साधनेष्वपि केषु चिज्जातित्वमिच्छतामपि दूषणरूपा जातयो द्वितीयादिकक्ष्याभाविन्य एवेति नियम इति ।।
न्या. प. अ. 73
एवं सप्ताङ्गसंपन्नजातितत्त्वावलोकिनाम्।
सदुत्तरैस्तदुत्थानात् तत्त्वधीजयसंभव:।
अन्यथा षण्डरतवद् भवेयुरफला: कथा:।
इति प्रख्यापनायात्र कथाभास उदाहृत:।
अर्थिप्रत्यर्थिनोस्तावन्न द्वयोर्जयसंभव:।
एकस्य विजयेपि स्यात् सफला सत्कथैव सा।
यत्र द्वयोर्न विजयो न वा तत्त्वविनिश्चय:।
कुकथां कथयन्त्येनामसदुक्तिपरंपराम्।
तां द्विकक्ष्यादिकामेके षट्कक्ष्यावधिकां विदु:।
पूर्वत्रासंभवात् सभ्यैरुत्तरत्र निवारणात्।
असदप्रतिभादौ तु पक्षैकत्वमपि क्वचित्।
सभ्येष्वसत्स्वदक्षेष्वप्युपर्यपि च धावति ।।
तथाहि---कथामभ्युपगम्य यदि वादी सभ्येषु दत्तावधानेषु प्रतिवाद्यनुयुक्तोपि तूष्णीमास्ते, प्रतिवादी च तदा मन्दचित्तवृत्तिरवश्योद्भाव्यमपि तादात्विकं निग्रहस्थानं न व्यनक्ति, तदा कस्यचिदपि पक्षस्यानुत्थानमेव। निग्रहव्यञ्जनेपि तावति समाप्ति:। यदा तु वादी सद्वा असद्वा ब्रूयात्, अनाहितप्रतिभस्तु प्रतिवादी न किंचिद्वक्तिं, वादी च यदि तदा निग्रहमूढ:, तदा एकपक्षाकथा। द्वयोश्च न विजय:, वस्तुत: सद्वादिनोपि प्राप्तकालनिग्रहानुद्भावनात्। वादिना प्रतिवादिनिग्रहे तु तेनैव विजयिता स्यात्। यदा त्वसत्साधनोपक्रमायां कथायां प्रतिवादी यदुत्तरेण निगृह्णाति, तावति च सभ्या: प्रमाणीकृता:, तदा प्रतिवादिनो विजय:। असदुत्तरेण निग्रहे सभ्येषु भरन्यासे द्विपक्षी कुकथा। एवं तदुपरि वादिप्रतिवादिनो: सप्रतिभयोरसदुत्तरपरम्परायां पञ्चपक्षीपर्यन्ता कुकथाप्रवृत्ति:। सत्साधनोपक्रमायां तु षट्पक्षीपर्यन्ता; तत्र हि प्रथम: पक्षस्तावदनुपप्लव: प्रादु:ष्यात्। प्रतिवादिनस्तु निरनुयोज्यानुयोगभेदचतुष्कावतरणाद् द्वितीयपक्षप्रवृत्ति:। तत्र सभ्या: स्वयं कथायामनधिकृतत्वाज्जानन्तोपि वाद्यनुयोगमपेक्षमाणास्तूष्णीमासते। तदा वादी सदुत्तराप्रतिभानात् तत्प्रतिभानेपि वा जडीकरणदुरभिलाषेण तज्जातीयमन्यद्वा किंचिदसदुत्तरं प्रयुञ्जीत, तथापि प्रतिवाद्यनुयोगमपेक्षमाणेषु प्रतिवादिनस्तथैव चतुर्थपक्षावतार:। तथाप्यवसरप्रप्तायोभयास्तम्भरूपायानुविधेयप्रश्नाय दत्तक्षणेषु वादिन: पञ्चम: पक्ष:। अनुविधेयेपि देवानांप्रिये स्वयमानृशंस्यात् कथंकरणयोरप्रतिभया कथाविच्छेदकाङ्क्षिषु षष्ठ:। तत: परं स्वदोषपरिहारायोभौ निर्वाय कुकथात्वप्रकाशनेनापक्षपातेन द्वावपि निगृह्णन्ति। सभ्याभावे मन्दमतिव्यवहारेषु वा सभ्येषु मार्जारकलहवदेवानिवारणमिति ।।
इति
श्रीकवितार्किकसिंहस्य सर्वतन्त्रस्वतन्त्रस्य
श्रीमद्वेङ्कटनाथस्य वेदान्ताचार्यस्य कृतिषु
न्यायपरिशूद्धौ अनुमानाध्याये तृतीयं
निरनुयोज्यानुयोगाह्निकम् ।।
।। श्रीमते निगमान्तमहादेशिकाय नम: ।।
