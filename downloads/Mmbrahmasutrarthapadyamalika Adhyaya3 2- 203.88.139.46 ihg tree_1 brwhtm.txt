                   ।। अथ तृतीयाध्यायस्य द्वितीयः पादः।। 
<3.2.1>
 स्वप्नस्थाने जीव एव सृजतीति च चोद्यते।  सृजते स हि कर्त्तेति श्रुतिराह हि तत्र च ।।
 कामानां स्वप्न काले तु निर्माता जीव एव हि।  वदन्त्येके शाखिनश्च पुत्रादीन् कामशब्दतः।।
 स्वप्ने यत्सृष्टमाम्नातं तदिदं ब्रह्मणा कृतम्।  आश्चर्यभूतं जीवे न सत्यसङ्कल्पता तदा।।
 अनादिकृतपापेन ब्रह्मसङ्कल्पतस्तदा।  तिरोहितं सत्यतादि बन्धमोक्षौ ततोऽस्य हि।।
 तिरोभावो गुणानां तु सृष्टौ देहस्य योगतः।  प्रळये प्रकृतेर्योगमात्रेणैव तथा भवेत्।।
 शुभादिसूचकस्वप्न(:) इति श्रुत्या हि दृस्यते।  तद्विदां वचनाच्चैव न जीवस्यात्र कर्तृता।।
<3.2.2>
 स्वप्नाभावस्सुषुप्तिर्हि ना़डीषु च पुरीतति।  ब्रह्मणीति भवेत्तेषां सुषुप्तिस्थानता श्रुतेः।।
 पर्यङ्क स्थानभूतेषु सुषुप्तिर्ब्रह्मणीत्यतः।  तस्मात्प्रबोध इत्यादि श्रुतिश्चाप्युपपद्यते।।
<3.2.3>
 मुक्तिर्न सम्पत्तिरियं आगच्चति स एव तु।  कर्मानुश्रुतिशब्देभ्यः मोक्षोपाय विधेः पृथक्।।
<3.2.4>
 मरणायार्धसंपत्तिः मूर्छेति मरणेतरा।  उत्थानाभाव नियमाद्यभावात्परिशेषतः।।
<3.2.5>
 परस्य ब्रह्मणो दोषः स्थानतोऽपि न विद्यते।  यतो निर्दोषकल्याणगुणाद्युभयलिङ्गता।।  
 अवस्थाभेदतो दोषः जीवस्येव परस्य चेत्।  नैवन्तु तत्र तत्रैव ह्यमृतत्वश्रुतेर्बलात्।।
 एकदेहस्थितस्यापि न भोक्तृत्वं परात्मनः।  द्वा सुपर्णाविति श्रुत्याऽधीयते चैकशाखिनः।।
 शरीरस्थमपि ब्रह्म रूपाभाववदेव हि।  नामरूपाधिकरणे प्रधानत्वात्परात्मनः।।
 यथा ज्ञानादिवाक्यस्यावैयर्थ्यात्स्वप्रकाशता।  तथैव सत्यकामादिवाक्यवैयर्थतो गुणी।।
 प्रकाशरूपतामात्रं सत्यं ज्ञानमिति श्रुतिः।  वदत्यन्यान्गुणांस्तांस्तु न निषेधति वै यतः।।
 निष्कलं मामनादिं च वेत्तीत्यादि श्रुतिस्मृतौ।  ब्रह्म ह्युभयलिङ्गन्तु वदतश्च विशेषतः।।
 सर्वत्रोभयलिङ्गत्वात् जलसूर्योपमा कृता।  ब्रह्मणश्शास्त्रतश्चेति जलाधारेष्विवांशुमान्।।
 वस्त्वभावेऽप्यम्भसीव ब्रह्मणोऽग्रहणात्स्थितेः।  सर्ववस्तुष्वतो ब्रह्म सदोषमिति शङ्कते।।
 स्थानतो ह्रासवृद्ध्यादिभाक्त्वं चात्र निषिध्यते।  आकाशसूर्यदृष्टान्तद्वया़ञ्जस्याच्च लोकतः।।
 प्रकृतैतावत्वमात्रं नेति नेति निषिध्यते।  ततोऽधिकगुणाढ्यत्ववचनाद्ब्रह्मणस्त्विह।।
 ब्रह्मास्वरूपं केनापि प्रमाणेन न गृह्यते।  एनं न पश्यतीत्यादि श्रुतिराह हि काचन।।
 एकेन ध्यान योगेन गृह्यते परमः पुमान्।   यमेवैष इति श्रुत्या तथा स्मृत्या च गम्यते।।
 ध्यानकर्मणिचाभ्यासात् दर्शनं चोपजायते।  ज्ञनानन्दाद्यवैशेष्यात् विभूतीनां च केषुचित्।।
 अतोऽनन्तेन कल्याणगुणजातेन योगतः।  परस्य स्वप्रकाशस्योभयनिङ्गसमञ्जसम्।।
<3.2.6>
 जगतो ब्रह्मणा साकं द्वैताद्वैतोपदेशतः।  पृथक्त्वं चास्य चैकत्वं अहिकुण़्डलवद्भवेत्।।
 प्रभायास्तद्वतश्चापि तेजस्त्वेन यथैकता।  प्रपञ्चब्रह्मणोस्तद्वत् इति केषांचिदाशयः।।
 एकजात्यादियोगाच्च नानयोरैक्यसम्भवः।  जीवस्येवाचेतनस्यापृथक्स्थित्यांशता हरेः।।
 आत्माऽमृतोजरोऽमृत(:) इति ह्यचिद्धर्मनिषेधतः।  अपृथक्स्थिति योगेन तयोरंशांशि कल्पना।।
<3.2.7>
 सेतून्मानाप्तिसम्बन्धभेदानां व्यपदेशतः।  ब्रह्मणः परमेव स्यात् प्राप्यं पूर्णं तु कूलवत्।।
 सेतुशब्दस्ततोह्यन्यत् सूचयेन्नात्र किञ्चन।  सेतुसाम्याद्विधरणात् शब्दोऽयं ब्रह्म वाचकः।।
 चतुष्पदादि चोन्मानं त्वत्र वाक्पादवद्भवेत्।  उपासार्थमनन्तस्य नातोऽन्यत्परमिष्यते।।
 अवच्छिद्यानुसन्धानं तत्तत्स्थानविशेषतः।  प्रकाशाकाशयोर्यद्वत् वातायन घटादिषु।।
 अमृतस्यैष सेतुरित्यत्र ब्रह्मामृतस्य च।  स्वस्यैव प्राप्तये हेतुरतस्सम्बन्धसङ्गतिः।।
 कश्चिज्ज्यायो नास्ति चेति श्रुत्या च प्रतिषेधतः।  ततो यदुत्तरतरं इति ब्रह्मैव चोच्यते।।
 ब्रह्मणाऽनेन सर्वस्य व्याप्त्यत्वमवगम्यते।  सर्वव्याप्तेर्वाचिशब्दैः पूर्णमित्यादिकैरिह।।
<3.2.8>
 पारत्रिकं चैहिकं च फलं सर्वमतो भवेत्।  परस्मादेव पुरुषात् क्षणध्वंसि हि कर्म तत्।।
 आत्मान्नादो वसुदानो नन्दयातीति वाक्यतः।  भोगापवर्गमुभयं ब्रह्मैवतद्ददाति हि।।
 उपपत्तेः श्रुतत्वाच्च फलदो धर्म एव हि।  अपूर्वद्वातरश्चेति जैमिनिर्मनुते मुनिः।।
 पूर्वोक्तं फलधातृत्वं मनुत् बादरायणः।  तत्तच्छरीरकस्यैव ब्रह्मणस्त्विति शब्दतः।।
         ।। इति ब्रह्मसूत्रार्थपद्यमालिकायां तृतीयाध्यायस्य द्वितीयः पादः।।