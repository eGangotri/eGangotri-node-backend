।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। उत्तरकाण्डः ।।
।। श्लोकः ।।
(1सर्गतः 21सर्गपर्यन्तम्)
प्राप्तराज्यस्य रामस्य राक्षसानां वधे कृते।		
आजग्मुर्ऋषयः सर्वे राघवं प्रतिनन्दितुम् ।। 7.1.1 ।।
कौशिकोऽथ यवक्रीतो गार्ग्यो गालव एव च। 
कण्वो मेधातिथेः पुत्रः पूर्वस्यां दिशि ये श्रिताः ।। 7.1.2 ।।
स्वस्त्यात्रेयोऽथ भगवान्नमुचिः प्रमुचिस्तथा।
[अगस्त्योऽत्रिश्च भगवान्सुमुखो विमुखस्तथा ।।]
आजग्मुस्ते सहागस्त्या ये श्रिता दक्षिणां दिशम् ।। 7.1.3 ।।
नृषद्गुः कवषो धौम्यो रौद्रेयश्च महानृषिः।
तेऽप्याजग्मुः सशिष्या वै ये श्रिताः पश्चिमां दिशम् ।। 7.1.4 ।। 
वसिष्ठः कश्यपोऽथात्रिर्विश्वामित्रः सगौतमः।
जमदग्निर्भरद्वाजस्तेऽपि सप्तर्षयस्तथा ।। 7.1.5 ।। 
उदीच्यां दिशि सप्तैते नित्यमेव निवासिनः ।। 7.1.6 ।।
सम्प्राप्य ते महात्मानो राघवस्य निवेशनम्। 
विष्टिताः प्रतिहारार्थं हुताशनसमप्रभाः।
वेदवेदाङ्गविदुषो नानाशास्त्रविशारदाः ।। 7.1.7 ।।
द्वाःस्थं प्रोवाच धर्मात्मा अगस्त्यो मुनिसत्तमः।
निवेद्यतां दाशरथेर्ऋषीनस्मान्समागतान् ।। 7.1.8 ।। 
प्रतीहारस्ततस्तूर्णमगस्त्यवचनाद्द्रुतम्।
समीपं राघवस्याशु प्रविवेश महात्मनः ।। 7.1.9 ।। 
नयेङ्गितज्ञः सद्वृत्तो दक्षो धैर्यसमन्वितः।
स रामं दृश्य सहसा पूर्णचन्द्रसमप्रभम् ।। 7.1.10 ।।
अगस्त्यं कथयामास सम्प्राप्तमृषिभिः सह ।। 7.1.11 ।।
श्रुत्वा प्राप्तान्मुनींस्तांस्तु बालसूर्यसमप्रभान्। 
प्रत्युवाच ततो द्वास्स्थं प्रवेशय यथासुखम् ।। 7.1.12 ।।
तान् सम्प्राप्तान् मुनीन् दृष्ट्वा प्रत्युत्थाय कृताञ्जलिः। 
पाद्यार्घ्यादिभिरानर्च गां निवेद्य च सादरम् ।। 7.1.13 ।।
रामोऽभिवाद्य प्रयत आसनान्यादिदेश ह। 
तेषु काञ्चनचित्रेषु महत्सु च वरेषु च ।। 7.1.14 ।।
कुशान्तर्धानदत्तेषु मृगचर्मयुतेषु च।
यथार्हमुपविष्टास्ते आसनेष्वृषिपुङ्गवाः ।। 7.1.15 ।।
रामेण कुशलं पृष्टाः सशिष्याः सपुरोगमाः। 
महर्षयो वेदविदो रामं वचनमब्रुवन् ।। 7.1.16 ।। 
कुशलं नो महाबाहो सर्वत्र रघुनन्दन।
त्वां तु दिष्ट्या कुशलिनं पश्यामो हतशात्रवम् ।। 7.1.17 ।।
दिष्ट्या त्वया हतो राजन्रावणो लोकरावणः।
न हि भारः स ते राम रावणः पुत्रपौत्रवान् ।। 7.1.18 ।। 
सधनुस्त्वं हि लोकांस्त्रीन्विजयेथा न संशयः।
दिष्ट्या त्वया हतो राम रावणो राक्षसेश्वरः ।। 7.1.19 ।। 
दिष्ट्या विजयिनं त्वाद्य पश्यामः सह सीतया।
लक्ष्मणेन च धर्मात्मन्भ्रात्रा त्वद्धितकारिणा ।। 7.1.20 ।।
मातृभिर्भ्रातृसहितं पश्यामोऽद्य वयं नृप।
दिष्ट्या प्रहस्तो विकटो विरूपाक्षो महोदरः।
अकम्पनश्च दुर्धर्षो निहतास्ते निशाचराः ।। 7.1.21 ।।
यस्य प्रमाणाद्विपुलं प्रमाणं नेह विद्यते। 
दिष्ट्या ते समरे राम कुम्भकर्णो निपातितः ।। 7.1.22 ।।
त्रिशिराश्चातिकायश्च देवान्तकनरान्तकौ। 
दिष्ट्या ते निहता राम महावीर्या निशाचराः ।। 7.1.23 ।।
कुम्भश्चैव निकुम्भश्च राक्षसौ भीमदर्शनौ। 
दिष्ट्या तौ निहतौ राम कुम्भकर्णसुतौ मृधे ।। 7.1.24 ।।
युद्धोन्मत्तश्च मत्तश्च कालान्तकयमोपमौ। 
यज्ञकोपश्च बलवान्धूम्राक्षो नाम राक्षसः ।। 7.1.25 ।।
कुर्वन्तः कदनं घोरमेते शस्त्रास्त्रपारगाः। 
अन्तकप्रतिमैर्बाणैर्दिष्ट्या विनिहतास्त्वया ।। 7.1.26 ।।
दिष्ट्या त्वं राक्षसेन्द्रेण द्वन्द्वयुद्धमुपागतः। 
देवतानामवध्येन विजयं प्राप्तवानसि ।। 7.1.27 ।।
सङ्ख्ये तस्य न किञ्चित्तु रावणस्य पराभवः।
द्वन्द्वयुद्धमनुप्राप्तो दिष्ट्या ते रावणिर्हतः ।। 7.1.28 ।।
दिष्ट्या तस्य महाबाहो कालस्येवाभिधावतः। 
मुक्तः सुररिपोर्वीर प्राप्तश्च विजयस्त्वया ।। 7.1.29 ।।
अभिनन्दाम ते सर्वे संश्रुत्येन्द्रजितो वधम्। 
सोऽवध्यः सर्वभूतानां महामायाधरो युधि ।। 7.1.30 ।।
विस्मयस्त्वेष चास्माकं तच्छ्रुत्वेन्द्रजितं हतम् ।। 7.1.31 ।। 
एते चान्ये च बहवो राक्षसाः कामरूपिणः।
दिष्ट्या त्वया हता वीरा रघूणां कुलवर्द्धन ।। 7.1.32 ।। 
दत्त्वा पुण्यामिमां वीर सौम्यामभयदक्षिणाम् ।।
दिष्ट्या वर्धसि काकुत्स्थ जयेनामित्रकर्शन ।। 7.1.33 ।।
श्रुत्वा तु तेषां वचनमृषीणां भावितात्मनाम्। 
विस्मयं परमं गत्वा रामः प्राञ्जलिरब्रवीत् ।। 7.1.34 ।।
भगवन्तः कुम्भकर्णं रावणं च निशाचरम्।
अतिक्रम्य महावीर्यौ किं प्रशंसथ रावणिम् ।। 7.1.35 ।।
महोदरं प्रहस्तं च विरूपाक्षं च राक्षसम्। 
मत्तोन्मत्तौ च दुर्धर्षौ देवान्तकनरान्तकौ ।।
अतिक्रम्य महावीर्यान् किं प्रशंसथ रावणिम् ।। 7.1.36 ।।
अतिकायं त्रिशिरसं धूम्राक्षं च निशाचरम्।
अतिक्रम्य महावीर्यान्किं प्रशंसथ रावणिम् ।। 7.1.37 ।।
कीदृशो वै प्रभावोऽस्य किं बलं कः पराक्रमः। 
केन वा कारणेनैष रावणादतिरिच्यते ।। 7.1.38 ।।
शक्यं यदि मया श्रोतुं न खल्वाज्ञापयामि वः। 
यदि गुह्यं न चेद्वक्तुं श्रोतुमिच्छामि कथ्यताम् ।। 7.1.39 ।।
शक्रोऽपि विजितस्तेन कथं लब्धवरश्च सः।
कथं च बलवानन्पुत्रो न पिता तस्य रावणः ।। 7.1.40 ।।
कथं पितुश्चाभ्यधिको महाहवे शक्रस्य जेता हि कथं स राक्षसः। 
वराश्च लब्धाः कथयस्व मेऽद्य तत्पृच्छतश्चास्य मुनीन्द्र सर्वम् ।। 7.1.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे प्रथमः सर्गः ।। 1 ।।
तस्य तद्वचनं श्रुत्वा राघवस्य महात्मनः। 
कुम्भयोनिर्मिहातेजा राममेतदुवाच ह ।। 7.2.1 ।।
शृणु राम कथावृत्तं तस्य तेजोबलं महत्।
जघान शत्रून्येनासौ न च वध्यः स शत्रुभिः ।। 7.2.2 ।।
तावत्ते रावणस्येदं कुलं जन्म च राघव। 
वरप्रदानं च तथा तस्मै दत्तं ब्रवीमि ते ।। 7.2.3 ।।
पुरा कृतयुगे राम प्रजापतिसुतः प्रभुः। 
पुलस्त्यो नाम ब्रह्मर्षिः साक्षादिव पितामहः ।। 7.2.4 ।।
नानुकीर्त्या गुणास्तस्य धर्मतः शीलतस्तथा। 
प्रजापतेः पुत्र इति वक्तुं शक्यं हि नामतः ।। 7.2.5 ।।
प्रजापतिसुतत्वेन देवानां वल्लभो हि सः।
हृष्टः सर्वस्य लोकस्य गुणैः शुभ्रैर्महामतिः ।। 7.2.6 ।।
स तु धर्मप्रसङ्गेन मेरोः पार्श्वे महागिरेः। 
तृणविन्द्वाश्रमं गत्वा न्यवसन्मुनिपुङ्गवः ।। 7.2.7 ।।
तपस्तेपे स धर्मात्मा स्वाध्यायनियतेन्द्रियः।
गत्वाश्रमपदं तस्य विघ्नं कुर्वन्ति कन्यकाः ।। 7.2.8 ।।
देवपन्नगकन्याश्च राजर्षितनयाश्च याः। 
क्रीडन्त्योऽप्सरसश्चैव तं देशमुपपेदिरे ।। 7.2.9 ।।
सर्वर्तुषृपभोग्यत्वाद्रम्यत्वात्काननस्य च।
नित्यशस्तास्तु तं देशं गत्वा क्रीडन्ति कन्यकाः ।। 7.2.10 ।।
देशस्य रमणीयत्वात्पुलस्त्यो यत्र स द्विजः।
गायन्त्यो वादयन्त्यश्च लासयन्त्यस्तथैव च।
मुनेस्तपस्विनस्तस्य विघ्नं चक्रुरनिन्दिताः ।। 7.2.11 ।। 
अथ क्रुद्धो महातेजा व्याजहार महामुनिः।
या मे दर्शनमागच्छेत्सा गर्भं धारयिष्यति ।। 7.2.12 ।। 
तास्तु सर्वाः प्रतिश्रुत्य तस्य वाक्यं महात्मनः।
ब्रह्मशापभयाद्भीतास्तं देशं नोपचक्रमुः ।। 7.2.13 ।। 
तृणबिन्दोस्तु राजर्षेस्तनया न शृणोति तत् ।। 7.2.14 ।।
गत्वाश्रमपदं तत्र विचचार सुनिर्भया। 
न सापश्यत्स्थिता तत्र काञ्चिदभ्यागतां सखीम् ।। 7.2.15 ।।
तस्मिन्काले महातेजाः प्राजापत्यो महानृषिः। 
स्वाध्यायमकरोत्तत्र तपसा भावितः स्वयम् ।। 7.2.16 ।।
सा तु वेदश्रुतिं श्रुत्वा दृष्ट्वा वै तपसो निधिम्।
अभवत्पाण्डुदेहा सा सुव्यञ्जितशरीरजा ।। 7.2.17 ।।
वभूव च समुद्विग्ना दृष्ट्वा तद्दोषमात्मनः। 
इदं मे किन्त्विति ज्ञात्वा पितुर्गत्वाऽऽश्रमे स्थिता ।। 7.2.18 ।।
तां तु दृष्ट्वा तथाभूतां तृणविन्दुरथाब्रवीत्।
किं त्वमेतत्त्वसदृशं धारयस्यात्मनो वपुः ।। 7.2.19 ।।
सा तु कृत्वाञ्जलिं दीना कन्योवाच तपोधनम्।
न जाने कारणं तात येन मे रूपमीदृशम् ।। 7.2.20 ।।
किं तु पूर्वं गतास्म्येका महर्षेर्भावितात्मनः।
पुलस्त्यस्याश्रमं दिव्यमन्वेष्टुं स्वसखीजनम् ।। 7.2.21 ।।
न च पश्याम्यहं तत्र काञ्चिदभ्यागतां सखीम्।
रूपस्य तु विपर्यासं दृष्ट्वा त्रासादिहागता ।। 7.2.22 ।।
तृणबिन्दुस्तु राजर्षिस्तपसा द्योतितप्रभः। 
ध्यानं विवेश तच्चापि ह्यपश्यदृषिकर्मजम् ।। 7.2.23 ।।
स तु विज्ञाय तं शापं महर्षेर्भावितात्मनः। 
गृहीत्वा तनयां गत्वा पुलस्त्यमिदमब्रवीत् ।। 7.2.24 ।।
भगवंस्तनयां मे त्वं गुणैः स्वैरेव भूषिताम्। 
भिक्षां प्रतिगृहाणेमां महर्षे स्वयमुद्यताम् ।। 7.2.25 ।।
तपश्चरणयुक्तस्य श्रम्यमाणेन्द्रियस्य ते। 
शुश्रूषणपरा नित्यं भविष्यति न संशयः ।। 7.2.26 ।।
तं ब्रुवाणं तु तद्वाक्यं राजर्षिं धार्मिकं तदा।
जिघृक्षुरब्रवीत्कन्यां बाढमित्येव स द्विजः ।। 7.2.27 ।।
दत्त्वा स तु यथान्यायं स्वमाश्रमपदं गतः। 
सापि तत्रावसत्कन्या तोषयन्ती पतिं गुणैः ।। 7.2.28 ।।
तस्यास्तु शीलवृत्ताभ्यां तुतोष मुनिपुङ्गवः।
प्रीतः स तु महातेजा वाक्यमेतदुवाच ह ।। 7.2.29 ।।
परितुष्टोऽस्मि सुश्रोणि गुणानां सम्पदा भृशम्। 
तस्माद्देवि ददाम्यद्य पुत्रमात्मसमं तव ।। 7.2.30 ।।
उभयोर्वंशकर्तारं पौलस्त्य इति विश्रुतम्।
यस्मात्तु विश्रुतो वेदस्त्वयैषोऽध्ययतो मम ।। 7.2.31 ।।
तस्मात्स विश्रवा नाम भविष्यति न संशयः।
एवमुक्ता तु सा देवी प्रहृष्टेनान्तरात्मना ।। 7.2.32 ।।
अचिरेणैव कालेनासूत विश्रवसं सुतम्।
त्रिषु लोकेषु विख्यातं यशोधर्मसमन्वितम् ।। 7.2.33 ।।
श्रुतिमान्समदर्शी च व्रताचाररतस्तथा। 
पितेव तपसा युक्तो ह्यभवद्विश्रवा मुनिः ।। 7.2.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्वितीयः सर्गः ।। 2 ।।
अथ पुत्रः पुलस्त्यस्य विश्रवा मुनिपुङ्गवः। 
अचिरेणैव कालेन पितेव तपसि स्थितः ।। 7.3.1 ।।
सत्यवाञ्छीलवाञ्छान्तः स्वाध्यायनिरतः शुचिः। 
सर्वभोगेष्वसंसक्तो नित्यं धर्मपरायणः ।। 7.3.2 ।।
ज्ञात्वा तस्य तु तद्वृत्तं भरद्वाजो महामुनिः। 
ददौ विश्रवसे भार्यां स्वसुतां देववर्णिनीम् ।। 7.3.3 ।।
प्रतिगृह्य तु धर्मेण भरद्वाजसुतां तदा। 
प्रजान्वेक्षिकया बुद्ध्या श्रेयो ह्यस्य विचिन्तयन् ।। 7.3.4 ।।
मुदा परमया युक्तो विश्रवा मुनिपुङ्गवः।
स तस्यां वीर्यसम्पन्नमपत्यं परमाद्भुतम् ।। 7.3.5 ।।
जनयामास धर्मज्ञः सर्वैर्ब्रह्मगुणैर्युतम्। 
तस्मिञ्जाते तु संहृष्टः सम्बभूव पितामहः ।। 7.3.6 ।।
दृष्ट्वा श्रेयस्करीं बुद्धिं धनाध्यक्षो भविष्यति। 
नाम तस्याकरोत्प्रीतः सार्धं देवर्षिभिस्तदा ।। 7.3.7 ।।
यस्माद्विश्रवसोऽपत्यं सादृश्याद्विश्रवा इव। 
तस्माद्वैश्रवणो नाम भविष्यत्वेष विश्रुतः ।। 7.3.8 ।।
स तु वैश्रवणस्तत्र तपोवनगतस्तदा। 
अवर्धताहुतिहुतो महातेजा यथानलः ।। 7.3.9 ।।
तस्याश्रमपदस्थस्य बुद्धिर्जज्ञे महात्मनः।
चरिष्ये परमं धर्मं धर्मो हि परमा गतिः ।। 7.3.10 ।।
स तु वर्षसहस्राणि तपस्तप्त्वा महावने। 
यन्त्रितो नियमैरुग्रैश्चकार सुमहत्तपः ।। 7.3.11 ।।
पूर्णे वर्षसहस्रान्ते तं तं विधिमकल्पयत्। 
जलाशी मारुताहारो निराहारस्तथैव च ।। 7.3.12 ।।
एवं वर्षसहस्राणि जग्मुस्तान्येकवर्षवत्।
अथ प्रीतो महातेजाः सेन्द्रैः सुरगणैः सह ।। 7.3.13 ।।
गत्वा तस्याश्रमपदं ब्रह्मेदं वाक्यमब्रवीत्।
परितुष्टोऽस्मि ते वत्स कर्मणानेन सुव्रत। 
वरं वृणीष्व भद्रं ते वरार्हस्त्वं महामते ।। 7.3.14 ।।
अथाब्रवीद्वैश्रवणः पितामहमुपस्थितम्।
भगवँल्लोकपालत्वमिच्छेयं वित्तरक्षणम् ।। 7.3.15 ।।
अथाब्रवीद्वैश्रवणं परितुष्टेन चेतसा। 
ब्रह्मा सुरगणैः सार्धं बाढमित्येव हृष्टवत् ।। 7.3.16 ।।
अहं वै लोकपालानां चतुर्थं स्रष्टुमुद्यतः ।। 7.3.17 ।। 
यमेन्द्रवरुणानां च पदं यत्तव चेप्सितम्।
तद्गच्छ त्वं हि धर्मज्ञ निधीशत्वमवाप्नुहि।
शक्राम्बुपयमानां च चतुर्थस्त्वं भविष्यसि ।। 7.3.18 ।।
एतच्च पुष्पकं नाम विमानं सूर्यसन्निभम्।
प्रतिगृह्णीष्व यानार्थं त्रिदशैः समतां व्रज ।। 7.3.19 ।।
स्वस्ति तेऽस्तु गमिष्यामः सर्व एव यथागतम्।
कृतकृत्या वयं तात दत्त्वा तव वरद्वयम् ।। 7.3.20 ।।
इत्युक्त्वा स गतो ब्रह्मा स्वस्थानं त्रिदशैः सह ।। 7.3.21 ।।
गतेषु ब्रह्मपूर्वेषु देवेष्वथ नभस्थलम्।
वने स पितरं प्राह प्राञ्जलिः प्रयतात्मवान्।
निवासनं न मे देवो विदधे स प्रजापतिः ।। 7.3.22 ।।
भगवँल्लब्धवानस्मि वरमिष्टं पितामहात्।
तं पश्य भगवन्कञ्चिन्निवासं साधु मे प्रभो ।। 7.3.23 ।।
न च पीडा भवेद्यत्र प्राणिनो यस्य कस्यचित्।
एवमुक्तस्तु पुत्रेण विश्रवा मुनिपुङ्गवः ।। 7.3.24 ।।
वचनं प्राह धर्मज्ञः श्रूयतामिति सत्तमः।
दक्षिणस्योदधेस्तीरे त्रिकूटो नाम पर्वतः ।। 7.3.25 ।।
तस्याग्रे तु विशाला सा महेन्द्रस्य पुरी यथा।
लङ्का नाम पुरी रम्या निर्मिता विश्वकर्मणा ।। 7.3.26 ।।
राक्षसानां निवासार्थं यथेन्द्रस्यामरावती ।
तत्र त्वं वस भद्रं ते लङ्कायां नात्र संशयः ।। 7.3.27 ।।
हेमप्राकारपरिघा यन्त्रशस्त्रसमावृता।
रमणीया पुरी सा हि रुक्मवैडूर्यतोरणा ।। 7.3.28 ।। 
राक्षसैः सा परित्यक्ता पुरा विष्णुभयार्दितैः।
शून्या रक्षोगणैः सर्वै रसातलतलं गतैः ।। 7.3.29 ।।
शून्या सम्प्रति लङ्का सा प्रभुस्तस्या न विद्यते।
स त्वं तत्र निवासाय गच्छ पुत्र यथासुखम् ।। 7.3.30 ।।
निर्दोषस्तत्र ते वासो न बाधास्तत्र कस्यचित्।
एतच्छुत्वा स धर्मात्मा धर्मिष्ठं वचनं पितुः ।। 7.3.31 ।।
निवासयामास तदा लङ्कां पर्वतमूर्धनि।
नैर्ऋतानां सहस्रैस्तु हृष्टैः प्रमुदुतैः सह ।। 7.3.32 ।। 
अचिरेणैव कालेन सम्पूर्णा तस्य शासनात् ।। 7.3.33 ।।
स तु तत्रावसत्प्रीतो धर्मात्मा नैर्ऋतर्षभः। 
समुद्रपरिघायां तु लङ्कायां विश्रवात्मजः ।। 7.3.34 ।।
काले काले तु धर्मात्मा पुष्पकेण धनेश्वरः। 
अभ्यागच्छद्विनीतात्मा पितरं मातरं च हि ।। 7.3.35 ।।
स देवगन्धर्वगणैरभिष्टुतस्तथाप्सरोनृत्यविभूषितालयः।
गभस्तिभिः सूर्य इवावभासयन्पितुः समीपं प्रययौ स वित्तपः ।। 7.3.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे तृतीयः सर्गः ।। 3 ।।
श्रुत्वागस्त्येरितं वाक्यं रामो विस्मयमागतः। 
कथमासीत्तु लङ्कायां सम्भवो रक्षसां पुरा ।। 7.4.1 ।।
ततः शिरः कम्पयित्वा त्रेताग्निसमविग्रहम्।
तमगस्त्यं मुहुर्दृष्ट्वा स्मयमानोऽभ्यभाषत ।। 7.4.2 ।।
भगवन्पूर्वमप्येषा लङ्कासीत्पिशिताशिनाम्। 
श्रुत्वेदं भगवद्वाक्यं जातो मे विस्मयः परः ।। 7.4.3 ।।
पुलस्त्यवंशादुद्भूता राक्षसा इति नः श्रुतम्। 
इदानीमन्यतश्चापि सम्भवः कीर्तितस्त्वया ।। 7.4.4 ।।
रावणात्कुम्भकर्णाच्च प्रहस्ताद्विकटादपि। 
रावणस्य च पुत्रेभ्यः किं नु ते बलवत्तराः ।। 7.4.5 ।।
क एषां पूर्वको ब्रह्मन्किन्नामा च बलोत्कटः। 
अपराधं च कं प्राप्य विष्णुना द्राविताः कथम् ।। 7.4.6 ।।
एतद्विस्तरतः सर्वं कथयस्व ममानघ। 
कुतूहलमिदं मह्यं नुद भानुर्यथा तमः ।। 7.4.7 ।।
राघवस्य वचः श्रुत्वा संस्कारालङ्कृतं शुभम्। 
ईषद्विस्मयमानस्तमगस्त्यः प्राह राघवम् ।। 7.4.8 ।।
प्रजापतिः पुरा सृष्ट्वा ह्यपः सलिलसम्भवः। 
तासां गोपायने सत्त्वानसृजत्पद्मसम्भवः ।। 7.4.9 ।।
ते सत्त्वाः सत्त्वकर्तारं विनीतवदुपस्थिताः। 
किं कुर्म इति भाषन्तः क्षुत्पिपासाभयार्दिताः ।। 7.4.10 ।।
प्रजापतिस्तु तान्याह सत्वानि प्रहसन्निव। 
आभाष्य वाचा यत्नेन रक्षध्वमिति मानदः ।। 7.4.11 ।।
रक्षामेति च तत्रान्ये जक्षाम इति चापरे।
भुक्षिताभुक्षितैरुक्तस्ततस्तानाह भूतकृत् ।। 7.4.12 ।।
रक्षामेति च यैरुक्तं राक्षसास्ते भवन्तु वः। 
जक्षाम इति यैरुक्तं यक्षा एव भवन्तु वः ।। 7.4.13 ।।
तत्र हेतिः प्रहेतिश्च भ्रातरौ राक्षसाधिपौ।
मधुकैटभसङ्काशौ बभूवतुररिन्दमौ ।। 7.4.14 ।।
प्रहेतिर्धार्मिकस्तत्र तपोवनगतस्तदा। 
हेतिर्दारक्रियार्थे तु परं यत्नमथाकरोत् ।। 7.4.15 ।।
स कालभगिनीं कन्यां भयां नाम भयावहाम्।
उदावहदमेयात्मा स्वयमेव महामतिः ।। 7.4.16 ।।
स तस्यां जनयामास हेती राक्षसपुङ्गवः।
पुत्रं पुत्रवतां श्रेष्ठो विद्युत्केश इति श्रुतम् ।। 7.4.17 ।।
विद्युत्केशो हेतिपुत्रः स दीप्तार्कसमप्रभः।
व्यवर्धत महातेजास्तोयमध्य इवाम्बुदः ।। 7.4.18 ।।
स यदा यौवनं भद्रमनुप्राप्तो निशाचरः। 
ततो दारक्रियां तस्य कर्तुं व्यवसितः पिता ।। 7.4.19 ।।
सन्ध्यायास्तनयां सोऽथ सन्ध्यातुल्यां प्रभावतः।
वरयामास पुत्रार्थं हेती राक्षसपुङ्गवः ।। 7.4.20 ।।
अवश्यमेव दातव्या परस्मै सेति सन्ध्यया। 
चिन्तयित्वा सुता दत्ता विद्युत्केशाय राघव ।। 7.4.21 ।।
सन्ध्यायास्तनयां लब्ध्वा विद्युत्केशो निशाचरः। 
रमते स्म तया सार्धं पौलोम्या मघवानिव ।। 7.4.22 ।।
केनचित्त्वथ कालेन राम सालकटङ्कटा। 
विद्युत्केशाद्गर्भमाप घनराजिरिवार्णवात् ।। 7.4.23 ।।
ततः सा राक्षसी गर्भं घनगर्भसमप्रभम्। 
प्रसूता मन्दरं गत्वा गङ्गा गर्भमिवाग्निजम् ।। 7.4.24 ।।
समुत्सृज्य तु सा गर्भं विद्युत्केशरतार्थिनी।
रेमे तु सार्धं पतिना विस्मृत्य सुतमात्मजम् ।। 7.4.25 ।।
उत्सृष्टस्तु तदा गर्भो घनशब्दसमस्वनः।
तयोत्सृष्टः स तु शिशुः शरदर्कसमद्युतिः। 
निधायास्ये स्वयं मुष्टिं रुरोद शनकैस्तदा ।। 7.4.26 ।।
ततो वृषभमास्थाय पार्वत्या सहितः शिवः। 
वायुमार्गेण गच्छन्वै शुश्राव रुदितस्वनम् ।। 7.4.27 ।।
अपश्यदुमया सार्धं रुदन्तं राक्षसात्मजम्।
कारुण्यभावात्पार्वत्या भवस्त्रिपुरसूदनः ।। 7.4.28 ।।
तं राक्षसात्मजं चक्रे मातुरेव वयःसमम्। 
अमरं चैव तं कृत्वा महादेवोऽक्षरोऽव्ययः ।। 7.4.29 ।।
पुरमाकाशगं प्रादात्पार्वत्याः प्रियकाम्यया।
उमयापि वरो दत्तो राक्षसानां नृपात्मज ।। 7.4.30 ।।
सद्योपलब्धिर्गर्भस्य प्रसूतिः सद्य एव च।
सद्य एव वयःप्राप्तिर्मातुरेव वयस्समम् ।। 7.4.31 ।।
ततः सुकेशो वरदानगर्वितः श्रियं प्रभोः प्राप्य हरस्य पार्श्वतः। 
चचार सर्वत्र महान्महामतिः खगं पुरं प्राप्य पुरन्दरो यथा ।। 7.4.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्थः सर्गः ।। 4 ।।
सुकेशं धार्मिकं दृष्ट्वा वरलब्धं च राक्षसम्। 
ग्रामणीर्नाम गन्धर्वो विश्वावसुसमप्रभः ।। 7.5.1 ।।
तस्य देववती नाम द्वितीया श्रीरिवात्मजा। 
त्रिषु लोकेषु विख्याता रूपयौवनशालिनी।
तां सुकेशाय धर्मेण ददौ रक्षःश्रियं यथा ।। 7.5.2 ।।
वरदानकृतैश्वर्यं सा तं प्राप्य पतिं प्रियम्।
आसीद्देववती तुष्टा धनं प्राप्येव निर्धनः ।। 7.5.3 ।। 
स तया सह संयुक्तो रराज रजनीचरः।
अञ्जनादभिनिष्क्रान्तः करेण्वेव महागजः ।। 7.5.4 ।। 
देववत्यां सुकेशस्तु जनयामास राघव ।। 7.5.5 ।।
त्रीन् पुत्रान् जनयामास त्रेताग्निसमविग्रहान्।
माल्यवन्तं सुमालिं च मालिं च बलिनां वरम्।
त्रींस्त्रिनेत्रसमान्पुत्रान्राक्षसान्राक्षसाधिपः ।। 7.5.6 ।।
त्रयो लोका इवाव्यग्राः स्थितास्त्रय इवाग्नयः।
त्रयो मन्त्रा इवात्युग्रास्त्रयो घोरा इवामयाः ।। 7.5.7 ।।
त्रयः सुकेशस्य सुतास्त्रेताग्निसमतेजसः। 
विवृद्धिमगमंस्तत्र व्याधयोपेक्षिता इव ।। 7.5.8 ।।
वरप्राप्तिं पितुस्ते तु ज्ञात्वेश्वरतपोबलात्। 
तपस्तप्तुं गता मेरुं भ्रातरः कृतनिश्चयाः ।। 7.5.9 ।।
प्रगृह्य नियमान्घोरान्राक्षसा नृपसत्तम। 
विचेरुस्ते तपो घोरं सर्वभूतभयावहम् ।। 7.5.10 ।।
सत्यार्जवशमोपेतैस्तपोभिरतिदुष्करैः। 
सन्तापयन्तस्त्रील्लोँकान्सदेवासुरमानुषान् ।। 7.5.11 ।।
ततो विभुश्चतुर्वक्त्रो विमानवरमास्थितः। 
सुकेशपुत्रानामन्त्र्य वरदोऽस्मीत्यभाषत ।। 7.5.12 ।।
ब्रह्माणं वरदं ज्ञात्वा सेन्द्रैर्देवगणैर्वृतम्। 
ऊचुः प्राञ्जलयः सर्वे वेपमाना इव द्रुमाः ।। 7.5.13 ।।
तपसाराधितो देव यदि नो दिशसे वरम्।
अजेयाः शत्रुहन्तारस्तथैव चिरजीविनः ।। 7.5.14 ।।
प्रभविष्ण्वो भवामेति परस्परमनुव्रताः ।। 7.5.15 ।।
एवं भविष्यतीत्युक्त्वा सुकेशतनयान्विभुः। 
स ययौ ब्रह्मलोकाय ब्रह्मा ब्राह्मणवत्सलः ।। 7.5.16 ।।
वरं लब्ध्वा तु ते सर्वे राम रात्रिञ्चरास्तदा। 
सुरासुरान्प्रबाधन्ते वरदानसुनिर्भयाः ।। 7.5.17 ।।
तैर्वध्यमानास्त्रिदशाः सर्षिसङ्घाः सचारणाः। 
त्रातारं नाधिगच्छन्ति निरयस्था यथा नराः ।। 7.5.18 ।।
अथ ते विश्वकर्माणं शिल्पिनां वरमव्ययम्।
ऊचुः समेत्य संहृष्टा राक्षसा रघुसत्तम ।। 7.5.19 ।।
ओजस्तेजोबलवतां महतामात्मतेजसा। 
गृहकर्ता भवानेव देवानां हृदयेप्सितम् ।। 7.5.20 ।।
अस्माकमपि तावत्त्वं गृहं कुरु महामते। 
हिमवन्तमपाश्रित्य मेरुमन्दरमेव वा।
महेश्वरगृहप्रख्यं गृहं नः क्रियतां महत्।। 7.5.21 ।। 
विश्वकर्मा ततस्तेषां राक्षसानां महाभुजः।
निवासं कथयामास शक्रस्येवामरावतीम् ।। 7.5.22 ।। 
दक्षिणस्योदधेस्तीरे त्रिकूटो नाम पर्वतः।
सुवेल इति चाप्यन्यो द्वितीयस्तत्र सत्तमाः ।। 7.5.23 ।। 
शिखरे तस्य शैलस्य मध्यमेऽम्बुदसन्निभे।
शकुनैरपि दुष्प्रापे टङ्कच्छिन्नचतुर्दिशि ।। 7.5.24 ।। 
त्रिंशद्योजनक्स्तीर्णा शतयोजनमायता।
स्वर्णप्राकारसंवीता हेमतोरणसंवृता ।। 7.5.25 ।। 
मया लङ्केति नगरी शक्राज्ञप्तेन निर्मिता।
तस्यां वसत दुर्धर्षा यूयं राक्षसपुङ्गवाः ।। 7.5.26 ।।
अमरावतीं समासाद्य सेन्द्रा इव दिवौकसः।
लङ्कादुर्गं समासाद्य राक्षसैर्बहुभिर्वृताः ।। 7.5.27 ।। 
भविष्यथ दुराधर्षाः शत्रूणां शत्रुसूदनाः ।। 7.5.28 ।।
विश्वकर्मवचः श्रुत्वा ततस्ते राक्षसोत्तमाः। 
सहस्रानुचरा भूत्वा गत्वा तामवसन्पुरीम् ।। 7.5.29 ।।
दृढप्राकारपरिखां हैमैर्गृहशतैर्वृताम्। 
लङ्कामवाप्य ते हृष्टा न्यवसन्रजनीचराः ।। 7.5.30 ।।
एतस्मिन्नेव काले तु यथाकामं च राघव। 
नर्मदा नाम गन्धर्वी बभूव रघुनन्दन ।। 7.5.31 ।।
तस्याः कान्यात्रयं ह्यासीत् धीश्रीकिर्तिसमद्युति।
ज्येष्ठक्रमेण सा तेषां राक्षसानामराक्षसी ।। 7.5.32 ।।
कन्यास्ताः प्रददौ हृष्टा पूर्णचन्द्रनिभाननाः। 
त्रयाणां राक्षसेन्द्राणां तिस्रो गन्धर्वकन्यकाः ।। 7.5.33 ।।
दत्ता मात्रा महाभागा नक्षत्रे भगदैवते। 
कुतदारास्तु ते राम सुकेशतनयास्तदा ।। 7.5.34 ।।
चिक्रीडुः सह भार्याभिरप्सरोभिरिवामराः।
ततो माल्यवतो भार्या सुन्दरी नाम सुन्दरी ।। 7.5.35 ।।
स तस्यां जनयामास यदपत्यं निबोध तत्। 
वज्रमुष्टिर्विरूपाक्षोदुर्मुखश्चैव राक्षसः ।। 7.5.36 ।।
सुप्तघ्नो यज्ञकोपश्च मत्तोन्मत्तौ तथैव च।
अनला चाभवत्कन्या सुन्दर्यां राम सुन्दरी ।। 7.5.37 ।।
सुमालिनोऽपि भार्यासीत्पूर्णचद्रनिभानना। 
नाम्ना केतुमती राम प्राणेभ्योऽपि गरीयसी ।। 7.5.38 ।।
सुमाली जनयामास यदपत्यं निशाचरः।
केतुमत्यां महाराज तन्निबोधानुपूर्वशः ।। 7.5.39 ।।
प्रहस्तोऽकम्पनश्चैव विकटः कालकार्मुखः। 
धूम्राक्षश्चैव दण्डश्च सुपार्श्वश्च महाबलः ।। 7.5.40 ।।
संह्रादिः प्रघसश्चैव भासकर्णश्च राक्षसः। 
राका पुष्पोत्कटा चैव कैकसी च शुचिस्मिता ।। 
कुम्भीनसी च इत्येते सुमालेः प्रसवाः स्मृताः ।। 7.5.41 ।।
मालेस्तु वसुधा नाम गन्धर्वी रूपशालिनी।
भार्यासीत्पद्मपत्राक्षी स्वक्षी यक्षीवरोपमा ।। 7.5.42 ।।
सुमालेरनुजस्तस्यां जनयामास यत् प्रभो। 
अपत्यं कथ्यमानं तु मया त्वं शृणु राघव ।। 7.5.43 ।।
अनिलश्चानलश्चैव हरः सम्पातिरेव च। 
एते विभीषणामात्या मालेयास्तु निशाचरः ।। 7.5.44 ।।
ततस्तु ते राक्षसपुङ्गवास्त्रयो निशाचरैः पुत्रशतैश्च संवृताः। 
सुरान्सहेन्द्रानृषिनागयक्षान्बबाधिरे तान्बहुवीर्यदर्पिताः ।। 7.5.45 ।।
जगद्भ्रमन्तोऽनिलवद्दुरासदा रणेषु मृत्युप्रतिमानतेजसः।
वरप्रदानादतिगर्विता भृशं क्रतुक्रियाणां प्रशमङ्कराः सदा ।। 7.5.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चमः सर्गः ।। 5 ।।
तैर्वध्यमाना देवाश्च ऋषयश्च तपोधनाः। 
भयार्ताः शरणं जग्मुर्देवदेवं महेश्वरम् ।। 7.6.1 ।।
जगत्सृष्ट्यन्तकर्तारमजमव्यक्तरूपिणम्। 
आधारं सर्वलोकानामाराध्यं परमं गुरुम् ।। 7.6.2 ।।
ते समेत्य तु कामारिं त्रिपुरारिं त्रिलोचनम्। 
ऊचुः प्राञ्जलयो देवा भयगद्गदभाषिणः ।। 7.6.3 ।।
सुकेशपुत्रैर्भगवन्पितामहवरोद्धतैः। 
प्रजाध्यक्ष प्रजाः सर्वा बाध्यन्ते रिपुबाधनैः ।। 7.6.4 ।।
शरण्यान्यशरण्यानि ह्याश्रमाणि कृतानि नः। 
स्वर्गाच्च देवान्प्रच्याव्य स्वर्गे क्रीडन्ति देववत् ।। 7.6.5 ।।
अहं विष्णुरहं रुद्रो ब्रह्माहं देवराडहम्। 
अहं यमश्च वरुणश्चन्द्रोऽहं रविरप्यहम् ।। 7.6.6 ।।
इति माली सुमाली च माल्यवांश्चैव राक्षसाः। 
बाधन्ते समरोद्धर्षा ये च तेषां पुरःसराः।
तन्नो देव भयार्तानामभयं दातुमर्हसि ।। 7.6.7 ।। 
अशिवं वपुरास्थाय जहि वै देवकण्टकान् ।। 7.6.8 ।।
इत्युक्तस्तु सुरैः सर्वैः कपर्दी नीललोहितः। 
सुकेशं प्रति सापेक्षः प्राह देवगणान्प्रभुः ।। 7.6.9 ।।
अहं तान्न हनिष्यामि मयावध्या हि ते सुराः। 
किं तु मन्त्रं प्रदास्यामि यो वै तान्निहनिष्यति ।। 7.6.10 ।।
एतमेव समुद्योगं पुरस्कृत्य महर्षयः। 
गच्छध्वं शरणं विष्णुं हनिष्यति स तान्प्रभुः ।। 7.6.11 ।।
ततस्तु जयशब्देन प्रतिनन्द्य महेश्वरम्। 
विष्णोः समीपमाजग्मुर्निशाचरभयार्दिताः ।। 7.6.12 ।।
शङ्खचक्रधरं देवं प्रणम्य बहुमान्य च। 
ऊचुः सम्भ्रान्तवद्वाक्यं सुकेशतनयान्प्रति ।। 7.6.13 ।।
सुकेशतनयैर्देव त्रिभिस्त्रेताग्निसन्निभैः। 
आक्रम्य वरदानेन स्थानान्यपहृतानि नः ।। 7.6.14 ।।
लङ्का नाम पुरी दुर्गा त्रिकूटशिखरे स्थिता।
तत्र स्थिताः प्रबाधन्ते सर्वान्नः क्षणदाचराः ।। 7.6.15 ।।
स त्वमस्मद्धितार्थाय जहि तान्मधुसूदन। 
शरणं त्वां वयं प्राप्ता गतिर्भव सुरेश्वर ।। 7.6.16 ।।
चक्रकृत्तास्यकमलान्निवेदय यमाय वै।
भयेष्वभयदोऽस्माकं नान्योऽस्ति भवता विना ।। 7.6.17 ।।
राक्षसान्समरे दुष्टान्सानुबन्धान्मदोद्धतान्। 
नुदं त्वं नो भयं देव नीहारमिव भास्करः ।। 7.6.18 ।।
इत्येवं दैवतैरुक्तो देवदेवो जनार्दनः। 
अभयं भयदोऽरीणां दत्त्वा देवानुवाच ह ।। 7.6.19 ।।
सुकेशं राक्षसं जाने ईशानवरदर्पितम्। 
तांश्चास्य तनयाञ्जाने येषां ज्येष्ठः स माल्यवान् ।। 7.6.20 ।।
तानहं समतिक्रान्तमर्यादान्राक्षसाधमान्। 
निहनिष्यामि सङ्क्रुद्धः सुरा भवत विज्वराः ।। 7.6.21 ।।
इत्युक्तास्ते सुराः सर्वे विष्णुना प्रभविष्णुना।
यथावासं ययुर्हृष्टाः प्रशंसन्तो जनार्दनम् ।। 7.6.22 ।।
विबुधानां समुद्योगं माल्यवांस्तु निशाचरः। 
श्रुत्वा तौ भ्रातरौ वीराविदं वचनमब्रवीत् ।। 7.6.23 ।।
अमरा ऋषयश्चैव सङ्गम्य किल शकरम्। 
अस्मद्वधं परीप्सन्त इदं वचनमब्रुवन् ।। 7.6.24 ।।
सुकेशतनया देव वरदानबलोद्धताः। 
बाधन्तेऽस्मान्समुद्दृप्ता घोररूपाः पदे पदे ।। 7.6.25 ।।
राक्षसैरभिभूताः स्म न शक्ताः स्म प्रजापते।
स्वेषु सद्मसु संस्थातुं भयात्तेषां दुरात्मनाम् ।। 7.6.26 ।।
तदस्माकं हितार्थाय जहि तांश्च त्रिलोचन। 
राक्षसान्हुङ्कृतेनैव दह प्रदहतां वर ।। 7.6.27 ।।
इत्येवं त्रिदशैरुक्तो निशम्यान्धकसूदनः। 
शिरः करं च धुन्वान इदं वचनमब्रवीत् ।। 7.6.28 ।।
अवध्या मम ते देवाः सुकेशतनया रणे। 
मन्त्रं तु वः प्रदास्यामि यस्तान्वै निहनिष्यति ।। 7.6.29 ।।
योऽसौ चक्रगदापाणिः पीतवासा जनार्दनः।
हरिर्नारायणः श्रीमान् शरणं तं प्रपद्यथ ।। 7.6.30 ।।
हरादवाप्य ते मन्त्रं कामारिमभिवाद्य च। 
नारायणालयं प्राप्य तस्मै सर्वं न्यवेदयन् ।। 7.6.31 ।।
ततो नारायणेनोक्ता देवा इन्द्रपुरोगमाः।
सुरारींस्तान्हनिष्यामि सुरा भवत विज्वराः ।। 7.6.32 ।।
देवानां भयभीतानां हरिणा राक्षसर्षभौ।
प्रतिज्ञातो वधोऽस्माकं चिन्त्यतां यदिह क्षमम् ।। 7.6.33 ।।
हिरण्यकशिपोर्मृत्युरन्येषां च सुरद्विषाम्।
नमुचिः कालनेमिश्च संह्रादो वीरसत्तमः ।। 7.6.34 ।।
राधेयो बहुमायी च लोकपालोऽथ धार्मिकः। 
यमलार्जुनौ च हार्दिक्यः शुम्भश्चैव निशुम्भकः ।। 7.6.35 ।।
असुरा दानवाश्चैव सत्त्ववन्तो महाबलाः। 
सर्वे समरमासाद्य न श्रूयन्तेऽपराजिताः ।। 7.6.36 ।।
सर्वैः क्रतुशतैरिष्टं सर्वे मायाविदस्तथा। 
सर्वे सर्वास्त्रकुशलाः सर्वे शत्रुभयङ्कराः ।। 7.6.37 ।।
नारायणेन निहताः शतशोऽथ सहस्रशः। 
एतज्ज्ञात्वा तु सर्वेषां क्षमं कर्तुमिहार्हथ ।। 7.6.38 ।।
ततः सुमाली माली च श्रुत्वा माल्यवतो वचः। 
ऊचतुर्भ्रातरं ज्येष्ठं भगांशाविव वासवम् ।। 7.6.39 ।।
स्वधीतं दत्तमिष्टं चाप्यैश्वर्यं परिपालितम्।
आयुर्निरामयं प्राप्तं सुधर्मः प्रापितः पथि ।। 7.6.40 ।।
देवसागरमक्षोभ्यं शस्त्रैः समवगाह्य च। 
जिता द्विषो ह्यप्रतिमास्तन्नो मृत्युकृतं भयम् ।। 7.6.41 ।।
नारायणश्च रुद्रश्च शक्रश्चापि यमस्तथा।
अस्माकं प्रमुखे स्थातुं सर्वे बिभ्यति सर्वदा ।। 7.6.42 ।।
विष्णोर्देवस्य नास्त्येव कारणं राक्षसेश्वर।
देवानामेव दोषेण विष्णोः प्रचलितं मनः ।। 7.6.43 ।।
तस्मादद्य समुद्युक्ताः सर्वसैन्यसमावृताः। 
देवानेव जिघांसाम एभ्यो दोषः समुत्थितः ।। 7.6.44 ।।
एवं सम्मन्त्र्य बलिनः सर्वे सैन्यसमावृताः।
उद्योगं घोषयित्वा तु सर्वे नैर्ऋतपुङ्गवाः ।।
युद्धाय निर्ययुः क्रुद्धा जम्भवृत्रबला इव ।। 7.6.45 ।।
इति ते राम सम्मन्त्र्य सर्वोद्योगेन राक्षसाः।
युद्धाय निर्ययुः सर्वे महाकाया महाबलाः ।। 7.6.46 ।।
स्यन्दनैर्वारणैश्चैव हयैश्च गिरिसन्निभैः।
खरैर्गोभी रथोष्ट्रैश्च शिंशुमारैर्भुजङ्गमैः ।। 7.6.47 ।।
मकरैः कच्छपैर्मीनैर्विहङ्गैर्गरुडोपमैः।
सिंहैर्व्याघ्रैर्वराहैश्च सृमरैश्चमरैरपि ।। 7.6.48 ।। 
त्यक्त्वा लङ्कां गताः सर्वे राक्षसा बलगर्विताः।
प्रयाता देवलोकाय योद्धुं दैवतशत्रवः ।। 7.6.49 ।। 
लङ्काविपर्ययं दृष्ट्वा यानि लङ्कालयान्यथ।
भूतानि भयदर्शीनि विमनस्कानि सर्वशः ।। 7.6.50 ।। 
रथोत्तमैरुह्यमानाः शतशोऽथ सहस्रशः ।। 7.6.51 ।।
प्रयाता राक्षसास्तूर्णं देवलोकं प्रयत्नतः।
रक्षसामेव मार्गेण दैवतान्यपचक्रमुः ।। 7.6.52 ।।
[भूतानि भयदर्शीनि विषमस्थानि सर्वशः।] 
भौमाश्चैवान्तरिक्षाश्च कालाज्ञप्ता भयावहाः। 
उत्पाता राक्षसेन्द्राणामभावाय समुत्थिताः ।। 7.6.53 ।।
अस्थीनि मेघा ववृषुरुष्णं शोणितमेव च। 
वेलां समुद्राश्चोत्क्रान्ताश्चेलुश्चाप्यथ भूधराः ।। 7.6.54 ।।
अट्टहासान्विमुञ्चन्तो घननादसमस्वनाः।
वाश्यन्त्यश्च शिवास्तत्र दारुणं घोरदर्शनाः ।। 7.6.55 ।।
सम्पतन्त्यथ भूतानि दृश्यन्ते च यथाक्रमम्।
[भूम्यां परिपतन्ति स्म नृत्यमानाः सहस्रशः।]
गृध्रचक्रं महच्चात्र ज्वलनोद्गारिभिर्मुखैः ।। 7.6.56 ।।
राक्षसानामुपरि खे भ्रमतेऽलातचक्रवत्।
कपोता रक्तपादाश्च शारिका विद्रुता ययुः ।। 
काका वाश्यन्ति तत्रैव बिडाला वै द्विपादयः ।। 7.6.57 ।। 
उत्पातांस्ताननादृत्य राक्षसा बलगर्विताः।
यान्त्येव न निवर्त्तन्ते मृत्युपाशावपाशिताः ।। 7.6.58 ।।
माल्यवांश्च सुमाली च माली च सुमहाबलाः।
आसन्पुरःसरास्तेषां क्रतूनामिव पावकाः ।। 7.6.59 ।।
माल्यवन्तं च ते सर्वे माल्यवन्तमिवाचलम्।
निशाचरा ह्याश्रयन्ति धातारमिव देवताः ।। 7.6.60 ।। 
तद्बलं राक्षसेन्द्राणां महाभ्रघननादितम्।
जयेप्सया देवलोकं ययौ मालिवशे स्थितम् ।। 7.6.61 ।। 
राक्षसानां समुद्योगं तं तु नारायणः प्रभुः।
देवदूतादुपश्रुत्य चक्रे युद्धे तदा मनः ।। 7.6.62 ।। 
स सज्जायुधतूणीरो वैनतेयोपरि स्थितः।
आसज्ज्य कवचं दिव्यं सहस्रार्कसमद्युति ।। 7.6.63 ।।
आबध्य शरसम्पूर्णे इषुधी विमले तदा।
श्रोणिसूत्रं च खड्गं च विमलं कमलेक्षणः ।।
शङ्खचक्रगदाशार्ङ्गखड्गाख्यप्रवरायुधान् ।। 7.6.64 ।।
सुपर्णं गिरिसङ्काशं वैनतेयमथास्थितः।
राक्षसानामभावाय ययौ तूर्णतरं प्रभुः ।। 7.6.65 ।। 
सुपर्णपृष्ठे स बभौ श्यामः पीताम्बरो हरिः।
काञ्चनस्य गिरेः शृङ्गे सतडित्तोयदो यथा ।। 7.6.66 ।।
स सिद्धदेवर्षिमहोरगैश्च गन्धर्वयक्षैरुपगीयमानः।
समाससादासुरसैन्यशत्रूंश्चक्रासिशार्ङ्गायुधशङ्खपाणिः ।। 7.6.67 ।।
सुपर्णपक्षानिलनुन्नपक्षं भ्रमत्पताकं प्रविकीर्णशस्त्रम्।
चचाल तद्राक्षसराजसैन्यं चलोपलं नील इवाचलेन्द्रः ।। 7.6.68 ।।
ततः शरैः शोणितमांसरूषितैर्युगान्तवैश्वानरतुल्यविग्रहैः।
निशाचराः सम्परिवार्य माधवं वरायुधैर्निर्बिभिदुः सहस्रशः ।। 7.6.69 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षष्ठः सर्गः ।। 6 ।।
नारायणगिरिं ते तु गर्जन्तो राक्षसाम्बुदाः।
ववर्षुः शरवर्षेण वर्षेणेवाद्रिमम्बुदाः ।। 7.7.1 ।।
श्यामावदातस्तैर्विष्णुर्नीलैर्नक्तञ्चरोत्तमैः।
वृतोऽञ्जनगिरीवासीत् वर्षमाणैः पयोधरैः ।। 7.7.2 ।।
शलभा इव केदारं मशका इव पर्वतम्।
यथामृतघटं दंशा मकरा इव चार्णवम् ।। 7.7.3 ।।
तथा रक्षोधनुर्मुक्ता वज्रानिलमनोजवाः। 
हरिं विशन्ति स्म शरा लोका इव विपर्यये ।। 7.7.4 ।।
स्यन्दनैः स्यन्दनगता गजैश्च गजपृष्ठगाः।
अश्वारोहास्तथाश्वैश्च पादाताश्चाम्बरे स्थिताः ।। 7.7.5 ।।
राक्षसेन्द्रा गिरिनिभाः शरैः शक्त्यृष्टितोमरैः।
निरुछ्वासं हरिं चक्रुः प्राणायामा इव द्विजम् ।। 7.7.6 ।।
निशाचरैस्ताड्यमानो मीनैरिव महोदधिः।
शार्ङ्गमायम्य दुर्धर्षो राक्षसेभ्योऽसृजच्छरान् ।। 7.7.7 ।।
शरैः पूर्णायतोत्सृष्टैर्वज्रवक्त्रैर्मनोजवैः। 
चिच्छेद विष्णुर्निशितैः शतशोऽथ सहस्रशः ।। 7.7.8 ।।
विद्राव्य शरवर्षेण वर्षा वायुरिवोत्थितम्।
पाञ्चजन्यं महाशङ्खं प्रदध्मौ पुरुषोत्तमः ।। 7.7.9 ।।
सोऽम्बुजो हरिणा ध्मातः सर्वप्राणेन शङ्खराट्।
ररास भीमनिर्हादस्त्रैलोक्यं व्यथयन्निव ।। 7.7.10 ।।
शङ्खराजरवः सोऽथ त्रासयामास राक्षसान्।
मृगराज इवारण्ये समदानिव कुञ्जरान् ।। 7.7.11 ।।
न शेकुरश्वाः संस्थातुं विमदाः कुञ्जराभवन्।
स्यन्दनेभ्यश्च्युता वीराः शङ्खरावितदुर्बलाः ।। 7.7.12 ।।
शार्ङ्गचापविनिर्मुक्ता वज्रतुल्याननाः शराः।
विदार्य तानि रक्षांसि सुपुङ्खा विविशुः क्षितिम् ।। 7.7.13 ।।
भिद्यमानाः शरैः सङ्ख्ये नारायणकरच्युतैः।
निपेतू राक्षसा भूमौ शैला वज्रहता इव ।। 7.7.14 ।।
व्रणानि परगात्रेभ्यो विष्णुचक्रकृतानि वै। 
असृक्क्षरन्ति धाराभिः स्वर्णधारा इवाचलाः ।। 7.7.15 ।।
शङ्खराजरवश्चापि शार्ङ्गचापरस्वस्तथा।
राक्षसानां रवांश्चापि ग्रसते वैष्णवो रवः ।। 7.7.16 ।।
तेषां शिरोधरान्धूताञ्छरध्वजधनूंषि च।
रथान्पताकास्तूणीरांश्चिच्छेद स हरिः शरैः ।। 7.7.17 ।।
सूर्यादिव करा घोरा ऊर्मयः सागरादिव।
पर्वतादिव नागेन्द्रा धारौघा इव चाम्बुदात् ।। 7.7.18 ।।
तथा शार्ङ्गविनिर्मुक्ताः शरा नारायणेरिताः।
निर्धावन्तीषवस्तूर्णं शतशोथ सहस्रशः ।। 7.7.19 ।।
शरभेण यथा सिंहाः सिंहेन द्विरदा यथा।
द्विरदेन यथा व्याघ्रा व्याघ्रेण द्वीपिनो यथा ।। 7.7.20 ।।
द्वीपिनेव यथा श्वानः शुना मार्जारका यथा।
मार्जारेण यथा सर्पाः सर्पेण च यथाऽऽखवः ।। 7.7.21 ।।
तथा ते राक्षसाः सर्वे विष्णुना प्रभविष्णुना। 
द्रवन्ति द्राविताश्चन्ये शायिताश्च महीतले ।। 7.7.22 ।।
राक्षसानां सहस्राणि निहत्य मधुसूदनः। 
वारिजं पूरयामास तोयदं सुरराडिव ।। 7.7.23 ।।
नारायणशरत्रस्तं शङ्खनादसुविह्वलम्।
ययौ लङ्कामभिमुखं प्रभग्नं राक्षसं बलम् ।। 7.7.24 ।।
प्रभग्ने राक्षसबले नारायणशराहते। 
सुमाली शरवर्षेण निववार रणे हरिम् ।। 7.7.25 ।।
स तु तं छादयामास नीहार इव भास्करम्। 
राक्षसाः सत्त्वसम्पन्नाः पुनर्धैर्यं समादधुः ।। 7.7.26 ।।
अथ सोऽभ्यपतद्रोषाद्राक्षसो बलदर्पितः। 
महानादं प्रकुर्वाणो राक्षसाञ्जीवयन्निव ।। 7.7.27 ।।
उत्क्षिप्य लम्बाभरणं धुन्वन्करमिव द्विपः। 
ररास राक्षसो हर्षात्सतडित्तोयदो यथा ।। 7.7.28 ।।
सुमालेर्नर्दतस्तस्य शिरो ज्वलितकुण्डलम्।
चिच्छेद यन्तुरश्वाश्च भ्रान्तास्तस्य तु रक्षसः ।। 7.7.29 ।।
तैरश्वैर्भ्राम्यते भ्रान्तैः सुमाली राक्षसेश्वरः। 
इन्द्रियाश्वैः परिभ्रान्तैर्धृतिहीनो यथा नरः ।। 7.7.30 ।।
ततो विष्णुं महाबाहुं प्रपतन्तं रणाजिरे। 
हृते सुमालेरश्वैश्च रथे विष्णुरथं प्रति ।। 7.7.31 ।।
माली चाभ्यद्रवद्युक्तः प्रगृह्य सशरं धनुः।
मालेर्धनुश्च्युता बाणाः कार्तस्वरविभूषिताः। 
विविशुर्हरिमासाद्य क्रौञ्चं पत्ररथा इव ।। 7.7.32 ।।
अर्द्यमानः शरैः सोऽथ मालिमुक्तैः सहस्रशः। 
चुक्षुभे न रणे विष्णुर्जितेन्द्रिय इवाधिभिः ।। 7.7.33 ।।
अथ मौर्वीस्वनं कृत्वा भगवान्भूतभावनः। 
मालिनं प्रति बाणौघान्ससर्जारिनिषूदनः ।। 7.7.34 ।।
ते मालिदेहमासाद्य वज्रविद्युत्प्रभाः शराः। 
पिबन्ति रुधिरं तस्य नागा इव सुधारसम् ।। 7.7.35 ।।
मालिनं विमुखं कृत्वा शङ्खचक्रगदाधरः। 
मालिमौलिं ध्वजं चापं वाजिनश्चाप्यपातयत् ।। 7.7.36 ।।
विरथस्तु गदां गृह्य माली नक्तञ्चरोत्तमः। 
आपुप्लुवे गदापाणिर्गिर्यग्रादिव केसरी ।। 7.7.37 ।।
गदया गरुडेशानमीशानमिव चान्तकः। 
ललाटदेशेऽभ्यहनद्वज्रेणेन्द्रो यथाऽचलम् ।। 7.7.38 ।।
गदयाभिहतस्तेन मालिना गरुडो भृशम्। 
रणात्पराङ्मुखं देवं कृतवान्वेदनातुरः ।। 7.7.39 ।।
पराङ्मुखे कृते देवे मालिना गरुडेन वै।
उदतिष्ठन्महाञ्छब्दो रक्षसामभिनर्दताम् ।। 7.7.40 ।।
रक्षसां रवतां रावं श्रुत्वा हरिहयानुजः ।। 7.7.41 ।। 
तिर्यगास्थाय सङ्क्रुद्धः पक्षीशे भगवान्हरिः।
पराङ्मुखोऽप्युत्ससर्ज मालेश्चक्रं जिघांसया ।। 7.7.42 ।।
तत्सूर्यमण्डलाभासं स्वभासा भासयन्नभः।
कालचक्रनिभं चक्रं मालेः शीर्षमपातयत् ।। 7.7.43 ।। 
तच्छिरो राक्षसेन्द्रस्य चक्रोत्कृत्तं बिभीषणम्। 
पपात रुधिरोद्गारि पुरा राहुशिरो यथा ।। 7.7.44 ।।
ततः सुरैः संसहृष्टैः सर्वप्राणसमीरितः। 
सिंहनादरवोन्मुक्तः साधु देवेतिवादिभिः ।। 7.7.45 ।।
मालिनं निहतं दृष्ट्वा सुमाली माल्यवानपि। 
सबलौ शोकसन्तप्तौ लङ्कामेव प्रधावितौ ।। 7.7.46 ।।
गरुडस्तु समाश्वस्तः सन्निवृत्य यथा पुरा। 
राक्षसान्द्रावयामास पक्षवातेन कोपितः ।। 7.7.47 ।।
चक्रकृत्तास्यकमला गदासञ्चूर्णितोरसः। 
लाङ्गलग्लपितग्रीवा मुसलैर्भिन्नमस्तकाः ।। 7.7.48 ।।
केचिच्चैवासिना छिन्नास्तथान्ये शरपीडिताः। 
निपेतुरम्बरात्तूर्णं राक्षसाः सागराम्भसि ।। 7.7.49 ।।
नारायणो बाणवराशनीभिर्विदारयामास धनुर्विमुक्तैः।
नक्तञ्चरान्मुक्तविधूतकेशान्यथाऽशनीभिः सतडिन्महाभ्राः ।। 7.7.50 ।।
भिन्नातपत्रं पतमानमस्त्रं शरैरपध्वस्तविनीतवेषम्।
विनिस्सृतान्त्रं भयलोलनेत्रं बलं तदुन्मत्ततरं बभूव ।। 7.7.51 ।।
सिंहार्दितानामिव कुञ्जराणां निशाचराणां सह कुञ्जराणाम्।
रवाश्च वेगाश्च समं बभूवुः पुराणसिंहेन विमर्दितानाम् ।। 7.7.52 ।।
ते वार्यमाणा हरिबाणजालैः सबाणजालानि समुत्सृजन्तः।
धावन्ति नक्तञ्चरकालमेघा वायुप्रभिन्ना इव कालमेघाः ।। 7.7.53 ।।
चक्रपहारैर्विनिकृत्तशीर्षाः सञ्चूर्णिताङ्गाश्च गदाप्रहारैः।
अभिप्रहारैर्द्विविधा विभिन्नाः पतन्ति शैला इव राक्षसेन्द्राः ।। 7.7.54 ।।
विलम्बमानैर्मणिहारकुण्डलैर्निशाचरैर्नीलबलाहकोपमैः।
निपात्यमानैर्ददृशे निरन्तरं निपात्यमानैरिव नीलपर्वतैः ।। 7.7.55 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तमः सर्गः ।। 7 ।।
हन्यमाने बले तस्मिन्पद्मनाभेन पृष्ठतः।
माल्वान्सन्निवृत्तोऽथ वेलामेत्य इवार्णवः ।। 7.8.1 ।।
संरक्तनयनः कोपाच्चलन्मौलिर्निशाचरः। 
पद्मनाभमिदं प्राह वचनं पुरुषोत्तमम् ।। 7.8.2 ।।
नारायण न जानीषे क्षात्रधर्मं पुरातनम्।
अयुद्धमनसो भीतानस्मान्हंसि यथेतरः ।। 7.8.3 ।।
पराङ्मुखवधं पापं यः करोत्यसुरेतरः। 
स हन्ता न गतः स्वर्गं लभते पुण्यकर्मणाम् ।। 7.8.4 ।।
युद्धश्रद्धाऽथवा तेऽस्ति शङ्खचक्रगदाधर। ४
अहं स्थितोऽस्मि पश्यामि बलं दर्शय यत्तव ।। 7.8.5 ।।
माल्यवन्तं स्थितं दृष्ट्वा माल्यवन्तमिवाचलम्।
उवाच राक्षसेन्द्रं तं देवराजानुजो बली ।। 7.8.6 ।।
युष्मत्तो भयभीतानां देवानां वै मयाऽभयम्।
राक्षसोत्सादनं दत्तं तदेतदनुपाल्यते ।। 7.8.7 ।।
प्राणैरपि प्रियं कार्यं देवानां हि सदा मया।
सोऽहं वो निहनिष्यामि रसातलगतानपि ।। 7.8.8 ।।
देवदेवं ब्रुवाणं तं रक्ताम्बुरुहलोचनम्।
शक्त्या बिभेद सङ्क्रुद्धो राक्षसेन्द्रो भुजान्तरे ।। 7.8.9 ।।
माल्यवद्भुजनिर्मुक्ता शक्तिर्घण्टाकृतस्वना।
हरेरुरसि बभ्राज मेघस्थेव शतह्रदा ।। 7.8.10 ।।
ततस्तामेव चोत्कृष्य शक्तिं शक्तिधरप्रियः।
माल्यवन्तं समुद्दिश्य चिक्षेपाम्बुरुहेक्षणः ।। 7.8.11 ।।
स्कन्दोत्सृष्टेव सा शक्तिर्गोविन्दकरनिस्सृता।
काङ्क्षन्ती राक्षसं प्रायान्माहेन्द्रीवाञ्जनाचलम् ।। 7.8.12 ।।
सा तस्योरसि विस्तीर्णे हारभाराऽवभासिते।
अपतद्राक्षसेन्द्रस्य गिरिकूट इवाशनिः ।। 7.8.13 ।।
तया भिन्नतनुत्राणः प्राविशद्विपुलं तमः। 
माल्यवान्पुनराश्वस्तस्तस्थौ गिरिरिवाचलः ।। 7.8.14 ।।
ततः कार्ष्णायसं शूलं कण्टकैर्बहुभिर्वतम्। 
प्रगृह्याभ्यहनद्देवं स्तनयोरन्तरे दृढम् ।। 7.8.15 ।।
तथैव रणरक्तस्तु मुष्टिना वासवानुजम्।
ताडयित्वा धनुर्मात्रमपक्रान्तो निशाचरः ।। 7.8.16 ।।
ततोऽम्बरे महाञ्छब्दः साधुसाध्विति चोदितः।
आहत्य राक्षसो विष्णुं गरुडं चाप्यताडयत् ।। 7.8.17 ।।
वैनतेयस्ततः क्रुद्धः पक्षवातेन राक्षसम्।
व्यपोहद्बलवान्वायुः शुष्कपर्णचयं यथा ।। 7.8.18 ।।
द्विजेन्द्रपक्षवातेन द्रावितं दृश्य पूर्वजम्।
सुमाली स्वबलैः सार्धं लङ्कामभिमुखो ययौ ।। 7.8.19 ।।
पक्षवातबलोद्धूतो माल्यवानपि राक्षसः। 
स्वबलेन समागम्य ययौ लङ्कां ह्रिया वृतः ।। 7.8.20 ।।
एवं ते राक्षसा तेन हरिणा कमलेक्षण। 
बहुशः संयुगे भग्ना हतप्रवरनायकाः ।। 7.8.21 ।।
अशक्नुवन्तस्ते विष्णुं प्रतियोद्धुं भयार्दिताः।
त्यक्त्वा लङ्कां गता वस्तुं पातालं सहपत्नयः ।। 7.8.22 ।।
सुमालिनं समासाद्य राक्षसं रघुसत्तम। 
स्थिताः प्रख्यातवीर्यास्ते वंशे सालकटङ्कटे ।। 7.8.23 ।।
ये त्वया निहतास्ते तु पौलस्त्या नाम राक्षसाः। 
सुमाली माल्यवान्माली ये च तेषां पुरःसराः ।।
सर्वे तेभ्यो महाभागा रावणाद्बलवत्तराः ।। 7.8.24 ।।
न चान्यो राक्षसान्हन्ता सुरारीन्देवकण्टकान्। 
ऋते नारायणं देवं शङ्खचक्रगदाधरम् ।। 7.8.25 ।।
भवान्नारायणो देवश्चतुर्बाहुः सनातनः। 
राक्षसान्हन्तुमुत्पन्नो ह्यजेयः प्रभुरव्ययः ।। 7.8.26 ।।
नष्टधर्मव्यवस्थाता काले काले प्रजाकरः। 
उत्पद्यते दस्युवधे शरणागतवत्सलः ।। 7.8.27 ।।
एषा मया तव नराधिप राक्षसानामुत्पत्तिरद्य कथिता सकला यथावत्।
भूयो निबोध रघुसत्तम रावणस्य जन्मप्रभावमतुलं ससुतस्य सर्वम् ।। 7.8.28 ।।
चिरात्सुमाली व्यचरद्रसातलं स राक्षसो विष्णुभयार्दितस्तदा।
पुत्रैश्च पौत्रैश्च समन्वितो बली ततस्तु लङ्कामवसद्धनेश्वरः ।। 7.8.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टमः सर्गः ।। 8 ।।
कस्यचित्त्वथ कालस्य सुमाली नाम राक्षसः। 
रसातलान्मर्त्यलोकं सर्वं वै विचचार ह ।। 7.9.1 ।।
नीलजीमूतसङ्काशस्तप्तकाञ्चनकुण्डलः। 
कन्यां दुहितरं गृह्य विना पद्ममिव श्रियम् ।। 7.9.2 ।।
राक्षसेन्द्रः स तु तदा विचरन्वै महीतलम्। 
तदापश्यत्स गच्छन्तं पुष्पकेण धनेश्वरम् ।। 7.9.3 ।।
गच्छन्तं पितरं द्रष्टुं पुलस्त्यतनयं विभुम्। 
तं दृष्ट्वाऽमरसङ्काशं स्वच्छन्दं तपनोपमम् ।। 7.9.4 ।।
रसातलं प्रविष्टः सन्मर्त्यलोकात्सविस्मयः।
इत्येवं चिन्तयामास राक्षसानां महामतिः ।। 7.9.5 ।।
किं कृतं श्रेय इत्येवं वर्धेमहि कथं वयम्।
अथाब्रवीत्सुतां रक्षः कैकसीं नाम नामतः ।। 7.9.6 ।।
पुत्रि प्रदानकालोऽयं यौवनं व्यतिवर्तते।
प्रत्याख्यानाच्च भीतैस्त्वं न वरैः प्रतिगृह्यसे ।। 7.9.7 ।।
त्वत्कृते च वयं सर्वे यन्त्रिता धर्मबुद्धयः। 
त्वं हि सर्वगुणोपेता श्रीः साक्षादिव पुत्रिके।
कन्यापितृत्वं दुःखं हि सर्वेषां मानकाङ्क्षिणाम् ।। 7.9.8 ।।
न ज्ञायते च कः कन्यां वरयेदिति कन्यके ।। 7.9.9 ।।
मातुः कुलं पितृकुलं यत्र चैव प्रदीयते। 
कुलत्रयं सदा कन्या संशये स्थाप्य तिष्ठति ।। 7.9.10 ।।
सा त्वं मुनिवरं श्रेष्ठं प्रजापतिकुलोद्भवम्। 
भज विश्रवसं पुत्रि पौलस्त्यं वरय स्वयम् ।। 7.9.11 ।।
ईदृशास्ते भविष्यन्ति पुत्राः पुत्रि न संशयः। 
तेजसा भास्करसमो यादृशोऽयं धनेश्वरः ।। 7.9.12 ।।
सा तु तद्वचनं श्रुत्वा कन्यका पितृगौरवात्। 
तत्रोपागम्य सा तस्थौ विश्रवा यत्र तप्यते ।। 7.9.13 ।।
एतस्मिन्नन्तरे राम पुलस्त्यतनयो द्विजः।
अग्निहोत्रमुपातिष्ठच्चतुर्थ इव पावकः ।। 7.9.14 ।।
अविचिन्त्य तु तां वेलां दारुणां पितृगौरवात्।
उपसृत्याग्रतस्तस्य चरणाधोमुखी स्थिता।
विलिखन्ती मुहुर्भूमिमङ्गुष्ठाग्रेण भामिनी ।। 7.9.15 ।। 
स तु तां वीक्ष्य सुश्रोणीं पूर्णचन्द्रनिभाननाम्।
अब्रवीत्परमोदारो दीप्यमानां स्वतेजसा ।। 7.9.16 ।।
भद्रे कस्यासि दुहिता कुतो वा त्वमिहागता।
किं कार्यं कस्य वा हेतोस्तत्त्वतो ब्रूहि शोभने ।। 7.9.17 ।।
एवमुक्ता तु सा कन्या कृताञ्जलिरथाब्रवीत्।
आत्मप्रभावेण मुने ज्ञातुमर्हसि मे मतम् ।। 7.9.18 ।।
किं तु मां विद्धि ब्रह्मर्षे शासनात्पितुरागताम्।
कैकसी नाम नाम्नाहं शेषं त्वं ज्ञातुमर्हसि ।। 7.9.19 ।।
स तु गत्वा मुनिर्ध्यानं वाक्यमेतदुवाच ह।
विज्ञातं ते मया भद्रे कारणं यन्मनोगतम् ।। 7.9.20 ।।
सुताभिलाषो मत्तस्ते मत्तमातङ्गगामिनि।
दारुणायां तु वेलायां यस्मात्त्वं मामुपस्थिता ।। 7.9.21 ।।
शृणु तस्मात्सुतान्भद्रे यादृशाञ्जनयिष्यसि।
दारुणान्दारुणाकारान्दारुणाभिजनप्रियान् ।। 7.9.22 ।।
प्रसविष्यसि सुश्रोणि राक्षसान्क्रूरकर्मणः। 
सा तु तद्वचनं श्रुत्वा प्रणिपत्याब्रवीद्वचः ।। 7.9.23 ।।
भगवन्नीदृशान्पुत्रांस्त्वत्तोऽहं ब्रह्मवादिनः। 
नेच्छामि सुदुराचारान्प्रसादं कर्तुमर्हसि ।। 7.9.24 ।।
कन्यया त्वेवमुक्तस्तु विश्रवा मुनिपुङ्गवः।
उवाच कैकसीं भूयः पूर्णेन्दुरिव रोहिणीम् ।। 7.9.25 ।।
पश्चिमो यस्तव सुतो भविष्यति शुभानने।
मम वंशानुरूपः स धर्मात्मा च भविष्यति ।। 7.9.26 ।।
एवमुक्ता तु सा कन्या राम कालेन केनचित्। 
जनयामास बीभत्सं रक्षोरूपं सुदारुणम् ।। 7.9.27 ।।
दशग्रीवं महादंष्ट्रं नीलाञ्जनचयोपमम्।
ताम्रोष्ठं विंशतिभुजं महास्यं दीप्तमूर्धजम् ।। 7.9.28 ।।
तस्मिञ्जाते तु तत्काले सज्वालकवलाः शिवाः।
क्रव्यादाश्चापसव्यानि मण्डलानि प्रचक्रमुः ।। 7.9.29 ।।
ववर्ष रुधिरं देवो मेघाश्च खरनिःस्वनाः। 
प्रबभौ न च सूर्यो वै महोल्काश्चापतन्भुवि ।। 7.9.30 ।।
चकम्पे जगती चैव ववुर्वाताः सुदारुणाः।
अक्षोभ्यः क्षुभितश्चैव समुद्रः सरितां पतिः ।। 7.9.31 ।।
अथ नामाकरोत्तस्य पितामहसमः पिता।
दशग्रीवः प्रसूतोऽयं दशग्रीवो भविष्यति ।। 7.9.32 ।।
तस्य त्वनन्तरं जातः कुम्भकर्णो महाबलः।
प्रमाणाद्यस्य विपुलं प्रमाणं नेह विद्यते ।। 7.9.33 ।।
ततः शूर्पणखा नाम सञ्जज्ञे विकृतानना। 
विभीषणश्च धर्मात्मा कैकस्याः पश्चिमः सुतः ।। 7.9.34 ।।
तस्मिञ्जाते महासत्त्वे पुष्पवर्षं पपात ह ।। 7.9.35 ।।
नभःस्थाने दुन्दुभयो देवानां प्राणदंस्तदा।
वाक्यं चैवान्तरिक्षे च साधु साध्विति तत्तदा ।। 7.9.36 ।।
तौ तु तत्र महारण्ये ववृधाते महौजसौ।
कुम्भकर्णदशग्रीवौ लोकोद्वेगकरौ तदा ।। 7.9.37 ।।
कुम्भकर्णः प्रमत्तस्तु महर्षीन्धर्मवत्सलान्।
त्रैलोक्यं भक्षयन्नित्यासन्तुष्टो विचचार ह ।। 7.9.38 ।।
विभीषणस्तु धर्मात्मा नित्यं धर्मे व्यवस्थितः। 
स्वाध्यायनियताहार उवास विजितेन्द्रियः ।। 7.9.39 ।।
अथ वैश्रवणो देवस्तत्र कालेन केनचित्।
आगतः पितरं द्रष्टुं पुष्पकेण धनेश्वरः ।। 7.9.40 ।।
तं दृष्ट्वा कैकसी तत्र ज्वलन्तमिव तेजसा।
आगम्य राक्षसी तत्र दशग्रीवमुवाच ह ।। 7.9.41 ।।
पुत्र वैश्रवणं पश्य भ्रातरं तेजसा वृतम्। 
भ्रातृभावे समे चापि पश्यात्मानं त्वमीदृशम् ।। 7.9.42 ।।
दशग्रीव तथा यत्नं कुरुष्वामितविक्रम।
यथा त्वमसि मे पुत्र भव र्वैश्रवणोपमः ।। 7.9.43 ।।
मातुस्तद्वचनं श्रुत्वा दशग्रीवः प्रतापवान्।
अमर्षमतुलं लेभे प्रतिज्ञां चाकरोत्तदा ।। 7.9.44 ।।
सत्यं ते प्रतिजानामि भ्रातृतुल्योऽधिकोऽपि वा।
भविष्याम्योजसा चैव सन्तापं त्यज हृद्गतम् ।। 7.9.45 ।।
ततस्तेनैव कोपेन दशग्रीवः सहानुजः।
चिकीर्षुर्दुष्करं कर्म तपसे धृतमानसः ।। 7.9.46 ।।
प्राप्स्यामि तपसा काममिति कृत्वाऽध्यवस्य च।
आगच्छदात्मसिद्ध्यर्थं गोकर्णस्याश्रमं शुभम् ।। 7.9.47 ।।
स राक्षसस्तत्र सहानुजस्तदा तपश्चकारातुलमुग्रविक्रमः।
अतोषयच्चापि पितामहं विभुं ददौ स तुष्टश्च वराञ्जयावहान् ।। 7.9.48 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे नवमः सर्गः ।। 9 ।।
अथाब्रवीन्मुनिं रामः कथं ते भ्रातरो वने।
कीदृशं तु तदा ब्रह्मंस्तपस्तेपुर्महाबलाः ।। 7.10.1 ।।
अगस्त्यस्त्वब्रवीत्तत्र रामं सुप्रीतमानसम्।
तांस्तान्धर्मविधींस्तत्र भ्रातरस्ते समाविशन् ।। 7.10.2 ।।
कुम्भकर्णस्ततो यत्तो नित्यं धर्मपथे स्थितः। 
तताप ग्रीष्मकाले तु पञ्चाग्नीन्परितः स्थितः ।। 7.10.3 ।।
मेघाम्बुसिक्तो वर्षासु वीरासनमसेवत। 
नित्यं च शिशिरे काले जलमध्यप्रतिश्रयः ।। 7.10.4 ।।
एवं वर्षसहस्राणि दश तस्यातिचक्रमुः।
धर्मे प्रयतमानस्य सत्पथे निष्ठितस्य च ।। 7.10.5 ।।
विभीषणस्तु धर्मात्मा नित्यं धर्मपरः शुचिः।
पञ्चवर्षसहस्राणि पादेनैकेन तस्थिवान् ।। 7.10.6 ।।
समाप्ते नियमे तस्य ननृतुश्चाप्सरोगणाः। 
पपात पुष्पवर्षं च क्षुभिताश्चापि देवताः ।। 7.10.7 ।।
पञ्चवर्षसहस्राणि सूर्यं चैवान्ववर्तत। 
तस्थौ चोर्ध्वशिरोबाहुः स्वाध्यायधृतमानसः ।। 7.10.8 ।।
एवं विभीषणस्यापि स्वर्गस्थस्येव नन्दने।
दशवर्षसहस्राणि गतानि नियतात्मनः ।। 7.10.9 ।।
दशवर्षसहस्रं तु निराहारो दशाननः। 
पूर्णे वर्षसहस्रे तु शिरश्चाग्नौ जुहाव सः ।। 7.10.10 ।।
एवं वर्षसहस्राणि नव तस्यातिचक्रमुः। 
शिरांसि नव चाप्यस्य प्रविष्टानि हुताशनम् ।। 7.10.11 ।।
अथ वर्षसहस्रे तु दशमे दशमं शिरः।
छेत्तुकामे दशग्रीवे प्राप्तस्तत्र पितामहः ।। 7.10.12 ।।
पितामहस्तु सुप्रीतः सार्धं देवैरुपस्थितः। 
तव तावद्दशग्रीव प्रीतोऽस्मीत्यभ्यभाषत ।। 7.10.13 ।।
शीघ्रं वरय धर्मज्ञ वरो यस्तेऽभिकाङ्क्षितः। 
कं ते कामं करोम्यद्य न वृथा ते परिश्रमः ।। 7.10.14 ।।
अथाब्रवीदृशग्रीवः प्रहृष्टेनान्तरात्मना।
प्रणम्य शिरसा देवं हर्षगद्गदया गिरा ।। 7.10.15 ।।
भगवन्प्राणिनां नित्यं नान्यत्र मरणाद्भयम्।
नास्ति मृत्युसमः शत्रुरमरत्वमहं वृणे ।। 7.10.16 ।।
एवमुक्तस्तदा ब्रह्मा दशग्रीवमुवाच ह।
नास्ति सर्वामरत्वं ते वरमन्यं वृणीष्व मे ।। 7.10.17 ।।
एवमुक्ते तदा राम ब्रह्मणा लोककर्तृणा।
दशग्रीव उवाचेदं कृताञ्जलिरथाग्रतः ।। 7.10.18 ।।
सुपर्णनागयक्षाणां दैत्यदानवरक्षसाम्।
अवध्योऽहं प्रजाध्यक्ष देवतानां च शाश्वत ।। 7.10.19 ।।
नहि चिन्ता ममान्येषु प्राणिष्वमरपूजित।
तृणभूता हि ते मन्ये प्राणिनो मानुषादयः ।। 7.10.20 ।।
एवमुक्तस्तु धर्मात्मा दशग्रीवेण रक्षसा।
उवाच वचनं देवः सह देवैः पितामहः ।। 7.10.21 ।।
भविष्यत्येवमेतत्ते वचो राक्षसपुङ्गव। 
एवमुक्त्वा तु तं राम दशग्रीवं पितामहः ।। 7.10.22 ।।
शृणु चापि वरो भूयः प्रीतस्येह शुभो मम। 
हुतानि यानि शीर्षाणि पूर्वमग्नौ त्वयानघ ।। 7.10.23 ।।
पुनस्तानि भविष्यन्ति तथैव तव राक्षस। 
वितरामीह ते सौम्य वरं चान्यं दुरासदम् ।। 7.10.24 ।।
छन्दतस्तव रूपं च मनसा यद्यथेप्सितम्। 
भविष्यति न सन्देहो मद्वरात्तवराक्षस ।। 7.10.25 ।।
एवं पितामहोक्तस्य दशग्रीवस्य रक्षसः।
अग्नौ हुतानि शीर्षाणि पुनस्तान्युत्थितानि वै ।। 7.10.26 ।।
एवमुक्त्वा तु तं राम दशग्रीवं पितामहः।
विभीषणमथोवाच वाक्यं लोकपितामहः ।। 7.10.27 ।।
विभीषण त्वया वत्स धर्मसंहितबुद्धिना।
परितुष्टोऽस्मि धर्मात्मन्वरं वरय सुव्रत ।। 7.10.28 ।।
विभीषणस्तु धर्मात्मा वचनं प्राह साञ्जलिः।
वृतः सर्वगुणैर्नित्यं चन्द्रमा रश्मिभिर्यथा ।। 7.10.29 ।।
भगवन्कृतकृत्योऽहं यन्मे लोकगुरुः स्वयम्।
प्रीतेन यदि दातव्यो वरो मे शृणु सुव्रत ।। 7.10.30 ।।
परमापद्गतस्यापि धर्मे मम मतिर्भवेत्।
अशिक्षितं च ब्रह्मास्त्रं भगवन्प्रतिभातु मे ।। 7.10.31 ।।
या या मे जायते बुद्धिर्येषु येष्वाश्रमेषु च।
सा सा भवतु धर्मिष्ठा तं तु धर्मं च पालये ।। 7.10.32 ।।
एष मे परमोदार वरः परमको मतः।
नहि धर्माभिरक्तानां लोके किञ्चन दुर्लभम् ।। 7.10.33 ।।
पुनः प्रजापतिः प्रीतो विभीषणमुवाच ह।
धर्मिष्ठस्त्वं यथा वत्स तथा चैतद्भविष्यति ।। 7.10.34 ।।
यस्माद्राक्षसयोनौ ते जातस्यामित्रनाशन।
नाधर्मे जायते बुद्धिरमरत्वं ददामि ते ।। 7.10.35 ।।
इत्युक्त्वा कुम्भकर्णाय वरं दातुमुपस्थितम्।
प्रजापतिं सुराः सर्वे वाक्यं प्राञ्जलयोऽब्रुवन् ।। 7.10.36 ।।
न तावत्कुम्भकर्णाय प्रदातव्यो वरस्त्वया।
जानीषे हि यथा लोकांस्त्रासयत्येष दुर्मतिः ।। 7.10.37 ।। 
नन्दनेऽप्सरसः सप्त महेन्द्रानुचरा दश।
अनेन भक्षिता ब्रह्मन्नृषयो मानुषास्तथा ।। 7.10.38 ।।
अलब्धवरपूर्वेण यत्कृतं राक्षसेन तु।
तदेष वरलब्धः स्याद्भक्षयेद्भुवनत्रयम् ।। 7.10.39 ।।
वरव्याजेन मोहोऽस्मै दीयताममितप्रभ।
लोकानां स्वस्ति चैवं स्याद्भवेदस्य च सन्नतिः ।। 7.10.40 ।।
एवमुक्तः सुरैर्ब्रह्माऽचिन्तयत् पद्मसम्भवः।
चिन्तिता चोपतस्थेऽस्य पार्श्वं देवी सरस्वती ।। 7.10.41 ।।
प्राञ्जलिः सा तु पार्श्वस्था प्राह वाक्यं सरस्वती।
इयमस्म्यागता देव किं कार्यं करवाण्यहम् ।। 7.10.42 ।।
प्रजापतिस्तुं तां प्राप्तां प्राह वाक्यं सरस्वतीम्।
वाणि त्वं राक्षसेन्द्रस्य भव या देवतेप्सिता ।। 7.10.43 ।। 
तथेत्युक्त्वा प्रविष्टा सा प्रजापतिरथाब्रवीत्।
कुम्भकर्ण महाबाहो वरं वरय यो मतः ।। 7.10.44 ।। 
कुम्भकर्णस्तु तद्वाक्यं श्रुत्वा वचनमब्रवीत्।
स्वप्तुं वर्षाण्यनेकानि देवदेव ममेप्सितम् ।। 7.10.45 ।।
एवमस्त्विति तं चोक्त्वा प्रायाद्ब्रह्मा सुरैः समम्।
देवी सरस्वती चैव राक्षसं तं जहौ पुनः ।। 7.10.46 ।।
ब्रह्मणा सह देवेषु गतेषु च नभःस्थलम्।
विमुक्तोऽसौ सरस्वत्या स्वां सञ्ज्ञां च ततो गतः ।। 7.10.47 ।। 
कुम्भकर्णस्तु दुष्टात्मा चिन्तयामास दुःखितः।
ईदृशं किमिदं वाक्यं ममाद्य वदनाच्च्युतम् ।। 7.10.48 ।।
अहं व्यामोहितो देवैरिति मन्ये तदाऽऽगतैः।
एवं लब्धवराः सर्वे भ्रातरो दीप्ततेजसः। 
श्लेष्मातकवनं गत्वा तत्र ते न्यवसन्सुखम् ।। 7.10.49 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे दशमः सर्गः ।। 10 ।।
सुमाली वरलब्धांस्तु ज्ञात्वा चैतान्निशाचरान्।
उदतिष्ठद्भयं त्यक्त्वा सानुगः स रसातलात् ।। 7.11.1 ।।
मारीचश्च प्रहस्तश्च विरूपाक्षो महोदरः।
उदतिष्ठन्सुसंरब्धाः सचिवास्तस्य रक्षसः ।। 7.11.2 ।।
सुमाली सचिवैः सार्धं वृतो राक्षसपुङ्गवैः। 
अभिगम्य दशग्रीवं परिष्वज्येदमब्रवीत् ।। 7.11.3 ।।
दिष्ट्या ते वत्स सम्प्राप्तश्चिन्तितोऽयं मनोरथः।
यस्त्वं त्रिभुवनश्रेष्ठाल्लब्धवान्वरमुत्तमम् ।। 7.11.4 ।।
यत्कृते च वयं लङ्कां त्यकत्वा याता रसातलम्।
तद्गतं नो महाबाहो महद्विष्णुकृतं भयम् ।। 7.11.5 ।।
असकृत्तद्भयाद्भीताः परित्यज्य स्वमालयम्।
विद्रुताः सहिताः सर्वे प्रविष्टाः स्म रसातलम् ।। 7.11.6 ।।
अस्मदीया च लङ्केयं नगरी राक्षसोचिता। 
निवेशिता तव भ्रात्रा धनाध्यक्षेण धीमता ।। 7.11.7 ।।
यदि नामात्र शक्यं स्यात्साम्ना दानेन वानघ। 
तरसा वा महाबाहो प्रत्यानेतुं कृतं भवेत् ।। 7.11.8 ।।
त्वं तु लङ्केश्वरस्तात भविष्यसि न संशयः। 
त्वया राक्षसवंशोऽयं निमग्नोऽपि समुद्धृतः।
सर्वेषां नः प्रभुश्चैव भविष्यसि महाबल ।। 7.11.9 ।।
अथाब्रवीद्दशग्रीवो मातामहमुपस्थितम्।
वित्तेशो गुरुरस्माकं नार्हसे वक्तुमीदृशम् ।। 7.11.10 ।। 
साम्नापि राक्षसेन्द्रेण प्रत्याख्यातो गरीयसा।
किञ्चिन्नाह तदा रक्षो ज्ञात्वा तस्य चकीर्षितम् ।। 7.11.11 ।।
कस्यचित्त्वथ कालस्य वसन्तं रावणं ततः।
उक्तवन्तं तथा वाक्यं दशग्रीवं निशाचरः ।। 7.11.12 ।।
प्रहस्तः प्रश्रितं वाक्यमिदमाह स कारणम् ।। 7.11.13 ।।
दशग्रीव महाबाहो नार्हस्त्वं वक्तुमीदृशम्।
सौभ्रात्रं नास्ति शूराणां शृणु चेदं वचो मम ।। 7.11.14 ।। 
अदितिश्च दितिश्चैव भगिन्यौ सहिते हि ते।
भार्ये परमरूपिण्यौ कश्यपस्य प्रजापतेः ।। 7.11.15 ।।
अदितिर्जनयामास देवांस्त्रिभुवनेश्वरान्।
दितिस्त्वजनयत्पुत्रान्कश्यपस्यात्मसम्भवान् ।। 7.11.16 ।।
दैत्यानां किल धर्मज्ञ पुरीयं सवनार्णवा।
सपर्वता मही वीर तेऽभवन्प्रभविष्णवः ।। 7.11.17 ।।
निहत्य तांस्तु समरे विष्णुना प्रभविष्णुना।
देवानां वशमानीतं त्रैलोक्यमिदमव्ययम् ।। 7.11.18 ।।
नैतदेको भवानेव करिष्यति विपर्ययम्।
सुरासुरैराचरितं तत्कुरुष्व वचो मम ।। 7.11.19 ।।
एवमुक्तो दशग्रीवः प्रहृष्टेनान्तरात्मना।
चिन्तयित्वा मुहूर्तं वै बाढमित्येव सोऽब्रवीत् ।। 7.11.20 ।।
स तु तेनैव हर्षेण तस्मिन्नहनि वीर्यवान्।
वनं गतो दशग्रीवः सह तैः क्षणदाचरैः ।। 7.11.21 ।।
त्रिकूटस्थः स तु तदा दशग्रीवो निशाचरः।
प्रेषयामास दौत्येन प्रहस्तं वाक्यकोविदम् ।। 7.11.22 ।। 
प्रहस्त शीघ्रं गच्छ त्वं ब्रूहि नैर्ऋतपुङ्गवम्।
वचसा मम वित्तेशं सामपूर्वमिदं वचः ।। 7.11.23 ।। 
इयं लङ्का पुरी राजन्राक्षसानां महात्मनाम्।
त्वया निवेशिता सौम्य नैतद्युक्तं तवानघ ।। 7.11.24 ।। 
तद्भवान्यदि नो ह्यद्य दद्यादतुलविक्रम।
कृता भवेन्मम प्रीतिर्धुर्मश्चैवानुपालितः ।। 7.11.25 ।।
स तु गत्वा पुरीं लङ्कां धनदेन सुरक्षिताम्।
अब्रवीत्परमोदारं वित्तपालमिदं वचः ।। 7.11.26 ।।
प्रेषितोऽहं तव भ्रात्रा दशग्रीवेण सुव्रत।
त्वत्समीपं महाबाहो सर्वशस्त्रभृतां वर ।। 7.11.27 ।।
तच्छ्रूयतां महाप्राज्ञ सर्वशास्त्रविशारद।
वचनं मम वित्तेश यद्ब्रवीति दशाननः ।। 7.11.28 ।।
इयं किल पुरी रम्या सुमालिप्रमुखैः पुरा।
भुक्तपूर्वा विशालाक्ष राक्षसैर्भीमविक्रमैः ।। 7.11.29 ।।
तेन विज्ञाप्यते सोऽयं साम्प्रतं विश्रवात्मज।
तदेषा दीयतां तात याचतस्तस्य सामतः ।। 7.11.30 ।।
प्रहस्तादभिसंश्रुत्य देवो वैश्रवणो वचः।
प्रत्युवाच प्रहस्तं तं वाक्यं वाक्यविशारदः ।। 7.11.31 ।।
दत्ता ममेयं पित्रा तु लङ्का शून्या निशाचरैः।
निवासिते च मे यक्षैर्दानमानादिभिर्गुणैः ।। 7.11.32 ।।
ब्रूहि गच्छ दशग्रीवं पुरं राज्यं च यन्मम। 
तवाप्येतन्महाबाहो भुङ्क्ष्व राज्यमकण्टकम्।
[अविभक्तं त्वया सार्धं राज्यं यच्चापि मे वसु।] ।। 7.11.33 ।।
एवमुक्त्वा धनाध्यक्षो जगाम पितुरन्तिकम् ।। 7.11.34 ।।
अभिवाद्य गुरुं प्राह रावणस्य यदीप्सितम्। 
एष तात दशग्रीवो दूतं प्रेषितवान्मम ।। 7.11.35 ।।
दीयतां नगरी लङ्का पूर्वं रक्षोगणोषिता।
मयात्र यदनुष्ठेयं तन्ममाचक्ष्व सुव्रत ।। 7.11.36 ।।
ब्रह्मर्षिस्त्वेवमुक्तोऽसौ विश्रवा मुनिपुङ्गवः। 
प्राञ्जलिं धनदं प्राह शृणु पुत्र वचो मम ।। 7.11.37 ।।
दशग्रीवो महाबाहुरुक्तवान्मम सन्निधौ। 
मया निर्भर्त्सितश्चासीद्बहुशोक्तः सुदुर्मतिः ।। 7.11.38 ।।
स क्रोधेन मया चोक्तो ध्वंसते च पुनः पुनः। 
श्रेयोऽभियुक्तं धर्म्यं च शृणु पुत्र वचो मम ।। 7.11.39 ।।
वरप्रदानसम्मूढो मान्याऽमान्यान् स दुर्मतिः।
न वेत्ति मम शापाच्च प्रकृतिं दारुणां गतः ।। 7.11.40 ।।
तस्माद्गच्छ महाबाहो कैलासं धरणीधरम्।
निवेशय निवासार्थं त्यक्त्वा लङ्कां सहानुगः ।। 7.11.41 ।।
तत्र मन्दाकिनी रम्या नदीनामुत्तमा नदी।
काञ्चनैः सूर्यसङ्काशैः पङ्कजैः संवृतोदका ।। 7.11.42 ।।
कुमुदैरुत्पलैश्चैव तथाऽन्यैश्च सुगन्धिभिः ।। 7.11.43 ।।
तत्र देवाः सगन्धर्वाः साप्सरोरगकिंनराः।
विहारशीलाः सततं रमन्ते सर्वदाऽऽश्रिताः ।। 7.11.44 ।। 
न हि क्षमं तवानेन वैरं धनद रक्षसा।
जानीषे हि यथाऽनेन लब्धः परमको वरः ।। 7.11.45 ।।
एवमुक्तो गृहीत्वाऽऽशु तद्वचः पितृगौरवात्।
सदारपुत्रः सामान्यः सवाहनधनो गतः ।। 7.11.46 ।।
प्रहस्तोऽथ दशग्रीवं गत्वा वचनमब्रवीत्।
प्रहृष्टात्मा महात्मानं सहामात्यं सहानुजम् ।। 7.11.47 ।।
शून्या सा नगरी लङ्का त्यक्त्त्वैनां धनदो गतः। 
प्रविश्य तां सहास्माभिः स्वधर्मं प्रतिपालय ।। 7.11.48 ।।
एवमुक्तो दशग्रीवः प्रहस्तेन महाबलः। 
विवेश नगरीं लङ्कां भ्रातृभिः सबलानुगैः ।। 7.11.49 ।।
धनदेन परित्यक्तां सुविभक्तमहापथाम्। 
आरुरोह स देवारिः स्वर्गं देवाधिपो यथा ।। 7.11.50 ।।
स चाभिषिक्तः क्षणदाचरैस्तदा निवेशयामास पुरीं दशाननः। 
निकामपूर्णा च बभूव सा पुरी निशाचरैर्नीलबलाहकोपमैः ।। 7.11.51 ।।
धनेश्वरस्त्वथ पितृवाक्यगौरवान्न्यवेशयच्छशिविमले गिरौ पुरीम्।
स्वलङ्कृतैर्भवनवरैर्विभूषितां पुरन्दरस्वेव तदाऽमरावतीम् ।। 7.11.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकादशः सर्गः ।। 11 ।।
राक्षसेन्द्रोऽभिषिक्तस्तु भ्रातृभ्यां सहितस्तदा।
ततः प्रदानं राक्षस्या भगिन्याः समचिन्तयत् ।। 7.12.1 ।।
स्वसारं कालकेयाय दानवेन्द्राय राक्षसीम्।
ददौ शूर्पणखां नाम विद्युज्जिह्वाय नामतः ।। 7.12.2 ।।
अथ दत्त्वा स्वयं रक्षो मृगयामटते स्म तत्।
तत्रापश्यत्ततो राम मयं नाम दितेः सुतम् ।। 7.12.3 ।।
कन्यासहायं तं दृष्ट्वा दशग्रीवो निशाचरः।
अपृच्छत्को भवानेको निर्मनुष्यमृगे वने।
अनया मृगशावाक्ष्या किमर्थं सह तिष्ठसि ।। 7.12.4 ।।
मयस्तथाब्रवीद्राम पृच्छन्तं तं निशाचरम्।
श्रूयतां सर्वमाख्यास्ये यथावृत्तमिदं मम ।। 7.12.5 ।।
हेमा नामाप्सरास्तात श्रुतपूर्वा यदि त्वया।
दैवतैर्मम सा दत्ता पौलोमीव शतक्रतोः ।। 7.12.6 ।। 
तस्यां सक्तमनास्तात पञ्चवर्षशतान्यहम्।
सा च दैवतकार्येण त्रयोदश समा गताः ।। 7.12.7 ।।
वर्षं चतुर्दशं चैव ततो हेममयं पुरम्।
वज्रवैडूर्यचित्रं च मायया निर्मितं मया ।। 7.12.8 ।।
तत्राहमवसं दीनस्तया हीनः सुदुःखितः ।। 7.12.9 ।।
तस्मात्पुराद्दुहितरं गृहीत्वा वनमागतः।
इयं ममात्मजा राजंस्तस्याः कुक्षौ विवर्धिता ।। 7.12.10 ।।
भर्तारमनया सार्धमस्याः प्राप्तोऽस्मि मार्गितुम्।
कन्यापितृत्वं दुःखं हि सर्वेषां मानकाङ्क्षिणाम् ।। 7.12.11 ।।
कन्या हि द्वे कुले नित्यं संशये स्थाप्य तिष्ठति।
पुत्रद्वयं ममाप्यस्यां भार्यायां सम्बभूव ह ।। 7.12.12 ।।
मायावी प्रथमस्तात दुन्दुभिस्तदनन्तरः। 
एवं ते सर्वमाख्यातं याथातथ्येन पृच्छतः ।। 7.12.13 ।।
त्वामिदानीं कथं तात जानीयां को भवानिति। 
एवमुक्तस्तु तद्रक्षो विनीतमिदमब्रवीत् ।। 7.12.14 ।।
अहं पौलस्त्यतनयो दशग्रीवश्च नामतः।
मुनेर्विश्रवसो यस्तु तृतीयो ब्रह्मणोऽभवत् ।। 7.12.15 ।।
एवमुक्तस्तदा राम राक्षसेन्द्रेण दानवः। 
महर्षेस्तनयं ज्ञात्वा मयो हर्षमुपागतः।
दातुं दुहितरं तस्मै रोचयामास यत्र वै ।। 7.12.16 ।।
करेण तु करं तस्या ग्राहयित्वा मयस्तदा। 
प्रहसन्प्राह दैत्येन्द्रो राक्षसेन्द्रमिदं वचः ।। 7.12.17 ।। 
इयं ममात्मजा राजन्हेमयाऽप्सरसा धृता।
कन्या मन्दोदरी नाम पत्न्यर्थं प्रतिगृह्यताम् ।। 7.12.18 ।।
बाढमित्येव तं राम दशग्रीवोऽभ्यभाषत।
प्रज्चाल्य तत्र चैवाग्निमकरोत्पाणिसङ्ग्रहम् ।। 7.12.19 ।।
स हि तस्य मयो राम शापाभिज्ञस्तपोधनात्।
विदित्वा तेन सा दत्ता तस्य पैतामहं कुलम् ।। 7.12.20 ।।
अमोघां तस्य शक्तिं च प्रददौ परमाद्भुताम्।
परेण तपसा लब्धां जघ्निवाँल्लक्ष्मणं यया ।। 7.12.21 ।।
एवं सीकृतदारो वै लङ्काया ईश्वरः प्रभुः।
गत्वा तु नगरीं भार्ये भ्रातृभ्यां समुपाहरत् ।। 7.12.22 ।।
वैरोचनस्य दौहित्रीं वज्रज्वालेति नामतः।
तां भार्यां कुम्भकर्णस्य रावणः समकल्पयत् ।। 7.12.23 ।।
गन्धर्वराजस्य सुतां शैलूषस्य महात्मनः। 
सरमां नाम धर्मज्ञां लेभे भार्यां विभीषणः ।। 7.12.24 ।।
तीरे तु सरसो वै तु सञ्जज्ञे मानसस्य हि।
सरस्तदा मानसं तु ववृधे जलदागमे ।। 7.12.25 ।। 
मात्रा तु तस्याः कन्यायाः स्नेहेनाक्रन्दितं वचः।
सरो मा वर्धयस्वेति ततः सा सरमाऽभवत् ।। 7.12.26 ।।
एवं ते कृतदारा वै रेमिरे तत्र राक्षसाः।
स्वां स्वां भार्यामुपागम्य गन्धर्वा इव नन्दने ।। 7.12.27 ।।
ततो मन्दोदरी पुत्रं मेघनादमजीजनत्।
स एष इन्द्रजिन्नाम युष्माभिरभिधीयते ।। 7.12.28 ।।
जातमात्रेण हि पुरा तेन रावणसूनुना।
रुदता सुमहान्मुक्तो नादो जलधरोपमः ।। 7.12.29 ।।
जडीकृता च सा लङ्का तस्य नादेन राघव।
पिता तस्याकरोन्नाम मेघनाद इति स्वयम् ।। 7.12.30 ।।
सोऽवर्धत तदा राम रावणान्तःपुरे शुभे।
रक्ष्यमाणो वरस्त्रीभिश्छन्नः काष्ठैरिवानलः ।। 7.12.31 ।। 
मातापित्रोर्महाहर्षं जनयन्रावणात्मजः ।। 7.12.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्वादशः सर्गः ।। 12 ।।
अथ लोकेश्वरोत्सृष्टा तत्र कालेन केनचित्।
निद्रा समभवत्तीव्रा कुम्भकर्णस्य रूपिणी ।। 7.13.1 ।।
ततो भ्रातरमासीनं कुम्भकर्णोऽब्रवीद्वचः।
निद्रा मां बाधते राजन्कारयस्व ममालयम् ।। 7.13.2 ।।
विनियुक्तास्ततो राज्ञा शिल्पिनो विश्वकर्मवत्।
विस्तीर्णं योजनं शुभ्रं ततो द्विगुणमायतम् ।। 7.13.3 ।।
दर्शनीयं निराबाधं कुम्भकर्णस्य चक्रिरे।
स्फाटिकैः काञ्चनैश्चित्रैः स्तम्भैः सर्वत्र शोभितम् ।। 7.13.4 ।।
वैडूर्यकृतसोपानं किङ्किणीजालकं तथा।
दान्ततोरणविन्यस्तं वज्रस्फटिकवेदिकम् ।। 7.13.5 ।।
मनोहरं सर्वसुखं कारयामास राक्षसः।
सर्वत्र सुखदं नित्यं मेरोः पुण्यां गुहामिव ।। 7.13.6 ।।
तत्र निद्रां समाविष्टः कुम्भकर्णो महाबलः।
बहून्यब्दसहस्राणि शयानो न प्रबुद्ध्यते ।। 7.13.7 ।।
निद्राभिभूते तु तदा कुम्भकर्णे दशाननः।
देवर्षियक्षगन्धर्वान्सञ्जघ्ने हि निरङ्कुशः ।। 7.13.8 ।।
उद्यानानि च चित्राणि नन्दनादीनि यानि च।
तानि गत्वा सुसङक्रुद्धो भिनत्ति स्म दशाननः ।। 7.13.9 ।।
नदीं गज इव क्रीडन्वृक्षान्वायुरिव क्षिपन्।
नगान्व्रज्र इवोत्सृष्टो विध्वंसयति राक्षसः ।। 7.13.10 ।।
तथावृत्तं तु विज्ञाय दशग्रीवं धनेश्वरः।
कुलानुरूपं धर्मज्ञो वृत्तं संस्मृत्य चात्मनः ।। 7.13.11 ।।
सौभ्रात्रदर्शनार्थं तु दूतं वैश्रवणस्तदा।
लङ्कां सम्प्रेषयामास दशग्रीवस्य वै हितम् ।। 7.13.12 ।।
स गत्वा नगरीं लङ्कामाससाद विभीषणम्।
मानितस्तेन धर्मेण पृष्टश्चागमनं प्रति ।। 7.13.13 ।।
पृष्ट्वा च कुशलं राज्ञो ज्ञातीनां च बिभीषणः।
सभायां दर्शयामास तमासीनं दशाननम् ।। 7.13.14 ।।
स दृष्ट्वा तत्र राजानं दीप्यमानं स्वतेजसा। 
जयेति वाचा सम्पूज्य तूष्णीं समभिवर्तत ।। 7.13.15 ।।
तं तत्रोत्तमपर्यङ्के वरास्तरणशोभिते।
उपविष्टं दशग्रीवं दूतो वाक्यमथाब्रवीत् ।। 7.13.16 ।।
राजन्वदामि ते सर्वं भ्राता तव यदब्रवीत्।
उभयोः सदृशं वीर वृत्तस्य च कुलस्य च ।। 7.13.17 ।।
साधु पर्याप्तमेतावत्कृतश्चारित्रसङ्ग्रहः।
साधु धर्मे व्यवस्थानं क्रियतां यदि शक्यते ।। 7.13.18 ।।
दृष्टं मे नन्दनं भग्नमृषयो निहताः श्रुताः।
देवतानां समुद्योगस्त्वत्तो राजन्मम श्रुतः ।। 7.13.19 ।।
निराकृतश्च बहुशस्त्वयाऽहं राक्षसाधिप।
अपराद्धा हि बाल्याच्च रमणीयाः स्वबान्धवाः ।। 7.13.20 ।।
अहं तु हिमवत्पृष्ठं गतो धर्ममुपासितुम्।
रौद्रं व्रत्तं समास्थाय नियतो नियतेन्द्रियः ।। 7.13.21 ।।
तत्र देवो मया दृष्टः सह देव्या मया प्रभुः।
सव्यं चक्षुर्मया दैवात्तत्र देव्यां निपातितम् ।। 7.13.22 ।।
का न्वियं स्यादिति शुभा न खल्वन्येन हेतुना।
रूपं ह्यनुपमं कृत्वा रुद्राणी तत्र तिष्ठति ।। 7.13.23 ।।
देव्या दिव्यप्रभावेण दग्धं सव्यं ममेक्षणम्। 
रेणुध्वस्तमिव ज्योतिः पिङ्गुलत्वमुपागतम् ।। 7.13.24 ।।
ततोऽहमन्यद्विस्तीर्णं गत्वा तस्य गिरेस्तटम्।
तूष्णीं वर्षशतान्यष्टौ समाधारं महाव्रतम् ।। 7.13.25 ।।
समाप्ते नियमे तस्मिंस्तत्र देवो महेश्वरः। 
प्रीतः प्रीतेन मनसा प्राह वाक्यमिदं प्रभुः ।। 7.13.26 ।।
पैङ्गल्यं यदवाप्तं हि देव्या रूपनिरीक्षणात्।
प्रीतोऽस्मि तव धर्मज्ञ तपसा नेन सुव्रत ।। 7.13.27 ।।
मया चैतद्व्रतं चीर्णं त्वया चैव धनाधिप ।
तृतीयः पुरुषो नास्ति यश्चरेव्रतमीदृशम् ।। 7.13.28 ।। 
व्रतं सुनिश्चयं ह्येतन्मया ह्युत्पादितं पुरा।
तत्सखित्वं मया सौम्य रोचयस्व धनेश्वर ।। 7.13.29 ।।
तपसा निर्जितश्चैव सखा भव ममानघ।
देव्या दग्धं प्रभावेण यच्च सव्यं तवेक्षणम् ।। 7.13.30 ।।
एकाक्षिपिङ्गलेत्येव नाम स्थास्यति शाश्वतम्।
एवं तेन सखित्वं च प्राप्यानुज्ञां च शङ्करात् ।। 7.13.31 ।।
आगत्य च श्रुतोऽयं मे तव पापविनिश्चयः ।। 7.13.32 ।।
तदधर्मिष्ठसंयोगान्निवर्त कुलदूषणात्।
चिन्त्यते हि वधोपायः सर्षिसङ्घैः सुरैस्तव ।। 7.13.33 ।।
एवमुक्तो दशग्रीवः क्रुद्धसंरक्तलोचनः।
हस्तौ दन्तांश्च सम्पीड्य वाक्यमेतदुवाच ह ।। 7.13.34 ।।
विज्ञातं ते मया दूत वाक्यं यस्य प्रभाषसे।
नैतत्त्वमसि नैवासौ भ्रात्रा येनासि चोदितः ।। 7.13.35 ।।
हितं नैष ममैतद्धि ब्रवीति धनरक्षकः।
महेश्वरसखित्वं तु मूढ श्रावयते किल ।। 7.13.36 ।।
न चेदं क्षमणीयं मे यदेतद्भाषितं त्वया।
यदेतावन्मया कालं दूत तस्य तु मर्षितम् ।। 7.13.37 ।।
न हन्तव्यो गुरुर्ज्येष्ठो मयाऽयमिति मन्यते।
तस्य त्विदानीं श्रुत्वा मे वाक्यमेषा कृता मतिः ।। 7.13.38 ।।
त्रीँल्लोकानपि जेष्यामि बाहुवीर्यमुपाश्रितः ।। 7.13.39 ।।
एतन्मुहूर्तमेवाहं तस्यैकस्य तु वै कृते।
चतुरो लोकपालांस्तान्नयिष्यामि यमक्षयम् ।। 7.13.40 ।।
एवमुक्त्वा तु लङ्केशो दूतं खड्गेन जघ्निवान्।
ददौ भक्षयितुं ह्येनं राक्षसानां दुरात्मनाम् ।। 7.13.41 ।।
एवं कृतस्वस्त्ययनो रथमारुह्य रावणः। 
त्रैलोक्यविजयाकाङ्क्षी ययौ यत्र धनेश्वरः ।। 7.13.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रयोदशः सर्गः ।। 13 ।।
ततस्तु सचिवैः सार्धं षड््भिर्नित्यं बलोद्धतैः।
महोदरप्रहस्ताभ्यां मारीचशुकसारणैः ।। 7.14.1 ।।
धूम्राक्षेण च वीरेण नित्यं समरगृध्नुना।
वृतः संप्रययौ श्रीमान्क्रोधाल्लोकान्दहन्निव ।। 7.14.2 ।।
पुराणि स नदीः शैलान्वनान्युपवनानि च।
अतिक्रम्य मुहूर्तेन कैलासं गिरिमागमत् ।। 7.14.3 ।।
सन्निविष्टं गिरौ तस्मिन्राक्षसेन्द्रं निशम्य तु।
युद्धेऽत्यर्थकृतोत्साहं दुरात्मानं समन्त्रिणम् ।। 7.14.4 ।। 
यक्षा न शेकुः संस्थातुं प्रमुखे तस्य रक्षसः।
राज्ञो भ्रातेति विज्ञाय गता यत्र धनेश्वरः ।। 7.14.5 ।।
ते गत्वा सर्वमाचख्युर्भ्रातुस्तस्य चिकीर्षितम्।
अनुज्ञाता ययुर्हष्टा युद्धाय धनदेन ते ।। 7.14.6 ।।
ततो बलानां सङ्क्षोभो व्यवर्धत महोदधेः।
तस्य नैर्ऋतराजस्य शैलं सञ्चालयन्निव ।। 7.14.7 ।।
ततो युद्धं समभवद्यक्षराक्षससङ्कुलम्।
व्यथिताश्चाभवंस्तत्र सचिवा राक्षसस्य ते ।। 7.14.8 ।।
स दृष्ट्वा तादृशं सैन्यं दशग्रीवो निशाचरः।
हर्षनादान्बहून्कृत्वा स क्रोधादभ्यधावत ।। 7.14.9 ।।
ये तु ते राक्षसेन्द्रस्य सचिवा घोरविक्रमाः।
तेषां सहस्रमेकैकं यक्षाणां समयोधयन् ।। 7.14.10 ।।
ततो गदाभिर्मुसलैरसिभिः शक्तितोमरैः। 
हन्यमानो दशग्रीवस्तत्सैन्यं समगाहत ।। 7.14.11 ।।
स निरुच्छ्वासवत्तत्र वध्यमानो दशाननः। 
वर्षद्भिरिव जीमूतैर्धाराभिरवरुध्यत ।। 7.14.12 ।।
न चकार व्यथां चैव यक्षशस्त्रैः समाहतः।
महीधर इवाम्भोदैर्धाराशतसमुक्षितः ।। 7.14.13 ।।
स दुरात्मा समुद्यम्य कालदण्डोपमां गदाम्।
प्रविवेश ततः सैन्यं नयन्यक्षान्यमक्षयम् ।। 7.14.14 ।।
स कक्षमिव विस्तीर्णं शुष्केन्धनमिवाकुलम्।
वातेनाग्निरिवायत्तो यक्षसैन्यं ददाह तत् ।। 7.14.15 ।।
तैस्तु तत्र महामात्यैर्महोदरशुकादिभिः।
अल्पावशेषास्ते यक्षाः कृता वातैरिवाम्बुदाः ।। 7.14.16 ।।
केचित्समाहता भग्नाः पतिताः समरक्षितौ।
ओष्ठांश्च दशनैस्तीक्ष्णैरदशन्कुपिता रणे ।। 7.14.17 ।।
श्रान्ताश्चान्योन्यमालिङ्ग्य भ्रष्टशस्त्रा रणाजिरे।
सीदन्ति च तदा यक्षाः कूला इव जलेन ह ।। 7.14.18 ।।
हतानां गच्छतां स्वर्गं युध्यतां पृथिवीतले।
प्रेक्षतामृषिसङ्घानां न बभूवान्तरं दिवि ।। 7.14.19 ।।
भग्नांस्तु तान्समालक्ष्य यक्षेन्द्रांस्तु महाबलान्।
धनाध्यक्षो महाबाहुः प्रेषयामास यक्षकान् ।। 7.14.20 ।।
एतस्मिन्नन्तरे राम विस्तीर्णबलवाहनः।
प्रेषितो न्यपतद्यक्षो नाम्ना संयोधकण्टकः ।। 7.14.21 ।।
तेन चक्रेण मारीचो विष्णुनेव रणे हतः। 
पतितो भूतले शैलात्क्षीणपुण्य इव ग्रहः ।। 7.14.22 ।।
ससञ्ज्ञस्तु मुहूर्तेन स विश्रम्य निशाचरः।
तं यक्षं योधयामास स च भग्नः प्रदुद्रुवे ।। 7.14.23 ।।
ततः काञ्चनचित्राङ्गं वैडूर्यरजसोक्षितम्। 
मर्यादां प्रतिहाराणां तोरणान्तरमाविशत् ।। 7.14.24 ।।
तं तु राजन्दशग्रीवं प्रविशन्तं निशाचरम्।
सूर्यभानुरिति ख्यातो द्वारपालो न्यवारयत् ।। 7.14.25 ।।
स वार्यमाणो यक्षेण प्रविवेश निशाचरः।
यदा तु वारितो राम न व्यतिष्ठत्स राक्षसः ।। 7.14.26 ।।
ततस्तोरणमुत्पाट्य तेन यक्षेण ताडितः। 
रुधिरं प्रस्रवन्भाति शैलो धातुस्रवैरिव ।। 7.14.27 ।।
स शैलशिखराभेण तोरणेन समाहतः। 
जगाम न क्षतिं वीरो वरदानात्स्वयम्भुवः ।। 7.14.28 ।।
तेनैव तोरणेनाथ यक्षस्तेनाभिताडितः। 
नादृश्यत तदा यक्षो भस्मीकृततनुस्तदा ।। 7.14.29 ।।
ततः प्रदुद्रुवुः सर्वे दृष्ट्वा रक्षःपराक्रमम्।
ततो नदीर्गुहाश्चैव विविशुर्भयपीडिताः।
त्यक्तप्रहरणाः श्रान्ता विवर्णवदनास्तदा ।। 7.14.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्दशः सर्गः ।। 14 ।।
ततस्ताँल्लक्ष्य वित्रस्तान्यक्षेन्द्रांश्च सहस्रशः। 
धनाध्यक्षो महायक्षं माणिचारमथाब्रवीत् ।। 7.15.1 ।।
रावणं जहि यक्षेन्द्र दुर्वृत्तं पापचेतसम्।
शरणं भव वीराणां यक्षाणां युद्धशालिनाम् ।। 7.15.2 ।।
एवमुक्तो महाबाहुर्माणिभद्रः सुदुर्जयः। 
वृतो यक्षसहस्रैस्तु चतुर्भिः समयोधयत् ।। 7.15.3 ।।
ते गदामुसलप्रासैः शक्तितोमरमुद्गरैः। 
अभिघ्नन्तस्तदा यक्षा राक्षसान्समुपाद्रवन् ।। 7.15.4 ।।
कुर्वन्तस्तुमुलं युद्धं चरन्तः श्येनवल्लघु। 
बाढं प्रयच्छन्नेच्छामि दीयतामिति भाषिणः ।। 7.15.5 ।।
ततो देवाः सगन्धर्वा ऋषयो ब्रह्मवादिनः। 
दृष्ट्वा तत्तुमुलं युद्धं परं विस्मयमागमन् ।। 7.15.6 ।।
यक्षाणां तु प्रहस्तेन सहस्रं निहतं रणे।
महोदरेण चानिन्द्यं सहस्रमपरं हतम् ।। 7.15.7 ।।
क्रुद्धेन च तदा राजन्मारीचेन युयुत्सुना।
निमेषान्तरमात्रेण द्वे सहस्रे निपातिते ।। 7.15.8 ।।
क्व च यक्षार्जवं युद्धं क्व च मायाबलाश्रयम्।
रक्षसां पुरुषव्याघ्र तेन तेऽभ्यधिका युधि ।। 7.15.9 ।।
धूम्राक्षेण समागम्य माणिभद्रो महारणे।
मुसलेनोरसि क्रोधात्तडितो न च कम्पितः ।। 7.15.10 ।।
ततो गदां समाविध्य माणिभद्रेण राक्षसः। 
धूम्राक्षस्ताडितो मूर्ध्नि विह्वलः स पपात ह ।। 7.15.11 ।।
धूम्राक्षं ताडितं दृष्ट्वा पतितं शोणितोक्षितम्। 
अभ्यधावत सङ्ग्रामे माणिभद्रं दशाननः ।। 7.15.12 ।।
तं क्रुद्धमभिधावन्तं माणिभद्रो दशाननम्। 
शक्तिभिस्ताडयामास तिसृभिर्यक्षपुङ्गवः ।। 7.15.13 ।।
ताडितो माणिभद्रस्य मुकुटे प्राहरद्रणे। 
तस्य तेन प्रहारेम मुकुटं पार्श्वमागतम् ।। 7.15.14 ।।
ततः संयुध्यमानेन विष्टब्धो न व्यकम्पत।
तदाप्रभृति यक्षोऽसौ पार्श्वमौलिरिति स्मृतः। 
[तस्मिंस्तु विमुखे यक्षे माणिभद्रे महात्मनि।]
सन्नादः सुमहान्राजंस्तस्मिन्शैलेऽभ्यवर्तत ।। 7.15.15 ।।
ततो दूरात्प्रददृशे धनाध्यक्षो गदाधरः। 
शुक्रप्रौष्ठपदाभ्यां च पद्मशङ्खसमावृतः ।। 7.15.16 ।।
स दृष्ट्वा भ्रातरं सङ्ख्ये शापाद्विभ्रष्टगौरवम्।
उवाच वचनं धीमान्युक्तं पैतामहे कुले ।। 7.15.17 ।।
यन्मया वार्यमाणस्त्वं नावगच्छसि दुर्मते।
पश्चादस्य फलं प्राप्य ज्ञास्यसे निरयं गतः ।। 7.15.18 ।।
यो हि मोहाद्विषं पीत्वा नावगच्छति दुर्मतिः। 
स तस्य परिणामान्ते जानीते कर्मणः फलम् ।। 7.15.19 ।।
देवता नाभिनन्दन्ति धर्मयुक्तेन केनचित्।
येन त्वमीदृशं भावं नीतस्सन्नावबुद्ध्यसे ।। 7.15.20 ।।
मातरं पितरं यो हि आचार्यं चावमन्यते।
स पश्यति फलं तस्य प्रेतराजवशं गतः ।। 7.15.21 ।।
अध्रुवे हि शरीरे यो न करोति तपोर्जनम्।
स पश्चात्तप्यते मूढो मृतो दृष्ट्वाऽऽत्मनो गतिम् ।। 7.15.22 ।।
धर्माद्राज्यं धनं सौख्यमधर्माद्दुःखमेव च।
तस्माद्धर्मं सुखार्थाय कुर्यात्पापं विसर्जयेत् ।। 7.15.23 ।।
पापस्य हि फलं दुःखं तद्भोक्तव्यमिहात्मना।
तस्मादात्मापघातार्थं मूढः पापं करिष्यति ।। 7.15.24 ।।
कस्य चिन्न हि दुर्बुद्धेश्छन्दतो जायते मतिः।
देवं चेष्टयते सर्वं हतो दैवेन हन्यते। 
यादृशं कुरुते कर्म तादृशं फलमश्नुते ।। 7.15.25 ।।
बुद्धिरूपं फलं पुत्राञ्छौर्यं धीरत्वमेव च।
प्राप्नुवन्ति नरा लोके निर्जितं पुण्यकर्मभिः ।। 7.15.26 ।।
एवं निरयगामी त्वं यस्य ते मतिरीदृशी।
न त्वां समभिभाषिष्येऽसद्वृत्तेष्वेव निर्णयः ।। 7.15.27 ।।
एवमुक्तास्ततस्तेन तस्यामात्याः समाहताः। 
मारीचप्रमुखाः सर्वे विमुखा विप्रदुद्रुवुः ।। 7.15.28 ।।
ततस्तेन दशग्रीवो यक्षेन्द्रेण महात्मना। 
गदयाभिहतो मूर्ध्नि न च स्थानात्प्रकम्पितः ।। 7.15.29 ।।
ततस्तौ राम निघ्नन्तौ तदान्योन्यं महामृधे। 
न विह्वलौ न च श्रान्तौ बभूवतुरमर्षणौ ।। 7.15.30 ।।
आग्नेयमस्त्रं तस्मै स मुमोच धनदस्तदा।
राक्षसेन्द्रो वारुणेन तदस्त्रं प्रत्यवारयत् ।। 7.15.31 ।।
ततो मायां प्रविष्टोऽसौ राक्षसीं राक्षसेश्वरः।
रूपाणां शतसाहस्रं विनाशाय चकार च ।। 7.15.32 ।।
व्याघ्रो वराहो जीमूतः पर्वतः सागरो द्रुमः।
यक्षो दैत्यस्वरूपी च सोऽदृश्यत दशाननः ।। 7.15.33 ।।
बहूनि च करोति स्म दृश्यन्ते न त्वसौ ततः। 
प्रतिगृह्य ततो राम महदस्त्रं दशाननः ।। 7.15.34 ।।
जघान मूर्ध्नि धनदं व्याविद्ध्य महतीं गदाम्।
एवं स तेनाभिहतो विह्वलः शोणितोक्षितः ।। 7.15.35 ।। 
कृत्तमूल इवाशोको निपपात धनाधिपः ।। 7.15.36 ।।
ततः पद्मादिभिस्तत्र निधिभिः स तदा वृतः। 
धनदोच्छ्वासितस्तैस्तु वनमानीय नन्दनम् ।। 7.15.37 ।।
निर्जित्य राक्षसेन्द्रस्तं धनदं हृष्टमानसः। 
पुष्पकं तस्य जग्राह विमानं जयलक्षणम् ।। 7.15.38 ।।
काञ्चनस्तम्भसंवीतं वैडूर्यमणितोरणम्।
मुक्ताजालप्रतिच्छन्नं सर्वकामफलद्रुमम् ।। 7.15.39 ।।
मनोजवं कामगमं कामरूपं विहङ्गमम्।
मणिकाञ्चनसोपानं तप्तकाञ्चनवेदिकम् ।।  7.15.40 ।।
देवोपवाह्यमक्षय्यं सदादृष्टिमनःसुखम्।
बह्वाश्चर्यं भक्तिचित्रं ब्रह्मणा परिनिर्मितम् ।।  7.15.41 ।।
निर्मितं सर्वकामैस्तु मनोहरमनुत्तमम्।
न तु शीतं न चोष्णं च सर्वर्तुसुखदं शुभम् ।।  7.15.42 ।।
स तं राजा समारुह्य कामगं वीर्यनिर्जितम्।
जितं त्रिभुवनं मेने दर्पोत्सेकात्सुदुर्मतिः ।।  7.15.43 ।।
जित्वा वैश्रवणं देवं कैलासात्समवातरत् ।। 7.15.44 ।।
स्वतेजसा विपुलमवाप्य तं जयं प्रतापवान्विमलकिरीटहारवान्।
रराज वै परमविमानमास्थितो निशाचरः सदसि गतो यथानलः ।। 7.15.45 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चदशः सर्गः ।। 15 ।।
स जित्वा धनदं राम भ्रातरं राक्षसाधिपः।
महासेनप्रसूतिं तद्ययौ शरवणं महत् ।। 7.16.1 ।।
अथापश्यदृशग्रीवो रौक्मं शरवणं महत्। 
गभस्तिजालसंवीतं द्वितीयमिव भास्करम् ।। 7.16.2 ।।
स पर्वतं समारुह्य कञ्चिद्रम्यवनान्तरम्।
अपश्यत् पुष्पकं तत्र रामविष्टम्भितं तदा ।। 7.16.3 ।।
विष्टब्धं पुष्पकं दृष्ट्वा ह्यगमं कामागं कृतम्।
अचिन्तयद्राक्षसेन्द्रः सचिवैस्तैः समावृतः ।। 7.16.4 ।।
किन्निमित्तं चेच्छया मे नेदं गच्छति पुष्पकम्।
पर्वतस्योपरिष्ठस्य कर्मेदं कस्यचिद्भवेत् ।। 7.16.5 ।।
ततोऽब्रवीत्तदा राम मारीचो बुद्धिकोविदः।
नेदं निष्कारणं राजन्पुष्पकं यन्न गच्छति ।। 7.16.6 ।।
अथवा पुष्पकमिदं धनदान्नान्यवाहनम्।
अतो निष्पन्दमभवद्धनाध्यक्षविनाकृतम् ।। 7.16.7 ।।
इति वाक्यान्तरे तस्य करालः कृष्णपिङ्गलः। 
वामनो विकटो मुण्डी नन्दी प्रह्वभुजो बली ।। 7.16.8 ।।
ततः पार्श्वमुपागम्य भवस्यानुचरोऽब्रवीत्।
नन्दीश्वरो वचश्चेदं राक्षसेन्द्रमशङ्कितः ।। 7.16.9 ।।
निवर्तस्व दशग्रीव शैले क्रीडति शङ्करः। 
सुपर्णनागयक्षाणां देवगन्धर्वरक्षसाम् ।। 7.16.10 ।।
सर्वेषामेव भूतानामगम्यः पर्वतः कृतः। 
[तन्निवर्तस्व दुर्बुद्धे मा विनाशमवाप्स्यसि।]
इति नन्दिवचः श्रुत्वा क्रोधात्कम्पितकुण्डलः ।। 7.16.11 ।।
रोषात्तु ताम्रनयनः पुष्पकादवरुह्य सः।
कोऽयं शङ्कर इत्युक्त्वा शैलमूलमुपागतः ।। 7.16.12 ।।
सोऽपश्यन्नन्दिनं तत्र देवस्यादूरतः स्थितम्।
दीप्तं शूलमवष्टभ्य द्वितीयमिव शङ्करम् ।। 7.16.13 ।।
तं दृष्ट्वा वानरमुखमवज्ञाय स राक्षसः।
प्रहासं मुमुचे तत्र सतोय इव तोयदः ।। 7.16.14 ।।
तं क्रुद्धो भगवान्नन्दी शङ्करस्यापरा तनुः। 
अब्रवीत्तत्र तद्रक्षो दशाननमुपस्थितम् ।। 7.16.15 ।।
यस्माद्वानररूपं मामवज्ञाय दशानन। 
अशनीपातसङ्काशमपहासं प्रमुक्तवान् ।। 7.16.16 ।।
तस्मान्मद्रूपसम्पन्ना मद्वीर्यसमतेजसः।
उत्पत्स्यन्ति वधार्थं हि कुलस्य तव वानराः ।। 7.16.17 ।।
नखदंष्ट्रायुधाः क्रूरा मनःसम्पातरंहसः। 
युद्धोन्मत्ता बलोद्रिक्ताः शैला इव विसर्पिणः ।। 7.16.18 ।।
ते तव प्रबलं दर्पमुत्सेधं च पृथग्विधम्।
व्यपनेष्यन्ति सम्भूय सहामात्यसुतस्य च ।। 7.16.19 ।।
किं त्विदानीं मया शक्यं हन्तुं त्वां हे निशाचर।
न हन्तव्यो हतस्त्वं हि पूर्वमेव स्वकर्मभिः ।। 7.16.20 ।।
इत्युदीरितवाक्ये तु देवे तस्मिन्महात्मनि।
देवदुन्दुभयो नेदुः पुष्पवृष्टिश्च खाच्च्युता ।। 7.16.21 ।।
अचिन्तयित्वा स तदा नन्दिवाक्यं महाबलः। 
पर्वतं तु समासाद्य वाक्यमाह दशाननः ।। 7.16.22 ।।
पुष्पकस्य गतिश्छिन्ना यत्कृते मम गच्छतः। 
तमिमं शैलमुन्मूलं करोमि तव गोपते ।। 7.16.23 ।।
केन प्रभावेण भवो नित्यं क्रीडति राजवत्। 
विज्ञातव्यं न जानीते भयस्थानमुपस्थितम् ।। 7.16.24 ।।
एवमुक्त्वा ततो राम भुजान्विक्षिप्य पर्वते।
तोलयामास तं शीघ्रं स शैलं समकम्पत ।। 7.16.25 ।।
चालनात्पर्वतस्यैव गणा देवस्य कम्पिताः।
चचाल पार्वती चापि तदाऽऽश्लिष्टा महेश्वरम् ।। 7.16.26 ।।
ततो राम महादवो देवानां प्रवरो हरः। 
पादाङ्गुष्ठेन तं शैलं पीडयामास लीलया ।। 7.16.27 ।।
पीडितास्तु ततस्तस्य शैलस्याधोगता भुजाः।
विस्मिताश्चाभवंस्तत्र सचिवास्तस्य रक्षसः ।। 7.16.28 ।।
रक्षसा तेन रोषाच्च भुजानां पीडनात्तदा। 
मुक्तो विरावः सहसा त्रैलोक्यं येन कम्पितम् ।। 7.16.29 ।।
मेनिरे वज्रनिष्पेषं तस्यामात्या युगक्षये। 
तदा वर्त्मस्थचलिता देवा इन्द्रपुरोगमाः ।। 7.16.30 ।।
समुद्राश्चापि सङ्क्षुब्धाश्चलिताश्चापि पर्वताः। 
यक्षा विद्याधराः सिद्धाः किमेतदिति चाब्रुवन् ।। 7.16.31 ।।
अथ ते मन्त्रिणस्तस्य विक्रोशन्तमथाब्रुवन्।
तोषयस्व महादेवं नीलकण्ठमुमापतिम् ।। 7.16.32 ।।
तमृते शरणं नान्यं पश्यामोऽत्र दशानन।
स्तुतिभिः प्रणतो भूत्वा तमेव शरणं व्रज ।। 7.16.33 ।। 
कृपालुः शङ्करस्तुष्टः प्रसादं ते विधास्यति।
एवमुक्तस्तदामात्यैस्तुष्टाव वृषभध्वजम् ।। 7.16.34 ।।
सामभिर्विविधैः स्तोत्रैः प्रणम्य स दशाननः।
संवत्सरसहस्रं तु रुदतो रक्षसो गतम् ।। 7.16.35 ।।
ततः प्रीतो महादेवः शैलाग्रे विष्ठितः प्रभुः। 
मुक्त्वा चास्य भुजान्राम प्राह वाक्यं दशाननम् ।। 7.16.36 ।।
प्रीतोऽस्मि तव वीर्यस्य शौण्डार्याच्च दशानन।
शैलाक्रान्तेन यो मुक्तस्त्वया रावः सुदारुणः ।। 7.16.37 ।।
यस्माल्लोकत्रयं चैतद्रावितं भयमागतम्।
तस्मात्त्वं रावणो नाम नाम्ना राजन्भविष्यसि ।। 7.16.38 ।।
देवता मानुषा यक्षा ये चान्ये जगतीतले। 
एवं त्वामभिधास्यन्ति रावणं लोकरावणम् ।। 7.16.39 ।।
गच्छ पौलस्त्य विस्रब्धं पथा येन त्वमिच्छसि। 
मया चैवाभ्यनुज्ञातो राक्षसाधिप गम्यताम् ।। 7.16.40 ।।
एवमुक्तस्तु लङ्केशः शम्भुना स्वयमब्रवीत्।
प्रीतो यदि महादेव वरं मे देहि याचतः ।। 7.16.41 ।।
अवध्यत्वं मया प्राप्तं देवगन्धर्वदानवैः। 
राक्षसैर्गुह्यकैर्नागैर्ये चान्ये बलवत्तराः ।। 7.16.42 ।।
मानुषान्न गणे देव स्वल्पास्ते मम सम्मताः। 
दीर्घमायुश्च मे प्राप्तं ब्रह्मणस्त्रिपुरान्तक ।। 7.16.43 ।।
वाञ्छितं चायुषः शेषं शस्त्रं त्वं च प्रयच्छ मे।
एवमुक्तस्ततस्तेन रावणेन स शङ्करः ।। 7.16.44 ।। 
ददौ खड्गं महादीप्तं चन्द्रहासमिति श्रुतम्। 
आयुषश्चावशेषं च स्थित्वा भूतपतिस्तदा ।। 7.16.45 ।।
दत्त्वोवाच ततः शम्भुर्नावज्ञेयमिदं त्वया।
अवज्ञातं यदि हि ते मामेवैष्यत्यसंशयः ।। 7.16.46 ।।
एवं महेश्वरेणैव कृतनामा स रावणः। 
अभिवाद्य महादेवमारुरोहाथ पुष्पकम् ।। 7.16.47 ।।
ततो महीतले राम पर्यक्रामत रावणः। 
क्षत्ित्रयान्सुमहावीर्यान्बाधमान इतस्ततः ।। 7.16.48 ।।
केचित्तेजस्विनः शूराः क्षत्ित्रया युद्धदुर्मदाः। 
तच्छासनमकुर्वन्तो विनेशुः सपरिच्छदाः ।। 7.16.49 ।।
अपरे दुर्जयं रक्षो जानन्तः प्राज्ञसम्मताः। 
जिताः स्म इत्यभाषन्त राक्षसं बलदर्पितम् ।। 7.16.50 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षोडशः सर्गः ।। 16 ।।
अथ राजन्महाबाहुर्विचरन्स महीतले।
हिमवद्वनमासाद्य परिचक्राम रावणः ।। 7.17.1 ।।
तत्रापश्यत्स वै कन्यां कृष्णाजिनजटाधराम्।
आर्षेण विधिना युक्तां दीप्यन्तीं देवतामिव ।। 7.17.2 ।।
स दृष्ट्वा रूपसम्पन्नां कन्यां तां सुमहाव्रताम्।
काममोहपरीतात्मा पप्रच्छ प्रहसन्निव ।। 7.17.3 ।।
किमिदं वर्तसे भद्रे विरुद्धं यौवनस्य ते।
नहि युक्ता तवैतस्य रूपस्यैव प्रति क्रिया ।। 7.17.4 ।।
रूपं तेऽनुपमं भीरु कामोन्मादकरं नृणाम्। 
न युक्तं तपसि स्थातुं निर्गतो ह्येष निर्णयः ।। 7.17.5 ।।
कस्यासि किमिदं भद्रे कश्च भर्ता वरानने।
येन सम्भुज्यसे भीरु स नरः पुण्यभाग्भुवि ।। 7.17.6 ।।
पृच्छतः शंस मे सर्वं कस्य हेतोः परिश्रमः। 
एवमुक्ता तु सा कन्या रावणेन यशस्विनी ।। 7.17.7 ।।
अब्रवीद्विधिवत्कृत्वा तस्यातिथ्यं तपोधना। 
कुशध्वजो मम पिता ब्रह्मर्षिरमितप्रभः।
बृहस्पतिसुतः श्रीमान्बुद्ध्या तुल्यो बृहस्पतेः ।। 7.17.8 ।।
तस्याहं कुर्वतो नित्यं वेदाभ्यासं महात्मनः। 
सम्भूय वाङ्मयी कन्या नाम्ना वेदवती स्मृता ।। 7.17.9 ।।
ततो देवाः सगन्धर्वा यक्षराक्षसपन्नगाः।
तेऽपि गत्वा हि पितरं वरणं रोचयन्ति मे ।। 7.17.10 ।।
न च मां स पिता तेभ्यो दत्तवान्राक्षसर्षभ।
कारणं तद्वदिष्यामि निशाचर निशामय ।। 7.17.11 ।।
पितुस्तु मम जामाता विष्णुः किल सुरेश्वरः।
अभिप्रेतस्त्रिलोकेशस्तस्मान्नान्यस्य मे पिता ।। 7.17.12 ।।
दातुमिच्छति तस्मै तु तच्छ्रुत्वा बलदर्पितः। 
दम्भुर्नाम ततो राजा दैत्यानां कुपितोऽभवत् ।। 7.17.13 ।।
तेन रात्रौ शयानो मे पिता पापेन हिंसितः ।। 7.17.14 ।।
ततो मे जननी दीना तच्छरीरं पितुर्मम। 
परिष्वज्य महाभागा प्रविष्टा हव्यवाहनम् ।। 7.17.15 ।।
ततो मनोरथं सत्यं पितुर्नारायणं प्रति।
करोमीति तमेवाहं हृदयेन समुद्वहे ।। 7.17.16 ।।
इति प्रतिज्ञामारुह्य चरामि विपुलं तपः।
एतत्ते सर्वमाख्यातं मया राक्षसपुङ्गव ।। 7.17.17 ।।
नारायणो मम पतिर्न त्वन्यः पुरुषोत्तमात्।
आश्रये नियमं घोरं नारायणपरीप्सया।
विज्ञातस्त्वं हि मे राजन्गच्छ पौलस्त्यनन्दन ।। 7.17.18 ।।
जानामि तपसा सर्वं त्रैलोक्ये यद्धि वर्तते ।। 7.17.19 ।।
सोऽब्रवीद्रावणो भूयस्तां कन्यां सुमहाव्रताम्। 
अवरुह्य विमानाग्रात्कन्दर्पशरपीडितः ।। 7.17.20 ।।
अवलिप्ताऽसि सुश्रोणि यस्यास्ते मतिरीदृशी।
वृद्धानां मृगशावाक्षि भ्राजते पुण्यसञ्चयः ।। 7.17.21 ।।
त्वं सर्वंगुणसम्पन्ना नार्हसे वक्तुमीदृशम्।
त्रैलोक्यसुन्दरी भीरु यौवनं ते निवर्तते ।। 7.17.22 ।।
अहं लङ्कापतिर्भद्रे दशग्रीव इति श्रुतः।
तस्य मे भव भार्या त्वं भुङ्क्ष्व भोगान्यथासुखम् ।। 7.17.23 ।।
कश्च तावदसौ यं त्वं विष्णुरित्यभिभाषसे। 
वीर्येण तपसा चैव भोगेन च बलेन च ।।
न मया स समो भद्रे यं त्वं कामयसेऽङ्गने ।। 7.17.24 ।।
इत्युक्तवति तस्मिंस्तु वेदवत्यथ साऽब्रवीत् ।। 7.17.25 ।।
मा मैवमिति सा कन्या तमुवाच निशाचरम्।
त्रैलोक्याधिपति विष्णुं सर्वलोकनमस्कृतम्।
त्वदृते राक्षसेन्द्रान्यः कोऽवमन्येत बुद्धिमान् ।। 7.17.26 ।।
एवमुक्तस्तया तत्र वेदवत्या निशाचरः।
मूर्धजेषु तदा कन्यां कराग्रेण परामृशत् ।। 7.17.27 ।।
ततो वेदवती क्रुद्धा केशान्हस्तेन साऽच्छिनत्।
असिर्भूत्वा करस्तस्याः केशांश्छिन्नांस्तदाऽकरोत् ।। 7.17.28 ।।
सा ज्वलन्तीव रोषेण दहन्तीव निशाचरम्।
उवाचाग्निं समाधाय मरणाय कृतत्वरा ।। 7.17.29 ।।
धर्षितायास्त्वयानार्य न मे जीवितमिष्यते।
रक्षस्तस्मात्प्रवेक्ष्यामि पश्यतस्ते हुताशनम् ।। 7.17.30 ।।
यस्मात्तु धर्षिता चाहं त्वया पापात्मना वने।
तस्मात्तव वधार्थं हि समुत्पत्स्ये ह्यहं पुनः ।। 7.17.31 ।।
न हि शक्यं स्त्रिया हन्तुं पुरुषः पापनिश्चः। 
शापे त्वयि मयोत्सृष्टे तपसश्च व्ययो भवेत् ।। 7.17.32 ।।
यदि त्वस्ति मया किञ्चित्कृतं दत्तं हुतं तथा।
तस्मात्त्वयोनिजा साध्वी भवेयं धर्मिणः सुता ।। 7.17.33 ।।
एवमुक्त्वा प्रविष्टा सा ज्वलितं जातवेदसम्।
पपात च दिवो दिव्या पुष्पवृष्टिः समन्ततः ।। 7.17.34 ।।
पुनरेव समुद्भूता पद्मे पद्मसमप्रभा। 
तस्मादपि पुनः प्राप्ता पूर्ववत्तेन रक्षसा ।। 7.17.35 ।।
कन्यां कमलगर्भाभां प्रगृह्य स्वगृहं ययौ।
प्रगृह्य रावणस्त्वेतां दर्शयामास मन्त्रिणे ।। 7.17.36 ।।
लक्षणज्ञो निरीक्ष्यैव रावणं चैवमब्रवीत्।
गृहस्थैषां हि सुश्रोणी त्वद्वधायैव दृश्यते ।। 7.17.37 ।।
एतच्छ्रुत्वाऽर्णवे राम तां प्रचिक्षेप रावणः।
सा चैव क्षितिमासाद्य यज्ञायतनमध्यगा ।। 7.17.38 ।।
राज्ञो हलमुखोत्कृष्टा पुनरप्युत्थिता सती।
सैषा जनकराजस्य प्रसूता तनया प्रभो। 
तव भार्या महाबाहो विष्णुस्त्वं हि सनातनः ।। 7.17.39 ।।
पूर्वं क्रोधाहितः शत्रुर्ययाऽसौ निहतस्तथा। 
उपाश्रयित्वा शैलभस्तव वीर्यममानुषम् ।। 7.17.40 ।।
एवमेषा महाभागा मर्त्येषूत्पत्स्यते पुनः। 
क्षेत्रे हलमुखोत्कृष्टे वेद्यामग्निशिखोपमा ।। 7.17.41 ।।
एषा वेदवती नाम पूर्वमासीत्कृते युगे।
त्रेतायुगमनुप्राप्य वधार्थं तस्य रक्षसः ।। 7.17.42 ।।
उत्पन्ना मैथिलकुले जनकस्य महात्मनः। 
सीतोत्पन्ना तु सीतेति मानुषैः पुनरुच्यते ।। 7.17.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तदशः सर्गः ।। 17 ।।
प्रविष्टायां हुताशं तु वेदवत्यां स रावणः। 
पुष्पकं तु समारुह्य परिचक्राम मेदिनीम् ।। 7.18.1 ।।
ततो मरुत्तं नृपतिं यजन्तं सह दैवतैः। 
उशीरबीजमासाद्य ददर्श स तु रावणः ।। 7.18.2 ।।
संवर्तो नाम ब्रह्मर्षिः साक्षाद्भ्राता बृहस्पतेः। 
याजयामास धर्मज्ञः सर्वैर्देवगणैर्वृतः ।। 7.18.3 ।।
दृष्ट्वा देवास्तु तद्रक्षो वरदानेन दुर्जयम्।
तिर्यग्योनिं समाविष्टास्तस्य दर्शनभीरवः ।। 7.18.4 ।।
इन्द्रो मयूरः संवृत्तो धर्मराजस्तु वायसः।
कृकलासो धनाध्यक्षो हंसश्च वरुणोऽभवत् ।। 7.18.5 ।।
अन्येष्वपि गतेष्वेवं देवेष्वरिनिषूदन।
रावणः प्राविशद्यज्ञं सारमेय इवाशुचिः ।। 7.18.6 ।।
तं च राजानमासाद्य रावणो राक्षसाधिपः।
प्राह युद्धं प्रयच्छेति निर्जितोऽस्मीति वा वद ।। 7.18.7 ।।
ततो मरुत्तो नृपतिः को भवानित्युवाच तम्।
अपहासं ततो मुक्त्वा रावणो वाक्यमब्रवीत् ।। 7.18.8 ।।
अकुतूहलभावेन प्रीतोऽस्मि तव पार्थिव।
धनदस्यानुजं यो मां नावगच्छसि रावणम् ।। 7.18.9 ।।
त्रिषु लोकेषु कोऽन्योऽस्ति यो न जानाति मे बलम्।
भ्रातरं येन निर्जित्य विमानमिदमाहृतम्।
ततो मरुत्तः स नृपस्तं रावणमथाब्रवीत् ।। 7.18.10 ।।
धन्यः खलु भवान्येन ज्येष्ठो भ्राता रणे जितः।
न त्वया सदृशः श्लाध्यस्त्रिषु लोकेषु विद्यते ।। 7.18.11 ।।
नाधर्मसहितं श्लाध्यं तल्लोकं प्रतिसंहितम्।
कर्म दौरात्म्यकं कृत्वा श्लाघ्यसे भ्रातृनिर्जयात् ।। 7.18.12 ।।
क त्वं प्राक्केवलं धर्मं चरित्वा लब्धवान्वरम्।
श्रूतपूर्वं हि न मया भाषसे यादृशं स्वयम् ।। 7.18.13 ।।
तिष्ठेदानीं न मे जीवन्प्रतियास्यसि दुर्मते।
अद्य त्वां निशितैर्बाणैः प्रेषयामि यमक्षयम् ।। 7.18.14 ।।
ततः शरासनं गृह्य सायकांश्च नराधिपः।
रणाय निर्ययौ क्रुद्धः संवर्तो मार्गमावृणोत् ।। 7.18.15 ।।
सोऽब्रवीत्स्नेहसंयुक्तं मरुत्तं तं महानृषिः।
श्रोतव्यं यदि मद्वाक्यं सम्प्रहारो न ते क्षमः ।। 7.18.16 ।।
माहेश्वरमिदं सत्रमसमाप्तं कुलं दहेत् ।। 7.18.17 ।।
दीक्षितस्य कुतो युद्धं क्रोधित्वं दीक्षिते कुतः।
संशयश्च जये नित्यं राक्षसश्च सुदुर्जयः ।। 7.18.18 ।।
स निवृत्तो गुरोर्वाक्यान्मरुत्तः पृथिवीपतिः।
विसृज्य सशरं चापं स्वस्थो मखमुखोऽभवत् ।। 7.18.19 ।।
ततस्तं निर्जितं मत्वा घोषयामास वै शुकः।
रावणो जयतीत्युच्चैर्हर्षान्नादं विमुक्तवान् ।। 7.18.20 ।।
तान्भक्षयित्वा तत्रस्थान्महर्षीन्यज्ञमागतान्।
वितृप्तो रुधिरैस्तेषां पुनः सम्प्रययौ महीम् ।। 7.18.21 ।।
रावणे तु गते देवाः सेन्द्राश्चैव दिवौकसः।
ततः स्वां योनिमासाद्य तानि सत्त्वानि चाब्रुवन् ।। 7.18.22 ।।
हर्षात्तदाब्रवीदिन्द्रो मयूरं नीलबर्हिणम्।
प्रीतोऽस्मि तव धर्मज्ञ भुजङ्गाद्धि न ते भयम् ।। 7.18.23 ।।
इदं नेत्रसहस्रं तु यत्त्वद्बर्हे भविष्यति। 
वर्षमाणे मयि मुदं प्राप्स्यसे प्रीतिलक्षणाम्।
एवमिन्द्रो वरं प्रादान्मयूरस्य सुरेश्वरः ।। 7.18.24 ।।
नीलाः किल पुरा बर्हा मयूराणां नराधिप।
सुराधिपाद्वरं प्राप्य गताः सर्वेऽपि बर्हिणः ।। 7.18.25 ।।
धर्मराजोऽब्रवीद्राम प्राग्वंशे वायसं स्थितम्।
पक्षिंस्तवास्मि सुप्रीतः प्रीतस्य वचनं शृणु ।। 7.18.26 ।।
यथान्ये विविधै रोगै; पीड्यन्ते प्राणिनो मया। 
ते न ते प्रभविष्यन्ति मयि प्रीते न संशयः ।। 7.18.27 ।।
मृत्युतस्ते भयं नास्ति वरान्मम विहङ्गम।
यावत्त्वां न वधिष्यन्ति नरास्तावद्भविष्यसि ।। 7.18.28 ।।
एते मद्विषयस्था वै मानवाः क्षुद्भयार्दिताः।
त्वयि भुक्ते तु तृप्तास्ते भविष्यन्ति सबान्धवाः ।। 7.18.29 ।।
वरुणस्त्वब्रवीद्धंसं गङ्गातोयविहारिणम्।
श्रूयतां प्रीतिसंयुक्तं वचः पत्ररथेश्वर ।। 7.18.30 ।।
वर्णो मनोहरः सौम्यश्चन्द्रमण्डलसन्निभः।
भविष्यति तवोदग्रः शुद्धफेनसमप्रभः ।। 7.18.31 ।।
मच्छरीरं समासाद्य कान्तो नित्यं भविष्यसि।
प्राप्स्यसे चातुलां प्रीतिमेतन्मे प्रीतिलक्षणम् ।। 7.18.32 ।।
हंसानां हि पुरा राम नीलवर्णः सपाण्डुरः। 
पक्षा नीलाग्रसंवीताः क्रोडाः शष्पाग्रनिर्मलाः ।। 7.18.33 ।।
अथाब्रवीद्वैश्रवणः कृकलासं गिरौ स्थितम्।
हैरण्यं सम्प्रयच्छामि वर्णं प्रीतस्तवाप्यहम् ।। 7.18.34 ।।
सद्रव्यं च शिरो नित्यं भविष्यति तवाक्षयम्।
एष काञ्चनको वर्णो मत्प्रीत्या ते भविष्यति ।। 7.18.35 ।।
एवं दत्त्वा वरांस्तेभ्यस्तस्मिन्यज्ञोत्सवे सुराः। 
निवृत्ताः सह राज्ञा ते पुनः स्वभवनं गताः ।। 7.18.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टादशः सर्गः ।। 18 ।।
अथ जित्वा मरुत्तं स प्रययौ राक्षसाधिपः। 
नगराणि नरेन्द्राणां युद्धकाङ्क्षी दशाननः ।। 7.19.1 ।।
समासाद्य तु राजेन्द्रान्महेन्द्रवरुणोपमान्।
अब्रवीद्राक्षसेन्द्रस्तु युद्धं मे दीयतामिति ।। 7.19.2 ।।
निर्जिताः स्मेति वा ब्रूत एष मे हि सुनिश्चयः।
अन्यथा कुर्वतामेवं मोक्षो नैवोपपद्यते ।। 7.19.3 ।।
ततस्त्वभीरवः प्राज्ञाः पार्थिवा धर्मनिश्चयाः। 
मन्त्रयित्वा ततोऽन्योन्यं राजानः सुमहाबलाः।
निर्जिताः स्मेत्यभाषन्त ज्ञात्वा वरबलं रिपोः ।। 7.19.4 ।।
दुष्यन्तः सुरथो गाधिर्गयो राजा पुरूरवाः।
एते सर्वेऽब्रुवंस्तात निर्जिताः स्मेति पार्थिवाः ।। 7.19.5 ।।
अथायोध्यां समासाद्य रावणो राक्षसाधिपः ।। 7.19.6 ।।
सुगुप्तामनरण्येन शक्रेणेवामरावतीम्।
स तं पुरुषशार्दूलं पुरन्दरसमं बले ।। 7.19.7 ।।
प्राह राजानमासाद्य युद्धं देहीति रावणः।
निर्जितोऽस्मीति वा ब्रूहि त्वमेवं मम शासनम् ।। 7.19.8 ।।
अयोध्याधिपतिस्तस्य श्रुत्वा पापात्मनो वचः। 
अनरण्यस्तु सङ्क्रुद्धो राक्षसेन्द्रमथाब्रवीत् ।। 7.19.9 ।।
दीयते द्वन्द्वयुद्धं ते राक्षसाधिपते मया।
सन्तिष्ठ क्षिप्रमायत्तो भव चैवं भवाम्यहम् ।। 7.19.10 ।।
अथ पूर्वं श्रुतार्थेन निर्जितं सुमहद्बलम्।
निष्क्रामत्तन्नरेन्द्रस्य बलं रक्षोवधोद्यतम् ।। 7.19.11 ।।
नागानां दशसाहस्रं वाजिनां नियुतं तथा।
रथानां बहुसाहस्रं पत्तीनां च नरोत्तम ।। 7.19.12 ।।
महीं सञ्छाद्य निष्क्रान्तं सपदातिरथं रणे।
ततः प्रवृत्तं सुमहद्युद्धं युद्धविशारद ।। 7.19.13 ।।
अनरण्यस्य नृपते राक्षसेन्द्रस्य चाद्भुतम्।
तद्रावणबलं प्राप्य बलं तस्य महीपतेः ।। 7.19.14 ।।
प्राणश्यत तदा सर्वं हव्यं हुतमिवानले। 
युद्ध्वा च सुचिरं कालं कृत्वा विक्रममुत्तमम् ।। 7.19.15 ।।
प्रज्वलन्तं तमासाद्य क्षिप्रमेवावशेषितम्।
प्राविशत्सङ्कुलं तत्र शलभा इव पावकम्। 
नश्यति स्म बलं तत्र हव्यं हुतमिवानले ।। 7.19.16 ।।
सोऽपश्यत्तन्नरेन्द्रस्तु नश्यमानं महाबलम्।
महार्णवं समासाद्य वनापगशतं यथा ।। 7.19.17 ।।
ततः शक्रधनुःप्रख्यं धनुर्विस्फारयन्स्वयम्।
आससाद नरेन्द्रस्तं रावणं क्रोधमूर्च्छितः ।। 7.19.18 ।।
अनरण्येन तेऽमात्या मारीचशुकसारणाः। 
प्रहस्तसहिता भग्ना व्यद्रवन्त मृगा इव ।। 7.19.19 ।।
ततो बाणशतान्यष्टौ पातयामास मूर्धनि।
तस्य राक्षसराजस्य इक्ष्वाकुकुलनन्दनः ।। 7.19.20 ।।
तस्य बाणाः पतन्तस्ते चक्रिरे न क्षतं क्वचित्।
वारिधारा इवाभ्रेभ्यः पतन्त्यो गिरिमूर्धनि ।। 7.19.21 ।।
ततो राक्षसराजेन क्रुद्धेन नृपतिस्तदा।
तलेनाभिहतो मूर्ध्नि स रथान्निपपात ह ।। 7.19.22 ।।
स राजा पतितो भूमौ विह्वलाङ्गः प्रवेपितः।
वज्रदग्ध इवारण्ये सालो निपतितो यथा ।। 7.19.23 ।।
तं प्रहस्याब्रवीद्द्रक्ष इक्ष्वाकुं पृथिवीपतिम्।
किमिदानीं फलं प्राप्तं त्वया मां प्रति युद्ध्यता ।। 7.19.24 ।।
त्रैलोक्ये नास्ति यो द्वन्द्वं मम दद्यान्नराधिप। 
शङ्के प्रसक्तो भोगेषु न शृणोषि बलं मम ।। 7.19.25 ।।
तस्यैवं ब्रुवतो राजा मन्दासुर्वाक्यमब्रवीत्।
किं शक्यमिह कर्तुं वै कालो हि दुरतिक्रमः ।। 7.19.26 ।।
नह्यहं निर्जितो रक्षस्त्वया चात्मप्रशंसिना।
कालेनैव विपन्नोऽहं हेतुभूतस्तु मे भवान् ।। 7.19.27 ।।
किं त्विदानीं मया शक्यं कर्तुं प्राणपरिक्षये। 
नह्यहं विमुखी रक्षो युध्यमानस्त्वया हतः ।। 7.19.28 ।।
इक्ष्वाकुपरिभावित्वाद्वचो वक्ष्यामि राक्षस।
यदि दत्तं यदि हुतं यदि मे सुकृतं तपः ।।
यदि गुप्ताः प्रजाः सम्यक्तदा सत्यं वचोऽस्तु मे ।। 7.19.29 ।।
उत्पत्स्यते कुले ह्यस्मिन्निक्ष्वाकूणां महात्मनाम्।
रामो दाशरथिर्नाम यस्ते प्राणान्हरिष्यति ।। 7.19.30 ।।
ततो जलधरोदग्रस्ताडितो देवदुन्दुभिः। 
तस्मिन्नुदाहृते शापे पुष्पवृष्टिश्च खाच्च्युता ।। 7.19.31 ।।
ततः स राजा राजेन्द्र गतः स्थानं त्रिविष्टपम्।
स्वर्गते च नृपे तस्मिन्राक्षसः सोऽपसर्पत ।। 7.19.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनविंशः सर्गः ।। 19 ।।
ततो वित्रासयन्मर्त्यान्पृथिव्यां राक्षसाधिपः।
आससाद घने तस्मिन्नारदं मुनिपुङ्गवम् ।। 7.20.1 ।।
तस्याभिवादनं कृत्वा दशग्रीवो निशाचरः। 
अब्रवीत्कुशलं पृष्ट्वा हेतुमागमनस्य च ।। 7.20.2 ।।
नारदस्तु महातेजा देवर्षिरमितप्रभः।
अब्रवीन्मेघपृष्ठस्थो रावणं पुष्पके स्थितम् ।। 7.20.3 ।।
राक्षसाधिपते सौम्य तिष्ठ विश्रवसः सुत।
प्रीतोऽस्म्यभिजनोपेतविक्रमैरूर्जितैस्तव ।। 7.20.4 ।।
विष्णुना दैत्यघातैश्च गन्धर्वोरगधर्षणैः।
त्वया समं विमर्दैश्च भृशं हि परितोषितः ।। 7.20.5 ।।
किंचिद्वक्ष्यामि तावत्ते श्रोतव्यं श्रोष्यसे यदि।
श्रुत्वा चानन्तरं कार्यं त्वया राक्षससत्तम।
तन्मे निगदतस्तात समाधिं श्रवणे कुरु ।। 7.20.6 ।।
किमयं वध्यते तात त्वयाऽवध्येन दैवतैः। 
हत एव ह्ययं लोको यदा मृत्युवशं गतः ।। 7.20.7 ।।
देवदानवदैत्यानां यक्षगन्धर्वरक्षसाम्।
अवध्येन त्वया लोकः क्लेष्टुं युक्तो न मानुषः ।। 7.20.8 ।।
नित्यं श्रेयसि सम्मूढं महद्भिर्व्यसनैर्वृतम्।
हन्यात्कस्तादृशं लोकं जराव्याधिशतैर्युतम् ।। 7.20.9 ।।
तैस्तैरनिष्टोपगमैरजस्रं यत्र कुत्र कः।
मतिमान्मानुषे लोके युद्धेन प्रणयी भवेत् ।। 7.20.10 ।।
क्षीयमाणं दैवहतं श्रुत्पिपासाजरादिभिः।
विषादशोकसम्मूढं लोकं त्वं क्षपयस्व मा ।। 7.20.11 ।।
पश्य तावन्महाबाहो राक्षसेश्वर मानुषम्।
मूढमेवं विचित्रार्थं यस्य न ज्ञायते गतिः ।। 7.20.12 ।।
क्वचिद्वादित्रनृत्यादि सेव्यते मुदितैर्जनैः। 
रुद्यते चापरैरार्तैर्धाराश्रुनयनाननैः ।। 7.20.13 ।।
मातापितृसुतस्नेहैर्भार्याबन्धुमनोरमैः।
मोहितोऽयं जनो ध्वस्तः क्लेशं स्वं नावबुध्यते ।। 7.20.14 ।।
अलमेनं परिक्लिश्य लोकं मोहनिराकृतम्।
जित एव त्वया सौम्य मर्त्यलोको न संशयः ।। 7.20.15 ।।
अवश्यमेभिः सर्वैश्च गन्तव्यं यमसादनम्।
तन्निगृह्णीष्व पौलस्त्य यमं परपुरञ्जय ।। 7.20.16 ।।
तस्मिञ्जिते जितं सर्वं भवत्येव न संशयः।
एवमुक्तस्तु लङ्केशो दीप्यमानं स्वतेजसा।
अब्रवीन्नारदं तत्र सम्प्रहस्याभिवाद्य च ।। 7.20.17 ।।
महर्षे देवगन्धर्वविहार समरप्रिय।
अहं समुद्यतो गन्तुं विजयार्थं रसातलम् ।। 7.20.18 ।।
ततो लोकत्रयं जित्वा स्थाप्य नागान्सुरान्वशे।
समुद्रममृतार्थं च मथिष्यामि रसालयम् ।। 7.20.19 ।।
अथाब्रवीदृशग्रीवं नारदो भगवानृषिः। 
क्व खल्विदानीं मार्गेण त्वया ह्यन्येन गम्यते ।। 7.20.20 ।।
अयं खलु सुदुर्गम्यः प्रेतराजपुरं प्रति। 
मार्गो गच्छति दुर्धर्षो यमस्यामित्रकर्शन ।। 7.20.21 ।।
स तु शारदमेघाभं हासं मुक्त्वा दशाननः। 
उवाच कृतमित्येव वचनं चेदमब्रवीत् ।। 7.20.22 ।।
तस्मादेवमहं ब्रह्मन् वैवस्वतवधोद्यतः। 
गच्छामि दक्षिणामाशां यत्र सूर्यात्मजो नृपः ।। 7.20.23 ।।
मया हि भगवन्क्रोधात्प्रतिज्ञातं रणार्थिना।
अवजेष्यामि चतुरो लोकपालानिति प्रभो ।। 7.20.24 ।।
तदिह प्रस्थितोऽहं वै प्रेतराजपुरं प्रति।
प्राणिसङ्क्लेशकर्तारं योजयिष्यामि मृत्युना ।। 7.20.25 ।।
एवमुक्त्वा दशग्रीवो मुनिं तमभिवाद्य च।
प्रययौ दक्षिणामाशां प्रविष्टः सह मन्त्रिभिः ।। 7.20.26 ।।
नारदस्तु महातेजा मुहूर्तं ध्यानमास्थितः।
चिन्तयामास विप्रेन्द्रो विधूम इव पावकः ।। 7.20.27 ।।
येन लोकास्त्रयः सेन्द्राः क्लिश्यन्ते सचराचराः। 
क्षीणे चायुषि धर्मेण स कालो जेष्यते कथम् ।। 7.20.28 ।।
स्वदत्तकृतसाक्षी यो द्वितीय इव पावकः। 
लब्धसञ्ज्ञा विजेष्यन्ते लोका यस्य महात्मनः ।। 7.20.29 ।।
यस्य नित्यं त्रयो लोका विद्रवन्ति भयार्दिताः।
तं कथं राक्षसेन्द्रोऽसौ स्वयमेव गमिष्यति ।। 7.20.30 ।।
यो विधाता च धाता च सुकृतं दुष्कृतं तथा।
त्रैलोक्यं विजितं येन तं कथं विजयिष्यते ।। 7.20.31 ।।
अपरं किन्तु कृत्वायं विधानं संविधास्यति।
कौतूहलसमुत्पन्नो यास्यामि यमसादनम् ।। 7.20.32 ।।
विमर्दं द्रष्टुमनयोर्यमराक्षसयोः स्वयम् ।। 7.20.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे विंशः सर्गः ।। 20 ।।
एवं सञ्चिन्त्य विप्रेन्दो जगाम लघुविक्रमः। 
आख्यातुं तद्यथावृत्तं यमस्य सदनं प्रति ।। 7.21.1 ।।
अपश्यत्स यमं तत्र देवमग्निपुरस्कृतम्।
विधानमुपतिष्ठन्तं प्राणिनो यस्य यादृशम् ।। 7.21.2 ।।
स तु दृष्ट्वा यमः प्राप्तं महर्षिं तत्र नारदम्।
अब्रवीत्सुखमासीनमर्घ्यमावेद्य धर्मतः ।। 7.21.3 ।।
कच्चित्क्षेमं तु देवर्षे कच्चिद्धर्मो न नश्यति।
किमागमनकृत्यं ते देवगन्धर्वसेवित ।। 7.21.4 ।।
अब्रवीत्तु तदा वाक्यं नारदो भगवानृषिः।
श्रूयतामभिधास्यामि विधानं च विधीयताम् ।। 7.21.5 ।।
एष नाम्नो दशग्रीवः पितृराज निशाचरः।
उपयाति वशं नेतुं विक्रमैस्त्वां सुदुर्जयम् ।। 7.21.6 ।।
एतेन कारणेनाहं त्वरितो ह्यागतः प्रभो।
दण्डप्रहरणस्याद्य तव किं नु भविष्यति ।। 7.21.7 ।।
एतस्मिन्नन्तरे दुरादंशुमन्तमिवोदितम्।
ददृशुर्दीप्तमायान्तं विमानं तस्य रक्षसः ।। 7.21.8 ।।
तं देशं प्रभया तस्य पुष्पकस्य महाबलः। 
कृत्वा वितिमिरं सर्वं समीपं सोऽभ्यवर्तत ।। 7.21.9 ।।
सोऽपश्यत्स महाबाहुर्दशग्रीवस्ततस्ततः। 
प्राणिनः सुकृतं कर्म भुञ्जानांश्चैव दुष्कृतम् ।। 7.21.10 ।।
अपश्यत्सैनिकांश्चास्य यमस्यानुचरैः सह। 
यमस्य पुरुषैरुग्रैर्घोररूपैर्भयानकैः ।। 7.21.11 ।।
ददर्श वध्यमानांश्च क्लिश्यमानांश्च देहिनः।
क्रोशतश्च महानादं तीव्रनिष्टनतत्परान् ।। 7.21.12 ।।
कृमिभिर्भक्ष्यमाणांश्च सारमेयैश्च दारुणैः ।। 7.21.13 ।।
क्षोत्रायासकरा वाचो वदतश्च भयावहाः।
सन्तार्यमाणान्वैतरणीं बहुशः शोणितोदकाम् ।। 7.21.14 ।।
वालुकासु च तप्तासु तप्यमानान्मुहूर्मुहुः।
असिपत्रवने चैव भिद्यमानानधार्मिकान् ।। 7.21.15 ।।
रौरवे क्षारनद्यां च क्षुरधारासु चैव हि।
पानीयं याचमानांश्च तृषितान्क्षुधितानपि ।। 7.21.16 ।।
शवभूतान्कृशान्दीनान्विवर्णान्मुक्तमूर्धजान्।
मलपङ्कधरान्दीनान्रूक्षांश्च परिधावतः ।। 7.21.17 ।।
ददर्श रावणो मार्गे शतशोऽथ सहस्रशः।
कांश्चिच्च गृहमुख्येषु गीतवादित्रनिःस्वनैः।
प्रमोदमानानद्राक्षीद्रावणः सुकृतैः स्वकैः ।। 7.21.18 ।।
गौरसं गोप्रदातारो ह्यन्नं चैवान्नदायिनः।
गृहांश्च गृहदातारः स्वकर्मफलमश्नतः ।। 7.21.19 ।।
सुवर्णमणिमुक्ताभिः प्रमदाभिरलङ्कृतान् ।। 7.21.20 ।।
धार्मिकानपरांस्तत्र दीप्यमानान्स्वतेजसा।
ददर्श सुमहाबाहू रावणो राक्षसाधिपः ।। 7.21.21 ।। 
ततस्तान्भिद्यमानांश्च कर्मभिर्दुष्कृतैः स्वकैः।
रावणो मोचयामास विक्रमेण बलाद्बली ।। 7.21.22 ।।
प्राणिनो मोचितास्तेन दशग्रीवेण रक्षसा।
सुखमापुर्मुहूर्तं ते ह्यतर्कितमचिन्तितम् ।। 7.21.23 ।।
प्रेतेषु मुच्यमानेषु राक्षसेन महीयसा।
प्रेतगोपाः सुसङ्क्रुद्धा राक्षसेन्द्रमभिद्रवन् ।। 7.21.24 ।।
ततो हलहलाशब्दः सर्वदिग्भ्यः समुत्थितः। 
धर्मराजस्य योधानां शूराणां सम्प्रधावताम् ।। 7.21.25 ।।
ते प्रासैः परिघैः शूलैर्मुसलैः शक्तितोमरैः।
पुष्पकं समवर्षन्त शूराः शतसहस्रशः ।। 7.21.26 ।।
तस्यासनानि प्रासादान्वेदिकास्तोरणानि च।
पुष्पकस्य बभञ्जुस्ते शीघ्रं मधुकरा इव ।। 7.21.27 ।।
देवनिष्ठानभूतं तद्विमानं पुष्पकं मृधे।
भज्यमानं तथैवासीदक्षयं ब्रह्मतेजसा ।। 7.21.28 ।।
असङ्ख्या सुमहत्यासीत्तस्य सेना महात्मनः।
शूराणामग्रयातॄणां सहस्राणि शतानि च ।। 7.21.29 ।।
ततो वृक्षैश्च शैलैश्च प्रासादानां शतैस्तथा।
ततस्ते सचिवास्तस्य यथाकामं यथाबलम्।
अयुध्यन्त महावीराः स च राजा दशाननः ।। 7.21.30 ।।
ते तु शोणितदिग्धाङ्गाः सर्वशस्त्रसमाहताः।
अमात्या राक्षसेन्द्रस्य चक्रुरायोधनं महत् ।। 7.21.31 ।।
अन्योन्यं ते महाभागा जघ्नुः प्रहरणैर्भृशम्।
यमस्य च महाबाहो रावणस्य च मन्त्रिणः ।। 7.21.32 ।। 
अमात्यांस्तांस्तु सन्त्यज्य यमयोधा महाबलाः।
तमेव चाभ्यधावन्त शूलवर्षैर्दशाननम् ।। 7.21.33 ।।
ततः शोणितदिग्धाङ्गः प्रहारैर्जर्जरीकृतः।
फुल्लाशोक इवाभाति पुष्पके राक्षसाधिपः ।। 7.21.34 ।।
स तु शूलगदापासाञ्छक्तितोमरसायकान्।
मुसलानि शिलावृक्षान्मुमोचास्त्रबलाद्बली ।। 7.21.35 ।।
तरूणां च शिलानां च शस्त्राणां चातिदारुणम्।
यमसैन्येषु तद्वर्षं पपात धरणीतले ।। 7.21.36 ।।
तांस्तु सर्वान्विनिर्भिद्य तदस्त्रमपहत्य च।
जघ्नुस्ते राक्षसं घोरमेकं शतसहस्रशः ।। 7.21.37 ।।
परिवार्य च तं सर्वे शैलं मोघोत्करा इव।
भिन्दिपालैश्च शूलैश्च निरुच्छ्वासमपोथयन् ।। 7.21.38 ।।
विमुक्तकवचः क्रुद्धः सिक्तः शोणितविस्रवैः।
ततः स पुष्पकं त्यक्त्वा पृथिव्यामवतिष्ठत ।। 7.21.39 ।।
ततः स कार्मुकी वाणी समरे चाभिवर्तत।
लब्धसञ्ज्ञो मुहूर्तेन क्रुद्धस्तस्थौ यथान्तकः ।। 7.21.40 ।।
ततः पाशुपतं दिव्यमस्त्रं सन्धाय कार्मुके। 
तिष्ठ तिष्ठेति तानुक्त्वा तच्चापं विचकर्ष स ।। 7.21.41 ।।
आकर्णात्स विकृष्याथ चापमिन्द्रारिराहवे।
मुमोच तं शरं क्रुद्धस्त्रिपुरे शङ्करो यथा ।। 7.21.42 ।।
तस्य रूपं शरस्यासीत्विधूमज्वालमण्डलम्।
वनं दहिष्यतो घर्मे दावाग्नेरिव मूर्च्छतः ।। 7.21.43 ।।
ज्वालामाली स तु शरः क्रव्यादानुगतो रणे।
मुक्तो गुल्मान्द्रुमांश्चापि भस्म कृत्वा प्रधावति ।। 7.21.44 ।।
ते तस्य तेजसा दग्धाः सैन्या वैवस्वतस्य तु। 
रणे तस्मिन्निपतिता दावदग्धा नगा इव ।। 7.21.45 ।।
ततस्तु सिचवैः सार्धं राक्षसो भीमविक्रमः। 
ननाद सुमहानादं कम्पयन्निव मेदिनीम् ।। 7.21.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकविंशः सर्गः ।। 21 ।।
