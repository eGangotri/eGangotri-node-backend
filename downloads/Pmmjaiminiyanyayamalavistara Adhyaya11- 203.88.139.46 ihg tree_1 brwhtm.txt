(अथैकादशाध्यायः प्रारभ्यते)।
बाधाबाधविचारेण प्रयोज्ये निश्चिते सति।
प्रयोगस्य विचारोऽथ तन्त्ररूपो विचार्यते ।। 1 ।।
अनेन दशमैकादशयोरध्याययोः पूर्वोत्तरभाव उपपादितः ।। 1 ।।
(प्रथमे- आग्नेयादीनां समुदितानां तन्त्रेण स्वर्गफलकत्वाधि-
करणे सूत्राणि 1-4 )।
प्रयोजनाभिसंबन्धात्पृथक्सतां ततः स्यादैककर्म्य-
मेकशब्दाभिसंयोगात् ।। 1 ।। शेषवद्वा प्रयोजनं
प्रतिकर्म विभज्येत ।। 2 ।। अविधानात्तु नैवं
स्यात् ।। 3 ।। शेषस्य हि परार्थत्वाद्विधानात्प्रति-
प्रधानभावः स्यात् ।। 4 ।।
एकादशाध्यायस्य प्रथमपादे प्रथमाधिकरणमारचयति-
षड्यागानां फलं स्वर्गः प्रत्येकं तन्त्रतोऽथवा ।
आद्यः पृथक्लफलार्थित्वान्न संघस्य फलोक्तितः ।। 2 ।।
'दर्शपूर्णमासाभ्यां स्वर्गकामो यजेत' इति श्रुतं फलमाग्नेयादिभिः षड््भिर्यागैः प्रत्येकमभिसंबध्यते। कुतः। पृथगुत्पन्नतया परस्परनिरपेक्षाणां पृथगेव फलाकाङ््क्षितत्वात्। इति चेत्।
न। तत्समूहवाचिना दर्शपूर्णमासशब्देन व्यवहृत्य संघस्यैव फलसंबन्धनात्। तस्मात्- स्वर्गस्तेषां फलं तन्त्रेण। तन्यते
विस्तार्यते बहूनामुपकारो येन सकृत्प्रवर्तितेन, तदिदं तन्त्रम्। तद्यथा- बहूनां ब्राह्मणानां मध्य कृतः प्रदीपस्तेषामुपकरोति, न त्वनुलेपनभोजनादिवत्प्रतिपुरुषमावृत्तिलक्षणमावापमपेक्षते। एवं स्वर्गस्तन्त्रेण फलम्  ।। 2 ।।
(द्वितीये- अङ्गानामकैकार्याधिकरणे सूत्राणि 5- 10 )।
अङ्गानां तु शब्दभेदात्क्रतुवत्स्यात्फलान्यत्वम् ।। 5 ।।
अर्थभेदस्तु तत्रार्थहैकार्थ्यादकैकर्म्यम् ।। 6 ।।
शब्दभेदान्नेति चेत् ।। 7 ।। कर्मार्थत्वात्प्रयोगे
ताच्छब्द्यं स्यात्तदर्थत्वात् ।। 8 ।। कर्तृविधेर्नानार्थत्वा-
द््गुणप्रधानेषु ।। 9 ।। आरम्भः शब्दपूर्वत्वात् ।। 10 ।।
द्वितीयाधिकरणमारचयति-
कार्यभेदो न वाऽङ्गानां सौर्यचित्रादिवद्भिदा ।
करणैक्यात्तदेकत्वं द्वारभेदो बहुत्वतः ।। 3 ।।
यानि प्रयाजाज्यभागाद्यङ्गानि, तेषां सर्वेषां करणं प्रत्युपकारभेदः स्यात् । कुतः। कार्यभेददर्शनात्। यथा- 'सौर्यं चरुं निर्वपेद््ब्रह्मवर्चसकामः' चित्रया यजेत पशुकामः' इत्यादिषु परस्परनैरपेक्ष्येण विहितानां सौर्यादीनां ब्रह्मवर्चसादिकार्यभेदः, तथा प्रयाजाज्यभागादीनां परस्परनिरपेक्षाणां करणोपकाराभिद्यन्ते। न च - अत्र पूर्वन्यायेन संघोपकारगमकं किंचिदस्ति। इति प्राप्ते-
ब्रूमः- करणाकाङ््क्षानुसारेण ह्यङ्गोपकारः कल्प्यः। करणं च स्वयमेकं सत्स्वशक्त्युद्बोधनलक्षणमेकमेवोपकार मङ्गकृतमपेक्षते। अङ्गबहुत्वं तु द्वारकार्यभेदेनोपपद्यते। यथा तण्डुलकाष्ठस्थाल्यादीनां कारकाणां द्वारभेद एवौदननिष्पादनलक्षणं प्रधानकार्यमेकमेव। तद्वदत्र द्वारभेदेऽप्युपकार एक एव  ।। 3 ।।
(तृतीये- {दर्शपूर्णमासादिकाम्यकर्मणां} सूत्राणि 11-19)।
सर्वाङ्गोपसंहाराधिकरणे
एकेनापि समाप्येत कृतार्थत्वाद्यथा क्रत्वन्तरेषु
प्राप्तेषु चोत्तरावत्स्यात् ।। 11 ।। फलाभावा-
न्नेति चेत् ।। 12 ।। न कर्मसंयोगात्प्रयोजनम-
शब्ददोषं स्यात् ।। 13 ।। ऐकशब्द्यादिति
चेत् ।। 14 ।। नार्थपृथक्त्वात्समत्वादगुणत्वम्
।। 15 ।। विधेस्त्वेकश्रुतित्वादपर्यायविधानान्नि-
त्यवच्छ्रुतभूताभिसंयोगादर्थेन युगपत्प्राप्तेर्यथाप्राप्तं
स्वशब्दार्थो निवीतवत्स्यात्सर्वप्रयोगे प्रवृत्तिः स्यात्
।। 16 ।। तथा कर्मोपदेशः स्यात् ।। 17 ।।
क्रत्वन्तरेषु पुनर्वचनम् ।। 18 ।। उत्तरास्वश्रुति-
त्वाद्विशेषाणां कृतार्थत्वात्स्वदोहे यथाकामी प्रती-
येत ।। 19 ।।
तृतीयाधिकरणमारचयति-
उपकारः स एकेन कैश्चिद्वा निखिलैरुत ।
आकाङ््क्षापूरणादाद्यः फलाधिक्याय मध्यमः ।। 4 ।।
कपोतवद्यौगपद्ये त्यागहेतोरभावतः ।
संभूयकरणाकाङ््क्षां पूरयन्त्युपकारतः ।। 5 ।।
योऽयं करणं प्रत्येक उपकारः पूर्वत्र निर्णीतः, स एकेनाङ्गेन सिध्यति। कारणस्याङ्गाकाङ््क्षायास्तावता पूरितत्वात्। यथा ग्रामगतैः सर्वैः कर्तव्यं करदानमेक एव राजकुलसमागतः करोति, कराकाङ््क्षा च तावता राज्ञो निवर्तते। तथाऽत्रापि द्रष्टव्यम्। यदि 'एतदङ्गमनुष्ठेयम्' इति विशेषनियामकं न स्यात्, तर्हि विकल्पोऽस्तु। इत्याद्यः पक्षः।
यथा यावन्ति काम्यकर्माणि सौर्यचित्रादीन्यनुतिष्ठति तावत्फलं प्राप्नोति, तथा- अङ्गभूयस्त्वेन फलभूयस्त्वसंभवादिच्छया कानिचिदङ्गान्यनुष्ठेयानि। तैश्चातिशयवानेकः करणोपकारो जायते। इति मध्यमः पक्षः।
यथा जिघत्सया खले बीजभक्षणाय कपोतपङ्क्तिर्युगपत्पतति, तथा करणाकाङ््क्षां पूरयितुं सामर्थानि सर्वाण्यङ्गान्येकप्रयोगवचनपरिगृहीततया युगपत्प्राप्तानि तेषु केषांचित्परित्यागे हेतुर्नास्ति। तस्मात्- सर्वाण्यङ्गानि संभूयैकस्योपकारजननेन करणाकाङ््क्षां पूरयन्ति। इति सिद्धान्तः।
+वार्तिककारस्तु पूर्वाधिकरणस्य वैयर्थ्यं मन्यमानोऽस्मिन्नेवाधिकरणेऽन्तर्भावयामास ।
(चतुर्थे- काम्यकर्मणां भूयोऽभ्यासाधिकरणे सूत्राणि 20-26)।
कर्मण्यारम्भभाव्यत्वात्कृषिवत्प्रत्यारम्भं फलानि स्युः ।। 20 ।।
अधिकारश्च सर्वेषां कार्यत्वादुपपद्यते विशेषः ।। 21 ।। सकृत्तु
स्यात्कृतार्थत्वादङ्गवत् ।। 22 ।। शब्दार्थश्च तथा लोके
।। 23 ।। अपि वा संप्रयोगे यथाकामी प्रतीयेता-
श्रुतित्वाद्विधिषु वचनानि स्युः ।। 24 ।। ऐकशद्ब्या-
त्तथाऽङ्गेषु ।। 25 ।। लोके कर्मार्थलक्षणम् ।। 26 ।।
चतुर्थाधिकरणमारचयति-
काम्यकर्मप्रयोगः किं सकृदेवासकृच्च वा ।
फलसिद्धेरादिमोऽन्त्यो भूयः स्वेच्छानुसारतः ।। 6 ।।
चित्रादिकाम्यकर्म सकृदेव प्रयोक्तव्यम्। तावतैव पश्वादिफलसिद्धेः। यथा प्रयाजाद्यङ्गं सकृदेवानुष्ठीयते, तद्वत्। इति प्राप्ते-
ब्रूमः- विषमो दृष्टान्तः। करणस्याङ्गेषु सकृदेवाऽऽकाङ््क्षा । इह तु पुरुषः स्वर्गपश्वादीन्भूयो भूयः कामयते। ततस्तदनुसारेण प्रयोगावृत्तिः ।। 6 ।।
(पञ्चमे- अवघातादीनामातण्डुलनिर्वृत्तेरभ्यासाधिकरणे सूत्रम्- )।
क्रियाणामर्थशेषत्वात्प्रत्यक्षोऽतस्त-
न्निवृत्त्याऽपवर्गः स्यात् ।। 27 ।।
पञ्चमाधिकरणमारचयति-
अवघातः सकृन्नो वा सकृत्स्याद्विधिसिद्धितः ।
दृष्टा तण्डुलनिष्पत्तिस्तदन्तोऽभ्यस्यतामयम् ।। 7 ।।
'व्रीहीनवहन्ति' इत्यत्र सकृन्मुसलपातमात्रेण विधिप्रयुक्तस्यापूर्वस्य सिद्धेर्नास्त्यत्राऽऽवृतिः । इति चेत्।
न । तण्डुलनिष्पत्तेर्दृष्टप्रयोजनत्वेन तत्पर्यन्तस्याभ्यासस्याश्रुतस्यापि कल्पनयित्वात्। एवं तण्डुलपेषणादावपि द्रष्टव्यम् ।। 7 ।।
(षष्ठे - अदृष्टफलस्यावघातादेः सकृदनुष्ठानाधिकरणे सूत्रम्)।
*धर्ममात्रे त्वदर्शनाच्छब्दार्थेनापवर्गः स्यात् ।। 28 ।।
षष्ठाधिकरणमारचयति-
सर्वौषधावघातः किमावर्त्यः सकृदेव वा ।
आवर्त्यः पूर्ववन्मैवं दृष्टार्थस्यात्र वर्जनात् ।। 8 ।।
अग्निप्रकरणे श्रूयते- 'औदुम्बरमुलूखलं सर्वौषधस्य पूरयित्वाऽवहन्ति, *अथै-तदुपदधाति' इति। अत्रादृष्टमात्रस्य प्रयोजनत्वात्सकृदेवावघातः ।। 8 ।।
(सप्तमे- प्रयाजादीनामङ्गानां सकृदनुष्ठानाधिकरणे सूत्राणि 29-37)।
क्रतुवद्बाऽनुमानेनाभ्यासे फलभूमा स्यात् ।। 29 ।।
सकृद्बा कारणैकत्वात् ।। 30 ।। परिमाणं चानि-
यमे न स्यात् ।। 31 ।। फलस्याऽऽरम्भनिर्वृत्तेः
क्रतुषु स्यात्फलान्यत्वम् ।। 32 ।। अर्थवांस्तु नैक-
त्वादभ्यासः स्यादनर्थको यथा भोजनमेकस्मिन्नर्थ-
स्यापरिमाणत्वात्प्रधाने च क्रियार्थत्वादनियमः
स्यात् ।। 33 ।। पृथक्त्वाद्विधितः परिमाणं स्यात्
।। 34 ।। अनभ्यासो वा प्रयोगवचनैकत्वात्सर्व-
स्य युगपच्छास्त्रादफलत्वाच्च कर्मणः स्यात्क्रि-
यार्थत्वात् ।। 35 ।। अभ्यासो वा छेदनसंमार्गा-
वदानेषु वचनात्सकृत्त्वस्य ।। 36 ।। अनभ्यासस्तु
वाच्यत्वात् ।। 37 ।।
सप्तमाधिकरणमारचयति-
अङ्गेऽभ्यासो न वा भूम्नाऽभ्यासो नाङ्गे पृथक्फलम्।
अङ्ग्यावृत्त्यैव भूमाऽतः प्रयोगेऽङ्गं सकृद्भवेत् ।। 9 ।।
एकस्मिन्यागे प्रयाजाद्यङ्गं फलभूमार्थिनाऽभ्यसनीयम्। कारीर्यादेः काम्यस्य कर्मणोऽभ्यासेन फलभूयस्त्वदर्शनात्। इति चेत्।
न । अङ्गोपकृतस्य प्रधानस्य यत्फलम्, ततोऽतिरिक्तस्य कस्यचिदभावाद्यदि फलभूमानमर्थयेत, तदा
साङ्गंप्रधानमावर्तनीयम्। न त्वङ्गमात्रावृत्त्या तत्सिध्यति।
ननु- उपकारभूयस्त्वमङ्गावृत्तिलक्षणं फलभूयस्त्वे पर्यवस्यति। यथा सस्यादिषु कर्षणावृत्तिकृतो भूयानुपकारः फलं वर्धयति, तद्वत् - इति चेत्। न । तत्र दृष्टत्वात्। इह त्वदृष्ट उपकारः शास्त्रादेव बोध्यः । न च शास्त्रमुपकारभूयस्त्वायाङ्गावृत्तिं क्वचिद््ब्रूते। तस्मात्- एकस्मिन्प्रयोगे सकृदेव प्रयाजाद्यङ्गानुष्ठानम् ।। 9 ।।
(अष्टमे- बहुवचनस्य त्रित्वपरत्वे कपिञ्जलाधिकरणे
सूत्राणि 38-45)।
बहुवचनेन सर्वप्राप्तेर्विकल्पः स्यात् ।। 38 ।।
दृष्टः प्रयोग इति चेत् ।। 39 ।। तथेह ।। 40 ।।
भक्त्येति चेत् ।। 41 ।। तथैतरस्मिन् ।। 42 ।।
प्रथमं वा नियम्येत कारणादतिक्रमः स्यात् ।। 43 ।।
तथा चान्यार्थदर्शनम् ।। 44 ।। प्रकृत्या च पूर्वव-
त्तदासत्तेः ।। 45 ।।
अष्टमाधिकरणमारचयति-
कपिञ्जलेषु त्रित्वाद्याः पाक्षिकास्त्रित्वमेव वा ।
आद्यो बहुत्वसाम्यान्न त्रित्वेनैव कृतत्वतः ।। 10 ।।
अश्वमेधे 'वसन्ताय कपिञ्जलानालभते' इति त्रित्वचतुष्ट््वादिसंख्यानां बहुत्वसाम्यादिच्छया या काचिद्बहुत्वसंख्या स्वीकार्या। इति चेत्।
न। त्रित्वेनैव शास्त्रस्य कृतत्वात्। यो हि चतुष्ट््वादिसंख्यामुपादत्ते, तेन न तदन्तर्भूतं वर्जयितुं शक्यम्।
त्रित्वमुपाददानेन त्वनन्तर्भूतं चतुष्ट््वादिकं वर्जयितुं शक्यते। अतोऽवश्यंभावित्वेन प्रथमभावित्वेन लाघवेन च त्रित्व उपात्ते शास्त्रार्थसिद्धौ ततोऽधिकपक्षिहिंसायां प्रत्यवायात्। तस्मात्- त्रित्वमेवोपादेयम् ।। 10 ।।
(नवमे- 'उत्तरा दोहयति' इत्यत्र सर्वासां गवां दोहनाधिकरणे
सूत्राणि 46-52)।
उत्तरासु न यावत्स्वमपूर्वत्वात् ।। 46 ।। यावत्स्वं
वाऽन्यविधानेनानुवादः स्यात् ।। 47 ।। साक
ल्यविधानात् ।। 48 ।। बह्वर्थत्वाच्च ।। 49 ।।
अग्निहोत्रे चाशेषवद्यवागूनियम: ।। 50 ।। तथा
पय:प्रतिषेध: कुमाराणाम् ।। 51 ।। सर्वप्रापि-
णाऽपि लिङ्गेन संयुज्य देवताभिसंयोगात् ।। 52 ।।
नवमाधिकरणमारचयति---
उत्तरास्तिस्त्र एव स्युर्यावत्स्वं वाऽत्र पूर्ववत्।
तिस्त्र एव हवि:कात्र्स्न्यापूर्वयोर्विधितोऽन्तिम: ।। 11 ।।
सांनाय्यदोहं प्रकृत्य श्रूयते-'वाग्यतस्तिस्र दोहयित्वा विसृष्टवागनन्वारभ्य तूष्णीमुत्तरा दोहयाति इति। निसृभ्य उत्तरा गावो यजमानस्य यावत्य: सन्ति, तासां मध्ये कपिञ्जलन्यायेनोत्तरास्तिस्र एव गावो दोहनीया:। इपि प्राप्ते---
ब्रूम:--- 'नास्यैतां रात्रिं पयसाऽग्निहोत्रं जुहुयात्ए कुमाराश्च न पयो लभेरन्' इति विद्यमानस्य पयसो हविष्टूवं विधीयते। न च-अत्र कुमाराणां पयसो निषेध:। तथा सति दृष्टार्थत्वपरित्यागेनादृष्टार्थत्वं कल्प्येत, ' कुमाराश्च न ' इत्येवं चशब्दश्चापिशब्दार्थवाची प्रयुज्यमानस्तदा व्यर्थ: स्यात्। किंच ' बहु दुग्धीन्द्राय देवेभ्यो हवि: ' इति मन्त्रे हविषां बाहुल्यं प्रतीयते। तेन प्राप्तं सर्वोत्तरादोहनमनूद्यापूर्वमनन्वारम्भणेमत्र विधीयते। तस्मात-विधेयकपिञ्जलवैषम्याद्धविर्बाहुल्यार्थ सर्वाउत्तरा दोहनीया: ।। 11 ।।
(दशमे---	{आग्नेयादीनां प्रधानानां भेदेऽप्याधारा-
दीनामङ्गानां तन्त्रेणानुष्ठानाधिकरणे }सूत्राणि 53-66 )
प्रधानकर्मार्थत्वादङ्गानां तद्भेदात्कर्मभेद: प्रयोगे
स्यात् ।। 53 ।। क्रमकोपश्च यौगपद्ये स्यात्
।। 54 ।। तुल्यानां तु यौगपद्यमेकशब्दोपदे-
शात्स्याद्विशेषाग्रहणात् ।। 56 ।। ऐकार्थ्याद-
व्यवाय: स्यात् ।। 56 ।। तथा चान्यार्थदर्शनं
कामुकायन: ।। 57 ।। तन्न्यायत्वादशक्तेरानुपूर्व्य
स्यात्संस्कारस्य तदर्थत्वात् ।। 58 ।। असंस्पृष्टोऽपि तादर्थ्यात् ।। 59 ।। विभवाद्वा प्रदीपवत् ।। 60 ।। अर्थात्तु लोके विधि: प्रतिप्रधानं स्यात् ।। 61 ।। सकृदिज्या कामुकायन: परिमाणविरोधात् ।। 62 ।। विधेस्त्वितरार्थत्वात्सकृदिज्यारुतिव्यतिक्रम: स्यात् ।। 63 ।। विधिवत्प्रकरणाविभागे प्रयोगं बादरायण: ।। 64 ।। क्वचिद्विधानान्नेति चेत् ।। 65 ।। न विधेशचोदितत्वात् ।। 66 ।।
दशमधिकरणमारचयति---
प्रत्यङ्गि कार्याण्यङ्गानि तन्त्रेणोताङ्गिनो यत:।
एकैकस्योपकार्यत्वं तस्मात्प्रत्यङ्ग्यनुष्ठिति: ।। 12 ।।
विधानवदनुष्ठानं सकृदेवोपकारकम् ।
तद्देशकालकर्तॄणामेकत्वान्नर्तकादिवत् ।। 13 ।।
पौर्णमास्यां त्रीण्याग्नेयादीन्यङ्गीनि प्रयाजाज्यभागैरुपकार्याणि। तेष्वेकैकस्याङ्गिन उपकारापेक्षित्वात्प्रतिप्रधानमङ्गानि पृथगनुष्ठेयानि। इपि प्राप्ते---
ब्रूम:--- यथा ' समिधो यजति ' इत्यादिविधानं सकृदेव प्रवृत्तम् न त्वाग्नेयादित्रयोद्देशेन पृथक्प्रवर्ततेए तथाऽनुष्ठानमपि
सकृदेव प्रवर्तते। प्रवृत्तं सत्र्रयाणामुपकाराकाङ्क्षां पूरयति। यथा बहूनां पुरतो नृत्यन्नर्तक: सर्वेषां सुखं युगपन्निर्वर्तयतिए तद्वत्। तस्मात्-आग्नेयादिषु देशकालकर्तॄणामेकत्वादङ्गानां तन्त्रेणानुष्ठानम् ।। 12 ।। ।। 13 ।।
(एकादशे---कृष्णग्रीवयो: प्रथमतृतीययोर्भेदेन प्रदानाधिकरणे स्रत्राणि 67-70 )।
व्याख्यातं तुल्यानां यौगपद्यमगृह्यमाणविशेषाणाम्
।। 67 ।। भेदस्तु कालभेदाच्चोदनाव्यवयात्स्याद्वि
शिष्टानां विधि: प्रदानकालत्वात ।। 68 ।। तथा
चान्यार्थदर्शनम् ।। 69 ।। विधिरिति चेन्न वर्त-
मानापदेशात् ।। 70 ।।
एकादशाधिकरणमारचयति---
कृष्णगीवद्वये तन्त्रं पृथग्वा देवतैक्यत: ।
तन्त्रं सौम्यव्यवायेन कालभेदात्पृथग्भवेत् ।। 14 ।।
काम्यपशुकाण्डे श्रूयते--- ' आग्नेयं कृष्णग्रविमालभेत, सौम्यं बभ्रुम्, आग्नेयं कृष्णग्रीवं पुरोधायां स्पर्धमानः' इति। अयमर्थः- 'ममैव पौरोहित्यमस्तु नान्यस्य' इत्येवं स्पर्धोपेतो यथोक्तवर्णोपेतं पशुत्रयमालभेत' इति। तत्र आद्यन्तयोः कृष्णग्रीवयोः पर्श्वोर्देवतैक्यात्तन्त्रेणानुष्ठानम्। इति चेत्।
न । सौम्यपशुना व्यवधाने सति कालैक्यासंभवेन तन्त्रासंभवात्। तस्मात्- आवापः ।। 14 ।।
इति श्रीमाधवीये जैमिनीयन्यायमालाविस्तर एकादशाध्यायस्य
प्र्थमः पादः ।। 1 ।।
अत्र पादे 			आदितः ।
अधिकरणानि 		 11				786।
सूत्राणि 			 77 			      2299 ।
(अथैकादशाध्यायस्य द्वितीयः पादः)।
(प्रथमे- आग्नेयादीनां प्रधानानां तन्त्राधिकरणे सूत्रे 1-2 )।
एकदेशकालकर्तृत्वं मुख्यानामेकशब्दोपदेशात् ।। 1 ।।
अविधिश्चेत्कर्मणामभिसंबन्धः प्रतीयेत लक्षणार्था-
भिसंयोगाद्विधित्वाच्चेतरेषां प्रतिप्रधानं भावः
स्यात् ।। 2 ।।
द्वितीयपादस्य प्रथमाधिकरणमारचयति-
आग्नेयादिप्रधानस्य देशे काले च कर्तरि।
भेदः स्यादथवा तन्त्रमङ्गत्वाद््द्रव्यदेववत् ।। 1 ।।
उत्पत्तिविधिशेषत्वाद्भेदः स्यादकेशब्दतः ।
विधेः प्रयोगशेषत्वादभेदेन तु तन्त्रता ।। 2 ।।
दर्शपूर्णमासयोर्देशकालकर्तारो विहिताः- 'समे दर्शपूर्णमासाभ्यां यजेत' 'पौर्णमास्यां पौर्णमास्या यजेत' 'अमावास्यायाममास्यया यजेत,' 'दर्शपूर्णमासयोश्चत्वार ऋत्विजः' इति। एते देशकालकर्तारोऽङ्गत्वाद््द्रव्यदेवतावदुत्पत्ति विधिशेषाः सन्तः प्रधानेष्वाग्नेयादिषु प्रतिप्रधानं भिद्यन्ते। इति प्राप्ते-
ब्रूमः- 'दर्शपूर्णमासाभ्यां स्वर्गकामो यजेत' इत्येकेन शब्देनाऽऽग्नेयादीनां पृथगुत्पन्नानामपि परस्परसहितानामेव फलसाधत्वेन विधानादेकः प्रयोगो गम्यते। तमेकप्रयोगापादकमेकं दर्शपूर्णमासशब्दमुपजीव्य देशादिविधानाद्देशादयोऽपि प्रयोगशेषा एव, न तूत्पत्तिशेषाः। तस्मात्- एकस्मिन्प्रयोगे देशादीनां तन्त्रेण संबन्धः ।। 1 ।। 2 ।।
(द्वितीये- अङ्गानामपि समदेशादिनियमाधिकरणे सूत्राणि - 3-10)।
*अङ्गेषु च तदभावः प्रधानं प्रति निर्देशात् ।। 3 ।।
यदि तु कर्मणो विधिसंबन्धः स्यादैकशब्द्यात्प्रधा-
नार्थाभिसंयोगात् ।। 4 ।। तथा चान्यार्थदर्शनम्
।। 5 ।। श्रुतिश्चैषां प्रधानवत्कर्मश्रुतेः परार्थत्वात्क-
र्मणोऽश्रुतित्वाच्च ।। 6 ।। अङ्गानि तु विधानत्वात्प्र-
धानेनोपदिश्येरन्, तस्मात्स्यादेकदेशत्वम् ।। 7 ।।
द्रव्यदेवतं तथेति चेत् ।। 8 ।। न चोदनाविधि-
शेषत्वान्नियमार्थो विशेषः ।। 9 ।। तेषु समवेतानां
समवायात्तन्त्रमङ्गानि, भेदस्तु तद्भेदात्कर्मभेदः
प्रयोगे स्यात्तेषां प्रधानशब्दत्वात्, तथा चान्यार्थ-
दर्शनम् ।। 10 ।।
द्वितीयाधिकरणमारचयति-
अङ्गे ये केऽपि देशाद्याः किंवा ते देवतादिवत्।
अनन्वयात्केऽपि मैवं प्रयोगेण षरिग्रहात् ।। 3 ।।
प्रयाजाद्यङ्गेषु ये केऽपि देशकालकर्तारः प्रतीष्टि कर्तव्याः । कुतः। अनन्वयात्। यथा प्रधानान्वितयोर्द्रव्यदेवतयोरङ्गेष्वन्वयो नास्ति, तथा देशादीनामपि। इति प्राप्ते-
ब्रूमः- प्रयोगशेषत्वं देशादीनाम्, न त्वाग्नेयादिविधिशेषत्वम्, इत्युक्तम्। प्रयोगेण च प्रधानवदङ्गान्यपि गृह्यन्ते। तस्मात्- य एव देशादयः प्रधानानाम्, त एवाङ्गानामपि ।। 3 ।।
(तृतीये- {दर्शपूर्णमासेष्टिप्रभृतिषु संघभेदे-} सूत्राणि 11-17)।
नाङ्गानां भेदेनानुष्ठानाधिकरणे
इष्टिराजसूयचातुर्मास्येष्वैककर्म्यादङ्गानां तन्त्रभावः
स्यात् ।। 11 ।। कालभेदान्नेति चेत् ।। 12 ।।
नैकदेशत्वात्पशुवत् ।। 13 ।। अपि वा कर्मपृथ-
क्त्वात्तेषां तन्त्रविधानात्साङ्गानामुपदेशः स्यात्
।। 14 ।। तथा चान्यार्थदर्शनम् ।। 15 ।। तदाव-
यवेषु स्यात् ।। 16 ।। पशौ तु चोदनैकत्वात्त-
न्त्रस्य विप्रकर्षः स्यात् ।। 17 ।।
तृतीयाधिकरणमारचयति-
संघभेदे तन्त्रमङ्गं न वा, कर्मैक्यतोऽग्रिमः ।
न मुख्यकालभेदोक्त्या प्रयोगस्य पृथक्त्वतः ।। 4 ।।
इष्टौ विद्यमानानां षण्णां यागानां द्वाववान्तरसंघौ- दर्शश्च पूर्णमासश्च । चातुर्मास्येषु चत्वारः संघाः- वैश्वदेववरुणप्रघाससाक्रमेधसुनासीरीयाः । एतादृशे विषये संघातानेकत्वेऽपि कर्मैक्यात्प्रयोगैक्ये साङ्गानां तन्त्रेणानुष्ठानं युक्तम्। न च पौर्णमास्यमावास्ययोः कालयोर्भेदेनाङ्गभेदः शङ््क्यः। पशुवदभेदोपपत्तेः। 'वपया प्रातःसवने प्रचरन्ति, पुरोडाशेन माध्यंदिने, अङ्गैस्तृतीयसवने' इति वपापुरोडाशहृदयाद्यङ्गप्रचाराणां  कालभेदेऽपि पश्वङ्गानां प्रयाजानां यथा नास्त्यावृत्तिः, तद्वदत्रापि। इति प्राप्ते-
ब्रूमः- नात्राङ्गतन्त्रं युक्तम्। कुतः। दर्शपूर्णमासकर्मण एकफलसाधनत्वेन स्वरूपत एकत्वेऽपि दर्शप्रयोगात्पूर्णमासप्रयोगस्य पृथक्त्वात्। तच्च पृथक्त्वं वाचनिकात्कालभेदादवगम्यते। पशुदृष्टान्तस्तु विषमः। नहि मुख्यस्य पशुयागस्य भेदोऽभिहितोऽस्ति। वपादीनां तु प्रयाजाद्येपक्षया मुख्यत्वेऽप्यस्ति महद्वैषम्यम्। प्रयाजादिभ्यो वपादयो मुख्याः। तेभ्यो वपाद्यवयवेभ्योऽवयवी पशुर्मुख्यः। अत्रापि प्रयाजादिभ्य आग्नेयादयस्त्रयो मुख्याः। तेभ्योऽपि तेषां संघोदर्शो मुख्यः। तस्य च दर्शस्य कालभेदोऽपि विधीयते- 'अमावास्यायाममावास्यया यजेत' इति। तत्र दर्शयागस्थानीयस्य पशुयागस्य कालभेदो वीधीयते। न हि प्रचारस्याङ्गभूतस्य मुख्ययागत्वमस्ति, येन प्रयोगभेद आशङ््क्येत। तस्मात्- पशुवैषम्येण मुख्यस्यैव दर्शस्य पूर्णमासयागस्य च कालभेदोक्त्या प्रयोगभेदे सति प्रयोगशेषाणां प्रयाजादीनामावृत्तिरिति। एवं वैश्वदेवादिषु
द्रष्टव्यम् ।। 4 ।।
(चतुर्थे- {अध्वरकल्पायां त्रिषु संघेष्वङ्गानां} सूत्राणि 18-22)।
भेदेनानुष्ठानाधिकरणे
तथा स्यादध्वरकल्पायां विशेषस्यैककालत्वात्
।। 18 ।। इष्टिरिति चैकवच्छ्रुतिः ।। 19 ।। अपि
वा कर्मपृथक्त्वात्तेषां च तन्त्रविधानात्साङ्गाना-
मुपदेशः स्यात् ।। 20 ।। प्रथमस्य वा काल-
वचनम् ।। 21 ।। फलैकत्वादिष्टिशब्दो यथाऽ-
न्यत्र ।। 22 ।।
चतुर्थाधिकरणमारचयति-
अङ्गान्यध्वरकल्पायां प्रातः कालादिवर्तिषु ।
त्रिषु संघेषु तन्त्रेण स्युर्भेदेनाथवाऽग्रिमः ।। 5 ।।
उषस्यशेषनिर्वापात्तद्वदङ्गापकर्षणात् ।
प्रातर्निर्वापवैशेष्यान्मुख्यकालाय भिन्नता ।। 6 ।।
काम्येष्टिष्वध्वरकल्पा नाम काचिदिष्टिः। तत्र- प्रातःकाले त्रयाणां यागानामाग्नावैष्णवसारस्वतबार्हस्पत्यानां संघः पठितः। मध्याह््नापराह््णयोरपि तथैव पठितः। अष्टाकपालैकादशकपालद्वादशकपालैराग्नावैष्णवो विशेषितः। इतरत्समानम्। तत्र त्रिषु संघेषु प्रयाजाद्यङ्गानां तन्त्रम्। कुतः। 'पुरा वाचः प्रवदितोर्निर्वपेत्' इति संघस्य यागस्याशेषस्य निर्वापस्य रात्रौ सुप्तजनानां प्रबोधपूर्वकव्यापारात्प्राचीन उषःकालेऽपकर्षे सति निर्वापवदङ्गान्तराणामपकर्षस्य प्रतिभानात्। इति प्राप्ते-
ब्रूमः- 'आग्नावैष्णवं प्रातरष्टाकपालं निर्वपेत्' इति सामान्येन विहितो यः प्रातः कालीनो निर्वापः स एव संनिहितत्वात् 'पुरा वाचः'- इति विशिष्यते। तस्मात्- उत्तरसंघनिर्वापोऽपि मुख्यत्वलाभाय तत्तत्कालयोः कर्तव्यः। तद्वत्प्रयाजादीनामपि भेदेनानुष्ठानम् ।। 5 ।। 6 ।।
(पञ्चमे- प्राजापत्यवसाहोमानां तन्त्रेणानुष्ठानाधिकरणे सूत्रम्-)।
वसाहोमस्तन्त्रमेकदेवतेषु स्यात्प्र-
दानस्यैककालत्वात् ।। 23 ।।
पञ्चमाधिकरणमारचयति-
प्राजापत्यवसानां किं भेदस्तन्त्रमुताग्रिमः ।
पशुभेदाद्देवपाककालैक्याच्छक्तितोऽन्तिमः ।। 7 ।।
वाजपेय सप्तदशसु प्रजापतिदेवताकेषु पशुषु तद्भेदानुसारेण वसाहोमो भिद्यते। इति चेत्।
न । प्रजापतिरेक एव सप्तदशानां पशूनां देवता। तथा पाकोऽपि सहैव क्रियते। प्रदानस्यापि पाक उपलक्षणम् । प्रदानेऽपि साहित्यमस्ति। कालश्चैकः। याज्यार्धर्चान्तस्य कालत्वेन चोदकातिदेशात्। शक्यते च सह होमः । तस्मात्- तन्त्रम् ।। 7 ।।
(षष्ठे- ऐकादशिनगतवसाहोमस्य भेदेनानुष्ठानाधिकरणे - सूत्रम्-)।
कालभेदे त्वावृत्तिर्देवताभेदे ।। 24 ।।
षष्ठाधिकरणमारचयति-
ऐकादशिनगे तन्त्रं वसाहोमेऽथ भिन्नता ।
तन्त्रं शक्यत्वतो भेदः प्रदानार्धर्चभेदतः ।। 8 ।।
ऐकादशिनेष्वाग्नेयसारस्वतसौम्यादिपशुषु वसाहोमस्य सह कर्तुं शक्यत्वात्तन्त्रम्। इति प्राप्ते-
ब्रूमः- देवताभेदेन प्रदानभेदान्न तन्त्रम्। याज्यार्धर्चान्तकालानां भिन्नत्वेनानुष्ठाने यौगपद्यासंभवाद्भेदः ।। 8 ।।
(सप्तमे- यूपैकादशिन्यां तन्त्रेण यूपाहुत्यनुष्ठानाधिकरणे-
सूत्राणि 25-27)।
अन्ते यूपाहुतिस्तद्वत् ।। 25 ।। इतरप्रतिषेधो वा
।। 26 ।। अशास्त्रत्वाच्च देशानाम् ।। 27 ।।
सप्तमाधिकरणमारचयति-
यूपैकादशिनीयूपाहुतेर्भेदोऽथ तन्त्रता ।
समीपभेदादाद्योऽन्त्यः सामीप्यं दृष्टिगं यतः ।। 9 ।।
यूपैकादशिन्यां चोदकप्राप्ता यूपाहुतिः प्रतियूपं भिद्यते। कुतः। 'यूपस्यान्तिकेऽग्निं मथित्वा यूपाहुतिं जुहोति' इति तद्विधानात्। सामीप्यानां च भेदात्। इति प्राप्ते-
ब्रूमः- न तावदत्यन्तसामीप्यं संभवति। यूपदाहप्रसङ्गात्। अतो यावता व्यवधानेन यूपा दृष्टिगोचरा भवन्ति, तावतो देशस्य समीपत्वमभ्युपेयम्। तेन देशैक्यसंभवादाहुतेस्तत्र तन्त्रता ।। 9 ।।
(अष्टमे- साङ्गस्यावभृथस्याप्स्वनुष्ठानाधिकरणे सूत्राणि 28-31)।
अवभृथे प्रधानेऽग्निविकारः स्यान्नहि तद्धेतुरग्निसं-
योगः ।। 28 ।। द्रव्यदेवतावत् ।। 29 ।। साङ्गो वा
प्रयोगवचनैकत्वात् ।। 30 ।। लिङ्गदर्शनाच्च ।। 31 ।।
शब्दविभागाच्च देवतानपनयः ।। 32 ।।
अष्टमाधिकरणमारचयति-
किमप्स्वतभृथे मुख्यमात्रं माङ्गसुताग्रिमः ।
मुख्योवरनप्रख्यैवं प्रयोगेण तदन्वयात् ।। 10 ।।
वरुण एककपालोऽवभृथश   					नन्वयः श्रूयते । अतो द्रव्यदेवतावदपां मुख्यमात्राङ्गत्सप्रधानस्यैवाप्तनुष्ठानम् । आघाराज्यभागादीन्याहवनीयेऽनुष्ठेयानि। इति प्राप्ते-
ब्रूमः- स्यादप्येवम्, यदि- 'अवभृथे' इत्येतावदेव श्रूयेत। इह तु 'अप्सु जरन्ति' इति श्रवणादवभृथप्रयोगेणापामन्वयात्साङ्गं प्रधानमप्सु कर्तव्यम् ।। 10 ।।
(नवमे- {वरुणप्रघासेष्वाग्नेयादीनां मारुत्या} सूत्राणि 33-41)।
भेदेनानुष्ठानाधिकरणे
दक्षिणेऽग्नौ वरुणप्रघासेषु देशभेदात्सर्वं विक्रियते
।। 33 ।। अचोदनेति चेत् ।। 34 ।। स्यात्पौर्ण-
मासीवत् ।। 35 ।। प्रयोगचोदनेति चेत् ।। 36 ।।
अथेह ।। 37 ।। आसादनमिति चेत् ।। 38 ।।
नोत्तरेणैकवाक्यत्वात् ।। 39 ।। अवाच्यत्वात्
।। 40 ।। आम्नायवचनं तद्वत् ।। 41 ।।
नवमाधिकरणमारचयति-
मारुत्याः सार्धमष्टाभिरङ्गैस्तन्त्रं भिदाऽथवा ।
प्रयोगैकत्वतस्तन्त्रं भेदो देशस्य भेदतः ।। 11 ।।
वरुणप्रघासेष्वाग्नेयादीनि नव हवींषि विहितानि । तेषु मारुतीमामिक्षां प्रतिप्रस्थाता दक्षिणे विहारेऽनुतिष्ठति। इतराणि
त्वष्टावध्वर्युरुत्तरे विहारेऽनुतिष्ठति। तेषामष्टानां प्रयोगैक्यात्तन्त्रेणाङ्गान्युभयवादिसंभतानि। तथा तान्येव मारुत्या अपि, इत्यत्रापि तन्त्रं प्राप्तम्। कुतः। वरुणप्रघासान्तः पातित्वेन प्रयोगैक्यात्। ननु- अत्र विहारभेद आम्नातः- 'पृथगग्नी प्रणयतः, पृथग्वेदी कुरुतः' इति। सोऽयं पृथगनुष्ठानाभावे व्यर्थः स्यात्। मैवम्। हविरासादनमात्रे तद्भेदोपयोगात्। 'अष्टावध्वर्युरुत्तरे विहारे हवींष्वासादयति। मारुतीमेव प्रतिप्रस्थाता दक्षिणस्मिन्' इति तद्विधानात्। तस्मात्- तन्त्रम्। इति प्राप्ते-
ब्रूमः- देशभेदात्प्रयोगभेदे सत्यङ््गानुष्ठानमपि भिद्यते। च न - तद््भेदस्य हविरासादनमात्रार्थता युक्ता । तदासादनस्य दृष्टहोमार्थतापरित्यागेनादृष्टार्थकल्पनाप्रसङ्गात्। न च - प्रयोगभेदेनैवाऽऽसादनभेदस्यापि सिद्धौ वचनमनर्थकं
स्यात्- इति वाच्यम्। अव्यवस्थया प्रयोगप्राप्तौ तद्व्यवस्थार्थत्वात्। तस्मात्- भेदेनाङ्गानुष्ठानम् ।। 11 ।।
(दशमे - उत्तरदक्षिणविहारयोः कर्त्रभेदाधिकरणे सूत्राणि 42-46)।
कर्तृभेदस्तथेति चेत् ।। 42 ।। न समवायात्
।। 43 ।। लिङ्गदर्शनाच्च ।। 44 ।। वेदिसंयोगा-
दिति चेत् ।। 45 ।। न देशमात्रत्वात् ।। 46 ।।
दशमाधिकरणमारचयति-
कर्तृभेदो न वा तत्र भेदः स्यादङ््गभेदवत् ।
पञ्चर्त्विग्वचनान्मैवं द्वयोरुक्त्या व्यवस्थितिः ।। 12 ।।
तत्र पूर्वोक्त विषये प्रयोगभेदादाघाराद्यङ्गभेद इव होतृभेदादीनां कर्तॄणामपि भेदः। इति चेत्।
मैवम्। वाचनिक़पञ्चसंख्याविरोधात् । अावर्युप्रतिप्रस्थातृहातृजह्माग्नीध्राः पञ्चर्त्विजश्चातुर्मास्येषु विहिताः- 'चातुमास्याः' अज्ञकतूनां पञ्चर्त्विक्षः' इति यदि- आग्नेयाद्यष्टके मारुत्वां च होत्रापदभेदः स्यात्, तदा पञ्चाख्य बाध्येन ननु पञ्चसंख्यासिद्ध्यर्थमाग्न द्यष्टके प्रातप्रस्याता प्राप्नुयता 			प्राप्त इिति चेत्। सत्यम् । प्राप्तावेव तावुपावुभयत्र। व्यवस्थासुवचनाद्भविष्यति। तत्तु वचनं पूर्वत्रोदाहृतम्। तस्मात्- नास्ति कर्तृभेदः ।। 12 ।।
(एकादशे - {उत्तरदक्षिणविहारयोः पत्नीसंया-} सूत्रे 47-48)।
जादीनां भेदेनानुष्ठानाधिकरणे
एकाग्नित्वादपरेषु तन्त्रैः स्यात् ।। 47 ।।
नाना वा कर्तृभेदात् ।। 48 ।।
एकादशाधिकरणमारचयति-
तत्रैव पत्नीसंयाजादौ तन्त्रं भिन्नताऽथवा ।
तन्त्रमग्न्यैक्यतो मैवं कर्तृभेदानिवारणात् ।। 13 ।।
तत्रैवाऽऽग्नेयाद्यष्टके मारुत्यां च गार्हपत्ये होतव्येषु पत्नीसंयाजादिषु तन्त्रं युक्तम्। कुतः। गार्हपत्यस्यैकत्वात्। न
ह्याहवनयीवद्दक्षिणे विहारे गार्हपत्यः पृथगस्ति। तस्मात्- तन्त्रम्। इति प्राप्ते-
ब्रूमः- न तावदत्र पूर्वोक्तः कर्तृभेदो निवारयितुं शक्यते। तथा सति- अध्वर्युणा कृताः पत्नीसंयाजाः प्रतिप्रस्थातृकर्तृकायां मारुत्यां कथमुपकुर्युः। तस्मात्- अध्वर्युः प्रतिप्रस्थाता च गार्हपत्ये पृथक्पृथक्पत्नीसंयाजाञ्जुहुयाताम्
।। 13 ।।
(द्वादशे {वाजपेये प्राजापत्यपश्वालम्भशेषस्य} सूत्राणि 49-51)।
ब्रह्मसामकाल उत्कर्षाधिकरणे
पर्यग्निकृतानामुत्सर्गे प्राजापत्यानां कर्मोत्सर्गः
श्रुतिसामान्यादारण्यवत्तस्माद्बह्मसाम्नि चोदनापृ-
थक्त्वं स्यात् ।। 49 ।। संस्कारप्रतिषेधो वा वाक्यै-
कत्वे क्रतुसामान्यात् ।। 50 ।। वपानां चानभि-
घारणस्य दर्शनात् ।। 51 ।।
द्वादशाधिकरणमारचयति-
पर्यग्निकरणे त्याग आलम्भो ब्रह्मसामनि ।
कर्मशेषनिषेधश्च कर्मान्तरविधिर्भवेत् ।। 14 ।।
किंवोत्कर्षोऽवशिष्टस्य ह्यारण्योक्तिवदादिमः ।
अदृष्टवाक्यभेदाप्तेर्द्रव्याभावेन चान्तिमः ।। 15 ।।
वाजपेये 'सप्तदश प्राजापत्यान्पशून्संचिनुते' इति प्रकृत्य श्रूयते- 'तान्पर्याग्निकृतानुत्सृजन्ति, ब्रह्मसाम्न्यालभते' *इति। तेषु सप्तदशसु पशुषु पर्यग्निकरणेऽनुष्ठिते सत्युत्तरकालभावी कर्मशेष उत्सर्गशब्देन निषिध्यते। अश्वमेधे 'पर्यग्निकृतानारण्यानुत्सृजन्ति' इत्यत्र कर्मशेषनिषेधस्य प्रतिपन्नत्वादत्रापि तथात्वेन सप्तदश पशवः पर्यग्निकरणान्ताः समाप्याः
। आलभतिना च ब्रह्मसामकाले कर्मान्तरं विधीयते। इति प्राप्ते -
ब्रूमः- कर्मान्तरविधौ सप्तदशपशुजन्यादृष्टाद्भिन्नं किंविददृष्टं कल्प्येत । वाक्यभेदश्च प्राप्नुयात्। किंच 'ब्रह्मसाम्न्यालभते' इत्यत्र द्रव्यदेवतयोरश्रवणान्न कर्मान्तरविधिः संभवति। तस्मात्- पर्याग्निकरणानन्तरमेव कार्यस्य सप्तदशपशूनामालम्भादिशेषस्य ब्रह्मसामकाल उत्कर्षो विधीयते। तथा सत्यर्थप्राप्तपर्याग्निकरणानन्तरभाविकर्मशेषव्यापारोपरम उत्सर्गशब्देनानूद्यते ।। 14 ।। 15 ।।
(त्रयोदशे- अहीन उक्ष्णामुत्सर्गस्य कर्मशेषप्रतिषेधार्थ-
ताधिकरणे सूत्राणि 52-54)।
पञ्चशारदीयास्तथेति चेत् ।। 52 ।। न चोदनेक-
वाक्यत्वात् ।। 53 ।। संस्काराणां च दर्शनात् ।। 54 ।।
त्रयोदशाधिकरणमारचयति-
उक्षोत्सर्गः किमुत्कर्षस्त्यागो वाऽऽद्योऽत्र पूर्ववत् ।
अन्वहत्रित्वयोरुत्तमाहपञ्चत्वयोर्विधौ ।। 16 ।।
वाक्यभेदाद्विशिष्टानामन्येषां कर्मणां विधिः ।
तस्मादारण्यवच्छेषत्याग उत्सर्ग इष्यताम् ।। 17 ।।
अस्त्यहीनेषु पञ्चशारदीयनामकः कश्चित्पञ्चाहविशेषः । स च पञ्चसु वर्षेष्वनुष्ठेयः। तत्र प्रथमे वर्षे विशाखानक्षत्रयुक्तायाममावास्यायां सप्तदशाल्पवयसः स्वीपशवः सप्तदशोक्षाणश्च विहिताः । तेषु सर्वेषु पर्यग्निकृतेषु प्रोक्षितेषु च सत्सु स्वीपंशूनामालम्भ, पुंस्पशूनामुत्सर्गं चाऽऽम्नाय पुनर्द्वितीये तृतीये चतुर्थे च वत्सरे तथैवानुष्ठानमाम्नाय पश्चादाम्नायते- 'त्रीस्त्रीनेकैकस्मिन्नहन्यालभेरन्, पञ्चोत्तमेऽहनि' इति। तत्र वत्सरचतुष्टयगतासु वतसृष्वमावास्यासु योऽयं पशूनामुत्सर्गः, तत्र कर्मशेषत्यागो न भवति, किंतूत्कर्षः। कुतः। 'त्रींस्त्रीन्'- इति वाक्येनाऽऽलम्भस्याभिधानात्। यथा पूर्वं प्राजापत्यानामालम्भोत्कर्षः, तथाऽत्रापि युज्यते। इति प्राप्ते-
ब्रूमः- 'त्रींस्त्रीनेनैकस्मिन्नहन्यालभेरन्' इत्यत्र पर्यग्निकरणानन्तरभाविप्राप्तमालम्भनमनूद्यैकाहत्वत्रित्वगुणयोर्विधौ
वाक्यं भिद्येत । तथा 'पञ्चोत्तमेऽहन्' इत्यत्रोत्तमाहत्वपञ्चत्वयोर्विधौ वाक्यभेदः । तस्मात्- तद््गुणद्वयविशिष्टानामन्येषां कर्मणां विधिरभ्युपेयः। तथा सति -- आरण्यपशुन्यायेन सप्तदशोक्षाणः पर्यग्निकरणप्रोक्षणाभ्यां समापनीयाः ।। 16 ।। 17 ।।
(चतुर्दशे -- दशपेयाभिषेचनीययोर्भेदेन प्रयोगाधिकरणे
सूत्राणि 	55-60)।
दशपेये क्रयप्रतिकर्षात्प्रतिकर्षः, ततः प्राचां तत्स-
मानं तन्त्रं स्यात् ।। 55 ।। समानवचनं तद्वत्
।। 56 ।। अप्रतिकर्षो वाऽर्थहेतुत्वात्सहत्वं विधी-
यते ।। 57 ।। पूर्वस्मिंश्चावभृथस्य दर्शनात् ।। 58 ।।
दीक्षाणां चोत्तरस्य ।। 59 ।। समानः कालसा-
मान्यात् ।। 60 ।।
चतुर्दशाधिकरणमारचयति-
दशपेये चाभिषेचनीये तन्त्रं भिदाऽथवा ।
क्रयसाहित्यतस्तन्त्रं कालभेदेन भिन्नता ।। 18 ।।
राजसूये दशपेयाभिषेचनीयसंज्ञकौ द्वौ सोमयागौ । तयोरङ्गानुष्ठानं तन्त्रेण कार्यम्। कुतः। क्रयसाहित्यात्। 'सह सोमौ क्रीणात्यभिषेचनीयदशपेययोः' इति श्रूयते। तथा सति - अभिषेचनीयस्य दशपेयस्य च सोमे क्रेतव्ये सति क्रयात्पूर्वभाविनां दशपेयाङ्गानामपकर्षात्तन्त्रं स्यात् । इति प्राप्ते-
ब्रूमः- भिन्नकालीनयोरभिषेचनीयदशपयेयोरङ्गानां भेदो युक्तः। संसृपाख्याभ्यो दशभ्य इष्टिभ्य ऊर्ध्वमपराह््णे दशपेयस्योपक्रमः । ताभ्यः प्राचीनेऽत्यन्तव्यवहिते कालेऽभिषेचनीयः। न च क्रयसाहित्यमस्ति। 'सद्यो दीक्षयन्ति, सद्यः सोमं क्रीणन्ति' इति दशपेये क्रयस्य सद्यस्कालत्वविधानात् । 'सह सोमौ' इति वचनेन क्रयार्थोपसंवादे साहित्यं विवक्षितम्।
तस्मात्- उभयोरङ्गानां भेदः ।। 18 ।।
(पञ्चदशे - वारुणीनिष्कासावभृथस्यार्थकर्मताधिकरणे सूत्राणि 61-63)।
निष्कासस्यावभृथे तदेकदेशत्वात्पशुवत्प्रदानविप्र-
कर्षः स्यात् ।। 61 ।। अपनयो वा प्रसिद्धेनाभिसं-
योगात् ।। 62 ।। प्रतिपत्तिरिति चेन्न कर्मसं-
योगात् ।। 63 ।।
पञ्चदशाधिकरणमारचयति-
निष्कासावभृथे विप्रकर्षोऽथ प्रतिपादनम् ।
उतार्थकर्म पशुवदाद्योऽवभृथशब्दतः ।। 19 ।।
कर्मान्तरं तदाऽपि स्यात्प्रतिपत्तिः प्रयाजवत् ।
प्राधान्यायार्थकर्म स्यात्तच्चावभृथधर्मकम् ।। 20 ।।
चातुर्मास्ययागेषु वरुणप्रघासेषु वारुणीमामिक्षां प्रकृत्येदमाम्नायते- 'वारुण्या निष्कासेन तुषैश्चावभृथमभ्यवयन्ति' इति।
तत्रायं प्रयोगप्रकारः- 'वरुणप्रघासेषु नव हवींषि। तेष्वष्टमं हविर्वारुण्यामिक्षा । नवमं हविः काय एककपालः। वारुण्यामामिक्षायां यवपिष्टनिर्मितं मेषमवदधाति। तत आमिक्षासंयुक्तं मेषं सर्वमवदाय हुत्वा तत एककपालेन प्रचर्य भाण्डलिप्तेन वारुण्यामिक्षाया एकमंशं यवमयमेषसहितं पूर्वं प्रदाय पश्चादेककपालप्रचारादूर्ध्वं निष्कासरूपांशान्तरेण तुषैः प्रचरितव्यमित्येवं प्रचारस्य विप्रकर्षः, उत- कर्मान्तरम्। तत्रापि- किं प्रतिपत्तिकर्म, आहोस्वित्- अर्थकर्म, इति। तत्र- 'विप्रकर्षः' इति तावत्प्राप्तम्। कुतः। पशौ तथा दृष्टत्वात्। 'प्रातः सवने वपया प्रचर्य तृतीयसवने हृदयाद्यङ्गैः प्रचारः' इति सवनीयपशौ यथा प्रचारविप्रकर्षः, तद्वदत्रापि । इत्याह्यः पक्षः।
तथा सति- अवभृथशब्दवैयर्थ्यं स्यात्। अतः- 'कर्मान्तरम्' इति पक्षान्तरम्। तदाऽपि- आमिक्षाहविःशेषस्य
निष्कासस्यास्मिन्कर्मणि हविष्ट््वायोगात्प्रयाजन्यायेन प्रतिपत्तिः स्यात्। यथा 'प्रयाजशेषेण हवींष्यभिघारयति' इत्यत्र शेषं संस्कर्तुमभिधारणम्, तथाऽत्रापि निष्कासः संस्क्रियते। इति प्राप्ते-
ब्रूमः- तस्मिन्पक्षे निष्कासस्य संस्कार्यद्रव्यत्वेन प्राधान्यात् 'निष्कासम्' इति विभक्तिव्यत्ययः स्यात्। अतोऽवभृथस्य प्राधान्यायार्थकर्मत्वमेष्टव्यम्। यदि चातुर्मास्येषु नास्त्यवभृथः, तदा तद्धर्मातिदेशाय तन्नामनिर्देशोक्तिः। अन्यदीयद्रव्यशेषस्यापि कर्मान्तरे विनियोगो वाचनिकः। तस्मात्- अर्थकर्म ।। 19 ।। 20 ।।
(षोडशे- {प्रायणीयनिष्कास उदयनीयनि-} सूत्राणि 64-66)।
र्वापस्य संस्कारकर्मताधिकरणे
उदयनीये च तद्वत् ।। 64 ।। प्रतिपत्तिर्वाऽकर्मसं
योगात् ।। 65 ।। अर्थकर्म वा शेषत्वाच्छ्रयणव-
त्तदर्थेन विधानात् ।। 66 ।।
षोडशाधिकरणमारचयति-
प्रायणीयस्य निष्कासे यो निर्वापोऽर्थकर्म तत् ।
निष्कासप्रतिपत्तिर्वोदयनीयस्य संस्कृतिः ।। 21 ।।
उताऽऽद्यः पूर्ववन्मैवं मुख्यस्य प्रकृतत्वतः ।
मध्योऽस्तु नोपयोक्तव्यसंस्कारस्य गुरुत्वतः ।। 22 ।।
ज्योतिष्टोमे श्रूयते- 'प्रायणीयस्य निष्कास उदयनीयमभिनिर्वपति' इति। अत्र पूर्वन्यायेन निष्कासद्रव्यकमुदयनीयसमानधर्मकमर्थकर्म । इत्याद्यः पक्षः।
मुख्यस्योदयनीयस्य प्रकृतत्वाद्भिन्नप्रकरणाम्नातावभृथधर्मातिदेशवदुदयनीयधर्मातिदेशासंभवान्नार्थकर्मत्वम्, तर्हि निष्कास प्रतिपत्तिः। इति मध्यमः पक्षोऽस्तु।
सोऽपि न संभवति। उपयुक्तसंस्कारादुपयोक्ष्यमाणसंस्कारस्य गरीयस्त्वात् । तस्मात्- उदयनीयस्य संस्कारः
।। 21 ।। 22 ।।
इति श्रीमाधवीये जैमिनीयन्यायमालाविस्तर एकादशाध्यायस्य
द्वितीयः पादः ।। 2 ।।
अत्र पादे 		आदितः।
अधिकरणानि 			16			802।
सूत्राणि 				66			2365।
(अथैकादशाध्यायस्य तृतीयः पादः)।
(प्रथमे- वेद्याद्यङ्गानां प्रधानकालान्यकालकर्तव्यताधिकरणे सूत्रम्-)।
अङ्गानां मुख्यकालत्वाद्वचनादन्यकालत्वम् ।। 1 ।।
तृतीयपादस्य प्रथमाधिकरणमारचयति-
वेद्यादिर्मुख्यकाले स्यात्स्वकाले वेतराङ्गवत् ।
मुख्यकाले न पूर्वेद्युरित्याद्युक्तेः स्वकालगः ।। 1 ।।
वेदिः, वेदः, इध्मा, बर्हिः, इत्यादेः संपादनरूपमङ्गानुष्ठानं प्रधानस्यैव काले कर्तव्यम्। प्रयाजाद्यङ्गेषु मुख्येन सह देशकालकर्त्रैक्यस्य निर्णीतत्वात्। इति चेत्।
न । कालादिभेदस्य वाचनिकत्वात्। 'पूर्वेद्युरमावास्यायां वेदिं करोति' इत्यादिः कालभेदः। 'अप्स्ववभृथेन चरन्ति' इत्यादिर्देशभेदः । अग्नौ सौत्रामण्यां च दक्षिणाभेदात्कर्तृभेदः। 'वडवा दक्षिणा' इति सौत्रामण्यां श्रुतम्। तस्मात्- वेद्यादौ स्वस्वकालादयो द्रष्टव्याः ।। 1 ।।
(द्वितीये- आधानस्य तन्त्रेणानुष्ठानाधिकरणे सूत्रम्-)।
द्रव्यस्य चाकर्मकालनिष्पत्तेः प्रयोगः सर्वार्थः
स्यात्स्वकालत्वात् ।। 2 ।।
द्वितीयाधिकरणमारचयति-
प्रतिकर्म पृथक्कार्यमाधानं यदि वा सकृत् ।
अन्याङ्गवत्पृथङमैवं स्वकालत्वसमत्वतः ।। 2 ।।
'वसन्ते ब्राह्मणोऽग्निमादधीत' इति विहितमाधानं प्रयाजाद्यङ्गवत्प्रतिकर्म पृथक्कार्यम्। इति चेत्।
न । आधानस्य स्वातन्त्र्येण वसन्तादिकाले विहिते तत्कर्मकालेषु पृथगनुष्ठानायोगात्। स्वकालेऽनुष्ठितस्य सर्वकर्मणि संबन्धः समानः। न च - प्रकरणेन विशेषो नियन्तुं शक्यः। आधानस्यानारभ्याधतित्वात्। 'आहवनीये जुहोति' इत्यादिवाक्येन त्वैष्टिकपशुकसौमिकदार्विकहोमेषूपयोगः साधारणः प्रतिपाद्यते। तस्मात्- तन्त्रेणानुष्ठानम्। यद्यपि- आधानं नेष्ट्यादिकर्मणां साक्षादङ्गम्, तथाऽपि पृथक्कालाभावादाहवनीयादिद्वारा कर्मोपकारकत्वाच्चाङ्गत्वमभ्युपेत्यैवं चिन्ता ।। 2 ।।
(तृतीये - अग्नीषोमीयादिषु यूपस्य तन्त्रेणानुष्ठानाधिकरणे सूत्रे 3-4)।
यूपश्चाकर्मकालत्वात् ।। 3 ।। एकयूपं च दर्शयति ।। 4 ।।
तृतीयाधिकरणमारचयति-
अग्नीषोमीयमुख्येषु यूपो भिन्नोऽथ तन्त्रता ।
उपदेशातिदेशाभ्यां भिन्नो नो कालभेदतः ।। 3 ।।
ज्योतिष्टोमे पशवोऽग्नीषोमीयसवनीयानुबन्ध्यास्त्रयो विहिताः। तेषु यूपभेदो युक्तः। कुतः। अग्नीषोमीये प्रत्यक्षवचनेनोपदेशात्। इतरयोश्चोदकाभ्यामतिदेशात्। इति प्राप्ते-
ब्रूमः- न तावदग्नीषोमीयपशोः काले यूपस्योत्पत्तिः। किंतु ततः प्रागेव यूपोत्पत्तिकालः। 'दीक्षासु यूपं छिनत्ति, क्रीते वा राजनि' इति तत्कालविधानात्। तत आधानवत्सर्वार्थत्वं संभवति। यथा स्वकाले संपन्नमाधानं तत्तद्वाक्यशेषैस्तेषु तेषु कर्मसु, तथा स्वकाले छेदनादिना निष्पन्नो यूपः प्रत्यक्षचोदकोक्तिभ्यां तत्र तत्र विनियोज्यः। तस्मात्- तन्त्रेण यूपः संपाद्यः
।। 3 ।।
(चतुर्थे- यूपसंस्काराणां तन्त्रेणानुष्ठानाधिकरणे सूत्राणि 5-7)।
संस्कारास्त्वावर्तेरन्नर्थकालत्वात् ।। 5 ।। तत्का-
लास्तु यूपकर्मत्वात्तस्य धर्मविधानात्सर्वार्थानां च
वचनादन्यकालत्वम् ।। 6 ।। सकृन्मान च दर्श-
यति ।। 7 ।।
चतुर्थाधिकरणमारचयति-
संस्कारास्तक्षणाद्याः किं भिन्नास्तन्त्रेण वाऽग्रिमः ।
पशुकालत्वतो मैवं यूपत्वापादका यतः ।। 4 ।।
तक्षणपर्यूहणादयो यूपसंस्काराः पशुकालीनत्वान्नियोजनादिवत्त्रिषु पशुषु भेदेन कर्तव्याः। इति चेत्।
मैवम्। छेदनवत्तक्षणादीनामपि यूपकालीनत्वात्। न खलु यूपो नाम कश्चिल्लोके प्रसिद्धः पदार्थोऽस्ति, येन तस्य च्छेदनमात्रेण तद्विधिः कृतार्थः स्यात्। किं तर्हि च्छेदनतक्षणादिना यूपसंज्ञामाश्रित्यैव विधीयते। तथा सति यैश्छेदनतक्षणादि संस्कारैर्यूपत्वमापद्यते, ते सर्वे छेदनकाल एवानुष्ठेयाः। तस्मात्- त्रिष्वपि पशुषु यूपच्छेदनवत्तक्षणपयूर्हणादयस्तन्त्रेणानुष्ठेयाः ।। 4 ।।
(पञ्चमे- स्वरोस्तन्त्रेणानुष्ठानाधिकरणे सूत्राणि 8-12)।
स्वरुस्तन्त्रापवर्गः स्यादस्वकालत्वात् ।। 8 ।।
साधारणो वाऽनुनिष्पत्तिस्तस्य साधारणत्वात्
।। 9 ।। सोमान्ते च प्रतिपत्तिदर्शनात् ।। 10 ।।
तत्कालो वा प्रस्तरवत् ।। 11 ।। न वोत्पत्तिवाक्य-
त्वात्प्रदेशात्प्रस्तरे तथा ।। 12 ।।
पञ्चमाधिकरणमारचयति-
स्वरुर्भिन्नोऽथवैकः स्यादस्वकालत्वतो भिदा ।
प्राथम्यमेकशकले तन्त्रं स्यादविशेषतः ।। 5 ।।
शकलः स्वरुरित्युच्यते। स च भिन्नेषु पशुषु भिन्नः संपाद्यः। कुतः। अत्वकालत्वात्। न हि यूपस्यैव स्वरोः कश्चित्प्रातिस्विकः कालः श्रूयते। ततः 'स्वरुणा स्वधितिना वा पशुमनक्ति' इत्यञ्जनकालीनत्वावगमादञ्जनवद््भेदः। इति प्राप्ते--
ब्रूमः- 'यः प्रथमः शकलः परापतेत्, स स्वरुः कार्यः, इति श्रुतं प्राथम्यमेकस्मिन्नेव शकले युक्तम्। स च शकलो यूपकालीनः पशुविशेषसंबन्धे हेतुमलभमानो यूपवत्तन्त्रेण सर्वेषु पशुषूपकरिष्यति   ।। 5 ।।
(षष्ठे-- अहर्गणे कृष्णविषाणाप्रासनस्यान्त्याहनियमाधिकरणे
सूत्रे 13-14)।
अहर्गणे विषाणाप्रासनं धर्मविप्रतिषेधादन्त्ये
प्रथमे वाऽहनि विकल्पः स्यात् ।। 13 ।। पाणे-
स्त्वश्रुतिभूतत्वाद्विषाणानियमः स्यात्प्रातःस-
वनमध्यत्वाच्छिष्टे चाभिप्रवृत्तत्वात् ।। 14 ।।
षष्ठाधिकरणमारचयति-
अहर्गणे विषाणायास्त्यागोऽह््नोः किं विकल्प्यते ।
किंवा नियम्यतेऽन्त्येऽह््नि, स्यादाद्यो बाधसाम्यतः ।। 6 ।।
कण्डूयनं न हस्तेन श्रुतमर्थात्तु तद्भवेत् ।
श्रुताद्बाधाद्वरं तस्य बाधोऽतोऽन्त्ये नियम्यताम् ।। 7 ।।
'कृष्णविषाणया कण्डूयते' 'नीतासु दक्षिणासु चात्वाले कृष्णविषाणां प्रास्यति' इति ज्योतिष्टोमे श्रुतं प्रासनमहर्गणे द्वित्रिरात्रादौ चोदकप्राप्तम्। तत्र- 'प्रथमे चरमे वाऽह््नि' तदानीमुत्तरेष्वहःसु चोदकप्राप्तं दक्षिणानयनात्प्राचीनं विषाणया
कण्डूयनं बाध्येत। चरमेऽह््नि तत्प्रासने पूर्वेष्वहःसु दक्षिणानयनादूर्ध्वं हस्तेन कण्डूयनं चोदकप्राप्तं बाध्येत । तस्मात्- समबलत्वेन विकल्पः। इति प्राप्ते-
ब्रूमः- न हि हस्तेन किंचिच्छ्रुतम्। किंतु विषाणायां त्यक्तायामर्थात्प्राप्यते। कामं तस्य बाधोऽस्तु। श्रुतं विषाणया कण्डूयनमबाधितुं चरमेऽह््नि प्रासनं नियम्यते ।। 9 ।।
(सप्तमे- राजसूये नानाषीजेषु वाग्विसर्गस्य चरमकालनियमाधि-
करणे सूत्रम्-)।
वाग्विसर्गो हविष्कृता बीजभेदे तथा स्यात् ।। 15 ।।
सप्तमाधिकरणमारचयति-
नानाबीजेषु यागेषु वाग्विसर्गश्च पूर्ववत् ।
शङ््किते तद्विधौ न स्यादविधित्वे तदुत्तरम् ।। 8 ।।
राजसूये नानाबीजयुक्ता यागाः श्रुताः- 'अग्नये गृहपतये पुरोडाशमष्टाकपालं निर्वपति कृष्णानां व्रीहीणां सोमाय वनस्पतये श्यामार्कः चरुम्' इत्यादिना । प्रकृतौ प्रणीताप्रणयनकाले नियमिताया वाचो हविष्कृदाह््वानकाले विसर्गः श्रुतः। स
चात्र चोदकप्राप्तः। तत्र- 'प्रथमे चरमे वा हविष्कृदाह््वानकाले वाग्विसर्गो विकल्पितः' इति पूर्वःपक्षः। 'चरम एव' इति राद्धान्तः।
अत्रेयं पूर्वपक्षिणोऽभ्यधिका शङ््का- 'हस्तेन कण्डूयनं न विहितम्। वाग्विसर्गस्तु विहितः' इति।
तत्रेदमुत्तरम् - विहितस्य वाङ््नियमस्यावधित्वेनायं हविष्कृदाह््वानकालीनो वाग्विसर्गोऽनूद्यते। रागप्राप्तत्वान्नासौ विधीयते- इति। तस्मात्- प्रासनवद्विसर्गोऽपि चरम एव काले नियम्यते ।। 8 ।।
(अष्टमे- अग्नीषोमीये पौरोडाशिककाल एव वाग्विसर्गाधिकरणे- सूत्रम्)।
पशौ च पुरोडाशे समानतन्त्रं भवेत् ।। 16 ।।
अष्टमाधिकरणमारचयति-
पशुकाले पुरोडाशकाले वा वाग्विसर्जनम् ।
तन्त्रित्वादादिमोऽन्त्यः स्याद्वाग्यमात्कर्तृसंस्कृतिः ।। 9 ।।
यद्यपि पशौ हविष्कृदाह्वानं  नास्ति,  तथाऽपि कृत्वाचिन्तयेत्। अत्र पशौ हविष्कृदाह्वानकाले वाग्विसर्जनीया। कुतः। पशोस्तन्त्रित्वात्। पशुपुरोडाशस्य प्रसङ्गित्वेन पशावनुष्ठितैरेवाङ्गैरुपकारसिद्धेः। इति प्राप्ते-
ब्रूमः- वाग्यमो नादृष्टार्थः । किंतु- तत्कर्तृसंस्कारार्थः। तथा सति पुरोडाशे तदभावे सत्यसंस्कृतकर्त्रा तदनुष्ठानं प्रसज्येत। तस्मात्- नियमितां वाचं पुरोडाशस्य हविष्कृदाह््वानकाले विसृजेत् ।। 9 ।।
(नवमे - अग्निचयनेऽग्निविमोकस्य मतभेदे व्यवस्थाधिकरणे
सूत्राणि 17-20)।
अग्नियोगः सोमकाले तदर्थत्वात्संस्कृतकर्मणः परेषु
साङ््गस्य तस्मात्सर्वापवर्गे विमोकः स्यात् ।। 17 ।।
प्रधानापवर्गे वा तदर्थत्वात् ।। 18 ।। अवभृथे च
तद्वत्प्रधानार्थस्य प्रतिषेधोऽपवृक्तार्थत्वात् ।। 19 ।।
अहर्गणे च प्रत्यहं स्यात्तदर्थत्वात् ।। 20 ।।
नवमाधिकरणमारचयति-
किमग्निमोकः सर्वान्ते मुख्यान्ते वाऽग्रिमो यतः।
योगे सर्वार्थता मैवं मुख्यार्थोऽसौ तदन्तिमः ।। 10 ।।
अग्निचयने योगविमोकावग्नेः श्रुतौ। 'अग्निं युनज्मि'-- इति मन्त्रहोमो योगः। 'इमं स्तनम्' इति मन्त्रहोमो विमोकः। स च साङ््गप्रधानविषयसर्वप्रयोगान्ते कर्तव्यः। कुतः। योगस्य सर्वार्थत्वेन मध्ये तद्विमोकासंभवात्। इति प्राप्ते-
ब्रूमः- 'पञ्चभिर्युनक्ति पाङ्क्तो यज्ञो यावानेव यज्ञस्तमाप्नोति' इत्यनेन मोचने यज्ञप्राप्तिवचनेन योगस्य
प्रधानार्थत्वावगमात्प्रधानकर्मणोऽन्ते विमोकं कुर्यात् ।। 10 ।।
एतदेवाधिकरणं वार्तिककारमतेनाऽऽरचयति-
व्यत्यस्तौ तावुभौ पक्षावुत्पत्तावविशेषतः ।
सर्वार्थत्वं गुणे भाति सर्वान्तेऽतो विमोचनम् ।। 11 ।।
प्रधानान्ते विमोकः- इति यो भाष्ये सिद्धान्तः, स एवात्र पूर्वः पक्षः।
'अग्निं युनज्मि- शवसा घृतेनेति जुहोति, अग्निमेव तद्युनक्ति' इत्येतद्योगस्योत्पत्तिवाक्यम्। 'पञ्चभिर्युनक्ति'- इति गुणविधिः। तत्र न तावदुत्पत्तौ प्रधानगामी योग इत्यस्यार्थस्य गमको विशेषोऽस्ति। गुणविधिशेषेऽपि यज्ञशब्दो न प्रधानमात्रमाचष्टे, किंतु साङ््गम्। तस्मात्- योगस्य सर्वार्थत्वाद्विमोकोऽपि सर्वान्ते कर्तव्यः ।। 11 ।।
(दशमे- उपसत्कालस्य सुब्रह्मण्याह्वानस्य तन्त्रेणानुष्ठाना-
धिकरणे सूत्रम्- )।
सुब्रह्मण्या तु तन्त्रं दीक्षावदन्यकालत्वात् ।। 21 ।।
दशमाधिकरणमारचयति-
उपसत्कालसुब्रह्मण्यागणो भिद्येत वा न वा ।
प्रधानभेदाद्भेदः स्यात्कालभेदान्न भिद्यते ।। 12 ।।
अहर्गणेषूपसत्कालीनं सुब्रह्मण्याह्वानं प्रधानभेदाद्भिद्यते। इति चेत्।
न। पूर्वकालीनतया यूपन्यायेन तन्त्रत्वात् ।। 12 ।।
(एकादशे- सुत्याकालीनसुब्रह्मण्याह्वानस्य भेदेनानुष्ठाना-
धिकरणे सूत्राणि 22-32)।
तत्काला त्वावर्तेत प्रयोगतो विशेषसंबन्धात्
।। 22 ।। अप्रयोगाङ््गमिति चेत् ।। 23 ।।
स्यात्प्रयोगनिर्देशात्कर्तृभेदवत् ।। 24 ।। तद््भू-
तस्थानादग्निवदिति चेत्तदपवर्गस्तदर्थत्वात्
।। 25 ।। अग्निवदिति चेत् ।। 26 ।। न प्रयो
गसाधारण्यात् ।। 27 ।। लिङ्गदर्शनाच्च ।। 28 ।।
तद्धि तथेति चेत् ।। 29 ।। नाशिष्टत्वादि-
तरन्यायत्वाच्च ।। 30 ।। विध्येकत्वादिति चेत्
।। 31 ।। न कृत्स्नस्य पुनः प्रयोगात्प्रधानवत् ।। 32 ।।
एकादशाधिकरणमारचयति-
सुत्याकालीनमाह््वानं तन्त्रं स्याद्भिद्यतेऽथवा ।
यूपाहुतिनयात्तन्त्रं सुत्याकालतया भिदा ।। 13 ।।
अहर्गणेषु प्रथमसुत्यासंनिधौ कृतमपि सुब्रह्मण्याह्वानं सर्वेष्वहःसूपकरोति । यथा यूपैकादशिन्यां दृष्टिगोचरे देशे क्रियमाणा यूपाहुतिः सत्यप्यर्थादेकयूपसंनिधौ सर्वेषामुपकारः, तद्वत्। इति प्राप्ते-
ब्रूमः- अन्यसुत्याकालीनेनाऽऽह््वानेनात्र नास्त्युपकारः। कालविशेषस्यापि तत्प्रयोजकत्वात्। अन्यथा ग्रहादीनामपि तन्त्रत्वापत्तेः। तस्मात्- आह््वानं भिद्यते ।। 13 ।।
(द्वादशे- देशपात्रर्त्विजामन्यप्रयोगे पूर्वदेशाद्यादानस्यैच्छिकता-
धिकरणे सूत्रम् -)।
लौकिकेषु यथाकामी संस्कारानर्थलोपात् ।। 33 ।।
द्वादशाधिकरणमारचयति-
देशपात्रर्त्विजोऽन्यस्मिन्प्रयोगेऽन्य उतैच्छिकाः।
भुक्त्यर्थपर्णवत्तेऽन्ये वासोवत्ते स्युरैच्छिकाः ।। 14 ।।
'समे यजेत' इत्युक्तो देशः, जुह््वादीनि पात्राणि, अध्वर्युप्रमुखा ऋत्विजः। ते चैकस्मिन्प्रयोग उपयुक्ता निरिष्टकत्वान्न प्रयोगान्तरमर्हन्ति। इष्टान्निर्गता निरिष्टाः, कुत्सिता निरिष्टा निरिष्टकाः। पुनः प्रयोगानर्हा इत्यर्थः। यथा भोजन उपयुक्तं कदलीपर्णं प्रक्षाल्यापि न पुनस्तच्छिष्टाः स्वी कुर्वन्ति, तथाऽत्राप्यन्ये देशादयः प्रयोगान्तरे संपाद्याः। इति प्राप्ते-
ब्रूमः- यथा वस्त्रं पूर्वदिने प्रावरणायोपयुक्तमपि दिनान्तरे निरिष्टकं न भवति, शिष्टास्तद्वासो दिनान्तरे स्वी कुर्वन्ति, तद्वदत्रापि द्रष्टव्यम्। 'इदं निरिष्टकम्, इदं न' इत्यत्र शिष्टाचार एव प्रमाणम्। शिष्टाश्च देशादि नियमेन न त्यजन्ति। तस्मात्- ऐच्छिकाः ।। 14 ।।
(त्रयोदशे- पात्राणां तन्त्रस्य नियमाधिकरणे - सूत्राणि 34-42)।
यज्ञायुधानि धार्येरन्प्रतिपत्तिविधानादृजीषवत् ।
।। 34 ।। यजमानसंस्कारो वा तदर्थः श्रूयते तत्र
यथाकामी तदर्थत्वात् ।। 35 ।। मुख्यसाधारणं वा
मरणस्यानियतत्वात् ।। 36 ।। यो वा यजनीयेऽ-
हनि म्रियेत सोऽधिकृतः स्यादुपवेषवत् ।। 37 ।।
न शास्त्रलक्षणत्वात् ।। 38 ।।  उत्पत्तिर्वा प्रयोज-
कत्वादाशिरवत् ।। 39 ।। शब्दासामञ्जस्यमिति
चेत् ।। 40 ।। तथाऽऽशिरे ।। 41 ।। शास्त्रात्तु
विप्रयोगस्तत्रैकद्रव्यचिकीर्षा प्रकृतावथेहापूर्वार्थव-
द्भूतोपदेशः ।। 42 ।।
त्रयोदशाधिकरणमारचयति-
मा भूदन्यत्वनियमः पान्त्रं किमैच्छिकम् ।
नियतं वाऽग्रिमो देशवन्मैवं प्रतिपत्तितः ।। 15 ।।
देशपात्रर्त्विजां साधारण्येनान्यत्वनियमे निवारिते सति पुनः पात्रेषु नियमानियमसद््भावश्चिन्त्यते । 'प्रथमप्रयोगे यान्युपयुक्तानि पात्राणि तान्येव प्रयोगान्तरेषु' इति नियमो नास्ति, उत- अस्ति, इति संशयः। यथा देशे कर्तृषु च 'तं एव' इति नियमो नास्ति। ऐच्छिकत्वस्योक्तत्वात्। तथा पात्रेष्वपि। इति चेत्।
मैवम् । आमरणं पात्राणां धारणीयत्वात्। 'आहिताग्निमग्निभिर्दहन्ति, यज्ञपात्रैश्च' इति प्रतिपत्तिविधानेनाऽऽमरणं धारणमेवावगम्यते। ननु-'पात्रैः' इति तृतीयया गुणभावावगमादर्थकर्भेदम्, न तु प्रतिपत्तिः। तथा सति पात्रान्तरैरपि दाहृसिद्धेर्न धारणनियमः- इति चेत्। मैवम्। 'दक्षिणे पाणौ जुहूमासादयति' इति द्वितीयया प्रतिपाद्यत्वावधारणात्पूर्वेषामेव धारणम् । तस्मात्- सर्वेषु प्रयोगेषु मात्राणां तन्त्रम्।
(चतुर्दशे- पात्राणामाधानमारभ्य धारणनियमाधिकरणे
सूत्राणि 43-45)।
*प्रकृत्यर्थत्वात्पौर्णमास्याः क्रियेरन् ।। 43 ।।
अग्न्याधेये वाऽविप्रतिषेधात्तानि धारयेरन्मरणस्या-
निमित्तत्वात् ।। 44 ।। प्रतिप्रत्तिर्वा यथाऽन्ये-
षाम् ।। 45 ।।
चतुर्दशाधिकरणमारचयति-
किं पौर्णमासीमारभ्य यद्बाऽऽधानमियं धृतिः ।
प्रकृत्यर्थतयाऽऽद्यः स्यान्मरणानियमात्परः ।। 16 ।।
अनारभ्याधीतानां पात्राणां प्रकृतिगामितया पौर्णमासीमारभ्य धारणम्। इति प्राप्ते-
ब्रूमः- आधानकाले पवमानेष्टिषु चोदकप्राप्तत्वात्पात्राण्याधानमारभ्य धारयितव्यानि। अन्यथा- आधानपौर्णमास्योर्मध्ये यजमानस्य कदाचिन्मरणे पात्राभावेन दाहाभावप्रसङ्गात्। तस्मात्- 'आधानमारभ्य धारणम्' इत्ययं परपक्षोऽभ्युपगन्तव्यः
।। 16 ।।
(पञ्चदशे- सवंसोमानामुपरिष्ठात्प्राजापत्यप्रचाराधिकरणे सूत्राणि
46-52)।
उपरिष्टात्सोमानां प्राजापत्यैश्चरन्तीति सर्वेषामवि-
शेषाद््वाच्यो हि प्रकृतिकालः ।। 46 ।। अङ्गवि-
पर्यासो विना वचनादिति चेन्न ।। 47 ।। उत्कर्षः
संयोगात्कालमात्रमितरत्र ।। 48 ।। प्रकृति-
कालासत्तेः शस्त्रवतामिति चेत् ।। 49 ।। न श्रुति-
प्रतिषेधात् ।। 50 ।। विकारस्थान इति चेत् ।। 51 ।।
न चोदनापृथक्त्वात् ।। 52 ।।
पञ्चदशाधिकरणमारचयति-
प्राजापत्यप्रचारः किमार्भवे शस्त्रिसोमतः ।
ऊर्ध्वं वा विकृतौ वोत परस्तात्सर्वसोमतः ।। 17 ।।
आर्भवे चोदकादुक्त्यासत्तिभ्यां तदनन्तरः ।
श्रुतिबाधस्तदा तस्मात्तृतीयो विकृतित्वतः ।। 18 ।।
पशवो न हि सोमस्य विकारा अविशेषतः ।
उक्तत्वात्सर्वसोमानामुपरिष्टात्प्रचर्यते ।। 19 ।।
वाजपेये सप्तदशप्राजापत्यप्रचारस्य काले चतुर्धा संशयः। तत्र तावदयं प्रयोगक्रमः- तृतीयसवने प्रथममार्भवः पवमानः, ततो वैश्वदेवग्रहपर्यन्ताः शस्त्रवन्तः सोमाः, ततोऽशस्त्रिष्ववशिष्टेषु सोमग्रहेषु प्रचीर्णेष्वग्निष्टोमसाम्न
ऊर्ध्वमुक्थ्यादयः सोमविकाराः- इति। एवं स्थिते प्राजापत्यपशूनामार्भवकाले प्रचारः। कुतः। प्रकृतौ तस्य प्रचारकालत्वेन चोदकप्राप्तत्वात्। इत्याद्यः पक्षः।
'उपरिष्टात्सोमानां प्राजापत्यैश्चरन्ति' इति वचनेन सोमग्रहप्रचारादूर्ध्व कालो विधीयते। यदि 'प्रातःसवनमाध्यंदिनसवनसोमेभ्य ऊर्ध्वत्वमार्भवकालस्यास्ति' इति योज्येत, तदा चोदकेनैव तत्कालप्राप्तेर्वचनमनर्थकं स्यात्। अतः 'तृतीयसवनसोमानामुपरि' इति वक्तव्यम्। यदि तत्र 'सर्वसोमानामुपरि' इति विवक्ष्येत, तदा चोदकप्राप्तः कालो विप्रकृष्यते। ततः प्रत्यासत्तये 'शास्त्रिणां वैश्वदेवग्रहान्तानां सोमानामुपरि' इति द्वितीयः पक्षः।
'उपरिष्टात्सोमानाम्' इत्यविशेषप्रवृत्ता श्रुतिः कतिपयसोमोर्ध्वत्वविवक्षायां बाध्येत । तस्मात्- शस्त्रवतां तद्रहितानां सोमानामुपरिष्टादग्निष्टोमे यज्ञायज्ञीयसाम्ना संस्थिते सति स प्रचारः कार्यः। तस्य विकृतिकालत्वात्, प्राजापत्यपशूनां च विकृतिरूपत्वात्। इति तृतीयः पक्षः।
सोमविकाराणामेवायं कालः। पशवस्तु न सोमविकाराः। तस्मात्- अविशेषवचनानुसारेण प्राकृतानां वैकृतानां च सर्वेषां सोमानामुपरिष्टात्प्रजापत्यपशुप्रचारः। इति सिद्धान्तः ।। 17 ।। 18 ।। 19 ।।
(षोडशे- सवनीयपुरोडाशे देवतोत्कर्षाधिकरणे सूत्रे 53-54)।
उत्कर्षे सूक्तवाकस्य न सोमदेवतानामुत्कर्षः पश्वनङ्ग-
त्वात्, यथा निष्क्रर्षेऽनन्वयः ।। 53 ।। वाक्यसंयो-
गाद्वोत्कर्षः समानतन्त्रत्वादर्थलोपादनन्वयः ।। 54 ।।
षोडशाधिकरणमारचयति-
सवनीयपुरोडाशे देवोत्कर्षो न विद्यते ।
अस्ति वा पश्वनङ्गत्वान्नान्वयाभावतोऽस्ति सः ।। 20 ।।
ज्योतिष्टोमे सवनीयपशुस्तन्त्री, सवनीयपुरोडाशः प्रसङ्गी, तस्मिन्पुरोडाशे देवता आम्नाताः- 'भृज्जन्निन्द्राय हरिवते धाना पूषण्वते करम्भम्' इत्यादिना । तत्र देवतावाचिनां हरिवदिन्द्रपूष्ण्वदिन्द्रादिपदानामुत्कर्षो विषयः। तस्य चैवं संभावना- संवनीयपशोस्तावदनुयाजा उत्कृष्यन्ते, 'आग्निमारुतादूर्ध्वमनुयाजैश्चरन्ति' इति- अनुयाजानामाग्निमारुतशस्त्रादधस्तनं स्वकालं
निर्वाप्योर्ध्वकालस्य विहितत्वात्। उत्कृष्टष्वनुयजिषु तदुत्तरकालीनः सूक्तवाकोऽर्थादुत्कृष्यते। तस्मिंश्च सूक्तवाके देवतावाचीनि पदानि प्रयोक्तव्यानि। प्रसङ्गिनः पुरोडाशस्य पृथक्सूक्तवाको नास्ति। ततः पशुसंबन्धिसूक्तवाकोत्कर्षेण पुरोडाशसंबन्धिदेवतावाचिपदोत्कर्षः संभावितः। स चोत्कर्षो नास्ति- इति तावत्प्राप्तम्। कुतः। तासां देवतानां पश्वनङ्गत्वात् ।
मैवम्। सूक्तवाकमन्तरेण पृथमुच्चारितानां देवतापदानामन्वयाभावात्। सूक्तवाके त्वस्त्यन्वयः। तथा हि- 'अग्निमद्य होतारमवृणीतायं यजमानः' इत्यस्मिन्पाशुके सूक्तवाके 'भृज्जन्निन्द्राय हरिवते धाना अयं यजमानः' इत्यस्त्यन्वयः। तस्मात्- उत्कर्षोऽस्ति। इति सिद्धान्तः ।। 20 ।।
इति श्रीमाधवीये जैमिनीयन्यायमालाविस्तर एकादशा-
ध्यायस्य तृतीयः पादः ।। 3 ।।
अत्र पादे 			आदितः।
अधिकरणानि 			 16				818 ।
सूत्राणि 				 54 				2419 ।
(अथैकादशाध्यायस्य चतुर्थ पादः)।
(प्रथमे राजसूये सौमापौष्णादिकेऽङ्गानां भेदेनानुष्ठानाधिकरणे
सूत्राणि 1-3)।
चोदनैकत्वाद्राजसूयेऽनुक्तदेशकालानां समवायात्त-
न्त्रमङ्गानि ।। 1 ।। प्रतिदक्षिणं वा कर्तृसंबन्धादि-
ष्टिवदङ्गभूतत्वात्समुदायो हि तन्निर्वृत्त्या तदेकत्वा-
देकशब्दोपदेशः स्यात् ।। 2 ।। तथा चान्यार्थदर्श-
नम् ।। 3 ।।
चतुर्थपादे प्रथमाधिकरणमारचयति-
सौमापौष्णादिके तन्त्रमङ्गानामुत भिन्नता ।
तन्त्रं फलैक्यतो मैवं दक्षिणाकर्तृभेदतः ।। 1 ।।
राजसूये श्रूयते- 'सौमापौष्ण एकादशकपालः, ऐन्द्रापौष्णश्चरुः, पौष्णश्चरुः,श्यामो दक्षिणा' इति। 'आग्नावैष्णव एकादशकपालः, ऐन्द्रावैष्णवश्चरुः, वैष्णवस्त्रिकपालः, वामनो दक्षिणा' इति। तत्र द्वयोस्त्रिकयोस्तन्त्रेणाङ्गानुष्ठानम्। कुतः। कृत्स्नस्य राजसूयस्य फलैकत्वेन तदेकदेशयोरनयोरपि फलैकत्वात्। न च- दर्शपूर्णमासयोरिवात्र कालभेदोऽस्ति, येनाऽऽवापः शङ््क्येत। इति प्राप्ते-
ब्रूमः- श्यामवामनयोर्दक्षिणयोर्भेदेन ताभ्यामानतानां कर्तॄणां भेदादङ्गानि भिद्यन्ते ।। 1 ।।
(द्वितीये- राजसूये कर्तुस्तन्त्रताधिकरणे सूत्राणि 4-8)।
अनियमः स्यादिति चेत् ।। 4 ।। नोपदिष्ट-
त्वात् ।। 5 ।। लाघवातिपत्तिश्च ।। 6 ।। प्रयोजनै-
कत्वात् ।। 7 ।। विशेषार्था पुनः श्रुतिः ।। 8 ।।
द्वितीयाधिकरणमारचयति-
राजसूये  प्रक्रमस्थकर्तारो नियता न किम् ।
नियता वा दक्षिणानां भेदादनियता अमी ।। 2 ।।
अनेकसमुदायात्मराजसूयाय ते वृताः ।
आदौ ते न नियम्यन्ते विशेषे दक्षिणाभिदा ।। 3 ।।
राजसूयस्य प्रक्रमे ये कर्तारः,त एवाऽऽसमाप्तेर्न नियम्यन्ते। दक्षिणादिभेदेन कर्तृभेदस्य पूर्वमुक्तत्वात्। तथा च यया दक्षिणया ये परिक्रीताः, ते तदीयकर्मानुतिष्ठन्तु। इतरीस्मन्कर्मणि दक्षिणान्तरेण ते वाऽन्ये वा परिक्रीयन्ताम्। इति प्राप्ते-
ब्रूमः- 'अनेन राजसूयसंज्ञेन कर्मसमुदायेन मां याजय' समुदायस्यैकफलत्वात्। प्रतिकर्म पृथग्वरणे गौरवात्।
कदाचिद्वरीतव्यानामलाभे विघ्नप्रसङ्गाच्च। कर्त्रैक्येऽपि कर्तृत्वधर्मविशेषे दक्षिणाभेद उपयुज्यते। पूर्वकर्तृत्वाधिष्ठानभूता एव वामनेन क्रीताः सन्त आग्नावैष्णवादित्रिकं कुर्युः, अयुतेन क्रीताः सन्तोऽभिषेचनीयम्, इति कर्तृत्वधर्मविशेषः। तस्मात्- नियताः । ।। 2 ।। 3 ।।
(तृतीये- अवेष्टावङ्गानां भेदाधिकरणे सूत्राणि 9-11)।
अवैष्टो चैकतन्त्र्यं स्याल्लिङ्गदर्शनात् ।। 9 ।। वच-
नात्कामसंयोगे ।। 10 ।। क्रत्वर्थायामिति चेन्न
वर्णसंयोगात् ।। 11 ।।
तृतीयाधिकरणमारचयति-
अवेष्टावङ्गतन्त्रत्वं भेदो वा लिङ्गतोऽग्रिमः ।
नोत्पत्तौ दक्षिणाभेदाल्लिङ्गं बाह्यप्रयोगगम् ।। 4 ।।
राजसूयप्रकरणे श्रूयते- 'दिशामवेष्टयो भवन्ति' इति । ताश्चावेष्टय उत्पत्तिवाक्यैरेवमाम्नायन्ते- 'आग्नेयमष्टाकपालं निर्वपति हिरण्यं दक्षिणा। ऐन्द्रमेकादशकपालमृषभो दक्षिणा । वैश्वदेवं चरुं पिशङ्गी पष्ठौही दक्षिणा। मैत्रावरुणीमामिक्षां वशा दक्षिणाबार्हस्पत्यं चरुं शितिपृष्ठो दक्षिणा' इति। तास्ववेष्टिषु तन्त्रेणाङ्गानामनुष्ठानम्। कुतः। तल्लिङ्गात्। 'यदि ब्राह्मणो यजेत, बार्हस्पत्यं मध्ये निधायाऽऽहुतिमाहुतिं हुत्वा तमभिघारयेत्। यदि राजन्यः, ऐन्द्रम्। यदि वैश्यः, वैश्वदेवम्' इति। तत्र मध्ये निधानं प्रयोगैक्ये लिङ्गम्। तदैक्याच्च तन्त्रम्। इति प्राप्ते-
ब्रूमः- उत्पत्तिगतेन दक्षिणाभेदेन प्रयोगभेदावगमादङ्गानां भेदः। लिङ्गं तु वहिष्प्रयोगविषयम्। अस्ति च प्रयोगद्वयम्। राजसूयप्रकरणपाठादन्तःप्रयोग एकः। न च- प्रकरणादुत्कर्षः कर्तुं शक्यः। राजसूयाङ्गभूतदिग्व्यस्थापननिमित्तो'न्मादपरिहार रूपेणार्थवादेन तत्संबन्धावगमात्। * तथा च श्रूयते- ईश्वरो वा एष
दिशोऽनून्मदितोः। यं दिशोऽनु व्यवस्थापयति। दिशामवेष्टयो भवन्ति। दिक्ष्वेव प्रतितिष्ठत्यनुन्मादाय' इति । राजसूयाद्बहिष्प्रयोगस्तु 'एतयाऽऽन्नाद्यकामं याजयेत्' इति विहितः। न च - असौ राजसूयान्तः पाती। 'यदि ब्राह्मणः' इत्यादिना वर्णसंयोगावगमात्। राजसूये च व्राह्मणवैश्ययोरनधिकारात्। तस्मात्- 'बहिष्प्रयोगे तन्त्रम्, अन्तःप्रयोगे भेदः' इति निर्णयः ।। 4 ।।
(चतुर्थे- पवमानेष्टिहविषां भेदेनानुष्ठानाधिकरणे सूत्राणि 12-15)।
पवमानहविः ष्वैकतन्त्र्यं प्रयोगवचनैकत्वात् ।। 12 ।।
लिङ्गदर्शनाच्च ।। 13 ।। वचनात्तु तन्त्रभेदः स्यात्
।। 14 ।। सहत्वे नित्यानुवादः स्यात् ।। 15 ।।
चतुर्थाधिकरणमारचयति-
पवमानेष्टिहविषां तन्त्रं भेदोऽथवाऽग्रिमः ।
साध्यदेशाद्यभेदान्नो काम्ये भेदोक्तितोऽन्तिमः ।। 5 ।।
आधानप्रकरणे पठ्यते- 'अग्नये पवमानायाष्टाकपालं निर्वपेत्, अग्नये पावकाय, अग्नये शुचये' इति। तैरेतैर्हविर्भिः साध्यस्याग्नेरेकत्वाद्देशाद्यभेदाच्चाङ्गानां तन्त्रम्। इति प्राप्ति-
ब्रूमः- 'यः कामयेत- उत्तरं वसीयान्, श्रेयान्, स्याम्- इति, तस्याग्नये पवमानाय निरुप्याथ पावकाय शुचये चोत्तरे हविषी समानबहिर्षी निर्वपेत्' इति वचनात्काम्यप्रयोगे प्रथमस्य हविषोऽङ्गभेदः, उत्तरयोस्तन्त्रम्। नित्यप्रयोगे तु त्रयाणां तन्त्रम् ।। 5 ।।
(पञ्चमे- द्वादशाहे दीक्षोपसत्सुत्यानां प्रत्येकस्य द्वादशाह-
ताधिकरणे सूत्राणि 16-23)।
द्वादशाहे तत्प्रकृतित्वादेकैकमहरपवृज्येत कर्म-
पृथक्त्वात् ।। 16 ।। अह््नां वा श्रुतिभूतत्वात्तत्र
साङ्गं क्रियेत यथा माध्यंदिने ।। 17 ।। अपि वा
फलकर्तृसंबन्धात्सहप्रयोगः स्यादाग्नेयाग्नीषोमीयवत्
।। 18 ।। साङ्गकालश्रुतित्वाद्वा स्वस्थानानां विकारः
स्यात् ।। 19 ।। तदपेक्षं च द्वादशत्वम् ।। 20 ।।
दीक्षोपसदां च संख्या पृथक्पृथक्प्रत्यक्षसंयोगात्
।। 21 ।। तथा चान्यार्थदर्शनम् ।। 22 ।।  चोदनापृथक्त्वे
त्वैकतन्त्र्यं समवेतानां कालसंयोगात् ।। 23 ।।
पञ्चमाधिकरणमारचयति-
दादशाहे सदीक्षोपसदहे दिनमानकम् ।
शतत्रयं द्वादश वा षट््त्रिंशद्वाऽग्रिमो यतः ।। 6 ।।
एकैककर्मणोऽह््नोऽस्य ज्योतिष्टोमविकारता ।
एकैकं तदनुष्ठानं दिनानां पञ्चविंशतिः ।। 7 ।।
अह््नां द्वादशताश्रुत्या मध्यपक्षस्तदाऽपि किम्।
कार्या द्वादश साद्यस्क्राश्चतुष्काणामुत त्रिकम्।। 8 ।।
एकैकस्यैव यागस्य विकृतित्वादिहाऽऽदिमः ।
अमुख्यकालाङ्गबाधाच्चतुष्कं भिद्यते त्रिधा ।। 9 ।।
दीक्षा उपसदः सुत्या प्रत्येकंद्वादश स्मृताः ।
साङ्गस्य द्वादशाहस्य षट््त्रिंशद्दिवसा मताः ।। 10 ।।
द्वादशाहस्यैकैकमहः पृथक्कर्म तस्मिंश्च सदीक्षस्य सोपसत्कस्य ससुत्यस्य ज्योतिष्टोमस्य विध्यन्तोऽतिदिष्टः। अतिदिष्रटानामुपसदां दीक्षाणां च प्राकृतसंख्याबाधनाय पृथग्द्वादशत्वं श्रुतम्। ततो दीक्षोपसदर्थं चतुर्विंशतिदिनानि,
सुत्यार्थमेकं दिनमिति पञ्चविंशतिः। ईदृशस्य कर्मविशेषस्याह््नो द्वादशभिरावृत्तिभिः शतत्रयं स्यात्। इत्याद्यः पक्षः।
तथा सत्यह्नां द्वादशत्वं श्रूयमाणं बाध्येत । तस्मात्- द्वादश दिवसाः। इति मध्यमः पक्षः ।
तदाऽपि दीक्षोपसद्भ्यामुपेतस्यैकैकस्याह्नः साङ्गज्योतिष्टोमविकारत्वात्सर्वं सद्य एव कर्तव्यम्। इत्येकः पक्षः।
प्रकृतौ दीक्षोपसदोर्मुख्यकालात्प्रागेवानुष्ठितत्वादिहापि तथैवानुष्ठानं प्राप्तम्। तच्च मुख्यकालेऽनुष्ठाने बाध्येत। तस्मात्- अङ्गद्वयस्य प्रधानस्य च द्वादश दिनानि विभज्यानुष्ठानम्। इति पक्षान्तरम् ।
'द्वादश दीक्षाः, द्वादशोपसदः' इत्यङ्गयोर्मुख्यवत्पृथग्द्वादशत्वश्रुत्यां षट््त्रिंशत्। इति सिद्धान्तः ।। 6 ।। 7 ।। 8 ।। 9 ।। 10 ।।
(षष्ठे - प्रधानैरपृथक्कालानामङ्गानां भेदेनानुष्ठानाधिकरणे
सूत्राणि 24-27)।
भेदस्तु तद्भेदात्कर्मभेदः प्रयोगे स्यात्तेषां प्रधानश-
ब्दत्वात् ।। 24 ।। तथा चान्यार्थदर्शनम् ।। 25 ।।
श्वः सुत्यावचनं तद्वत् ।। 26 ।। पश्वतिरेकश्च ।। 27 ।।
षष्ठाधिकरणमारचयति-
सवनीयादिकं तत्र सकृत्स्याद्भिद्यतेऽथवा ।
प्रयोगैक्यात्सकृन्मैवं मुख्यकाले विधानतः ।। 11 ।।
तत्र द्वादशाहे सवनीयपश्वादिकमङ्गं दीक्षादिवत्सकृदेवानुष्ठेयम्। कुतः। 'द्वादशाहेन प्रजाकामं याजयेत्' इति प्रयोगैकत्वावगमात्। इति चेत्।
मैवम्। दीक्षादीनामन्यस्मिन्कालेऽनुष्ठेयत्वात्। सवनीयादिकं तु मुख्यकालेऽनुष्ठेयम्। अतो मुख्यकालानां भेदाद्भिद्यते ।। 11 ।।
(सप्तमे- उपसत्काले सुब्रह्मण्याह््वानस्याविकारेण कर्तव्यता-
धिकरणे सूत्रे 28-29)।
सुत्याविवृद्धौ सुब्रह्मण्यायां सर्वेषामुपलक्षणं
प्रकृत्यन्वयादावाहनवत् ।। 28 ।। अपि
वेन्द्राभिधानत्वात्सकृत्स्यादुपलक्षणम्,
कालस्य लक्षणार्थत्वादविभागाच्च ।। 29 ।।
सप्तमाधिकरणमारचयति-
उपसत्काल आह््वानं द्वादशाहे विकारभाक् ।
न वाऽऽद्य उपलक्ष्यत्वादत्राह्नां प्रकृताविव ।। 12 ।।
सुत्यागमनमात्रस्य विवक्षा प्रकृतौ ततः ।
विकारमन्तरेणात्र तत्सिध्येत्तेन तन्त्रता ।। 13 ।।
उपसत्काले यत्सुब्रह्मण्याह््नं प्रकृतावस्ति, तद््द्वादशाहे चोदकप्राप्तम्। तस्य मुख्यकालादन्यः काल इति कृत्वा तन्त्रं पूर्वं निर्णीतम्। इदानीमन्योऽत्रोहरूपो विकारस्तन्त्रावापपर्यवसायी विचार्यते। प्रकृतौ प्रथमोपसद्दिनमारभ्य त्रयोदशेऽह््नि प्रथमसुत्या, चतुर्दशेऽह््नि द्वितीयसुत्या, इत्येवंक्रमेण चतुर्विंशेऽह््नि चरमसुत्या भवति। तथा च प्रकृतौ 'चतुरहः' इति संख्याविशिष्टेनाहःशब्देन सुत्याया उपलक्षितत्वादत्रापि द्वादशानां सुत्यानामहःशब्देनोपलक्षणीयत्वे सति तद्विशेषणभूतचतुःसंख्यास्थाने यथोचितं त्रयोदशचतुर्दशादिसंख्यानामूहनीयत्वेन विकारो भवति। ततो विशेषणभेदेन विशेष्यस्याहःशब्दस्यापि द्वादशकृत्व आवृत्तावर्थात्सुब्रह्मण्यावापः स्यात्। इति प्राप्ते-
ब्रूमः- प्रकृताविन्द्रस्य सुत्यागमनमात्रं विवक्षितम्। चतुरह््त्वं त्वर्थप्राप्तमनूद्यते। उभयविवक्षायां 'सुत्यामागच्छ, चतुरह आगच्छ' इति वाक्यं भिद्येत। तथा- अत्रापि 'त्रयोदशाहे सुत्यामागच्छ' इत्येवंविधं विकारमन्तरेण 'चतुरहे सुत्यामागच्छ' इत्येवाऽऽह््वानेऽपि चतुरहशब्द्सयाविवक्षितार्थत्वात्सुत्याकारेण द्वादशानामेकत्वादशेषसुत्यागमनं सिध्यति। तस्मात्- इह रूपविकाराभावात्पूर्वोक्तं तन्त्रं सुस्थितम् ।। 12 ।। 13 ।।
(अष्टमे- वाजपेये प्राजापत्येषु कुम्भ्यादीनां तन्त्रताधिकरणे सूत्रम्)।
पशुगणे कुम्भीशूलवपाश्रपणीनां
प्रभुत्वात्तन्त्रभावः स्यात् ।। 30 ।।
अष्टमाधिकरणमारचयति-
प्राजापत्येषु कुम्भ्यादेर्भेदो नो वाऽङ््गभेदतः ।
भेदो मैवं विशेषाङ्गश्रपणादौ प्रभुत्वतः ।। 14 ।।
वाजपेये सप्तदशप्राजापत्यपशुषु कुम्भ्या हृदयशूलस्य वपाश्रपण्याश्च भेदः स्यात्। तत्तत्पश्वङ्गानां भिन्नत्वात् ।
मैवम्। पश्वङ्गानां बहुत्वेऽपि प्रौढकुम्भ्यादेर्दृष्टार्थे श्रपणादौ प्रभुत्वात्। तस्मात्- तन्त्रम्।। 14 ।।
(नवमे- भिन्नदेवताकेष्वपि शूलादीनां तन्त्रताधिकरणे सूत्रे 31-32)।
भेदस्तु संदेहाद्देवतान्तरे स्यात् ।। 31 ।।
अर्थाद्वा लिङ्गकर्म स्यात् ।। 32 ।।
नवमाधिकरणमारचयति-
किमैकादशिनेष्वस्य कुम्भ्यादेर्भिन्नता न वा ।
असंदेहाय भेदो न लिङ्गादेवास्य सिद्धितः ।। 1 ।।
भिन्नदेवताकेष्वैकादशिनेषु पशुष्वेककुम्भीपाके सति- 'किमङ्गं कां देवतां प्रत्युपाकृतस्य पशोः संबन्धि' इति संदेहे सति प्रदानं संकीर्येत। तस्मात्- कुम्भ्यादिरावापः। इति चेत्।
मैवम्। चिह्नकरणमात्रेणैव संदेहापगमसिद्धौ लाघवात्। तस्मात्- अत्रापि तन्त्रम् ।। 15 ।।
(दशमे- वसाकुम्भ्याऽपि तन्त्रताधिकरणे सूत्राणि 33-36)।
+अयाज्यत्वाद्वसानां भेदः स्यात्स्वयाज्याप्रदान-
त्वात् ।। 33 ।। अपि वा प्रतिपत्तित्वात्तन्त्रं स्यात्स्व-
त्वस्याश्रुतिभूतत्वात् ।। 34 ।। सकृदिति चेत् ।। 35 ।।
न कालभेदात् ।। 36 ।।
दशमाधिकरणमारचयति-
तत्तन्त्रं हेयमुत नो, चिह््नं नास्ति वसास्वतः ।
हेयं, नो प्रतिपत्तित्वात्सांकर्येणाप्यदोषतः ।। 6 ।।
ऐकादशिनेषु कुम्भ्यादेर्यत्तन्त्रं निर्णीतम्, तत्परित्याज्यम् । कुतः। अङ्गानामिव वसानां चिह््नकरणासंभवेन सांकर्यप्रसङ्गात्। इति चेत्।
मैवम्। वसाहोमस्य प्रतिपत्तिकर्मत्वेन द्रव्यं प्रति प्रयोजकत्वाभावेन द्रव्यश्रपणार्थं कुम्भीभेदप्रयोजकत्वस्य दूरापेतत्वात्। न च - अत्र द्रव्यसांकर्यं दोषाय भवति। व्यवस्थापकप्रमाणाभावात्। ननु- तत्तदेवताविषययाज्यार्धर्चान्तेषु भिन्ना होमाः पूर्वं निर्णीताः। बाढम्। तथैवार्थर्चान्ते तद््धूयताम्, किमायातं द्रव्यसांकर्ये। तस्मात्- कुम्भ्यादेस्तन्त्रं न त्याज्यम्
।। 16 ।।
(एकादशे- भिन्नजातिषु कुम्भ्यादीनां भेदेनानुष्ठाना-
धिकरणे सूत्रे 37-38)।
जात्यन्तरेषु भेदः स्थात्पाक्तवैषम्यात् ।। 37 ।।
वृद्धिदर्शनाच्च ।। 38 ।।
एकादशाधिकरणमारचयति-
भिन्नजातिषु कुम्भ्यादेस्तन्त्रं भेदोऽथवाऽग्रिमः ।
पूर्ववत्पाकवैषम्ये साहित्यासंभवाद्भिदा ।। 17 ।।
एकजातिषु पशुषु यथा कुम्भ्योस्तन्त्रं पूर्वोक्तम्, तथाऽत्रापि। इति चेत्।
मैवम्। अवेरङ्गनि सहसा पच्यन्ते, अजाङ्गानि तु विलम्बेन। ततः साहित्यासंभवात्कुम्भ्यादेर्भेदः ।। 17 ।।
(द्वादशे- अश्वप्रतिग्रहेष्टौ प्रतिपुरोडाशं कपालभेदा-
धिकरणे सूत्राणि 39-41)।
कपालानि च कुम्भीवत्तुल्यसंख्यानाम् ।। 39 ।।
प्रतिप्रधानं वा प्रकृतिवत् ।। 40 ।। सर्वेषां चाभि-
प्रथनं स्यात् ।। 41 ।।
द्वादशाधिकरणमारचयति-
तन्त्रं चतुष्कपालानां भेदो वा तन्महत्त्वतः ।
कुम्भवित्तन्त्रता मैवं भेदः स्यात्प्रकृताविव ।। 18 ।।
इदं श्रूयते-'यावतोऽश्वान्प्रतिगृह््णीयात्, तावतो वारुणांश्चतुष्कपालान्निर्वपेत्' इति। यथा- प्राजापत्येषु कुम्भ्या महत्त्वेन
तन्त्रम्, तथाऽत्रापि तन्त्रम्। इति चेत्।
मैवम्। प्रकृतौ प्रतिपुरोडाशं कपालभेदेन तद्भेदस्यैव चोदकप्राप्तेः। किंच- अत्यन्तविशालेषु कपालेषु चतुर्षु पुरोडाशानां शतेष्ववस्थापितेष्वेकस्यैव कपालस्यैकदेशे पुरोडाशस्यैकस्य समाप्तेर्न कोऽपि पुरोडाशश्चतुष्कपालः सिध्येत्। तस्मात्- प्रतिपुरोडाशं कपालचतुष्कभेदः ।। 18 ।।
(त्रयोदशे- व्रीह्यवहननादौ प्रतिप्रहारं मन्त्रस्यानावृत्त्य-
धिकरणे सूत्रे 42-43)।
एकद्रव्ये संस्काराणां व्याख्यातमेककर्मत्वम् ।। 42 ।।
X तस्मिन्मन्त्रार्थनानात्वादावृत्तौ मन्त्रस्यासकृत्प्रयोगः
स्यात् ।। 43 ।।
त्रयोदशाधिकरणमारचयति-
अवघातार्थमन्त्रः किमसकृत्सदेव वा ।
प्रहारभेदादावृत्तिः कर्मैक्येन सकृद्भवेत् ।। 19 ।।
'अवरक्षो दिवः सपत्नं वध्यासम्- इत्यवहन्ति' इत्यवघाते विहितो मन्त्र आवर्तनीयः। अवघातस्य प्रहाररूपत्वात्।
प्रहाराणां च भिन्नत्वात्। इति प्राप्ते-
ब्रूमः- तण्डुलनिष्पत्तिपर्यन्तत्वेनाऽऽक्षिप्तप्रहाराभ्यासयुक्तस्यावघातस्यैककर्मत्वात्तत्र विनियुक्तस्य मन्त्रस्यावघातोपक्रमे सकृदेव पाठः ।। 19 ।।
(चतुर्दशे- नानाबीजेष्टौ प्रतिप्रहारं मन्त्रावृत्त्यधिकरणे सूत्रम्)।
द्रव्यान्तरे कृतार्थत्वात्तस्य पुनःप्रयोगान्मन्त्रस्य च
तद््गुणत्वात्पुनःप्रयोगः स्यात्तदर्थेन विधानात् ।। 44 ।।
चतुर्दशाधिकरणमारचयति-
नानाबीजेषु तन्मन्त्रः सकृद्वाऽसकृदग्रिमः ।
विशेषाग्रहणान्मैवमवघातस्य भेदतः ।। 20 ।।
नानाबीजेष्टौ बीजानामवघातस्याङ्गभूतो मन्त्रः 'अयमेतदर्थः' इति विशेषस्यागृह्यमाणत्वात्सकृदादौ प्रयोज्यः। इति चेत्।
मैवम्। अवघातानां भिन्नत्वेन समन्त्रत्वाय प्रत्यवघातं मन्त्रस्याऽवर्तनीयत्वात् ।। 20 ।।
(पञ्चदशे- प्रतिनिर्वापादिमन्त्रावृत्त्यधिकरणे सूत्रे 45-46)।
निर्वपणलवनस्तरणाज्यग्रहणेषु चैक-
द्रव्यवत्प्रयोजनैकत्वात् ।। 45 ।। द्रव्या -
न्तरवद्वा स्यात्तत्संस्कारात् ।। 46 ।।
पञ्चदशाधिकरणमारचयति-
निर्वापादिषु तन्मत्राः सकृद्भेदेन वाऽग्रिमः ।
द्रव्यकर्मैक्यतो मैवं संस्कारस्य पृथक्त्वतः ।। 21 ।।
दर्शपूर्णमासयोर्निर्वापबर्हिर्लवनवेदिपरिस्तरणाज्यग्रहणेष्वावृत्तयः श्रुताः- 'चतुरो मुष्टीन्निर्वपति' 'अयुग्वा युग्वा मुष्टीर्लुनाति' 'त्रिधा तु पञ्चधा तु वा वेदिं स्तृणाति' 'चतुर्जुह््वां गृह्णाति' इति। तेषु निर्वापादिषु मन्त्रा विहिताः- 'देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टं निर्वपामि' इति, 'बर्हिर्देवसदनं दामि' इति, 'ऊर्णाम्रदसं त्वा स्तृणामि' इति, 'शुक्रं त्वा शुक्रायां धाम्ने धाम्ने देवेभ्यो यजुषे यजुपे गृह्णामि' इति च । तत्तन्मन्त्रा द्रव्यैक्यात्कर्मैक्याच्च व्रीह्यवघातन्यायेन सकृत्पाठ्याः। इति प्राप्ते-
ब्रूमः- समन्त्रकप्रथममुष्टिनिर्वापेण ये संस्कृतास्तण्डुलाः, तेभ्योऽन्ये मुष्ट्यन्तरनिर्वापेण संस्कार्याः। अतस्तत्संस्कारसिद्धये नानाबीजन्यायेन मन्त्रावृत्तिः। एवं लवनादिषु योज्यम् ।। 21 ।।
(षो़डशे- वेदिप्रोक्षणे प्रत्यावृत्तिमन्त्रानावृत्त्यधिकरणे सूत्रे 47-48)।
वेदिप्रोक्षणे मन्त्राभ्यासः कर्मणः पुनःप्रयो-
गात् ।। 47 ।। एकस्य वा गुणविधिर्द्रव्यै-
कत्वात्तस्मात्सकृत्प्रयोगः स्यात् ।। 48 ।।
षोडशाधिकरणमारचयति-
वेदिप्रोक्षणमन्त्रः किमावर्त्यः सकृदेव वा ।
आद्यः स्यात्प्रोक्षणत्रित्वात्संस्कार्यैकत्वतः सकृत् ।। 22 ।।
वेद्यास्त्रिः प्रोक्षणं विहितम्। तत्र मन्त्र आम्नायते- 'वेदिरसि बर्हिषे त्वा' इति। तत्र त्रिः प्रोक्षणक्रियाया आवृत्त्या तन्मन्त्रस्याप्यावृत्तिः। इति चेत्।
मैवम्। संस्कार्यवेद्या एकत्वेन समन्त्रकप्रथमप्रोक्षणेन तत्संस्कारसिद्धौ पुर्ननंमन्त्रः। वैयर्थ्यात्। प्रोक्षणावृत्तिस्तु वाचनिकी, इति वैषम्यम् ।। 22 ।।
(सप्तदशे- कण्डूयनमन्त्रस्यानावृत्त्यधिकरणे सूत्रे 49-50)।
कण्डूयने प्रत्यङ्गं कर्मभेदात्स्यात् ।। 49 ।। अपि
वा चोदनैककालमैककर्म्यं स्यात् ।। 50 ।।
सप्तदशाधिकरणमारचयति-
एककालीनबह्वङ्गकण्ड््वां मन्त्रे भिदा न वा ।
अङ्गभेदान्मन्त्रभेदो निवृत्त्यैकत्वतो न सः ।। 23 ।।
ज्योतिष्टोमे- 'कृष्णविषाणया कण्डूयते' इति प्रोक्तसाधनोपेते कण्डूयने 'सुपिप्पलाभ्यसत्वौषधीभ्यः- इत्यादिको मन्त्रो*विहितः। तत्र युगपद्बह्वङ्गेषूत्पन्नायां कण्ड््वां प्रत्यङ्गमभ्यस्यमाने कण्डूयने मन्त्राभ्यासः कर्तव्यः। कुतः। कण्डूयितव्यानामङ्गानां भिन्नत्वात्। इति प्राप्ते-
ब्रूमः- न ह्यङ्गशेषो मन्त्रः, येन तद्भेदादभ्यस्येत। किंतु कण्डूनिवृत्तये यत्प्राप्तं कण्डूयनम्, तदेव कृष्णविषाणाविशिष्टत्वाकारेण विधीयते। विधीयमानस्य तस्य कण्डूयनस्य शेषो मन्त्रः। तेन च कण्डूयनेनाऽऽत्मनि निर्दुःखत्वलक्षणः संस्कार उत्पाद्यते। तत्र संस्कार्यात्मन एकत्वात्सकृन्मन्त्रपाठेन तत्सिद्धे र्नावघातवन्मन्त्रस्याषऽऽवृत्तिः। कण्डूयनं तु दृष्टप्रयोजनपर्यन्तं प्रत्यङ्गं नानाबीजावघातंवदावर्त्यताम्। तस्मात्- सकृदेव कण्डूयनमन्त्रः ।। 23 ।।
(अष्टादशे- स्वप्नादिमन्त्रानावृत्त्यधिकरणे सूत्रम्)।
स्वप्ननदीतरणाभिवर्षणामेध्यप्रतिमन्त्रणेषु चैवम् ।। 51 ।।
दीक्षितस्य स्वप्ननद्युत्तरणवृष्टिक्लेदनामेध्यदर्शननिमित्तकास्तत्तन्मन्त्रजपाः पठिताः-त्वमग्ने व्रतपा असि'- इत्यादिः स्वप्नमन्त्रः । 'देवीरापो अपांनपात्'- इत्यादिर्नदीतरणमन्त्रः। 'उन्दतीर्बलं धत्ते'- इत्यादिर्वृष्टिक्लेदनमन्त्रः। 'अबद्धं मनः'- इत्यादिरमेध्यदर्शनमत्रः । यदि निद्रा मध्ये प्रबोधैरल्पैर्व्यवधीयते, नदी च बहुस्त्रोतोयुक्ता द्वीपैः, वृष्टिश्च विच्छेदैः, अमेध्यानि च देशैः, तदा तैरन्तरायैर्निमित्तेषु भिद्यमानेषु नैमित्तिका मन्त्रा आवर्त्याः- इत्येवं प्राप्ते-
ब्रूमः- रात्रिगतां कृत्स्नां निद्रामुद्दिश्य मन्त्रविधानान्निमित्तमेकम्। एवमितरत्रापि योज्यम्। तस्मात्- नास्त्यावृत्तिः
।। 24 ।।
(एकोनविंशे- दीक्षितस्य प्रयाणे मन्त्रानावृत्त्यधिकरणे - सूत्रम्)।
प्रयाणे त्वार्थनिर्वत्तेः ।। 52 ।।
एकोनविंशाधिकरणमारचयति-
प्रयाणे प्रत्यहं मन्त्रो भिन्नो ना वाऽत्र विश्रमैः ।
प्रयाणभेदाद्भिन्नो नो गत्यैक्यादानिवृत्तितः ।। 25 ।।
'भद्रादभिश्रेयः'- इत्यादिः प्रयाणमन्त्रः। तस्य दीक्षितस्य विश्रमभेदेन निर्गमनभेदाद्भेदः । इति प्राप्ते-
ब्रूमः- निर्गमनादारभ्य पुनः प्रवेशपर्यन्तं विश्रमव्यवधानेऽपि प्रयोजनैक्यादेकमेव प्रयाणम्। ततो न मन्त्रावृत्तिः ।।25।।
(विंशे- उपरबमन्त्रस्याऽऽवृत्त्यधिकरणे सूत्रे 53-54)।
उपरवमन्त्रस्तन्त्रं स्याल्लोकवद्बहुवचनात् ।। 53 ।।
न संनिपातित्वात्, असंनिपातिकर्मणां विशे-
षाग्रहणे कालैकत्वात्सकृद्वचनम् ।। 54 ।।
विंशाधिकरणमारचयति-
तन्त्रेणोपरवे मन्त्रो भिद्यते वा, बहूक्तितः ।
तन्त्रं बहूक्तिः पूजार्था भिन्नोऽसौ खेयभेदतः ।। 26 ।।
सन्ति ज्योतिष्टोमे पीठपादचतुष्टयाकारा बाहुमात्रखाता उपरवनामकाश्चत्वारो गर्ताः। तदीयखननमन्त्रे बहुवचनं श्रूयते- 'रक्षोहणो वल्गहनो वैष्णवान्खनामि' इति। तच्च प्रत्युपरवं मन्त्रावृत्तौ नोपपद्यते। तस्मात्- तन्त्रम्। इति प्राप्ते-
ब्रूमः- एकस्मिन्नपि बहुवचनं पूजार्थमाचार्यादिष्विव प्रयोक्तुं शक्यम्। खेयास्तूपरवा भिन्नाः। ततः-खननभेदेन तदङ्गभूतो मन्त्र आवर्तनीयः ।। 26 ।।
(एकविंशे-हविष्कृदादिमन्त्राणामावृत्त्यधिकरणे सूत्राणि 55-57)।
हविष्कृदध्रिगुपुरोनुवाक्यामनोतस्याऽऽवृत्तिः
कालभेदात्स्यात् ।। 55 ।। अध्रिगोश्च विपर्या-
सात् ।। 56 ।। करिष्यद्वचनात् ।। 57 ।।
एकविंशाधिकरणमारचयति-
हविष्कृदादिमन्त्राणां सवनीयादिगामिनाम्।
तन्त्रं न वा सहत्वार्थं तन्त्रं नो कालभेदतः ।। 27 ।।
सवनीयेषु पुरोडाशेषु हविष्कृन्मन्त्रश्चोदकप्राप्तः। प्राजापत्येषु पशुष्वध्रिगुप्रैषमन्त्रः। कृष्णग्रीवयोः पश्वोरनुवाक्यामनोतामन्त्रौ। 'हविष्कृदेहि'- इति हविष्कृन्मन्त्रः। 'दैव्याः शमितारः'- इत्यध्रिगुप्रैषमन्त्रः। 'अग्ने नय सुपथा,- इति पुरोनुवाक्या। 'त्वं ह्यग्ने प्रथमो मनोता'- इति मनोतामन्त्रः। एते चतुर्विधा मन्त्राः स्वस्वविषये तन्त्रेण पठनीयाः। तथा सति सवनीयपुरोडाशानां सहोपक्रमोऽनुगृह्यते। एवमुदाहरणान्तरेष्वपि। तत्र प्राजापत्याः पशवः क्रतुपशुभिः सहोपक्रान्ताः। अतो द्विविधेष्वपि पशुषु तन्त्रम्। कृष्णग्रीवौ च सहोपक्रान्तौ, अतस्तयोः पुरोनुवाक्यायास्तन्त्रम्। तथा मनोतामत्रस्यापि। इति प्राप्ते-
ब्रूमः-- सवनत्रयगतानां पुरोडाशानां तावत्कालभेदः सुप्रसिद्धः। क्रतुपशवः प्रातरालभ्यन्ते, प्राजपत्यास्तु पर्यग्निकृताश्चिरं विलम्ब्य ब्रह्मसामकाल आलभ्यन्ते। द्वयोः कृष्णग्रीवयोर्मध्ये सौम्यः पशुरालभ्यते। ततः सर्यत्र कालभेदेनानुष्ठानभेदात्तदङ्गभूतमन्त्राणामावृत्तिः ।। 27 ।।
इति श्रीमाधवीये जैमिनीयन्यायमालाविस्तर एकादशाध्यायस्य
चतुर्थः पादः ।। 4 ।।
अत्र पादे 			आदितः।
अधिकरणानि 		  21				839 ।
सूत्राणि 			  57 				2476।
अध्यायश्च समाप्तः ।
