                             ।। अथ तृतीयः पादः।।                             
 <4.3.1>
 एकोऽर्चिरादिस्सर्वत्र  ह्युच्यते तेन गच्छति।  मार्गेणैवेति तस्यैव प्रत्यभिज्ञानतः श्रुतौ।।
 <4.3.2>
 वायुं संवत्सरादूर्ध्वं गच्छेन्निर्देशतः श्रुतौ।  देवलोको वायुरिति  ह्यविशेषविशेषतः।।
 <4.3.3>
 विद्युतोऽनन्तरं त्वत्र निवेश्यो वरुणो भवेत्।  तटितो मेघवर्तित्वात् संबन्धादिति चोच्यते।।
 <4.3.4>   
 एतेऽर्चिरादयस्सर्वे  देवता(:) आतिवाहिकाः।  गच्छन्तं गमयन्तीति लिङ्गादेव पराज्ञया।।
 ततो हि वैद्युतानैव विदुषां तु गतिर्भवेत्।  स एनानिति तेनैव ब्रह्मप्राप्ति श्रुतेरिह।।
 <4.3.5>  
 कार्यमेव ह्युपासीनान् नयन्त्यत्रातिवाहिकाः।  उपपत्या गतेश्चैवं बादरिर्मनुते मुनिः।।
 प्रजापतेस्सभां वेश्म प्रपद्य इति वाक्यतः।  प्रजापतिमुपासीनान्नयन्त्यत्रातिवाहिकाः।। 
 प्रजापतेर्ब्रह्मणश्च सामीप्यात्पितृपुत्रयोः।  ब्रह्मशब्देन तस्यैव व्यपदेशस्तु युज्यते।।
 ब्रह्मलोकात्यये विद्वान् ब्रह्मणा सह तत्परम्।  प्राप्नोति ब्रह्म चेत्यादि शंसनाच्च तदुच्यते।।
 ब्रह्मणा सह ते सर्वे सम्प्राप्तेप्रति सञ्चरे।  इति स्मृतेश्च धातारं उपासीनान्नयन्ति हि।।
 परमेव ह्युपासीनान् नयन्त्यत्रातिवाहिकाः।  ब्रह्मशब्दस्य तत्रैव मुख्यत्वादिति जैमिनिः।।
 अर्चिरादिकया गत्या ब्रह्मप्राप्तेश्च दर्शनात्।  परं ज्योतिरिति श्रुत्या एतदेव हि युज्यते।।
 नैव प्रत्यभिसन्धिश्च कार्ये भवति वै यतः।  वाक्यशेषपरामर्शाद्बन्धान्मुक्तस्य शंसनात्।।
 प्रतीकालम्बनाद्भिन्नान् नयन्तीत्यातिवाहिकाः।  पूर्वत्र दोषान् मनुते तत्क्रतोर्बादरायणः।।
 प्रतीकालम्बनानां तु फलस्याल्पत्व दर्शनात्।  यावन्नाम्नो गतमिति तद्भिन्नान् गमयन्त्यतः।।
         ।। इति ब्रह्मसूत्रार्थपद्यमालिकायां चतुर्थाध्यायस्य तृतीयः पादः।।