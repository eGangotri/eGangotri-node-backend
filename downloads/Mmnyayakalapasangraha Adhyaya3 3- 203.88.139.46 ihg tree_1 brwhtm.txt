।। तृतीयाध्यायस्य तृतीयः पादः ।। 
15 ।। सर्ववेदान्तप्रत्ययाधिकरणम् ।। 1 ।। 
अविशेषतः श्रुतत्वात् प्रकरणभेदाच्च भेदिनी विद्या ।
नैवं प्रतिपत्तॄणां भिन्नत्वात् चोदनाद्यभेदाच्च ।। 21 ।।
16 ।। अन्यथात्वाधिकरणम् ।। 1 ।। 
उद्गीथैक्यं चोदनादेरभेदात् 
छन्दोगानां वाजिनां चेति नैतत् । 
उद्गीथांशोद्गीथयोः प्राणदृष्ट्या 
रूपानैक्यात् कर्मकर्त्रोस्तथा च ।। 22 ।। 
17 ।। सर्वाभेदाधिकरणम् ।। 3 ।। 
प्राणस्य ज्यैष्ठ्यादौ सत्यपि न वसिष्ठतादयः कथिताः । 
भेदो रूपविभेदान्नैतत् स्युस्तेऽपि तदितराभेदात् ।। 23 ।। 
18 ।। आनन्दाद्यधिकरणम् ।। 4 ।। 
अप्रकरणपठितत्वात् आनन्दाद्या गुणा न संग्राह्याः । 
सर्वास्विति तु न शंक्यं, तैस्तु विना तन्निरूपणाशक्तेः ।। 24 ।। 
19 ।। कार्याख्यानाधिकरणम् ।। 5 ।।
आचामेत् इति विहितं प्राणोपास्त्यङ्गमन्यदाचमनं । 
नैतत् अनूद्य विधेयं ह्यप्राप्तेः प्राणवासस्त्वम् ।। 25 ।। 
20 ।। समानाधिकरणम् ।। 6 ।। 
सङ्कल्पसत्यवशिताद्यतिरेकात् विरूपभेदतो ह्यस्याः । 
भेद इति नैव यस्मात् वशिता सङ्कल्पसत्यताविततिः ।। 26 ।। 
21 ।। संबन्धाधिकरणम् ।। 7 ।। 
भास्वद्धृषीकासनयोरुपास्याभेदात् अभेदात् उभयाह्वये द्वे । 
न रूपभेदात् स्थलजात् विभिन्ने व्यवस्थितैकाह्वयने यथाक्रमम् ।। 27 ।। 
22 ।। संभृत्यधिकरणम् ।। 8 ।। 
किञ्चिन्नारभ्योक्तेः द्युव्याप्तिः संभृतिश्च वीर्याणां । 
सर्वास्विति तु न यस्मात् द्युव्याप्तिर्नाल्पदेशसंग्राह्या ।। 28 ।।
23 ।। पुरुषविद्याधिकरणम् ।। 9 ।। 
विद्याभेदः सत्यपि संज्ञैक्ये पुरुषविद्येति । 
सवनादियज्ञसंपरिकल्पन भेदकृतरूपभेदत्वात् ।। 29 ।। 
24 ।। वेधाद्यधिकरणम् ।। 10 ।। 
शं नो मित्रेत्याद्या मन्त्रा विद्याङ्गं अन्तिकामननात् । 
न हि, शुक्रादिकमन्त्रवदध्ययनाङ्गं तथैव सामर्थ्यात् ।। 
25 ।। हान्यधिकरणम् ।।  11 ।। 
पुण्यादिहान्युपायन एकं चिन्त्यं समुच्चितं वेह । 
पृथगाम्नानफलत्वात् नैतत् सापेक्षतः परस्परतः ।। 31 ।।
26 ।। सांपरायाधिकरणम् ।। 12 ।। 
पुण्यादिहानिचिन्ता गत्युपपत्तेः मृतौ च मार्गे च । 
कार्येति नैव मरणे कर्तव्या तावदित्युक्तेः ।। 32 ।।
27 ।। अनियमाधिकरणम् ।। 13 ।।
तद्विद्यानिष्ठानां तद्विद्योक्तार्चिरादिगतिचिन्ता स्यात् । 
प्रकरणभेदन्नैतत् तद्य इति तु समानतावचनात् ।। 33 ।। 
28 ।। अक्षरध्यधिकरणम् ।। 14 ।। 
विद्याविशेषकथितास्त्वस्थूलाद्या भवन्ति तत्रैव । 
नान्यत्र मानहानेः नैवानन्दादिवन्निरूपकतः ।। 34 ।। 
29 ।। अन्तरत्वाधिकरणम् ।। 15 ।। 
प्रष्ट्रोर्भेदेऽपि तथा व्यतिहारः प्राणनाशनायाद्योः । 
वाक्यं सद्विद्यावत् यत् साक्षात् इति समानतः प्रश्ने ।। 35 ।। 
30 ।। कामाद्यधिकरणम् ।। 16 ।। 
आकाशतच्छयानौ समुपास्यौ यदि न दहरविद्यैका । 
सामान्यात्तु गुणानां क्वचिदाकाशस्य हृदयवाचित्वात् ।। 36 ।।
31 ।। तन्निर्धारणानियमाधिकरणम् ।। 17 ।। 
उद्गीथस्योपास्तिः नियता स्यात् अङ्गवत्तदाश्रयतः । 
अनियमनमर्थवत्त्वात् अनुपासितुरपि च कर्मिताहेतोः ।। 37 ।। 
32 ।। प्रदानाधिकरणम् ।। 18 ।। 
साधारणत्वहेतोः गुणी तु गुणचिन्तनेषु नावर्त्यः । 
नैवं विशिष्टभेदात् प्रतिगुणमावर्तनीय एव गुणी ।। 38 ।। 
33 ।। लिङ्गभूयस्त्वाधिकरणम् ।। 19 ।।
पूर्वानुवाकनीत्या दहरोपास्तिसमुपास्यनिर्णयनम् । 
प्रकृतत्वादिति नैवं स्ववाक्यबलतः समस्तनिर्णयनम् ।। 39 ।। 
34 ।। पूर्वविकल्पाधिकरणम् ।। 20 ।। 
अविधेयः स्वस्य विधौ च क्रियामयेष्टकचितादिवह्नीनाम् ।
वाक्यात् कल्प्यविधित्वात् विद्यामय्यो मनश्चिताद्याः स्युः ।। 40 ।। 
35 ।। शरीरे भावाधिकरणम् ।। 21 ।।
कर्तृत्वादिविशिष्टो जीवो ध्येयः शरीरिताहेतोः । 
नैवं गुणाष्टकयुतः प्राप्यत्वात् स्यात् यथाक्रतुन्यायात् ।। 41 ।। 
36 ।। अङ्गावबद्धाधिकरणम् ।। 22 ।। 
उद्गीथस्योपास्तिः नियता स्वास्वेव नेतरास्वमितेः । 
नैवं शंक्यमुपास्तेः केवलमुद्गीथमात्रविषयत्वात् ।। 42 ।। 
37 ।। भूमज्यायस्त्वाधिकरणम् ।। 23 ।। 
उभयत्र फलसमुक्तेः व्यस्तो व्यस्तस्समस्तो वा । 
वैश्वानरो विचिन्त्यः नैव निषेधात् समस्त एव स्यात् ।। 
38 ।। शब्दादिभेदाधिकरणम् ।। 24 ।। 
फलचोदनाद्यभेदात् एकत्वं स्यात् सदादिविद्यानाम् । 
नैवं संज्ञारूपप्रभेदतो भिन्नतैव स्यात् ।। 44 ।। 
39 ।। विकल्पाधिकरणम् ।। 25 ।। 
ब्रह्मानुभूत्यपेक्षाबाहुल्यात् स्यात् सदादिविद्यानाम् । 
एकत्रैव समुच्चितिरिति नैव फलस्य सर्वथैवैक्यात् ।। 45 ।।
40 ।। यथाश्रयभावाधिकरणम् ।। 26 ।। 
उद्गीथाद्यनुचिन्तननियमाभावस्तु नैव पूर्वोक्तः । 
अफलत्वतः स्ववाक्ये नैव-तथाश्रयविधेः फलित्वाच्च ।। 46 ।।
विद्यैक्यं उद्गीथभिदा प्राणोपास्त्येकता तथा । 
आनन्दादिसमाहारः प्राणवासस्त्वचोदनम् ।। 47 ।।
शाण्डिल्यैक्यं व्यवस्था च नाम्नोः द्युव्यापनस्य च । 
विभेदः पुरुषोपास्तेः वेदाद्यध्ययनाङ्गता ।। 48 ।। 
हानाद्यन्योन्यसंबन्धः कालस्तच्चिन्तनाविधेः । 
साधारण्यं सरण्याश्च तथाऽस्थूलादिसाम्यता ।। 49 ।। 
प्राणाशनायाद्येकत्वं ततश्च दहरैकता । 
उद्गीथोपास्त्यनियमो गुण्यावृत्त्यनुचिन्तनम् ।। 50 ।। 
सर्वोपास्यविनिर्णीतिः विद्यात्वं च मनश्चिताम् ।
जीवस्य गुणितोपास्तिः सर्वतोद्गीथचिन्तनम् ।। 51 ।। 
वैश्वानरस्य सामस्त्यं सद्विद्यादेर्विभिन्नता 
विद्यानामसमाहारः उद्गीथाऽनियतिः पुनः ।। 42 ।। 
भेदाभेदौ च विद्यानां गुणानां च ग्रहाग्रहौ ।
इत्थमेतेन पादेन साधिष्ठं परिचिन्तितम् ।। 53 ।। 
।। इति तृतीयस्य तृतीयः ।।