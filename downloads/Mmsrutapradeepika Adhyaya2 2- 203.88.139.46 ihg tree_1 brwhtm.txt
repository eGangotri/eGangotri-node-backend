द्वितीयाध्याये द्वितीयः पादः ।।
1. रचनानुपपत्त्यधिकरणम्  ।।
रचनानुपपत्तेश्च नानुमानं प्रवृत्तेश्च ।। 2-2-1 ।।
	उक्तं जगज्जन्मादिकारणं परं ब्रह्मेति । ... ... अतस्त्रिगुणं  जगत् गुणत्रयसाम्यरूपप्रधानैककारणमिति निश्चीयते ।।
	रचनानुपपत्तेश्च नानुमानं प्रवृत्तेश्च । पादपञ्चकार्थमनुवदन् सङ्गतिमाह - उक्तम् इत्यादिना ।   स्वपक्षे कारणविषयपरोक्तदोषः परिहृतः । परपक्षे कारणविषयदोष उच्यते इति सङ्गति ः । अनेन तृतीयपादस्य द्वितीयत्वशङ्का व्युदस्ता , तस्य कार्यविषयत्वात् ।।
	कापिलनिरासप्राथम्ये हेतुमाह - तत्र  इति ।  आदिशब्दात् चदुर्विंशतितत्त्वाङ्गीकार उच्यते । पौनरुक्त्यमाशङ्क्याह - ईक्षतेः इति । तत्सङ््ग्रहश्लोकं व्याचष्टे - मूलप्रकृतिर्नाम  इति । उपष्टम्भनम् - पराभिभवः । येन केनाप्याकारान्तरेण साम्यशङ्काव्युदासायाह  - अन्यून इति । निर्धर्मकः - ज्ञातृत्वरहितः निरस्तप्रायः - तन्निरासः फलित इत्यर्थः ।।
	ते चैवम् इत्यादिना स्थलशुद्धिः कृता । भेदानाम् इत्यादिश्लोकं व्याचष्टे - अयमर्थः इति । सरूपकारणकत्वमस्तु , कथं प्रधानसिद्धिरिति शङ्कायां समन्वयात् इति पदं व्याचष्टे - सत्त्वरजस्तमोमय इति । जगत् विचित्रसन्निवेशत्वात् कार्यम् ; कार्यत्वात् सरूपकारणकम्  इत्यनुमितिः । कार्ये सुखदुःखमोहान्वयात् परिमितस्य कारणत्वेऽनवस्थितेश्च प्रधानं कारणमिति पक्षधर्मताबलसिद्धम् ।।
	अत्रोच्यते - रचनानुपपत्तेश्च नानुमानं प्रवृत्तेश्च ... ... कार्यारंभायैव परिमितत्वमवश्याश्रयणीयम् ।। 1 ।।
	अत्रोच्यते   इत्यादि । अधिष्ठितदार्वादेः चेतनस्य च व्यावर्तकं हेतुपदद्वयम् । प्रत्यनुमानोपयोगिनीं व्याप्तिं शिक्षयति - यदेवम् इति । निमित्तानुमिताविव विशेषविरोधप्रसङ्गोपयोगिनीं वा । दृष्टान्तेऽन्वयव्यतिरेकौ दर्शयन्  वाक्यार्थमाह - दार्वादेः इति । चकारात् इति । कार्यान्वितमृदादेरिव सत्त्वादिमयसुखादेः कार्ये अन्वयात् सत्त्वादीनां कारणत्वमिति  यत् , तत् शौक्ल्यादावनैकान्तिकतया दृष्टमित्यर्थः । गुणा इति इति । स्वारस्यं चाभग्नमिति भावः ।।
	जगत् प्राज्ञानधिष्ठिता चित्कारणकं न भवति , कार्यत्वात् ;  यत् कार्यं , तदभिज्ञाधिष्ठिताचित्कारणकं यथा घटः इत्यनुमानम् । प्राज्ञाधिष्ठिताचित्कारणकत्वप्रसङ्गः 
इति वा । ननु एवम् ईश्वरानुमितिनिरासो व्याहतः । कार्यत्वादिना चेतने सिद्धे , इन्द्रियादिसृष्टेः प्राक् तदनपेक्षाधिष्टातृतया विशेषसिद्धिरिति । नैवम् । विषमावस्थस्य कार्यारंभकदृष्ट्या समावस्थं कारणमसिद्धम् । सिद्धेऽपि न त्वदीप्सितसिद्धिरिति अभ्युपगमेनोक्तः ।  अनधिष्ठितस्याचितो दार्वादेरिवानारम्भकत्वाप्रसङ्गः  इति  वा ।।
	यच्च इत्यादि । अत एव -  अनेकत्वादेव । अनेकत्वाभ्युपगमं  दर्शयति - साम्य इति । ततः किमित्यत्राह - अतः इति । अपरिमितत्वात् व्यवस्था इत्यत्राह - न च इति । कथमित्यत्राह - अपरिमितत्वे हि इति । पृथुकार्यारम्भोऽनेकेषां संयुक्तपार्श्वैः संयोगवत्त्वात् , तच्च परिमितत्वात् , तच्च वैषम्यात्  ;  मितानां विषमाणां च   सकारणकत्वात् , तेषामपि कारणानामीदृशत्वादनवस्थेत्यर्थः ।।
यत्र   रथादिषु  स्पष्टं चेतनाधिष्ठितत्वं , ... ....
पयोऽम्बुवच्चेत् तत्रापि ।। 2-2-2 ।।
	यदुक्तं प्रधानस्य प्राज्ञानधिष्ठितस्य ... ... न प्राज्ञाधिष्ठितत्वं पराकृतम् , योऽप्सु तिष्ठन् इत्यादिश्रुतेः ।। 2 ।।
	अनन्तरसूत्रमवतारयति - यत्र इति । क्षीरादिदृष्टान्तेन प्राज्ञानधिष्ठितत्वं साधयसि चेत् , तत् पक्षीकृतमित्याहेत्यर्थः ।।
	पयोऽम्बुवच्चेत् तत्रापि । आद्यशब्दात् चक्रभ्रमणव्युदासः । स्पन्दः -  अन्यथा भावः , न चु चलनम् । प्रतिप्रति - प्रतिवस्तु गुणोन्मेषविशेषात् । प्रागुक्तेन विरुद्धमिदमित्याशङ्क्याह - उपसंहार इति ।। 
व्यतिरेकानवस्थितेश्चानपेक्षत्वात् ।। 2-2-3 ।।
	इतश्च सत्यसङ्कल्पेश्वराधिष्ठानानपेक्ष ... ... क्षिपाम्यजस्रमशुभाना सुरीष्वेव योनिषु ।। इति च ।।
	व्यतिरेकानवस्थितेश्चानपेक्षत्वात् । अवाप्ता एव कामाः इति अवाप्तसमस्तकामः । अब्भक्ष इतिवत् । अवाप्तव्यं नेत्यर्थः । तत्र हेतुः परिपूर्णत्वम् गुणविभूत्यादिभिः । विभूत्यादेरनुकूलत्वमाह - अनवधिक इति । निरवद्यस्य - अकर्मवश्यस्य । निरञ्जनस्य  - सत्त्वादिरहितस्य । अतः इच्छाद्यभावान्न सर्गादिरित्यर्थः । परि इति । परिणामविशेषप्रतीक्षणान्न स्वातन्त्र्यहानिः तस्य स्वसङ्कल्पाधीनत्वात् । यथासङ्कल्पं प्रवृत्तिक्षमत्वं हि स्वातन्त्र्यम् ।।
	ननु इत्यादिना कृतं चोद्यं परिहरति - अनभिज्ञ इति । कपिलागमव्यावृत्त्यर्थमाह - शास्त्रं च इति । शास्त्राभिज्ञैरुक्तमित्याह - तथा चाह  इति । बिभर्ति -  आराधनतया स्वीकरोति । पापस्य तदपचाररूपत्वज्ञापनायाह - तथा च भगवता इति ।।
	स भगवान् पुरुषोत्तमोऽवाप्तसमस्तकामः ... ... अतः प्राज्ञानधिष्ठितं प्रधानं न कारणम् ।। 3 ।।
	एभिर्वचनैः कथं चोद्यपरिहारः कृतः ? दयालुः कथमहिते प्रवर्तयति ? कर्मसापेक्षनिग्रहानुग्रहत्वे स्वातन्त्र्यहानिः ;  स्वतन्त्रश्चेत् जीवानां फलान्वयो  न स्यात् , स्वतन्त्रकर्तर्येव फलान्वयस्य युक्तत्वात् इत्यत्राह  स भगवान्  इति । उभयलिङ्गत्वं ,   तत्कृतवैलक्षण्यं , सापेक्षत्वव्युदासः , फलदानानुगुणज्ञानादिमत्त्वं 
च दर्शितं भगवान्  इत्यादिपदैः । बह्वायासस्य  लीलात्वायोगं व्युदस्यति - स्वमाहात्म्य इति । स्वतन्त्रश्चेत् पुण्यापुण्ये विपर्ययेणकल्पयेदित्यत्राह - एतानि इति।  अनादितद्व्यवस्था च अनादितत्स्वातन्त्र्याधीनेत्यर्थः ।।
	सर्वप्रवृत्तेः तदिच्छाधीनत्वे जीवानां न फलान्वयः स्यादित्यत्राह - तदुपादान इति । प्रवृत्तस्य प्रवर्तकः अनुमन्ता । परापेक्षा दर्शिता । जीवानां स्वातन्त्र्यावकाशं दर्शयति - क्षेत्रज्ञास्तु इति । स्वयमेव प्रथमप्रवृत्तितदनुगुणेच्छाज्ञानेषु भगवानुपेक्षक इत्यर्थः । ततः किमित्यत्राह -  अतः स्वातन्त्र्य  इति । आदिशब्दान्निर्दयत्वमुक्तम्। जीवानां फलान्वयायोगश्च । दयास्वरूपं शिक्षयति - दया हि इति । उपजीविनामुपजीव्यदुःखासहिष्णुत्वव्यावृत्त्यर्थमाह - स्वार्थ इति । तस्या अस्थाने दोषमाह - सा च इति । तर्हि साऽनवकाशेत्यत्राह - स्वशासन इति । प्रीतिपूर्वकं ददामि इत्यन्वयः , सततयुक्तानाम् इति क्तस्याशंसार्थत्वात् । न चेत् भजताम् इति पुनरुक्तिः । 
	सामान्येन धारकत्वकरणकलेवरप्रदत्वानुमन्तृत्वफलप्रदत्वैरीश्वरापेक्षत्वात् सर्वतादधीन्यम् । प्रवृत्तिविशेषेषु जीवस्य स्वातन्त्र्यात् फलान्वयः । न च कृत्स्नस्य ईश्वराधीनत्वहानिः , तत्स्वातन्त्र्यस्यापि तदधीनत्वात् । न च व्याहतिः । अमात्यादिस्वातन्त्र्यस्य नृपाधीनत्वदृष्टेः । फलान्वयश्चामात्यादेः । ईश्वरः प्रथमप्रवृत्तावुपेक्षकः , ततोऽनुमन्ता । उन्मस्तकप्रीत्यप्रीतिकारिषु प्रयोजयिता च उपेक्षा च स्वातन्त्र्यात् । तच्च न दोषः । धर्मिग्राहकत्वात् । अनुमतिश्च दण्डकल्पा । नृपादिषु दृष्टेः । दया चेन्न गुणः , निग्रहश्चेन्न दोषः अस्थानपातिनोस्तयोः विपरीतरूपत्वदर्शनात् । ततो हेतुरनेकान्तः । राज्ञो 
दण्ड्यदण्डनं शास्त्रवश्यत्वात् गुण इति चेत् दयाऽपि तथेत्यशास्त्रवश्ये ईश्वरे यथाशास्त्रं गुण इत्युपेत्यम् । दयावकाशस्तु दर्शित इति न काऽप्यनुपपत्तिः। उपसंहरति - अतः इति । अतः ब्रह्मकारणवादस्य निर्दोषत्वात् तवैव दोषस्थितेरित्यर्थः ।।
अथ स्यात् - यद्यपि प्राज्ञानधिष्ठितायाः ... ...
अन्यत्राभावाच्च न तृणादिवत् ।। 2-2-4 ।।
	नैतदुपपद्यते । तृणादेः ... ... अत्र प्रपञ्चितं तत्रैव व्यभिचारप्रदर्शनाय 
।। 4 ।।   
	उत्तरसूत्रशङ्कामाह - अथ स्यात् इति । केवलदार्वादिव्यवच्छेदायचित्सन्निधिरेवालम् , न  तु सङ्कल्पविशेषवत्पुरुषावश्यंभावः । गवि सुप्तायामपि तद््भुक्त-      तृणादेः क्षीरत्वापत्तिदर्शनात् न च तदपि पक्षीकार्यम् । तावता कार्ये संभवति , अधिकक्लृप्तिरयुक्तेति भावः ।।
	अन्यत्राभावाच्च न तृणादिवत् । अनडुदाद्यपयुक्तं प्रहीणं वा इति  पदद्वयेन चित्सन्निधिमात्रवतः केवलस्य चाचितः परिणामे दृष्टान्तत्वं दूषितम् । सङ्कल्पविशेषान्वितचेतनविशेषाधिष्ठानं तु परानिष्टमित्यभिप्रेतम् प्राज्ञानधिष्ठितम् इति  पदेन  प्रपञ्चितम् । केवलदार्वादिव्यवच्छेदकेन सङ्कल्पाद्यशक्तचित्सन्निधिमात्रेण परिणामे दृष्टान्तोऽस्तीत्यधिका शङ्काऽत्र परिहृतेति भावः ।। तत्रैव - पयोदृष्टान्ते एव ।। 4 ।।
पुरुषाश्मवदिति चेत् तथाऽपि ।। 2-2-5 ।।
	अथोच्येत - यद्यपि चैतन्यमात्रवपुः ... .. नित्यमुक्तत्वेन बन्धाभावोऽपवर्गाभावश्च ।। 5 ।।
	पुरुषाश्मवदिति चेत् तथाऽपि । उपभोगशब्देन  दर्शनशब्दो व्याख्यातः । विभुत्वात् समीपगमनानपेक्षा चेत् नित्यसर्गप्रसङ्गः उक्तः ।।
अङ्गित्वानुपपतेश्च ।। 2-2-6 ।।
	गुणानामुत्कर्षनिकर्षनिबन्धनाङ्गिभावाद्धि ... ... अतश्च न प्राज्ञानधिष्ठितं प्रधानं कारणम् ।। 6।।
	अङ्गित्वानुपपत्तेश्च । एवमन्तेन परोक्तानुमितेर्विशेषविरोध उक्तः ।।
अन्यथाऽनुमितौ च ज्ञशक्तिवियोगात् ।। 2-2-7 ।।
	दूषितप्रकारातिरिक्तप्रकारान्तरेण ... ... अतो न कथञ्चिदप्यनुमानेन 
प्रधानसिद्धिः ।। 7 ।।
	अनुमानान्तरेऽप्युक्तमतिदिशति - अन्यथाऽनुमितौ च ज्ञशक्तिवियोगात् । ज्ञातृत्वे सति हि सङ्कल्पादधिष्ठात्रन्तरानपेक्षप्रवृत्तिसंभवः । तच्च नेति नित्यसर्गप्रसङ्गः इत्यर्थः ।। 7 ।।
अभ्युपगमेऽप्यर्थाभावात् ।। 2-2-8 ।।
	अनुमानेन प्रधानसिद्ध्यभ्युपगमेऽपि ... ... प्रकृतिसन्निधानस्य नित्यत्वेन कदाचिदप्वपवर्गो न सेत्स्यति ।। 8 ।।
अभ्युपगमेऽप्यर्थाभावात् । नित्यनिर्विकारस्य भोगापवर्गायोग उक्तः ।। 8 ।।
विप्रतिषेधाच्चासमञ्जसम् ।। 2-2-9 ।।
	विप्रतिषिद्धं चेदं सांख्यानां दर्शनम् । .... ... ब्रह्मणोऽयमेव स्वभाव इत्युपाधिसंबन्धाद्यनुपपत्तेरसामञ्जस्यं पूर्वमोवोक्तम् ।। 9 ।।
	तथाऽपि तदभ्युपगमशङ्कायामनन्तरसूत्रम् - विप्रतिषेधाच्चासमञ्जसम् । परार्थत्वप्रतियोग्याकारः अधिष्ठातृत्वं - स्वातन्त्र्यम् । साक्षिस्वरूपेण अनुसन्धाता । द्रष्टा - इन्द्रियादिभिः । त्रिगुणादिविपर्ययात् त्रिगुणतत्कार्यस्य जडस्य अधिष्ठातृत्वायोगात् । कैवल्यार्थप्रवृत्तेश्च - न हि  त्याज्यमेव त्यागकर्ता । उक्तार्थेषु विप्रतिषेधं दर्शयति - साक्षित्व इत्यादिना । स च इति ।  चेतनधर्मत्वात् न प्रकृतेः विकारत्वान्न पुरुषस्येत्यर्थः । पुरुषस्य स्वात्मदर्शनम् इति । पुरुषकर्तृकदर्शनम् । स्वकर्तृकत्वेन नाध्यस्यति च इत्यर्थः ।।
	सांख्यपक्षनिरासो मृषावादिनां स्वकण्ठग्रहीत्याह - येऽपि इति । नित्यनिर्विकारत्वात् अध्यासाद्यनुपपत्तिः । दृश्यत्वबाध्यत्वाभ्युपगमात् इति । अविद्यानुभवतद्बाधकज्ञानरूपविकारौ नोपपद्येते इत्यर्थः । अयमेव    निर्विकारत्वनिर्दोषत्वादिरेव । उभयलिङ्गकत्वश्रुतिविरोधोऽभिप्रेतः । यद्वा 
उपाधिसंबन्धित्वात् सदुःखम् ; वृहत्त्वात् दुःखप्रतिभटम् इत्येवं विरुद्धोऽयं स्वभावः स्यादिति असामञ्जस्यम् इत्यर्थः ।। 9 ।।
इति रचनानुपपत्त्यधिकरणम् - 1 
------
2. महद्दीर्घाधिकरणम् ।।
महद्दीर्घवद्वा ह्रस्वपरिमण्डलाभ्याम् ।। 2-2-10 ।।
	प्रधानकारणवादस्य युक्त्याभासमूलतया ... ... तदभ्युपगतं सर्वमसमञ्जसमित्येव सूत्रार्थः ।। 10 ।।
	महद्दीर्घवद्वा हस्वपरिमण्डलाभ्याम् ।  प्रकृति परमाण्वोरानुमानिकत्वात् तन्निरासो सङ्गतौ । द्व्यणुकत्रयाद्धि त्र्यणुकोत्पत्तिः न तु द्व्यणुकपरमाणुभ्यामित्यत्राह - परमाणुभ्यः इति । अणुह्रस्वस्यापि प्रदर्शनार्थं महद्दीपादानमित्यर्थः  , महद्दीर्घाणुहस्वोत्पत्तिवत्  इति वक्ष्यमाणत्वात् । सर्षपमहीधरयोरेवासिद्धेः इति । सांशत्वे अवयवानन्त्यात् वैषम्याख्यधर्मासिद्धिः । तत्परिजिहीर्षया निरंशत्वे धर्मिणोरेव सर्षपमहीधरावयविनोः असिद्धिरित्यर्थः । किं कुर्मः ?  किं मतमवलम्बनीयमित्यर्थः ।  वैदिकः - युक्तिबाधागोचरः इति भावः । असङ्गतम्  - पादासङ्गतम् । असङ्गतिपुनरुक्ती ग्रन्थद्वयेनोपपादयति - ब्रह्म  इत्यादिना ।। 10 ।।
किमत्रान्यदसमञ्जसमित्यत्राह - 
उभयधाऽपि न कर्मातस्तदभावः ।। 2-2-11 ।।
	परमाणुकारणवादे हि ... ... अतो जगदुत्पत्तेरणुगतकर्मपूर्वकत्वाभावः ।। 11 ।।
	अनन्तरसूत्रस्य शङ्कामाह - किमत्र इति । उभयधाऽपि न कर्मातस्तदभावः आत्मगतस्य इति । व्यधिकरणत्वादित्यर्थः । विपाकः - फलार्हदशा ।। 11 ।।
समवायाभ्युपगमाच्च साम्यादनवस्थितेः ।। 2-2-12 ।।
	समवायाभ्युपगमाच्चासमञ्जसम् ... ... समवायमभ्युपगम्य तस्यैष स्वभाव इति कल्पयितुं युक्तम् - इति ।। 12 ।।
	समवायाभ्युपगमाच्च साम्यादनवस्थितेः । अवयवादीनां कथमुपपादकापेक्षा ?  कथमस्य तत्साम्यं स्वपरनिर्वाहकस्येत्यत्राह - एतदुक्तम् - इति ।। 12 ।।
समवायस्य नित्यत्वे अिनित्यत्वे च .... ....
नित्यमेव च भावात् ।। 2-2-13 ।।
	समवायस्य संबन्धत्वात् ... ... जगतश्च नित्यमेव भावादसमञ्जसम् 
।। 13 ।।

	नित्यमेव च भावात् । ततश्च नित्यत्वात् कारणभूतपरमाण्वीश्वरक्लृप्तिरयुक्तेति भावः ।। 13 ।।
रूपादिमत्त्वाच्च विपर्ययो दर्शनात् ।। 2-2-14 ।।
	परमाणूनां पार्थिवाप्यतैजस ... ... रूपादिमत्त्वं त्वया कल्प्यते । अतोऽप्यसमञ्जसम् ।। 14 ।।
	रूपादिमत्त्वाच्च विपर्ययो दर्शनात् ।  परमाणूनामयं विशेषो यन्नित्यत्वादिना घटादिवैधर्म्यमित्यत्राह - न हि इति ।। 14 ।।
अथैतद्दोषपरिजिहीर्षया परमाणूनां ......
उभयधा च दोषात् ।। 2-2-15 ।।
	न केवलं परमाणूनां रूपादिमत्त्वाभ्युपगमृ ... ... पूर्वोक्तदोष इत्युभयधा च दोषादसमञ्जसम् ।। 15 ।।
	उभयधा च दोषात् । अन्यथा इत्यनुक्तत्वात् शिरोन्तरं नेति भावः ।। 15 ।।
अपरिग्रहाच्चात्यन्तमनपेक्षा ।। 2-2-16 ।।
	कापिलपक्षस्य श्रुतिन्यायविरोध ... ... अत्यन्तमनपेक्षैव निःश्रेयसार्थिभिः कार्या ।। 16 ।।	 
	अपरिग्रहाच्चात्यन्तमनपेक्षा । अत्यन्तशब्दव्यावर्त्यमाह - कापिल इति । श्रुतिविरोधो दूषणतयोक्तः ।। 16 ।।
इति महद्दीर्घाधिकरणम् -2 
	------
3. समुदायाधिकरणम् ।।
समुदाय उभयहेतुकेऽपि तदप्राप्तिः ।। 2-2-17 ।।
	परमाणुकारणवादिनो वैशेषिकाः ... ... स च ज्ञातैवेति चोपपादितं पुरस्तात् ।। 17 ।।
समुदाय उभयहेतुकेऽपि तदप्राप्तिः ।
	परमाणुषु  चातुर्विध्यैकान्तत्वोपगमसाम्यात् सङ्गतिः । सौगतेषु परमाणुकारणवादिनो विवेक्तुं तद्विधाभेदं दर्शयति - ते च इति । अणूपगमवतोर्द्वयोः प्रस्तावात्  ईतरयोस्तत्साजात्यात् सङ्गतिरिति भावः ।।
	चित्त  इति । चित्तं -  विज्ञानसन्तानः । चैत्तं  -  रागादिकम्  । रूपस्कन्धोऽपि 
चित्तविषयत्वात् चित्तचैत्तान्तर्गत इति वाचस्पत्यादयः । रूपस्कन्धव्यतिरिक्तस्कन्धचतुष्टयं  चित्तचैत्तान्तर्गतमिति भास्करीये । भूतेन्द्रियविषयो रूपस्कन्धः । अहमिति ग्राहकत्वाभिमानारूढो ज्ञप्तिसन्तानः विज्ञानस्कन्धः । प्रियाप्रियानुभवजनितसुखदुःखस्य चित्तस्य अवस्थाविशेषः - वेदनास्कन्धः ।   सविकल्पकप्रत्ययः - संज्ञास्कन्धः ।  रागद्वेषादयः - संस्कारस्कन्धः । तत्प्राप्तिः - समुदायत्वप्राप्तिः । व्याप्रियन्त इति व्यापारः - चलनम् । किंशब्दः क्षेपे । स्पृशति - इन्द्रियेण संबन्धं  करोति । कदा -  न कदाचित् । तदेवोपपादयति - स्पृष्ट्वा हि इति । ततः किमित्यत्राह - कथम् इति ।  ज्ञानस्यात्मत्वमयुक्तमित्याह अहमर्थ एव इति । उभयहेतुकपदं न ब्राह्यान्तरहेतुकत्वपरम् । चित्तचैत्तानां सङ्घातत्वायोगात् । अतोऽर्थान्तरोक्तिः ।। 17 ।।
इतरेतरप्रत्ययत्वादुपपन्नमिति चेन्न सङ्घात भावानिमित्तत्वात्  ।। 2-2-18 ।।
	अविद्यादीनामितरेतरहेतुत्वेनोपपन्नं ... ... संस्कारानुवृत्तिरपि न शक्या कल्पयितुम् ।। 18 ।।
	इतरेतरप्रत्ययत्वादुपपन्नमिति चेन्न सङ्घातभावानिमित्तत्वात् । अयं सम्यक् पाठः । आदिशब्दात् ज्ञानविषयत्वव्यवहारग्रहणम् । अविद्यादयः के , कथं तेषामन्योन्यहेतुत्वं कथं च तेन संघटितभावोपपत्तिः इत्यत्राह एतदुक्तम् इति । एतश्च इति । एतत् - अविद्यादिभिः सङ्घातः , सङ्घातादविद्या इत्युपलभ्यमानं चक्रकम् अविद्यादिहेतुभूतसङ्घातानभ्युपगमे नोपपद्यत इत्यर्थः ।  शुक्ति इति । न हि शुक्तौ रजतभ्रमः शुक्तिद्वयसंहतिहेतुरित्यर्थः । सूत्राभिप्रेतमाह - किं च   इति । संस्कारेणेति चेत् तत्राह - संस्काराश्रयम् इति ।। 18 ।।
उत्तरोत्पादे च पूर्वनिरोधात् ।। 2-2-19 ।।
	इतश्च क्षणिकत्वपक्षे जगदुत्पत्तिः ... .... न कस्यचिदर्थस्य ज्ञानविषयत्वं संभवति ।। 19 ।।
	उत्तरोत्पादे च पूर्वनिरोधात् । घटक्षणस्तद्देशसन्तानस्थघटक्षणान्तरहेतुरिति चायुक्तम् । देशान्तरनयने घटक्षणादुत्पत्तिप्रसङ्गादिति भावः । उत्पत्तावुक्तो दोषो ज्ञप्तावपि तुल्य  इत्याह - किं च इति ।। 19 ।। 
असति प्रतिज्ञोपरोधो यौगपद्यमन्यथा ।। 2-2-20 ।।
	असत्यपि हेतौ कार्यमुत्पद्यते ... ... इन्द्रियसंप्रयोगज्ञानयोर्यौगपद्यं प्रसज्येत ।। 20 ।।
	असति प्रतिज्ञोपरोधो यौगपद्यमन्यथा । क्षणिकत्वं स्थितमेवेति चेत् इति । उत्तरक्षणः पूर्वक्षणवर्तीति चेदित्यर्थः । दूषयति इन्द्रियस्य इति । कार्यकारणभावभङ्गप्रसङ्गः इत्यर्थः । ज्ञानतत्कारणयौगपद्यापादनमर्थेष्वपि घटादिषु प्रदर्शनार्थम् ।।20।। 
प्रतिसंख्याप्रतिसंख्यानिरोधाप्राप्ति  रविच्छेदात् ।। 2-2-21 ।।
	एवं तावदसत उत्पत्तिर्निरस्ता ... ... तत्रापि अवस्थान्तरापत्तिकल्पनस्यैव युक्तत्वात्  ।। 21 ।।
	प्रतिसंख्याप्रतिसंख्यानिरोधाप्राप्तिरविच्छेदात् । प्रतिपादितः इति । अनुपलब्धिकल्पकान्यथासिद्धिभ्यामित्यर्थः । निश्चिते - अबाधितप्रत्यभिज्ञयेति भावः ।। 21 ।। 
उभयधा च दोषात् ।। 2-2-22 ।।
	क्षणिकत्ववादिभिरभ्युपेता तुच्छादुत्पत्तिः ... ... न भवदुक्तप्रकारावुत्पत्तिनिरोधौ ।। 22 ।।
उभयधा च दोषात् । न च प्रतीयते , तुच्छतया इति शेषः ।। 
आकाशे चाविशेषात् ।। 2-2-23 ।। 

	बाह्याभ्यन्तरवस्तुनः स्थिरत्व ... ... पञ्चीकरणेन रूपवत्त्वात्  चाक्षुषत्वेऽप्यविरोधः ।। 23 ।।
	आकाशे चाविशेषात् । क्षणिकत्वनिरासानुपयोगात् प्रसङ्गात् सङ्गति ः 
।। 23 ।।
अनुस्मृतेश्च ।। 2-2-24 ।।
	पूर्वप्रस्तुतं वस्तुनः स्थिरत्वमेव ... ... न ह्यन्येनोपक्रान्तमजानद्भिः अन्यैः समापयितुं शक्यम् ।। 24 ।।
	अनुस्मृतेश्च । तच्च  इति । तर्कानुगृहीतप्रत्यभिज्ञा बलीयसीति भावः । प्रत्यक्षानुमित्योः साधारणं दूषणमुक्तम् । प्रत्यक्षं प्रतिवक्ति किं च  इति । व्यावृत्तिर्गमयति इति गम्यगमकत्वनिर्देशो लोकप्रसिद्ध्यनुसारात् । वर्तमानकालयोग एव हि अवर्तमानात् व्यावृत्तिः ।  पूर्वोत्तरावस्थातो वर्तमानत्वावस्थाभेदश्चेति क्षणिकत्वसाधकतयोच्यते । एकस्य नीलत्वोत्पलत्वयोगवत्् कालद्वययोगाविरोधात् न 
क्षणिकत्वसाधकता । अभिमतविपरीत इति । विपर्ययेणापि व्याप्तिसंभवात् विरुद्धार्थस्यापि साधकमिति । विरुद्धम्  - विपरीतम् । प्रकरणसममित्यर्थः ।।
	अर्थक्रियाकारित्वं विरुद्धमेवेत्याह - किं च इति । घटक्षणसत्त्वहेतोः सोपाधिकत्वमाह - तथाऽन्त्य इति । पूर्वं  इति । न ह्यन्यदवभास्यम् , अन्यो विषयः । अतिप्रसङ्गादित्यर्थः । प्रत्यभिज्ञायाः संस्कारसचिवेन्द्रियं सामग्री । एकस्य कालद्वयसंबन्धो विषयः । तथेदम् इति परार्थानुमित्ययोग उक्तः ।। 24 ।।
नासतो दृष्टत्वात् ।। 2-2-25 ।।
	एवं तावत्  सौत्रान्तिकवैभाषिकयोः .... .... ज्ञानवैचित्र्यमर्थस्य ज्ञानकालेऽवस्थानादेव भवति ।। 25 ।।
	नासतो दृष्टत्वात् । उत्तरोत्पादे इत्यादिसूत्रषट््कं दृष्टानुबन्धिदूषणपरमिति , तदनन्तरं तत्परिहाराय सौत्रान्तिकावसरः । स एूब योगाचारमतमाशङ्क्याह - न च पूर्वं इति । अत्र  इत्यादि । प्रतिबिम्बादि इति आदिशब्देन स्फटिके जपाया इव छायापत्तिर्विवक्षिता ।। 25 ।।
पुनरपि साधारणं दूषणमाह - 
उदासीनानामपि चैवं सिद्धिः ।। 2-2-26 ।।
	एवं क्षणिकत्वासदुत्पत्त्यहेतुक ... .... उदासीनानामप्यैहिकामुष्मिकफलं मोक्षश्च सिद्ध्येत् ।। 26 ।।
	उदासीनानामपि चैवं सिद्धिः । प्रसङ्गस्यानिष्टत्वमाह - इष्ट प्राप्तिः इति । संस्कारादिः स्वर्गाय ;  विद्यादिः मोक्षाय ।। 26 ।।
इति समुदायाधिकरणम् -3 
------
4. उपलव्ध्यधिकरणम् ।। 
नाभाव उपलब्धेः ।। 2-2-27 ।।
	विज्ञानमात्रास्तित्ववादिनो योगाचाराः ... ... द्रव्यत्वमविरुद्धमित्युक्तम् । अतो न बाह्यार्थाभावः ।। 27 ।।
	नाभाव उपलब्धेः। वैचित्र्यं कथमित्यत्राह - तच्च इति । विजातीयज्ञानोत्पत्तिः कथमित्यत्राह - यद्घटाकार इति । यथा अर्थस्य विजातीयोत्पादकत्वमुपगतम् तद्वदिति भावः । ज्ञानार्थयोः इति । यथा चन्द्रयोरिति भावः ।।
	एवं प्राप्ते इति । एवंरूपेण इति । ज्ञानेतरापारमार्थ्यं किमनेन वा ज्ञानान्तरेण वा साध्यते ?  प्रथमेऽपरेक्षतया भातत्वाविशेषात् ज्ञानमपि तथा किं न स्यात् । द्वितीयमनुपलब्धिहतमिति भावः ।।
	सहधीनियमं   परिहरति - यत् तु   इति । अभेदहेतुनियमोऽतीव भेदसाधक इत्याह - तत् इति । संबन्धश्च  इति । संबन्धः - साक्षात्संबन्धः । द्रव्यस्य कथं नियतप्रकारत्वमित्यत्राह - प्रभा इति ।। 27 ।।
यत् परैः स्वप्नज्ञानदृष्टान्तेन .... ...
वैधर्म्याच्च न स्वप्नादिवत् ।। 2-2-28 ।।
	स्वप्नज्ञानवैधर्म्यात् जागरित ... ... ज्ञानत्वस्यानैकान्त्यात् सुतरामर्थशून्यत्वासिद्धिः ।। 28 ।।
	अनन्तरसूत्रमवतारयति - यत् परैः इति । वैधर्म्याच्च न स्वप्नादिवत् ।  स्वाप्नार्थमिथ्यात्वाभ्युपगमेनोक्तम् । तत्सत्यत्वं हि वक्ष्यते सूत्रकारैः ।। 
न भावोऽनुपलब्धेः ।। 2-2-29 ।।
	न केवलमर्थशून्यस्य ज्ञानस्य .... ... नार्थशून्यत्वमिति ख्यातिनिरूपणे प्रतिपादितम् ।। 29 ।।
न भावोऽनुपलब्धेः । क्वचिदपि इति । सुषुप्तौ धर्मिस्फुरणमेव , न तु धर्मधीस्फुरणमिति भावः ।। 29 ।।
इति उपलब्ध्यधिकरणम् - 4 
	----
5. सर्वथानुपपत्त्यधिकरणम् ।।
सर्वथाऽनुपपत्तेश्च ।। 2-2-30 ।।
 	अत्र सर्वशून्यवादी माध्यमिकः .... ..... सर्वथा सर्वशून्यत्वं चानुपपन्नम् ।। 30 ।।
	सर्वथाऽनुपपत्तेश्च । प्रयोजनाभावाच्च इति । स्वसत्ता ह्युत्पत्तेः फलम् । सा प्रागेवास्तीति नोत्पत्तेः फलमित्यर्थः । इति प्राप्ते इति । सत् इति । दृष्टान्तार्थमुक्तम्् । घटः स्वापेक्षया सन् , कपालापेक्षया असन् । अतः सदसदात्मकत्वं च युक्तम् । अनुभयात्मकं च घटो हि स्वापेक्षया नासन् ;  कपालापेक्षया न सन् अनुभयात्मकं नेति तु 
उभयात्मकसदसदिति उक्तं स्यात् इत्यवस्थाविशेषयोगात् तुच्छत्वासिद्धिः । सर्वथा - शब्देन मानकल्पनानुपपत्तिश्चाभिप्रेता इति मन्वान आह - किं च इति । अधिकरणत्रयात्मकः सौगतनिरासः ।। 30 ।।
इति सर्वथाऽनुपपत्त्यधिकरणम् - 5 
------
6. एकस्मिन्नसंभवाधिकरणम् ।।
नैकस्मिन्नसंभवात् ।। 2-2-31 ।।
	निरस्ताः सौगताः । जैना अपि ... ... ईश्वरानधिष्ठितपरमाणुकारणवादे पूर्वोक्तदोषास्तथैवावतिष्ठन्ते ।। 31 ।।
	नैकस्मिन्नसंभवात् । एकान्तत्वात् चातुर्विध्योपगमसाम्यात् काणादसौगतनिरासयोः सङ्गतत्वात् सौगतानन्तरमार्हतनिराससङ्गतिः । स्थितिहेतुभूतः -  स्थावरत्वादिहेतुः अप्रवृत्तिकर इत्यर्थः । तत्प्रयुक्तसुखदुःखोपेक्षा इत्येकराशिः । अन्यथा चतुष्टयायोगात् ।। 
	राद्धान्ते - आकारभेदादविरोध इत्यत्राह - एतदुक्तम् इति । द्रव्यावस्थयोर्भिन्नत्वपक्षे दूषणमाह - द्रव्यस्य  इति । तयोरभेदे नाकारभेदादविरोधसिद्धिः । भेदाभेदे त्वाकारान्तरापेक्षयाऽनवस्थेति प्रागुक्तत्वान्न 
कण्ठोक्तम् । प्रस्तुतविरोधः कथमित्यत्राह - तथा हि इति। सत्त्वासत्त्वनित्यत्वानित्यत्वभिन्नत्वाभिन्नत्वविरोधा उपपादिताः । पदार्थविशेषणतयैव इति । सहोपलब्धिनियमाभिप्रायेणोक्तम् , न तु जात्यादिवत् एकाश्रयत्वाभिप्रायेण सर्वपदार्थविशेषणतया कालाणुत्वनिरासः फलितः । एकस्मिन् काले अनेके पदार्थाः सन्तीति कालविशिष्टप्रतीतिः। अनैकान्त्यस्य व्यभिचारमाह - किं च इति ।। 31 ।।
एवं चात्माकार्त्स्न्यम् ।। 2-2-32 ।।
	एवं भवदभ्युपगमे सति ... ... अकार्त्स्न्यं प्रसज्यते अपरिपूर्णता प्रसज्यते इत्यर्थः ।। 32 ।।
	एवं चात्माकार्त्स्न्यम् । असंख्यातप्रदेशः - एकरूपसंख्याहीनदेशः । अनियतप्रदेश इत्यर्थः ।। 32 ।।
अथ सङ्कोचविकासधर्मतया ... ...
न च पर्यायादप्यविरोधो विकारादिभ्यः ।। 2-2-33 ।।
	 न च सङ्कोचविकासरूप ... ... दोषप्रसक्तेः घटादितुल्यत्वप्रसङ्गात् 
।। 33।।
	अनन्तरसूत्रशङ्कामाह - अथ इति । न च पर्यायादप्यविरोधो विकारादिभ्यः । विकारः -  उत्पत्त्यादिः । तेन परिमितकालवर्तित्वम् अनित्यत्वम् ।। 33 ।।
अन्त्यावस्थितेश्चोभयनित्यत्वादविशेषः ।। 2-2-34 ।।
	जीवस्य यदन्त्यं परिमाणम् ... ... असङ्गतमेवेदमार्हतमतम् ।। 34 ।।
	अन्त्यावस्थितेश्चोभयनित्यत्वादविशेषः । यथा स्वरूपं मुक्तिदशास्थायि  पूर्वमपि सत् ।  एवमन्त्यपरिमाणमपि  मोक्षस्थायित्वात्  पूर्वमपि सदिति  न देहपरिमाणत्वसिद्धिरित्यर्थः ।। 34 ।।
इति एकस्मिन्नसंभवाधिकरणम् - 6
	-------
7. पशुपत्यधिकरणम् ।।
पत्युरसामञ्जस्यात् ।। 2-2-35 ।।  
	कपिलकणादसुगतार्हतमतानाम् .... ... कापालं व्रतमास्थाय यतिर्भवति मानवः ।। इति ।।
	पत्युरसामञ्जस्यात् वेदविरोधित्वसाम्यात् धीस्थतया सङ्गतिः । प्रधानोपगमसाम्येऽपि सांख्यानन्तर्यमतिलङ््ध्य , आर्हतानन्तरमेतन्निरासोऽस्यात्यन्त बाह्यत्वज्ञापनाय कृतः निमित्त इति तत्त्वविरोधः । तथा इत्यनुष्ठानविरोधश्चोक्तः । मिथो व्याधातमाह - - मुद्रिका इति । मुद्रिकाघारणादयो  नानातन्त्रेषूक्ताः न त्वेकत्र ।।
सिद्धान्तः
	तत्रेदमुच्यते - पत्युरसामञ्जस्यात् इति । ... ... वेदविरुद्धतत्त्वोपासनानुष्ठानाभिधानात् पशुपतिमतमनादरणीयमेव ।। 35 ।।
	तत्रेदम् इत्यादि । वैदिकपक्षस्य तद्वैषम्यमाह - वेदाः खलु इति । एकतां गताः -  सर्वशाखाप्रत्ययनयादिति भावः । शम्भुशिवादिशब्दार्थनिष्कर्षायाह - केवल इति । यस्य पर्णमयी इति द्रव्यविशेषनिर्णयपरवाक्यवत् नारायणानुवाको देवताविशेषनिर्णयपरः ।  दुह्णा जुहोति    होमसाधनत्वविधिपरवाक्यवत् उपासनपरवाक्यानि तदनुगुणार्थानीति भावः ।।
	कारणवाक्येषु देवतान्तरप्रतीतिरित्यत्राह -  तथा इति । छागपशुन्यायोऽभिप्रेतः । यतो 
वा इमानि  इति वाक्याभिप्रेतत्वात् जन्मादि  इति सूत्रेऽप्यभिप्रेतोऽयमर्थ इति परस्मात् पुंसः इत्यन्तेन सूचितम् ।।
अधिष्ठानानुपपत्तेश्च ।। 2-2-36 ।।
	वेदबाह्यानामनुमानाद्धि केवलनिमित्त ... .... शास्त्रयोनित्वात् इत्यत्र दोषस्योक्तत्वात् ।। 36 ।।
	अधिष्ठानानुपपत्तेश्च । वक्ष्यमाणदूषणस्य  स्वास्पर्शित्वायाह - वेदबाह्यानाम् । इति ।। 36 ।।
करणवच्चेन्न भोगादिभ्यः ।। 2-2-37 ।।
	यथा भोक्तुर्जीवस्य करणकलेवर ... .. सर्वं प्रसज्येत । अतो नाधिष्ठानसंभवः ।। 37 ।।
	करणवच्चेन्न भोगादिभ्यः । शरीरत्वेन जगदधितिष्ठति चेत् भोगादिः स्यात् । न चेत् , देहान्तरापेक्षा स्यात् । शरीरे तु तदनपेक्षा शरीरत्वस्वपरनिर्वाहकत्वप्रयुक्ता 
।।  37 ।।
अन्तवत्त्वमसर्वज्ञता वा ।। 2-2-38 ।।
	वाशब्दश्चार्थे । पशुपतेः पुण्यापुण्य ... .... सर्वमसमञ्जसमेवेति असामञ्जस्यात् इत्युक्तम् ।। 38 ।।
	अन्तवत्त्वमसर्वज्ञता वा । इवशब्दो विप्रलम्भार्थत्वद्योतकः ।।

इति पशुपत्यधिकरणम् - 7 
	------
8.उत्पत्त्यसंभवाधिकरणम् ।।
उत्पत्त्यसंभवात् ।। 2-2-39 ।।
	कपिलादितन्त्रसामान्यात् भगवदभिहित ... .... न जायते म्रियते वा विपश्चित् इत्याद्याः ।। 39 ।।
	उत्पत्त्यसंभवात् । अवान्तरसङ्गतिमाह  कपिलादि इति । आशङ्क्य निराक्रियते इति पूर्वपक्षसिद्धान्त सूत्रद्वयद्विकार्थौ । कथमाशङ्का इत्यत्राह - तत्रैवम् इति ।। 39 ।।
न च कर्तुः करणम् ।। 2-2-40 ।।
	सङ्कर्षणात् प्रद्युम्नसंज्ञं मनो जायते ... ... अस्यापि तन्त्रस्य प्रामाण्यं प्रतिषिद्ध्यते इति ।। 40 ।।
 	न च  कर्तुः करणम् । कर्ता - जीवः। सङ्कर्षणादिशब्दानां जीवादिविशेषणत्वं पूर्वपक्ष्यभिमतम् । जीवादिशब्दानां सङ्कर्षणादिविशेषणत्वं तु 
राद्धान्त्यभिमतम् ।। 40 ।।
एवं प्राप्ते प्रचक्ष्महे - 
विज्ञानादिभावे वा तदप्रतिषेधः ।। 2-2-41 ।।
	वाशब्दात् पक्षो विपरिवर्तते । ... ... यथा आकाशप्राणादिशब्दैः 	ब्रह्मणोऽभिधानम् ।। 41 ।।
	विज्ञानादिभावे वा तदप्रतिषेधः । सिद्धान्तसूत्रतां  दर्शयति - वाशब्दात् इति । अपि वा कर्तृसामान्यात्  एकं वा संयोगरूपचोदनाख्याविशेषात् इतिवत् इति भावः । विज्ञानं च इति । चैतन्यस्वरूपिणे , इति  परा प्रकृतिः इति च मन्त्राद्यनुसारेण ज्ञानस्वरूपपरमकारणभूतवासुदेवपरो विज्ञानादिशब्द इत्यभिप्रायः । वाक्यार्थमाह -सङ्कर्षण इति ।।

	के सङ्कर्षणादयः ?  कथं तेषां परब्रह्मत्वम् ?  तदा कथं ब्रह्मण उत्पत्तिः ?  ततश्च शास्त्रप्रामाण्यम् कथम् ?  इत्यत्राह - एतदुक्तम् इति । चातुरात्म्यमुपास्यत इत्यनेन चातुर्विध्यस्य आश्रयणीयतार्थत्वसिद्धिः । स्वसंज्ञामभिः -  नमोन्तैः व्यूहनामभिः । तेषां  परब्रह्मत्वं कथमित्यत्राह तच्च इति । चातुरात्म्योपास्तिपरशास्त्रस्य वासुदेवाख्यब्रह्मोपासनपरत्वोक्तिः वासुदेवस्यैव चातुर्विध्ये घटते इत्यर्थः । न परं चातुरात्म्योपासनम् , विभवार्चनं चोच्यते । चे किमर्थे ? वासुदेव एव हि मोक्षदः इत्यत्राह - तद्धि इति । विभवादयः के इत्यत्राह -  विभवो हि इति । चतुर्व्यूह - चतुर्विभागः । आदिशब्दोपात्तवचनेषु व्यूहविभवार्चनफलादि द्रष्टव्यम् । तेषां परब्रह्मत्वमस्तु , कथमुत्पत्तिसंभव इत्यत्राह - अतः इति । अजायमानः इति । न परं श्रुतिविरोधाभावः , तदानुगुण्यं चेति भावः । जीवादिसामानाधिकरण्यं निर्वहति - तत्र इति ।। 40 ।।
विप्रतिषेधाच्च ।। 2-2-42 ।।
	विप्रतिषिद्धा हि जीवोत्पत्तिः ... ... पञ्चरात्रशास्त्रं स्वयमेव निरमिमीतेति निरवद्यम् ।।
	सङ्कर्षणादीनां विशेष्यत्वेऽनुकूललिङ्गमुक्तम् । जीवादीनां विशेष्यत्वे प्रतिकूललिङ्गमुच्यते  - विप्रतिषेधाच्च । विशेषेण विविधं वा प्रतिषेधः विप्रतिषेधः , यथा तच्छास्त्रैः विप्रतिषिद्धम्  इति । एतत्पादस्थयोः विप्रतिषेधशब्दयोः अर्थवैरूप्यं मुण्डोपनिषदि ब्रह्मशब्दयोरिवार्थवशादुपपद्यते । यद्वा तदुत्वत्तिनिषेधके शास्त्रे तदुत्पत्तिवचनं व्याहतम् । निषेधं दर्शयति - यथोक्तम् इति । उत्पत्तिप्रतिपादनेऽपि , तस्य श्रुतावपि दर्शनादविरोधनिर्वहणस्य च तुल्यन्यायत्वात् न शास्त्रस्य श्रुतिविरुद्धत्वमित्याह - जन्म इति । शरीरसंयोगवियोगकृतज्ञानविकास सङ्कोचरूपतया वक्ष्यते इत्यर्थः । उपसंहरति - अतः इति ।।
	जीवोत्पत्त्युक्त्या शास्त्रस्याप्रामाण्यं राद्धान्तयद्भिः शास्त्राविवक्षितार्थं विवक्षितत्वेनारोप्य दूषणमुक्तं स्यादिति मतान्तरमसमीचीनम् । जीवोत्पत्त्यतिरिक्तशङ्काहेतुमनूद्य व्युदस्यति - यश्चैषः इत्यादिना । परोक्तार्थमुपगम्य परिहृतम् । अर्थान्तरं वक्तुं तद््दृष्टान्ते शिक्षयति - अथवा  इति । दार्ष्टान्तिकेऽप्याह - एवम्  इति । कथमिदमित्यत्राह - पश्चात्  इति । वेदार्थविशिदीकरणरूपतां दर्शयति - तथा इति ।।   
प्रश्नश्लोकानामुत्तररूपश्लोकः 
वेदान्तेषु यथा सारं सङ््गृह्य भगवान् हरिः ।
भक्तानुकम्पया विद्वान् सञ्चिक्षेप यथासुखम् ।। इति ।
यं वाकेष्वनुकेषु निषत्सूपनिषत्सु च । 
गृणन्ति सत्यधर्माणः सत्यं सत्ये च सामसु ।।
महतो वेदवृक्षस्य मूलभूतो महानयम् । 
स्कन्धभूता ऋगाद्यास्ते शाखाभूतास्तथा मुने ।। 
इत्यादि चानुसन्धेयम् ।। 
	वेदार्थोऽत्र विवक्षितश्चेत् वेदा एव प्रवर्तयितव्याः। किं ग्रन्थान्तरनिर्माणेन ? बुद्धागमादिवत् इदं विप्रलिप्सामूलं किं न स्यादित्यत्राह अतः स भगवान् इति । 
वेदैकवेद्यः - पुरुषत्वात् अस्मद्वत्  इति तर्को बाधित इति भावः । वेदान्तवेद्यं हि ब्रह्मेत्यत्राह  - परब्रह्माभिधान इति । भगवच्छब्दसमाख्यासिद्धमर्थमाह - निखिल  इति । विप्रलिप्साद्यभावायाह - अपार इति । भक्तान् इति बुद्धागमादिव्यावृत्तिः । 
दुष्कृतामसुरादीनां विनाशाय हि तत्परणीतिः , न तु नारदशाण्जिल्यादि साधुपरित्राणाय णाय । इदं तु तथेति । ऋग्यजुः इति । वेदानन्त्यात् ग्रन्थान्तर -  निर्माणमित्यर्थः ।।
	वेदाप्रामाण्याङ्गीकारे किं बहुशस्तदर्थोक्तिः ?  तदर्थवैशद्यार्थत्वकण्ठोक्तिः भारतादिषु वेदार्थपरत्वेन प्रतिपादितत्वं साधुपरित्राणाय प्रवृत्तत्व च । एतद्विपर्ययश्चास्य सुगतागमादेश्च वैषम्यम् । नारदादिश्रोतृत्वकथनं विप्रलिप्सयेति चेत् , वेदेऽप्यनाश्वासः । केनापि कृत्वाऽपौरुषेयत्वं ख्यापितमिति कथं न शक्यते ?
	यत् तु - परैः सूत्रचतुष्टयं कस्यचिद्विरुद्धांशस्य  ... ... यथागमं  यथान्यायं निष्ठा नारायणः प्रभुः । इत्यनेनैकार्थ्यात् ।।
इति उत्पत्त्यसंभवाधिकरणम् - 8 
इति श्रीभगवद्रामानुजविरचिते शारीरकमीमांसाभाष्ये द्वितीयस्याध्यायस्य द्वितीयः पादः ।।
	अथ  परोक्तं सूत्रार्थमनूद्य व्युदस्यति - यत् तु इत्यादिना । अक्षराननुगुणत्वम् - वाशब्द अप्रतिषेधशब्दाननुगुणत्वम् । अभिप्रायविरोधं विवृणोति - तथा हि इति । वेदान्तन्याय इति । नान्यतरेणालम् , प्रयोजनभेदादिति भावः । अधीतशाखार्थस्य  विशयविपर्ययापनोदः सूत्रफलम् । अनधीतशाखार्थैः सह तन्निष्कर्ष उपबृंहणफलम् । इदं श्रेयः - इत्यादिसामानाधिकरण्यमौपचारिकम् । एतत्प्रतिपाद्यं स्वर्गादिसाधनम्  ब्रह्म प्राप्यम् । हितम् - मोक्षसाधनम् ।।
	भारतप्रशस्तत्वमस्यानैकान्तिकमिति चोदयति - ननु च  इति । इदं कार्त्स्न्येन वेदाविरोधात् कृत्स्नप्रामाण्यरूपम् । एकनिष्ठत्वे  तत्त्वविशेषबुभुत्सा ; पृथङ््निष्ठत्वे 
मानबुभुत्सा । किं ग्रन्थकाराभिप्रायः पृष्टः , उत अर्थतत्त्वमिति विकल्पे प्रथमशिरस्युत्तरं ज्ञानान्येतानि  इति । कृत्स्नस्य स्वयम् इति वक्तव्यवक्तृविशेषणद्वयं श्रूयते । एभिः उलितमाह - एवं वदतः इति ।।
	न्यायानुगृहीतवस्तुपरामर्शस्वरूपमाह - अब्रह्मात्मकतया इति । ततः किमित्यत्राह - अतो वेदान्त इति । उक्तमर्थं वचनान्तरेण विशदयति - अतस्तत्रैवेदम् इति । एकीभूतानि इति । परस्पराङ्गत्वादार्थमेकत्वमुक्तम् । व्याख्येयस्थम् एकपदं  पञ्चरात्रविशेषणम् । किम्  अङ्गि , अङ्गानां कथमङ्गत्वम् , कस्मिन्नंशेऽपेक्षा ,  तत् सर्वं कथं पञ्चरात्रमासीत्  इत्यत्राह - एतदुक्तम् इति । तर्हीह कथं निराकरणमित्यत्राह शारीरके च इति । सांख्यादीनां कार्त्स्न्येन प्रामाण्यपरमिव भारतं वचनं व्याचष्टे - अतः इति । सांख्यादीनां  कृत्स्नप्रामाण्यं चेदुक्तं , 
तदेव वचनमप्रमाणं स्यात् , वेदविरुद्धांशेऽपि ग्रामाण्याभिधायित्वात् । अविरुद्धांशस्य स्वीकार्यत्वे बुद्धागमादावपि तथा न शङ्कनीयम् । तत्र वेदप्रामाण्यानङ्गीकारात् । अतो यथोक्त एवार्थः ।। 42 ।।
इति उत्पत्त्यसंभवधिकरणम् - 8 
इति हरितकुलतिलकवाग्विजयिसूनुना श्रीरङ्गराजदिव्याज्ञालब्धवेदव्यासापर-
नामधेयेन श्रीमद्वरदाचार्यपादसेवासमधिगत श्रीभगवद्रामानुजविरचित -
शारीरकमीसमांसाभाष्यहृदयेन श्रीसुदर्शनसूरिणा विलिखितायां 
श्रुतप्रदीपिकायां द्वितीयस्याध्यायस्य द्वितीयः पादः ।।
	 ------  