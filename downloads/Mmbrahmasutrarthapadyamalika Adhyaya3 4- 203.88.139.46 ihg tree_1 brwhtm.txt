                      ।। अथ तृतीयाध्यायस्य चतुर्थः पादः।।
<3.4.1>
 पुरुषार्थं तु विद्यातः मन्यते बादरायणः।  ब्रह्मवित्परमाप्नोतीत्यादिस्पष्टार्थशब्दतः।।
 विद्यायाः कर्मशेषत्वात् स्तुतिमात्रं फलश्रुतिः।  यथा हि द्रव्यसस्कारकर्मस्विति तु जैमिनिः।।
 यक्ष्यमाणो ह वै चेति ह्याचारस्यापि दर्शनात्।  विद्यायाः कर्मशेषत्वं भवतीतिच चोद्यते।।
 यदेव विद्यया चेति स्पष्टश्रुत्यापि कर्मसु।  विनियोगाच्च विद्यायाः कर्माङ्गत्वं तु सिद्यति।।
 तं विद्याकर्मणी चेति ह्येकस्मिन् कर्मविद्ययोः।  साहित्यदर्शनाच्चापि विद्यायाः कर्मशेषता।।
 गुरोर्वेदमधीत्येति श्रुत्याविद्यावतस्त्विह।  कर्मानुष्टान विधितः  कर्माङ्गं वेदनं भवेत्।।
 कुर्वन्नेवेह कर्माणीत्यात्मवित्पुरुषस्य हि।  आयुषो नियमात्कर्मण्यतस्स्यात्कर्मशेषता।।    
 विद्यातः पुरुषार्थस्तु बादरायण संमतः।  जीवाधिकपरस्यैव वेद्यत्वाच्च तथा श्रुतेः।।       
 प्रधानत्वेऽपि विद्यायाः तुल्यमाचारदर्शनम्।  यक्ष्यमाणो ह वै चेति विद्याङ्गत्वात्सुसङ्गतम्।।
 न सर्वविद्याविषया यदेवेति श्रुतिर्हि सा।  उद्गीतविषयैवेति विद्याया (:) नाङ्गता भवेत्।।
 पृथक् स्वफलायैते पुरुषं ह्यनुगच्छतः।  क्षेत्रार्थं चापि रत्नार्थं द्विशतोक्तौ यथा भवेत्।।
 श्रुतिर्वेदमधीत्येति विद्यावत्पुरुषं न हि।  केवलाधीतिनं प्राह नातः कर्माङ्गता मता।।
 विद्वत्स्वेवेति नियमः कर्मणो नाविशेषतः।  अङ्गत्वेन फलार्थं वा चोपपत्तिर्हि दृश्यते।।
 कुर्वन्नेवेह कर्माणीत्यत्रापि स्तुतये भवेत्।  कर्मानुमतिरेवेति नाङ्गं विद्या तु कर्मणः।।
 किं प्रजयाकरिष्याम(:) इति गार्हस्थ्यकर्मणाम्।  कामकारेण चैके तु त्यागमिच्छन्ति शाखिनः।।
 क्षीयन्ते चास्य कर्माणि तस्मिन् दृष्टे परावरे।  इत्येवं कर्मणां नाशो विद्ययेति च दर्शनात््।।
 ऊर्ध्वरेतस्सु विद्याया(:)दर्शनात्तत्र कर्मणाम्।  अभावाच्चापि नाङ्गत्वं शब्दे तेऽप्याश्रमाः स्थिताः।।   
 धर्मस्कन्धेष्ववैधत्वात्स्तुत्यर्थं तस्य जैमिनिः।  अनुवादं तु मनुते विरहेत्यपवादतः।। 
 गृहस्थाश्रमसाम्याच्चाप्यनुष्टेयं बुधैरिह।  अन्याश्रमं श्रुतिश्चाह धर्मस्कन्धाश्रयस्त्विति।।
 धर्मस्कन्धाश्रय इति विधिरेवोर्ध्वरेतसाम्।  उपरि हि धारयतीत्यपूर्वविधिवद्भवेत्।।
 <3.4.2> 
 उद्गीथोक्ते रसतम(:) इति तत्स्तुतिरेव हि।  इति चेन्न ह्यपूर्वत्वात् दृष्टिरेव विधीयते।।
 उपासीतोद्गीथमिति तत्रैव विधिशब्दतः।  स्तुतिमात्रं न चैवात्र दृष्टिरेव विधीयते।।
 <3.4.3>  
 प्रतर्दनो ह वै चेति स्युराख्यानानि यानि च।  तानि पारिप्लवार्थानीति चेन्नान्यनियन्त्रणात्।।
 विद्याविध्येकवाक्यत्वसम्बन्धाच्चापि केवलम्।  सोऽरोदीदितिवच्चापि विद्याविध्यर्थता मता।।
 <3.4.4>
 विद्यावत्वश्रुतेरेव विद्या स्यादूर्ध्वरेतसाम्।  अग्नयाधानादिरहितेत्यवगन्तुं च शक्यते।।
 <3.4.5>
 कर्मवत्सु गृहस्थेषु सर्वापेक्षा हि सा भवेत्।  यज्ञेनेति श्रुतेरेव गमनायाश्ववद्भवेत्।।
 <3.4.6>
 कर्मसु व्यापृतोऽपि स्यादुपेतश्शान्तिदान्तिभिः।  विद्याङ्गता विधानाच्चाप्यनुष्टेयत्व दर्शनात्।।
 <3.4.7>
 सर्वान्नानुमतिः प्राणविदः प्राणात्यये भवेत्।  ब्रह्मविद्यावतां चापि तथैवान्यत्र दर्शनात्।।
 आहारशुद्धाविति च शुद्धहारविधेर्बलात्।  अबाधाय च तस्यापि तत्प्राणात्यय इष्यते।।
 प्राणसंशयमापन्नो योन्नमत्ति यतस्ततः।  इति स्मृत्यापि तेषां वै परमापदि चोच्यते।।
 सुरां तु न पिबेच्चेति शब्दश्चापि निषेधति।  कामकारं सुरापानं ततः प्राणात्यये स्मृतम्।।
 <3.4.8>
 यावज्जीवमिति श्रुत्या केवलाश्रमिणामपि।  अनुष्टेयानि कर्माणि विहितत्वाद्भवन्ति हि।।
 विद्योत्पत्त्युपकारेण सहकारितयाच तत्।  अनुष्टेयं कर्म सर्वं इति श्रुत्यापि दर्शितम्।।
 यज्ञादेरुभयत्रैव विनियोगेऽपि नो भिदा।  उभयत्र तदेवेति प्रत्यभिज्ञानलिङ्गतः।।
 धर्मेण पापमित्यादि श्रुतिर्विविधपाप्मभिः।  विद्यायास्त्वनभिभवं धर्मूलं ब्रवीति च ।।
 <3.4.9>
 अनाश्रमाणामपि च ब्रह्मविद्या विधीयते।  रैक्वभीष्मादिकानां तु विद्यानिष्टत्व दर्शनात्।।
 जप्येनापि च संसिद्ध्येत् इति स्मृत्यां च तेष्वपि।  विद्यायाश्चापि संसिध्देः अधिकारो भवेदिति।।
 आश्रमानुक्तधर्मेण विद्यानुग्रह दर्शनात्।  रपसा ब्रह्मचर्येण विद्यया चेति च श्रुतेः।।
 अनाश्रमत्वादितरत् ज्यायो धर्मेण भूयसा।  अनाश्रमी न तिष्टेत्तु दिनमेकिति स्मृतेः।।
 <3.4.10>
 नैष्टिकस्याततद्भावः पुनर्नेयादिति श्रुतेः।  नियन्त्रणाच्च तद्रूपाभावेभ्य(:) इति जैमिनिः।।
 अधिकारानुरूपं च प्रायश्चित्तं न विद्यते।  आरूढो नैष्टिकमिति स्मृत्या च तदभावतः।।
 उपपातकमाहुस्तत् प्रायश्चित्तं तु विद्यते।  मधुभोजनतुल्यत्वात् तेषां विद्या तु वर्तते।।
 पातकित्वेऽप्युभयथा बहिर्भूतास्तु ते सदा।  आचाराच्चापि दृश्यन्ते शुद्धा(:) अपि च निष्कृतेः।।
 <3.4.11>
 उद्गीतोपासनं चात्र यजमानस्य युज्यते।  कर्तर्येव फलश्रुत्येत्यात्रयो दहरादिवत्।।
 ऋत्विग्भिः कार्यमित्येव ह्यौडुलोमिमुनेर्मतम्।  साङ्गानुष्टितये चैव तेषां वरणमिष्यते।।
 <3.4.12>
 यज्ञदानादिवन्मौनं विद्यावत्सु विधीयते।  प्रकृष्टं मननं शब्दाद्बाल्यपाण्डित्ययोः परम्।।
 गृहिणा चोपसंहारः स खल्वेवमिति श्रुतौ।  सर्वेषामपि विद्याया(:) भावात्तेषां च लक्षकः।।
 मुनौ भैक्षादिनिर्देशोऽप्यन्येशामुपलक्षकः।  यज्ञादीनां च धर्माणां उपदेशादिति स्थितम्।।
 <3.4.13>
 अनाविष्करणमेव महिम्नो बाल्यमुच्यते।  विद्यया चान्वयात्तत्र तथान्यस्याप्यनन्वयात्।।
 <3.4.14>
 अप्रस्तुते प्रतीघाते तदैव ध्यानमैहिकम्।  अन्यथा त्वन्यदैवेति ध्यानोत्पत्तावनिर्णयः।।
 <3.4.15>
 एवं मुख्यर्थविद्याया(:) उत्पत्तावप्यनिर्णयः।  ब्रह्मनिष्टापचारादेरभावो तदवस्थितेः।।
       ।। इति ब्रह्मसूत्रार्थपद्यमालिकायां तृतीयाध्यायस्य चतुर्थः पादः।।
    ।। इति श्रीमद्वेदमार्गेत्यादिबिरुदावलीमेदुराणां श्रीमदहोबिल मठे दिव्यास्थाने                                                               चतुरधिक चत्वारिंशत्संख्यासंख्यातपट्टाभिषेकपरिमण्डितानां  श्रीवण्शठकोप श्रीवेदान्त
   देशिक यतीन्द्र महादेशिकानां कृतिषु ब्रह्मसूत्रार्थपद्यमालिकायां तृतीयाध्यायः।। 