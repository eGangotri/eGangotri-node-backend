।। प्रथमाध्यायस्य तृतीयः पादः ।।
18 ।। द्युभ्वाद्यधिकरणम् ।। 1 ।।
मनः प्रभृत्यक्षसमाश्रयत्वात् 
द्युभ्वाश्रयः चेतन एव नान्यः । 
एवं न शङ्क्यं स्फुटं आत्मशब्दात् 
मुक्तोपसृप्यव्यपदेशतश्च ।। 29 ।।
19 ।। भूमाधिकरणम् ।। 2 ।।
नामाद्युपक्रम्य कृतोपदेशः 
समापितः प्राणननाम्नि जीवे । 
ततः स भूमेति न शङ्कनीयं 
सत्योपदेशात् अधिकं त्वमुष्मात् ।। 30 ।।
20 ।। अक्षराधिकरणम् ।। 3 ।। 
अव्याकृतं चेतन एव वापि 
स्यादक्षरं चास्पदं अम्बरस्य । 
कार्यास्पदत्वात् अचिदाश्रयत्वात् 
इत्यप्यसत् तस्य धृतेः प्रशास्तेः ।। 31 ।।
21 ।। ईक्षतिकर्माधिकरणम् ।। 4 ।। 
भुवोऽन्तरिक्षात् अधिकोपदिष्टो 
यो ब्रह्मलोकः स विधातृलोकः । 
तत्र त्रिमात्रप्रणवानुचिन्त्यो 
धातेत्यसत् स्यात् अमृताभिधाद्यैः ।। 32 ।। 
22 ।। दहराधिकरणम् ।। 5 ।। 
दह्रस्तु खं स्यात् अथ चेतनो वा 
प्रसिद्धियोगात् गुणयोगतश्च । 
न साध्विदं खे न हि सत्यभावः 
कामाश्च जीवे न निसर्गसिद्धाः ।। 33 ।।
23 ।। प्रमिताधिकरणम् ।। 6 ।। 
प्राणाधिपः सञ्चरती ति वाक्ये 
प्रसिद्धितोऽङ्गुष्ठमितो हि जीवः । 
इत्यप्यसाध्वेव भवेत् अमुष्मिन् 
ईशानशब्दश्रवणाद्धि वाक्ये ।। 34 ।।
24 ।। देवताधिकरणम् ।। 7 ।।
अविग्रहा विग्रहवत्प्रसाध्ये 
संराधने नाधिकृतास्तु देवाः ।
इत्यप्यसत्  कल्पितनामरूपाः 
तस्मात् मनुष्या इव तेऽपि शक्ताः ।। 35 ।।
25 ।। मध्वधिकरणम् ।। 8 ।।
मध्वादिविद्यास्वधिकारभाजः 
वस्वादयो नैव वसुत्वयोगात् । 
उपास्यभावात् इति नैव यस्मात् 
भूयोऽपि वाञ्छाऽस्ति परो ह्र्युपास्यः ।। 36 ।।
26 ।। अपशूद्राधिकरणम् ।। 9 ।।
स्वाध्यायहीना अपि भारतादीन् 
श्रुत्वाऽथ विज्ञाय परं पुमांसम् । 
उपासते शूद्रगणा इतीदं 
न सत्, निषेधात् श्रवणादिकस्य ।। 37 ।।
27 ।। अर्थान्तरत्वादिव्यपदेशाधिकरणम् ।। 10 ।।
धूत्वेति वाक्ये प्रकृतस्तु पूर्वं 
आकाशतां ऋच्छतु मुक्त एव । 
एतन्न हि प्राणिति नामरूप 
निर्वाहकौ नैव हि बद्धमुक्तौ ।। 38 ।।
अक्लिष्टभावः सुखरूपता च 
प्रशासितृत्वं श्रयणीयता च । 
गुणोत्तरत्वं त्वजुगुप्सता च 
निर्वोढृता च प्रतिपादिताऽस्मिन् ।। 39 ।।
प्रधानजीवयोः व्यष्ट्योः समष्ट्योश्चाऽऽत्मता क्रमात् । 
उक्ता तृतीये तु पुनः तस्याः शासनताऽपि च ।। 40 ।। 
चतुर्थपञ्चमाभ्यां तु स्वरूपेण गुणैरपि । 
उपास्यतार्थं आत्मत्वं इत्यात्मत्वप्रयोजनम् ।। 41 ।। 
हेयेऽपि तत्तत्संबन्धे नैवेशत्वात् जुगुप्सते । 
इति न्यायेन षष्ठेन प्रोक्तं आत्मत्वसिद्धये ।। 42 ।। 
मध्ये प्रसङ्गात् षष्ठस्य देवदेवविशेषयोः । 
विद्याधिकारः शूद्राणां तदभावश्च साधितः ।। 
सप्तमात् ईशितृत्वं तु निर्वोढृत्वात् स्थिरीकृतम् ।। 43 ।। 
एवं एतैः त्रिभिः पादैः कारणं ब्रह्म साधितम् । 
चतुर्थात् तच्च हेतुत्वं तस्यैवेति प्रसाध्यते ।। 44 ।।
।। इति प्रथमस्य तृतीयः ।। 