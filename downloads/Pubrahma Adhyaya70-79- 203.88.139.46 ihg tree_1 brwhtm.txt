ब्रह्मपुराणम्-70 
अथसप्ततितमोऽध्यायः
ब्रह्माणं प्रति तीर्थसंख्याविषयको नारदप्रश्नः
ब्रह्मोवाच
सर्वेषां चैव तीर्थानां क्षेत्राणां च द्विजोत्तमाः।
जपहोमव्रतानां च तपोदानफलानि च।। 70.1 ।।
न तत्पश्यामि भो विप्रा यत्तेन सदृसं भुवि।
किं चात्र बहुनोक्तेन बाषितेन पुनः पुनः।। 70.2 ।।
सत्यं सत्यं पुनः सत्यं क्षेत्रं तत्परमं महत्।
पुरुषाख्यं सकृषाख्यं सकृद््दृष्ट्वा सागराम्भःसमाप्लुतम्।। 70.3 ।।
ब्रह्मविद्यां सकृज्ज्ञात्वा गर्भवासो न विद्यते।
हरेः संनिहिते स्तान उत्तमे पुरुषोत्तमे।। 70.4 ।।
संवत्सरमुपासीत मासमात्रमथापि वा।
तेन जप्तं हुतं तेन तेन तप्तं तपो महत्।। 70.5 ।।
स याति परमं स्थानं यत्र योगेस्वरो हरिः।
भुक्त्वा भोगान्विचित्रांश्च देवयोषित्समन्वितः।। 70.6 ।।
कल्पान्ते पुनरागत्य मर्त्यलोके नरोत्तमः।
जायते योगिनां विप्रा ज्ञानज्ञेयोद्यतो गृहे।। 70.7 ।।
संप्राप्य वैष्णवं योगं हरेः स्वच्छन्दतां व्रजेत्।
कल्पवृक्षस्य रामस्य कृष्णस्य भद्रया सह।। 70.8 ।।
मार्कण्डेयेन्द्रद्युम्नस्य माहात्म्यं माधवस्य च।
स्वर्गद्वारस्य माहात्म्यं सागरस्य विधिः क्रमात्।। 70.9 ।।
मार्जनस्य यताकाले भागीरथ्याः समागमम्।
सर्वमेतन्मया ख्यातं यत्परं श्रोतुमिच्छथ।। 70.10 ।।
इन्द्रऐद्युम्नस्य माहात्म्यमेतच्च कथितं मया।
सर्वास्चर्यं समाख्यातं रहस्यं पुरुषोत्तमम्।।
पुराणं परमं गुह्यं धन्यं संसारमोचनम्।। 70.11 ।।
मुनय ऊचुः
नहि नस्तृप्तिरस्तीह श्रृण्वतां तीर्थविस्तरम्।
पुनरेव परं गुह्यं वक्तुमर्हस्यशेषतः।।
परं तीर्थस्य महाहात्म्यं सर्वतीर्थोत्त्मोत्तमम्।। 70.12 ।।
ब्रह्मोवाच
इममेव पुरा प्रश्नं पृष्टोऽस्मि द्विजसत्तामाः।
नारदेन प्रयत्नेन तदा तं प्रोक्तवानहम्।। 70.13 ।।
नारद उवाच
तपसो यज्ञदानानां तीर्थानां पावनं स्मृतम्।
सर्वं श्रुतं मया त्वत्तो जगद्योने जगत्पते।। 70.14 ।।
कियन्ति सन्ति तीर्थानि स्वर्गमर्त्यरसातले।
सर्वेषामेव तीर्थानां सर्वदा किं विशिष्यते।। 70.15 ।।
ब्रह्मोवाच
चतुर्विधानि तीर्थानी स्वर्गे मर्त्ये रसातले।
दैवानि मुनिसार्दूल आसुराणायरुषाणि च।। 70.16 ।।
मानुषाणि त्रिलोकेषु विख्यातानि सुरादिभिः।
मानुषेभ्यस्च तीर्थेभ्य आर्षं तीर्थमनुत्तमम्।। 70.17 ।।
आर्षेभ्यश्चैव तीर्थेभ्य आसुरं बहुपुण्यदम्।
आसुरेभ्यस्तथा पुण्यं दैवं तत्सार्वकामिकम्।। 70.18 ।।
ब्रह्मविष्णुशिवैश्चैव निर्मितं देवमुच्यते।
त्रिभ्यो यदेकं जायेत् तस्मान्नातः परं विदुः।। 70.19 ।।
त्रयाणामपि लोकानां तीर्थं मेध्यमुदाहृतम्।
तत्रापि जाम्बवं द्वीपं तीर्थं बहुगुणोदयम्।। 70.20 ।।
जाम्बवे भारतं वर्षं तीर्थं त्रैलोक्यविश्रुतम्।
कर्मभूमिर्यतः पुत्र तस्मात्तीर्थं तदुच्यते।। 70.21 ।।
तत्रैव यानि तीर्थानि यान्युक्तानि मया तव।
हिमवद्विन्ध्ययोर्मध्ये षण्नद्यो देवसंवाः।। 70.22 ।।
तथैव देवजा ब्रह्मन्दक्षिणार्णवविन्ध्ययोः।
एता द्वादस नद्यस्तु प्राधान्येन प्रकीर्तिताः।। 70.23 ।।
अभिसंपूजितं यस्माद्भारतं बहुपुण्यदम्।
कर्मभूमिरतो देवैर्वर्षं तस्मात्प्रकीर्तितम्।। 70.24 ।। 
आर्षाणि चैव तीर्थानि देवजानि क्वचित्क्वचित्।
आसुरैरावृतान्यासंस्तदेवाऽऽसुरमुच्यते।। 70.25 ।।
दैवेष्वेव प्रदेशेषु तपस्तप्त्वा महर्षयः।
दैवप्रभावात्तपस आर्षाण्यपि च तान्यपि।। 70.26 ।।
आत्मनः श्रेयसे मुक्त्यै पूजायै भूतयेऽथवा।
आत्मनः फलभूत्यर्थं यशसोऽवाप्तये पुनः।। 70.27 ।।
मानुषैः कारितान्याहुर्मानुषाणीति नारद।
एवं चतुर्विधो भेदस्तीर्थानां मुनिसत्तमाः।। 70.28 ।।
भेदं न कश्चिज्जानाति श्रोतुं युक्तोऽसि नारद।
बहवः पण्डितंमन्याः श्रृण्वन्ति कथयन्ति च।।
सुकृती कोऽपि जानाति वक्तुं श्रोतुं निजैर्गुणैः।। 70.29 ।।
नारद उवाच
तेषां स्वरूपं भेदं च श्रोतुमिच्छामि तत्त्वतः।
यच्ध्रुत्वा सर्वपापेभ्यो मुच्यते नात्र संशयः।। 70.30 ।।
ब्रह्मन्कृतयुगादौ तु उपायोऽन्यो न विद्यते।
तीर्थसेवां विनास्वत्पायासेनाभीष्टदायिनीम्।। 70.31 ।।
त्वया सदृशो धातर्वक्ता ज्ञाताऽथाव क्वचित्।
त्वं नाबिकमले विष्णोः संजातोऽखिलपूर्वजः।। 70.32 ।।
ब्रह्मोवाच
गोदावरी भीमरथी गुङ्गभद्रा च वेणिका।
तापी पयोष्णी विन्ध्यस्य दक्षिणे तु प्रकीर्तिताः।। 70.33 ।।
भागीरथी नर्मदा तु यमुना च सरस्वती।
विशोका च वितस्ता च हिमवत्पर्वताश्रिताः।। 70.34 ।।
एता नद्यः पुण्यतमा देवतीर्थान्युदाहृताः।
गयः कोल्लासुरो वृत्रस्त्रिपुरो ह्यन्धकस्तथा।। 70.35 ।।
हयमूर्धा च लवणो नमुचिः श्रृङ्गकस्तथा।
यमः पातालकेतुस्च मयः पुष्कर एव च।। 70.36 ।।
एतैरावृततीर्थानि आसुराणि शुभानि च।
प्रभासो भार्गवोऽगस्तिर्नरनारायणौ तथा।। 70.37 ।।
वसिष्ठश्च भरद्वाजो गौतमः कश्यपो मनुः।
इत्यादिमुनिजुष्टानि भद्राश्वः सगरस्तथा।। 70.38 ।।
अम्बरीषो हरिश्चन्द्रो मांधाता मनुरेव च।
कुरुः कनखलश्चैव भद्राश्वः सगरस्तथा।। 70.39 ।।
अश्वयूपो नाचिकेता वृषाकपिररिंदमः।
इत्यादिमानुषैर्विप्र निर्मितानि शुभानि च।। 70.40 ।।
यशसः फलभूत्यर्थं निर्मितानीह नारद।
स्वोतद््भूतानि दैवानि यत्र क्वापि जगत्त्रये।।
पुण्यतीर्थानि तान्याहुस्तीर्थभेदो मयोदितः।। 70.41 ।।
इति श्रीमहापुराणे स्वंयभ्वृषिसंवादे तीर्थमाहात्म्ये तीर्थभेदवर्णंनं नाम सप्ततितमोऽध्यायः।। 70 ।। 
गौतमीमाहात्म्ये प्रथमोऽध्यायः।। 1 ।।

ब्रह्मपुराणम्-71 
अथैकसप्ततितमोऽध्यायः
गङ्गोत्पत्तिकथोपक्रमः
नारद उवाच
त्रिदैवत्यं तु यत्तीर्थं सर्वेभ्यो ह्यक्तमुत्तमम्।
तस्य स्वरूपभेदं च विस्तरेण ब्रवीतु मे।। 71.1 ।।
ब्रह्मोवाच
तावदन्यानि तीर्थानि तावत्ताः पुण्यभूमयः।
तावद्यज्ञादयो यावत्त्रिदैवत्यं न दृश्यते।। 71.2 ।।
गङ्गेयं सरितां श्रेष्ठा सर्वकामप्रदायिनी।
त्रिदैवत्या मुनिश्रेष्ठ तदुत्पत्तिमतः श्रुणु।। 71.3 ।।
वर्षाणामयुतात्पूर्वं देवकार्य उवस्थिते।
तारको बालवानासीन्मद्वरादतिगर्वितः।। 71.4 ।।
देवानां परमैश्वर्यं हृतं तेन बलीयसा।
ततस्ते शरणं जग्मुर्देवाः सेन्द्रपुरोगमाः।। 71.5 ।।
क्षीरोदशायिनं देवं जगतां प्रपितामहम्।
कृताञ्जलिपुटा देवा विष्णुमूचुरनन्यगाः।। 71.6 ।।
देवा ऊचुः
त्वं त्राता जगतां नाथ देवानां कीर्तिवर्धन।
सर्वेश्वर जगद्योने त्रयीमूर्ते नमोऽस्तु ते।। 71.7 ।।
लोकस्रष्टाऽसुरान्हन्ता त्वमेव जगतां पतिः।
स्थित्युत्पत्तिविनासानां कारणं त्वं जगन्मय।। 71.8 ।।
त्राता न कोऽप्यस्ति जगत्त्रयेऽपि, शरीरिणां सर्वविपद््गतानाम्।
त्वया विना वारिजपत्रनेत्र, तापत्रयाणां शरणं न चान्यत्।। 71.9 ।।
पिता च माता जगतोऽखिलस्य, त्वमेव सेवासुलभोऽसि विष्णो।
प्रसीद पाहीश महाभयेभ्योऽस्मदार्तिहन्ता वद कस्त्वदन्यः।। 71.10 ।।
आदिकर्ता वराहस्त्वं मत्स्यः कूर्मस्तथैव च।
इत्यादिरूपभेदैर्नो रक्षसे भय आगते।। 71.11 ।।
हृतस्वाम्यान्सुरगणान्हृतदारान्गतापदः।
कस्मान्न रक्षसे देव अनन्यशरणान्हरे।। 71.12 ।।
ब्रह्मोवाच
ततः प्रोवाच भगवाञ्शेषशायी जगत्पतिः।
कस्माच्च भयमापन्नं तद््ब्रुवन्तु गतज्वराः।।
ततः श्रियःपतिं प्राहुस्तं तारकवधं प्रति।। 71.13 ।।
देवा ऊचुः
तारकाद्भयमापन्नं भीषणं रोमहर्षणम्।
न युद्धैस्तपसा शापैर्हन्तुं नैव क्षमा वयम्।। 71.14 ।।
अर्वाग्दिशाहाद्यो बालस्तस्मान्मृत्युमवाप्स्यति।
तस्माद्देव न चान्येभ्यस्तत्र नीतिर्विधीयताम्।। 71.15 ।।
ब्रह्मोवाच
पुनर्नारायणः प्राह नाहं बलोत्कटः सुराः।
न मत्तो मदपत्याच्च न देवेभ्यो वधो भवेत्।। 71.16 ।।
ईश्वराध्यदि जायेत अपत्यं बहुशक्तिमत्।
तस्माद्वधमवाप्नोति तारको लोकदारुणः।। 71.17 ।।
तद््गच्छामः सुराः सर्वे यतितुमृषिभिः सह।
भार्यार्थं प्रथमो यत्नः कर्तव्यः प्रभविष्णुभिः।। 71.18 ।।
तथेत्युक्त्वा सुरगणा जग्मुस्ते च नगोत्तमम्।
हिमवन्तं रत्नमयं मेनां च हिमवत्प्रियाम्।। 71.19 ।।
इदमूचुः सर्वं एवं सभार्यं तुहिनं गिरिम्।। 71.20 ।।
देवा ऊचुः
दाक्षायणी लोकमाता या शक्तिः संस्थिता गिरौ।
बुद्धिः प्रज्ञा धृतिर्मेघा लज्जा पुष्टिः सरस्वती।। 71.21 ।।
एवं त्वनेकधा लोके या स्थिता लोकपावनी।
देवानां कार्यसिद्धर्थं युवयोर्गर्भमाविशत्।। 71.22 ।।
समुत्पन्ना जगन्माता शंभोः पत्नी भविष्यति ।
अस्माकं भवतां चापि पालनी च भविष्यति।। 71.23 ।।
ब्रह्मोवाच
हिमवानपि तद्वाक्यं सुराणामबिनंद्य च।
मेना चापि महोत्साहा अस्त्वित्येवं वचोऽब्रवीत्।। 71.24 ।।
तदोत्पन्ना जगद्धात्री गौरी हिमवतो गृहे।
शिवध्यानरता नित्यं तन्निष्ठा तन्मनोगता।। 71.25 ।।
तां वै प्रोचुः सुरगणा ईशार्थे तप आविश।
तथा हिमवतः पृष्ठे गौरी तेपे तपो महत्।। 71.26 ।।
पुनः समन्त्रयामासुरीशो ध्यायति तां शिवाम्।
आत्मानं वा तथाऽन्यद्वा न जानीमः कथं भवः।। 71.27 ।।
मेनकायाः सुतायां तु चित्तं दध्यात्सुरेश्वरः।
तत्र नीतिर्विधातव्या ततः श्रैष्ठ्यमवाप्स्यथ।।
ततः प्राह महाबुद्धिर्वाचस्पतिरुदारधीः।। 71.28 ।।
बृहस्पतिरुवाच
यस्त्वयं मदनो धीमान्कन्दर्पः पुष्पचापधृक्।
स विध्यतु शिवं शान्तं बाणैः पुष्पमयैः शुभैः।। 71.29 ।।
तेन विद्धस्त्रिनेत्रोऽपि ईशायां बुद्धिमादधेत्। 
परिणेष्यत्यसौ नूनं तदा तां गिरिजां हरः।। 71.30 ।।
जयिनः पञ्चबाणस्य न बाणाः क्वापि कुण्ठिताः।
तथोढायां जगद्धात्र्यां शंभोः पुत्रो भविष्यति।। 71.31 ।।
जातः पुत्रस्त्रिनेत्रस्य तारकं हनिष्यति।
वसन्तं च सहायार्थं शोभिष्ठं कुसुमाकरम्।। 71.32 ।।
आह्लादनं च मनसा कामायैनं प्रयच्छथ।। 71.33 ।।
ब्रह्मोवाच
तथेत्युक्त्वा सुरगणा मदनं कुसुमाकरम्।
प्रेषयामासुरव्यग्राः शिवन्तिकमरिंदमाः।। 71.34 ।।
स जगाम त्वरा कामो धृतचापो समाधवः।
रत्या च सहितः कामः कर्तुः कर्म सुदुष्करम्।। 71.35 ।।
गृहीत्वा सशरं चापमिदं तस्य मनोऽभवत्।
मया वेध्यस्त्ववेध्यो वै शंभुर्लोकगुरुः प्रभुः।। 71.36 ।।
त्रैलोक्यजयिनो बाणाः शंभौ मे किं दृढा न वा।
तेनासौ चाग्निनेत्रेण भस्मसेषस्तदा कृतः।। 71.37 ।।
देव कर्म सुदृढमीक्षितुं सुरसत्तमाः।
आजग्मुस्तत्र यद्धृत्तं श्रृणु विस्मयकारकम्।। 71.38 ।।
शंभुं दृष्ट्वा सुरगणा यावत्पस्यन्ति मन्मथम्।
तावच्च भस्मासाद््भूतं कामं दृष्ट्वा भयातुराः।।
तुष्टुवुस्त्रिशेशानं कृताञ्जलिपुटाः सुराः।। 71.39 ।।
देवा ऊचुः
तारकाद्भयमापन्नं कुरु पत्नीं गिरेः सुताम्।। 71.40 ।।
ब्रह्मोवाच
विद्धचितो हरोऽप्याशु मेने वाक्यं सुरोदितम्।
अरुन्धतीं वसिष्ठं च मां तु चक्रधरं तथा।। 71.41 ।।
प्रेषयामासुरमरा विवाहाय परस्परम्।
संबन्धोऽपि तथाऽप्यासीद्धिमवल्लोकनाथयोः।। 71.42 ।।
इति श्रीमहापुराणे आदिब्राह्मे स्वयंभ्वृषिसंवादे गङ्गोत्पत्तौ शंबुविवाहसंभवो नामैकसप्ततितमोऽध्यायः।। 71 ।। 
गौतमीमाहात्म्ये द्वितीयोऽध्यायः।। 2 ।।

ब्रह्मपुराणम्-72 
अथ द्विसप्ततितमोऽध्यायः
हिमवद्वर्णनम्
ब्रह्मोवाच
हिमवत्पर्वते श्रेष्ठे नानारत्नविचित्रिते।
नानावृक्षलताकीर्णे नानाद्विजनिषेविते।। 72.1 ।।
नदीनदसरःकूपतडागादिभिरावृते।
देवगन्धर्वयक्षादिसिद्धचारणसेविते।। 72.2 ।।
शुभमारुतसंपन्ने हर्षोत्कर्षैककारणे।
मेरुमन्दरकैलासमैनाकादिनगैर्वृते।। 72.3 ।।
वसिष्ठागस्त्यपौलस्त्यलोमसादिबिरावृते।
महोत्सवे वर्तमाने विवाहः समजायत।। 72.4 ।।
तत्र वेदी रत्नमयी शोभिता स्वर्णभूषिता।
वज्रमाणिक्यवैदूर्यतन्मयस्तम्भशोभिता।। 72.5 ।।
जयालक्ष्मीसुभाक्षान्तिकीर्तिपुष्ट्यादिसंवृता।
मेरुमन्दरकैलासरैवतैः परिशोभितैः।। 72.6 ।।
पूजितो लोकनाथेन विष्णुना प्रभविष्णुना।
मैनाकः कर्वतश्रेष्ठो रेजेऽतीव हिरण्मयः।। 72.7 ।।
ऋषयो लोकपालाश्च आदित्याः समरूद्गणाः।
विवाहे वेदिकां चक्रुर्देवदेवस्य शूलिनः।। 72.8 ।।
विश्वकर्मा स्वयं त्वष्टा वेदीं चक्रे सतोरणाम्।
सुरभी नन्दिनी नन्दा सुनन्दा कामदोहिनी।। 72.9 ।।
आभिस्तु शोभितेशान्या विवाहः समजायत।
समुद्राः सरितो नागा ओषध्यो लोकमातरः।। 72.10 ।।
सवनस्पतिबीजाश्च सर्वे तत्र समाययुः।
भुवः कर्म इला चक्रे ओषध्यस्त्वन्नकर्म च।। 72.11 ।।
वरुणः पानकर्माणि दानकर्म धनाधिपः।
अग्नि श्चकार तत्रान्नं यच्चेष्टं लोकनाथयोः।। 72.12 ।।
तत्र तत्र पृथक्पूजां चक्रे विष्णुः सनातनः।
वेदाश्च सरहस्या वै गायन्ति च हसन्ति च।। 72.13 ।।
नृत्यन्त्यप्सरसः सर्वा जगुर्गन्धर्वकिंनराः।
लाजाधृक्चापि मैनाको बभूव सुरत्तमौ।। 72.14 ।।
प्रतिष्ठाप्यग्निं विधिवदश्मानं चापि पुत्रक।
हुत्वा लाजांश्च विधिवत्प्रदक्षिणमथाकरोत्।। 72.15 ।।
प्रतिष्ठाप्यग्निं विधिवदश्मानं चापि पुत्रक।
हुत्वा लाजांश्च विधिवत्प्रदक्षिणमथाकरोत्।। 72.16 ।।
अश्मनः स्पर्शहेतोश्च देव्यङ््गुष्ठं करेऽस्पृशत्।
विष्णुना प्रेरितः शंभुर्दक्षिणस्य पदस्य च।। 72.17 ।।
तामदर्शमहं तत्र होमं कुर्वन्हरान्तिके।
दृष्ट्बुद््ध्या वीर्यं सुस्राव मे तदा।। 72.18 ।।
लज्जया कलुषीभूतः स्कन्नं वीर्यमचूर्णयम्।
मद्वीर्याच्चूर्णितात्सूक्ष्माद्वालखिल्यास्तु जज्ञिरे।। 72.19 ।।
ततो महानभूत्तत्र हाहाकारः सुरोदितः।
लज्जया परिभूतोऽहं निर्गतस्तु तदाऽऽसनात्।। 72.20 ।।
पश्यत्सु देवसंघेषु तूष्णींभूतेषु नारद।
गच्छन्तं मां महादेवो दृष्ट्वा नन्दिनमब्रवीत्।। 72.21 ।।
शिव उवाच
ब्रह्मणमाह््वयस्वेह गतपापं करोम्यहम्।
कृतापराधेऽपि जने सन्तः सकृपमानसाः।।
मोहयन्त्यपि विद्वांसं विषयाणामियं स्थिताः।। 72.22 ।।
ब्रह्मोवाच
एवमुक्त्वा स भगवानुमया सहितः शिवः।
ममानुकम्पया चैव लोकानां हितकाम्यया।। 72.23 ।।
एतच्चकार लोकेशः श्रृणु नारद यत्नतः।
पापिनां पापमोक्षाय भूमिरापो भविष्यति।। 72.24 ।।
तयोश्च सारसर्वस्वमाहरिष्यामि पावनम्।
एवं निश्चित्य भगवांस्तयोः सारं समाहरत्।। 72.25 ।।
भूमिं कमण्डलुं कृत्वा तत्रापः संनिवेस्य च।
पावमान्यादिबिः सूक्तैरभिमन्त्र्य च यत्नतः।। 72.26 ।।
त्रिजगत्पावनीं शक्तिं तत्र सस्मार पापहा।
मामुवाच स लोकेशो गृहाणेम कमण़्लुम्।। 72.27 ।।
आपो वै मातरो देव्यो भूमिर्माता तथाऽपरा।
स्थित्युत्पत्तिविनाशानां हेतुत्वमुभयोः स्थितम्।। 72.28 ।।
अत्र प्रतिष्ठतो धर्मो ह्यत्र यज्ञः सनातनः। 
अत्र भुक्तिश्च मुक्तिश्च स्तावरं जङ्गमं तथा।। 72.29 ।।
स्मारणान्मानसं पापं वचनाद्वाचिकं तथा।
स्नानपानाभिषेकाच्च प्रणश्यत्यपि कायिकम्।। 72.30 ।।
एतदेवामृतं लोके नैतस्मात्पावनं परम्।
मयाऽभिमन्त्रितं ब्रह्मन्गृहाणेमं कमण्डलुम्।। 72.31 ।।
अत्रत्यं वारि यः कश्चित्समरेदपि पठेदपि।
स सर्वकामानाप्नोति गृहाणेमं कमण्डलुम्।। 72.32 ।।
भूतेभ्यश्चापि पञ्चभ्य आपो भूतं महोदितम्।
तासामुत्कृष्टमेतस्माद््गृहाणेमं कमण्डलुम्।। 72.33 ।।
अत्र यद्वारि शोभिष्ठं पुण्यं पावनमेव च।
स्पृष्ट्वा स्मृत्वा च दृष्ट्वा च ब्रह्मन्पापाद्विमोक्ष्यसे।। 72.34 ।।
एवमुक्त्वा महादेवः प्रादान्मम कमण्डलुम्।
ततः सुरगणाः सर्वे भक्त्या प्रोचुः सुरेश्वरम्।।
आह्लादस्च महांस्तत्र जयशब्दो व्यवर्तत।। 72.35 ।।
देवोत्सवे मातुरजः पदाग्रं, समीक्ष्य पापात्पतितत्वमाप।
प्रादात्कृपालुः स्मरणत्पवित्रां गङ्गां पिता पुण्यकमण्डसुस्थाम्।। 72.36 ।।
इति श्रीमहापुराणे आदिब्राह्मे स्वयंभुऋषिसंवादे तीथंमाहात्म्ये गङ्गोत्पत्तौ ब्रह्मकमण्डलुदानं नाम द्विसप्ततितमोऽध्यायः।। 72 ।। 
गौतमीमाहात्म्ये तृतीयोध्यायः।। 3 ।।

ब्रह्मपुराणम्-73 
अथ त्रिसप्ततितमोऽध्यायः
बलिप्रशंशावर्णनम्
नारद उवाच
कमण्डलुस्थिता देवी तव पुण्यविवर्धिनी।
यथा मर्त्यं गता नाथ तन्मे विस्तरतो वद।। 73.1 ।।
बलिर्नाम महादैत्यो देवारिरपराजितः।
धर्मेण यशसा चैव प्रजासंरक्षणेन च।। 73.2 ।।
गुरुभक्त्या च सत्येन वीर्येण च बलेन च।
त्यगेन क्षमया चैव त्रैलोक्ये नोपमीयते।। 73.3 ।।
तस्यर्द्धिमुन्नतां दृष्ट्वा देवाश्चिन्तापरायणाः।
मिथः समूचुरमरा जेष्यामो वै कथं बलिम्।। 73.4 ।।
तस्मिञ्शासति राज्यं तु त्रैलोक्यं हतकण़्कम्।
नारयो व्याधयो वाऽपि नाऽऽधयो वा कथंचन।। 73.5 ।।
अनावृष्टिरधर्मो वा नास्तिशब्दो न दुर्जनः।
स्वप्नेऽपि नैव दृश्येत बलौ राज्यं प्रशासति।। 73.6 ।।
तस्योन्तिशरैर्भग्नाः. कीर्तिशड्गद्विधाकृताः।
तस्याऽऽज्ञाशक्तिभिन्नाङ्गा देवाः शर्म न लेभिरे।। 73.7 ।।
ततः संमन्त्रयामासुः कृत्वा मात्सर्यमग्रतः।
तद्यशोग्निप्रदीप्ताङ्ग विष्णुं जग्मुः सुविह््वलाः।। 73.8 ।।
देवा ऊचुः
आर्ताः स्म गतसत्त्वाः स्म शङ्खचक्रगदाधर।
अस्मदर्थे भवान्नित्यमायुधामनि बिभर्ति च।। 73.9 ।।
त्वयि नाथे जगन्नाथ अस्माकं दुःखमीदृशम्।
त्वां तु प्रणमती वाणी कथं दैत्यं नमस्यति।। 73.10 ।।
मनसा कर्मणा वाचा त्वामेव शरणं गताः।
त्वदङ्घ्रिशरणाः सन्तः कथं दैत्यं नमेमहि।। 73.11 ।।
यजामस्त्वां महायज्ञैर्वदामो वाग्भिरच्युत।
त्वदेकशरणाः सन्तः कथं दैत्यं नमेमहि।। 73.12 ।।
त्वद्वीर्यमाश्रिता नित्यं देवाः सेन्द्रपुरोगमाः।
त्वया दत्तं पदं प्राप्य कथं दैत्यं नमेमहि।। 73.13 ।।
स्त्रष्टा त्वं ब्रह्ममुर्त्या तु विष्णुर्भूत्वा तु रक्षसि।
संहर्ता रुद्रशक्त्या त्वं कथं दैत्यं नमेमहि।। 73.14 ।।
एश्वर्यं कारणं लोके विनैश्वर्यं तु किं फलम्।
हतैश्वर्याः सुरैशान कथं दैत्यं नमेमहि।। 73.15 ।।
अनादिस्त्वं जगद्धातरनन्तसत्व जगद््गुरुः।
अन्तवन्तममुं शत्रुं कथं दैत्यं नमेमहि।। 73.16 ।।
तवैश्वर्येण पुष्टाङ्गा जित्वा त्रैलोक्यमोजसा।
स्थिराः स्याम सुरेशान कथं दैत्यं नमेमहि।। 73.17 ।।
ब्रह्मोवाच
इत्येतदेव वचनं श्रुत्वा दैतेयसूदनः।
उवाच सर्वानमरान्देवानां कार्यसिद्धये।। 73.18 ।।
श्रीभगवानुवाच
मद्भक्तोऽसौ बलिर्दैत्यो ह्यवध्योऽसौ सुरासुरैः।
यथा भवन्तो मत्पोष्यास्तथा पोष्यो बलिर्मम।। 73.19 ।।
विना तु संगरं हत्वा राज्यं त्रिविष्टपे।
बलिं निबन्ध मन्त्रोक्त्या राज्यं वः प्रददाम्यहम्।। 73.20 ।।
ब्रह्मोवाच
तथेत्युकत्वा सुरगणाः संजग्मुर्दिवमेव हि।
भगवानपि देवेशो ह्यदित्या गर्भमाविशत्।। 73.21 ।।
तस्मिन्नुत्पद्यमाने तु उत्सवाश्च बभूविरे।
जातोऽसौ वामनो ब्रह्मन्यज्ञेशो यज्ञपूरुषः।। 73.22 ।।
एतस्मिन्नन्तरे ब्रह्मन्हयमेधाय दीक्षितः।
बलिर्बलवतां श्रेष्ठ ऋषिमुख्यैः समाहितः।। 73.23 ।।
पुरोधसा च शुक्रेण वेदवेदाङावेदिना।
मखे तस्मिन्वर्तमाने यजमाने बलौ तथा।। 73.24 ।।
आर्त्विज्य ऋषुमुख्ये तु शुक्रे तत्र पुरोधसि।
हविर्भागार्थमासन्नदेवगन्धर्वपन्नगे।। 73.25 ।।
दीयतां भुज्यतां पूजा क्रियतां च पृथक्पृथक्।
परिपूर्णं पुनः पूर्णमेवं वाक्ये प्रवर्तति।। 73.26 ।।
शनैस्तद्देशमभ्यागाद्वामनः सामगायनः।
यज्ञवाटमनुप्राप्तो वामनश्चित्रकुण्डलः।। 73.27 ।।
प्रशंसमानस्तं यज्ञं वामनं प्रेक्ष्य भार्गवः।
ब्रह्मरूपधरं देवं वामनं दैत्यसूदनम्।। 73.28 ।।
दातारं यज्ञतपसां फलं हन्तारं रक्षसाम्।
ज्ञात्वा त्वरन्नथोवाच राजानं भूरितेजसम्।। 73.29 ।।
जेतारं क्षत्रधर्मेण दातारं भक्तितो धनम्।
बलिं बलवतां श्रेष्ठं सभार्यं दीक्षितं मखे।। 73.30 ।।
ध्यायन्तं यज्ञपुरुषमुत्सृजन्तं हविः पृथक्।
तमाह भृगुशार्दूलः शुक्रः परमबुद्धिमान।। 73.31 ।।
शुक्र उवाच
योऽसौ तव मखं प्राप्तो ब्राह्मणो वामनाकृतिः।
नासौ विप्रो बले सत्यं यज्ञेशो यज्ञवाहनः।। 73.32 ।।
सिशुस्त्वां याचितुं प्राप्तो नूनं देवहिताय हि।
मया च सह संमन्त्र्य पस्चाद््देयं द्वया प्रभो।। 73.33 ।।
ब्रह्मोवाच
बलिस्तु भार्गवं प्राह पुरोधसमरिंदमः।। 73.34 ।।
बलिरुवाच
धन्योऽहं मम यज्ञेशो गृहमायाति मूर्तिमान्।
आगत्य याचते किंचित्किं मन्त्र्यमवशिष्यते।। 73.35 ।।
ब्रहमोवाच
एवमुक्त्वा सभार्योऽसो सुक्रेण च पुरोधसा।
जगाम यत्र विप्रेन्द्रो वामनोऽदितिनन्दनः।। 73.36 ।।
कृताञ्जलिपुटो भूत्वा केनार्थित्वं तदुच्यताम्।
वामनोऽपि तदा प्राह पदत्रयमितां भुवम्।। 73.37 ।।
देहि राजेन्द्र नान्येन कार्यमस्ति धनेन किम्।
तथेत्युक्त्वा तु कलशान्नानारत्नविभूषितात्।। 73.38 ।।
वारिधारां पुरस्कृत्य वामनाय भुवं ददौ।
पश्यत्सु ऋषिमुक्येषु शुक्रे चैव पुरोधसि।। 73.39 ।।
पश्यत्सु लोकनाथेषु वामनाय भुवं ददौ।
पश्यत्सु दैत्यसंधेषु जयशब्दे प्रवर्तति।। 73.40 ।।
सनैस्तु वामनः प्राह स्वस्ति राजन्सुखी भव।
देहि मे संमितां भूमिं त्रिपदामाशु गम्यते।। 73.41 ।।
तथेत्युवाच दैत्येशो यावत्पश्यति वामनम्।
यज्ञेशो यज्ञपुरुषश्चन्द्रादित्यौ स्तनान्तरे।। 73.42 ।।
यथा स्यातां सुरा मूर्ध्नि ववृधे विक्रमाकृतिः।
अनन्तश्चाच्युतो देवो विक्रान्तो विक्रमाकृतिः।।
तं दृष्ट्वा दैत्यराट् प्राह सभार्यो विनयान्वितः।। 73.43 ।।
बलिरुवाच
क्रमस्व विष्णो लोकेश यावच्छक्त्या(क्ति)जगन्मय।
जितं मया सुरेशान सर्वभावेन विश्वकृत्।। 73.44 ।।
ब्रह्मोवाच
तद्वाक्यसमकालं तु विष्णुः प्राह महाक्रतुः।। 73.45 ।।
विष्णुरुवाच
दैत्येश्वर महाबाहो क्रमिष्ये पश्य दैत्यराट्।। 73.46 ।।
ब्रह्मोवाच
एवं वदन्तं स प्राह क्रम विष्णो पुनः पुनः।। 73.47 ।।
ब्रह्मोवाच
कूर्मपृष्ठे पदं न्यस्य बलियज्ञे पदं न्यसत्।
द्वितीयं तु पदं प्राप ब्रह्मलोकं सनातनम्।। 73.48 ।।
तृतीयस्य पदस्यात्र स्थानं नास्त्यसुरेस्वर।
क्व क्रमिष्ये भुवं देहि बलिं तं हरिब्रवीत्।।
विहस्य बलिरप्याह सभर्यः स कृताञ्जलिः।। 73.49 ।।
बलिरुवाच
त्वया सृष्टं जगत्सर्वं न स्रष्टऽहं सुरेश्वर।
त्वद्देषाटल्पमभर्वात्क करोमि जगन्मय।। 73.50 ।।
तथाऽपि नानृतपूर्वं कदाचिद्वच्मि केशव।
सत्यवाक्यं च मां कुर्वन्मत्पृष्ठे हि पदं न्यस।। 73.51 ।।
ब्रह्मोवाच
ततः प्रसन्नो भगवांस्त्रयीमूर्तिः सुरार्चितः।। 73.52 ।।
भगवानुवाच
वरं वृणीष्व भद्रं ते भक्त्या प्रीतोऽस्मि दैत्यराट्।। 73.53 ।।
ब्रह्मोवाच
स तु प्राह जगन्नाथं न याचे त्वां त्रिविक्रमम्।
स तु प्रादात्स्वयं विष्णुः प्रीतः सन्मनसेप्सितम्।। 73.54 ।।
रसातलपतित्वं च भावि चेन्द्रपदं पुनः।
आत्माधिपत्यं च हरिरविनाशि यशो विभुः।। 73.55 ।।
एवं दत्त्वा बलेः सर्वं ससुतं भार्ययाऽन्वितम्।
रसातले हरिः स्थाप्य बलिं त्वमरवैरिणम्।। 73.56 ।।
सतक्रतोस्तथा प्रादात्सुरराज्यं यथाभवम्।
एतस्मिन्नन्तरे तत्र पदं प्रागात्सुरार्चितम्।। 73.57 ।।
द्वितीयं तत्पदं विष्णोः पितुर्मम महामते।
यत्पदं समनुप्राप्तं गृहं दृष्ट्वाऽप्यचिन्तयम्।। 73.58 ।।
किं कृत्यं यच्छुभं मे स्यात्पदे विष्णोः समागते।
सर्वस्वं च समालोक्य श्रेष्ठो मे स्यात्कमण्डलुः।। 73.59 ।।
तद्वारि यत्पुण्यतमं दत्तं च त्रिपुरारिणा।
वरं वरेण्यं वरदं वरं शान्तिकरं परम्।। 73.60 ।।
शुभं च शुभदं नित्यं भुक्तिमुक्तिप्रदायकम्।
मातृस्वरूपं लोकानाममृतं भेषजं शुचि।। 73.61 ।।
पवित्रं पावनं पूज्य ज्येष्ठं गुणान्वितम्।
स्मरणादेव लोकानां पावनं किं नु दर्शनात्।। 73.62 ।।
तादृग्वारि शुचिर्भूत्वा कल्पयेऽर्घाय मे पितुः।
इति संचिन्त्य तद्वारि गृहीत्वाऽर्घाय कल्पितम्।। 73.63 ।।
विष्णोः पादे तु पतितमर्घवारि सुमन्त्रितम्।
तद्वारि पतितं मेरौ चतुर्धा व्यागमद््भुवम्।। 73.64 ।।
पूर्वे तु दक्षिणे चैव पश्चिमे चोत्तरे तथा।
दक्षिणे पतितं यत्तु जटाभिः शंकरो मुने।। 73.65 ।।
जग्राह पश्चिमे यत्तु पुनः पितरो लोकपालकाः।
उत्तरे यत्तु पतितं विष्णुर्जग्राह तज्जलम्।। 73.66 ।।
पूर्वस्मिन्नृषयो देवा पितरो लोकपालकाः।
जगृहुः शुभदं वारि तस्माच्छ्रेष्ठं तदुच्यते।। 73.67 ।।
या दक्षिणां दिशं प्राप्ता आपो वै लोकमातरः।
विष्णुपादप्रसूतास्ता ब्रह्मण्या लोकमातरः।। 73.68 ।।
महेश्वरजटासंस्था पर्वजातशुभोदयाः।
तासां प्रभावस्मरणात्सर्वकामानवाप्नुयात्।। 73.69 ।।
इति श्रीमहापुराणे ब्राह्मो स्वयंभ्वृषिसंवादे तीर्थमाहात्म्ये गंगाया महेश्वरजटागमननिरूपणं नाम त्रिसप्ततिमोऽध्यायः।। 73 ।।
गौतमोमाहात्म्ये चतुर्थोऽध्यायः।। 4 ।।

ब्रह्मपुराणम्-74 
अथ चतुःसप्ततितमोऽध्यायः
गङ्गाया द्वैरूप्यकथनम्
नारद उवाच
कमण्डलुस्थिता देवी महेश्वरजटागता।
श्रुता देव यता मर्त्यमागता तद््ब्रवीतु मे।। 74.1 ।।
ब्रह्मोवाच
महेश्वरजटास्था या आपो देव्यो महामते।
तासां च द्विविधो भेद आहर्तुर्द्वयकारणात्।। 74.2 ।।
एकांशो ब्राह्मणेनात्र व्रतदानसमाधिना।
गौतमेन शिवं पूज्य आहृतो लोकविश्रुतः।। 74.3 ।।
अपरस्तु महाप्राज्ञ क्षत्रियेण बलीयसा।
आराध्य शंकरं देवं तपोभिर्नियमैस्तथा।। 74.4 ।।
भगीरथेन भूपेन आहृतोंऽसोऽपरस्तता।
एवं द्वैरूप्यमभवद््गङ्गाया मुनिसत्तम।। 74.5 ।।
नारद उवाच
महेश्वरजटास्था या हेतुना केन गौतमः।
आहर्ता क्षत्रुयेणापि आहृता केन तद्वदः।। 74.6 ।।
ब्रहमोवाच
यथाऽऽनीता पुरा वत्स ब्राह्मणेनेतरेण वा।
तत्सर्वं विस्तरेणाहं वदिष्ये प्रीतये तव।। 74.7 ।।
यस्मिन्काले सुरेशस्य उमा पत्न्यभवत्प्रिया।
तस्मिन्नेवाभवद््गङ्गा प्रिया शंभोर्महामते।। 74.8 ।।
मम दोषापनोदाय चिन्तयानः शिवस्तदा।
उमया सहितः श्रीमान्देवीं प्रेक्ष्य विशेषतः।। 74.9 ।।
रसवृत्तौ स्थितो यस्मान्निर्ममे रसमुत्तमम्।
रसिकत्वात्प्रियत्वाच्च स्त्रैणत्वात्पावनत्वतः।। 74.10 ।।
सर्वाभ्यो ह्यधिकप्रीतिर्गङ्गाऽभूद््द्विजसत्तम।
तामेव चिन्तयानोऽसौ पर्वदाऽऽस्ते महेश्वरः।। 74.11 ।।
सौवोद््भूता जटामार्गात्कस्मिश्चित्कारणान्तरे।
स तु संगोपयामास गङ्गां शंभुर्जटागताम्।। 74.12 ।।
शिरसा च धृतां ज्ञात्वा न शशाक उमा तदा।
सोढुं ब्रह्मञ्जटाजूटे स्थितां दृष्ट्वा पुनः पुनः।। 74.13 ।।
अमर्षेण भवं गौरी प्रेरयस्वेत्यभाषत।
नैवासौ प्रैरयच्छंभू रसिको रसमुत्तमम्।। 74.14 ।।
जटास्वेव तदा देवीं गोपायन्तं विमृस्य सा।
विनायकं जयां स्कन्दं रहो वचनमब्रवीत्।। 74.15 ।।
नैवायं त्रिदशोशानो गङ्गां त्यजति कामुकः।
साऽपि प्रिया शिवस्याद्य कथं त्यजति तां प्रियाम्।। 74.16 ।।
एवं विमृश्य बहुशो गौरी चाऽऽह विनायकम्।। 74.17 ।।
पार्वत्युवाच
न देवैर्नासुरैर्यक्षैर्न सिद्धैर्भवताऽपि च।
न राजभिरथान्यैर्वा न गङ्गां त्यजति प्रभुः।। 74.18 ।।
पुनस्तप्स्यामि वा गत्वा हिमवन्तं नगोत्तमम्।
अथवा ब्राह्मणैः पुण्यैस्तपोभिर्हतकल्मषैः।। 74.19 ।।
तैर्वा जटास्थिता गङ्गा प्रार्थिता भुवमाप्नुयात्।। 74.20 ।।
ब्रह्मोवाच
एतच्छुत्वा मातृवाक्यं मातरं विघ्नराट्। 
भ्रात्रा स्कन्देन जयया संमन्त्र्येह च युज्यते।। 74.21 ।।
तत्कुर्मो मस्तकाद््गङ्गां यथा त्यजति मै पिता।
एतस्मिन्नन्तरे ब्रह्मन्ननावृष्टिरजायत।। 74.22 ।।
द्विर्द्वादश समा मर्त्ये सर्वप्राणिभयावहा।
ततो विनष्टमभवज्जगत्स्थावरजङ्मम्।। 74.23 ।।
विना तु गौतमं पुण्यमाश्रमं सर्वाकमदम्।
स्रष्टुकामः पुरा स्थावरं जङ्गमं तथा।। 74.24 ।।
कृतो यज्ञो मया पूर्वं स देवयजन गिरिः।
मन्नामा तत्र विख्यातस्ततो ब्रह्मगिरिः सदा।। 74.25 ।।
तमश्रित्य नगश्रेष्ठं सर्वदाऽऽस्ते स गौतमः।
तस्याऽऽश्रमे महापुण्ये श्रेष्ठे ब्रह्मगिरौ शुभे।। 74.26 ।।
आधयो व्याधयो वाऽपि दुर्भिक्षं वाऽप्यवर्षणम्।
भयशोकौ च दारिद्र्यं न श्रूयन्ते कदाचन।। 74.27 ।।
तदाश्रमं विनाऽन्यत्र हव्यं वा कव्यमेव वा।
नास्ति पुत्र तथा दाता होता यष्टा तथैव च।। 74.28 ।।
सदैव गौतमो विप्रो ददाति च जुहोति च।
तदैवाप्ययनं स्वर्गे सुराणामपि नान्यतः।। 74.29 ।।
देवलोकेऽपि मर्त्ये वा श्रूयते गौतमो मुनिः।
होता दाता च भोक्ता च स एवेति जना विदुः।। 74.30 ।।
तच्छ्रुत्वा मुनयः सर्वे नानाश्रमनिवासिनः।
गौतमाश्रममापृच्छन्नागच्छन्तस्तपोधनाः।। 74.31 ।।
तेषां मुनीनां सर्वेषामागतानां स गौतमः।
शिष्वत्पुत्रवद््भक्त्या पितृवत्पोषकोऽभवत्।। 74.32 ।।
यस्य(तेषां)यतेप्सितं कामं यतायोग्यं यथाक्रमम्।
यतानुरूपं सर्वेषां शुश्रुषामकरोन्मुनिः।। 74.33 ।।
आज्ञया गौतमस्याऽऽसन्नोषध्यो लोकमातरः।
आराधिताः पुनस्तेन ब्रह्मविष्णुमहेश्वराः।। 74.34 ।।
जायनते च तदौषध्यो लूयन्ते च तदैव हि।
संपत्स्यन्ते तदोप्यनते गौतमस्य तपोबलात्।। 74.35 ।।
सर्वाः समृद्धयस्तस्य संसिध्यन्ते मनोगताः।
प्रत्यहं वक्ति विनयाद्गौतमस्त्वागतान्मुनीन्।। 74.36 ।।
पुत्रवच्छिष्यवच्चैव प्रेष्यवत्करवाणि किम्।
पितृवत्पोषयामास संवत्सरगणान्बहून्।। 74.37 ।।
एवं वसत्सु मुनिषु त्रैलोक्ये ख्यातिराश्रयात्।
ततो विनायकः प्राह मातरं भ्रातरं जयाम्।। 74.38 ।।
विनायक 
उवाचदेवानां सदने मातर्गीयते गौतमो द्विजः।
यन्न साध्यं सुरगणैर्गौतमः कृतवानिति।। 74.39 ।।
एवं श्रुतं मया देवि ब्राह्मणस्य तपोबलम्।
स विप्रश्चालयेदेनां मातर्गङ्गां जटागताम्।। 74.40 ।।
तपसा वाऽन्यतो वाऽपि पूजयित्वा त्रिलोचनम्।
स एव च्यावयेदेनां जटास्थां मे पितृप्रियाम्।। 74.41 ।।
तत्र नीतिर्विधातव्या तां विप्रो याचयेद्यथा।
तत्प्रभावात्सरिच्छ्रेष्ठा शिरसोऽवतरत्यपि।। 74.42 ।।
ब्रह्मोवाच
इत्युक्त्वा मातरं भ्रात्रा जयया सह विघ्नराट्।
जगाम गौतम यत्र ब्रह्मसूत्रधरः कृशः।। 74.43 ।।
वसन्कतिपयाहःसु गौतमाश्रमममण्डले।
उवाच ब्राह्मणान्सर्वांस्तत्र तत्र च विघ्नराट्।। 74.44 ।।
गच्छामः स्वमधिष्ठानमाश्रमाणि शुचीनि च।
पुष्टाः स्म गौतमान्नेन पृच्छामो गौतमं मुनिम्।। 74.45 ।।
इति संमन्त्र्य पृच्छन्ति मुनयो मुनिसत्तमाः।
स तान्निवारयामास स्नेहबुद्ध्या मुनीन्पृथक्।। 74.46 ।।
गौतम् उवाच
कृताञ्जलिः सविनयमासध्वमिह चैव हि।
युष्मच्चरणशुश्रुषां करोमि मुनिपुंगवाः।। 74.47 ।।
शुश्रुषौ पुत्रवन्नित्यं मयि तिष्ठति नोचितम्।
भवतां भूमिदेवानामाश्रमान्तरसेवनम्।। 74.48 ।।
इदमेवाऽऽश्रमं पुण्यं सर्वेषामिति मे मतिः।
अलमन्येन मुनय आश्रमेव गतेन वा।। 74.49 ।।
ब्रह्मोवाच
इति श्रुत्वा मुनेवक्यिं विघ्नकृत्यमनुस्मरन्।
उवाच प्राञ्जलिर्भूत्वा ब्राह्मणान्स गणाधिपः।। 74.50 ।।
गणाधिप उवाच
अन्नक्रीता वयं किं नो निवारयत गौतमः।
साम्नां नैव वयं शक्ता गन्तुं स्वं स्वं निवेशनम्।। 74.51 ।।
नायमर्हति दण्डं वा उपकारी द्विजोत्तमः।
तस्माद््बुद्ध्या व्यवस्यामि तत्सर्वैरनुमन्यताम्।। 74.52 ।।
ब्रह्मोवाच
ततः सर्वे द्विजश्रेष्ठाः क्रियतामित्यनुब्रुवन्।
एतस्य तूपकाराय लोकानां हितकाम्ययग।। 74.53 ।।
ब्राह्मणानां च सर्वेषां श्रेयो यत्स्यात्तताकुरु।
ब्राह्मणानां वचः श्रुत्वा मेने वाक्यं गणाधिपः।। 74.54 ।।
विनायक उवाच
क्रियते गुणरूपं यद््गौतमस्तु विशेषतः।। 74.55 ।।
ब्रह्मोवाच
अनुमान्य द्विजान्सर्वान्पुनः पुनरुदारधीः।
स्वयं च ब्राह्मणो भूत्वा प्रणम्य ब्राह्मणान्पुनः।।
मातुर्मते स्थितो विद्वाञ्जयां प्राह गणेश्वरः।। 74.56 ।।
विनायक उवाच
यथा नान्यो विजानीते तथा कुरु शुभानने।
गोरूपधारिणी गच्छ गौतमौ यत्र तिष्ठति ।। 74.57 ।।
शालीन्खाद विनाश्याथ विकारं कुरु भामिनि।
कृते प्रहारे हुंकारे प्रेक्षिते चापि किंचन।।
पत दीनं स्वनं कृत्वा न म्रियस्व न जीव च।। 74.58 ।।
तथा चकार विया विघ्नेश्वरमते स्थिता।
यत्राऽऽसीद््गौतमो विप्रो जया गोरुपधारिणी।। 74.59 ।।
जगाम शालीन्खादन्ती तां ददर्श स गौतमः।
गां दृष्ट्वा विकृतां विप्रस्तां तृणेन न्यारयत्।। 74.60 ।।
निवार्यमाणा सा तेन स्वनं कृत्वा पपात गौः।
तस्यां तु पतितायां च हाहाकारो महानभूत्।। 74.61 ।।
स्वनं श्रुत्वा च दृष्ट्वा च गौतमस्य विचेष्टितम्।
व्यथिता ब्राह्मणाः प्राहुर्विघ्नराजपुरस्कृताः।। 74.62 ।।
ब्राह्मणा ऊचुः
इतो गच्छामहे सर्वे न स्थातव्यं तवाऽऽश्रमे।
पुत्रवत्पोषिताः सर्वे पृष्टोऽसि मुनिपुंगव।। 74.63 ।।
ब्रह्मोवाच
इति श्रुत्वा मुनिर्वाक्यं विप्राणां गच्छतां तदा।
वज्राहत इवाऽऽसीत्स विप्राणां पुरतोऽपतत्।। 74.64 ।।
तमूचुर्ब्राह्मणाः सर्वे पश्येमां पतितां भुवि।
रुद्राणां मातरं देवीं जगतां पावनीं प्रियाम्।। 74.65 ।।
तीर्थदेवस्वरूपिण्यामस्यां गवि विधेर्बलात्।
पतिततायां मुनिश्रेष्ठ गन्तव्यमवशिष्यते।। 74.66 ।।
चोर्णं व्रतं क्षयं याति यथा वासस्त्वदाश्रमे।
वयं नान्यधना ब्रह्मन्केवलं तु तपोधनाः।। 74.67 ।।
विप्राणां पुरतः स्थित्वा विनीतः प्राह गौतमः।। 74.68 ।।
गौतम उवाच
भवन्त एव शरणं पूतं मां तर्तुमर्हथ।। 74.69 ।।
ब्रह्मोवाच
ततः प्रोवाच भगवान्विघ्नराड्ब्राह्मणैर्वृतः।। 74.70 ।।
विघ्नराज उवाच
नैवेयं म्रियते तत्र नैव जीवति तत्र किम्।
वदामोऽस्मिन्सुसंदिग्धे निष्कृतिं गतिमेव वा।। 74.71 ।।
गौतम उवाच
कथमुत्थास्यतीयं गौरथ चास्मिंश्च निष्टकृतिम्।
वक्तुमर्हथ तत्सर्वं करिष्येऽहमसंशयम्।। 74.72 ।।
ब्राह्मणा ऊचुः
स्वेषां च मतेनायं वदिष्यति च बुद्धिमान्।
एतद्वाक्यमथास्माकं प्रमाणं तव गौतम।। 74.73 ।।
ब्रह्मोवाच
ब्राह्मणैः प्रेर्यमाणोऽसौ गौतमेन बलीयसा।
विघ्नकृद््ब्रह्मवपुषा प्राह सर्वानिदं वचः।। 74.74 ।।
विघ्नराज उवाच
सर्वेषां च मतेनाहं वदिष्यामि यथार्थवत्।
अनुमन्यन्तु मुनयो मद्वाक्यं गौतमोऽपि च।। 74.75 ।।
महेश्वरजटाजूटे ब्रह्मणोऽव्यक्तजन्मनः।
कम्ण्डलुस्थितं वारि तिष्ठतीति हि शुश्रुम।। 74.76 ।।
तदानयस्व तरसा तपसा नियमेन च।
तेनाभिषिञ्च गामेतां भगवन्भुवमाश्रिताम्।।
ततो वत्स्यामहे सर्वे पूर्ववत्तव वेश्मनि।। 74.77 ।।
ब्रह्मोवाच
इत्युक्तवति विप्रेन्द्रे ब्राह्मणानां च संसदि।
तत्रापतत्पुष्पवृष्टिर्जयशब्दो व्यवर्धत।।
ततः कृताञ्जलिर्नम्रो गौतमो वाक्यमब्रवीत्।। 74.78 ।।
गौतम उवाच
तपसाऽग्निप्रसादेव देवब्रह्मप्रसादतः।
भवतां च प्रसादेन सत्संकल्पोऽनुसिध्यताम्।। 74.79 ।।
ब्रह्मोवाच
एवमस्त्विति तं विप्रा आपृच्छन्मुनिपुंगवम्।
स्वानि स्थानानि ते जग्मुः समृद्धान्यन्नवारिभिः।। 74.80 ।।
यातेषु तेषु विप्रेषु भ्रात्रा सह सणेश्वरः।
जयया सह सुप्रीतः कृतकृत्यो न्यवर्तत।। 74.81 ।।
गतेषु ब्रह्मवृन्देषु गणेशे च गते तथा।
गौतमोऽपि मुनिश्रेष्ठस्तपसा हतकल्मषः।। 74.82 ।।
ध्यायंस्तदर्थं स मुनिः किमिदं मम संस्थितम्।
इत्येवं बहुशो ध्यायञ्ज्ञानेन ज्ञानवान्द्विज।। 74.83 ।।
निश्चित्य देवकार्यार्थमात्मनः किल्विषां गतिम्।
लोकानामुपकारं च शंभोः प्रीणनमेव च।। 74.84 ।।
उमायाः प्रीणनं चापि गङ्गानयनमेव च।
सर्वं श्रेयस्करं मनेये मयि नैव च किल्विषम्।। 74.85 ।।
इत्येवं मनसा ध्यायन्सुप्रीतोऽभूद््द्विजोत्तमः।
आराध्य जगतामीशं त्रिनेत्रं वृषभध्वजम्।। 74.86 ।।
आनयिष्ये सरिच्छ्रेष्ठां प्रीताऽस्तु गिरिजा मम।
सपत्नी जगदम्बाया महेश्वरजटास्थिता।। 74.87 ।।
एवं हि संकल्प्य मुनिप्रवीरः, स गौतमो ब्रह्मगिरेर्जगाम।
कैलासमाधिष्ठितमुग्रधन्वना, सुरार्चितं प्रियया ब्रह्मवृन्दैः।। 74.88 ।।
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये विनायकगैतमव्यापारनिरूपणं नाम चतुःसप्ततितमोऽध्यायः।। 74 ।।
गौतमीमाहात्म्ये पञ्चमोऽध्यायः।। 5 ।।
 
ब्रह्मपुराणम्-75 ।।
अथ पञ्चसप्ततितमोऽध्यायः
गौतमकृतमुमामहेश्वरस्तवनम्
नारद उवाच
कैलासशिखरं गत्वा गौतमो भगवानृषिः।
किं चकार तपो वाऽपि कां चक्रे स्तुतिमुत्तमाम।। 75.1 ।।
गिरिं गत्वा ततो वत्स वाचं संयम्य गौतमः।
आस्तीर्य स कुशान्प्राज्ञः कैलासे पर्वतोत्तमे।। 75.2 ।।
उपविश्य शुचिर्भूत्वा स्तोत्रं चेदं ततो जगौ।
अपतत्पुष्पवृष्टिश्च स्तूयमाने महेश्वरे।। 75.3 ।।
गौतम उवाच
भोगार्थिनां भोगमभीप्सितं च, दातुं महान्त्यष्टवपूंषि धत्ते।
सोमो जनानां गुणवन्ति नित्यं, देवं महादेवमिति स्तुवन्ति।। 75.4 ।।
कर्तुं स्वकीयैर्विषयैः सुखानि, भर्तुं समस्तं सचराचरं च।
संपत्तये ह्यस्य विवृद्धये च, महीमयं रूपमितीश्वरस्य।। 75.5 ।।
सृष्टेः स्थितेः संहरणाय भूमेराधारमाधातुमपां स्वरूपम्।
भेजे शिवः शान्ततनुर्जनानां, सुखाय धर्माय जगत्प्रतिष्ठितम्।। 75.6 ।।
कालव्यवस्थाममृतस्रवं च, जीवस्थितिं सृष्टिमथो विनाशनम्।
मुदं प्रजानां सुखमुन्नतिं च, चक्रेऽर्कचन्द्राग्निमयं शरीरम्।। 75.7 ।।
वृद्धिं गतिं शक्तिमथाक्षराणि, जीवव्यस्थां मुदमप्यनेकाम्।
स्रष्टुं कृतं वायुरितीशरूपं, त्वं वोत्सि नूनं भगवन्भवन्तम्।। 75.8 ।।
भेदैर्विना नैव कृतिर्न धर्मो, नाऽऽत्मीयमन्यन्न दिशोऽन्तरिक्षम्।
द्यावापृथिव्यौ न च भुक्तिमुक्ती, तस्मादिदं व्योमवपुस्तवेश।। 75.9 ।।
धर्मं व्यवस्थापयितुं व्यवस्य, ऋक्सामशास्त्राणि यजुश्च शाखाः।
लोके च गाथाः स्मृतयः पुराणमित्यादिशब्दात्मकतामुपैति।। 75.10 ।
यष्टा क्रतुर्यान्यपि साधनानि, ऋत्विक्प्रदेशं(यं)फलदेशकाला।
त्वमेव शंभो परमार्थतत्तवं, वदन्ति यज्ञाङ्गमयं वपुस्ते।। 75.11 ।।
कर्ता प्रदाता प्रतिभूः प्रदानं, सर्वज्ञसाक्षी पुरुषः परश्च।
प्रत्यात्मभूतः परमार्थरूपस्त्वमेव सर्वं किमु वाग्विलासैः।। 75.12 ।।
न वेदशास्त्रैर्गुरुभिः प्रदिष्टो, न नासि बुद््ध्यादिभिरप्रधृष्यः।
अजोऽप्रमेयः शिवशब्दवाच्यस्त्वमस्ति(मेव)सत्यं भगवन्नमस्ते।। 75.13 ।।
आत्मैकतां स्वप्रकृतिं कदाचिदैक्षच्छिवः संपदियं ममेति।
पृथक्तदैवाभवदप्रतर्क्याचिन्त्यप्रभावो बहुविश्वमूर्तिः।। 75.14 ।।
भावोऽभिवृद्धा च भवे भवे च, स्वकारणं कारणमास्थिता च।
नित्या शिवा सर्वसुलक्षणा वा, विलक्षणा विस्वकरस्य शक्तिः।। 75.15 ।।
उत्पादनं संस्थितिरन्नवृद्धिलयाःसतां यत्र सनातनास्ते।
एकैव मूर्तिर्न समस्ति किंचिदसाध्यमस्या दयिता हरस्य।। 75.16 ।।
यदर्थमन्नानि धनानि जीवा, यच्छन्ति कुर्वन्ति तपांसि धर्मान्।
साऽपीयमम्बा जगतो जनित्री, प्रिया तु सोमस्य महासुकीर्तिः।। 75.17 ।।
यदीक्षितं काङ्क्षति वासवोऽपि, यन्नामतो मङ्गलमाप्नुयाच्च।
या व्याप्य विश्वं विमलीकरोति, सोमा सदा सोमसमानरूपा।। 75.18 ।।
ब्रह्मादिजीवस्य चराचरस्य, बुद््ध्यक्षिचैतन्यमनःसुखानि।
यस्याः प्रसादात्फलवन्ति नित्यं, वागीश्वरी लोकगुरोः सुरम्या।। 75.19 ।।
चतुर्मुखस्यापि मनो समीनं, किमन्यजन्तोरिति चिन्त्य माता।
गङ्गाऽवतारं विविधैरुपायैः, सर्वं जगत्पावयितुं चकार।। 75.20 ।।
श्रुतीः समालक्ष्य हरप्रभुत्वं, विश्वस्य लोकः सकलैः प्रमाणैः।
कृत्वा च धर्मान्बुभुजे च भोगान््विभूतिरेषा तु सदाशिवस्य।। 75.21 ।।
कार्यक्रियाकारकसाधनानां, वेदोदितानामथ लौकिकानाम्।
यत्साध्यमुत्कृष्टतमं प्रियं च, प्रोक्ता च सा सिद्धिरनादिकर्तुः।। 75.22 ।।
ध्यात्वा वरं ब्रह्म परं प्रधानं, यत्सारभूतं यदुपासितव्यम्।
यत्प्राप्य मुक्ता न पुनर्भवन्ति, सद्योगिनो मुक्तिरुमापतिः सः।। 75.23 ।।
यथा यथा शंभुरमेयमायारूपाणि धत्ते जगतो हिताय।
तद्योगयोग्यानि तथैव धत्से, पतिव्रतात्वं त्वयि मातरेवम्।। 75.24 ।।
ब्रह्मोवाच
स्तुवतस्तस्य पुरस्ताद््वृषभध्वजः।
उमया सहितः श्रीमान्गणेसादिगणैर्वृतः।। 75.25 ।।
साक्षादागत्य तं शंभुः प्रसन्नो वाक्यमब्रवीत्।। 75.26 ।।
शिव उवाच
किं ते गौतम् दास्यामि भक्तिस्तोत्रव्रतैः शुभैः।
परितुष्टोऽस्मि याचस्व देवानामपि दुष्करम्।। 75.27 ।।
ब्रह्मोवाच
इति श्रुत्वा जगन्मूर्तेर्वाक्यं वाक्यविशारदः।
हर्षवाष्पपरीताङ्गो गौतमः पर्यचिन्तयत्।। 75.28 ।।
अहो दैवमहो धर्मो ह्यहो वै विप्रपूजनम्।
अहो लोकगतिश्चित्रा अहो धातर्नमोऽस्तु ते।। 75.29 ।।
गौतम उवाच
जटास्थितां शुभां गङ्गां देहि मे त्रिदशार्चित।
यदि तुष्टोऽसि देवेश त्रयीधाम नमोऽस्तु ते।। 75.30 ।।
ईश्वर उवाच
त्रयाणामुपकारार्थं लोकानां याचितं त्वया।
आत्मनस्तूकाराय तद्याचस्वाकुतोभयः।। 75.31 ।।
गौतम उवाच
स्तोत्रेणनेन ये भक्तास्त्वां च देवीं स्तुवन्ति वै।
सर्वकामसमृद्धाः स्युरेतद्धि वरयाम्यहम्।। 75.32 ।।
ब्रह्मोवाच
एवमस्त्विति देवेशः परितुष्टोऽब्रवीद्वचः।
अन्यानपि वरान्मत्तो याचस्व विगतज्वरः।। 75.33 ।।
एवमुक्तस्तु हर्षेण गौतमः प्राह शंकरम्।। 75.34 ।।
गौतम् उवाच
इमां देवीं जटासमस्थां पावनीं लोकपावनिम्।
तव प्रियां जगन्नाथ उत्सृज ब्रह्मणो गिरौ।। 75.35 ।।
सर्वासां तीर्थभूता तु यावद््गच्छति सागरम्।
ब्रह्मह्त्यादिपापानि मनोवाक्कायिकानि च।। 75.36 ।।
स््नानमात्रेण सर्वाणि विलयं यान्तु शंकर।
चन्द्रसूर्योपरागे च अयने विषुवे तथा।। 75.37 ।।
संक्रान्तौ वैधृतौ पुण्यतीर्थेष्वन्येषु यत्फलम्।
अस्यास्तु स्मारणादेव तत्पुण्यं जायतां हरष।। 75.38 ।।
श्लाघ्यं कृते तपः प्रोक्तः त्रेतायां यज्ञकर्म च।
द्वापरे यज्ञदाने च दानमेव कलौ युगे।। 75.39 ।।
युगधर्माश्च ये सर्वे देशधर्मास्तथैव च।
देशकालादिसंयोगे यो धर्मो यत्र शस्यते।। 75.40 ।।
यदन्यत्र कृतं पुण्यं स्नानदानादिसंयमैः।
अस्यास्तु स्मरणादेव तत्पुण्यं जायतां हर।। 75.41 ।।
यत्र यत्र त्वियं याति यावत्सागरगामिनी।
तत्र तत्र त्वया भाव्यमेष चास्तु वरो वरः।। 75.42 ।।
योजनानां तूपरि तु दशा यावच्च संख्यया।
तदन्तरप्रविष्टानां महापातकिनामपि।। 75.43 ।।
तत्पितॄणां च तेषा च स्नानायाऽऽगच्छतां शिव।
स्नाने चताप्यन्तरे मृत्योर्मुक्तिभाजो भवन्तु वै।। 75.44 ।।
एकतः सर्वतीर्थानि स्वर्गमतर्त्यरसातले।
एषा तेभ्यो विशिष्टा तु अलं शंभो नमोऽस्तु ते।। 75.45 ।।
ब्रह्मोवाच
तद््गौतमवचः श्रुत्वा तथाऽस्त्वित्यब्रवीच्छिवः।
अस्याः परतरं तीर्थं न भूतं नभविष्यति।। 75.46 ।।
सत्यं सत्यं पुनः सत्यं वेदे च परिनिष्ठितम्।
सर्वेषां गौतमी पुण्या इत्युक्त्वाऽन्तरधीयत।। 75.47 ।।
ततो गते भगवति लोकपूजिते, तदाज्ञया पूर्णबलः स गौतमः।
जटां समादाय सरिद्वरां तां, सुरैर्वृतो ब्रह्मगिरिं विवेश।। 75.48 ।।
ततस्तु गौतमे प्राप्ते जटामादाय नारद।
पुष्पवृष्टिरभूत्तत्र समाजग्मुः सुरेश्वराः।। 75.49 ।।
ऋषयश्च महाभागा ब्राह्मणाः क्षज्ञियास्तथा।
जयशब्देन तं विप्रं पूजयन्तो मुदन्विताः।। 75.50 ।।
इति श्रीमहापुराणे आदिब्राह्मे स्वयंभुऋषिसंवादे तीर्थमाहात्म्ये गौतम्यानयनं नाम पञ्चसप्ततितमोऽध्यायः।। 75 ।।
गौतमीमाहात्म्ये ष्ष्ठोऽध्यायः।। 6 ।।

ब्रह्मपुराण्-76 
अथ षट्सप्ततितमोऽध्यायः
स्वर्गादौ पंचदशाकृत्या गङ्गाया गमनम्
नारद उवाच
महेश्वरजटाजूटाद््गह्गामादाय गौतमः।
आगत्य ब्रह्मणः पुण्ये ततः किमकरोद््गिरौ।। 76.1 
ब्रह्मोवाच
आदाय गौतमो गङ्गां शुचिः प्रयतमानसः।
पूजितो देवगन्धर्वैस्तथा गिरिनिवासिभिः।। 76.2 ।।
गिरेर्मूध्नि जटां स्थाप्य स्मरन्देवं त्रिलोचनम्।
उवाच प्राञ्जलिर्भूत्वा गङ्गां स द्विजासत्तमः।। 76.3 ।।
गौतम उवाच
त्रिलोचनजटोद््भूते सर्वकामप्रदायिनि।
क्षमस्व मातः शान्ताऽसि सुखं हितं कुरु।। 76.4 ।।
ब्रह्मोवाच
एवमुक्ता गौतमेन गङ्गा प्रोवाच गौतमम्।
दिव्यरूपधरा देवी दिव्यस्रगनुलेपना।। 76.5 ।।
गङ्गोवाच
गच्छेयं देवसदनमथवाऽपि कमण्डलुम्।
रसातलं वा गच्छेयं जातस्त्वं सत्यवागसि।। 76.6 ।।
गैतम उवाच
त्रयाणामुपकारार्थं लोकानां याचिता मया।
शंभुना च तथा दत्ता देवि तन्नान्यथा भवेत्।। 76.7 ।।
ब्रह्मोवाच
तद््गौतमवचः श्रुत्वा गङ्गा मेने द्विजेरितम्।
त्रेधाऽऽत्मानं विभज्याथ स्वर्गमर्त्यरसातले।। 76.8 ।।
स्वर्गे चतुर्धा व्यगमत्सप्तधा मर्त्यमण्डले।
रसातले चतुर्धैव सैवं पञ्चदसाकृतिः।। 76.9 ।।
सर्वत्र सर्वभूतैव सर्वपापविनाशिनी।
सर्वकामप्रदा नित्यं सैव वेदे प्रगीयते।। 76.10 ।।
मर्त्यामर्त्यगतामेव पश्यन्ति न तलं गताम्।
नैव सर्वर्गगतां मर्त्याः पश्यन्त्यज्ञानबुद्धयः।। 76.11 ।।
यावत्सागरगा देवी तावद्देवमयी स्मृता।
उत्सृष्टा गौतमेनैव प्रायात्पूर्वार्णवं प्रति।। 76.12 ।।
ततो देवर्षिभिर्जुष्टां मातरं जगतः शुभाम्।
गौतमो मुनिशार्दूलः प्रदक्षिणमथाकरोत्।। 76.13 ।।
त्रिलोचनं सुरेशानं प्रथमं पूज्य गौतमः।
उभयोस्तीरयोः स्नानं करोमीति दधे मतिम्।। 76.14 ।।
स्मृतमात्रस्तदा तत्राऽऽविरासीत्करुणार्णवः।
तत्र स्नानं कथं सिध्येदित्येवं शर्वंमब्रवीत्।। 76.15 ।।
कृताञ्जलिपुटो भूत्वा भक्तिनम्रस्त्रिलोचनम।। 76.16 ।।
गौतम् उवाच
देवदेव महेशान तीर्थस्नानविधिं मम।
ब्रूहि सम्यङ्महेशान लोकानां हितकाम्यया।। 76.17 ।।
महर्षे श्रृणु सर्वं च विधिं गोदावरीभवम्।
पूर्वं नान्दीमुखं कृत्वा देहशुद्धिं विधाय च।। 76.18 ।।
ब्राह्मणान्भोजयित्वा च तेषामाज्ञां प्रगृह्य च।
ब्रह्मचर्येण गच्छन्ति पतितालापवर्जिताः।। 76.19 ।।
यस्य हस्तौ च पादौ च मनश्चैव सुसंयतम्।
विद्या तपश्च कीर्तिश्च स तीर्थफलमश्नुते।। 76.20 ।।
भावदुर्ष्टिं परित्यज्य स्वधर्मपरिनिष्ठितः।
श्रान्तसंवाहनं कुर्वन्दद्यादन्नं यथोचितम्।। 76.21 ।।
अकिंचनेभ्यः साधुभ्यो दद्याद्वस्त्राणि कम्बलान्।
श्रृण्वन्हरिकथां दिव्यां तथा गङ्गासमुद्भवाम्।।
अनेन विधिना गच्छन्सम्यक्तीर्थफलं लभेत्।। 76.22 ।। 
इति श्रीमहापुराणे आदिब्राह्मे तीर्थमाहात्म्ये षट्सप्ततितमोऽद्यायः।। 76 ।।
गैतमीमाहात्म्ये सप्तमोऽध्यायः।। 7 ।।

ब्रह्मपुराणम्-77 
अथ सप्तसप्ततितमोऽध्यायः
गौतमीमहत्त्ववर्णनम्
ब्रह्मोवाच
त्र्यम्बकश्च इति प्राह गौतमं मुनिभिर्वृतम्।। 77.1 ।।
द्विजस्तमात्रे तीर्थानि संभविष्यन्ति गौतम्।
सर्वत्राहं संनिहितः सर्वकामप्रदस्तथा।। 77.2 ।।
ब्रह्मोवाच
गङ्गद्वारे प्रयागे च तथा सागरसंगमे।
एतेषु पुण्यदा पुंसां मुक्तिदा सा भगीरथी।। 77.3 ।।
नर्मदा तु सरिच्छ्रेष्ठा पर्वतेऽमरकण्टके।
यमुना संगता तत्र प्रभासे तु सरस्वती।। 77.4 ।।
कृष्णा भीमरथी चैव तुङ्गभद्रा तु नारद।
तिसृणां संगमो यत्र तत्तीर्थं मुक्तिदं नृणाम्।। 77.5 ।।
पयोष्णी संगता यत्र तत्रत्या तच्च मुक्तिदम्।
इयं तु गौतमी वत्स यत्र क्वापि ममाऽऽज्ञया।। 77.6 ।।
सर्वेषां सरक्वदा नॄणां स्नानान्मुक्तिं प्रदास्यति।
किंचित्काले पुण्यतमं किंचित्तीर्थं सुरागमे।। 77.7 ।।
सर्वेषां सर्वदा तीर्थं गौतमी नात्र संशयः।
तिस्रः कोट्योऽर्धकोटी च योजनानां शतद्वये।। 77.8 ।।
तीर्थानि मुनिशार्दूल संभविष्यन्ति गौतम।
इयं माहेश्वरी गङ्गा गौतमी वैष्णवीति च।। 77.9 ।।
ब्राह्मी गोदावरी नन्दा सुनन्दा कामादायिनी।
ब्रह्मतेजः समानीता सर्वपापाप्रणाशनी।। 77.10 ।।
स्मरणादेव पापौघहनत्री मम सदा प्रिया।
पञ्चानामपि भूतानामापः श्रेष्ठत्वमागताः।। 77.11 ।।
तत्रापि तीर्थभूतास्तु तस्मादापः पराः स्मृता।
तासां भागीरथी श्रेष्ठा ताभ्योऽपि गौतमी तथा।। 77.12 ।।
आनीता सजटा गङ्गा अस्या नान्यच्छुभावहम्।
स्वर्गे भुवि तले वाऽपि तीर्थं सर्वर्थदं मुने।। 77.13 ।।
ब्रह्मोवाच
इत्येतत्कथितं पुत्र गौतमाय महात्मने।
साक्षाद्धरेण तुष्टेन मया तव निवेदितम्।। 77.14 ।।
एवं सा गौतमी गङ्गा सर्वेभ्योऽप्यधिका मता।
तत्स्वरूपं च कथितं कुतोऽन्या श्रवणस्पृहा।। 77.15 ।।
इति श्रीमहापुराणे आदिब्राह्मो तीर्थमाहात्म्ये सप्तसप्ततितमोऽध्यायः।। 77 ।।
गौतमीमाहात्म्येऽष्टमोऽध्यायः।। 8 ।।

ब्रह्मपुराणम्-78 
अथाष्टसप्ततितमोऽध्यायः
सगराख्यानकथनम्
नारद उवाच
द्विविधा सैव गदिता एकाऽपि सुरसत्तम्।
एको भेदस्तु कथितो ब्राह्मणेनाऽऽहृतो यतः।। 78.1 ।।
क्षत्रियेणापरोऽप्यंशो जटास्वेव व्यवस्थितः।
भवस्य देवदेवस्य आहृतस्तद्वदस्व मे।। 78.2 ।।
वैवस्वतान्वये जात इक्ष्वाकुकुलसंभवः।
पुरा वै सगरो नाम राजाऽऽसीदतिधार्मिकः।। 78.3 ।।
यज्वा दानपरो नित्यं धर्माचारविचारवान्।
तस्य भार्याद्वयं चाऽऽसीत्पतिभक्तिपरायणम्।। 78.4 ।।
तस्य वै संततिर्नाभूदिति चिन्तापरोऽभवत्।
वसिष्ठं गृहमाहूय संपूज्य विधिवत्ततः।। 78.5 ।।
उवाच वचनं राजा संततेः कारणं प्रति।
इति तद्वचनं श्रुत्वा ध्यात्वा राजानमब्रवीत्।। 78.6 ।।
वसिष्ठ उवाच
सपत्नीकः सदा राजन्नृषिपूजापरे भव।। 78.7 ।।
ब्रह्मोवाच
इत्युक्त्वा स मुनिर्विप्र यथास्थानं जगाम ह।
एकदा तस्य राजर्षेर्गृहमागात्तपोनिधिः।। 78.8 ।।
तस्यर्षेः पूजनं चक्रे स संतुष्टोऽब्रवीद्वचः।
वरं ब्रूहि महाभागेत्युक्ते पुत्रान्स चावृणोत्।। 78.9 ।।
स मुनिः प्राह राजानमेकस्यां वंशधारकः।
पुत्रो भूयात्तथाऽन्यस्यां षष्टिसाहस्रकं सुताः।। 78.10 ।।
वरं दत्त्वा मुनौ याते पुत्रा जाताः सहस्रशः।
स यज्ञान्सुबहूंश्चक्रे हयमेधान्सुदक्षिणान्।। 78.11 ।।
एकस्मिन्हयमेधे वै दीक्षितो विधिवन्नृपः।
पुत्रान्न्ययोजयद्राजा ससैन्यान्हयरक्षणे।। 78.12 ।।
क्वचिदन्तरमासाद्य हयं जह्रे शतक्रतुः।
मार्गमाणास्च ते पुत्रा नैवापश्यन्हयं तदा।। 78.13 ।।
सहस्राणां तथा षिष्टिर्नानायुद्धविशारदाः।
तेषु पश्यत्सु रक्षांसि पुत्रेषु सगरस्य हि।। 78.14 ।।
प्रोक्षितं तद्धयं नीत्वा ते रसातलमागमन्।
राक्षसान्मायया युक्तान्नैवापश्यन्त सागराः।। 78.15 ।।
न दृष्ट्वा ते हयं पुत्राः सगरस्य बलीयसः।
इतश्चेतश्चनरन्तस्ते नैवापश्यन्हयं तदा।। 78.16 ।।
देवलोकं तदा जग्मुः पर्वतांश्च सरांसि च।
वनानि च विचिन्वन्तो नैवापश्यन्हयं तदा।। 78.17 ।।
कृतस्वस्त्ययनो राजा ऋत्विग्भिः कृतमङ्लः।
अदृष्ट्वा तु पशुं रम्यं राजा चिन्तामुपेयिवान्।। 78.18 ।।
अटन्तः सागराः सर्वे देवलोकमुपागमन्।
हयं तमनुचिन्वन्तस्तत्रापि न हयोऽभवत्।। 78.19 ।।
ततो महीं समाजग्मुः पर्वतांश्च वानानि च।
तत्रापि च हयं नैव दृष्टवन्तो नृपात्मजाः।। 78.20 ।।
एतस्मिन्नन्तरे यत्र दैवी वागभवत्तदा।
रसातले हयो बद्ध आस्ते नान्यत्र सागराः।। 78.21 ।।
इति श्रुत्वा ततो वाक्यं गन्तुकामा रसातलम्।
अखनन्पृथिवीं सर्वां परितः सागरास्ततः।। 78.22 ।।
ते क्षुधार्ता मृदं शुष्कां भक्षयन्तस्त्वहर्निशम्।
न्यखनंश्चापि जग्मुश्च सत्परास्ते रसातलम्।। 78.23 ।।
तानागतान्भूपसुतान्सागरान्बलिनः कृतीन्।
श्रुत्वा रक्षांसि संत्रस्तां व्यगमन्कपिलान्तिकम्।। 78.24 ।।
कपिलोऽपि महाप्राज्ञस्तत्र शेते रसातले।
पुरा च साधितं तेन देवानां कार्यमुत्तमम्।। 78.25 ।।
विनिद्रेण ततः श्रान्तः सिद्धे कार्ये सुरान्प्रति।
अब्रवीत्कपिलः श्रीमान्निद्रास्थानं प्रयच्छथ(त)।। 78.26 ।।
रसातलं ददुस्तस्मै पुनराह सुरान्मुनिः।
यो मामुत्थापयेन्मन्दो भस्मी भूयाच्च सत्वरम्।। 78.27 ।।
ततः शये तलगतो नो चेन्न स्वप्न एव हि।
तथेत्युक्तः सुरगणैस्तत्र शेते रसातले।। 78.28 ।।
तस्य प्रभावं ते ज्ञात्वा राक्षसा मायया युताः।
सागराणां च सर्वेषां वधोपायं प्रचक्रिरे।। 78.29 ।।
विना युद्धेन ते भाता राक्षसाः सत्वरास्तदा।
आगत्य यत्र स मुनिः कपिलः कोपनो महान्।। 78.30 ।।
शिरोदेशे हयं ते वै बद््ध्यवाऽथ त्वरयाऽन्विताः।
दूरे स्थित्वा मौनिनश्च प्रेक्षन्तः किं भवेदिति।। 78.31 ।।
ततस्तु सागराः सर्वे निर्विशन्तो रसातलम्।
ददृशुस्ते हयं बद्धं शयानं परुषं तथा।। 78.32 ।।
तं मेनिरे च हर्तारं क्रतुहन्तारमेव च।
एनं हत्वा महापापं नयामोऽश्वं नृपान्तिकम्।। 78.33 ।।
केचिदूचुः पशुं बद्धं नयामोऽनेन किं फलम्।
तदाऽऽहुरपरे शूरा राजानः शासका वयम्।। 78.34 ।।
उत्थाप्यैनं महापापं हन्मः क्षात्रेण वर्चसा।
ते तं जघ्नुर्मुनिं पादैर्ब्रुवन्तो निष्ठुराणि च।। 78.35 ।।
ततः कोपेन महता कपिलो मुनिसत्तमः।
सागरानीक्षयामास तान्कोपाद्भस्मसात्करोत्।। 78.36 ।।
जज्वलुस्ते ततस्तत्र सागराः सर्व एव हि।
तत्तु सर्वं न जानाति दीक्षितः सगरो नृपः।। 78.37 ।।
नारदः कथयामास सगराय महात्मने।
कपिलस्य तु संस्थानं हयस्यापि तु संस्थितिम्।। 78.38 ।।
राक्षसानां तु विकृतिं सागराणां च नाशनम्।
ततश्चिन्तापरो राजा कर्तव्यं नावबुध््यत।। 78.39 ।।
अपरोऽपि सुतश्चाऽऽसीदसमञ्जा इति श्रुतः।
स तु बालांस्तथा पौरान्मौर्ख्यात्क्षिपति चाम्भसि।। 78.40 ।।
सगरोऽप्यथ विज्ञप्तः पौरैः संमिलितैस्तदा।
दुर्नयं तस्य तं ज्ञात्वा ततः क्रुद्धोऽब्रवीन्नृपः।। 78.41 ।।
स्वानमात्यांस्तदा राजा देशत्यागं करोत्वयम्।
असमञ्जाः क्षत्रधर्मत्यागी वै बालघातकः।। 78.42 ।।
सगरस्य तु तद्वाक्यं श्रुत्वाऽमात्यास्त्वरान्विताः।
तत्यजुर्नृपतेः पुत्रमसमञ्जा गतो वनम्।। 78.43 ।।
सागरा ब्रह्मशापेन नष्टाः सर्वे रसातले।
एकोऽपि च वनं प्राप्त इदानीं का गतिर्मम।। 78.44 
अंशुमानिति विख्यातः पुत्रस्तस्यासमञ्जसः।
आनाय्य बालकं राजा कार्यं तस्मै न्यवेदयत्।। 78.45 ।।
कपिलं च समाराध्य अंशुमानापि बालकः।
सगराय हयं प्रादात्ततः पूर्णोऽभत्क्रतुः।। 78.46 ।।
तस्यापि पुत्रस्तेजस्वी दिलीप इति धर्मिकः।
तस्यापि पुत्रो मतिमान्भगीरथ इति श्रुतः।। 78.47 ।।
पितामहानां सर्वेषां गतिं श्रुत्वा सुदुःखितः।
तस्यापि नृपशार्दूलं पप्रच्छ विनयान्वितः।। 78.48 ।।
सगराणां तु सर्वेषां निष्कटतिस्तु कथं भवेत्।
भगीरथं नृपः प्राह कपिलो वेत्ति पुत्रक।। 78.49 ।।
तस्य तद्वचनं श्रुत्वा बालः प्रायाद्रसातलम्।
कपिलं च नमस्कृत्वा सर्वं तस्मै न्यवेदयत्।। 78.50 ।।
स मुनिस्तु चिरं ध्यात्वा तपसाऽऽराध्य शंकरम्।
जटाजलेन स्वपितॄनाप्लाव्य नृपसत्त्म।। 78.51 ।।
ततः कृतार्थो भविता त्वं च ते पितरस्तथा।
तथा करोमीति मुनिं प्रमम्य पुनरब्रवीत्।। 78.52 ।।
क्व गच्छेऽहं मुनिश्रेष्ठ कर्तव्यं चापि तद्वद।। 78.53 ।।
कपिल उवाच
कैलासं तं नरश्रेष्ठ गत्वा स्तुहि महेश्वरम्।
तपः कुरु यथाशक्ति ततश्चेप्सितमाप्सयसि।। 78.54 ।।
तच्छ्रुत्वा स मुनेर्वाक्यं मुनिं नत्वा त्वगान्नगम्।
कैलासं स शुचिर्भूत्वा बालो बालक्रियान्वितः।।
तपसे निश्चयं कृत्वा उवाच स भगीरथः।। 78.55 ।।
भगीरथ उवाच
बालोऽहं बालबुद्धिश्च बालचन्द्रधर प्रभो। 
नाहं किमपि जानामि ततः प्रीतो भव प्रभो।। 78.56 ।।
वाग्भिर्मनोभिः कृतिभिः कदाचिन्ममोपकुर्वन्ति हिते रता ये।
तेभ्यो हितार्थं त्विह चामरेश, सोमं नमस्यामि सुरादिपूज्यम्।। 78.57 ।।
उत्पादितो यैरभिवर्धितश्च, समानगोत्रश्च समानधर्मा।
तेषामभीष्टानि शिवः करोतु, बालेन्दुमौलिं प्रणतोऽस्मि नित्यम्।। 78.58 ।।
ब्रह्मोवाच
एवं तु ब्रुवतस्तस्य पुरस्तादभवच्छिवः।
वरेण च्छन्दयानो वै भगीरथमुवाच ह।। 78.59 ।।
यन्न साध्यं सुरगणैर्देयं तत्ते मया ध्रुवम्।
वदस्व निर्भयो भूत्वा भगीर्थ महामते।। 78.60 ।।
ब्रह्मोवाच
भगीरथः प्रणम्येशं हृष्टः प्रोवाच शंकरम्।। 78.61 ।।
भगीरथ उवाच
जटस्थितां पितॄणां मे पावनाय सरिद्वराम्।
तामेव देहि देवेश सर्वमाप्तं ततो भवेत्।। 78.62 ।।
ब्रह्मोवाच
महेशोऽपि विहस्याथ भगीरथमुवाच ह।। 78.63 ।।
शिव उवाच
दत्ता मयेयं ते पुत्र पुनस्तां स्तुहि सुव्रत।। 78.64 ।।
ब्रह्मोवाच
तद्देववचनं श्रुत्वा तदर्थं तु तपो महत्।
स्तुतिं चकार गङ्गाया भक्त्या प्रयतमानासः।। 78.65 ।।
तस्या अपि प्रसादं प्राप्य बालोऽप्यबाललवत्।
गङ्गां महेश्वरात्प्राप्तामादायागाद्रसातलम्।। 78.66 ।
न्यवेदयत्स मुनये कपिलाय महात्मने।
यथोदितप्रकारेण गङ्गां संस्थाप्य यत्नतः।। 78.67 ।।
प्रदक्षिणमथाऽऽवर्त्य कृताञ्जलिपुटोऽब्रवीत्।। 78.68 ।।
भगीरथ उवाच
देवि मे पितरः शापात्कपिलस्य महामुनेः।।
प्राप्तास्ते विगतिं मातस्तस्मात्तान्पातुर्महसि।। 78.69 ।।
तथेत्युक्त्वा सुरनदी सर्वेषामुपकारिका।
लोकनामुकारार्थं पितॄणां पावनाय च।। 78.70 ।।
अगस्त्यपीतस्याम्भोधेः पूरणाय विशेषतः।
स्मरणादेव पापानां नासाय सुरनिम्नगा।। 78.71 ।।
भगीर्थोदितं चक्रे रसातलतले स्तितान्।
भस्मीभूतान्नृपसुतान्सागरांश्च विशेषतः।। 78.72 ।।
विनिर्दग्धानथाऽऽप्लाव्य खातपूरमथाकरोत्।
ततो मेरुं समाप्लाव्य स्थितां बालोऽब्रवीन्नृपः।। 78.73 ।।
कर्मभूमौ त्वया भाव्यं तथेत्यागाद्धिमालयम्।
हिमवत्पर्वतात्पुण्याद्भारतं वर्षमभ्यगात्।। 78.74 ।।
तन्मध्यतः पुण्यनदी प्रायात्पूर्वार्णवं प्रति।
एवमेषाऽपि ते प्रोक्ता गङ्गा क्षात्रा महामुने।। 78.75 ।।
माहेश्वरी वैष्णवी च सैव ब्राह्मी च पावनी।
भागीरथी देवनदी हिमवच्छिखराश्रया।। 78.76 ।।
प्रहेश्वरजटावारि एवं द्वैविध्यमागतम्।
विन्ध्यस्य दक्षिणे गङ्गा गौतमी सा निगद्यते।।
उत्तरे साऽपि विन्ध्यस्य भागीरथ्यभिधीयते।। 78.77 ।।
इति श्रीमहापुराणे आदिब्राह्मे स्वयंभुऋषिसंवादे भागीरथ्यवतरणं नामाष्टसप्ततितमोऽध्यायः।। 78 ।।
गौतमीमाहात्म्ये नवमोऽध्यायः।। 9 ।।
ब्रह्मपुराणम्-79 
अथोनाशीतितमोऽध्यायः
वराहतीर्थवर्णनम्
नारद उवाच
न मनस्तृप्तिमाधत्ते कथाः श्रृण्वत्त्वयेरिताः।
पृथक्तीर्थफलं श्रोतुं प्रवृत्तं मम मानसम्।। 79.1 ।।
क्रमशो ब्राह्मणानीतां गङ्गां मे प्रथमं वद।
पृथक्तीर्थफलं पुण्यं सेतिहासं यथाक्रमम्।। 79.2 ।।
ब्रह्मोवाच
तीर्थानां च पृथग्भावं फलं माहात्म्यमेव च।
सर्वं वक्तुं न शक्नोमि न च त्वं श्रवणे क्षमः।। 79.3 ।।
तथाऽपि किंचिद्वक्ष्यामि श्रृणु नारद यत्नतः।
यान्युक्तानि च तीर्थानि श्रुतिवाक्यानि यानि च।। 79.4 ।।
तानि वक्ष्यामि संक्षेपान्नमस्कृत्वा त्रिलोचनम्।
यत्रासौ भगवानासीत्प्रत्यक्षस्त्र्यम्बको मुने।। 79.5 ।।
त्र्बम्बकं नाम तत्तीर्थं बुक्तिमुक्तिप्रदायकम्।
वाराहमपरं तीर्थं त्रिषु लोकेषु विश्रुतम्।। 79.6 ।।
तस्य रूपं प्रवक्ष्यामि नाम विष्णोर्यथाऽभवत्।
पुरा देवान्पराभूय यज्ञमादाय राक्षसः।। 79.7 ।।
रसातलमनुप्राप्तः सिन्धुसेन इति श्रुतः।
यज्ञे तलमनुप्राप्ते निर्यज्ञा ह्यभवन्मही।। 79.8 ।।
नायं लोकोऽस्ति न परो यज्ञ नष्ट इतीत्वराः।
सुरास्तमेव विविशू रसातलमनुद्विषम्।। 79.9 ।।
नाशक्नुवंस्तु तं जेतुं देवा इन्द्रपुरोगमाः।
विष्णु पुराणपुरुषं गत्वा तस्मै न्यवेदयन्।। 79.10 ।।
राक्षसस्य तु तत्कर्म यज्ञभ्रंशमशेषतः।
ततः प्रोवाच भगवान्वाराहं वपुरास्थितः।। 79.11 ।।
शङ्खचक्रगदापाणिर्गत्वा चैव रसातलम्।
आनयिष्ये मखं पुण्यं हत्वा राक्षसपुंगवान्।। 79.12 ।।
स्वः प्रयान्तु सुराः सर्वे व्येतु वो मानसो ज्वरः।
आनयिष्ये मखं पुण्यं हत्वा राक्षसपुंगवान्।। 79.13 ।।
जगाम तरसा पुत्र भुवं भित्त्वा रसातलम्।
स वराहवपुः श्रीमान्रसातलनिवासिनः।। 79.14 ।।
राक्षसान्दानवान्हत्वा मुखे धृत्वा महाध्वरम्।
वाराहरूपी भगवान्मखमादाय यज्ञभुक्।। 79.15 ।।
येन प्राप तलं विष्णुः पथा तेनैव शत्रुजित्।
मुके न्यस्य महायज्ञं निश्चक्राम रसातलात्।। 79.16 ।।
तत्र ब्रह्मगिरौ देवाः प्रतीक्षां चक्रिरे हरेः।
पथस्तस्माद्विनिःसृत्य गङ्गास्रवणमभ्यगात्।। 79.17 ।।
प्राक्षालयच् स्वाङ्गानि असृग्लिप्तानि नारद।
गह्गाम्भसा तत्र कुण्डं वाराहमभवत्ततः।। 79.18 ।।
मुखे न्यस्तं महायज्ञं देवानां पुरतो हरिः।
दत्तवांस्त्रिदशश्रेष्ठो मुकाद्यज्ञोऽभ्यजायत।। 79.19 ।।
ततः प्रभृति यज्ञाङ्गं प्रधानं स्रुव उच्यते।
वाराहरूपमभवदेवं वै कारणान्तरात्।। 79.20 ।।
तस्मात्पुण्यतमं तीर्थं वाराहं सर्वकामदम्।
तत्र स्नानं च दानं च सर्वक्रतुफलप्रदम्।। 79.21 ।।
तत्र स्थितोऽपि यः कश्चित्पितॄन्स्मरति पुण्यकृत्।
विमुक्ताः सर्वपापेभ्यः पितरः स्वर्गमाप्नुयुः।। 79.22 ।।
इति श्रीमहापुराणे आदिब्राह्मे तीर्थमाहात्म्ये वराहतीर्थवर्णनं नामोनाशीतितमोऽध्यायः।। 79 ।।
गौतमीमाहात्म्ये दशमोऽध्यायः।। 10 ।।
