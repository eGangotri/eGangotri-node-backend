3.1.1
हरिः ओं असौ वा आदित्यो देवमधु ।
तस्य द्यौरेव तिरश्चीनवँशोऽन्तरिक्षमपूपो मरीचयः पुत्राः ।। 1 ।।
3.1.2
तस्य ये प्राञ्चो रश्मयः, ता एवास्य प्राच्यो मधुनाड्यः;
ऋच एव मधुकृतः ऋग्वेद एव पुष्पम्, ता अमृता आपः ।। 2 ।।
3.1.3
ता वा एता ऋच एतमृग्वेदमभ्यतपन् ; तस्याभितप्तस्य
यशस्तेज इन्द्रियं वीर्यमन्नाद्यँ रसोऽजायत ।। 3 ।।
3.1.4
तद्व्यक्षरत् । तदादित्यमभितोऽश्रयत् ।
तद्वा एतद्यदेतदादित्यस्य रोहितँ रूपम् ।। 4 ।।
3.2.1
अथ येऽस्य दक्षिणा रश्मयः, ता एवास्य दक्षिणा मधुनाड्यः ;
यजूँष्येव मधुकृतः, यजुर्वेद एव पुष्पम् ; ता अमृता आपः ।। 1 ।।
3.2.2
तानि वा एतानि यजूँषि एतं यजुर्वेदमभ्यतपत् ;
तस्याभितप्तस्य यशस्तेज इन्द्रियं वीर्यमन्नाद्यँ रसोऽजायत ।। 2 ।।
3.2.3
तद्व्यक्षरत् । तदादित्यमभितोऽश्रयत् ।
तद्वा एतत् यदेतदादित्यस्य शुक्लँ रूपम् ।। 3 ।।
3.3.1
अथ येऽस्य प्रत्यञ्चो रश्मयः, ता एवास्य प्रतीच्यो मधुनाड्यः ;
सामान्येव मधुकृत्तः, सामवेद एव पुष्पम् ; ता अमृता आपः ।। 1 ।।
3.3.2
तानि वा एतानि सामानि एतँ सामवेदमभ्यतपन् ;
तस्याभितप्तस्य यशस्तेज इन्द्रियं वीर्यमन्नाद्यं रसोऽजायत ।। 2 ।।
3.3.3
तद् व्यक्षरत् ; तदादित्यमभितोऽश्रयत् ;
तद्वा एतत्, यदेतदादित्यस्य कृष्णं रूपम् ।। 3 ।।
3.4.1
अथ येऽस्योदञ्चो रश्मयः, ता एवास्योदीच्यो मधुनाड्यः,
अथर्वाङ्गिरस एव मधुकृतः, इतिहासपुराणं पुष्पम् ; ता अमृता आपः ।।1।।
3.4.2
ते वा एतेऽथर्वाङिगरस एतदितिहासपुराणमभ्यतपन्,
तस्याभितप्तस्य यशोस्तेज इन्द्रियं वीर्यमन्नद्यं रसोऽजायत ।। 2 ।।
3.4.3
तद्व्यक्षरत्, तदादित्यमभितोऽश्रयत् ,तद्वा एतत्,
यदेतदादित्यस्य परः कृष्णं रूपम् ।। 3 ।।
3.5.1
अथ येऽस्योर्ध्वा रश्मयः ता एवास्योर्वा मधुनाड्यो,
गुह्या एवादेशा मधुकृतो ब्रह्मैव पुष्पं ता अमृता आपः ।। 1 ।।
3.5.2
ते वा एते गुह्या आदेशा एतद्ब्रह्माभ्यतपँस्तस्याभितप्तस्य
यशस्तेज इन्द्रियं वीर्यमन्नद्यँ रसोऽजायत ।। 2।।
3.5.3
तद्व्यक्षरत्तदित्यमभितोऽश्रयत्तद्वा एतद्यदेतदादित्यस्य मध्ये क्षोभत इव ।। 3 ।।
3.5.4
ते वा एते रसानां रसाः वेदा हि रसास्तेषामेते रसास्तानि
वा एतान्यमृतानाममृतानि वेदा ह्यमृतास्तेषामेतान्यमृतानि ।। 4 ।।
3.6.1
तद् यत्प्रथमममृतम्, तद् वसव उपजीवन्त्याग्निनामुखेन,
न वै देवा अश्नन्ति, न पिबन्ति, एतदेवामृतं दृष्ट्वा तृप्यन्ति ।। 1 ।।
3.6.2
त एतदेव रूपमभिसंविशन्त्येतस्माद्रूपादुद्यन्ति ।। 2 ।।
3.6.3
स य एतदेवममृतं वेद, वसूनामेवैको भूत्वा़ऽग्निनैव मुखेन एतदेवामृतं
दृष्ट्वा तृप्तति, स य एतदेव रूपमभिसंविशन्ति, एतस्माद्रूपादुदेति ।। 3 ।।
3.6.4
स यावदादित्यः पुरस्तादुदेता पश्चादस्तमेता,
वसूनामेव तावदाधिपत्यँ स्वाराज्यं पर्येता ।। 4 ।।
3.7.1
अथ यद् द्वितीयममृतम्, तद्रुद्रा उपजीवन्तीन्द्रेण मुखेन ।
न वै देवा अश्नन्ति, न पिबन्ति, एतदेवामृतं दृष्ट्वा तृप्यन्ति ।। 1 ।।
3.7.2
त एतदेव रूपमभिसंविशन्ति; एतस्माद्रूपादुद्यन्ति ।। 2 ।।
3.7.3
स य एतदेवममृतं वेद, रुद्राणामेवैको भूत्वा इन्द्रेणैव मुखेनैतदेवामृतं
दृष्ट्वा तृप्यति एतदेव रूपमभिसंविशन्ति एतस्माद्रूपादुदेति ।। 3।।
3.7.4
स यावदादित्यः पुरस्तादुदेता, पश्चादस्तमेता, द्विस्तावत्, दक्षिणत
इदेतोत्तरतोऽस्तमेता, रुद्राणामेव तावदाधिपत्यँस्वाराज्यं पर्येता ।। 4 ।।
3.8.1
अथ यत् तृतीयममृतम्, तदादित्या उपजीवन्ति वरुणेन मुखेन ।
न वै देवा अश्नन्ति, न पिबन्ति ; एतदेवामृतं दृष्ट्वा तृप्यन्ति ।। 1 ।।
3.8.2
त एतदेव रूपमभिसंविशन्ति, एतस्माद्रूपादुद्यन्ति ।। 2 ।।
3.8.3
स य एतदेवममृतं वेद, आदित्यानामेवैको भूत्वा वरुणेनैव मुखेनैतदेवामृतं
दृष्ट्वा तृप्यति, स  एतदेव रूपमभिसंविशति, एतस्माद्रूपादुदेति ।। 3 ।।
3.8.4
स यावदादित्यो दक्षिणत उदेता उत्तरतोऽस्तमेता द्विस्तावत् पश्चादुदेता
पुरस्तादस्तमेताऽऽदित्यानामेव तावदाधिपत्यँ स्वाराज्यं पर्येता ।। 4 ।।
3.9.1
अथ यच्चतुर्थममृतम्, तन्मरुत उपजीवन्ति सोमेन मुखेन,
न वै देवा अश्नन्ति, न पिबन्ति, एतदेवामृतं दृष्ट्वा तृप्यन्ति ।। 1 ।।
3.9.2
त एतदेव रूपमभिसंविशन्ति, एतस्माद्रूपादुद्यन्ति ।। 2 ।।
3.9.3
स य एतदेवममृतं वेद, मरुतामेवैको भूत्वा सोमेनैव मुखेनैतदेवामृतं
दृष्ट्वा तृप्यति ; स एतदेव रूपमभिसंविशति,, एतस्माद्रूपादुदेति ।। 3 ।।
3.9.4
स यावदादित्यः पश्चादुदेता पुरस्तादस्तमेता, द्विस्तावत् उत्तरत
उदेता दक्षिणतोऽस्तमेता, मरुतामेव तावदाधिपत्यँ स्वाराज्यं पर्येता ।। 4 ।।
3.10.1
अथ यत् पञ्चमममृतम् , तत् साध्या उपजीवन्ति ब्रह्मणा मुखेन,
न वै देवा अश्नन्ति, न पिबन्ति ; एतदेवामृतं दृष्ट्वा तृप्यन्ति ।। 1 ।।
3.10.2
त एतदेव रूपमभिसंविशन्ति ; एतस्माद्रूपादुद्यन्ति ।। 2 ।।
3.10.3
स य एतदेवममृतं वेद साध्यानामेवैको भूत्वा ब्रह्मणैव
मुखेनैतदेवामृतं दृष्ट्वा तृप्यति ; स एतदेव रूपमभिसंविशन्ति ; एतस्माद्रूपादुदेति ।। 3 ।।
3.10.4
स यावदादित्य उत्तरत उदेता दक्षिणतोऽस्तमेता, द्विस्तावत्, ऊर्ध्व
उदेताऽर्वागस्तमेता, साध्यानामेव तावदाधिपत्यँ स्वाराज्यं पर्येता ।। 4 ।।
3.11.1
अथ तत ऊर्ध्व उदेत्य नैवोदेता नास्तमेता, एकल एव मध्ये स्थाता । तदेष श्लोकः ।। 1 ।।
3.11.2
न वै तत्र स निम्लोच नोदियाय कदाचन ।
देवास्तेनाहँ सत्येन मा विराधिषि ब्रह्मणा । इति ।। 2 ।।
3.11.3
न ह वा अस्मा उदेति न निम्लोचति सकृद्दिवा
हैवास्मै भवति य एतामेवं ब्रह्मोपनिषदं वेद ।। 3 ।।
3.11.4
तद्धैतद्ब्रह्मा प्रजापतय उवाच प्रजापतिर्मनवे मनुः प्रजाभ्यः
स्तद्धैतदुद्दालकायाऽऽरुणये ज्येष्टाय पुत्राय पिता ब्रह्म प्रोवाच ।। 4।।
3.11.5
इदं वाव तज्ज्येष्ठाय पुत्राय पिता ब्रह्म प्रब्रूयात्, प्रणाय्याय वाऽन्तेवासिने ।। 5 ।।
3.11.6
नान्यस्मै कस्मै चन, यद्यप्यस्मा इमामद्भिः परिगृहीतां धनस्य
पूर्णां दद्यात्, एतदेव ततो भूय इति एतदेव ततो भूय इति ।। 6 ।।
3.12.1
गायत्री वा इदँ सर्वं भूतं यदिदं किञ्च । वाग्वै गायत्री ।
वाग्वा इदँ सर्वं भूतं गायति च त्रायते च ।। 1 ।।
3.12.2
या वै सा गायत्रीयं वाव सा येयं पृथिवी अस्याँ
हीदँ सर्वं भूतं प्रतिष्ठितमेतामेव नातिशीयते ।। 2 ।।
3.12.3
या वै सा पृथिवी इयं वाव सा यदिदमस्मिन् पुरुषे शरीरम् ।
अस्मिन् हीमे प्राणाः प्रतिष्ठिताः एतदेव नातिशीयन्ते ।। 3 ।।
3.12.4
यद्वैतत् पुरुषे शरीरमिदं वाव तद्यदिदमस्मिन्नन्तःपुरुषे
हृदयम् अस्मिन् हीमे प्राणाः प्रतिष्ठिता एतदेव नातिशीयन्ते ।। 4 ।।
3.12.5
सैषा चतुष्पदा षड्विधा गायत्री । तदेतदृचाऽभ्यनूक्तम् ।। 5 ।।
3.12.6
तावानस्य महिमा ततो ज्यायाँश्च पुरुषः ।
पादोऽस्य सर्वा भूतानि त्रिपादस्यामृतं दिवि ।। इति ।। 6 ।।
3.12.7
यद्वै तद् ब्रह्मेति इदं वाव तत् योऽयं बहिर्धा
पुरुषादाकाशः । यो वै स बहिर्धा पुरुषादाकाशः ।। 7 ।।
3.12.8
अयं वाव स योऽयमन्तःपुरुष आकाशः । यो वै सोऽन्तः पुरुष आकाशः ।। 8 ।।
3.12.9
अयं वाव स योऽयमन्तर्हृदय आकाशः । यो ह वै सोऽन्तर्हृदय
आकाशस्तदेतत् पूर्णमप्रवर्ति पूर्णमप्रवर्तिनीँ श्रियं लभते, य एवं वेद ।। 9 ।।
3.13.1
तस्य ह वा एतस्य हृदयस्य पञ्च देवसुषयः । स योऽस्य प्राङ्सुषिः, स प्राणः, तच्चक्षुः ।
स आदित्यः तदेतत् तेजोऽन्नाद्यमित्युपासीत । तेजस्व्यन्नादो भवति, य एवं वेद ।। 1 ।।
3.13.2
अथ योऽस्य दक्षिणः सुषिः, स व्यानः, तच्छ्रोत्रँ, स चन्द्रमाः ।
तदेतच्छ्रीश्च यशश्चेत्त्युपासीत । श्रीमान्यशस्वी भवति, य एवं वेद ।। 2 ।।
3.13.3
अथ योऽस्य प्रत्यङ्सुषिः, सोऽपानः, सा वाक्, सोऽग्निः ।
तदेतत् ब्रह्मवर्चसमन्नाद्यमित्युपासीत । ब्रह्मवर्चस्यन्नादो भवति, य एवं वेद ।। 3 ।।
3.13.4
अथ योऽस्योदङ्् सुषिः, स समानः तन्मनः, स पर्जन्यः ।
तदेतत्कीर्तिश्च  व्युष्टिश्चेत्युपासीत । कीर्तिमान् व्युष्टिमान् भवति । य  एवं वेद ।। 4 ।।
3.13.5
अथ योऽस्योर्ध्वः सुषिः स उदानः, स वायुः, स आकाशः ।
तदेतदोजश्च  महश्चेत्युपासीत । ओजस्वी महस्वान् भवति । य एवं  वेद ।। 5 ।।
3.13.6
ते वा एते पञ्च ब्रह्मपुरुषाः स्वर्गस्य लोकस्य द्वारपाः ।
स य एतानेवं पञ्च ब्रह्मपुरुषान् स्वर्गस्य लोकस्य द्वारपान् वेद;
अस्य कुले वीरो जायते । प्रतिपद्यते स्वर्गं लोकम्, य एतानेवं
पञ्च ब्रह्मपुरुषान् स्वर्गस्य लोकस्य द्वारपान् वेद ।। 6 ।।
3.13.7
अथ यदतः परो दिवो ज्यतिर्दीप्यते विश्वतः पृष्ठेषु
सर्वतः पृष्ठेष्वनुत्तमेषूत्तमेषु  लोकेषु,
इदं वाव तद् यदिदमस्मिन् अन्तः पुरुषे ज्योतिः।। 7 ।।
3.13.8
तस्यैषा दृष्टिर्यत्रैतदस्मिन् शरीरे संस्पर्शेनोष्णिमानं विजानाति ।
तस्यैषा श्रुतिः, यत्रैतत् कर्णावपिगृह्य, निनदमिव नददुरिव,
अग्नेरिव ज्वलत उपशृणोति । तदेतत् द्दृष्टश्च श्रुतञ्चेत्युपासीत ।
चक्षुष्यः श्रुतो भवति । य एवं वेद य एवं वेद ।। 8 ।।
3.14.1
सर्वं खल्विदं ब्रह्म तज्जलानिति शान्त उपासीत । अथ खलु क्रतुमयः पुरुषः ।
यथाक्रतुरस्मिन् लोके पुरुषो भवति तथेतः प्रेत्य भवति । स क्रतुं कुर्वीत ।। 1 ।।
3.14.2
मनोमयः प्राणशरीरो भारूपः सत्यसङ्गल्प आकाशात्मा सर्वकर्मा
सर्वकामः सर्वगन्धः सर्वरसः सर्वमिदमभ्यात्तोऽवाक्यनादरः ।। 2 ।।
3.14.3
एष म आत्मा अन्तर्हृदयेऽणीयान् व्रीहेर्वा यवाद्वा सर्षपाद्वा
श्यामाकाद्वा श्यामाकतण्डुलाद्वा । एष म आत्माऽन्तर्हृदये ज्यायान्
पृथिव्या ज्यायानन्तरिक्षात् ज्यायान् दिवो ज्यायानेभ्यो लोकेभ्यः ।। 3 ।।
3.14.4
सर्वकर्मा सर्वकामः सर्वगन्धः सर्वरसः सर्वमिदमभ्यात्तोऽवाक्यनादार
एष म आत्मान्तर्हृदय एतद्ब्रह्म । एतमितः प्रेत्याभिसम्भवितास्मीति यस्य
स्यादद्धा न विचिकित्साऽस्तीति ह स्माह शाण्डिल्यः शाण्डिल्यः ।। 4 ।।
3.15.1
अन्तरिक्षोदरः कोशो भूमिबुध्नो न जीर्यति ।
दिशो ह्यस्य स्रक्तयो द्यौरस्योत्तरं बिलम् ।।
स एष कोशो वसुधानस्तस्मिन् विश्वमिदँ श्रितम् ।। 1 ।।
3.15.2
तस्य प्राची दिग् जुहूर्नाम्, सहमाना नाम दक्षिणा, राज्ञी नाम
प्रतीची, सुभूता नामोदीची । तासां वायुर्वत्सः । स य एतमेवं
वायुं दिशां वत्सं वेद, न  पुत्ररोदँ  रोदिति ।  सोऽहमेतमेवं
वायुं  दिशां वत्सं वेद; मा पुत्ररोदँ रुदम् ।। 2 ।।
3.15.3
अरिष्टं कोशं प्रपद्येऽमुनाऽमुनाऽमुना; प्राणं प्रपद्येऽमुनाऽमुनाऽमुना;
भूः प्रपद्येऽमुनाऽमुनाऽमुना; भूवः प्रपद्येऽमुनाऽमुनाऽमुना; स्वः प्रपद्येऽमुनाऽमुनाऽमुना ।। 3 ।।
3.15.4
स यदवोचम् प्राणं प्रपद्य इति, प्राणो वा इदँ सर्वं
भूतम्, यदिदं किञ्च, तमेव तत् प्रापत्सि ।। 4 ।।
3.15.5
अथ यदवोचम् - भूः प्रपद्य इति, पृथिवीं प्रपद्ये,
अन्तरिक्षं प्रपद्ये, दिवं प्रपद्ये इत्येव तदवोचम् ।। 5 ।।
3.15.6
अथ यदवोचम् - भुवः प्रपद्य इति, अग्निं प्रपद्ये,
वायुं प्रपद्ये, आदित्यं प्रपद्ये, इत्येव तदवोचम् ।। 6 ।।
3.15.7
अथ यदवोचम् - स्वः प्रपद्य इति, ऋग्वेदं प्रपद्ये,
यजुर्वेदं प्रपद्ये;सामवेदं प्रपद्ये इत्येव तदवोचम्, तदवोचम् ।। 7 ।।
3.16.1
पुरुषो  वाव  यज्ञः ।  तस्य  यानि चतुर्विशतिवर्षाणि,
तत् प्रातस्सवनम् । चतुर्विशत्यक्षरा गायत्री; गायत्रं
प्रातस्सवनम् । तदस्य वसवोऽन्वायत्ताः ।
प्राणा वाव वसवः । एते हीदँ सर्वं वासयन्ति ।। 1 ।।
3.16.2
तं चेदेतस्मिन् वयसि किञ्चिदुपतपेत् स ब्रूयात् प्राणा वसवः ।
इदं मे प्रातस्सवनं । माध्यन्दिनँ सवनमनु सन्तनुतेति ।
माऽहं प्राणानां वसूनां मध्ये यज्ञो विलिप्सीयेति ।
उद्धैव तत एति, अगदो ह भवति ।। 2 ।।
3.16.3
अथ यानि चतुश्चत्वारिँशद्वर्षाणि, तन्माध्यन्तिनँ सवनम् ।
चतुश्चत्वारिँशदक्षरा त्रिष्टुप्; त्रैष्टुभं माध्यन्दिनँ सवनम् ।
तदस्य रुद्रा अन्वायत्ताः । प्राणा वाव रुद्राः ।
एते हीदँ सर्वं रोदयन्ति ।। 3 ।।
3.16.4
तं चेत् एतस्मिन् वयसि किञ्चिदुपतपेत्, स ब्रूयात् 'प्राणारुद्राः'
इदं मे माध्यन्दिनँ सवनं तृतीयसवनमनु सन्तनुतेति ।
मा़ऽहं प्राणानाँ रुद्राणां मध्ये यज्ञो विलोप्सीयेति ।
उद्धैव तत एति; अगदो ह भवति ।। 4 ।।
3.16.5
अथ यान्यष्टाचत्वारिँशद्वर्षाणि तत् तृतीयसवनमष्टाचत्वारिँशदक्षरा
जगती जागतं तृतीयसवनं तदस्यादित्या अन्वायत्ताः प्राणा वा
वादित्या एते हीदँ सर्वमाददते ।। 5 ।।
3.16.6
तं चेत् एतस्मिन् वयसि किञ्चिदुपतपेत्, स ब्रूयात्,
'प्राणा आदित्याः इदं मे तृतीयसवनम् आयुरनुसन्तनुते'ति ।
'माऽहं प्राणानामादित्यानां मध्ये यज्ञो विलोप्सीये'ति ।
उद्धैव तत एति; अगदो हैव भवति ।। 6 ।।
3.16.7
एतद्ध स्म वै तद् विद्वानाह महिदास ऐतरेयः, स किं म
एतदुपतपसि, योऽहमनेन न प्रैष्यामी1ति । स ह षोडशं
वर्षशतमजीवत्2 । प्रह षोडशं वर्षशतं जीवति, य एवं वेद ।। 7 ।।
3.17.1
स यदशिशिषति यत्पिपासति यन्न रमते ता अस्य दीक्षाः ।। 1 ।।
3.17.2
अथ यदश्नाति यत्पिबति यद्रमते तदुपसदैरेति ।। 2 ।।
3.17.3
अथ यद्धसति, यज्जक्षति, यन्मैथुनं चरति, स्तुतशस्त्रैरेव तदेति ।। 3 ।।
3.17.4
अथ  यत्  तपो  दानमार्जवमहिँसा सत्यवचनमिति, ता अस्य दक्षिणाः।। 4 ।।
3.17.5
तस्मादाहुः सोष्यत्यसोष्टेति  पुनरुत्पादनमेवास्य तन्मरणमेवावभृथः ।। 5 ।।
3.17.6
तद्धैतत् घोर आङ्गिरसः कृष्णाय देवकीपुत्रायोक्त्वोवाच,
अपिपास एव स बभूव, सोऽन्तवेलायामेतत् त्रयँ प्रतिपद्येत,
अक्षितमसि, अच्युतमसि, प्राणसैशितमसीति । तत्रैते द्वे ऋचौ भवतः ।। 6 ।।
3.17.7
आदित्प्रत्नस्य1 रेतसः2 ।  उद्वयं  तमसस्परि  ज्योतिः पश्यन्त
उत्तरम् स्वः पश्यन्त  उत्तरम् । देवं देवत्रा सूर्यमगन्मज्योतिरुत्तमम् ।
इति, ज्योतिरुत्तममिति ।। 7 ।।
3.18.1
मनो ब्रह्मेत्युपासीतेत्यध्यात्मम् । अथाधिदैवतम् ।
आकाशो ब्रह्मेति । उभयमादिष्टं भवति अध्यात्मञ्चाधिदैवतञ्च ।। 1 ।।
3.18.2
तदेतच्चतुष्पाद् ब्रह्म । वाक् पादः, प्राणः पादः, चक्षुः पादः, श्रोत्रं पाद
इत्यध्यात्मम्; अथाधिदैवतम् अग्नि पादो वायुः पाद आदित्यः पादो दिशः
पाद इति । उभयमेवादिष्टं भवति अध्यात्मञ्चैवाधिदैवतञ्च ।। 2 ।।
3.18.3
वागेव ब्रह्मणश्चतुर्थः पादः । सोऽग्निना ज्योतिषा भाति च तपति च ।
भाति च तपति च कीर्त्या यशसा ब्रह्मवर्चसेन, य एवं वेद ।। 3 ।।
3.18.4
प्राण एव ब्रह्मणश्चतुर्थः पादः । स वायुना ज्योतिषा भाति च तपति च ।
भाति च तपति च कीर्त्या यशसा ब्रह्मवर्चसेन, य एवं वेद ।। 4 ।।
3.18.5
चक्षुरेव ब्रह्मणश्चतुर्थः पादः । स आदित्येन ज्योतिषा भाति च तपति च ।
भाति च तपति च कीर्त्या यशसा ब्रह्मवर्चसेन, य एवं वेद ।। 5 ।।
3.18.6
श्रोत्रमेव ब्रह्मणश्चतुर्थः  पादः  । सः दिग्भिर्ज्योतिषा भाति च तपति च ।
भाति च तपति च कीर्त्या यशसा ब्रह्मवर्चसेन, य एवं वेद ।। 6 ।।
3.19.1
आदित्यो ब्रह्मेत्यादेशः । तस्योपव्याख्यानम् असदेवेदमग्र आसीत् ।
तत् सदासीत् । तत् समभवत् । तदाण्डं निरवर्तत । तत् संवत्सरस्य
मात्रामशयत । तन्निरभिद्यत । ते आण्डकपाले  रजतञ्च सुवर्णञ्चाभवताम् ।। 1 ।।
3.19.2
तद् यद्रजतँ सेयं पृथिवी । यत् सुवर्णं सा द्यौः । यज्जरायु ते पर्वताः ।
यदुल्बँ  स  मेधो  नीहारः  । या धमनयस्ता नद्यः ।
यद् बास्तेयमुदकँ स समुद्रः ।। 2 ।।
3.19.3
अथ यत्तदजायत, सो़ऽसावादित्यः । तं जायमानं घोषा उलुलवोऽनू
दतिष्ठन्; सर्वाणि च भूतानिः, सर्वे च कामाः । तस्मात् तस्योदयं प्रति
प्रत्यायनं प्रति घोषा उलूलवोऽनुत्तिष्ठन्ति, सर्वाणि च भूतानि, सर्वे चैव1कामाः ।। 3 ।।
3.19.4
स य एतमेवं विद्वानादित्यं ब्रह्मेत्युपास्ते, अभ्याशो ह यदेनं साधवो
घोषा आ च गच्छेयुः, उप च निम्रेडेरन्, निम्रेडेरन् ।। 4 ।।