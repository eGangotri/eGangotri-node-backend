अनुमानपरिच्छेद:
<-0-0->
तर्कसङ्ग्रह:
अनुमानलक्षणम्
अनुमितिकरणम् अनुमानम्।
दीपिका
अनुमानं लक्षयति - अनुमितिकरणमिति।
प्रकाशिका
       अनुमानं लक्षयतीति। प्रत्यक्षोपजीवकसङ्गत्या अनुमानं निरूपयतीत्यर्थ:।
बालप्रिया
       प्रत्यक्षोपजीवकसङ्गत्येति। प्रत्यक्षकार्यत्वरूपया सङ्गत्या इत्यर्थ:। 
इन्द्रियेण महानसादौ व्याप्तिप्रत्यक्षादेव अनुमानं भवति। व्याप्तिस्मरणरूपानुमानं प्रति व्याप्तिप्रत्यक्षस्य अनुभवविधया कारणत्वात्। तथा च कार्यकारणभावरूपसङ्गत्या प्रत्यक्षानन्तरमनुमाननिरूपणमिति भाव:। अनेन प्रमाणयो कार्यकारणभाव उक्त:। अनुमित्यात्मकप्रमिते:। परामर्शात्मकमानसप्रत्यक्षकार्यत्वात् प्रमित्यो: कार्यकारणभाव: ज्ञेय:।
***
तर्कसङ्ग्रह:
अनुमितिलक्षणम्
परामर्शजन्यं ज्ञानं अनुमिति:।
दीपिका
       अनुमितिं लक्षयति - परामेर्शेति। ननु संशयोत्तरप्रत्यक्षे अतिव्याप्ति: स्थाणुपुरुषसंशयानन्तरं 'पुरुषत्वव्याप्यकरादिमान् अयम्' इति परामर्शे सति 'पुरुष एव' इति प्रत्यक्षजननात्। न च तत्रानुमितिरेव इति वाच्यम्। 'पुरुषं साक्षात्करोमि' इत्यनुव्यवसायविरोधादिति चेत्, न-पक्षतासहकृतपरामर्शजन्यत्वस्य विवक्षितत्वात्।
प्रकाशिका
       परामर्शेतीति। तथा च प्रत्यक्षप्रमित्यपेक्षया अनुमिते: विलक्षणप्रमात्वात् अनुमानस्य प्रमाणान्तरत्वं सिध्यतीति भाव:। विपरीतज्ञानोत्तरप्रत्यक्षं प्रति विशेषदर्शनस्य हेतुत्वमङ्गीकुर्वतां मतमवलम्ब्य शङ्कते - नन्विति। स्थाणुपुरुषसंशयेति। इदं विरुद्धभावद्वयकोटिकसंशयाङ्गीकारेण। परे तु - स्थाणुपुरुषेति। स्थाणुत्वतदभावपुरुषत्वतदभावकोटिकेत्यर्थ: - इत्याहु:। पुरुष ऐवति निर्णयसूचनाय। तत्र - संशयोत्तरप्रत्यक्षस्थले। अनुव्यवसायविरोधादिति। इदमुपलक्षणम् - 'पुरुषं अनुमिनोमि' इत्यनुव्यवसायाभावेन प्रमाणाभावादित्यपि द्रष्टव्यम्।
       संशयोत्तरप्रत्यक्षे जननीये पक्षताया: परामर्शसहकारित्वे प्रयोजनाभावेन पक्षतासहकृतपरामर्शजन्यत्वविवक्षणात् नातिव्याप्ति: इत्याह - पक्षतेति। ऐतेन 'वह्निव्याप्यधूमवत्पर्वतवानयं देश:' इति 
विशिष्टवैशिष्ट्यावगाहिबुद्धिं प्रति विशेषणतावच्छेदकप्रकारकनिर्णयविधया 'वह्निव्याप्यधूमवान् पर्वत:' इति परामर्शस्य कारणत्वेऽपि न तत्रातिव्याप्ति:। पक्षतासहकृतपरामर्शजन्यत्वस्य असत्त्वेन अतिव्याप्तेरभावात् इति सङ्क्षेप:।
बालप्रिया
       विलक्षणप्रमात्वादिति। प्रत्यक्षप्रमिते: यत् करणं इन्िद्रयं तदपेक्षया विलक्षणेन परामर्शात्मकेन कारणेन जन्यत्वात् अनुमितेर्विलक्षणप्रमात्वमिति भाव:। प्रमाणान्तरत्वमिति। प्रत्यक्षापेक्षया अतिरिक्तप्रमाणत्वमित्यर्थ:। दीपिकायाम् नन्वित्यादिना ग्रन्थेन यत्र दूरे ऊर्ध्वव्यक्तिदर्शनानन्तरं 'स्थाणुर्वा पुरुषो वा ' इति संशय: तत: 'पुरुषत्वव्याप्यकरादिमान्' इति व्याप्यधर्मवत्ताज्ञानरूप: परामर्श: तत: 'अयं पुरुष' इति प्रत्यक्षम्, तस्मिन् प्रत्यक्षे परामर्शजन्यत्वविशिष्टज्ञानत्वरूपस्यानुमितिलक्षणस्यातिव्याप्ति: आशङ्किता। तदिदं न सङ्गच्छते। संशयरूपविपरीतज्ञानानन्तरं 'अयं पुरुष:' इति प्रत्यक्षस्यैव असंभवात्। तद्वत्ताबुद्धिं प्रति तदभाववत्ताज्ञानस्य प्रतिबन्धकत्वादिति शङ्कायां सत्यपि विपरीतज्ञाने यदि विशेषदर्शनं स्यात् तर्हि तस्य विशेषदर्शनस्य प्रत्यक्षजनकत्वं भवतीति 1विशेषदर्शनस्येति। व्याप्यधर्मदर्शनस्येत्यर्थ:। प्रकृते 'पुरुषत्वव्याप्यकरादिमान् अयम्' इति परामर्शो विवक्षित:। भावद्वयकोटिकेति। स्थाणुत्वपुरुषत्वाश्यं यत् भावरूपं धर्मद्वयं तत्प्रकारकसंशयेत्यर्थ:। स्थाणुत्वतदभावेति। स्थाणुत्वं तदभाव: पुरुषत्वं तदभावश्चेति चतुष्प्रकारकसंशयेत्यर्थ:। 'स्थाणुर्वा न वा, पुरुषो वा न वा' इति संशयस्याकार:। 2द्विकोटिकसंशयद्वयं वात्र विवक्षितम्। प्रमाणाभावादिति। तत्रानुमितिरेव जायत इत्यत्र प्रमाणाभावादित्यर्थ:। तथा च 'अयं पुरुष:' इति निश्चयस्यानुमितित्वे 'पुरुषं साक्षात्करोमि' इति साक्षात्कारत्वावगाही अनुव्यवसायो नोपपद्यते। अनुमितित्वावगाही 'पुरुषमनुमिनोमि' इति अनुव्यवसाय एव स्यात्। अतो नानुमितित्वं तस्य निश्चयस्य, अपि तु प्रत्यक्षत्वमेवेति अलक्ष्ये तत्र लक्षणसत्त्वात् अनुमितिलक्षणस्यातिव्याप्तिरिति भाव:। दीपिकायां पक्षतासहकृतेति। तथा च परामर्शजन्यत्वमात्रं नानुमितेर्लक्षणम्। अपि तु पक्षतासहकृतो य: परामर्श: 
तज्जन्यत्वम्। संशयोत्तरप्रत्यक्षे तु परामर्शस्य जनकत्वेऽपि
----------------------------------------
1. अनेन मतान्तरमप्यस्तीति दर्शितम्। तथा हि - संशयोत्तरप्रत्यक्षमात्रे विशेषदर्शनं न हेतु:, अन्धकारे घटसंशयोत्तरप्रत्यक्षस्य विशेषदर्शनं विनापि आलोकसमवधानमात्रेणैवोपपत्ते:। तथापि यत्र विशेषादर्शनादिदोषाधीन: संशय: तदुत्तरप्रत्यक्षे तस्य हेतुत्वम्। उक्तस्थले च व्यञ्जकाभावाधीन: संशय इति। अधिकं तत्त्वचिन्तामणौ प्रामाण्योत्पत्तिवादे तद्व्याख्याने प्रकाशे च द्रष्टव्यम्।
2. द्विकोटिकेति। स्थाणुर्वा न वेत्याकारक: एक: संशय:, पुरुषो न वेत्याकारक: अपर: संशय इति संशयद्वयमित्यर्थ:।
----------------------------------------
पक्षताया: नोपयोगित्वम्, प्रमाणाभावात्; सिद्धिसत्त्वेऽपि धारावाहिकप्रत्यक्षोत्पत्त्या सिद्ध्यभावरूपाया: पक्षताया: प्रत्यक्षहेतुत्वासम्भवाच्च। तथा च पक्षतासहकृतपरामर्शजनयत्वाभावात् नातिव्याप्तिरिति भाव:। तदाह प्रकाशिकायाम् संशयोत्तरप्रत्यक्षे जननीय इति। प्रयोजनाभावेनेति। पक्षताया: सहकारित्वानङ्गीकारे अनुपपत्त्यभावेनेत्यर्थ:। एतेनेति। वक्ष्यमाणहेतुना इत्यर्थ:। यदि परामर्शजन्यत्वमात्रम् अनुमितेर्लक्ष्ाणं स्यात् तदा 'वह्निव्याप्यधूमवत्पर्वतवानयं देश:' इत्याकारकं वन्हिव्याप्यधूमविशिष्टपर्वतवैशिष्ट्यावगाहिप्रत्यक्षं प्रति 'वह्निव्याप्यधूमवानयं पर्वत:' इत्याकारकपरामर्शस्य विशेषणतावच्छेदकीभूत: य: धूम: तत्प्रकारकनिश्चयत्वेन हेतुतया तादृशविशिष्टवैशिष्ट्यावगाहिप्रत्यक्षेऽपि परामर्शजन्यत्वरूपस्य अनुमितिलक्षणस्य सत्त्वात् अतिव्याप्ति: प्रसक्ता। सापि पक्षतासहकृतपरामर्शजन्यत्वस्य अनुमितिलक्षणतवात् वारयितुं शक्यत इति भाव:। तादृशप्रत्यक्षस्य 1पक्षताजन्यत्वाभावात्।
दीपिका
पक्षतालक्षणम्
       सिषाधयिषाविरहविशिष्टसिद्ध्यभाव: पक्षता। साध्यसिद्धि: 
अनुमितिप्रतिबन्धिका। सिद्धिसत्त्वेऽपि 'अनुमिनुयाम्' इतीच्छायामनुमितिदर्शनात् सिषाधयिषा उत्तेजिका। ततश्च उत्तजकाभावविशिष्टमण्यभावस्य
-----------------------------------------
1. यद्यपि ध्याप्यपक्षोभयवैशिष्ट्यावगाहिज्ञानत्वरूपं यत् परामर्शत्व तदवच्छिन्नजनकतानिरूपितजन्यताशालिज्ञानत्वमनुमितेर्लक्षणमित्यक्तावपि उक्तविशिष्टवैशिष्ट्यावगाहिप्रत्यक्षेऽतिव्याप्तिवारणं सम्भवति तादृशबुद्धौ परामर्शस्य विशेषणतावच्छेदकप्रकारकनिर्णयत्वेनैव हेतुत्वेन उक्तपरामर्शत्वेन हेतुत्वाभावात्। तथापि संशयोत्तरप्रत्यक्षे व्याप्यपक्षवैशिष्ठ्यावगाहिज्ञानत्वेन व्याप्यदर्शनजन्यत्वसत्त्वात् अतिव्याप्ते: पक्षतासहकृतपरामर्शजन्यत्वविवक्षणनैव बारणीयता तेनैव विशिष्टवैशिष््ट्यावगाहिप्रत्यक्षवारणसम्भवात् उक्तपरामर्शत्वावच्छिन्नजनकता न निवेश्येति भाव:।
-----------------------------------------
दाहकारणत्ववत् सिषाधयिषाविरहविशिष्टसिद्ध्यभावस्याप्यनुमितिकारणत्वम्।
       यद्यपि साध्यसंशयस्य पक्षतात्वेऽपि साध्यनिश्चयकाले अनुमितिवारणं सम्भवति, तथापि घनगर्जितेन मेघानुमितौ व्यभिचार:। अत: अन्यादृशीं पक्षतामाह - सिषाधयिषेति। र्सिषाधयिषाया: साध्यानुमितीच्छाया: समवायेन य: अभाव: स्वरूपसमवायोभवघटितसामानाधिकरण्यसम्बन्धेन तद्विशिष्टाया: सिद्धे: समवायेन अभाव इत्यर्थ:। साध्यसिद्धि: - पक्षतावच्छेदकविशिष्टे साध्यतावच्छेदकविशिष्टसाध्यवैशिष्ट्यावगाहिनिश्चय:। सिद्धौ सिषाधयिषाविरहवैशिष्ट्यनिवेशनस्य प्रयोजनं दर्शयति - सिद्धिसत्त्वेऽपीति। अत्र सिद्धिश्च 'पर्वतो वह्निमान् वह्निव्याप्यधूमवांश्च' इति समूहालम्बनरूपा। अत: परामर्शसम्पत्तिरिति ध्येयम्।
बालप्रिया
       'साध्यसंशय: पक्षता' इति प्राचीनोक्त्युपेक्षाया: बीजमाह - यद्यपीत्यादिना। साध्यनिश्चयरूपसिद्धिकालेऽनुमितिवारणं हि पक्षताया: अनुमितिहेतुत्वाङ्गीकारस्य उद्देश्यम्। तत्तु साध्यसंशयस्य पक्षतात्वेऽपि 
निर्वहति। साध्यनिश्चयकाले साध्यसंशयरूपपक्षताया: अभावादेव नानुमिति: इत्येवंरीत्या अनुमितिवारण्ासम्भवात् तथा च साध्यसंशय एव पक्षता अस्तु इति शङ्कितुर्भाव:। तथापीति। साध्यसंशयरूपपक्षताया: नानुमितिहेतुत्वम्। विनापि साध्यसंशयं घनगर्जनश्रवणेन 1मेघानुमित्ते: व्यतिरेकव्यभिचारादिति समाधातुराशय:। व्यभिचार इति। कारणाभावेऽपि कार्योत्पत्तिरूपो व्यतिरेकव्यभिचारोऽत्र 
विवक्षित:। अन्यादृशीमिति। साध्यसंशयादन्यविधामित्यर्थ:।
--------------------------------------------------
1. अयं प्रदेश: मेघवान् धनगर्जजवत्त्वादित्यनुमानमत्र विवक्षितम्।
--------------------------------------------------
       दीपिकायाम् सिषाधयिषाविरहविशिष्टेत्यादि। यत्र साध्यनिश्चयरूपा सिद्धिरस्ति तत्रापि यदि 'पक्षे साध्यं अनुमिनुयाम्' इत्याकारा सिषाध्ायिषा अस्ति तदानुमितिर्भवति। सिद्ध्यभावमात्रस्य पक्षतात्वे सा न स्यात्, सिद्धेरेव
तत्र सत्त्वात्। अतस्तत्र पक्षतासम्पत्तये सिषाधयिषाविरहविशिष्टेति सिद्धेर्विशेषणं दत्तम्। उक्तस्थले सिषाधयिषाया: सत्त्वेन सिषाधयिषाविरहरूपविशेषणाभावात् सिषाधयिषाविरहविशिष्टसिद्ध्यभावस्याक्षततया पक्षता निर्वहति। एवं च सिषाधयिषा उत्तेजिकेति फलितम्। उत्तेजकत्वं च प्रतिबन्धकसमवधानकालीनकार्योत्पादकप्रयोजक्त्वम्। सिद्धिरूपप्रतिबन्धकसत्ताकालेऽपि सिषाधयिषाया: अनुमितिरूपकार्योत्पादप्रयोजकत्वात् उत्तेजकत्वम्, यथा मणिरूपप्रतिबन्धकाले दाहोत्पत्तिप्रयोजकत्वात् उत्तेजकत्वम्, यथा मणिरूपप्रतिबन्धकाले दाहोत्पत्तिप्रयोजकत्वात् मन्त्रादेरुत्तेजकत्वम्। उत्तेजकाभावविशिष्टप्रतिबन्धकाभावस्य कार्योत्पत्तिं प्रति हेतुत्वात्। सिषाधयिषाविरहविशिष्टसिद्ध्यभावस्य अनुमितिहेतुत्वमिति भाव:। सिषाधयिषा नाम साध्यानुमितिविषयकेच्छा।
       सिषाधयिषाविरह: सिषाधयिषानिष्ठप्रतियोगितानिरूपकोऽभाव:। तत्र 
प्रतियोगितायां समवायसम्बन्धावच्छिन्नत्वं निवेशनीयम्। अन्यथा यत्र सिद्धि: सिषाधयिषा चास्ति तत्र सिषाधयिषाया: संयोगसम्बन्धेनाभावात् सिषाधयिषानिष्ठसंयोगसम्बन्धावच्छिन्नप्रतियोगिताकाभावविशिष्टसिद्धेदेव सत्त्वेन तदभावरूपपक्षता न स्यात्। तन्निवेशे च तत्र समवायसम्बन्धेन सिषाधयिषाया: सत्त्वेन तत्सम्बन्धावच्छिन्नसिषाधयिषानिष्ठप्रतियोगिताकाभावरूपविशेषणाभावात् विशिष्टाभावरूपा पक्षता निर्वहतीति। एवं सिषाधयिषाविरहवैशिष्ट्यं ससिद्धौ सामानाधिकरण्यसम्बनधेन। अन्यथा स्वरूपसम्बन्धेन सिषाधयिषाविरहवैशिष्ट्यनिवेशे सिषाधयिषासत्त्वेऽपि सिद्धौ सिषाधयिषाभावस्य स्वरूपसम्बन्धेन सत्त्वात् सिषाधयिषाविरहविशिष्टसद्धेरेव सत्त्वेन तदभावरूपपक्षताया: अनुपपत्ति: अत: सामानाधि करण्यसम्बन्धेन वैशिष्ट्यं निवेशनीयम्। सामानाधिकरण्यं च स्वाधिकरणवृत्तित्वम्। स्वाधिकरणत्वं स्वरूपसंबन्धेन, स्वाधिकरणनिरूपितवृत्तित्वं समवायसम्बन्धेन। तथा च स्वनिष्ठस्वरूपसम्बन्धावच्छिन्नाधेयतानिरूपिताधिकरणतावन्निरूपितसमवायसम्बन्धावच्छिन्नाधेयतासम्बन्धेन सिषाधयिषाविरहविशिष्टा या सिद्धि: तदभाव: पक्षता। स्वं - सिषाधयिषाविरह तस्य स्वरूपसंबन्धेन अधिकरणम् आत्मा तत्र समवायसम्बनधेन वृत्तिमती य सिद्धि: तदभाव इति यावत्। तत्र स्वरूपसम्बन्धानिवेशे सिषाधयिषाकालेऽपि एकज्ञानविषयत्वसम्बनधेन सिषाधयिषाविरहाधिकरणे आत्मनि समवायेन वृत्तित्वं सिद्धेरस्तीति तादृशवृत्तित्वसम्बनधेन सिषाधयिषाविरहविशिष्टसिद्धेरेव सत्त्वेन पक्षता नोपपद्येत। स्वरूपसम्बन्धनिवेशे तु तेन सिषाधयिषाभावाधिकरणं सिषाधयिषावानात्मा न भवति, अपि तु अन्य आत्मा तद्वृत्तित्वं एतदात्मगतसिद्धेर्नास्तीति तादृशवृत्तित्वरूपसामानाधिकरण्यसम्बन्धेन सिषाधयिषाविरहविशिष्टाया: सिद्धेरभावस्य सत्त्वात् न पक्षतानुपपत्ति:। एवं वृत्तित्वे समवायसम्बनधावच्छिन्नत्वानिवेशे सिषाधयिषाविरहाधिकरणे आत्मनि सिद्धे: समवायेन सत्त्वेऽपि संयोगादिसम्बन्धेनासत्त्वात् 
समवायातिरिक्तसम्बन्धावच्छिन्नवृत्तित्वरूपसामानाधिकरण्यं सिद्धेर्नास्तीति विशिष्टाभावरूपा पक्षता प्रसज्येत। अत: समवायसम्बन्धावच्छिन्नत्वस्य सामानाधिकरण्यघटकवृत्तित्वे निवेश:। एवं सिद्ध्यभाव: सिद्धिनिष्ठप्रतियोगितानिरूपकोऽभाव:। तत्र प्रतियोगितायां समवायसम्बन्धावच्छिन्नत्वं निवेश्यम्। अन्यथा सिद्धिकालेऽपि सम्बन्धान्तरावच्छिन्नसिद्ध्यभावमादाय पक्षता प्रसज्येत। तदेतत्सर्वमभिसन्धायाह - प्रकाशिकायाम् - सिषाधयिषाया: सादध्यानुमितीच्छाया इत्यादि। स्वरूपसमवाययोभयघटितेति। सामानाधिकरण्यघटकाधिकरणतायां स्वरूपसम्बन्धावच्छिन्नत्वं, वृत्तितायां समवायसम्बन्धावच्छिन्नत्वं च निवेशनीयमिति भाव:। सिंद्धे: समवायेनाभाव इति। सिद्धिनिष्ठसमवायसम्बन्धावच्छिन्नप्रतियोगिताकाभाव इत्यर्थ:। पक्षतावच्छेदकविशिष्ट इत्यादि। पक्षतावच्छेदकावच्छिन्नपक्षनिष्ठविशेष्यतानिरूपितसाध्यतावच्छेदकावच्छिन्नसाध्यनिष्ठप्रकारताशालिनिश्चय इत्यर्थ:। द्रव्यत्वेन पर्वतावगाहि 'द्रव्यं वह्निमत्' इत्याकारकनिश्चयदशायां 'पर्वतो वह्निमान्' इत्यनुमित्युत्पत्ते: 'द्रव्यं वह्निमत्' इत्याकारकनिश्चयस्य 'पर्वतो वह्निमान्' इत्यनुमितिप्रतिबन्धकत्ववारणाय पक्षनिष्ठविशेष्यतायां                           
पक्षतावच्छेदकावच्छिन्नत्वनिवेश:। एवं 'पर्वतो द्रव्यवान्' इत्याकारकनिश्चयस्य तादृशानुमितिप्रतिबन्धकत्ववारणाय प्रकारतायां साध्यतावच्छेदकावच्छिन्नत्वनिवेश:। एवं प्रकारतायां साध्यतावच्छेदकसम्बन्धावच्छिन्नत्वमपि निवेशनीयम्। अन्यथा 'पर्वत: समवायेन वह्निमान्' इति निश्चयस्यापि 'पर्वत: संयोगेन वह्निमान्' 
इत्यनुमितिप्रतिबन्धकत्वापत्ते:।
       ननु सिद्धिकाले यदि सिषाधयिषा वर्तते तदानीमपि अनुमिते: उपपादनार्थं हि सिद्धौ 
सिषाधयिषाविरहविशिष्टेति विशेषणं दत्तम्। तच्च तदैव सार्थकं भवति यदि सिद्धि-सिषाधयिषा-परामर्शानामेककाले                      
समवधानं स्यात्। तच्च दुर्घटम्। तथा हि- यत्र प्रथमं सिद्धि: अनन्तरं सिषाधयिषा, तत: परामर्श:, तत: अनुमिति:, तत्र परामर्शक्षणे सिद्धेर्नाशादेव प्रतिबन्धकाभावात् अनुमित्युपपत्ते: व्यर्थं सिषाषयिषाविरहविशिष्टत्वविशेषणम्। यत्र क्रमेण सिषाधयिषा-सिद्धि-परामर्शा: तत्र परामर्शक्षणे सिषाधयिषाया: नाशात् सिषाधयिषाविरहविशिष्टसिद्धेरेव सत्त्वात् सिषाधयिषाविरहविशिष्टत्वनिवेशेऽपि पक्षता न निर्वहति। यत्र तु परामर्शंसिद्धिसिषाधयिषा: क्रमेण भवन्ति तत्र सिषाधयिषाक्षणे परामर्शनाशात् परामर्शरूपकारणवैकल्यात् नानुमिति:। ज्ञानयोर्वा ज्ञानेच्छयोर्वा एकक्षणोत्पत्तिकत्वं तु नाङ्गीक्रियते। तथा च कथं सिषाधयिषाविरहविशिष्टत्वस्य सार्थकत्वमित्याशङ्क्याह - अत्र सिद्धिश्चेत्यादिना। पक्षताघटकीभूता सिद्धिश्च वह्निवह्निव्याप्यधूमोभयावगाहिनी समूहालम्बनरूपा 'पर्वतो वह्निमान् वह्निव्याप्यधूमवांश्च' इत्याकारिका विवक्षिता। अयमेव साध्यनिश्चयरूपत्वात् साध्यव्याप्यनिश्चयरूपत्वाच्च सिद्ध्यात्मकपरामर्श इति व्यवह्रियते। तथा च यत्र आदौ उक्ताकार: सिद्ध्यात्मकपरामर्श: तत: सिषाधयिषा ततोऽनुमिति: तत्र द्वितीयक्षणे सिद्धे: सत्त्वात् सिद्ध्यभावमात्रस्य पक्षतात्वे पक्षता न निर्वहति। अत: सिषाधयिषाविरहविशिष्टत्वं सिद्धे: विशेषणम्। तत्र तु सिषाधयिषासत्त्वेन सिषाधयिषाविरहरूपविशेषणाभावात् विशिष्टाभावरूपा पक्षता निर्वहतीत्येवं तद्विशेषणस्य सार्थक्यमुपपादनीयमिति भाव:। अत: परामर्शसम्पत्तिरिति। अनुमित्यव्यवहितपूर्वक्षणे सिद्धिसिषाधयिषापरामर्शानां मेलनमित्यर्थ:।
***
तर्कसङ्ग्रह:
परामर्शलक्षणम्
       व्याप्तिविशिष्टपक्षधर्मताज्ञानं परामर्श:। यथा 'वह्निव्याप्यधूमवान् अयं पर्वत:' इति ज्ञानं परामर्श:। तज्जन्यं 'पर्वतो वह्निमान्' इति ज्ञानमनुमिति:।
दीपिका
       परामर्शं लक्षयति - व्याप्तीति। व्याप्तिविषयकं यत् पक्षधर्मताज्ञानं स परामर्श इत्यर्थ:। परामर्शमभिनीय दर्शयति - यथेति। अनुमितिमभिनीय दर्शयति - तज्जन्यमिति। परामर्शजन्यमित्यर्थ:।
प्रकाशिका
       'व्याप्तिविशिष्टपक्षधर्मताज्ञानम्' इत्यत्र व्याप्तिविशिष्टे पक्षधर्मता व्याप्तिविशिष्टपक्षधर्मता तज्ज्ञानमिति सप्तमीतत्पुरुषाङ्गीकारे व्यभिचारिलिङ्गकानुमितौ व्याप्तिविशिष्टपक्षधर्मताज्ञानजन्यत्वाभावेन अव्याप्ति:; अत: 
व्याप्तिविशिष्टपदस्य व्याप्तिविषयकेत्यर्थमवलम्ब्य ज्ञानान्तपदेन कर्मधारयमङ्गीकरोति - व्याप्तिविषयकमिति। व्याप्त्यवच्छिन्न-प्रकारतानिरूपित - पक्षतावच्छेदकावच्छिन्न-विशेष्यताशालिनिश्चय: परामर्श इति तु निर्गलितार्थ:। अभिनीय - अभिलापकशब्दमुच्चार्य। 
बालप्रिया
       व्याप्तिविशिष्टपक्षधर्मताज्ञानमित्यत्रेत्यादि। यत्र लिङ्गं साध्यव्यभिचारि भवति तत्रापि व्याप्त्यशे भ्रमात्मकात् 'धूमव्याप्यवह्निमानयं पर्वत:' इति परामर्शात् 'पर्वतो धूमवान्' इत्यनुमिति: जायते। यदि तु वस्तुतो व्याप्तिविशिष्टे पक्षधर्मत्वावगाहि ज्ञानं परामर्श: तज्जन्यत्वं अनुमितेर्लक्षणमुच्येत तर्हि उक्तपरामर्शस्य व्याप्तिविशिष्टे तदवगाहित्वाभावे परामर्शत्वाभावात् तज्जन्यज्ञानस्य अनुमितित्वं न स्यात्। अत: व्याप्तिविषयकं यत् पक्षधर्मत्वावगाहि ज्ञानं तत् परामर्श:। उक्तभ्रमात्मकज्ञानस्य व्याप्तिविषयकत्वमक्षतमिति परामर्शरूपता, अत 
एव तज्जन्यज्ञानस्य परामर्शजन्यत्वरूपानुमितिलक्षणाक्रान्ततया अनुमितित्वमप्युपपद्यत इति भाव:।
       ननु व्याप्तिविषयकं पक्षसम्बन्धावगाहि च ज्ञानं परामर्श इति परामर्शलक्षणकथनेऽपि 'धूमो वह्निव्याप्य: धूमवांश्च पर्वत:' इत्याकारकसमूहालम्बनज्ञानस्यापि व्याप्तिविषयकत्वात् 
पक्षसम्बन्धविषयकत्वाच्च परामर्शत्वापत्तिरित्यत आह - व्याप्त्यवच्छिन्नेति। व्याप्त्यवच्छिन्न या हेतुनिष्ठा प्रकारता तन्निरूपिता या पक्षतावच्छेदकावच्छिन्ना पक्षनिष्ठा विशेष्यता तन्निरूपको निश्चय: परामर्श इत्यर्थ:। भवति च 'वह्निव्याप्यधूमवान् पर्वत' इति निश्चय: तादृश:। पर्वतनिष्ठविशेष्यतानिरूपिताया: धूमनिष्ठाया: प्रकारताया: व्याप्त्यवच्छिन्नत्वात्। व्याप्त्यवच्छिन्नत्वं च साध्यनिष्ठप्रकारतानिरूपितव्याप्तिनिष्ठप्रकारतानिरूपितत्वम्। तेन 'व्याप्यधूमवान् पर्वत:' इति ज्ञाने नातिव्याप्ति:। 'धूमो वह्निव्याप्य: धूमवांश्च पर्वत:' इति समूहालम्बनज्ञानीयधूमनिष्ठप्रकारतायां व्याप्तिनिष्ठप्रकारतानिरूपितत्वं नास्ति, धूमांशे व्याप्ते: प्रकारतया अभानात्। अतो न तत्रातिव्याप्तिरिति भाव:। तथा च साध्यतावच्छेदकावच्छिन्नसाध्यनिष्ठप्रकारतानिरूपितव्याप्तिनिष्ठप्रकारतानिरूपितहेतुतावच्छेदकावच्छिन्न-
हेतुनिष्ठप्रकारतानिरूपितपक्षतावच्छेदकावच्छिन्नपक्षनिष्ठविशेष्यताशालिनिश्चय: परामर्श इति निष्कर्ष:। तेन 'द्रव्यव्याप्यध्मवान् पर्वत:', 'वह्निव्याप्यद्रव्यवान् पर्वत:' 'वह्निव्याप्यधूमवद्द्रव्यम्' इत्यादिनिश्चयानां 'पर्वतो वह्निमान्' इत्यनुमितिहेतुभूतपरामर्शत्वं न प्रसज्यत इत्यवधेयम्। निर्गलितार्थ इति। निष्कृष्टार्थ इत्यर्थ:। अभिलापकशब्दमुच्चार्येति। आकारप्रदर्शकशब्दमुच्चार्येत्यर्थ:। कायिकचेष्टारूपस्याभिनयस्यात्रासम्भवात्।
~*~*~ 
तर्कसङ्ग्रह:
व्याप्तिलक्षणम्
यत्र धूम: तत्र अग्नि: इति साहचर्यनियम: व्याप्ति:।
दीपिका
       व्याप्तिलक्षणमाह - यत्रेति। यत्र धूमस्तत्राग्निरिति व्याप्तेरभिनय:। साहचर्यनियम: इति लक्षणम्। साहचर्यं सामानाधिंकरण्यम्, तस्य नियम:। हेतुसमानाधिकरणात्यन्ताभावाप्रतियोगिसाध्यसामानाधिकरण्यं व्याप्तिरित्यर्थ:।
प्रकाशिका
       नियतसामानाधिकरण्यं साध्याभाववदवृत्तित्वादिरूपं न सम्भवति; 'इदं वाच्यम् ज्ञेयत्वात्' इत्यादौ अव्याप्ते:। साध्याभावाप्रसिद्धेरित्यालोच्याह - हेतुसमानाधिकरणेति। 'वह्निमान् धूमात्' इत्यादौ धूमसमानाधिकरणे योऽत्यन्ताभाव: घटात्यन्ताभाव:, तदप्रतियोगी वह्नि: तत्सामानाधिकरण्यं धूमे अस्तीति लक्षणसमन्वय:। 'धूमवान् वह्ने:' इत्यादौ तु धूमसामान्याभावस्यापि हेतुसमानाधिकरणतया तत्प्रतियोग्येव धूम इति नातिव्याप्ति:। न च 'वह्निमान् धूमात्' इत्यादौ तत्तद्वह्न्यभावस्य चालिनीन्यायेन धूमसमानाधिकरणतया तादृशाभावाप्रतियोगित्वं न कस्यापि वह्नेरित्यतिव्याप्तिरिति वाच्यम्, अप्रतियोगिसाध्येत्यस्य प्रतियोगितानवच्छेदक-साध्यतावच्छेदकावच्छिन्नेत्यर्थतात्पर्यंकतयाऽदोषात्। प्रतियोगितायां साध्यतावच्छेदकसम्बन्धावच्छिन्नत्वं निवेशनीयम्। तेन 'वह्निमान् धूमात्' इत्यादौ समवायेन वह्नित्वावच्छिन्न-प्रतियोगिताकाभावस्य धूमसमानाधिकरणत्वेऽपि न क्षति:। हेतुपदं हेतुतावच्छेदकावच्छिन्नपरम्। अत: 'द्रव्यम् विशिष्टसत्त्वात्' इत्यादौ विशिष्टस्य शुद्धानतिरेकितया हेत्वधिकरणगुणादिनिष्ठत्वेऽपि द्रव्यत्वाभावस्य नाव्याप्ति:। हेत्वधिकरणता हेतुतावच्छेदकसम्बन्धावच्छिन्ना ग्राह्या। तेन 'वह्निमान् धूमात्' इत्यादौ वह्निसामान्याभावस्य धूमसमवायिनिष्ठत्वेऽपि नाव्याप्ति:। न चैवमपि 'कपिसंयोगी एवद्वृक्षत्वात्' इत्यादौ अव्याप्ति:, साध्यस्य हेतुसमानाधिकरणात्यन्ताभावप्रतियोगितावच्छेदकावच्छिन्नत्वादिति वाच्यम्। हेतुसमानाधिकरणात्यन्ताभावे प्रतियोगिवैयधिकरण्यस्य निवेशनीयत्वात्। केवलान्वयिसाध्यके तादृशस्य घटाभावादे: प्रसिद्धत्वात् नाव्याप्तिरिति। अधिकं अस्मदीय-मणिदीधितिव्याख्याया बुद्धिकुशलैरनुसन्धेयम्।
बालप्रिया
       साध्याभावाप्रसिद्धेरिति। साध्यस्य वाच्यत्वस्य केवलान्वयित्वेन सर्वत्र विद्यमानतया तदभावस्याप्रसिद्धे: साध्याभाववदवृत्तित्वरूप1व्याप्तलक्षणस्य केवलान्वयिसाध्यकसद्धेतावव्याप्तिरित्यर्थ:। 
इत्यर्थतात्पर्यकतयाऽदोषादिति। तथा च हेत्वधिकरणवृत्त्यत्यन्ताभावप्रतियोगितानवच्छेदकसादध्यतावच्छेदका-
वच्छिन्नसाध्यसामानाधिकरण्यं व्याप्ति:। 'पर्वतो वह्निमान् धूमात्' इत्यादौ हेतु: धूम:, तदधिकरणं पर्वत:, 
तद्वृत्तिर्योऽत्यन्ताभाव: घटाद्यभाव महानसीयवह्न्यभावश्च तत्प्रतियोगितावच्छेदकं घटत्व-महानसीयवह्नित्वादिकम्। तत्प्रतियोगितानवच्छेदकं वह्नित्वरूपं साध्यतावच्छेदकम्, तदवच्छिन्न-वह्निसामानाधिकरण्यस्य तादृशवह्न्यधिकरणपर्वतादिवृत्तित्वरूपस्य धूमे सत्त्वात् लक्षणसमन्वय:। पर्वतो धूमवान् वह्ने: इत्यादौ हेतु: वह्नि: तदधिकरणम् अयोगालकम् तद्वृत्तिर्योऽत्यन्ताभाव: धूमाभाव: तत्प्रतियोगितावच्छेदकमेव धूमत्वरूपं
---------------------------------------
1. व्याप्ते: स्वरूपं व्याप्तस्य लक्षणमिति भाव:।
---------------------------------------     
साध्यतावच्छेदकमिति साध्यतावच्छेदके हेतुसमानाधिकरणात्यन्ताभावप्रतियोगितानवच्छेदकत्वाभावात् नातिव्याप्तिरिति भाव:। प्रतियोगितायां साध्यतावच्छेदकसम्बन्धावच्छिन्नत्वं निवेशनीयमित्यादि। 'पर्वंतो वह्निमान् धूमात्' इत्यत्र धूताधिकरणे पर्वते वर्तते योऽत्यन्ताभाव: समवायेन वह्निर्नास्तीत्याकारकप्रतीतिसिद्ध: समवायसम्बन्धावच्छिन्नवह्नित्वावच्छिन्नप्रतियोगिताकोऽभाव:। तत्प्रतियोगितायां अवच्छेदकमेव वह्नित्वं इत्यव्याप्ति: स्यात्। तद्वारणाय हेत्वधिकरणवृत्त्यभावीयप्रतियोगितायां साध्यतावच्छेदकसम्बन्धावच्छिन्नत्वं निवेशनीयम्। निवेशे च हेत्वधिकरणवृत्त्यभाव इत्यनेन यस्याभावस्योपादाने तदीयप्रतियोगिताया: साध्यतावच्छेदकसंयोगसम्बन्धावच्छिन्नत्वं भवेत् स एवोपादेय: इति संयोगसम्बन्धेन घटाद्यभाव एव तादृश:, न तु समवायेन वह्न्यभाव: तदीयप्रतियोगिताया: संयोगसम्बन्धावच्छिन्नत्वासम्भवात्। तथा च हेत्वधिकरणवृत्तिघटाद्यभावीयसंयोगसम्बन्धावच्छिन्नप्रतियोगितायामवच्छेदकं 
घटत्वादि अनवच्छेदकं च वह्नित्वं भवतीति नाव्याप्तिरिति भाव:। न क्षतिरिति। नाव्याप्तिरित्यर्थ:। तथा च हेत्वधिकरणवृत्त्यत्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदक - साध्यतावच्छेदकावच्छिन्नसाध्यसामानाधि - करण्यं व्याप्तिरित्येतावता फलितम्। हेतुपदं हेतुतावच्छेदकावच्छिन्नपरमित्यादि। 'घटो द्रव्यम् गुणकर्मान्यत्वविशिष्टसत्त्वात्' इत्यत्र सद्धेतौ हेतु: शुद्धसत्तापि विशिष्टशुद्धयोरनतिरेकात्। हेतोरदधिकरणं गुणकर्मणी अपि; तत्र वर्तते योऽत्यन्ताभाव: द्रव्यत्वाभावोऽपि तत्प्रतियोगितावच्छेदकमेव द्रव्यत्वत्वमिति साध्यतावच्छेदके द्रव्यत्वत्वे प्रतियोगितानवच्छेदकत्वाभावात् अव्याप्ति:। तद्वारणाय हेतुतावच्छेदकावच्छिन्नहेत्वधिकरणत्वं निवेशनीयम्। गुणे कर्मणि व सत्तात्वावच्छिन्नसत्ताधिकरणत्वसद्भावेऽपि हेतुतावच्छेदकं यत् गुणकर्मान्यत्वविशिष्टसत्तात्वं तदवच्छिन्नाधिकरणत्वं न सम्बभवति। गुण: कर्म च गुणकर्मान्यत्वविशिष्टसत्तावदिति प्रतीत्यभावात्। अत: गुणकर्मान्यत्वविशिष्टसत्तात्वावच्छिन्नाधिकरणं द्रव्यमेव तद्वृत्तिर्योऽभाव: न द्रव्यत्वाभाव: अति तु गुणत्वाद्यभाव: तत्प्रतियोगितावच्छेदकं गुणत्वत्वादि अननवच्छेदकं द्रव्यत्वत्वमिति नाव्याप्तिरिति भाव:। तथा च 1हेतुतावच्छेदकावच्छिन्नहेत्वधिकरणवृत्त्यत्यन्ताभावनिरूपित-साध्यतावच्छेदकसम्बन्धावच्छिन्नप्रतियोगितानवच्छेदक-
सादध्यतावच्छेदकावच्छिन्नसाध्यसामानाधिकरण्यं व्याप्ति:।
       हेत्वधिकरणता हेतुतावच्छदेदकसम्बन्धावच्छिन्ना ग्राह्येति। 'वह्निमान् धूमात्' इत्यादौ हेतो: धूमस्य समवायसम्बन्धेनाधिकरणं धूमावयव: तद्वृत्तिर्योऽत्यन्ताभाव: संयोगेन वह्न्यभाव: तत्प्रतियोगितावच्छेदकमेव साध्यतावच्छेदकं वह्नित्वमित्यव्याप्ति:। तद्वारणाय हेतुनिष्ठाधेयतायां हेतुतावच्छेदकसम्बन्धावच्छिन्नत्वं निवेशनीयम्। प्रकृते च हेतुतावच्छेदकसम्बन्ध: संयोग: तदवच्छिन्नधूमनिष्ठाधेयतानिरूपिताधिकरणतवान् धूमावयवो न भवति, समवायसम्बन्धावच्छिन्नधूमनिष्ठाधेयतानिरूपिताधिकरणताया 2एव तत्र 
सत्त्वात्। अपि तु पर्वतादिरेव 
तन्निष्ठोऽभाव: न वह्न्यभाव: अपि तु घटाद्यभाव: तत्प्रतियोगितवच्छेदकं वह्नित्वं भवतीति नाव्याप्तिरिति भाव:। वह्निसामान्याभावस्य - वह्नित्वावच्छिन्नप्रतियोगिताकाभावस्य। धूसमवायिनिष्ठत्वेऽपि - समवायसम्बन्धेय धूताधिकरणधूमावयववृत्तित्वेऽपि। तथा च हेतुतावच्छेदकधर्मावच्छिन्नहेतुतावच्छेदकसम्बन्धावच्छिन्नहेतुनिष्ठाधेयता-
धेयतानिरूपिताधिकरणतावन्निष्ठात्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदकसाध्य-
तावच्छेदकावच्छिन्नसाध्यसामानाधिकरण्यं व्याप्ति:।
----------------------------------------------
1. हेतुतावच्छेदकावच्छिन्नहेत्वधिकरणेत्यस्य हेतुतावच्छेदकावच्छिन्नहेतुनिष्ठाधेयतानिरूपिताधिकरणतावदित्यर्थ:।
2. एवकारेण संयोगसम्बन्धावच्छिन्नधूतनिष्ठाधेयतानिरूपिताधिकरणता ध्यवच्छिद्यते।
----------------------------------------------
       न चैवमपीत। 'अयं वृक्ष: कपिसंयोगी एतद्वृक्षत्वात्' इत्यत्र हेतु: एतद्वृक्षत्वं तदघिकरणमेतद्वृक्ष: तत्र वर्तते योऽभाव: कपिसंयोगाभावोऽपि, तएद्वृक्षे अग्रभागावच्छेदेन कपिसंयोगस्य सत्त्वेऽपि मूलभागावच्छेदेन कपिसंयोगस्याभावात्। तथा च हेत्वधिकरणवृत्ते: कपिसंयोगाभावस्य प्रतियोगितावच्छेदकमेव कपिसंयोगत्वरूपं साध्यतावच्छेदकमित्यव्याप्तिरिति भाव:। प्रतियोगिवैयधिकरण्यस्य निवेशनीयत्वादिति। तथा च वृक्षवृत्ति: कपिसंयोगाभाव: प्रतियोगिन: कपिसंयोगस्याधिकरणे वृक्षे वर्तमानतया प्रतियोगिसमानाधिकरणो न प्रतियोगिव्यधिकरण:। घटाद्यभाव एव 1तादृश: तत्प्रतियोगितानवच्छेदकं कपिसंयोगत्वं भवतीति नाव्याप्तिरिति भाव:। साध्याभाववदवृत्तित्वस्य व्याप्तित्वे 'इदं वाच्यं ज्ञेयत्वात्' इत्यत्रोक्ता अव्याप्ति:, प्रकृतसिद्धान्तव्याप्तिलक्षणे न प्रसजतीत्याह - केवलान्वयिसाध्यक इति। तथा च हेतो: ज्ञेयत्वस्याधिकरणं भूतलादि: तद्वृत्तिर्योऽभाव: घटाद्यभाव: 
तत्प्रतियोगितावच्छेदकं घटत्वादि अनवच्छेदकं वाच्यत्वत्वरूपं साध्यतावच्छेदकं तदवच्छिन्नवाच्यत्वरूपसाध्यसामानाधिकरण्यं ज्ञेयत्वेऽस्तीति नाव्याप्तिरिति भाव:।
       एवं प्रतियोगिव्यधिकरणत्वं प्रतियोग्यनधिकरणवृत्तित्वम्, न तु प्रतियोग्यधिकरणावृत्तित्वम्, 'संयोगी सत्त्वादित्' इत्यत्रातिव्याप्त्यापत्ते:2
-----------------------------------------
1. तादृश इति। प्रतियोगिव्यधिकरण इत्यर्थ:। 
2. अतिव्याप्त्यापत्तेरिति। संयोगाभाववति गुणादौ सत्ताया: सत्त्वात् अयं हेतुर्व्यभिचारी। अत्र हेत्वधिकरणं सत्ताधिकरणं गुणादि तन्निष्ठो योऽभाव: संयोगाभाव: तत्प्रतियोगितावच्छेदकमेव संयोगत्वरूपं साध्यतावच्छेदकमित्यतिव्याप्तिर्वारणीया। दि तु प्रतियोगिव्यधिकरणत्वं प्रतियोग्यधिकरणावृत्तित्वं तदा संयोगाभावस्याव्याप्यवृत्तित्वेन संयोगाधिकरणे द्रव्ये वर्तमानतया प्रतियोग्यधिकरणावृत्ति: संयोगाभावो न भवति, अपि तु घटाद्यभाव एव, तत्प्रतियोगितानवच्छेदकत्वं संयोगत्वेऽरतीत्यतिव्याप्ति: प्रसज्यते। प्रतियोगिव्यधिकरणत्वं प्रतियोग्यनधिकरणवृत्तित्वमित्युक्तौ तु संयोगाभावस्यापि संयोगानधिकरणगुणवृत्तित्वेन लक्षणघटकतया तत्प्रतियोगितावच्छेदकत्वमेव संयोगत्वेऽस्तीति नातिव्याप्तिरिति भाव:।
-----------------------------------------
       1प्रतियोग्यनधिकरणींभूतहेत्वधिकरणवृत्त्यत्यन्ताभावेत्यादिलक्षणं विवक्षितम्। प्रतियोग्यनधिकरणत्वं च प्रतियोगितावच्छेदकावच्छिन्नानधिकरणत्वम्। यथाश्रुते 'घट: गुणकर्मान्यत्वविशिष्टसत्तावान् जाते:' इत्यत्रातिव्याप्ते:। गुणकर्मान्यत्वविशिष्टसत्ताभाववति गुणे कर्मणि च जातिसत्त्वात् अयं व्यभिचारी हेतु:। अत्र जातेरधिकरणे गुणे वर्तमानस्य गुणकर्मान्यत्वविशिष्टसत्ताभावस्य प्रतियोगिशुद्धसत्ताधिकरणहेत्वधिकरणगुणवृत्तितया प्रतियोग्यनधिकरणहेत्वधिकरणवृत्तित्वाभावात् तादृशमभावान्तरं 
घटाद्यभावमादाय तत्प्रतियोगितानवच्छेदकत्वस्य विशिष्टसत्तात्वे सत्त्वात् अतिव्याप्ति: प्रसजति। प्रतियोगितावच्छेदकावच्छिन्नेति निवेशे तु                         
विशिष्टसत्तात्वरूपप्रतियोगितावच्छेदकाविच्छिन्नानधिकरणं गुण: तद्वृत्तितया विशिष्टसत्ताभावोऽपि लक्षणघटक:, तत्प्रतियोगितावच्छेदकमेव साध्यतावच्छेदकम् विशिष्टसत्तात्वमिति नातिव्याप्ति:। एवं प्रतियोगितावच्छेदकसम्बन्धेन                                     
प्रतियोग्यनधिकरणमित्यपि वक्तव्यम्। अन्यथा 'आत्मा ज्ञानवान् द्रव्यत्वात्' इत्यत्रातिव्याप्ते:। ज्ञानाभाववति घटादौ 
द्रव्यत्वसत्त्वात् अयं व्यभिचारी। अत्र हेतो: द्रव्यत्वस्याधिकरणं घटादि तन्निष्ठ: अभाव: ज्ञानाभाव:, यद्यपि, तथापि स प्रतियोग्यनधिकरणहेत्वधिकरणवृत्तिर्न भवति ज्ञानाभावप्रतियोगिन: ज्ञानस्य विषयतासम्बन्धेनाधिकरणमेव 
-------------------------------------------
1. ननु प्रतियोगिव्यधिकरणत्वं प्रतियोग्यनधिकरणवृत्तिवमिति विवक्षायामपि सद्धेतौ 'कपिसंयोगी एतद्वृक्षत्वात्', 
इत्यादावव्याप्ति:। 'कपिसंयोगाभावो ह्यव्याप्यवृत्तित्वात् हेतोरधिकरणे वृक्षे वर्तते, तथा प्रतियोगिन: कपिसंयोगस्यानधिकरणे गुणे च वर्तत इति प्रतियोगिव्यधिकरण: हेत्वधिकरणवृत्तिश्च योऽभाव: कपिसंयोगाभाव: तत्प्रतियोगितावच्छेदकत्वमेव साध्यतावच्छेदके कपिसंयोगत्वेऽस्तीति। अतो निष्कृष्टार्थमाह - प्रतियोग्यनधिकरणी भूतेति। प्रतियोगिव्यधिकरणहेत्वधिकरणवृत्तीत्यन्तस्य प्रतियोग्यनधिकरणीभूतहेत्वधिकरणवृत्तीत्यर्थ:। संयोगी सत्त्वादित्यत्र प्रतियोगिन: संयोगस्यानधिकरणं हेतो: सत्तायाश्चाधिकरणं गुण: तद्वृत्तिर्योऽभाव: संयोगाभाव: तत्प्रतियोगितावच्छेदकमेव संयोगत्वमिति नातिव्याप्ति:। कपिसंयोगी एतद्वृक्षत्वात् इत्यत्र हेतो: अधिकरणं वृक्ष: प्रतियोगिन: संयोगस्याधिकरणमेव भवति इति प्रतियोग्यनधिकरणहेत्वधिकरणवृत्तिरभाव: न कपिसंयोगाभाव: अपि तु 
घटाद्यभाव: तत्प्रतियोगितानवच्छेदकत्वं कपिसंयोगत्वेऽस्तीति नाव्याप्तिरिति भाव:।
------------------------------------------
घटादिरिति। अत: प्रतियोग्यनधिकरणहेत्वधिकरणवृत्तिरभाव: पटाद्यभाव एव तत्प्रतियोगितानवच्छेदकत्वं साध्यतावच्छेदके ज्ञानत्वेऽस्तीत्यतिव्याप्ति: प्रसज्यते। प्रतियोगितावच्छेदकसम्बन्धनिवेशे तु समवायसम्बन्धावच्छिन्नज्ञानाभावस्यैव हेत्वधिकरणवृत्तितया समवायसम्बन्ध एव प्रतियोगितावच्छेदकसम्बन्ध: तेन सम्बन्धेन ज्ञानस्य अनधिकरणं घटादि तद्वृत्ति: यो ज्ञानाभाव: तत्प्रतियोगितावच्छेदकत्वमेव ज्ञानत्वस्येति नातिव्याप्ति:। तथा च 1प्रतियोगितावच्छेदकसम्बन्धावच्छिन्नप्रतियोगितावच्छेदकधर्मावच्छिन्नप्रतियोगिनिष्ठाधेयता-
निरूपिताधिकरणतावद्भिन्न - हेतुतावच्छेदकसम्बन्धावच्छिन्नहेतुतावच्छेदकधर्मावच्छिन्नहेतुनिष्ठाधेयतानिरूपिता-
धिकारणतावन्निष्ठात्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदकसाध्यतावच्छेदका-
वच्छिन्नसाध्यसामानाधिकरण्यं व्याप्तिरिति फलितम्। तदिदमभिसन्धायाह - अधिकं अस्मदीयमणिदीधितिव्याख्यायामिति।
***
तर्कसङ्ग्रह:
पक्षधर्मतानिरूपणम्
                                    व्याप्यस्य पर्वतादिवृत्तित्वं पक्षधर्मता।
                      अनुमानविभाग:                      
                                  अनुमानं द्विविधम्-स्वार्थम्, परार्थम् चेति।
-----------------------------------------
1. प्रतियोगितावच्छेदकसम्बन्धावच्छिन्ना प्रतियोगितावच्छेदकधर्मावच्छिन्ना च या प्रतियोगिनिष्ठा आधेयता तन्निरूपिताधिकरणतावद्भिन्नं अथ च हेतुतावच्छेदकसम्बन्धावच्छिन्ना हेतुतावच्छेदकधर्मावच्छिन्ना च या हेतुनिष्ठाधेयता तन्निरूपिताधिकरणतावत् यत् तन्निष्ठो योऽत्यन्ताभाव: तन्निरूपिता या साध्यतावच्छेदकसम्बन्धावच्छिन्ना प्रतियोगिता तदनवच्छेदकं यत् साध्यतावच्छेदकं तदवच्छिन्नं यत् साध्यं तदधिकरणवृत्तित्वं ध्याप्तिरित्यर्थ:।
-----------------------------------------
दीपिका
पक्षधर्मतास्वरूपमाह - व्याप्यस्येति।
 अनुमानं विभजते - अनुमानमिति।  
000
तर्कसङ्ग्रह:
स्वार्थानुमाननिरूपणम्
       स्वार्थं स्वानुमितिहेतु:। तथा हि - स्वयमेव भूयोदर्शनेन यत्र धूम: तत्राग्निरिति महानसादौ व्याप्तिं गृहीत्वा पर्वतसमीपं गत:, तद्गते च पर्वते धूमं पश्यन् अग्नौ सन्दिहान: व्याप्तिं स्मरति 'यत्र धूमस्तत्राग्नि:' इति। तदनन्तरं 'वह्निव्याप्यधूमवान् अयं पर्वत:' इति ज्ञानमुत्पद्यते। अयमेव लिङ्गपरामर्श इत्युच्यते। तस्मात् 'पर्वतो 
वह्निमान्' इत्यनुमितिरुत्पद्यते। तदेतत् स्वार्थानुमानम्।
दीपिका
       स्वार्थानुमानं दर्शयति - स्वमेवेति।
व्याप्तिग्रहोपायनिरूपणम्
       ननु पार्थिवत्वलोहलेख्यत्वादौ शतश: रहचारदर्शनेऽपि वज्रमणौ व्यभिचारोपलब्धे: भूयोदर्शनेन कथं व्याप्तिग्रह इति चेत्-न। व्यभिचारज्ञानविरहसहकृतसहचारज्ञानस्य व्याप्तिग्राहकत्वात्। व्यभिचारज्ञानं 
निश्चय: शङ्का च। तद्विरह: क्वचित् तर्कात्, क्वचित् स्वतस्सिद्ध एव। धूमाग्न्योर्व्याप्तिग्रहे कार्यकारणभावभङ्गप्रसङ्गलक्षण: तर्को व्यभिचारशङ्कानिवर्तक:।
       ननु सकलवह्निधूमयोरसन्निकर्षात् कथं व्याप्तिग्रह इति चेत् - न। वह्नित्वधूमत्वरूपसामान्यप्रत्यासत्त्या सकलवह्निधूमज्ञानसम्भवात्। तस्मादिति। लिङ्गपरामर्शादित्यर्थ:।
प्रकाशिका
       स्वार्थानुमानमिति। स्वस्यार्थ: प्रयोजनं साध्यसंशयनिवृत्तिरूपं यस्मादिति व्युत्पत्त्या स्वीयसंशयनिवृत्तिप्रयोजकानुमानमित्यर्थ:। पश्यन् इति। एकसम्बन्धिज्ञानं अपरसम्बन्धिस्समारकं इति रीत्या दर्शनस्य स्मृतिहेतुत्वादित्यर्थ:। कथं व्याप्तिग्रह इतीति। व्यभिचारज्ञानदशायां न कश्चिदपि व्याप्तिनिश्चयं अभ्युपैतीति भूयोदर्शनस्य व्याप्तिनिश्चयहेतुत्वं न सम्भवतीति भाव:। इदमुपलक्षणम्-भूयोदर्शनमित्यस्य भूयसां दर्शनानां समाहार इति, भूयसां साध्यहेतूनां दर्शनम्, इति, भूयस्सु अधिकरणेषु दर्शनमिति वार्थं:। नाद्य:, एकत्रैव सहचारदर्शनधारया व्याप्तिनिश्चयप्रसङ्गात्। न द्वितीयतृतीयौ, 'एतद्रूपवान् एतद्रसात्' इत्यादौ साध्यहेत्वोरधिकरणे च 1भूयस्त्वाभावेन व्याप्त्यनिश्चयप्रसङ्गादित्यपि बोध्यम्। मणिकारसिद्धान्तमवलम्ब्याह - व्यभिचारज्ञानविरहेति। व्याप्तिग्राहकत्वादिति। व्याप्तिश्च हेतुसमानाधिकरणात्यन्ताभावप्रतियोगितानवच्छेदकसाध्य-
तावच्छेदकावच्छिन्नसाध्याधिकरणवृत्तिताविशिष्टहेतुतावच्छेदकरूपैव। सामानाधिकरण्यान्तस्य रासभादिसाधारण्यात्। धूमत्वादे: स्वरूपतो व्याप्यतावच्छेदकत्वं तादृशधूमत्वत्वादिरूपेण च व्याप्तित्वमित्यवच्छेद्यावच्छेदकयोरैक्येऽपि न क्षति:। इत्थं च साध्यतावच्छेदके तथाविधप्रतियोगितावच्छेदकत्वरूपव्यभिचारग्रहाभावो विपरीतग्रहाभावविधया हेतु:। साध्यसमानादधिकरणवृत्तिहेतुतावच्छेदकांशग्रहे तु विशेषणज्ञानविधया सामानाधिकरण्यज्ञानं हेतुरिति रीत्या 
व्यभिचारज्ञानाभावसामानाधिकरण्यज्ञानयो: व्याप्तिग्रहहेतुतेति ध्येयम्। 
       वस्तुतस्तु हेतुव्यापकसाध्यसामानाधिकरण्यमेव व्याप्ति:। न च व्याप्ते: रासभादिसाधारण्येन प्रमात्मकरासभलिङ्गकपरामर्शात् भ्रमात्मकवह्न्यनुमित्यापत्ति:, प्रमात्मकपरामर्शस्य 
----------------------------------------
1. भूयस्त्वाभावेनेति। तत्र साध्यहेत्वोस्तदधिकरणस्य चैकष्यक्तित्वेन बहुतरत्वरूपानेकत्वात्मकभूयस्त्वाभावेनेत्यर्थ:।
----------------------------------------
भ्रमात्मकवह्न्यनुमित्यजनकत्वनियमसत्त्वेन इष्टापत्तेरयोगादिति वाच्यम्। यद्धर्मांवच्छिन्नव्यापकत्वं व्याप्तिघटकम्
तद्धर्मितावच्छेदककव्याप्तिप्रकारकनिश्चयस्यैव अनुमितिहेतुत्वोपगमेनादोषात्। अत एव व्याप्तिशरीरे धूमत्वाप्रवेशेन
लाघवमिति दिक्। शङ्काचेति। व्याभिचारसंशयस्यापि व्याप्तिग्रहप्रतिबन्धकत्वानुभवात् तत्साधारणव्यभिचारज्ञानत्वावच्छिन्नाभावो हेतुरिति हृदयम्। तद्विरह: - व्यभिचारशङ्काविरह:। क्वचिरिति तर्काभावेतरनिखिलकारणसमवधानस्थल इत्यर्थ:। क्वचित् स्वतस्सिद्ध एवेति। इतरकारणविरहस्थले 
तादृशकारणविरहप्रयुक्त एवेत्यर्थ:। तथा च तत्र तर्कापेक्षा नेति भाव:। धूमाग्न्योरिति। धूमाग्न्योर्व्याप्तिग्रहे उत्पत्स्यमाने व्यभिचारशङ्कानिवर्तक: कार्यकारणभावभङ्गप्रसङ्गलक्षणस्तर्क इत्यन्वय:। स च तर्क: 'धूमो यदि वह्निव्यभिचारी स्यात् तर्हि वह्निजन्यो न स्यात्' इत्याकारको बोध्य:।
       ननु महानसीयवह्निधूमयो: सन्निकृष्टत्वेन सहचारग्रहेऽप्यन्येषां वह्निधूमानामसन्निकर्षेण 
सहचारप्रत्यक्षासम्भवेन निखिलधूमेषु व्याप्तिप्रत्यक्षं न सम्भवति। तथा च पर्वतीयधूमदर्शनेन व्याप्तिस्मरणासम्भवात् परामर्शानुपपत्तिरित्याशयेन आशङ्कते - नन्विति। सकलवह्निधूमेषु लौकिकसन्निकर्षाभावेऽपि सामान्यलक्षणप्रत्यासत्त्यात्मकालौकिकसन्निकर्षसद्भावात् 
वह्नित्वावच्छिन्नसामानाधिकरण्यत्वेन निखिलवह्निधूमसहचारप्रत्यक्षसम्भवात् निखिलधूमेषु व्याप्तिग्रह: सम्भवति। एवं च पर्वतीयधूमेऽपि व्याप्तेर्गृहीतत्वेन धूमदर्शनेन व्याप्तिस्मरणसम्भवात् न परामर्शानुपपत्तिरिति समाधत्ते - वह्नित्वधूमत्वेति।
बालप्रिया
       यद्यपि स्वस्यार्थ: अनुमितिरूपं प्रयोजनं यस्मात्तत् स्वार्थानुमानमिति बहुषु ग्रन्थेष्वस्ति तथापि अनुमितेरपि प्रयोजनं साध्यसंशयनिवृत्तिरिति मत्वा व्याचष्टे---स्वस्यार्थ इति। एकसम्बन्धिज्ञानमिति। व्याप्त्याख्यसम्बन्धस्य सम्बन्धिनौ द्वौ हेतु: साध्यश्च। तयो: एकस्य सम्बन्धिनो हतो: दर्शनात्मकं ज्ञानं अपरस्य सम्बन्धिन: साध्यस्य स्मृतिं जनयति, साध्यस्य स्मृतौ च साध्यहेत्वोर्व्याप्ति: स्मर्यत इति भाव:। वस्तुतस्तु धूमदर्शनं व्याप्तिस्मृतिहेतुसंस्कारोद्बोधनद्वारैव व्यापितस्मृतिं जनयति, न तु एकसम्बन्धिज्ञानमिति विधयेति ध्येयम्। व्यभिचारज्ञानाभावसहकृतसहचारज्ञानस्य व्याप्तिग्रहकारणत्वमुपपादयितुं व्याप्तिं परिष्करोति---व्याप्तिश्चेत्यादिना। यद्यपि पूर्वं हेतुसमानाधिकरणात्यन्ताभावप्रतियोगितानवच्छेदकसाध्यतावच्छेदकावच्छिन्नसाध्यसामानाधिकरण्यं व्याप्तिरित्येवोक्तम्, तथापि तावन्मात्रे उक्ते 'पर्वतो वह्निमान् धूमात्' इत्यत्र रासभस्यापि धूमव्यापकवह्न्यधिकरणपर्वतवृत्तितया तादृशसामानाधिकरण्याक्रान्तत्वात् वह्निव्याप्यत्वं प्रसज्येत। अत: हेतुसमानाधिकरणात्यन्ताभावप्रतियोगितानवच्छेदक-साध्यतावच्छेदकावच्छिन्न- साध्यसामानाधिकरण्यविशिष्टहेतुतावच्छेदकवत्त्वं व्याप्तिरिति परिष्कार्यम्। रासभे वह्निसामानादधिकरण्यसत्त्वेऽपि हेतुतावच्छेदकीभूतधूमत्ववत्त्वाभावात् नातिव्याप्ति:। न च धूमत्वपर्यन्तं यदि व्याप्ति: तर्हि धूमत्वं व्याप्त्यवच्छेदकमिति व्यवहार: कथमुपपद्यते अवच्छेद्याया: व्याप्ते: धूमत्वरूपतया धूमत्वे धूमत्वस्यावच्छेदकत्वासम्भवात्। अवच्छेद्यावच्छेदकभावस्य भेदनियतत्वादिति वाच्यम्। धूमत्वत्वेन रूपेण धूत्वं व्याप्ति: स्वरूपतो धूमत्वं व्याप्त्यवच्छेदकमित्यदोषात्1।
       एतादृशव्याप्तिज्ञाने व्यभिचारज्ञानाभाव: कथं हेतु:? कथं च सहचारज्ञानं हेतुरिति चेत्-श्रूयताम्। सामानाधिकरण्यविशिष्टहेतुतावच्छेदकमित्यस्य समानादधिकरणवृत्तिहेतुतावच्छेदकमित्यर्थ:। तथा
-----------------------------------------
1. अदोषादिति। यद्यपि धूमत्वमेव व्याप्ति: व्याप्यतावच्छेदकं चेति अवच्छेद्यावच्छेदकयोरैक्यम्, तथापि धूमत्वनिष्ठा अवच्छेद्यता धूमत्वत्वावच्छिन्ना, अवच्छेदकता तु निरवच्छिन्नेति अवच्छेद्यतावच्छेदकतयोर्भेदात् एकस्यैवावच्छेद्यावछेदकभाव उपपन्न एवेत्यर्थ:। 
-----------------------------------------
च धूमसमानादधिकरणात्यन्ताभावप्रतियोगितानवच्छेदकवह्नित्वावच्छिन्न - वह्न्यधिकरणवृत्तिधूमवृत्तिधूमत्ववान् धूम इति व्याप्तिज्ञानस्य आकार:। धूमसमानाधिकरणात्यन्ताभावप्रतियोगितावच्छेदकवह्नित्वावच्छिन्नसमानाधिकरणधूमवृत्तिधूमत्ववान् धूम इति व्यभिचारज्ञानस्य आकार:। व्याप्तिज्ञाने साध्यतावच्छेदके प्रतियोगितानवच्छेदकत्वं भासते, व्यभिचारज्ञोन तु 
साध्यतावच्छेदके प्रतियोगितानवच्छेदकत्वं भासते, व्यभिचारज्ञाने तु साध्यतावच्छेदके प्रतियोगितावच्छेदकत्वं भासते। तत्र प्रतियोगितानवच्छेदकत्वावगाहिव्याप्तिज्ञानं प्रति प्रतियोगितावच्छेदकत्वावगाहिव्यभिचारज्ञानं तद्वत्ताबुद्धौ तदभाववत्ताज्ञानविधया प्रतिबन्धकमिति व्यभिचारज्ञानाभाव: प्रतिबन्धकाभावविधया प्रतिबन्धकमिति व्यभिचारज्ञानाभाव: प्रतिबन्धकाभावविधया व्याप्तिज्ञानं प्रति हेतु:। 
साध्यसामानाधिकरण्यविशिष्टहेतुवृत्तिहेतुतावच्छेदकमित्यंशोऽपि व्याप्तिज्ञाने भासते। साध्यसामानाधिकरण्यग्रह एव
सहचारग्रह इत्युच्यते। तादृशसहचारग्रह: साध्यसामानाधिकरण्यविशिष्टो हेतुरितिज्ञानंप्रति विशिष्टबुद्धौ विशेषणज्ञानं कारणमिति रीत्या हेतुरिति। 1अधिकमस्मदीयपञ्चलक्षणीव्याख्यायां बालबोधिन्यां द्रष्टव्यम्। साध्याधिकरणवृत्तिताविशिष्टेति। हेतुतावच्छेदके साध्याधिकरणवृत्तितावैशिष्ट्यं 
च सामानाधिकरण्यसम्बन्धेन। 
धूमत्वस्य वह्न्यधिकरणवृत्तित्वस्य च एकत्र धूमे सत्त्वात्। साध्याधिकरणवृत्तिहेतुनिष्ठहेतुतावच्छेदकरूपेति तु फलितोऽर्थ:। विपरीतग्रहाभावविधयेति। तदभाववत्ताज्ञानाभावत्वेनेत्यर्थ:। अत्र तद्वत्ताबुद्धि: प्रतियोगितानवच्छेदकत्ववत् साध्यतावच्छेदकमिति बुद्धि:। तदभाववत्ताज्ञानं प्रतियोगितानवच्छेदकत्वाभाववत् अर्थात् प्रतियोगितावच्छेदकं साध्यतावच्छेदकमिति बुद्धि:।
-----------------------------------------
1. ननु विशिष्टबुद्धौ विशेषणविषयकज्ञानस्यैव हेतुतया साध्यसामानाधिकरण्यविशिष्टो हेतुरिति बुद्धि प्रति साध्यसामानाधिकरण्यज्ञानमेव हेतु:, न तु साध्यसामानाधिकरण्यविशिष्टो हेतुरित्याकारकं सहचारज्ञानमपि, हेतुविषयकताया: विशिष्टबुद्धिकारणतावच्छेदककोटावप्रवेशात् इत्यत आह-अधिकमिति। अयं भाव:--- साध्यसामानादधिकरण्यविशिष्टहेतुविशिष्टं हेतुतावच्छेदकमित्याकारकं व्याप्तिज्ञानम्हेतुतावच्छदके हेतुवैशिष्ट्यं चाधेयतासम्बन्धेन। तादृशव्याप्तिज्ञानं प्रति विशिष्ट वैशिष्ट्यावगाहिबुद्धौ विशेषणतावच्छेदकप्रकारकज्ञानविधया सामानादधिकरण्यरूपसहचारग्रहो हेतुरिति।
------------------------------------------
       साध्यसामानादधिकरण्यं व्याप्ति: इति मूलविरोधो मा भूदित्याशयेनाह - वस्तुनस्त्विति। न चेति। धूमव्यापकवह्निसामानाधिकरण्यरूपाया: व्याप्ते: रासभेऽपि वर्तमानतया धूमव्यापकवह्निसामानाधिकरणरासभवान् पर्वत इत्याकारकस्य परामर्शस्य प्रमात्मकतया ततोऽपि भ्रमात्मकरासभलिङ्गकवह्न्यनुमित्यापत्ति: इत्यर्थ:। यद्यपि
'पर्वतो वह्निमान्' इत्यनुमिते: प्रमात्वात् कथमापाद्यमानाया: अनुमितेर्भ्रमत्वम् इत्याशङ्का भवति, तथापि 1व्याप्यलिङ्गकानुमितेरेव प्रमात्वं न त्वव्याप्यलिङ्गकानुमितेरित्याशयेनैवमुक्तमिति ध्येयम्। 
समाधत्तेयद्धर्मावच्छिन्नेति। धूमत्वावच्छिन्नव्यापकत्वं व्याप्तिघटकम्, अत: धत: धूमत्वधर्मितावच्छेदकक: व्याप्तिप्रकारक: निश्चय: धूमव्यापकवह्निसमानाधिकरणधूमवान् पर्वत इति निश्चय एव पर्वतो वह्निमानित्यनुमितिहेतु:, धूमव्यापकवह्निसमानाधिकरणरासभवानिति परामर्शस्तु रासभत्वधर्मितावच्छेदकक: व्याप्तिप्रकारक इति न तस्यानुमितिहेतुत्वमिति भाव:। अत एवेति। व्यापकताप्रविष्टहेतुतावच्छेदकधर्मितावच्छेदककसामानाधिकरण्यप्रकारकनिश्चयस्यानुमितिहेतुत्वं स्वीकृत्य प्रमात्मकरासभलिङ्गकपरामर्शात् भ्रमात्मकवह्न्यनुमिते: वारणेन व्याप्ते रासभादिसाधारण्येऽपि क्षतिविरहादेवेत्यर्थ:।
       सामान्यलक्षणेत्यादि। सामान्यं लक्षणं स्वरूपं यस्या: सा सामान्यलक्षणा प्रत्यासत्ति: सन्निकर्ष:। वह्नित्वधूमत्वात्मकसंनिकर्षेण तदाश्रयसकलवन्हिधूमानां प्रत्यक्षे सति वन्हित्वावच्छिन्ननिरूपितसामानाधिकरण्यत्वेन रूपेण सकलधूमनिष्ठानां सकलवन्हिसामानाधिकरण्यानामपि ग्रहात् पर्वतीयधूमनिष्ठं पर्वतीयवह्निसामानाधिकरण्यमपि पूर्वं प्रत्यक्षितम्। अत: धूमदर्शनेन पर्वतीयधूमनिष्ठपर्वतीयवह्निसामानाधिकरण्यरूपव्याप्ते: स्मरणं भवितुमर्हतीति भाव:। एतेन 
------------------------------------------ 
1. व्याप्यलिङ्गकत्वं च व्याप्यं यल्लिंङ्गं तद्विषयकज्ञानजन्यत्वम् अनुमितेर्भ्रमत्वं व्याप्तिज्ञानस्य भ्रमत्वात् भवति। व्याप्ते रासभसाधारण्ये च व्याप्तिज्ञानस्य रासभधर्मिकस्य प्रमात्वात् तज्जन्यवह्न्यनुमितेरपि प्रमात्वमेव स्यात् न तु 
भ्रमत्वमिति भाव:। 
----------------------------------------
वह्नित्वधूमत्वरूपसामान्यलक्षणया सकलवह्निधूमानामुपस्थितावपि वह्निसामानादधिकरण्यरूपाया: व्याप्ते: प्रत्येकविश्रान्ततया पूर्वं महानसे 
महानसीयधूनिष्ठसामानाधिकरण्यस्य गृहीतत्वेऽपि 
पर्वतीयधूमनिष्ठसामानादधिकरण्यस्याग्रहणात् कथं तत्स्मृतिरितिशङ्का परास्ता। वह्नित्वावच्छिन्नसामानाधिकरण्यत्वात्मकसामान्यलक्षणप्रत्यासत्त्यापर्वतीयधूनिष्ठसामानाधिकरण्यस्यापि ग्रहसम्भवात्।
***
तर्कसङ्ग्रह:
परार्थानुमाननिरूपणम्
       यत्तु स्वयमेव धूमादग्निमनुमाय परप्रतिपत्त्यर्थं पञ्चावयववाक्यं प्रयुङ्क्ते तत्परार्थानुमानम्।
दीपिका
       परार्थानुमानमाह - यत्त्विति। यच्छब्दस्य 'तत्परार्थानुमानम्' इति तच्छब्देनान्वय:।
प्रकाशिका
       यद्यपि परार्थानुमानशब्दस्य परस्य मध्यस्थस्य अर्थ: प्रयोजनं साध्यानुमितिरूपं यस्मात् इति व्युत्पत्त्या परसमवेतानुमितिकरणलिङ्गपरामर्शोऽर्थ:। अत एव 'स्वर्थानुमितिपरार्थानुमित्यो: लिङ्गपरामर्श एव करणम्' इत्याद्यग्रिममूलं साधु सङ्गच्छते, तथापि परार्थानुमानप्रयोजके पञ्चावयववाक्ये परार्थानुमानशब्दस्य औपचारिक: प्रयोग इति मनसि कृत्वा मूलमवतारयति - परार्थानुमानमाहेति।
बालप्रिया
       परस्य मध्यस्थस्येति। यद्यपि परशब्द: अन्यपर:, तथा चान्यसमवेतानुमितिकरणमित्येव स्वरसत: परार्थानुमानशब्दार्थ:। तथापि न्यायरूपस्य परार्थानुमानस्य वादादिकथायामेव प्रायश उपयोगात् तत्र परशब्दस्य अन्यप्रतिवादिपरत्वे तस्य बाधज्ञानसत्त्वेन बाद्युक्तन्यायात् अप्रामाण्यशङ्कारहिता अनुमितिर्न जायते, मध्यस्थस्य तु पक्षद्वयेऽप्याग्रहरहितस्य अनुमितिर्भवितुमर्हतीत्याशयेनैवं व्याख्यानं कृतम्।
       परार्थानुमानप्रयोजक इति। परार्थानुमानस्य परसमवेतानुमितिकरणस्य लिङ्गपरामर्शस्य, प्रयोजके परम्परया कारणभूते पञ्चावयवकमहावाक्यरूपे न्याये। औपचारिक: लाक्षणिक:। कारणे कार्योपचार: परार्थानुमानशब्द इति यावत्। कथं लिङ्गपरामर्शरूपपरार्थानुमानप्रयोजकत्वं न्यायस्येति चेत् - इत्थम्। प्रतिज्ञादिभि: पञ्चभिर्वाक्यै: प्रथमत: 2तत्तद्वाक्यार्थबोध: जायते। तर्त एकवाक्यतामापन्नै: पञ्चभिर्वाक्यैरेकमहावाक्यार्थबोधो जायते। तत: तत्सहकृतेन मनसा लिङ्गपरामर्शों जायते, ततोऽनुमिति: इत्येवं अनुमितिजनकलिङ्गपरामर्शजनकमहावाक्यार्थबोधजनकतया परार्थानुमानप्रयोजकत्वं पञ्चावयववाक्यात्मकन्यायस्येति। महावाक्यार्थबोधस्य आकारस्तु - 3धूमज्ञानज्ञाप्यवह्निमत्पर्वताभिन्नधूमवद्धूमव्यापकवह्निमदभिन्नवह्निव्याप्यधूमवदभिन्न: पर्वत: अबाधितासत्प्रतिपक्षितधूमज्ञानज्ञाप्यवह्निमत्पर्वताभिन्न: इति।
***
-----------------------------------------
1. कारणं न्याय: कार्यं लिङ्गपरामर्श:। कार्यभूतलिङ्गपरामर्शवाचकस्य परार्थानुमानशब्दस्य कार्ये लिङ्गिपरामर्शे लक्षणया प्रयोग इत्यर्थ:।
2. 'पर्वत: वह्निमदभिन्न:' 'धूमनिष्ठं ज्ञापकत्वम्' इत्याद्याकारका: प्रतिज्ञादिप्रत्येकवाक्यार्थविषयका: पञ्च बोधा: जायन्ते।
3. धूमज्ञानज्ञाप्येत्यादि। उपनयार्थे हेत्वर्थान्वितप्रतिज्ञार्थोदाहरणार्थयोरुद्देश्यतावच्छेदकतया निगमनार्थस्य व विधेयतया अन्वयात् उदाहरणघटकयत्तत्पदयोर्दृष्टान्तबोधकस्य च तात्पर्यग्राहकतयोपयोगस्य स्वीकारात् उक्तविधो
महावाक्यार्थबोधो लभ्यते। तथा हि - धूमादिति पञ्चम्यन्तार्थ: धूमज्ञाननिरूपितज्ञाप्यत्वम्। तस्याश्रयतासम्बन्धेन प्रतिज्ञाघटकवह्निपदार्थे वह्नावन्वय:। वह्निमत्पदार्थस्याभेदेन पर्वतपदार्थे तस्याभेदसम्बन्धेन उपनयघटकेदपदार्थे पर्वतेऽन्वय:। उदाहरणे वह्निपदस्य धूमव्यापकवह्नौ  लक्षणा। यत्पदतत्पदयथामहानसपदानां तात्पर्यग्राहकता। धूमवत: अभेदेन 
धूमव्यापकवह्निमत्यन्वय:। तस्यचाभेदेन 
उपनयस्थेदम्पदार्थेऽन्वय:। अबाधितासत्प्रतिपक्षितधूमज्ञानज्ञाप्य वहृनिमान् निगमनार्थ:, तस्याभेदसम्बन्धेन उपनयस्थेदम्पदार्थेऽन्वय:। उपनयवाक्यर्थस्तु वह्निव्याप्यधूमवदभिन्न: पर्वत:, तथाशब्दस्य वह्निव्याप्यधूमवदर्थकत्वात् इदम्पदस्य पर्वतार्थकत्वाच्चेति भाव:।
-----------------------------------------
तर्कसङ्ग्रह:
न्यायावयवनिरूपणम्
       यथा पर्वतो वह्निमान् धूमवत्त्वात्, यो यो धूमवान् सोऽग्निमान् यथा महानस:, तथा च अयम्, तस्मात् तथा इति। अनेन वाक्येन प्रतिपादितात् लिङ्गात् परोऽप्यग्निं प्रतिपद्यते।
       प्रतिज्ञाहेतूदाहरणोपनयनिगमनानि पञ्चावयवा:। पर्वतो वह्निमान् इति प्रतिज्ञा। धूमवत्त्वात् इति हेतु:। यो यो धूमवान् सोऽग्निमान् यथा महानस इत्युदाहरणम्। तथा चायं इत्युपनय:। तस्मात् तथेति निगमनम्।
दीपिका
       पञ्चावयववाक्यमुदाहरति - यथेति। अवयवस्वरूपमाह - प्रतिज्ञेति। उदाहृतवाक्ये प्रतिज्ञादिविभागमाह - पर्वतो वह्निमानिति। साध्यवत्तया पक्षवचनम् प्रतिज्ञा। पञ्चम्यन्तं लिङ्गप्रतिपादकं हेतु:। व्याप्तिप्रतिपादकम् उदाहरणम्। व्याप्तिविशिष्टलिङ्गप्रतिपादकं वचनं उपनय:। हेतुसाध्यवत्तया पक्षप्रतिपादकं वचनं निगमनम्। अबाधितत्वादिकं निगमनप्रयोजनम्।
प्रकाशिका
       पञ्चावयववाक्यं इत्यनेन पञ्च अवयवा यस्य वाक्यस्य इति व्युत्पत्त्या प्रतिज्ञाद्यवयवपञ्चकसमुदायत्वं न्यायलक्षणं बोध्यम्। अनेन प्रतिपादिताल्लिङ्गादिति मूलस्य प्रतिज्ञाद्यवयवपञ्चकसमुदायप्रयोज्यलिङ्गपरामर्शादित्यर्थ:। साध्यवत्तया पक्षवचनमिति। साध्यतावच्छेदकावच्छिन्न-साध्यप्रकारक-पक्षतावच्छेदकावच्छिन्न-पक्षविशेष्यकबो
धजनकवाक्यमित्यर्थ:। उदाहरणात् हेतुविशिष्टे साध्यतावच्छेदकविशिष्टवैशिष्ट्यज्ञानम्, न पक्षतावच्छेदकविशिष्टे, उपनयाच्च पक्षतावच्छेदकविशिष्टे हेतुतावच्छेकविशिष्टवैशिष्ट्यज्ञानम्, न तु साध्यतावच्छेदकविशिष्टवैशिष्ट्यावगाहिज्ञानमिति तयोर्निरास:। वाक्यपदस्य न्यायावयववाक्यपरत्वात् न्यायबहिर्भूतवाक्यव्युदास:। एवमग्रेऽपि। 'अयं न दण्डात् तद्दण्डसंयोगाजन्यद्रवयत्वात्' इत्यादौ प्रतिज्ञायां पञ्चम्यन्तत्वस्य सत्त्वात् अतिव्याप्तेर्वारणाय लिङ्गप्रतिपादकमिति। हेतुप्रतिपादकमित्यर्थ:। व्याप्तिप्रतिपादकमिति। प्रकृतहेतुमति प्रकृतहेतुव्यापकसाध्यबोधकवाक्यमित्यर्थ:। कथमुदाहरणस्य व्यापकत्वबोधकतेति चेत् - इत्थम्, साध्यपदस्य हेतुव्यापकत्वविशिष्टे साध्ये निरूढलक्षणया। न च द्विरुक्तयत्पदस्य वैयर्थ्यमिति शङ्क्यम्, तादृशतात्पर्यग्राहकतया सार्थक्यात्। अथ वा प्रथमयत्पदार्थे महानसे द्वितीययत्पदार्थे महानसान्यस्मिन् प्रकृतहेतुमत्वस्य, प्रथमतत्पदार्थे महानसे द्वितीयतत्पदार्थे महानसान्यस्मिन् साध्यस्य च शाब्दबोधे जाते उत्तरकाले व्यापकताबोधो मानस:। तथा च व्याप्तिप्रतिपत्तिपरत्त्वमुदाहरणस्याक्षतमिति न कश्चिद्दोष इति दिक्। व्याप्तिविशिंष्टलिङ्गप्रतिपादकमिति। पक्षतावच्छेदकविशिष्टविशेष्यकप्रकृतसाध्यव्याप्यहेतुप्रकारकबोधजनकवाक्यमित्यर्थ:। 'पक्षधर्मताज्ञानार्थम् उपनय:' इति पाठे तु 'प्रयुज्यत' इति शेषपूरणेन प्रदर्शितार्थ एव यथाकथञ्चित् सङ्गमनीय:। हेतुसाध्यवत्तयापक्षप्रतिपादकं वचनमिति। हेतुज्ञानज्ञाप्यत्वविशिष्टसाध्यवद्विषयकबोधजनकवाक्यमित्यर्थ:। उत्तरकालमबाधितासत्प्रतिपक्षितत्वविषयकबोधो मानसो द्रष्टव्य:।
बालप्रिया
       प्रतिज्ञालक्षणं परिष्कृतमाह - साध्यतावच्छेदकावच्छिन्नेत्यादि। पर्वतो वन्हिमान् इत्याकारकबोधस्य पक्षतावच्छेदकीभूतपर्वतत्वावच्छिन्नविशेष्यकत्वात् साध्यतावच्छेदकीभूतवह्नित्वावच्छिन्नप्रकारकत्वाच्च तादृशबोधजनके पर्वतो वह्निमानिति वाक्ये लक्षणसमन्वय:। पक्षतावच्छेदकावच्छिन्नविशेष्यकत्वानिवेशे 'यो यो धूमवान् सोऽग्निमान्' इत्युदाहरणे 'सोऽग्निमान्' इति भागात् 'धूमवन् 
वह्निमान्' इत्याकारकबोधस्य जायमानतया तस्य वह्नित्वावच्छिन्नप्रकारकत्वेन तादृशबोधजनके उदाहरणवाक्येऽतिव्याप्ति:। पक्षतावच्छेदकाविच्छिन्नविशेष्यकत्वनिवेशे तु उक्तबोधस्य धूमवत्त्वावच्छिन्नविशेष्यकत्वेऽपि पर्वतत्वावच्छिन्नविशेष्यकत्वाभावात् न दोष:। साध्यतावच्छेदकावच्छिन्नप्रकारकत्वमनिवेश्य पक्षतावच्छेदकावच्छिन्नविशेष्यकबोधजनकत्वमित्येतावन्मात्रोक्तौ 'तथा चायम्' इत्युपनयवाक्येऽतिव्याप्ति:। तज्जन्यस्य 'वह्निव्याप्यधूमवान् पर्वत:' इत्याकारकस्य पर्वतत्वावच्छिन्नविशेष्यकत्वात्। 
साध्यतावच्छेदकावच्छिन्नप्रकारकत्वनिवेशे तु तस्य धूमत्वावच्छिन्नप्रकारकत्वेन वह्नित्वावच्छिन्नप्रकारकत्वाभावात् न 
दोष:। एवं पक्षविशेष्यकत्वमात्रोक्तौ 'द्रव्यं वह्निमत्' इति वाक्येऽतिव्याप्ति:। तद्वारणाय पक्षतावच्छेदकावच्छिन्नविशेष्यकत्वनिवेश:। 'पर्वतो द्रव्यवान्' दइति वाक्ये अतिव्याप्तिवारणाय साध्यविशेष्यकेत्यनुकत्वा साध्यतावच्छेदकावच्छिन्नविशेष्यकेत्युक्तम्। 'पर्वतो द्रव्यवान्, द्रव्यं वह्निमच्च' इति वाक्यजन्यसमूहालम्बनबोधस्यापि पर्वतत्वावच्छिन्नविशेष्यकत्वात् वह्नित्वावच्छिन्नप्रकारकत्वाच्च तादृशवाक्येऽतिव्याप्तिवारणाय विशेष्यनाप्रकारतयोर्निरूप्यनिरूपकभावं निवेश्य साध्यतावच्छेदकावच्छिन्नसाध्यनिष्ठप्रकारतानिरूपितपक्षतावच्छेदकावच्छिन्नपक्षनिष्ठविशेष्यताशालिबोधजनकं वाक्यं प्रतिज्ञेति वक्तव्यम्। न्यायबहिर्भूतेति। पञ्चावयवकन्यायानन्तर्गतस्य उदासीनस्य 'पर्वतो वह्निमान्' इति वाक्यस्य निरास:। एवमग्रेऽपीति। हेत्वादिलक्षणघटकवाक्यपदं न्यायावयवरूपवाक्यपरमितिन्यायबहिर्भूते हेत्वादिवाक्यसमानाकारे वाक्ये नातिव्याप्तिरिति ज्ञेयमित्यर्थ:। पञ्चम्यन्तं लिङ्गप्रतिपादकं हेतुरिति दीपिका। पञ्चम्यन्तत्वे सति लिङ्गविषयकबोधजनकत्वे सति वाक्यत्वमिति तदर्थ:। अस्ति च धूमादिति भागस्य तथात्वमिति लक्षणसमन्वय:। पञ्चम्यन्तत्वे सतीत्यनुपादाने उदाहरणादित्रिष्वतिव्याप्ति:। तेषामपि लिङ्गबोधकत्वात्। अत: पञ्चम्यन्तत्वे सतीत्युक्तम्। 'अयं न दण्डात् तद्दण्डसंयोगाजन्यद्रव्यत्वात्' 
इत्यादौ 'अयं न दण्डात्' इति प्रतिज्ञायामपि पञ्चम्यन्तत्वसत्वात् तत्रातिव्याप्तिवारणात लिङ्गबोधकत्वे सतीत्युक्तम्। प्रकृतसाध्यानुमितिहेतुलिङ्गबोधकत्वं तदर्थ इति न दोष:। वाक्यपदस्य न्यायावयवत्वपरतया निगमनावयवे तस्मादिति भागे नातिव्याप्ति:। तस्य भागस्य न्यायावयवनिगमनावयवत्वेऽपि न्यायावयवत्वास्वीकारात्। न चैवं सति 'अयं न दण्डात्' इति प्रतिज्ञान्तर्गतस्य दण्डादितिभागस्य प्रतिज्ञावयवत्वेऽपि न्यायावयवत्वाभावादेव नातिव्याप्तिरिति लिङ्गप्रतिपादकमिति विशेषणं व्यर्थमिति वाच्यम्। तर्हि न्यायावयवप्रतिज्ञावयवस्यापि न्यायावयवत्वादतिव्याप्तिप्रसक्ते:। न च तर्हि निगमनावयवे तस्मादिति भागेऽतिव्याप्तिरिति वाच्यम्। पञ्चम्यन्तत्वमित्यनेन प्रकृतपक्षविशेषणतापन्नसाध्यान्वितस्वार्थबोधकपञ्चम्यन्तत्वस्य विवक्षितत्वेनादोषादित्याशयात्। ननु 'व्याप्तिप्रतिपादकमुदाहरणम्' इति दीपिकात: व्याप्तिविषयकबोधजनकवाक्यत्वमुदाहरणस्य लक्षणमित्यवगम्यते। तच्च उपनयनिगमनयोरतिव्याप्तम्। तयोरपि व्याप्तिप्रतिपादकत्वात्। उपनयघटकतथापदस्य वह्निव्याप्यधूमवानित्यर्थकत्वात् निगमनघटकतस्मादितिशब्दस्य वह्निव्याप्यधूमवत्त्वात् इत्यर्थकत्वात् इत्याशङ्क्य व्याचष्टे - प्रकृतहेतुमतीति। 'यो यो धूमवान् स सोऽग्निमान्' इत्युदाहरणे अग्निपदस्य धूमव्यापकवह्नौ लक्षणा, वीप्सितयत्पदं तत्पदं च लक्षणातात्पर्यग्राहकम्। तथा च धूमवान् धूमव्यापकवह्निमानित्यर्थ:। तेन प्रकृतहेतुमद्विशेष्यकप्रकृतहेतुव्यापकसाध्यप्रकारकबोधजनकवाक्यत्वमुदाहरणस्य लक्षणमिति लभ्यते। उपनयनिगमनयो: ईदृशलक्षणाभावात् नातिव्याप्तिरिति भाव:। नन्वेवमपि 'धूमवान् धूमव्यापकवह्निमान्' इत्यादिवाक्यानांमप्युदाहरणत्वापत्ति:। न चेष्टापत्ति:। कथकसम्प्रदायविरोधात् इत्यत आह - दिगिति। वीप्सित यत्पदोत्तरहेतुतावच्छेदकविशिष्टहेतुमद्बोधकपद - तत्पदोत्तरसाध्यतावच्छेदकविशिष्टसाध्यवद्बोधकपदसमुदायत्वमेव उदाहरणत्वं विवक्षितम्। अतो न दोष इति भाव:। आधिकमन्यत्र।
       पक्षतावच्छेदकविशिष्टेत्यादि। वह्निव्याप्यधूमवानिति वाक्येऽतिव्याप्तिवारणाय पक्षतावच्छेदकविशिष्टविशेष्यकत्वनिवेश:। पर्वतो धूमवानिति वाक्येऽतिव्याप्तिवारणाय प्रकृतसाध्यव्याप्यत्वनिवेश:। प्रकृतसाध्यनिष्ठप्रकारतानिरूपितव्याप्तिनिष्ठप्रकारतानिरूपितहेतुनिष्ठप्रकारताशालिबोधजनकवाक्यमित्यर्थ:। तेन 'पर्वतो धूमवान्' इति वाक्यस्यापि वस्तुतो वह्निव्याप्यो यो धूमस्तत्प्रकारकत्वादतिव्याप्तिरितिशङ्काया: नावसर:। हेतसाध्यवत्तया पक्षप्रतिपादकमिति दीपिकाग्रन्थात् हेतुमत्तया साध्यवत्तया च पक्षप्रतिपादकत्वं निगमनस्य लक्षणमित्यवगम्यते। तथा सति निगमनेऽसम्भव:। 'तस्मात् तथा' इति निगमनवाक्यस्य साध्यवत्तया पक्षबोधकत्वेऽपि हेतुमत्तया पक्षबोधकत्वाभावात्। पञ्चम्यर्थस्य साध्येऽन्वयेन पक्षेऽन्वयाभावात्। एवं 'धूमवान् वह्निमाश्च पर्वत:' इति वाक्येऽतिव्याप्तिश्च। अतो व्याचष्टे - हेतुज्ञानेति। पञ्चम्या: ज्ञानज्ञाप्यत्वमर्थ:। ज्ञाने 
प्रकृत्यर्थस्य हेतो: विषयतासम्बन्धेनान्वय:। तथाशब्दस्य साध्यवानित्यर्थ:। साध्ये पञ्चम्यर्थस्य ज्ञानज्ञाप्यत्वस्याश्रयतयान्वय:। तथा च हेतुविषयकज्ञानज्ञाप्यत्वाश्रयसाध्यवान् पक्ष इत्याकारकबोध: निगमनात् जायत इति निगमनवाक्ये लक्षणसमन्वय:। अबाधितत्वादिकं निगमनप्रयोजनमिति कथम्? निगमनवाक्यात् अबाधितत्वासत्प्रतिपक्षितत्वयोरप्रतिपक्षितत्वयोरप्रतिपत्तेरित्याशङ्क्याह - उत्तरकालमिति। तथा च पूर्वोक्तरीत्या शाब्दबोधानन्तरं अयं हेतुरबाधित: असत्प्रतिपक्षश्चेति मानसं ज्ञानमुत्पद्यत इति भाव:।
***
तर्कसङ्ग्रह:
       स्वार्थानुमितिपरार्थानुमित्यो: लिङ्गपरामर्श एव करणम्। तस्मात् लिङ्गपरामर्शोऽनुमानम्।
दीपिका
अनुमितिकरणमाह - स्वार्थेति।
विशिष्टपरामर्शस्यानुमितिहेतुत्वस्थापनम्
       ननु व्याप्तिस्मृतिपक्षधर्मताज्ञानाभ्यामेव अनुमितिसम्भवे विशिष्टपरामर्श: किमर्थमङ्गीकर्तव्य इति चेत्-न। 
'वह्निव्याप्यवानयम्' इति शाब्दपरामर्शस्थले परामर्शंस्यावश्यकतया लाघवेन सर्वत्र परामर्शस्यैव कारणत्वात्। लिङ्गं न करणम्, अतीतादौ व्यभिचारात्। 'व्यापारवत् कारणं करणम्' इति मते परामर्शंद्वारा व्याप्तिज्ञानं करणम्। तज्जन्यत्वे सति तज्जन्यजनको व्यापार:। अनुमानमुपसंहरति - तस्मादिति।
प्रकाशिका
       ननु विशिष्टवैशिष्ट्यावगाहिपरामर्शस्य अनुमितिं प्रति हेतुत्वे तत्रानन्यथासिद्धत्वनियतपूर्ववृत्तित्वयोर्द्वयो: कल्पनीयतया गौरवम्। 'वह्निव्याप्यो धूम:, धूमवान् पर्वत:' इति ज्ञानद्वयस्य तव मते विशिष्टपरामर्शं प्रति कारणत्वेन क्लृप्यतस्य करणत्वे तु अनन्यथासिद्धत्वमात्रस्य कल्पनीयतया लाघवमिति प्राभाकर: शङ्कते - नन्विति। वह्निव्याप्यवानयमिति। अत्र त्वदभिमतकारणस्य असत्त्वेन व्यभिचारात् न ज्ञानद्वयस्य कारणत्वं सम्भवतीति भाव:। कथञ्चिदपि व्याप्यतावच्छेदकधूमत्वादेर्भानं परामर्शे न सम्भवतीति स्फोरणाय शाब्देति। लाघवेनेति। कल्पनालाघवेनेत्यर्थ:। तथा हि - ज्ञानद्वये अनन्यथासिद्धत्वनियतपूर्ववृत्तित्वयो: कल्पनापेक्षया विशिष्टपरामर्शे तत्कल्पनस्यैव लघीयस्त्वमिति।
       वस्तुतस्तु तद्धर्मावच्छिन्नविशेष्यकव्याप्तिप्रकारकनिश्चयविशिष्टतद्धर्मावच्छिन्नप्रकारकपक्षतावच्छेदकावच्छि-
न्नविशेष्यकनिश्चयस्यैव कारणतावच्छेदकत्वं ज्ञानद्वयसाधारण्येनन तन्मते मन्तव्यम्। नैयायिकमते तु - व्याप्तिविशिष्टवैशिष्ट्यावगाहिनिश्चयत्वं कारणतावच्छेदकमिति कारणतावच्छेदकलाघवम् अवधेयम्। विनिगमनाविरहेण ज्ञानमानलिङ्गत्वेनापि करणत्वं वदतां आचार्याणां मतं निरस्यति - लिङ्गं न करणमिति। व्यभिचारादिति। तत्राप्यनुमितेरनुभवसिद्धत्वेन तदव्यवहितपूर्वं भूतभविष्यद्धूमादेरसत्त्वादिति 
भाव:। मत इति। 'फलायोगव्यवच्छिन्नं कारणं करणम्' इति मते परामर्श एव करणमिति ध्येयम्। करणे अतिव्याप्तिवारणाय - तज्जन्यत्वे सतीति।
बालप्रिया
       नैयायिकेनापि आदौ धूमदर्शनम्, तत: व्याप्तिस्मरणम्, तत: वह्निव्याप्यधूमवानयमिति विशिष्टपरामर्श:, ततोऽनुमितिरिति क्रमस्य स्वीकरणीयतया धूमदर्शनव्याप्तिस्मृतिभ्यामेव अनुमितिसम्भवात् मध्ये विशिष्टपरामर्श: किमर्थ इति प्राभाकरेण शङ्कितम्। शङ्केयं नोपपद्यते। विशिष्टपरामर्शादेव अनुमितिसम्भवे ज्ञानद्वयस्य नानुमितिहेतुत्वम् अन्यथासिद्धत्वादिति नैयायिकेन वक्तुं शक्यत्वात्। अत: शङ्कितुराशयमभिव्यनक्ति - ननु विशिष्टवैशिष्ट्येत्यादिना। तथा च विशिष्टपरामर्शस्य अनन्यथासिद्धत्वं नियतपूर्ववृत्तित्वं चेत्युभयं कल्पनीयम्। ज्ञानद्वयस्य तु अनन्यथासिद्धत्वं नियतपूर्ववृत्तित्वं चेत्युभयं कल्पनीयम्। ज्ञानद्वयस्य तु अनन्यथासिद्धत्वमात्रं कल्पनीयम्, न तु नियतपूर्ववृत्तित्वमपि, क्लृप्तत्वात्। अतो लाघवात् ज्ञानद्वयमेवानुमितिहेतु: न तु विशिष्टपरामर्श इति प्राभाकरस्य भाव इत्याशय:। यत्र 'वह्निव्याप्यवानयम्' इति शब्दश्रवणात् 'अयं वह्निव्याप्यवान्' इति शाब्दबोधात्मको विशिष्टपरामर्श: जात: तत्र तदुत्तरक्षणेऽनुमितेर्जायमानतया ज्ञानद्वयस्य व्यतिरेकव्यभिचारात् 
नानुमितिहेतुत्वमिति सर्वत्रैव तस्य हेतुत्वमिति रीत्या प्राभाकरमतं दीपिकायां खण्डितम्। ननु प्राभाकरमते ज्ञानद्वयस्यापि व्याप्तिज्ञानत्वेन पक्षधर्मताज्ञानत्वेन च कारणत्वमिष्यते। 'वह्निव्याप्यवानयम्' इति शब्दपरामर्शस्यापि व्याप्तिज्ञानत्वपक्षधर्मताज्ञानत्वरूपकारणतावच्छेदकाक्रान्तत्वात् कारणत्वमिष्यत एवेति न व्यभिचार इत्याशङ्क्याह - कथंचिदपीति। यंअ भाव: - व्याप्तिज्ञानपक्षधर्मताज्ञानयो: व्याप्तिज्ञानत्वपक्षधर्मताज्ञानत्वाभ्यां कारणत्वस्वीकारे 'आलोको वह्निव्याप्य: धूमवान् पर्वत:' इति ज्ञानाभ्यामपि 'पर्वतो वह्निमान्' इत्युनमित्यापत्ति:। अतो व्याप्यतावच्छेदकतया गृहीतधर्मांवच्छिन्ने पक्षधर्मतावगाहि ज्ञानत्वेन कारणत्वं वक्तव्यम्। तथा च 
वह्निव्याप्यवानयमिति ज्ञाने व्याप्यतावच्छेदकधूमत्वादेरभानेन उक्तकारणतावच्छेदकानाक्रान्ततया कारणतावच्छेदकावच्छिन्नं विनापि कार्योत्पत्त्या व्यतिरेकव्यभिचार: प्राभाकरमते दुर्वार इति। स्फोरणायेति। धूमत्वोपस्थापकपदाभावादित्यर्थ:। तथा हात्यादि। शाब्दपरामर्शादनुमिति: यत्र भवति तत्र ज्ञानद्वयं विनाऽप्यनुमितेरनुभवसिद्धतया तत्रापि यदि ज्ञानद्वयादेवानुमितिरिति कल्प्यते तर्हि ज्ञानद्वयस्यानन्यथासिद्धत्वं नियतपूर्ववृत्तित्वं चेत्युभय कल्पनीयम्। तत्र विशिष्टपरामर्शस्य नियतपूर्ववृत्तिताया: क्लृप्ततया अनन्यथासिद्धत्वमात्रं कल्पनीयमिति नैयायिकमते लाघवमिति भाव:।
       ननु शाब्दपरामर्शस्थले नैयायिकस्य मते लाघवेऽपि यत्र ज्ञानद्वयादेवानुमिति: तत्र पूर्वोक्तरीत्या प्राभाकरमते लाघवमिति साम्यमित्याशङ्क्याह - वस्तुतस्त्विति। धूमत्वावच्छिन्नविशेष्यकव्याप्ति प्रकारकनिश्चय: 'धूमो वह्निव्याप्य:' इत्याकारक: एककालावच्छिन्नैकात्मवृत्तित्वसम्बन्धेन तद्विशिष्ट: धूमत्वावच्छिन्नप्रकारकपर्वतत्वावच्छिन्नविशेष्यकनिश्चय: 'पर्वतो धूमवान्' इत्याकारक:। तथा चोक्तनिश्चयविशिष्टोक्तनिश्चयत्वं प्राभाकरमते अनुमितिकारणतावच्छेदकम्। नैयायिकमते तु व्याप्तिविशिष्टवैशिष्ट्यावगाहित्वम्। तत्तु धूमत्वानवगाहिनि वह्निव्याप्यवानयमिति शाब्दपरामर्शेंऽप्यस्ति। अत: कारणतावच्छेदकलाघवात् नैयायिकमतमेव युक्तमिति भाव:। विनिगमनाविरहेणेति। ज्ञायमानं लिङ्गं करणम् अथ वा लिङ्गविषयकज्ञानं करणमिति पक्षयोरन्यतरस्य साधुत्वसाधकयुक्त्यभावेनेत्यर्थ:। लिङ्गस्य अनुमितिकरणत्वे ज्ञायमानाभ्यामतीतानागताभ्यां लिङ्गाभ्यां अनुमिति: न स्यात्। अनुमिते: अव्यवहितपूर्वं असतोस्तयो: अव्यवहितपूर्ववृत्तित्वघटितकरणत्वासम्भवात्। लिङ्गज्ञानस्य करणत्वे तु अतीतानागतलिङ्गयोरसत्त्वेऽपि तद्विषयकज्ञानसत्त्वादनुमितिरुपपद्यते। तदाह - तत्राप्यनुमितेरिति। फलायोगव्यवच्छिन्नमिति। कार्याव्यवहितपूर्ववृत्तित्वविशिष्टं कारणं करणमिति 
मते परामर्शस्यैवानुमित्यव्यवहितपूर्वंवृत्तितया तदवे करणम्, व्याप्तिज्ञानस्य तु परामर्शव्यवहितत्वात् न करणत्वमिति भाव:।
***
तर्कसङ्ग्रह:
हेतुविभाग:
       लिङ्गं त्रिविधम् - अन्वयव्यतिरेकि, केवलान्वयि, केवलव्यतिरेकि चेति।
अन्वयव्यतिरेकिनिरूपणम्
       अन्वयेन व्यतिरेकेण च व्याप्तिमत् अन्वयव्यतिरेकि। यथा वह्नौ साध्ये धूमवत्त्वम्। यत्र धूमस्तत्राग्नि: यथा महानस: इत्यन्वयव्याप्ति:। यत्र वह्निर्नास्ति, तत्र धूमोऽपि नास्ति यथा महाह्रद: इति व्यतिरेकव्याप्ति:।
दीपिका
       लिङ्गं विभजते - लिङ्गमिति।
       अन्वयव्यतिरेकिणं लक्षणति - अन्वयेनेति। हेतुसाध्ययो: व्याप्ति: अन्वयव्याप्ति:, तदभावयोर्व्याप्ति: व्यतिरेकव्याप्ति:।
प्रकाशिका
       यद्यप्यनुमाननिरूपणस्यैव प्रतिज्ञातत्वेन तद्विभाग एव उचित:, तथापि लिङ्गस्य त्रैविध्ये प्रदर्शिते तज्ज्ञानस्य त्रैविध्यं फलतीति मनसि कृत्वाह - लिङ्गं विभजत इति।
       'अन्वयेन व्यतिरेकेण च व्याप्तिमत्' इति मूलस्य 'अन्वयसहचारग्रहग्राह्यव्याप्तिमत्त्वे सति 
व्यतिरेकसहचारग्रहग्राह्यव्याप्तिमत्' इत्यर्थं मनसि कृत्वा तादृशव्याप्तिद्वयं प्रकाशयति - हेतुसाध्ययोरिति।
बालप्रिया
       'अन्वयेन व्यतिरेकेण च व्याप्तिमत्' इति यथाश्रुतमूलात् अन्वयव्याप्तिमत्त्वे सति व्यतिरेकव्याप्तिमत्त्वमन्वयव्यतिरेकिणो लक्षणमिति प्रतीयते। तथा सति केवलव्यतिरेकिण्यतिव्याप्ति:, तत्रापि 
वस्तुतोऽन्वयव्याप्तेरपि सत्त्वात् अतो व्याचष्टे - अन्वयसहचारग्रहग्राह्येति। साध्यहेत्वो: सामानादधिकरण्यं अन्वयसहचार: तज्ज्ञानजन्यज्ञानविष्ायीभूता व्याप्ति: हेतुव्यापकसाध्यसामानाधिकरण्यरूपा अन्वयव्याप्ति:। साध्याभावहेत्वभावयो: सामानाधिकरण्यं व्यतिरेकसहचार: तज्ज्ञानजन्यज्ञानविषयीभूता व्याप्ति: साध्याभावव्यापकीभूताभावप्रतियोगित्वरूपा व्यतिरेकव्याप्ति:। अन्वयेनेत्यत्र तृतीयाया: ज्ञानज्ञाप्यत्वमर्थ:, अन्वयशब्द: अन्वयसहचारपर:, ज्ञानज्ञाप्यत्वस्य व्याप्तावन्वय:, तेनान्वयसहचारज्ञानज्ञाप्या व्याप्तिरिति मूलाल्लभ्यते। एवं व्यतिरेकशब्द: व्यतिरेकसहचारपर:, तृतीयार्थ: ज्ञानज्ञाप्यत्वम्, तेन व्यतिरेकसहचारज्ञानज्ञाप्याव्याप्तिरिति लभ्यत इति भाव:1।
***
तर्कसङ्ग्रह:
केवलान्वयिनिरूपणम्
       अन्वयमात्रव्याप्तिकम् केवलान्वयि। यथा घट: अभिधेय: प्रमेयत्वात् पटवत् इति। अत्र प्रमेयत्वाभिधेयत्वयो: व्यतिरेकव्याप्ति: नास्ति, सर्वस्यापि प्रमेयत्वात् अभिधेयत्वाच्च।
दीपिका
       केवलान्वयिनो लक्षणमाह - अन्वयेति। केवलान्वयिसाध्यकं लिङ्गं केवलान्वयि। [वृत्तिमत्] अत्यन्ताभावाप्रतियोगित्वं केवलान्वयित्वम्। ईश्वरप्रमाविषयत्वं सर्वपदाभिधेयत्वं च सर्वत्र अस्तीति व्यतिरेकाभाव:।
प्रकाशिका
       अन्वयमात्रव्याप्तिकत्वरूपकेवलान्वयिलक्षणे मात्रपदेन व्यतिरेकव्याप्तेर्व्यवच्छेद्यतया सिद्ध्यसिद्धिभ्यां व्याघात इत्यालोच्य प्रकारान्तरेण परिष्करोति - केवलान्वयिसाध्यकमिति। केवलान्वयिसाध्यकव्यतिरेकिहेतो:
----------------------------------------
1. तथा च अन्वयसहचारज्ञानजन्यज्ञानविषयव्याप्तिमत्वे सति 
व्यतिरेकसहचारज्ञानजन्यज्ञानविषयव्याप्तिमत्त्वं अन्वयव्यतिरेकिणो लक्षणम्। तत्र सत्यन्तानुपादाने केवलव्यतिरेकिण्यतिव्याप्ति:। विशेश्यानुपादाने केवलान्वयिन्यतिव्याप्ति:। व्यतिरेकसहचारेणाप्यन्वयव्याप्तिरेव गृह्यत इति मते अनवयसहचारज्ञानव्यतिरेकसहचारज्ञानोभजजन्यज्ञानविषयव्याप्तिमत्त्वं अन्वयव्यतिरेकिणो लक्षणम्।
----------------------------------------
सङ्ग्रहाय साध्ये केवलान्वयित्वं निवेशितम्। तदेव निर्वक्ति - अत्यन्ताभावेति। निरवच्छिन्नवृत्तिमदत्यन्ताभावेत्यर्थ:।
तेन गगनाभावसंयोगाभावादिसाध्यकहेतो: सङ्ग्रह:। घटपदाभिधेयत्वस्य पटादावसत्त्वेन सर्वत: सत्त्वासम्भवादाह - सर्वपदाभिधेयत्वमिति।
बालप्रिया
       ननु 'अन्वयमात्रव्याप्तिकं केवलान्वयी'ति मूलात् व्यतिरेकव्याप्तिशून्यत्वे सति अन्वयव्याप्तिमत्त्वं केवलान्वयिनो लक्षणमिति प्रतीयते। तथा सति केवलान्वयिनि व्यतिरेकव्याप्ते: प्रसिद्धत्वे तच्छून्यत्वं न सम्भवति। तस्या: अप्रसिद्धत्वे सुतरां तच्छून्यत्वाप्रसिद्धिरिति लक्षणमिदं नोपपद्यत इत्याशयेन दीपिकायां केवलान्वयिसाध्यकं केवलान्वयि इत्युक्तमित्याह - अन्वयमात्रेति। केवलान्वयिसाध्यक: केवलान्वयी हेतु: 'इदं वाच्यं ज्ञेयत्वात्' इत्यादि: यथा केवलान्वयी, तथा केवलान्वयिसाध्यक: व्यतिरेकी हेतुरपि 'इदं वाच्यं घटत्वात्' इत्यादि: केवलान्वय्येव। तथा चोभयसङ्ग्रहाय हेतौ केवलान्वयित्वमनिवेश्य केवलान्वयिसाध्यकहेतुत्वं केवलान्वयिनो लक्षणं 
कथितमित्याह - केवलान्वयिसाध्यकेति। व्यतिरेकिहेतु: अत्यन्ताभावप्रतियोगी हेतु:। तदेवेति। केवलान्वयित्वमेवेत्यर्थ:। ननु अत्यन्ताभावाप्रतियोगित्वं केवलान्वयित्वम्, तत्साध्यकहेतुत्वं 
केवलान्वयिलिङ्गत्वमित्युक्तौ आकाशाभावसाध्यकस्य घटत्वादिहेतो: सङ्ग्रहो न स्यात् आकाशाभावस्य 1आकाशरूप-आकाशाभावात्यन्ताभावप्रतियोगित्वेन अत्यन्ताभावाप्रतियोगित्वाभावात्। एवं संयोगाभावसाध्यकहेतोरपि  
सङ्ग्रहो न स्यात् संयोगाभावस्य 2संयोगात्मकात्यन्ताभावप्रतियोगित्वात् इत्यत आह - निरवच्छिन्नेत्यादि। 
-----------------------------------------------
1. आकाशरूप: य: आकाशाभावात्यन्ताभाव: तत्प्रतियोगित्वेनेत्यर्थ:। अभावाभावस्य प्रतियोगिस्वरूपत्वादिति भाव:।
2. संयोगरूप: य: संयोगाभावात्यन्तभाव: तत्प्रतियोगित्वादित्यर्थ:।
-----------------------------------------------
संयोगस्याव्याप्यवृत्तितया सावच्छिन्नवृत्तिकत्वात् निरवच्छिन्नवृत्तिमान् अभाव: न संयोगात्मक: अभाव:, अपि तु घटाद्यभाव: तदप्रतियोगित्वं संयोगाभावेऽस्तीति तस्य केवलान्वयित्वोपपत्ति:। गगनरूपोऽभावस्तु न वृत्तिमान् तस्यावृत्तित्वात्, अपि तु वृत्तिमान् घटाद्यभाव: तदप्रतियोगित्वं गगनाभावेऽस्तीति तस्यापि केवलान्वयित्वमुपपद्यत इति भाव:। एवं च यत् सर्वत्रास्ति, न क्वापि तदभाव: तत् केवलान्वयीति लभ्यते। नन्वभिधेयत्वस्य कथं केवलान्वयित्वम्। अभिधेयत्वं हि पदशक्तिमत्त्वम्। तच्च घटपटादिपदभेदेन भिन्नमिति घटपदाभिधेयत्वस्य पटादिनिष्ठात्यन्ताभावप्रतियोगित्वादित्याशङ्कते - घटपदेति। सर्वपदाभिधेयत्वमिति। सर्व इति यत् पदं तदभिधेयत्वं सर्वत्रास्तीति सर्वपदाभिधेयत्वं केवलान्वयि। तथा च 'घट: अभिधेय: प्रमेयत्वात्' इति प्रयोगे सर्वपदाभिधेयत्वं साध्यं इति केवलान्वयित्वमुपपद्यत इति भाव:।
***
तर्कसङ्ग्रह:
केवलव्यतिरेकिनिरूपणम्
       व्यतिरेकमात्रव्याप्तिकं केवलव्यतिरेकि। यथा पृथिवी इतरेभ्यो भिद्यते गन्धवत्त्वात्। यत् इतरेभ्यो न भिद्यते न तत् गन्धवत् यथा जलम्। न चेयं तथा। तस्मात् न तथा इति। अत्र यत् गन्धवत् तत् इतरभिन्नम् इत्यन्वयदृष्टान्त: नास्ति, पृथिवीमात्रस्य पक्षत्वात्।
दीपिका
       कवेलव्यतिरेकिणो लक्षणमाह - व्यतिरेकेति। तदुदाहरति - यथेति। ननु इतरभेद: प्रसिद्धो वा न वा। आद्ये यत्र प्रसिद्ध: तत्र हेतुसत्त्वे अन्वयित्वम्, असत्त्वे असाधारण्यम्। द्वीतीये साध्यज्ञानाभावात् कथं तद्विशिष्टानुमिति:। विशेषणज्ञानाभावे विशिष्टज्ञानानदयात् प्रतियोगिज्ञानाभावात् व्यतिरेकव्याप्तिज्ञानमपि न स्यादिति चेत् - न। जलादित्रयोदशान्योन्याभावानां त्रयोदशसु प्रत्येकं प्रसिद्धानां मेलनं पृथिव्यां साध्यते। तत्र त्रयोदशत्वावच्छिन्नभेदात्मकसाध्यस्यैकाधिकरणवृत्तित्वाभावात् नान्वयित्वासाधारण्ये। प्रत्येकाधिकरणप्रसिद्ध्या साध्यविशिष्टानुमिति: व्यतिरेकव्याप्तिनिरूपणं चेति।
प्रकाशिका
       मूले व्यतिरेकमात्रव्याप्तिकमिति। निश्चितव्यतिरेकमात्रव्याप्तिकमित्यर्थ:। तेन 'पृथिवी इतरेभ्यो भिद्यते गन्धवत्त्वात्' इत्यादौ अन्वयव्याप्तेस्सत्त्वेऽपि न लक्षणासङ्गति:। इतदभेद: - पृथिवीतरत्वावच्छिन्नप्रतियोगिताकभेद:। अन्वयित्वमिति। अन्वयसहचारग्रहग्राह्यव्याप्तिमत्त्वं स्यादित्यर्थ:। असाधारण्यमिति। सपक्षव्यावृत्तत्वरूपासाधारणलक्षणाक्रान्तत्वादिति भाव:। अप्रसिद्धसाध्यकेऽपि साध्यविशेषणकानुमितिरेवेत्याभिप्रायेणाह - साध्येत्यादि। व्यतिरेकव्याप्तीति। साध्याभावव्यापकाभावप्रतियोगित्वरूपेत्यर्थ:। पृथिवीतरसामान्यभेदो न साध्यते, अपि तु जलादिभेदकृटं साध्यते। तथा च तोक्तदोषावसर इत्याहजलादीति। जलादीनां चे त्रयोदशान्योन्याभावास्तेषां कूटं साध्यत इत्यर्थ:। समुदायस्य प्रसिद्ध्यसम्भवादाह - प्रत्येकमिनि। त्रयोदशत्वावच्छिन्नेति। अनुमिते: पूर्वं निश्चितसाध्यतावच्छेदकावच्छिन्नवतो धर्मिण एवाप्रसिद्ध्या न तत्र हेतो: सत्त्वासत्त्वनिबन्धने अन्वयित्वासाधारण्ये इति समुदितार्थ:। प्रत्येकं प्रसिद्धौ अपेक्षाबुद्धिविशेषविषयत्वरूपसमुदायत्वविशिष्टज्ञानं सम्भवति। तथा च विशेषणतावच्छेदकप्रकारकनिर्णयस्य सद्भावात् साध्यतावच्छेदकविशिष्टवैशिष्ट्यावगाह्यनुमिति: 
व्यतिरेकव्याप्तिज्ञानं च सम्भवतीत्याह - प्रत्येकाधिकरणेत्यादिना। यद्यपि जलादि चतुर्दशान्योन्याभावानां चतुर्दशसु 
प्रत्येक प्रसिद्धानामिति रीत्या वक्तुमुचितम्, तथापि अर्थापत्ते: प्रमाणान्तरत्वमङ्गीकुर्वन्तं प्राभाकरमाक्षेप्तुं व्यतिरेकव्याप्तेरनुमित्यङ्गत्वस्य प्रदर्शनीयतया तन्मतसाधारण्येन व्यतिरेकव्याप्तिं प्रदर्शयितुं जलादित्रयोदशेत्यादिकथनम्। न च तन्मते चतुर्दशान्योन्याभाव: प्रसिद्धा:। अभावस्याधिकरणात्मकस्य तेनाङ्गीकारादिति ध्येयम्।
       केचित्तु - जलमेवादि: येषां त्रयोदशानामिति विग्रहेण जलादिप्रतियोगिकानां चतुर्दशानामित्यर्थ:। त्रयोदशस्विति। जलादीत्यादि:। उक्तविग्रहेण चतुर्दशस्वित्यर्थ:। अग्रेऽप्येवं बोध्यम् इत्याहु:।
बालप्रिया
       ननु व्यतिरेकमात्रव्याप्तिकं केवलव्यतिरेकीत्यस्य अन्वयव्याप्तिशून्यत्वे सति व्यतिरेकव्याप्तिमत्त्वं केवलव्यतिरेकिणो लक्षणमित्यर्थ:। तथा च 'पृथिवी इतरेभ्यो भिद्यते गन्धवत्त्वात्' इत्यत्र केवलव्यतिरेकिणि वस्तुतोऽन्वयव्याप्तेरपि सत्त्वादसम्भव: इत्यतो व्याचष्टे - निश्चितव्यतिरेकेति। तथा चोक्तस्थले वस्तुत: अन्वयव्याप्ते: सत्त्वेऽपि साध्यस्याप्रसिद्ध्या (अज्ञानेन) हेतुव्यापकसाध्यसामानाधिकरण्यरूपान्वयव्याप्तिनिश्चयो नास्ति, व्यतिरेकव्याप्तिनिश्चयस्त्वस्तीति निश्चितव्यतिरेकमात्रव्याप्तिकत्वस्य सत्त्वात् केवलव्यतिरेकित्वमुपपद्यत इति भाव:। यत्किंचिदितरभेदस्य प्रसिद्धत्वात् प्रसिद्धो न वेति विकल्पस्यैव नावसर इत्यत: व्याचष्टे - पृथिवीतरत्वावच्छिन्नप्रतियोगिताकभेद इति। पृथिवीतरेषां सर्वेषां भेद इत्यर्थ:। तथा च यदि पृथिवीतरेषां सर्वेषां भेद: क्वचित् घटादौ ज्ञात: तर्हि तत्र हेतुसत्त्वे साध्यहेत्वोस्तत्रैवान्वयसहचारग्रहात् तद्ग्राह्यान्वयव्याप्तिमत्त्वमस्तीति अन्वयव्यतिरेक्यनुमानमेव भवेत् न केवलव्यतिरेके। यदि तत्र हेतुर्नास्ति तर्हि हेतोर्निश्चितसाध्यवदवृत्तित्वेन सपक्षव्यावृत्तत्वरूपासाधारणहेत्वाभावलक्षणाक्रान्ततया हेतोरसाधारणत्वापत्ति:। यदि पृथिवीतरत्वावच्छिन्नप्रतियोगिताकभेदरूपं साध्यं न ज्ञातम् तर्हि 
साध्यरूपविशेषणज्ञानाभावात् साध्यविशिष्टपक्षज्ञानरूपा अनुमितिर्न स्यात् विशिष्टबुद्धौ विशेषणज्ञानस्य कारणत्वात्। एवं साध्यस्याज्ञातत्वे साध्याभावघटितव्यतिरेकव्याप्तिज्ञानमपि न स्यात्। अभावबुद्धौ प्रतियोगिज्ञानस्य कारणत्वादिति दीपिकास्थशङ्काग्रन्थार्थ:।
       ननु अप्रसिद्धसाध्यकस्थले साध्यविशेषणिका पक्ष: साध्यवानित्याकारान अनुमितिर्मा भूत् विशेषणज्ञानरूपकारणविरहात्। पृथिव्यामितरभेद: इत्याकारा साध्यविशेष्यिका अनुमिति: भवितुमर्हत्येवेत्याशङ्क्याह - अप्रसिद्धसाध्यकेऽपीति। साध्यविशेषणकानुमितिरेवेति। साध्यविशेषणकानुमितिरेव जायत इति पक्षे विशेषणज्ञानाभावात् सा प्रकृते न सम्भवतीति दूषणम्। साध्यविशेष्यकानुमितिर्जायत इति पक्षे प्रतियोगिज्ञानाभावात् व्यतिरेकव्याप्तिज्ञानरूपकारणाभावात् न सा सम्भबतीति भावो वर्णनीय:। जलादिभेदकूटमिति। जलादीनां पृथिव्यतिरिक्तानां चतुर्दशानां प्रत्येकं ये चतुर्दश भेदा: तत्समूह इत्यर्थ:। जलादीनां ये त्रयोदशान्योन्याभावा इति। ननु जलाद्यष्टद्रव्याणां गुणादिषट्पदार्थानां च भेद: पृथिव्यां साधनीय:। तथा च जलादिचतुर्दशान्योन्याभावेति वक्तव्ये त्रयोदशेत्यभिधानमनुचितमिति चेत्-अत्र केचित्-मीमांसकैरभावस्याधिकरणात्मकत्वस्वीकारेण अतिरिक्तपदार्थत्वानङ्गीकारात् त्रयोदशान्योन्याभाव इति तन्मतानुसारेण कथितम्। अर्थापत्तेरतिरिक्तप्रमाणत्वमङ्गीकुर्वतस्तान् प्रत्येव केवलव्यतिरेक्यनुमानस्य प्रदर्शनीयत्वात् इत्याहु: - तन्न। तादृशत्रयोदशान्योन्याभावानां जलादिषु प्रत्येकं प्रसिद्धानां तन्मते जलादिरूपतया जलादिरूपत्रयोदशभेदस्य पृथिव्यामसत्त्वेन गन्धवत्त्वलिङ्गेन तत्साधनासम्भवात्। पृथिवीनिष्ठस्य तादृशत्रयोदशभेदस्य पृथिवीरूपतया जलादिषु प्रत्येकं प्रसिद्ध्यभावेनाप्रसिद्ध्या उक्तरीत्या व्यतिरेकव्याप्तिज्ञानासम्भवेन तत्साधनासम्भवात्। अत: जलादित्रयोदशान्योन्याभावानामित्यस्य जलमादिर्येषां तु जलादय:, जलादयस्त्रयोदश जलादित्रयोदश तेषामन्योन्याभावा इति विग्रह:। 
जलादितयत्र अतद्गुणसंविज्ञानो
बहुव्रीहि:। अतो जलादीनां चतुर्दशानां ये चतुर्दश अन्योन्याभावा: तेषां लाभ इति व्याख्यातव्यम्। उपरि प्रकाशिकायां सर्वमिदं स्पष्टीभविष्यति।
       वस्तुतस्तु जलादीनां चतुर्दशानां ये भेदा: चतुर्दश ते सर्वें जलादिषु न प्रसिद्धा:। तथा हि - जलभेद: 
तेज:प्रभृतिषु त्रयोदशसु प्रसिद्ध:, न तेजसि। एवंरीत्या त्रयोदशसु प्रसिद्ध: य: एकैकभेद: तेषां मेलनं पृथिव्यां साध्यते। अर्थात् चतुर्दंशभेदसमुदाय: पृथिव्यां साध्यते। त्रयोदशत्वावच्छेदेन प्रसिद्धो य: एकैकभेद: तद्घटितचतुर्दशात्मकसमुदाय: पृथिव्यां साध्यत इति यावत्। एवं च चतुर्दशत्वविशिष्टभेदस्य कुत्राप्यप्रसिद्धत्वात् नान्वयित्वं न वा असाधारण्यम्। साध्यघटकैकाभावस्य त्रयोदशत्वावच्छेदेन प्रसिद्धतया साध्यरूपविशेषणज्ञानसत्त्वेन साध्यविशिष्टानुमितिरुपपद्यते। एवं साध्यात्मकप्रतियोगिज्ञानसत्त्वे साध्याभावज्ञानसम्भवात् व्यतिरेकव्याप्तिज्ञानमपि सुलभमिति नृसिंहशास्त्रिण: प्राहु:।
       निश्चितसाध्यतावच्छेदकेति। साध्यतावच्छेदकं त्रयोदशत्वं चतुर्दशत्वं वा तदवच्छिन्ना: भेदा: तद्वत इत्यर्थ:। प्रत्येकं प्रसिद्धाविति। जलभेदादीनां प्रसिद्धत्वात् तत्र अपेक्षाबुद्धिविशेषविषयत्वात्मकं यत् चतुर्दशत्वं तज्ज्ञानं भवति। तेन चतुर्दशत्वात्मकं यत् विशेषणतावच्छेदकं तत्प्रकारक: निर्णय: हमे भेदा: चतुर्दश इत्याकारक: उत्पद्यते। तत: चतुर्दशत्वविशिष्टभेदवती पृथिवी इत्याकारिका विशिष्टवैशिष्ट्यावगाहिनी अनुमिति: सुलभा। चतुर्दशत्वविशिष्टभेदाभावव्यापकीभूताभावप्रतियोगि गन्धवत्त्वमिति व्यतिरेकव्याप्तिज्ञानं च सुलभमिति भाव:।
       वस्तुतस्तु केवलव्यतिरेक्यनुमानस्थले साध्यविशेष्यिकैवानुमिति:। अत: पूर्वं साध्यस्याप्रसिद्धावपि न क्षति:। एवं पृथिवीतरभेदाभावत्वेन रूपेण साध्याभावस्य व्यतिरेकव्याप्तिघटकतया न प्रवेश:, येन प्रतियोग्यप्रतिसद्ध्या अभावाप्रसिद्धे: व्यतिरेकव्याप्तिज्ञानस्य दौर्लभ्यं भवेत्। अपि तु पृथिवीतरत्वव्यापकीभूताभावप्रतियोगि गन्धवती पृथिवी इत्येव परामर्श:। अत: 
दीपिकायामाश्रित: प्रयासो विफल इति प्राहु:। 1पक्षतादीधित्यादौ स्पष्टमेतत्।
***
तर्कसङ्ग्रह:
पक्षलक्षणम्
       सन्दिग्धसाध्यवान् पक्ष:। यथा धूमवत्त्वे हेतौ पर्वत:।
दीपिका
       पक्षलक्षणमाह - सन्दिग्धेति। ननु श्रवणानन्तरभाविमननस्थले अव्याप्ति:। तत्र वेदवाक्यैरात्मनो निश्चितत्वेन सन्देहाभावात्। किं च प्रत्यक्षेऽपि वह्नौ यत्र इच्छया अनुमिति: तत्र अव्याप्तिरिति चेत्-न। उक्तपक्षताश्रयत्वस्य पक्षलक्षणत्वात्।
प्रकाशिका
       मूले सन्दिग्धसाध्यवानिति। विशेष्यतासम्बन्धेन साध्यप्रकारकसंशयविशिष्ट इत्यर्थ:। सपक्षलक्षणादिकमप्येवं परिष्कर्तव्यम्। पक्षलक्षणस्याव्याप्तिमाशङ्क्ते - दीपिकायां नन्विति। संशयविघटकशाब्दबुद्धिस्थलेऽव्याप्तिमुक्त्वा प्रत्यक्षस्थलेऽपि तामाह - किंचति। उक्तेति। सिषाधयिषाविरहविशिष्टसिद्ध्यभावरूपपक्षताश्रयत्वस्य पक्षलक्षणत्वादित्यर्थ:।
बालप्रिया
       विशेष्यतासम्बन्धेनेति। 'पर्वतो वह्निमान् न वा' इत्याकारके संशये वह्नि: प्रकार: पर्वतो विशेष्य इति 
-----------------------------------------------
1. अत एव प्रसिद्धसाध्यकस्थले पक्षविशेष्यिकैवानुमितिरनुभूयते' इति पक्षतायां दीधितिग्रन्थ:। अत्र प्रसिद्धसाध्यकस्थले पक्षविशेष्यकानुमितिरिति कथनात् अप्रसिद्धसाध्यकस्थले साध्यविशेष्यकानुमितिरिति सूच्यते। तत्र गदाधरीयव्याख्यानं 'किं तु अप्रसिद्धसाध्यकस्थले विशेषणज्ञानादिविरहेण साध्यविशेषणकानुमितेरनुपपत्त्या साध्यविशेष्यकानुमितिरूपेयते' इत्याद्युक्तं द्रष्टव्यम्। 
-----------------------------------------------
साध्यप्रकारकतादृशसंशयस्य विशेष्यतासम्बन्धेन पर्वते सत्त्वात् पर्वतस्य पक्षता। प्रकारतासम्बन्धेन तादृशसंशयस्य वह्नौ सत्त्वात् वह्ने: पक्षत्ववारणाय विशेष्यतासम्बन्धेनेत्युक्तम्। सपक्षलक्षणादिकमप्येवं परिष्कर्तव्यमिति। विशेष्यतासम्बन्धेन साध्यप्रकारकनिर्णयविशिष्ट: सपक्ष:, विशेष्यतासम्बन्धेन साध्याभावप्रकारकनिर्णयविशिष्ट: 
विपक्ष: इति रीत्या परिष्कर्तव्यमित्यर्थ:। संशयविघटकेति। आत्मा देहेन्द्रियादिविलक्षणो न वेति सन्देहस्य प्रतिबन्धक: य: वेदवाक्यजन्य: शाब्दबोध: आत्मा देहेन्द्रियादिविलक्षण: इत्याकारक: तत्र तादृशशाब्दबोधात्मकश्रवणानन्तरं आत्मा देहेन्द्रियादिविलक्षण इत्याकारकानुमितिरूपं मननं न स्यात्। आत्मन: विशेष्यतासम्बन्धेन सादध्यप्रकारकसन्देहवत्त्वरूपपक्षत्वाभावादिति भाव:।
***
तर्कसङ्ग्रह:
सपक्षलक्षणम्
    निश्चितसाध्यवान् सपक्ष:। यथा तत्रैव महानस:।
विपक्षलक्षणम्
निश्चितसाध्याभाववान विपक्ष:। यथा तत्रैव महाह्रद:।
हेत्वाभासनिरूपणम्
सव्यभिचार-विरुद्ध-सत्प्रतिपक्ष-असिद्ध-बाधिता: पञ्च हेत्वाभासा:।
दीपिका
सपक्षलक्षणमाह - निश्चितेति।
विपक्षलक्षणमाह - निश्चितेति।
       एवं सद्धेतून्निरूप्य असद्धेतून्निरूपयितुं विभजते - सव्यभिचारेति। अनुमितिप्रतिबन्धकयथार्थज्ञानविषयत्वं हेत्वाभासत्वम्।
प्रकाशिका
       सद्धेतून्निरूप्य - व्याप्त्यादिविशिष्टहेतून्निरूप्येत्यर्थ:। सद्धेतुनिरूपणे 
असद्धेतुस्मरणात प्रसङ्गसङ्गत्या तन्निरूपणमिति भाव:। मूले हेत्वाभासा इति। हेतुवदाभासन्त इति हेत्वाभासा:। दुष्टहेतवो निरूप्यन्त इत्यर्थ:। ननु सामान्यधर्मप्रकारकज्ञानमन्तरा विशेषजिज्ञासानुदयेन सव्यभिचारेत्यादिना विभागोऽनुचित इत्याशङ्कां परिजिहीर्षु: दोषलक्षणेऽभिहिते दोषवत्त्वरूपदुष्टलक्षणस्यातिस्फटत्वात् लाभो भवतीत्याशयेन दोषसामान्यलक्षणमाह - अनुमितीति। हेत्वाभासत्वमिति। हेतोराभासा: हेत्वाभासा: हेतुनिष्ठा: दोषा:, तेषां भाव: तत्त्वमित्यर्थ:। 'ह्रदो वह्निमान्' इत्याद्यनुमितिं प्रति 'वह्न्यभाववान् ह्रद' इत्यादिबाधनिश्चय: प्रतिबन्धक:। प्रमात्मकतादृशनिश्चयविषयत्वं वह्न्यभाववद्ध्रदादौ अक्षतमिति लक्षणसमन्वय:। अत्रानुमितिपदं अजहल्लक्षणया अनुमितितत्करणान्यतरपरम्। तेन व्यभिचारादिज्ञानस्य परामर्शप्रतिबन्धकतयैव निर्वाहात् अनुमित्यप्रतिबन्धकत्वेऽपि व्यभिचारादिषु नाव्याप्ति:। 'पर्वतो निर्वह्नि:' इति बाधभ्रमस्य 'पर्वतो वह्निमान्' इत्यनुमितिप्रतिबन्धकत्वात् तद्विषयवह्न्यभावादौ अतिव्याप्ति: अत: यथार्थेति। भ्रमाभिन्नेत्यर्थ:।
       अथैवमपि वह्न्यभाववद्ध्रदात्मकबाधैकदेशे वह्न्यभावादौ अतिव्याप्ति:। 'वह्न्यभाववान् ह्रद:' इत्याकारकयर्थार्थज्ञानविषयत्वस्य तत्र सत्त्वादिति चेत्-न। यद्रूपावच्छिन्नविषयकज्ञानसामान्यं अनुमितिप्रतिबन्धकं तद्रूपावच्छिन्नत्वं दोषत्वमित्यर्थपर्यवसानेनादोषात्। वह्न्यभावत्वावच्छिन्नविषयकस्य 'वह्न्यभाववान् ह्रद:' इति ज्ञानस्यानुमितिप्रतिबन्धकत्वेऽपि तादृशज्ञानसामान्यान्तर्गतस्य 'वह्न्यभाव' इत्याकारकज्ञानस्य अप्रतिबन्धकत्वेन वह्न्यभावत्वादे: यद्रूपपदेनोपादानासम्भवात्। न च तर्हि यथार्थपदं व्यर्थम्। 'पर्वतो निर्वह्नि:' इति भ्रमविषयेऽपि वह्न्यभावादावतिव्याप्ते: उक्तरीत्यैव वारणादिति वाच्यम्। ज्ञानपदस्य ज्ञानविशेषतात्पर्यग्राहकतया यथार्थपदसार्थक्यात्। एवं च यद्रूपावच्छिन्नविषयकानाहार्याप्रामाण्यज्ञानानास्कन्दितनिश्चयसामान्यं प्रकृतानुमितिप्रतिबन्धकं तद्रूपावच्छिन्नत्वं दोषत्वमित्यर्थ: पर्यवसित:। तेन वह्न्यभाववद्ध्रदविषयकस्य आहार्यस्य अप्रामाण्यज्ञानविशिष्टस्य संशयस्य च 
अनुमित्यप्रतिबन्धकत्वेऽपि नासम्भव इत्यलं पल्लवितेन।
       परे तु - इदं दुष्टानामेव लक्षणम्। परन्तु ज्ञायमानव्यभिचारादे: प्रतिबन्धकत्वमभ्युपेत्य। तदर्थस्तु अनुमितिप्रतिबन्धका ये व्यभिचारादय: एकज्ञानविषयप्रकृतहेतुतावच्छेदकवत्त्वसम्बन्धेन तत्प्रकारकयथार्थज्ञानविशेष्यत्वम्। 'धूमवान् वह्ने:' इत्यादौ धूमाभाववद्वृत्तित्वविशिष्टवह्नि: व्यभिचार:, 
उक्तसम्बन्धेन 'तद्वान् वह्नि:' इत्याकारकयथार्थंज्ञानविशेष्यत्वमस्तीति लक्षणसमन्वय:। अनुमितिपदस्य प्रकृतानुमितिपरतया सद्धेतौ अनुमितिप्रतिबन्धकीभूतव्यभिचारादीनामप्रसिद्धत्वात् नातिव्याप्ति:। यथार्थपदानुपादाने दर्शितसम्बन्धेन व्यभिचारप्रकारकभ्रमविशेष्यत्वस्य सद्धेतावपि सत्त्वेनातिव्याप्ति: स्यादिति तन्निवेश इत्याहु:।
बालप्रिया
       व्याप्त्यादिविशिष्टहेतूनिति। आदिपदेन पक्षधर्मता गृह्यते। तथा च व्याप्ति-पक्षधर्मताविशिष्टहेतुत्वं सद्धेतोर्लक्षणमिति भाव:। हेतुवदाभासन्त इति। हेतुत्वप्रकारकभ्रमविषया: इत्यर्थ:। हेतुत्वं च व्याप्तिपक्षधर्मताविशिष्टत्वम्। तथा च व्याप्तिपक्षधर्मताविशिष्टत्वप्रकारकभ्रमविषयत्वं हेत्वाभासत्वम्। तत्तु दुष्टहेतूनामेव भवति, सद्धेतूनां तत्प्रमाविषयत्वादिति हेत्वाभासशब्द: दुष्टहेतुपर इति भाव:। लक्षणसमन्वय इति। तथा च 'ह्रदो वह्निमान् धूमात्' इत्यत्र वह्न्यभाववद्ध्रदात्मक: बाध: दोष:। तादृशदोषवत्त्वं च हेतो: धूमस्य एकज्ञानविषयप्रकृतहेतुतावच्छेदकवत्त्वसम्बन्धेनास्तीति दुष्टत्वम्। 'वह्न्यभाववद्ध्रद: धूमत्वं च' इत्येकज्ञाने बाधस्य धूमत्वस्य च विषयत्वादित्यादिकमूहनीयम्।
       नन्वनुमितिप्रतिबन्धकयथार्थज्ञानविषयत्वं यदि दोषलक्षणं तदा बाधसत्प्रतिपक्षयोरेवेदं लक्षणं समन्वियात्। बाधनिश्चयस्य सत्प्रतिपक्षनिश्चयस्य च 'ह्रदो वह्न्यभाववान्' इत्याकारकस्य 'ह्रदो वह्न्यभावव्याप्यशैवालवान्' इत्याकारकस्य च तद्वत्ताबुद्धिं प्रति तदभाववत्तानिश्चयविधया तदभावव्याप्यवत्तानिश्चयविधया च प्रतिबन्धकत्वात्, 
तद्विषयत्वरूपलक्षणसत्त्वात्। व्यभिचारविरोधस्वरूपासिद्धिप्रभृतिषु लक्षणमिदं न समन्वेति। तज्ज्ञानानामनुमितिप्रतिबन्धकत्वाभावात्, अनुमितिकरणपरामर्शप्रतिबन्धकत्वस्यैव व्यभिचारादिज्ञानेषु सत्त्वादित्यत आह - अत्रानुमितिपदमिति। तथा च अनुमितितत्करणान्यतरप्रतिबन्धकयथार्थज्ञानविषयत्वं हेत्वाभासलक्षणम्। परामर्शप्रतिबन्धकतयैवेति। व्यभिचारज्ञानं परामर्शे व्याप्तिभानांशे प्रतिबन्धकम्। विरोधज्ञानं साध्यसामानाधिकरण्यांशभाने प्रतिबन्धकम्। स्वरूपासिद्धिज्ञानं पक्षधर्मत्वभाने प्रतिबन्धकमिति सर्वेषां अनुमितिकरणपरामर्शप्रतिबन्धकसत्त्वात् नाव्याप्तिरिति भाव:। निर्वाहादिति। लक्षणोपपत्तेरित्यर्थ:। यथार्थपदप्रयोजनमाह - पर्वतो निर्वह्निरिति। तथा च यथार्थपदानुपादाने पर्वते वह्न्यभाववानित्याकारकभ्रमस्य 'पर्वतो वह्निमान्' इत्यनुमितिप्रतिबन्धकत्वात् तादृशभ्रमविषयस्य वह्न्यभावस्य दोषत्वं स्यात्। तद्वारणाय यथार्थपदम्। उक्तभ्रमस्य यथार्थत्वाभावात् नातिव्याप्तिरिति भाव:। ननु यथार्थपदोपादानेऽपि 'पर्वतो वह्न्यभाववान्' इति भ्रमवारणमशक्यम्। तस्यापि पर्वतत्ववति पर्वतत्वप्रकारकत्वेन वह्न्यभावत्ववति वह्नभावत्वप्रकारकत्वेन च तद्वति तत्प्रकारकत्वरूपयथार्थलक्षणाक्रान्तत्वेन यथार्थत्वादित्यत आह - भ्रमभिन्नेत्यर्थ इति। तथा चप्रकृतलक्षणघटकं यथार्थपदं तदभाववति तत्प्रकारकभिन्नार्थकम्। 'पर्वतो वह्न्यभाववान्' इति ज्ञानं तु वह्न्यभावाभाववति वह्न्यभावप्रकारकतया भ्रमात्मकम्, तद्भिन्नं न भवतीति न दोष इति भाव:। भ्रमभिन्नत्वमेव सर्वांशे प्रमात्वमित्युच्यते। तच्च 1स्वव्यधिकरणप्रकारावच्छिन्न या या विशेष्यता तत्तदनिरूपकत्वम्।
------------------------------------------
1. स्वव्यधिकरणेति। स्वव्यधिकरणेत्यस्य स्वाधिकरणावृत्तीत्यर्थ:। शुक्तौ इदं रजतमिति भ्रमीयशुक्तिनिष्ठविशष्यताया स्वपदेन उपादाने स्वाधिकरणं शुक्ति: तदवृत्ति: य: प्रकार: रजतत्वं तदवच्छिन्ना या विशेष्यता शुक्तिनिष्ठविशेष्यता तन्निरूपकत्वम् इदं रजतमिति भ्रमे तदनिरूपकत्वं इदं रजतमिति प्रमायामिति लक्षणसमन्वय:।
------------------------------------------
1स्वानिरूपितत्वस्वाश्रयाभाववद्वृत्तित्वोभयसम्बन्धेन प्रकारताविशिष्टा या विशेष्यता तदनिरूपकत्वमिति यावत्। अधिकमुद्ग्रन्थेषु।
       शङ्कते - अथैवमपीति। भ्रमभिन्नार्थकयथार्थपदनिवेशेऽपीत्यर्थ:। 'ह्रदो वह्निमान् धूमात्' इत्यत्र 'ह्रदो वह्न्यभाववान्' इति निश्चयस्य प्रतिबन्धकतया तद्विषयत्वं वह्न्यभाववद्ध्र इव वह्न्यभावेऽप्यस्ति। तथा च अनुमितिप्रतिबन्धकयथार्थज्ञानविषयत्वरूपस्य हेत्वाभासलक्षणस्य बाधानात्मके वह्न्यभावेऽतिव्याप्तिरित्यर्थ:। समाधत्ते --- यद्रूपावच्छिन्नेति। तथा च यद्रूपपदेन वह्न्यभावत्वस्योपादाने तदवच्छिन्नविषयकस्य 'वह्न्यभाववान् 
ह्रद:' इति ज्ञानस्यानुमितिप्रतिबन्धकत्वेऽपि वह्न्यभावत्वावच्छिन्नविषयकज्ञानसामान्यान्तर्गतस्य 'वह्न्यभाव:' इत्याकारकज्ञानस्य 'ह्रदो वह्निमान्' इत्याकारकानुमितिप्रतिबन्धकत्वं नास्ति। अत: वह्न्यभाववद्ध्रदत्वमेव यद्रूपपदेन धर्तव्यम्। तदवच्छिन्नविषयकज्ञानसामान्यस्यानुमितिप्रतिबन्धकत्वात्। तद्रूपावच्छिन्नत्वं च वह्न्यभाववद्ध्रद एवास्ति न वन्ह्यभाव इति नातिव्याप्तिरिति भाव:। न च तर्हीति। 'पर्वतो वन्ह्यभाववान्' इति भ्रमविषये वन्ह्यभावेऽतिव्याप्तिवारणाय हि यथार्थपदमुपात्तम्। निरुक्तपरिष्कारे तु यद्रूपपदेन न वन्ह्यभावत्वमुपादातुं 
शक्यते। तदवच्छिन्नविषयकज्ञानसामान्यान्तर्गतस्य वन्ह्यभाव: इति ज्ञानस्य 'पर्वतो वन्हिमान्' इत्यनुमितिप्रतिबन्धकत्वाभावात्। तथा च वन्ह्यभावेऽतिव्याप्त्यप्रसक्त्या यथार्थपदं व्यर्थमिति भाव:। ज्ञानविशेषतात्पर्यग्राहकतयेति।द्य ज्ञानपदेन अनाहार्यमप्रमाण्यज्ञानानास्कन्दितं निश्चयात्मकं च ज्ञानमत्र 
-----------------------------------------------
1. स्वनिरूपितत्वेति। स्वं इदं रजतमितिभ्रमीया रजतत्वनिष्ठा प्रकारता तन्निरूपितत्वं शुक्तिनिष्ठविशेष्यतायामस्ति।   
एवं स्वं रजतत्वनिष्ठप्रकारता तदाश्रय: रजतत्वं तदभाववच्छक्तिवृत्तित्वं च विशेष्यतायामस्ति। तादृशविशेष्यतानिरूपकत्वं भ्रमे अनिरूपकत्वं प्रमायामिति 
समन्वयो बोध्य:।
-----------------------------------------------       
विवक्षितमिति सूचनाय यथार्थपदमिति भाव:। अनाहार्यत्वं बाधकालीनेच्छाजन्यत्वाभाववत्त्वम्। तदनुपादाने 'ह्रदो वन्हिमान्' इति बाधकज्ञानकाले 'ह्रदे वन्ह्यभावज्ञानं भवतु' इतीच्छया जायमानस्य 'ह्रदो वन्ह्यभाववान्' इति ज्ञानस्यापि वन्ह्यभाववद्ध्रदत्वावच्छिन्नविषयकज्ञानसामान्यान्तर्गततया तस्य चानुमितिप्रतिबन्धकत्वाभावादव्याप्तिस्यात् बाधे। तद्वारणाय प्रतिबनधकज्ञानेऽनाहार्यत्वं निवेशनीयम्। एवं अप्रामाण्यज्ञानानास्कन्दितत्वं सामानाधिकरण्यसम्बन्धेन अप्रामाण्यज्ञानाभावविशिष्टत्वम्। तदनिवेशे 'यत्र ह्रदो वन्ह्यभाववान्' इति ज्ञानानन्तरं 'इदं ज्ञानं अप्रमा' इति ज्ञानं तत्र बाधज्ञानस्यानुमित्यप्रतिबन्धकतया बाधेऽव्याप्ति:। अत: तन्निवेश:। एवं निश्चयात्मकत्वानिवेशे 'ह्रदो वन्हिमान् न वा' इति संशयात्मकज्ञानस्य ज्ञानसामान्यान्तर्गतस्य अप्रतिबन्धकतया अव्याप्ति: स्यात्। अत: तन्निवेश:। तथा च यद्धर्मावच्छिन्नविषयकानाहार्याप्रामाण्यज्ञानानास्कन्दितनिश्चयसामान्यं प्रकृतानुमितिप्रतिबन्धकं तद्धर्मावच्छिन्नत्वं हेतुदोषस्य लक्षणमिति पर्यवसन्नम्।
       परे त्वित्यादि। पूर्वस्मिन् कल्पे अनुमितिप्रतिबन्धकं यथार्थ: ज्ञानमिति कर्मधारय:। अस्मिन् कल्पे अनुमितिप्रतिबन्धकानां यथार्थज्ञानमिति षष्ठीतत्पुरुष:। 'ह्रदो वह्निमान् धूमात्' इत्यत्र 'ह्रदो वन्हिमान्' इत्यनुमितिप्रतिबन्धक: वन्ह्यभाववद्ध्रदात्मको बाध: तत्प्रकारकयथार्थज्ञानं एकज्ञानविषयप्रकृतहेतुतावच्छेदकवत्त्वसम्बन्धेन 'वन्ह्यभाववद्ध्रदवान् धूम:' इत्याकारकं तद्विशेष्यत्वं धूमेऽस्तीति धूमस्य दुष्टत्वम्। 'पर्वतो धूमवान् वन्हे:' इत्यत्र व्यभिचारिणि अनुमितिप्रतिबन्धक: धूमाभाववद्वृत्तित्वविशिष्टवन्हिरूपो व्यभिचार: तत्प्रकारकयथार्थज्ञानं उक्तसम्बन्धेन तादृशव्यभिचारवान् वन्हि: इत्याकारकं, तद्विशेष्यत्वं वन्हावस्तीति लक्षणसमन्वय:। ननु 'पर्वतो वन्हिमान् धूमात्' इत्यत्रातिव्याप्ति:। अनुमितिपदेन 'पर्वतो धूमवान्' इत्यनुमितिमुपादाय तत्प्रतिबन्धको यो व्यभिचार: धूमाभाववद्वृत्तिवविशिष्टवन्हिरूप 
एकज्ञानविषयप्रकृतहेतुतावच्छेदकवत्त्वसम्बन्धेन तत्प्रकारकं यत् यथार्थज्ञानं तादृशवन्हिमान् धूम इत्याकारकं तद्विशेष्यत्वस्य धूमे सत्त्वात् इत्यत आह - अनुमितिपदस्य प्रकृतानुमितिपरतयेति। प्रकृतपक्षतावच्छेदकावच्छिन्नोद्देश्यक-प्रकृतसाध्यतावच्छेदकावच्छिन्नविधेयकानुमितिपरतयेत्यर्थ:। तथा च 'पर्वतो वन्हिमान्' इत्यनुमितिरेवोपादेयतया तत्प्रतिबन्धकदोषाप्रसिद्ध्या नातिव्याप्तिरिति भाव:। दर्शितसम्बन्धेनेति। एकज्ञानविषयप्रकृतहेतुतावच्छेदकवत्त्वसम्बनधेनेत्यर्थ:।
***
तर्कसङ्ग्रह:
सव्यभिचारनिरूपणम्
       सव्यभिचारोऽनैकान्तिक:। स: त्रिविध:-साधारण-असाधारण-अनुपसंहारिभेदात्।
       तत्र साध्याभाववद्वृत्ति: साधारण:। यथा पर्वतो वन्हिमान् प्रमेयत्वात्। अत्र प्रमेयत्वस्य वन्ह्यभाववति (साध्याभाववति) ह्रदे विद्यमानत्वात्। 
       सर्वसपक्षविपक्षव्यावृत्तोऽसाधारण:। यथा शब्दो नित्य: शब्दत्वात्। अत्र शब्दत्वं सर्वेभ्य: नित्येभ्य: अनित्येभ्यो व्यावृत्तम् शब्दमात्रवृत्ति।
       अन्वयव्यतिरेकदृष्टान्तरहितोऽनुपसंहारी। यथा सर्वमनित्यं प्रमेयत्वात्। अत्र सर्वस्यापि पक्षत्वात् दृष्टान्तो नास्ति।
दीपिका
       सव्यभिचारं विभजते---स त्रिविध इति।
       साधारणं लक्षयति---तत्रेति। उदाहरति - यथेति। 
       असाधारणं लक्षयति---सर्वेति।
       अनुपसंहारिणो लक्षणमाह---अन्वयेति।
प्रकाशिका
       स त्रिविध इतीति। सामान्यलक्षणन्तु साधारणाद्यन्यतमत्वं स्फटम्।
       मूले तत्रेति। साधारणादिमध्य इत्यर्थ:। साध्याभाववद्वृत्तिरिति। साध्यतावच्छेदकधर्मसम्बन्धावच्छिन्नप्रतियोगिताकाभाववन्निरूपितहेतुतावच्छेदक
सम्बन्धावच्छिन्नाधेयतावानित्यर्थ:। तेन 'वन्हिमान् धूमात्' इत्यादौ हेतुमति पर्वतादौ तत्तत्साध्याभावस्य सम्बन्धान्तरावच्छिन्नसाध्यसामान्याभावस्य च सत्त्वेऽपि साध्याभाववति धूमावयवादौ समवायादिना धूमादेर्वृत्तित्वेऽपि च नातिव्याप्ति:। अत्र च साध्याभाववत्तायां सम्बन्धविशेषावच्छिन्नत्वानिवेशे 'वन्हिमान् धूमात्' इत्यादौ वन्ह्याद्यभावस्य कालिकसम्बन्धेन पर्वतादौ वृत्तेरतिव्याप्ति:। दैशिकविशेषणताविशेषावच्छिन्नत्वनिवेशे घटत्वाभावादिसाध्यकव्यभिचारिणि साध्याभावस्य घटत्वादे: विशेषणताविशेषणाधिकरणाप्रसिद्ध्याऽव्याप्ति:। अत: साध्यतावच्छेदकसंबन्धेन साध्यवत्ताग्रहं प्रतियेय सम्बन्धेन साध्याभाववत्तानिश्चय: प्रतिबन्धक: तेन सम्बन्धेन साध्याभाववत्त्वं विवक्षणीयम्। वन्ह्यादौ साध्ये तादृशसम्बन्धो दैशिकाविशेषणता, घटत्वाभावादौ च साध्ये समवायस्तथेति न दोष:। 'कपिसंयोगी एतद्वृक्षत्वात्' इत्यादौ तादृशसम्बन्धो निरवच्छिन्नदैशिकविशेषणतेति दिक्।                                        
       न च विरुद्धेऽतिव्याप्तिरिति भ्रमितव्यम्। उपधेयसङ्करेऽप्युपाधेरसङ्कर इति न्यायात्, तस्य विरुद्धसाधारण्येऽपि क्षतिविरहात्। मूले सर्वसपक्षव्यावृत्त इति। सपक्षवत्तित्वसामान्याभाववानित्यर्थ:। सर्वपदं सपक्षवृत्तित्वसामान्याभावनिवेशस्फोरकम्। सपक्षपदं निश्चितसाध्यवदर्थवदर्थकम्। शब्देऽनित्यत्वसाधकशब्दत्वादिसद्धेतावपि पक्षे साध्यसन्देहदशायामसाधारण्यस्येष्टत्वात् इति संप्रदायविद:।
       नवीनास्तु --- सद्धेतावपि पक्षे साध्यसन्देहदशायामसाधारण्यस्य प्रकृतपरामर्शकालिकविरुद्धपरामर्शदशायां सत्प्रतिपक्षस्य च स्वीकारे बाधभ्रमदशायां बाधस्याप्यङ्गीकारापत्ते:। न हि वैषम्ये युक्तिं पश्याम:। एवं चात्र सपक्षपदं केवलसाध्यवत्परम्। 'शब्दो नित्य: शब्दत्वात्' इत्यादिसाध्यवदवृत्तिहेतोरेव लक्ष्यतेति न कोऽपि दोष इति प्राहु:।
       अन्वयेति। अन्वयव्यतिरेकदृष्टान्तरहितत्वं च किंचिद्विशेष्यकनिश्चयाविषयसाध्यकत्वे सति 
किंचिद्विशेष्यकनिश्चाविषयसाध्याभावकत्वम्। नवीनमते तु - अत्यन्ताभावाप्रतियोगित्वविशिष्टसाध्यादिकत्वमेवानुपसंहारत्विम्। तज्ज्ञानस्य व्यतिरेकव्याप्तिज्ञानप्रतिबन्धकता।
बालप्रिया
       सामान्यलक्षणं त्विति। सव्यभिचारसामान्यलक्षणं त्वित्यर्थ:।
       साध्यतावच्छेदकसम्बन्धेत्यादि। साध्यनिष्ठप्रतियोगितायां साध्यतावच्छेदकधर्मांवच्छिन्नत्वानिवेशे 'पर्वतो वन्हिमान्, धूमात्' इत्यत्र धूमस्यापि साधारणहेत्वाभासत्वापत्ति:। तथा हि - साध्यो वन्हि: तन्निष्ठप्रतियोगितानिरूपकोऽभाव: महानसीयवन्ह्यभावोऽपि तद्वान् पर्वत: तन्निरूपितवृत्तित्वस्य धूमे सत्त्वादिति। साध्यतावच्छेदकधर्मावच्छिन्नत्वस्य प्रतियोगितायां निवेशे तु महानसीयवन्ह्यभावो ग्रहीतुं न शक्यते, तस्य 
महानसीयत्वसहितवन्हित्वावच्छिन्नप्रतियोगिताकत्वेऽपि केवलवन्हित्वावच्छिन्नप्रतियोगिताकत्वाभावात्। अपि तु वन्हिर्नास्तीति प्रतीतिसिद्ध: वन्हिसामान्याभाव एव वन्हित्वावच्छिन्नप्रतियोगिताक: तद्वान् ह्रदादि: तन्निरूपिताधेयत्वं धूमे नास्तीति नातिव्याप्ति:। एवं साध्यनिष्ठप्रतियोगितायां साध्यतावच्छेदकसम्बन्धावच्छिन्नत्वानिवेशे 'पर्वतो वन्हिमान् धूमात्' इत्यत्रैव समवायेन वन्हिर्नास्तीति प्रतीतिसिद्धस्य समवायसम्बन्धावच्छिन्नवन्हित्वावच्छिन्नप्रतियोगिताकाभावस्यापि लक्षणघटकतया तद्वान् पर्वतोऽपि तत्र संयोगेन वन्हे: सत्वेऽपि समवायेन वन्हेरभावात्, पर्वतनिरूपितवृत्तित्वस्य च धूमे सत्त्वादतिव्याप्ति:। साध्यतावच्छेदकसम्बन्धावच्छिन्नत्वनिवेशे तु संयोगसम्बन्धावच्छिन्नवन्ह्यभावस्यैव ग्राह्यतया तद्वान् ह्रदादिरेव तन्नियपिताधेयत्वं धूमे नास्तीति नातिव्याप्ति:। आधेयतायां हेतुतावच्छेदकसम्बन्धावच्छिन्नत्वानिवेशे संयोगसम्बन्धावच्छिन्नवन्ह्यभाववान् धूमावयवोऽपि' तन्निरूपिताधेयत्वं धूमेऽस्तीत्यतिव्याप्ति: स्यात्। तन्निवेशे तु धूमावयवनिरूपितसमवायसम्बन्धावच्छिन्नाधेयत्वस्य धूमे सत्त्वेऽपि संयोगसम्बन्धावच्छिन्नाधेयत्वं नास्तीति नातिव्याप्ति:। हेतुमति पर्वतादाविति। 
एतच्च हेतो: साध्याभाववन्निरूपिताधेयत्वमेवास्तीति सूचनार्थमुक्तम्। तत्तत्साध्याभावस्येति। महानसीयवन्ह्याद्यभावस्येत्यर्थ:। सम्बन्धान्तरावच्छिन्नासाध्यसामान्याभावस्येति। साध्यतावच्छेदकसंयोगसम्बन्धातिरिक्तसमवायसम्बन्धावच्छिन्नप्रतियोगिताकवन्हित्वावच्छिन्नाभावस्येत्यर्थ:।
       तत्र च साध्याभाववत्तायामित्यादि। साध्याभाववत्तायां यदि सम्बन्धविशेषावच्छिन्नत्वं न निवेश्यते तर्हि संयोगसम्बन्धावच्छिन्नवन्हित्वावच्छिन्नप्रतियोगिताकाभावस्य कालिकसंबन्धेनाधिकरणं पर्वतोऽपि भवतीति तन्निरूपिताधेयत्वस्य धूमे सत्त्वात् सद्धेतावतिव्याप्ति:। साध्याभावनिष्ठस्वरूपसम्बन्धावच्छिन्नाधेयतानिरूपिताधिकरणत्वं साध्याभाववत्त्वमिति विवक्षणे च यद्यपि वह्न्यभावस्य स्वरूपसम्बन्धेनाधिकरणं न पर्वत:, अपि तु ह्रदादिरेव तन्निरूपिताधेयत्वं धूमे नास्तीति अतिव्याप्तिर्वारयितुं शक्यते, तथापि 'पट: घटत्वाभाववान् द्रव्यत्वात्' इत्यत्र व्यभिचारिण्यतिव्याप्ति:। तथा हि- साध्याभाववति घटत्वाभावाभाववति घटत्ववति घटे द्रव्यत्वसत्त्वात् अयं साधारणव्यभिचारी हेतु:। अत्र साध्याभाव: घटत्वाभावाभाव: घटत्वरूप: तस्य स्वरूपसम्बन्धेनाधिकरणमप्रसिद्धम्। भावानां स्वरूपसम्बन्धेन क्वाप्यवृत्तेरित्यव्याप्ति:। अत: साध्यवत्ताग्रहविरोधितानियामकसम्बन्धेन साध्याभाववत्त्वं विवक्षणीयम्। 1साध्यतावच्छेदकसम्बन्धावच्छिन्न-साध्यतावच्छेदक-धर्माविच्छिन्न-साध्यनिष्ठप्रकारतानिरूपित- पक्षतावच्छेदकावच्छिन्न-पक्षनिष्ठविशेष्यताशालिबुद्धित्वावच्छिन्नं प्रति यत्सम्बन्धावच्छिसादध्याभावनिष्ठप्रकारताशालिनिश्चय: प्रतिबन्धक: स सम्बन्ध: साध्यवत्ताग्रहविरोधितानियामक इति कथ्यते। 'पर्वंतो धूमवान् वन्हे:' इत्यत्र 'पर्वत: संयोगेन धूमवान्' इति बुद्धिं प्रति 'पर्वत: स्वरूपसम्बन्धेन धूमाभाववान्' इति निश्चय: प्रतिबन्धक: इति स्वरूपसम्बन्ध एव साध्यवत्ताग्रहविरोधितानियामक: तेन सम्बन्धेन धूमाभाववान् अयोगोलक: 
तन्निरूपिताधेयत्वं वन्हावस्तीति लक्षणसमन्वय:। 'पर्वतो वन्हिमान् धूमात्' इत्यत्र 'पर्वत: संयोगसम्बन्धेन वन्हिमान्' इति बुद्धिं प्रति वन्ह्यभावस्य स्वरूपसंबन्धेनाधिकरणं पर्वत इति निश्चय एव प्रतिबन्धक:, न तु कालिकसम्बन्धेन वह्न्यभावाधिकरणं पर्वत इति निश्चयोऽपि तादृशनिश्चयसत्त्वेऽपि 'पर्वत: संयोगेन वह्निमान्' इति बुद्धेरुत्पत्ते:। तथा च स्वरूपसम्बन्धस्यैव साध्यवत्ताग्रहविरोधतानियामकतया तेन सम्बन्धेन वह्न्यभावाधिकरणं ह्रदादिरेव तन्निरूपिताधेयत्वं धूमे नास्तीति नातिव्याप्ति:। 'घटत्वाभाववान् द्रव्यत्वात्' 
इत्यत्र 'पटो घटत्वाभाववान्' इति साध्यवत्ताबुद्धिं प्रति पट: घटत्वाभावाभाववान् (समवायेन घटत्ववान्) इत्याकारक: निश्चय: प्रतिबन्धक इति समवाय: साध्यवत्ताग्रहविरोधितानियामकसम्बन्ध: तेन सम्बन्धेन साध्याभावाधिकरणं घट: तन्निरूपितादधेयत्वं द्रव्यत्वेऽस्तीति नाव्याप्ति:। 'अयं वृक्ष: कपिसंयोगी एतद्वृक्षत्वात्' इत्यत्र 'वृक्ष: कपिसंयोगी'ति बुद्धिं प्रति 'वृक्ष: निरवच्छिन्नदैशिकविशेषणतासम्बन्धेन कपिसंयोगाभाववान्' इति
-----------------------------------------
1. साध्यतावच्छेदकसम्बन्धेन साध्यतावच्छेदकधर्मेण च साध्यप्रकारकज्ञानं प्रति येन सम्बन्धेन साध्याभावप्रकारकनिश्चय: प्रतिबन्धक: स साध्यवत्ताग्रहविरोधितानियामक इति कथ्यते। तदेव परिष्कृत्याह - साध्यतावच्छेदकसम्बन्धावच्छिन्नेत्यादिना।
----------------------------------------
निश्चय एव प्रतिबन्धक: न तु सावच्छिन्नविशेषणतासम्बन्धेन कपिसंयोगाभाववानिति निश्चय: वृक्ष: मूलावच्छेदेन कपिसंयोगाभाववानिति निश्चये सत्यपि वृक्ष: अग्रे कपिसंयोगवानिति बुद्ध्युत्पत्ते:। तथा च साध्यवत्ताग्रहविरोधितानियामकेन निरवच्छिन्नविशेषणतासम्बन्धेन कपिसंयोगाभाववान् 1गुणादिरेव तन्निरूपिताधेयत्वं             
एतद्वृक्षत्वे नास्तीति नातिव्याप्ति:। तथा च साध्यतावच्छेदकावच्छिन्नसाध्यतावच्छेदकसम्बन्धावच्छिन्नसाध्यनिष्ठ-
प्रतियोगितानिरूपकाभावनिष्ठसाध्यवत्ताग्रहविरोधितानियामकसम्बनधावच्छिन्नादधेयतानिरूपिताधिकरणतावन्निरूपित-
हेतुतावच्छेदकसम्बन्धावच्छिन्नाधेयतावान् साधारण इति फलितम्।
       नन्वेवमपि 'घट: द्रव्यं गुणकर्मान्यत्वविशिष्टसत्त्वात्' इत्यत्र सद्धेतावतिव्याप्ति:, द्रव्यत्वरूपसाध्याभाववति गुणे सत्ताया: सत्त्वेन विशिष्टशुद्धयोरनतिरेकात् गुणकर्मान्यत्वविशिष्टसत्तायामपि साध्याभाववन्निरूपिताधयताया: सत्त्वात् इत्यत आह - दिगिति। साध्याभाववन्निरूपिताधेयतावच्छेदकहेतुतावच्छेदकवत्त्वं साधारणत्वमितिविवक्षितम्। विशिष्टसत्ताया: सत्तात्वेनैव रूपेण गुणवृत्तितया साध्याभाववद्गुणनिरूपिताधेयतावच्छेदकं सत्तात्वमेव न तु गुणकर्मान्यत्वविशिष्टसत्तात्वरूपं हेतुतावच्छेदकमिति नातिव्याप्तिरिति भाव:।
       ननु 'शब्दो नित्य: कृतकत्वात्' इत्यत्र विरुद्धेऽपि नित्यत्वरूपसाध्याभाववद्घटवृत्तित्वं कृतकत्वेऽस्तीति साधारणलक्षणस्यातिव्याप्तिरिति शङ्कते - न च विरुद्ध इति। उपधेयसङ्करेऽपीति। एकस्मिन् अनेके दोषा: संभवन्तीति भाव:। उपधेयसङ्करेऽपि - दुष्टस्य एकत्वेऽपि उपाधेरसङ्कर: - दोषस्यभिन्नता।
------------------------------------------
1. गुणादिरेवेति। न तु वृक्ष:, तत्र मूलाद्यवच्छिन्नविशेषणतासम्बनधनैव कपिसंयोगाभावसत्त्वादिति भाव:।
------------------------------------------
       असाधारणलक्षणे सपक्षशब्दस्य निश्चितसाध्यवानित्यर्थ:। विशेष्यतासम्बन्धेन साध्यप्रकारकनिश्चयवानिति यावत्। सपक्षवृत्तित्वसामान्याभाववान् सपक्षवृत्तित्वत्वावच्छिन्नप्रतियोगिताकाभाववान् असाधारण इति फलितम्। ते 1सद्धेतोरपि यत्किंचित्सपक्षवृत्तित्वाभावसत्त्वात् असाधारणत्वं स्यादित्याक्षेपस्य नावसर:। शब्दोऽनित्य: शब्दत्वात् इत्यत्र सद्धेतौ पक्षे शब्देऽनित्यत्वरूपसाध्यसन्देहदशायां साध्यप्रकारकनिश्चयवान् शब्दो न भवति अपि तु घटादिरेव, तदवृत्तित्वं शब्दत्वे अस्तीति शब्दत्वस्य 
असाधारणत्वम्। यदा तु शब्देऽनित्यत्वनिश्चयोऽस्ति तदा शब्दोऽपि साध्यप्रकारकनिश्चयवत्त्वात् सपक्ष: तदवृत्तित्वं शब्दत्वे नास्तीति नासाधारण्यम्। तथा चासाधारण्यमनित्यदोष इति प्राचीना:। नवीनास्तु - सद्धेतो: कादाचित्कमसाधारण्यं नेच्छन्ति। तन्मते सपक्षपदं साध्यवन्मात्रपरम्। साध्यवद्वृत्तित्वसामान्याभाव: असाधारण्यम्। सद्धेतौ पक्षे साध्यसन्देहदशायामपि पक्ष: साध्यवान्
भवतीति तदवृत्तित्वं हेतौ नास्तीति नासाधारण्यम्।
       किंचिद्विशेष्यकेति। यत्र कुत्रापि साध्यं निश्चितं चेत् तद्विशेष्यकनिश्चयप्रकारीभूतं साध्यं भवेत्। सर्वमभिधेयं प्रमेयत्वादित्यत्र तु सर्वस्य पक्षत्वात् अभिधेयत्वं न क्वापि निश्चितम्। अत: किंचिद्विशेष्यकनिश्चयाप्रकारीभूतं साध्यं भवति तादृशसाध्यकश्च हेतुर्भवति। परं तु अत्र साध्याभावस्याप्रतिद्धतया किंचिद्विशेष्यकनिश्चयाविषयसाध्याभावकत्वमिति दलं न समन्वेति। अतो नवीना: अत्यन्ताभावाप्रतियोगिसाध्यादिकत्वमनुपसंहारित्वम् इत्याह:। ननु घटोऽभिधेय: प्रमेयत्वात् इत्यत्र सद्धेतावपि
----------------------------------------
1. सद्धेतोरपीति। शब्दोऽनित्य: शब्दत्वादित्यत्र घटादिरूपसपक्षवृत्तित्वाभावस्य शब्दत्वे सत्त्वादित्यर्थ:। शब्देऽनित्यत्वनिश्चयदशायामस्य सद्धेतुत्वात् यत्किंचिन्निश्चितसाध्यवत्पदेन घटादिकमुपादाय तदवृत्तित्वसत्त्वात् अतिव्याप्ति: प्रसक्ता। सामान्याभावनिवेशे च सपक्षभूतशब्दवृत्तित्वसत्वेन सपक्षवृत्तित्वत्वावच्छिन्नाभावो नास्तीति नातिव्याप्तिरिति भाव:।
----------------------------------------
अत्यन्ताभावाप्रतियोगिसाध्यकत्वसत्त्वादनुपसंहारित्वापत्तिरिति चेत् - न। इष्टापत्ते:। तत्र अनुपसंहारित्वज्ञानेन 
व्यतिरेकव्याप्तिज्ञानस्य प्रतिबन्धेन व्यतिरेकव्याप्तिज्ञानहेतुकानुमितिर्न जायते। अन्वयव्याप्तिज्ञानमूला अनुमितिस्तु निराबाधैव। कथमनुपसंहारित्वज्ञानस्य 
व्यतिरेकव्याप्तिज्ञानप्रतिबन्धकत्वमिति चेत्-इत्थम्। साध्यम् अत्यन्ताभावाप्रतियोगि इति ज्ञानकाले साध्यम् अत्यन्ताभावप्रतियोगि इति ज्ञानं यथा न भवति, तथा साध्यप्रतियोगिक: अत्यन्ताभाव: इति ज्ञानं च न भवति। तथा च साध्यप्रतियोगिकात्यन्ताभावघटितव्यतिरेकव्याप्तिज्ञानमपि न भवतीति।
***
तर्कसङ्ग्रह:
विरुद्धनिरूपणम्
       साध्याभावव्याप्तो हेतुर्विरुद्ध:। यथा शब्दो नित्य: कार्यत्वात् (कृतकत्वात्) घटवत्। (अत्र कृतकत्वम् हि नित्यत्वाभावेनानित्यत्वेन व्याप्तम्)।
सत्प्रतिपक्षनिरूपणम्
       यस्य साध्याभावसाधकं हेत्वन्तरं विद्यते स सत्प्रतिपक्ष:। यथा शब्द: नित्य: श्रावणत्वात्, शब्द: अनित्य: कार्यत्वात् घटवत्।
असिद्धनिरूपणम्
       असिद्ध: त्रिविध: - आश्रयासिद्ध: स्वरूपासिद्ध: व्याप्यत्वासिद्धश्चेति।
       आश्रयासिद्धो यथा - गगनारविन्दं सुरभि अरविन्दत्वात् सरोजारविन्दवत्। अत्र गगनारविन्दमाश्रय:। स च नास्त्येव।
       स्वरूपासिद्धो यथा - शब्द: गुण: चाक्षुषत्वात्। अत्र चाक्षषत्वं शब्दे नास्ति, शब्दस्य श्रावणत्वात्।
       सोपाधिक: व्याप्यत्वासिद्ध:।
दीपिका
       विरुद्धं लक्षयति - साध्येति।
       सत्प्रतिपक्षं लक्षयति - यस्येति।
       असिद्धं विभजते - असिद्ध इति।
       आश्रयासिद्धमुदाहरति - गगनेति।
       स्वरूपासिद्धमुदाहरति - यथेति।
       व्याप्यत्वासिद्धस्य लक्षणमाह - सोपाधिक इति।
प्रकाशिका
       साध्याभावव्याप्त इति। साध्याभावव्याप्ति: साध्यवदवृत्तित्वम्। असाधारण्यस्य तु निश्चितसाध्यवदवृत्तित्वरूपतया नाभेद:। नवीनमते तु - साध्याभावस्य व्यतिरेकव्याप्ति: साध्यव्यापकाभावप्रतियोगित्वरूपेति नासाधारण्याभेद:। एतादृशव्याप्तिविशिष्टहेतुमत्ताज्ञानं साक्षादनुमितिप्रतिबन्धकमिति ध्येयम्।
       यस्य साध्याभावेत्यादि। यत्सम्बन्धि यत्साध्यं तदभावव्याप्यहेत्वन्तरस्य ज्ञानं पक्षेऽस्ति स सत्प्रतिपक्ष इत्यर्थ:। प्रकृतसाध्यव्याप्यत्वेन ज्ञायमानो य: प्रकृतहेतु: ततोऽन्यस्मिन् हेतौ सांध्याभावव्याप्यत्वज्ञानदशायामेव तस्य सत्प्रतिपक्षतेति सूचनाय हेत्वन्तरमिति इति प्राञ्च:। नवीना: पुनरेवं वर्णयन्ति - यत्सम्बन्धिसाध्याभावव्याप्यहेत्वन्तरस्य पक्षे सत्त्वं स तथाविध इत्यर्थ इति।
       आश्रयासिद्धो यथेति। आश्रयासिद्धिश्च पक्षे पक्षतावच्छेदकविरह:, पक्षतावच्छेदकविरहवान् पक्षो वा। स च 
नास्त्येवेति। अरविन्दस्य प्रसिद्धत्वात् 'सविशेषणेहि' इति न्यायेन अरविन्दे गगनीयत्वं नास्तीति पर्यवसितोऽर्थ:।
       स्वरूपासिद्धिश्च पक्षे हेत्वभाव: हेत्वभाववान् पक्षो वा। 
       ननु सोपाधिकस्य अतिरिक्तस्य सद्भावात् कथ पञ्चहेत्वाभासा इत्यत आह - सोपाधिक इति। व्याप्यत्वासिद्धि: व्याप्त्यभाव:, तस्या: सोपाधिकहेतौ नियमेन सत्त्वात् सोपाधिको व्याप्यत्वासिद्ध एव न त्वतिरिक्तो 
हेत्वाभास इति भाव:। उपाधेर्दोषत्वमसम्भवीति दीपिकायां व्यक्तीभविष्यत्यग्रे।
       अत्रेदमवधेयम् - साध्ये साध्यतावच्छेदकाभाव: साध्याप्रसिद्धि:। हेतौ हेतुतावच्छेदकाभाव: साधनाप्रसिद्धि:। यथा काञ्चनमयवह्रिमान् काञ्चनमयधूमात् इत्यादौ। तद्ग्रहदशायां हेतुतावच्छेदकविशिष्टे साध्यतावच्छेदकविशिष्टव्याप्तिग्रहप्रतिबन्ध: फलम्। तयोर्व्याप्यत्वासिद्धावन्तर्भावात् न हेत्वाभासाधिक्यमिति।
बालप्रिया
       साध्याभावव्याप्ति: साध्यवदवृत्तित्वमिति। साध्याभावव्याप्ति:, साध्याभावाभाववदवृत्तित्वम्। तच्च साध्यवदवृत्तित्वमेव, साध्याभावाभावस्य साध्यात्मकत्वादिति भावः। असाधारण्यं निश्चितसाध्यवदवृत्तित्वम्, विरुध्दत्वं तु साध्यवदवृत्तित्वमिति तयोर्भेद इति भावः। नवीनमते साध्यवदवृत्तित्वमेव असाधारण्यम्, अतः तन्मतानुसारेण असाधारण्यविलक्षणं विरोधपदार्थमाह - नवीनमते त्विति। साध्याभावस्य व्यतिरेकव्याप्ति: साध्याभावाभावव्यापकीभूताभावप्रतियोगित्वम् साध्यव्यापकीभूताभावप्रतियोगित्वपर्यवसितम्। शब्द: नित्य: कृतकत्वात् इत्यत्र साध्यं नित्यत्वम्, तद्व्यापकीभूत: अभाव: कृतकत्वाभाव: तत्प्रतियोगित्वं कृतकत्वेऽस्तीति लक्षणसमन्वय:। साक्षादनुमितिप्रतिबन्धकमिति। तद्वत्ताबुद्धिं प्रति तदभावव्याप्यवत्ताज्ञानस्य प्रतिबन्धकत्वात् शब्द: नित्य: इत्यनुमितिं प्रति नित्यत्वाभावनिरूपितव्यतिरेकव्याप्तिमद्धेतुमत्ताज्ञानस्य नित्यत्वव्यापकीभूताभावप्रतियोगिकृतकत्ववान् शब्द इति विरोधज्ञानस्य तदभावव्याप्यवत्ताज्ञानरूपतया प्रतिबन्धकत्वमिति भाव:।
       विरोधिपरामर्शद्वयकाल एव सत्प्रतिपक्षत्वमिति प्राञ्च:। परामर्शाभावकालेऽपि प्रकृतहेतोर्यत्साध्यं तदभावव्याप्यहेत्वन्तरं पक्षेऽस्ति चेत् सत्प्रतिपक्षत्वं भवत्येवेति नवीना:। तदाह - यत्सम्बन्धि-यत्साध्यमित्यादि। यत्सम्बन्धीत्यस्य यद्धेतुसम्बनधीत्यर्थ:। तथा च यद्धेतुसम्बन्धि यत्साध्यं तदभावव्याप्यहेत्वन्तरस्य ज्ञानं तत्पक्षेऽस्ति स सत्प्रतिपक्ष:। यथा शब्दोऽनित्य: कृतकत्वात् इत्यत्र कृतकत्वसम्बन्धि अनित्यत्वरूपं साध्यम्, तादृशानित्यत्वाभावव्याप्यश्रावणत्वरूपं हेत्वन्तर् तज्ज्ञानं शब्दरूपे पक्षेऽस्तीति स: कृतकत्वहेतु: सत्प्रतिपक्ष:। यादृशहेतुसाध्यत्वेनाभिमतधर्माभावव्याप्यहेत्वन्तरवत्ताज्ञानविषय: पक्षो भवति तादृशहेतु: सत्प्रतिपक्ष इति यावत्। हेत्वन्तरविशेष्यकप्रकृतसाध्याभावव्याप्यत्वप्रकारकज्ञानकालीनप्रकृतसाध्यव्याप्यत्वप्रकारकज्ञानविशेष्यभूतो हेतु: सत्प्रतिपक्ष इति फलितोऽर्थ:। यत्सम्बन्धिसाध्येत्यादि। यादृशहेतुसम्बन्धि यत् साध्यं 
तदभावव्याप्यहेत्वन्तरसत्त्वं पक्षे तादृशो हेतु: सत्प्रतिपक्ष:। कृतकत्वसम्बन्धि अनित्यत्वं तदभाव: नित्यत्वमं तद्व्याप्यं हेत्वन्तरम् श्रावणत्वम् तत् पक्षे शब्देऽसतीति कृतकत्वं सत्प्रतिपक्षम्।
       आश्रयासिद्धिश्च पक्षे पक्षतावच्छेदकविरह इति। गगनारविन्दं सुरभीत्यत्र गगनीयत्वविशिष्टमरविन्दं पक्ष:। तत्र पक्षे अरविन्दे गगनीयत्वं पक्षतावच्छेदकं नास्तीति अरविन्दनिष्ठ: गगनीयत्वाभावो वा गगनीयत्वाभावविशिष्टमरविन्दं वा आश्रयासिद्धिरित्यर्थ:। सविशेषणे हीति न्यायेनेति। 'सविशेषणे हि विधिनिषेधौ सति विशेष्ये बाधे विशेषणमुपसंक्रामत:' इति न्याय:। विशेषणविशिष्ठे विधिर्वा निषेधो क्रियमाण: विशेष्ये विधेर्निषेधस्य वा बाधे सति विशेषणे विधिर्वा निषेधो वा संक्रामतीति न्यायस्यार्थ:। यथा शिखी ध्वस्त इत्यत्र शिखाविशिष्टपुरुषे विधीयमान: ध्वंस: पुरुषे बाधात् विशेषणभूतां शिखामास्कन्दतीति शिखी ध्वस्त इति वाक्यात् शिखायां ध्वस्तत्वं पर्यवस्यति, तथा गगनारविन्दं नास्तीत्युक्ते अभावरूपो निषेध: अरविन्दे बाधितत्वात् गगनीयत्वरूपविशेषणमास्कन्दतीति 1गगनीयत्वाभावो पर्यवस्यतीति भाव:।
       ननु सोपाधिके हेतौ उपाधेरेव दोषत्वमस्तु, किं व्याप्यत्वासिद्धे: दोषत्वेनेत्यत्राह - उपाधेर्दोषत्वमसम्भवीति। व्यक्तीभविष्यतीति। 'उपाधिस्तु व्यभिचारज्ञानद्वारा व्याप्तिज्ञानप्रतिबन्धक:' इति ग्रन्थेनेति शेष:।
       ननु साध्याप्रसिद्धिसाधनाप्रतिद्ध्योरपि हेत्वाभासत्वात् तयोरकथनेन न्यूनतेत्याशङ्क्य तयोर्व्याप्यत्वासिद्धावन्तर्भावमाह - अत्रे दमवधेयमिति। काञ्चनमयत्वाभाववान् वह्नि: इत्याकारकसाध्याप्रसिद्धिज्ञानदशायां काञ्चनमयत्वविशिष्टवह्निज्ञानासम्भवात् 'काञ्चनमयत्वविशिष्टवह्निव्याप्यधूमवान्' इति परामर्शे काञ्चनमयत्वविशिष्टवह्निभानं प्रति साध्याप्रसिद्धिज्ञानं 
प्रतिबन्धकम्। एवं काञ्चनमयत्वाभाववान् धूम इत्याकरकसाधनाप्रसिद्धिज्ञानदशायां 'वह्निव्याप्यकाञ्चनमयधूमवान् पर्वत' इति परामर्शो न सम्भवति। धूमविशेष्यककाञ्चनमयत्वप्रकारकज्ञानं प्रति 
धूमविशेष्यककाञ्चनमयत्वाभावप्रकारकज्ञानस्य प्रतिबन्धकत्वात्। तथा च अनुमितिजनकपरामर्शप्रतिबन्धकज्ञानविषयतया साध्याप्रसिद्धिसाधनाप्रसिद्ध्योर्हेत्वाभासत्वम्। कथं व्याप्यत्वासिद्धावनयोरन्तर्भाव इति चेत्-श्रूयताम्। हेतुतावच्छेदकविशिष्टहेतुव्यापकसाध्यतावच्छेदकविशिष्टसाध्यसामानाधिकरण्यं हि व्याप्ति:। साधनाप्रसिद्धिस्थले हेतुतावच्छेदकविशिष्टहेत्वभावात् तादृशहेतुघटितव्याप्त्यभावरूपं व्याप्यत्वासिद्धि:, साध्याप्रसिद्धिस्थले साध्यतावच्छेदकविशिष्टसाध्याभावात् तादृशसाध्यघटितव्याप्त्यभाववात् व्याप्यत्वासिद्धि: इत्येवं तयोर्व्याप्यत्वासिद्धावन्तर्भाव इति।
***
----------------------------------------
1. गगनीयत्वाभावे पर्यवस्यतीति। एतेन परममूले 'गगनारविन्दमाश्रय:, स च नासत्येव' इति वाक्यमसंगतम्। गगनारविन्दमित्यस्य हि गगनीयत्वविशिष्टमरविन्दमित्यर्थ:। तत्रारविन्दस्य सत्त्वात् तत्र नास्तित्वबाधात् - इति शङ्का निराकृता अरविन्दे गगनीयत्वाभाव इत्येव 'स च नास्त्येव' इति वाक्यस्थार्थ: पर्यवसित:, तत्र चानुपपत्यभावादिति।
-----------------------------------------
तर्कसङ्ग्रह:
उपाधिनिरूपणम्
       साध्यव्यापकत्वे सति साधनाव्यापकत्वं उपाधित्वम्। साध्यसमानाधिकरणात्यन्ताभावाप्रतियोगित्वं साध्यव्यापकत्वम्। साधनवन्निष्ठात्यन्ताभावप्रतियोगित्वं साधनाव्यापकत्वम्। (यथा) पर्वत: धूमवान् वह्ने: इत्यत्र आर्द्रेन्धनसंयोग: उपाधि:। यत्र धूम: तत्र आर्द्रेन्धनसंयोग इति साध्यव्यापकतया। यत्र वह्नि: तत्र आर्द्रेन्धनसंयोग इति नास्ति। अयोगोलके आर्द्रेनधनसंयोगाभावात्। एवं साध्यव्यापकत्वे सति साधनाव्यापकत्वात् आर्द्रेन्धनसंयोग उपाधि:। सोपाधिकत्वात् वह्निमत्त्वं व्याप्यत्वासिद्धम्। 
दीपिका
       उपाधेर्लक्षणमाह - साध्येति। उपाधिश्चतुर्विध: - केवल - साध्यव्यापक:, पक्षधर्मावच्छिन्नसाध्यव्यापक:, साधनावच्छिन्नसाध्यव्यापक:, उदासीनधर्मावच्छिन्नसाध्यव्यापकश्चेति। आद्य: आर्द्रेन्धनसंयोग:। द्वितीयो यथा - वायु: प्रत्यक्ष: प्रत्यक्षस्पर्शाश्रयत्वात् इत्यत्र बहिर्द्रव्यत्वावच्छिन्नप्रत्यक्षत्वव्यापकं उद्भूतरूपवत्त्वम्। तृतीयो यथा - प्रागभावो विनाशी जन्यत्वात् इत्यत्र जन्यत्वावच्छिन्नानित्यत्वव्यापकं भावत्वम्। चतुर्थो यथा - प्रागभावो विनाशी प्रमेयत्वात् इत्यत्र जनयत्वावच्छिन्नानित्यत्वव्यापकं भावत्वम्।
प्रकाशिका
       साध्यव्यापकत्व इति। साध्यव्यापकत्वसाधनाव्यापकत्वे एकरूपेण एकसम्बन्धेन च ग्राह्ये। तेन 'वह्निमान् धूमात्' इत्यादौ तत्तद्वह्नौ वह्नित्वेन साध्यव्यापकत्वस्य तत्तद्वन्हित्वेन साधनाव्यापकत्वस्य च सत्त्वेऽपि नातिव्याप्ति:, न वा संयोगेन साध्यव्यापकस्य वह्ने: समवायेन साधनाव्यापकत्वेऽपि तत्रातिव्याप्ति:। मूलोक्तोपाधि लक्षणेऽव्याप्तिं वारयितुं लक्ष्यभेदेन लक्षणभेदं प्रदर्शयति - उपाधिश्चतुर्विध इति। यद्धर्मविशिष्टसाध्यव्यापकत्वं तद्धर्मविशिष्टसाधनाव्यापकत्वं लक्षणे निवेशनीयम्। अन्यथा पर्वतत्वात्मकपक्षधर्मावच्छिन्नसाध्यव्यापकस्य कस्यचित् धूमत्वावच्छिन्नाव्यापकत्वात् अतिव्याप्ति: स्यादिति ध्येयम्। उदासीनेति। पक्षधर्मसाधनधर्माभ्यां भिन्नेत्यर्थ:। बहिर्द्रव्यत्वम् - आत्मान्यद्रव्यत्वम्। इदं केवलप्रत्यक्षत्वस्यैव साध्यत्वानुसारेण। प्रागभावो विनाशी जन्यत्वादिति। अत्र जन्यत्वं पक्षधर्मो न भवतीति साधनावच्छिन्नसाध्यव्यापकत्वघटितलक्षणम्। अनित्यत्वव्यापकतिति। विनाशित्वव्यापकमित्यर्थ:। जन्यत्वस्योदासीनत्वं सम्पादयितुं प्रमेयत्वादिति।
बालप्रिया
       ननु साध्यव्यापकत्वे सति साधनाव्यापकत्वरूपं मूलोक्तमुपाधिलक्षणम् 'पर्वतो वह्निमान् धूमात्' इत्यादिसद्धेतौ तत्तद्वह्नौ (महानसीयादिवह्नौ) अतिव्याप्तम्। महानसीयवह्नेरपि वह्नित्वेन रूपेण 
वह्निसामान्यरूपसाध्यव्यापकत्वात् महानसीयवह्नित्वेन रूपेण साधनाव्यापकत्वाच्च। साधनवति धूमवति वर्तते महानसीयवह्नित्वेन रूपेण महानसीयवह्नेरभावात्। एवं तत्रैव आलोकस्योपाधित्वापत्ति:। वह्निमति सर्वत्र संयोगसम्बन्धेन आलोकस्य विद्यमानयता संयोगसम्बन्धेन साध्यव्यापकत्वात्। एवं साधनधूमवति पर्वते समवायसम्बन्धेन आलोकस्याविद्यमानतया समवायसम्बन्धेन साधनाव्यापकत्वाच्चेत्याशङ्क्याह - साध्यव्यापकत्वसाधनाव्यापकत्वे इति। तथा च ये सम्बन्धेन येन रूपेणचोपाधे: साध्यव्यापकत्वम्, तेनैव सम्बन्धेन तेनैव रूपेण च तस्य साधनाव्यापकत्वं विवक्षितम्। अतो वह्नित्वेन वह्निव्यापकस्य महानसीयादिवह्ने: महानसीयवह्नित्वेन धूमाव्यापकत्वेऽपि वह्नित्वेन धूमाव्यापकत्वं नास्तीति नातिव्याप्ति:। एवं संयोगेन वह्निव्यापकस्य आलोकस्य समवायेन धूमाव्यापकत्वेऽपि तेनैव संयोगसम्बन्धेन धूमाव्यापकत्वं नास्तीति नातिव्याप्तिरिति भाव:। वह्नित्वेन साध्यव्यापकत्वस्येति। साध्यवन्निष्ठात्यन्ताभावप्रतियोगितानवच्छेदकवह्नित्ववत्त्वस्येत्यर्थ:। तत्तद्वह्नित्वेन साधनाव्यापकत्वस्येति। साधनवन्निष्ठात्यन्ताभावप्रतियोगितावच्छेदकतत्तद्वह्नित्ववत्त्वस्येत्यर्थ:। एवं संयोगेन साध्यव्यापकत्वं साध्यवन्निष्ठात्यन्ताभावनिरूपितसंयोगसम्बन्धावच्छिन्नप्रतियोगितानवच्छेदकधर्मवत्त्वम्। समवायेन साधनाव्यापकत्वं साधनवन्निष्ठात्यन्ताभावनिरूपितसमवायसम्बन्धावच्छिन्नप्रतियोगितावच्छेदकधर्मवत्त्वमिति बोध्यम्। अव्याप्तिं वारयितुमिति। 'वायु: प्रत्यक्ष: प्रत्यक्षस्पर्शाश्रयत्वात्' इत्यत्र उद्भूतरूपवत्त्वमुपाधि:। तत्र मूलोक्तं साध्यव्यापकत्वघटितं लक्षणं नास्ति। प्रत्यक्षत्वरूपसाध्यवति आत्मनि उद्भूतरूपाभावादित्यव्याप्ति: प्रसज्यते। तां वारयितुं लक्ष्यभेदेन लक्षणभेदो वक्तव्य इति उपाधि: चतुर्विंध इत्यादिदीपिकाया आशय इति भाव:। तथा च केवलसाध्यव्यापकस्योपाधे: केवलसाध्यव्यापकत्वे सति साधनाव्यापकत्वं लक्षणम्। पक्षधर्मावच्छिन्नसाध्यव्यापकस्योपाधे: पक्षधर्मावच्छिन्नसाध्यव्यापकत्वे 
सति तदवच्छिन्नसाधनाव्यापकत्वं लक्षणम्। साधनावच्छिन्नसाध्यव्यापकस्योपाधे: साधनावच्छिन्नसाध्यव्यापकत्वे सति साधनाव्यापकत्वं लक्षणम्। उदासीनधर्मावच्छिन्नसाध्यव्यापकस्योपाधे: उदासीनधर्मावच्छिन्नसाध्यव्यापकत्वे सति तदवच्छिन्नसाधनाव्यापकत्वं लक्षणमिति रीत्या लक्षणभेदो विवक्षित इति भाव:। तदाह-यद्धर्मविशिष्टसाध्येत्यादि। वैशिष्ट्यं सामानाधिकरण्यसम्बन्धेन। धर्मैक्यविवक्षाया: प्रयोजनमाह - अन्यथेति। 'पर्वतो वह्निमान् धूमात्' इत्यत्र पर्वतीयवह्ने: पर्वतत्वात्मको य: पक्षधर्म: तद्विशिष्टवह्निव्यापकत्वमस्ति साधनाव्यापकत्वं चास्ति। धूमवति महानसे पर्वतीयवह्नेरभावात् इति पर्वतीयवह्निरुपाधि: स्यात्। धर्मैक्यविवक्षणे तु पर्वतत्वविशिष्टवह्निव्यापकस्य पर्वतीयवह्ने: पर्वतत्वविशिष्ट धूमाव्यापकत्वं नास्ति। पर्वतत्वविशिष्टधूमवति पर्वते पर्वतीयवह्ने: सत्त्वात्। अतो नातिव्याप्तिरिति भाव:।
       दीपिकायां आद्य: आर्द्रेन्धनसंयोग इति। 'पर्वतो धूमवान् वह्ने:' इत्यत्र आद्रेन्धनसंयोग उपाधि:। स च धूमरूपसाध्यव्यापक: वह्निरूपसाधनाव्यापकश्चेति केवलसाध्यव्यापकोऽयमुपाधिरित्यर्थ:। द्वितीयो यथेति। पक्षधर्मावच्छिन्नसाध्यव्यापक उपाधिरित्यर्थ:। 'वायु: प्रत्यक्षविषय: प्रत्यक्षविषयस्पर्शाश्रयत्वात्' इत्यत्र उद्भूतरूपवत्त्वमुपाधि:। स च केवलसाध्यव्यापको न भवति प्रत्यक्षविषयत्वरूपसाध्यवत्यात्मनि उद्भूतरूपवत्त्वाभावात्। अत: पक्षधर्मावच्छिन्नसाध्यव्यापकोऽयमुपाधि:। पक्षस्य धर्म: पक्षधर्म: तदवच्छिन्न: तद्विशिष्ट: तत्समानाधिकरण: य साध्य: तद्व्यापक:। प्रकृते पक्ष: वायु: तद्वृत्तिधर्म: बहिर्द्रव्यत्वं तद्विशिष्टं यत्प्रत्यक्षविषयत्वं तत् आत्मनि नास्ति, आत्मनो बहिर्द्रव्यत्वरूपविशेषणाभावात्। अतो बहिर्द्रव्यत्वविशिष्टप्रत्यक्षविषयत्वं यत्र यत्रास्ति पृथिव्यादौ तत्र सर्वत्र उद्भूतरूपवत्त्वसत्त्वात् उद्भूतरूपवत्त्वं पक्षधर्मावच्छिन्नसाध्यव्यापकम्। तथा बहिर्द्रव्यत्वविशिष्टप्रत्यक्षस्पर्शाश्रयत्वरूपं पक्षधर्मावच्छिन्नं साधनं यत्रास्तिवायौ
तत्र उद्भूतरूपं नास्तीति पक्षधर्मावच्छिन्नसाधनाव्यापकं चोद्भूतरूपवत्त्वं 
भवतीति लक्षणसमन्वय:। तृतीयो यथेति।
साधनावच्छिन्नसाध्यव्यापक उपाधिरित्यर्थ:। साधनावच्छिन्नत्वं च सामानाधिकरण्यसम्बन्धेन साधनविशिष्टत्वम्। 'प्रागभावो विनाशी जन्यत्वात्' इत्यत्र भावत्वमुपाधिरिष्यते। स केवलसाध्यव्यापको न भवति, 
विनाशित्वरूपसाध्यवति प्रागभावे भावत्वाभावात्। अत: साधनावच्छिन्नसाध्यव्यापकोऽयमुपाधि:। जन्यत्वरूपसाधनविशिष्टं विनाशित्वं यत्र यत्रास्ति घटादौ तत्र भावत्वसद्भावादिति भाव:। चतुर्थो यथेति। उदासीनधर्मावच्छिन्नसाध्यव्यापक इत्यर्थ:। 'प्रागभावो विनाशी प्रमेवयत्वात्' इत्यत्र भावत्वमुपाधि:। पक्षधर्मात् साधनाच्चान्यो धर्म उदासीनधर्म:। जन्यत्वं हि पक्षे प्रागभावे नास्तीति न पक्षधर्म:। एवं साधनात् प्रमेयत्वाच्चान्यत् इति उदासीनधर्म:। तदवच्छिन्नं जन्यत्वविशिष्टं विनाशित्वं यत्रास्ति घटादौ तत्र भावत्वसत्त्वात् जन्यत्वविशिष्टप्रमेयत्ववति प्रागभावे भावत्वस्याभावाच्च भावत्वं उदासीनधर्मावच्छिन्नसाध्यव्यापक: उदासीनधर्मावच्छिन्नसाधनाव्यापकश्चोपाधिरिति भाव:। प्रकाशिकायाम् पक्षधर्मसाधनधर्माभ्यामिति। पक्षवृत्तिर्धर्म: पक्षधर्म: साधनरूपो धर्मं: साधनधर्म:। बहिर्द्रव्यत्वम् इत्यस्य विवरणं आत्मान्यद्रव्यत्वमिति। वायु: प्रत्यक्ष इत्यत्र प्रत्यक्षपदस्य बहिरिन्द्रियजन्यप्रत्यक्षविषय इति यद्यर्थ: तदोद्भूतरूपवत्त्वं 1केवलसाध्यव्यापक एवोपाधि:। यदा तु प्रत्यक्षविषयत्वमात्रं साध्यं 2तदैव पक्षधर्मावच्छिन्नसाध्यव्यापक इत्याशयेनाह - इदं केवलप्रत्यक्षत्वस्यैवेति बहिरिन्द्रियजन्यत्वाघटितप्रत्यक्षविषयत्वमात्रस्येत्यर्थ:। उदासीनत्वं सम्पादयितुमिति। यदि जन्यत्वमेव हेतु: स्यात् तदा साधनावच्छिन्नसाध्यव्यापकत्वमेवोपाधेर्भवेत् नोदासीनधर्मावच्छिन्नसाध्यव्यापकत्वम्। साधनादन्यस्यैवोदासीनशब्दार्थत्वात्। अत: प्रमेयत्वस्य हेतुत्वानुसरणम्। अधुना तु जन्यत्वं साधनात् प्रमेयत्वादन्यदिति जन्यत्वविशिष्टविनाशित्वं उदासीनधर्मावच्छिन्नसाध्यमिति भाव:।
***
तर्कसङ्ग्रह:
बाधितनिरूपणम्
        यस्य साध्याभाव: प्रमाणान्तरेण निश्चित: स: बाधित:। यथा वह्नि: अनुष्ण: पदार्थत्वात्। अत्र अनुष्णत्वं साध्यम्, तदभाव उष्णत्वं त्वाचप्रत्यक्षेण गृह्यत इति बोध्यम्। व्याख्यातमनुमानम्।
इति तर्कसङ्ग्रहे अनुमानपरिच्छेद:
-----------------------------------------
1. केवलसाध्यव्यापक इति। बहिरिन्द्रयजन्यप्रत्यक्षविषयत्वं यत्र यत्र घटादौ तत्र उद्भूतरूपवत्त्वसत्त्वादिति भाव:।
2. तदैव पक्षधर्मेति। यत्र यत्र प्रत्यक्षविषयत्वम् आत्मन्यपि, तत्रोद्भूतरूपाभावात् उद्भूतरूपस्य केवलसाध्यव्यापकत्वं न सम्भवति। अत: बहिर्द्रव्यत्वरूपपक्षधर्मविशिष्टप्रत्यक्षविषयत्वरूपसाध्यव्यापकत्वमपाधे: उद्भूतरूपस्योपपादनीयमिति भाव:।
-----------------------------------------
दीपिका
       बाधितस्य लक्षणमाह - यस्येति।
दोषाणामनुमितिप्रतिबन्धकत्वप्रकारशोधनम्
       अत्र बाधस्य ग्राह्याभावनिश्चयत्वेन, सत्प्रतिपक्षस्य विरोधिज्ञानसामग्रीत्वेन साक्षादनुमितिप्रतिबन्धकत्वम्। इतरेषां तु परामर्शप्रतिबन्धकत्वम्। तत्रापि साधारणस्याव्यभिचाराभावरूपतया, विरुद्धस्य सामानाधिकरण्याभावतया
व्याप्यत्वासिद्धस्य विशिष्टव्याप्त्यभावतया, असाधारणानुपसंहारिणो: व्याप्तिसंशयाधायकत्वेन व्याप्तिज्ञानप्रतिबन्धकत्वम्। आछयासिद्धिस्वरूपासिद्ध्यो: पक्षधर्मताज्ञानप्रतिबन्धकत्वम्। उपाधिस्तु व्यभिचारज्ञानद्वारा व्याप्तिज्ञानप्रतिबन्धक:। सिद्धसाधनं तु पक्षताविघटकतया आश्रयासिद्धावन्तर्भवतीति प्राञ्च:। निग्रहस्थानान्तरमिति नवीना:।
इति दीपिकायामनुमानपरिच्छेद:
प्रकाशिका 
       बाधस्य - साध्याभाववत्तानिश्चयस्य।     
       ग्राह्याभावनिश्चयत्वेनेति। अनुमितिप्रतिबन्धकत्वमित्यनेनान्वयि। विरोधिज्ञानसामग्रीत्वेनेति। इदं प्राचीनमते। वस्तुतस्तु विरोधिपरामर्शस्य साध्याभावव्याप्यवत्तनिश्चयत्वेनैव प्रतिबन्धकत्वं लाघवादिति ध्येयम्। 
इतरेषाम् - व्यभिचारादिग्रहाणाम्। तत्रापि - व्यभिचारादिग्रहेष्वपि। साधारणस्येति। भावप्रधाननिर्देशतया साधारण्यस्येत्यर्थ:। अव्यभिचाराभावरूपतया। तद्ग्रहस्येति शेष:। व्याप्तिज्ञानप्रतिबन्धकत्वमित्यनेनान्वय:। एवमग्रेऽपि। हेतौ साध्याभाववद्वृत्तित्वस्येव साध्यतावच्छेदके हेतुसमानाधिकरणात्यन्ताभावप्रतियोगितावच्छेदकत्वस्यापि व्यभिचारतया तद्ग्रहस्य हेतुसमानाधिकरणात्यन्ताभावप्रतियोगितावच्छेदकत्वाभावरूपो योऽव्यभिचार: तद्ग्रहप्रतिबन्धकतेति भाव:। हेतौ साध्याभाववद्वृत्तित्वप्रकारकग्रहस्य व्याप्तिग्रहप्रतिबन्धकत्वं तु मणिमन्त्रादिन्यायेन विशिष्टव्याप्त्यभावतया - हेतुव्यापकतावच्छेदकसाध्यतावच्छेदकावच्छिन्नसामानाधिकरण्याभावरूपतया। व्याप्तिसंशयाधायकत्वेनेति। हेतावसाधारण्यादिज्ञानदशायां हेतुसाध्ययो: सामानाधिकरण्यनिश्चयासंभवेन पक्षान्तर्भावेन च साध्यसंशयसत्त्वेन व्याप्तिसंशयसम्भवात् न व्याप्तिनिर्णय इति प्राचीनमतमभिप्रेत्येदम्। पक्षधर्मताज्ञानप्रतिबन्धकत्वमिति। पक्षे पक्षतावच्छेदकविरहस्य हेतुविरहस्य च निश्चयदशायां हेतौ पक्षतावच्छेदकविशिष्टपक्षवृत्तित्वग्रहासंभवादिति भाव:।
ननु पञ्चत्वोक्तिरसङ्गता, हेतौ उपाधिग्रहदशायामपि व्याप्तिनिश्चयासंभवेन उपाधिज्ञानस्य व्याप्तिनिश्चयप्रतिबन्धकताया अवश्यं वक्तव्यतया उपाधेरपि हेत्वाभासलक्षणाक्रान्तत्वादत आह - उपाधिस्त्विति। व्यभिचारज्ञानद्वारेति। तथा च हेत्वाभासलक्षणे साक्षादनुमितितत्करणान्यतरप्रतिबन्धकत्वस्यैव निवेशनीयतया परमुखनिरीक्षकस्योपाधेर्न हेत्वाभासत्वमिति भाव:। ननु तथापि सिद्धिसत्त्वेऽनुमित्यनुदयात् तद्विषयस्य साध्यवत्पक्षस्यापि 
हेत्वाभासत्वमावश्यकमित्याशङ्कां जरन्नैयायिकानां मतमवलम्ब्येष्टापत्त्या परिहरति - सिद्धसाधनं त्विति। पक्षताविघटकतयेति। तन्मते पक्षताया: साध्यसंशयरूपतया तद्विघटकत्वं साध्यनिश्चयस्याक्षतमिति भाव:। अन्तर्भवतीति। तथा च न विभोगव्याघात इति भाव:। दर्शितमतमतिशिथिलमित्यालोच्याह - निग्रहेति। न च सिद्धान्तेऽनुमितिं प्रति सिद्धे: प्रतिबन्धकतया तद्विषयस्य कथं हेत्वाभासता नेति वाच्यम्। सिषाधयिषाया: सिद्धिनिष्ठप्रतिबन्धकतायां उत्तेजकतया केवल सिषाधयिषासहितसिद्धौ प्रतिबन्धकत्वाभावेन तद्विषये उक्तहेत्वाभासलक्षणासंस्पर्शात्। अधिकं अस्मदीयाभिनवदीधितिव्याख्यायां तर्ककर्कशविचारचातुरीधुरीणैरनुसन्धेयम्।।
इति प्रकाशिकायामनुमानपरिच्छेद:
बालप्रिया  
       ग्राह्याभावनिश्चयत्वेनेति। अनुमित्या ग्राह्यं यत् साध्यं तदभावप्रकारकनिश्चयत्वेनेत्यर्थ:। तद्वत्ताबुद्धिं प्रति तदभाववत्तानिश्चयविधयेति यावत्। सत्प्रतिपक्षस्य - साध्याभावव्याप्यप्रतिहेतुमान् पक्ष इति ज्ञानस्य। विरोधिज्ञानसामग्रीत्वेन - साध्यवत्ताज्ञानविरोधि यत् साध्याभाववत्ताज्ञानं तज्जनकत्वेन। तथा च सत्प्रतिपक्षज्ञानं साध्याभाववत्ताज्ञानं जनयति तत् साध्यानुमितिं प्रतिबध्नाति इत्येवमनुमितिप्रतिबन्धकज्ञानोत्पादकतया सत्प्रतिपक्षस्यानुमितिप्रतिबन्धकत्वमिति। प्राचीना:। नवीनास्तु साध्याभावव्याप्यप्रतिहेतुमान् पक्ष इत्याकारकं सत्प्रतिपक्षज्ञानं 'तद्वत्ताज्ञानं प्रति तदभावव्याप्यवत्ताज्ञानं प्रतिबन्धकम्' इति रीत्या अनुमितिं प्रतिबध्नाति, न तु अनुमितिप्रतिबन्धकज्ञानोत्पादकतया प्रतिबध्नाति, साक्षादेव प्रतिबन्धकत्वसम्भवेन गौरवादित्याहु:।
       इतरेषामित्यादि। साध्यव्याप्यहेतुमान् पक्ष इत्याकारके परामर्शेव्याप्तिग्रहांशे साधारण्य-विरोध-व्याप्यत्वासिद्धि-असाधारण्य-अनुपसंहारित्वज्ञानानां 
प्रतिबन्धकत्वम्। 'हेतुमान् पक्ष' इति पक्षधर्मताज्ञनांशे आश्रयासिद्धिस्वरूपासिद्धिज्ञानयो: प्रतिबन्धकत्वम्। तथा हि - साध्याभाववदवृत्तित्वं हेतोर्व्यापितरिति पक्षे हेतो: साध्याभाववद्वृत्तित्वं व्यभिचार:। तथा च 'पर्वतो धूमवान् वह्ने:' इत्यत्र 'धूमाभाववद्वृत्तिर्वह्नि:' इत्याकारकं साधारण्यरूपव्यभिचाराज्ञानम् 'धूमाभाववदवृत्तिवह्निमान् पर्वत:' इत्याकारकपरामर्शे धूमाभाववदवृत्तिर्वह्निरिति व्याप्तिभानांशे तद्वत्ताबुद्धिं प्रति तदभाववत्तानिश्चयविधया प्रतिबन्धकम्। हेत्वधिकरणवृत्त्यत्यन्ताभावप्रतियोगितानवच्छेदकसाध्यतावच्छेदकावच्छिन्नसाध्यसामानाधिकरण्यं  
व्याप्तिरिति पक्षे साध्यतावच्छेदके हेत्वधिकरणवृत्त्यत्यन्ताभावप्रतियोगितावच्छेदकत्वस्यैव व्यभिचारतया 'वह्न्यधिकरणवृत्त्यत्यन्ताभावप्रतियोगितावच्छेदकं धूमत्वम्' इत्याकारकं व्यभिचारज्ञानम् 'वह्न्यधिकरणवृत्त्यत्यन्ताभावप्रतियोगितावच्छेदकधूमत्वावच्छिन्नधूमसमानाधिकरणवह्निमान् पर्वत:' 
इत्याकारकपरामर्शें 'प्रतियोगितानवच्छेदकं धूमत्वम्' इत्यंशभानं प्रति प्रतिबन्धकम्। एतादृशसिद्धान्तव्याप्तिविषयकपरामर्शं प्रति 'साध्याभाववद्वृत्ति: हेतु:' इत्याकाकव्यभिचारज्ञानस्य ग्राह्याभावानवगाहितया नास्ति प्रतिबन्धकत्वम्। तादृशव्यभिचारज्ञानकालेऽपि यदि सिद्धान्तव्याप्तिज्ञानानुत्पत्तिरनुभवसिद्धा तर्हि तस्य मणिमन्त्रादिन्यायेनैव प्रतिबन्धकता वक्तव्या। 'शब्दो नित्य: कृतकत्वात्' इत्यत्र 'नित्यत्वासमानाधिकरणं कृतकत्वम्' इत्याकारकस्य  साध्यासामानाधिकरण्यात्मकविरोधज्ञानस्य 'नित्यत्वसमानाधिकरणं कृतकत्वम्' इत्याकारकव्याप्तिघटकसाध्यसामानाधिकरण्यावगाहिबुद्धिं प्रति प्रतिबन्धकत्वम्। 'साध्यव्याप्यत्वाभाववान् हेतु:' इत्याकारकव्याप्यत्वासिद्धिज्ञानस्य 'साध्यव्याप्यहेतुमान् पक्ष:' इति परामर्शें हेतौ साध्यव्याप्यत्वज्ञानांशे प्रतिबन्धकत्वम्। 'अयं हेतुरसाधारण: इति वा 
अनुपसंहारी इति वा' ज्ञानदशायां पक्षातिरिक्ते साध्यहेत्वो: सामानाधिकरण्यग्रहासंभवेन व्याप्तिग्रहो न संभवति। पक्षे च साध्यसंशयात् हेतौ साध्यसामानाधिकरण्यसंशय एव स्यात् न तु निश्चय इति रीत्या व्याप्तिनिश्चयप्रतिबन्धकत्वमसाधारण्यानुपसंहारित्वज्ञानयो:। 'गगनारविन्दं सुरभि अरविन्दत्वात्' इत्यत्र 'अरविन्दं गगनीयत्वाभाववत्' इत्याकारकाश्रयासिद्धिज्ञानस्य 'सुरभित्वव्याप्यारविन्दत्ववत् गगनीयारविन्दम्' इत्याकारकपरामर्शें पक्षतावच्छेदकगगनीयत्वप्रकारकारविन्दविशेष्यकज्ञानांशे प्रतिबन्धकत्वम्। एवं 'ह्रदो वह्निमान् धूमात्' इत्यत्र 'धूमाभाववान् ह्रद:' इत्याकारकस्य स्वरूपासिद्धिज्ञानस्य 'वह्न्व्याप्यध्मवान् ह्रद:' इति परामर्शे 'धूमवान् ह्रद:' इति पक्षधर्मताभानांशे प्रतिबन्धकत्वमिति। तदेतत्सर्वमभिसन्धायाह - प्रकाशिकायां हेतौ साध्याभाववद्वृत्तित्वस्येत्यादिना।
       ननु पञ्चैव हेत्वाभासा इति कथनमयुक्तम्। हेतौ उपाधिज्ञानदशायां व्यभिचारनिश्चयेन व्याप्तिनिश्चयाभावात् अनुमितिकरणव्याप्तिनिश्चयप्रतिबन्धकज्ञानविषयतया उपाधेरपि हेत्वाभासलक्षणाक्रान्तत्वेन हेत्वाभासत्वात् षट् हेत्वाभासा इति वक्तव्यत्वादित्याशङ्कते -- ननु पञ्चत्वोक्तिरयुक्तेति। अनुमितौ वा तत्करणपरामर्शें वा साक्षात् यद्विषयकज्ञानस्य प्रतिबन्धकत्वं तस्यैव हेत्वाभासत्वम्। उपाधिज्ञानं तु व्यभिचारज्ञानोत्पादनद्वारैव परामर्शं प्रतिबध्नाति न साक्षादिति न तस्य हेत्वाभासत्वम्। अतो न पञ्चत्वोक्तिविरोध:।       
तदाह - तथा च हेत्वाभासलक्षण इति। साक्षादित्यस्य प्रतिबन्धकत्वेऽन्वय:। परमुखनिरीक्षकस्येति। परामर्शप्रतिबन्धकं व्यभिचाराज्ञानं निरीक्षमाणस्येत्यर्थ:। अनेन उपाधिज्ञानस्य साक्षात्प्रतिबन्धकत्वाभाव: सूच्यते। ननु यथा 'ह्रदो वह्निमात् धूमात्' इत्यादौ वह्न्यभाववद्ध्रदरूपबाधस्य 'ह्रदो वह्निमान्' इत्यनुमितिप्रतिबन्धकं यत् 'ह्रदो वह्न्यभाववान्' इत्याकारकज्ञानं तद्विषयतया हेत्वाभासत्वम्, तथा 'पर्वतो वह्निमान् धूमात्' इत्यादौ 'पर्वतो वह्निमान्' इत्याकारकसाध्यनिश्चयदशायां पर्वतो वह्निमान्नवेति साध्यसंशयानुदयात् साध्यसंशयरूपपक्षताविरहेण 'पर्वतो वह्निमान्' इत्यनुमित्यनुदयात् 
अनुमितिप्रतिबन्धकसिद्धिविषयस्य वह्निमत्पर्वतस्यापि हेत्वाभासत्वं स्यात्, हेत्वाभासलक्षणाक्रान्तत्वादित्याशङ्कते - ननु तथापीति।
       तन्मत इत्याति। तथा च प्रचीनमते पक्षताया: साध्यसंशयरूपतया अनुमितिजनकपक्षताप्रतिबन्धकज्ञानविषयतया हेत्वाभासलक्षणाक्रान्तत्वेन साध्यवत्पक्षस्य हेत्वाभासत्वमिष्टमेव। न च पञ्चधाविभागव्याघात इति वाच्यम्। आश्रयासिद्धेऽन्तर्भावात्। कथमन्तर्भाव इति चेत् -- इत्थम्। आश्रयासिद्धिर्द्विविधा धर्मिस्वरूपाप्रसिद्धि: पक्षत्वाप्रसिद्धिश्चेति। तत्र पक्षत्वाप्रसिद्धौ सिद्धसाधनस्यान्तर्भाव इति। तदुक्तं कुसुमाञ्जलौ -- "मध्यमापि आश्रयस्वरूपाप्रतीत्या तद्विशेषणपक्षत्वाप्रतीत्या चेति द्वयी। तत्र चरमा सिद्धसाधनमिति व्यपदिश्यते। व्याप्तिस्थितौ पक्षत्वस्याहत्य विघटनात्" इति। दर्शितमतमतिशिथिलमिति। पक्षताया: स्वरूपसत्या: पृथक् कारणत्वात् सिद्धेस्तत्प्रतिबन्धकत्वेऽपि सिद्धसाधनस्थले अनुमितिकरणपरामर्शविघटनं वा अनुमितिविधटनं वा नास्तीति न सद्धिसाधनस्य हेत्वाभासत्वम्। पक्षतारूपहेत्वभावादनुमिति: परं नोत्पद्यते। अत: सिद्धसाधनस्थले न हेत्वाभासोद्भावनम्, अपि तु वादिनो निग्रहमात्रमिति भाव:।
       ननु नवीनमतेऽपि साध्यनिश्चयदशायामनुमित्यनुदयेन मणिमन्त्रादिन्यायेन सिद्धेरनुमितिप्रतिबन्धकत्वं वाच्यम्। तथा चानुमितिप्रतिबन्धकसिद्धिविषयस्य साध्यवत्पक्षस्य कुतो न हेत्वाभासत्वमिति शङ्कते - न च 
सिद्धान्त इति। यत्सत्त्वे नियमेन यन्नोत्पद्यते, यदभावे च यदुत्पद्यते तस्यैव प्रतिबन्धकत्वम्। सिद्धिसत्त्वेऽपि सा सिद्धिर्यदि सिषाधयिषासहिता भवति तदा अनुमित्युत्पत्त्या सिद्धेर्नानुमितिप्रतिबन्धकत्वम्। अतोऽनुमितिप्रतिबन्धकज्ञानविषयत्वरूपं हेत्वाभासलक्षणं साध्यवत्पक्षे नास्तीति समाधत्ते-सिषाधयिषाया इत्यादिना। नन्वेवमपि सिषाधयिषाविरहविशिष्टाया: सिद्धेरनुमितिप्रतिबन्धकतया तद्विषयस्यहेत्वाभासत्वं दुर्वारमित्यत आह - अधिकमिति। अयं भाव: - प्रत्यक्षितविषयेऽपि संनिकर्षे सति धारावाहिकप्रत्यक्षस्य, प्रतीतार्थकशब्दश्रवणेऽपि पुनर्बोधस्य च संमतत्वात् 
तद्वदेव सिद्धिविषयस्य परामर्शसत्त्वेऽनुमित्युत्पत्तौ न संमतत्वात् तद्वदेव सिद्धिविषयस्य परामर्शसत्त्वेऽनुमित्युत्पत्तौ न किंचिद्बाधकम्। अत: सिद्धेर्नानुमितिं प्रति प्रतिबन्धकत्वम्। एवं साध्यसंशयविरहेऽप्यनुमित्युत्पत्त्या न साध्यसंशयरूपपक्षता अनुमितिहेतु:। तथा च सिद्धे: अनुमितिं प्रति वा अनुमितिकारणं प्रति वा प्रतिबन्धकत्वाभावात् न सिद्धिविषयस्य साध्यवत्पक्षस्य हेत्वाभासलक्षणाक्रान्ततेति।
इति तर्कसङ्ग्रहदीपिकाप्रकाशिकाव्याख्यायां बालप्रियायां
अनुमानपरिच्छेद:
***o***

उपमानपरिच्छेद:
<-------->
तर्कसङ्ग्रह:
       उपमितिकरणमुपमानम्। संज्ञासंज्ञिसम्बन्धज्ञानमुपमिति:। तत्करणं सादृश्यज्ञानम्। तथा हि -कश्चित् गवयशब्दार्थमजानन् कुतश्चित् आरण्यकपुरुषात् गोसदृशो गवय इति श्रुत्वा वनं गत: वाक्यार्थं स्मरन् गोसदृशं पिण्डं पश्यति। तदनन्तरं अयं गवयपदवाच्य: इत्युपमितिरुत्पद्यते। व्याख्यातमुपमानम्।
इति तर्कसङ्ग्रहे उपमानपरिच्छेद:
दीपिका
       उपमानं लक्षयति - उपमितिकरणमिति।
इति दीपिकायां उपमानपरिच्छेद:
प्रकाशिका
       उपमानं लक्षयतीति। अवसरसङ्गत्या उपमानं निरूपयतीत्यर्थ:। उपमितिस्वरूपं व्युत्पादयति - मूले संज्ञेति। संज्ञा - गवयपदम्। संज्ञी - गवय:, तयो: सम्बन्ध: शक्ति:, तज्ज्ञानमित्यर्थ:। लक्षणं तु उपमिनोमि इत्यनुव्यवसायगम्योपमितित्वमेव। वाक्यार्थं स्मरन् गोसदृशं पिण्डं पश्यतीति। 
एतने स्मरणं सादृश्यदर्शनजन्यम् उद्बोधकान्तरजन्यं वा। उभयमपि सादृश्यदर्शनसहकानि, न तु सादृश्यदर्शनजन्यमेव स्मरणं सहकारीति सूचितम्।
       प्राञ्चस्तु - 'वाक्यार्थं स्मरन्' इत्यत्र वर्तमानसामीप्ये प्रत्यय:। वाक्यार्थं स्मरिष्यन्नित्यर्थ:। एवं च वाक्यार्थस्मरणस्य सादृश्यदर्शनजन्यतालाभेन व्यापारतालाभ: --- इत्याहु:। 
       तदनन्तरमित्यादि। सादृश्यदर्शनानन्तरम् 'गवयो गवयपदवाच्य' इत्याकारिका गवयत्वरूपलघुधर्मधर्मितावच्छेदककोपमितिरुत्पद्यत इत्यर्थ:। इदमुपलक्षणम् - वैधर्म्यदर्शनेनाप्युपमितिरिति ध्येयम्।
       वैशेषिकास्तु - पदवाच्यत्वव्याप्यसादृश्यादिपरामर्शात् पदवाच्यत्वस्यानुमितिरेव, अतो नोपमानं प्रमाणान्तरम् - इत्याहु:। तच्चिन्त्यम्-व्याप्तिज्ञानमन्तरेणापि पदवाच्यत्वप्रमितेरनुभवद्धित्वात्। इत्यन्त्र विस्तर:।
इति प्रकाशिकायाम् उपमानपरिच्छेद:
बालप्रिया
        अवसरसङ्गत्येति। प्रतिबन्धकजिज्ञासानिवृत्तौ अवश्यवक्तव्यत्वमवसर:। अनुमानस्य बहुवादिसंमतत्वेन निरसनीयाल्पवादिविप्रतिपत्तिकतया प्रथममनुमान एव व्युत्पित्सोर्जिज्ञासा जायते, न तूपमाने, 
तस्याल्पवादिसंमतत्वेन निरसनीयबहुवादिविप्रतिपत्तिकत्वात्। तथा चानुमाने प्रथममुत्पन्नाया: 1प्रतिबन्धकीभूतशिष्यजिज्ञासाया: तन्निरूपणेन निवृत्तौ अवश्यवक्तव्यत्वरूपावसरसंगत्या अनुमानानन्तरं उपमाननिरूपणमिति भाव:। संज्ञा - वाचक: शब्द:, गवयादिपदम्। संज्ञी - वाच्योऽर्थ: गवयादि:। तयो: य: सम्बन्ध: शक्त्याख्य: तद्विषयकज्ञानमुपमिति। 'गवयो गवयपदवाच्य:' इत्याद्याकारकं शक्तिज्ञानमुपमितिरिति यावत्। सादृश्यज्ञानकरणकं ज्ञानमुपमितिरिति ग्रन्थान्तरेषु कथनात् सादृश्यज्ञानकरणकत्वस्य उपमितिलक्षणत्वसम्भवेऽपि तदपेक्षया लाघवात् उपमितित्वजातिमत्त्वं 
लक्षणमुचितमित्यभिप्रेत्याह - लक्षणं त्विति।
----------------------------------------
1. प्रतिबन्धकीभूतेति। उपमाननिरूपण इति शेष:।
----------------------------------------
       ननु 'वाक्यार्थं स्मरन् गोसदृशं पिण्डं पश्यति' इति मूलात् आदौ 1अतिदेशवाक्यार्थस्मरणं तत: 2गोसदृशपिण्डदर्शनमिति क्रमो लभ्यते, तदयुक्तम्। गोसदृशपिण्डदर्शनानन्तरमेव अतिदेशवाक्यार्थस्मरणात् इत्याशङ्क्याह - एतेनेति। वर्तमानसामीप्य इति। 'वर्तमानसामीप्ये वर्तमानवद्वा' इत्यनुशासनेन भविष्यति लटि शतृप्रत्ययेन स्मरन्निति रूपम्। स्मरन् इत्यस्य स्मरिष्यन् इत्यर्थ:। एवं चादौ सादृश्यविशिष्टगवयपिण्डदर्शनं तत अतिदेशवाक्यार्थस्मरणं तत उपमितिरिति क्रमस्यैव मूलतो लाभात् वाक्यार्थस्मरणव्यापारकसादृश्यदर्शनस्य उपमितिकरणत्वं युज्यत इति भाव:।
       ननु 'गोसदृशो गवयपदवाच्य:' इत्याकारिकैवोपमितिरस्तु। न चेष्टापत्ति:, गवयत्वस्य गवयपदशक्यतावच्छेदकत्वासिद्ध्यापत्तेरत्यत्राह - गवयो गवयपदवाच्य इत्याकारिकेति। उपमिते: 'गोसदृशो गवयपदवाच्य:' इत्याकारकत्वे गोसादृश्यं धर्मितावच्छेदकं वाच्यम्। गोसादृश्यं गवयत्वापेक्षया गुरु इति ज्ञानदशायां गोसादृश्यावच्छेदेन गवयपदवाच्यत्वज्ञानं भवितुं नार्हतीति 'गवयो गवयपदवाच्य:' इत्याकारकतैवोपमितेर्युक्तेति भाव:। इदमुपलक्षणम्। तत्प्रकारकशाब्दबोधे तदवच्छेदेन शक्तिज्ञानस्य हेतुत्वात् गवयपदात् गोसादृश्यप्रकारक एव गवयबोध: स्यात्, न तु गवयत्वप्रकारक:। अनुभूयते च गवयपदात् गवयत्वप्रकारक एव शाब्दबोध:। अत: गवयत्वावच्छेदेन गवयपदवाच्यत्वावगाही 'गवयो गवयपदवाच्य' इति ज्ञानमेव उपमितिरित्यपि बोध्यम्। वैधर्म्यदर्शनेनाप्युपमितिरिति। यत्र केनचित् गोविधर्मा अश्व इत्युक्तं श्रुतवान् कश्चित् कदाचित् कुत्रचित् गोविधधर्माणं अश्वं पश्यति तत्र वैधर्म्यविशिष्टपिण्डदर्शनं करणम्, गोविधर्मा अश्व 
----------------------------------------
1. अतिदेशवाक्येति। तद्वदिदमिति वाक्यमतिदेशवाक्यम्। प्रकृते गोसदृशो 
गवय इति वाक्यम् अतिदेशवाक्यम्।
2. गोसदृशपिण्डेति। पिण्डशब्द: आकृतिविशिष्टव्यक्तिपर:। गोसदृशाकारगवयव्यक्तिदर्शनमित्यर्थ:।
----------------------------------------
इत्यतिदेशवाक्यार्थस्मरणं व्यापार: अश्वोऽश्वपदवाच्य इति ज्ञानमुपमितिरिति भाव:। 
       वैशेषिकास्त्वित्यादि। 'गवयो गवयपदवाच्य:, गोसादृश्यात्, यो गवयपदवाच्यो न भवति नासौ गोसदृश:, गोसदृशश्चायम्, तस्मात् गवयपदवाच्य:' इत्युनमानप्रयोगोऽत्र विवक्षित:। तथा च गवयपदवाच्यत्वव्याप्यगोसादृश्यवानयमिति परामर्शात् जायमाना गवयो गवयपदवाच्य इति प्रमा अनुमितिरेव न तद्विलक्षणा। अतो नोपमानं प्रमाणान्तरमिति वैशेषिकाशय:। तन्मतं निराकरोति - व्याप्तिज्ञानमन्तरेणापीति। अन्यत्रेति। कुसुमाञ्जल्यादिग्रन्थेष्वित्यर्थ:।
इति तर्कसङ्ग्रहदीपिकाप्रकाशिकाव्याख्यायां बालप्रियायां
उपमानपरिच्छेद:
***o***
