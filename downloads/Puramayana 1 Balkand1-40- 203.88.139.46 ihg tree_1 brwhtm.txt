।। ॐ।।
।। श्रीमद्वाल्मीकीयरामायणम् ।।
।। श्रीसीतालक्ष्मणहनुमत्समेतश्रीरामचन्द्रपरब्रह्मणे नमः ।। 
।। बालकाण्डः ।।
।। श्लोकः ।।
(1सर्गतः 40सर्गपर्यन्तम्)
तपःस्वाध्यायनिरतं तपस्वी वाग्विदां वरम्।
नारदं परिपप्रच्छ वाल्मीकिर्मुनिपुङ्गवम् ।। 1.1.1 ।।  
को न्वस्मिन् साम्प्रतं लोके गुणवान् कश्च वीर्यवान्।
धर्मज्ञश्च कृतज्ञश्च सत्यवाक्यो दृढव्रतः ।। 1.1.2 ।।
चारित्रेण च को युक्तः सर्वभूतेषु को हितः।
विद्वान् कः कः समर्थश्च कश्चैकप्रियदर्शनः ।। 1.1.3 ।।
आत्मवान् को जितक्रोधो द्युतिमान् कोऽनसूयकः।
कस्य बिभ्यति देवाश्च जातरोषस्य संयुगे ।। 1.1.4 ।।
एतदिच्छाम्यहं श्रोतुं परं कौतूहलं हि मे।
महर्षे त्वं समर्थोऽसि ज्ञातुमेवंविधं नरम् ।। 1.1.5 ।।
श्रुत्वा चैतत् त्रिलोकज्ञो वाल्मीकेर्नारदो वचः।
श्रूयतामिति चामन्त्र्य प्रहृष्टो वाक्यमब्रवीत् ।। 1.1.6 ।। 
बहवो दुर्ल्लभाश्चैव ये त्वया कीर्त्तिता गुणाः।
मुने वक्ष्याम्यहं बुद्ध्वा तैर्युक्तः श्रूयतां नरः ।। 1.1.7 ।।
इक्ष्वाकुवंशप्रभवो रामो नाम जनैः श्रुतः।
नियतात्मा महावीर्यो द्युतिमान् धृतिमान् वशी  ।। 1.1.8 ।।
बुद्धिमान्नीतिमान् वाग्ग्मी श्रीमान् शत्रुनिबर्हणः। 
विपुलांसो महाबाहुः कम्बुग्रीवो महाहनुः ।। 1.1.9 ।।
महोरस्को महेष्वासो गूढजत्रुररिन्दमः।
आजानुबाहुः सुशिराः सुललाटः सुविक्रमः ।। 1.1.10 ।।
समः समविभक्ताङ्गः स्निग्धवर्णः प्रतापवान्। 
पीनवक्षा विशालाक्षो लक्ष्मीवान् शुभलक्षणः ।। 1.1.11 ।।
धर्म्मज्ञः सत्यसन्धश्च प्रजानां च हिते रतः।
यशस्वी ज्ञानसम्पन्नः शुचिर्वश्यः समाधिमान्।
प्रजापतिसमः श्रीमान् धाता रिपुनिषूदनः ।। 1.1.12 ।।
रक्षिता जीवलोकस्य धर्मस्य परिरक्षिता।
रक्षिता स्वस्य धर्मस्य स्वजनस्य च रक्षिता ।। 1.1.13 ।।
वेदवेदाङ्गतत्त्वज्ञो धनुर्वेदे च निष्ठितः।
सर्वशास्त्रार्थतत्त्वज्ञः स्मृतिमान् प्रतिभानवान् ।। 1.1.14 ।।
सर्वलोकप्रियः साधुरदीनात्मा विचक्षणः।
सर्वदाभिगतः सद्भिः समुद्र इव सिन्धुभिः ।। 1.1.15 ।।
आर्यः सर्वसमश्चैव सदैकप्रियदर्शनः।
स च सर्वगुणोपेतः कौसल्यानन्दवर्द्धनः ।। 1.1.16 ।। 
समुद्र इव गाम्भीर्य्ये धैर्येण हिमवानिव।
विष्णुना सदृशो वीर्ये सोमवत्प्रियदर्शनः ।। 1.1.17 ।।
कालाग्निसदृशः क्रोधे क्षमया पृथिवीसमः।
धनदेन समस्त्यागे सत्ये धर्म इवापरः ।। 1.1.18 ।।
तमेवङ्गुणसम्पन्नं रामं सत्यपराक्रमम्।
ज्येष्ठं श्रेष्ठगुणैर्युक्तं प्रियं दशरथः सुतम् ।। 1.1.19 ।।
प्रकृतीनां हितैर्युक्तं प्रकृतिप्रियकाम्यया।
यौवराज्येन संयोक्तुमैच्छत्प्रीत्या महीपतिः ।। 1.1.20 ।।
तस्याभिषेकसम्भारान् दृष्ट्वा भार्याथ कैकयी।
पूर्वं दत्तवरा देवी वरमेनमयाचत ।।
विवासनं च रामस्य भरतस्याभिषेचनम् ।। 1.1.21 ।।
स सत्यवचनाद्राजा धर्मपाशेन संयतः।
विवासयामास सुतं रामं दशरथः प्रियम् ।। 1.1.22 ।।
स जगाम वनं वीरः प्रतिज्ञामनुपालयन्।
पितुर्वचननिर्देशात् कैकेय्याः प्रियकारणात् ।। 1.1.23 ।।
तं व्रजन्तं प्रियो भ्राता लक्ष्मणोऽनुजगाम ह।
स्नेहाद्विनयसम्पन्नः सुमित्रानन्दवर्द्धनः ।।
भ्रातरं दयितो भ्रातुः सौभ्रात्रमनुदर्शयन् ।। 1.1.24 ।।
रामस्य दयिता भार्या नित्यं प्राणसमा हिता।
जनकस्य कुले जाता देवमायेव निर्मिता ।। 1.1.25 ।।
सर्वलक्षणसम्पन्ना नारीणामुत्तमा वधूः।
सीताप्यनुगता रामं शशिनं रोहिणी यथा ।। 1.1.26 ।।
पौरैरनुगतो दूरं पित्रा दशरथेन च।
शृङ्गिबेरपुरे सूतं गङ्गाकूले व्यसर्ज्जयत् ।।
गुहमासाद्य धर्मात्मा निषादाधिपतिं प्रियम् ।। 1.1.27 ।।
गुहेन सहितो रामो लक्ष्मणेन च सीतया ।। 1.1.28 ।। 
ते वनेन वनं गत्वा नदीस्तीर्त्वा बहूदकाः।
चित्रकूटमनुप्राप्य भरद्वाजस्य शासनात् ।। 1.1.29 ।।
रम्यमावसथं कृत्वा रममाणा वने त्रयः।
देवगन्धर्वसङ्काशास्तत्र ते न्यवसन् सुखम् ।। 1.1.30 ।।
चित्रकूटं गते रामे पुत्रशोकातुरस्तथा।
राजा दशरथः स्वर्गं जगाम विलपन् सुतम् ।। 1.1.31 ।।
मृते तु तस्मिन् भरतो वसिष्ठप्रमुखैर्द्विजैः।
नियुज्यमानो राज्याय नैच्छद्राज्यं महाबलः ।। 1.1.32 ।।
स जगाम वनं वीरो रामपादप्रसादकः ।। 1.1.33 ।।
गत्वा तु सुमहात्मानं रामं सत्यपराक्रमम्।
अयाचद््भ्रातरं राममार्यभावपुरस्कृतः ।। 1.1.34 ।।
त्वमेव राजा धर्मज्ञ इति रामं वचोऽब्रवीत्।
रामोऽपि परमोदारः सुमुखः सुमहायशाः।
न चैच्छत्पितुरादेशाद्राज्यं रामो महाबलः ।। 1.1.35 ।।
पादुके चास्य राज्याय न्यासं दत्त्वा पुनः पुनः।
निवर्त्तयामास ततो भरतं भरताग्रजः ।। 1.1.36 ।।
स काममनवाप्यैव रामपादावुपस्पृशन्।
नन्दिग्रामेऽकरोद्राज्यं रामागमनकाङ्क्षया ।। 1.1.37 ।।
गते तु भरते श्रीमान् सत्यसन्धो जितेन्द्रियः।
रामस्तु पुनरालक्ष्य नागरस्य जनस्य च।
तत्रागमनमेकाग्रो दण्डकान् प्रविवेश ह ।। 1.1.38 ।।
प्रविश्य तु महारण्यं रामो राजीवलोचनः।
विराधं राक्षसं हत्वा शरभङ्गं ददर्श ह।
सुतीक्ष्णं चाप्यगस्त्यं च अगस्त्यभ्रातरं तथा ।। 1.1.39 ।।
अगस्त्यवचनाच्चैव जग्राहैन्द्रं शरासनम्।
खङ्गं च परमप्रीतस्तूणी चाक्षयसायकौ ।। 1.1.40 ।।
वसतस्तस्य रामस्य वने वनचरैः सह।
ऋषयोऽभ्यागमन् सर्वे वधायासुररक्षसाम् ।। 1.1.41 ।।
स तेषां प्रतिशुश्राव राक्षसानां तथा वने ।। 1.1.42 ।।
प्रतिज्ञातश्च रामेण वधः संयति रक्षसाम्।
ऋषीणामग्निकल्पानां दण्डकारण्यवासिनाम् ।। 1.1.43 ।।
तेन तत्रैव वसता जनस्थाननिवासिनी।
विरूपिता शूर्पणखा राक्षसी कामरूपिणी ।। 1.1.44 ।।
ततः शूर्पणखावाक्यादुद्युक्तान् सर्वराक्षसान्।
खरं त्रिशिरसं चैव दूषणं चैव राक्षसम्।
निजघान रणे रामस्तेषां चैव पदानुगात् ।। 1.1.45 ।।
वने तस्मिन्निवसता जनस्थाननिवासिनाम्।
रक्षसां निहतान्यासन् सहस्राणि चतुर्दश ।। 1.1.46 ।।
ततो ज्ञातिवधं श्रुत्वा रावणः क्रोधमूर्च्छितः।
सहायं वरयामास मारीचं नाम राक्षसम् ।। 1.1.47 ।।
वार्यमाणः सुबहुशो मारीचेन स रावणः।
न विरोधो बलवता क्षमो रावण तेन ते ।। 1.1.48 ।।
अनादृत्य तु तद्वाक्यं रावणः कालचोदितः।
जगाम सहमारीचस्तस्याश्रमपदं तदा ।। 1.1.49 ।।
तेन मायाविना दूरमपवाह्य नृपात्मजौ।
जहार भार्यां रामस्य गृध्रं हत्वा जटायुषम् ।। 1.1.50 ।।
गृध्रं च निहतं दृष्ट्वा हृतां श्रुत्वा च मैथिलीम्।
राघवः शोकसन्तप्तो विललापाकुलेन्द्रियः ।। 1.1.51 ।।
ततस्तेनैव शोकेन गृध्रं दग्ध्वा जटायुषम्।
मार्गमाणो वने सीतां राक्षसं सन्ददर्श ह।
कबन्धं नाम रूपेण विकृतं घोरदर्शनम् ।। 1.1.52 ।।
तं निहत्य महाबाहुर्ददाह स्वर्गतश्च सः ।। 1.1.53 ।।
स चास्य कथयामास शबरीं धर्मचारिणीम्।
श्रमणीं धर्मनिपुणामभिगच्छेति राघवम् ।। 1.1.54 ।।
सोभ्यगच्छन्महातेजाः शबरीं शत्रुसूदनः।
शबर्या पूजितः सम्यग्रामो दशरथात्मजः ।। 1.1.55 ।।
पम्पातीरे हनुमता सङ्गतो वानरेण ह।
हनुमद्वचनाच्चैव सुग्रीवेण समागतः ।। 1.1.56 ।।
सुग्रीवाय च तत्सर्वं शंसद्रामो महाबलः।
आदितस्तद्यथावृत्तं सीतायाश्च विशेषतः ।। 1.1.57 ।।
सुग्रीवश्चापि तत्सर्वं श्रुत्वा रामस्य वानरः।
चकार सख्यं रामेण प्रीतश्चैवाग्निसाक्षिकम् ।। 1.1.58 ।।
ततो वानरराजेन वैरानुकथनं प्रति।
रामायावेदितं सर्वं प्रणयाद्दुःखितेन च ।। 1.1.59 ।।
प्रतिज्ञातं च रामेण तदा वालिवधं प्रति।
वालिनश्च बलं तत्र कथयामास वानरः ।। 1.1.60 ।।
सुग्रीवः शङ्कितश्चासीन्नित्यं वीर्येण राघवे ।। 1.1.61 ।।
राघवप्रत्ययार्थं तु दुन्दुभेः कायमुत्तमम्। 
दर्शयामास सुग्रीवो महापर्वतसन्निभम् ।। 1.1.62 ।।
उत्स्मयित्वा महाबाहुः प्रेक्ष्य चास्थि महाबलः।
पादाङ्गुष्ठेन चिक्षेप सम्पूर्णं दशयोजनम् ।। 1.1.63 ।।
बिभेद च पुनस्तालान् सप्तैकेन महेषुणा।
गिरिं रसातलं चैवं जनयन् प्रत्ययं तदा ।। 1.1.64 ।।
ततः प्रीतमनास्तेन विश्वस्तः स महाकपिः।
किष्किन्धां रामसहितो जगाम च गुहां तदा ।। 1.1.65 ।।
ततोऽगर्जद्धरिवरः सुग्रीवो हेमपिङ्गलः।
तेन नादेन महता निर्जगाम हरीश्वरः ।। 1.1.66 ।।
अनुमान्य तदा तारां सुग्रीवेण समागतः।
निजघान च तत्रैनं शरेणैकेन राघवः ।। 1.1.67 ।।
ततः सुग्रीववचनाद्धत्वा वालिनमाहवे।
सुग्रीवमेव तद्राज्ये राघवः प्रत्यपादयत् ।। 1.1.68 ।।
स च सर्वान् समानीय वानरान् वानरर्षभः।
दिशः प्रस्थापयामास दिदृक्षुर्जनकात्मजाम् ।। 1.1.69 ।।
ततो गृध्रस्य वचनात्सम्पातेर्हनुमान् बली।
शतयोजनविस्तीर्णं पुप्लुवे लवणार्णवम् ।। 1.1.70 ।।
तत्र लङ्कां समासाद्य पुरीं रावणपालिताम्।
ददर्श सीतां ध्यायन्तीमशोकवनिकां गताम् ।। 1.1.71 ।।
निवेदयित्वाभिज्ञानं प्रवृत्तिं च निवेद्य च।
समाश्वास्य च वैदेहीं मर्दयामास तोरणम् ।। 1.1.72 ।।
पञ्च सेनाग्रगान् हत्वा सप्त मन्त्रिसुतानपि।
शूरमक्षं च निष्पिष्य ग्रहणं समुपागमत् ।। 1.1.73 ।।
अस्त्रेणोन्मुक्तमात्मानं ज्ञात्वा पैतामहाद्वरात्।
मर्षयन् राक्षसान् वीरो यन्त्रिणस्तान् यदृच्छया ।। 1.1.74 ।।
ततो दग्ध्वा पुरीं लङ्कामृते सीतां च मैथिलीम्।
रामाय प्रियमाख्यातुं पुनरायान्महाकपिः ।। 1.1.75 ।।
सोऽभिगम्य महात्मानं कृत्वा रामं प्रदक्षिणम्।
न्यवेदयदमेयात्मा दृष्टा सीतेति तत्त्वतः ।। 1.1.76 ।।
ततः सुग्रीवसहितो गत्वा तीरं महोदधेः।
समुद्रं क्षोभयामास शरैरादित्यसन्निभैः ।। 1.1.77 ।।
दर्शयामास चात्मानं समुद्रः सरितां पतिः।
समुद्रवचनाच्चैव नलं सेतुमकारयत् ।। 1.1.78 ।।
तेन गत्वा पुरीं लङ्कां हत्वा रावणमाहवे।
रामः सीतामनुप्राप्य परां व्रीडामुपागमत् ।। 1.1.79 ।।
तामुवाच ततो रामः परुषं जनसंसदि।
अमृष्यमाणा सा सीता विवेश ज्वलनं सती ।। 1.1.80 ।।
ततोऽग्निवचनात्सीतां ज्ञात्वा विगतकल्मषाम्।
बभौ रामः सम्प्रहृष्टः पूजितः सर्वदैवतैः ।। 1.1.81 ।।
कर्मणा तेन महता त्रैलोक्यं सचराचरम्।
सदेवर्षिगणं तुष्टं राघवस्य महात्मनः ।। 1.1.82 ।।
अभिषिच्य च लङ्कायां राक्षसेन्द्रं विभीषणम्।
कृतकृत्यस्तदा रामो विज्वरः प्रमुमोद ह ।। 1.1.83 ।।
देवताभ्यो वरं प्राप्य समुत्थाप्य च वानरान्।
अयोध्यां प्रस्थितो रामः पुष्पकेण सुहृद्वृतः ।। 1.1.84 ।।
भरद्वाजाश्रमं गत्वा रामः सत्यपराक्रमः।
भरतस्यान्तिकं रामो हनूमन्तं व्यसर्जयत् ।। 1.1.85 ।।
पुनराख्यायिकां जल्पन् सुग्रीवसहितस्तदा।
पुष्पकं तत्समारुह्य नन्दिग्रामं ययौ तदा ।। 1.1.86 ।।
नन्दिग्रामे जटां हित्वा भ्रातृभिस्सहितोऽनघः।
रामः सीतामनुप्राप्य राज्यं पुनरवाप्तवान् ।। 1.1.87 ।।
प्रहृष्टमुदितो लोकस्तुष्टः पुष्टः सुधार्मिकः।
निरामयो ह्यरोगश्च दुर्भिक्षभयवर्जितः ।। 1.1.88 ।।
न पुत्रमरणं किञ्चिद््द्रक्ष्यन्ति पुरुषाः क्वचित्।
नार्यश्चाविधवा नित्यं भविष्यन्ति पतिव्रताः ।। 1.1.89 ।।
न चाग्निजं भयं किञ्चिन्नाप्सु मज्जन्ति जन्तवः।
न वातजं भयं किञ्चिन्नापि ज्वरकृतं तथा।
न चापि क्षुद्भयं तत्र न तस्करभयं तथा ।। 1.1.90 ।।
नगराणि च राष्ट्राणि धनधान्ययुतानि च।
नित्यं प्रमुदिताः सर्वे यथा कृतयुगे तथा ।। 1.1.91 ।।
अश्वमेधशतैरिष्ट्वा तथा बहुसुवर्णकैः।
गवां कोट्ययुतं दत्त्वा ब्रह्मलोकं प्रयास्यति।
असङ्ख्येयं धनं दत्त्वा ब्राह्मणेभ्यो महायशाः ।। 1.1.92 ।। 
राजवंशाञ्छतगुणान् स्थापयिष्यति राघवः।
चातुर्वर्ण्यं च लोकेऽस्मिन् स्वेस्वे धर्मे नियोक्ष्यति ।। 1.1.93 ।।
दशवर्षसहस्राणि दशवर्षशतानि च।
रामो राज्यमुपासित्वा ब्रह्मलोकं गमिष्यति ।। 1.1.94 ।।
इदं पवित्रं पापघ्नं पुण्यं वेदैश्च सम्मितम्।
यः पठेद्रामचरितं सर्वपापैः प्रमुच्यते ।। 1.1.95 ।।
एतदाख्यानमायुष्यं पठन् रामायणं नरः।
सपुत्रपौत्रः सगणः प्रेत्य स्वर्गे महीयते ।। 1.1.96 ।।
पठन् द्विजो वागृषभत्वमीयात्स्यात् क्षत्रियो भूमिपतित्वमीयात्।
वणिग्जनः पण्यफलत्वमीयाज्जनश्च शूद्रोपि महत्त्वमीयात् ।। 1.1.97 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे श्रीरामायणकथासङ्क्षेपो नाम प्रथमः सर्गः ।। 1 ।।
नारदस्य तु तद्वाक्यं श्रुत्वा वाक्यविशारदः।
पूजयामास धर्मात्मा सहशिष्यो महामुनिः ।। 1.2.1 ।।
यथावत्पूजितस्तेन देवर्षिर्नारदस्तदा।
आपृष्ट्वैवाभ्यनुज्ञातः स जगाम विहायसम् ।। 1.2.2 ।।
स मुहूर्तं गते तस्मिन् देवलोकं मुनिस्तदा।
जगाम तमसातीरं जाह्नव्यास्त्वविदूरतः ।। 1.2.3 ।।
स तु तीरं समासाद्य तमसाया मुनिस्तदा।
शिष्यमाह स्थितं पार्श्वे दृष्ट्वा तीर्थमकर्दमम् ।। 1.2.4 ।।
अकर्दममिदं तीर्थं भरद्वाज निशामय।
रमणीयं प्रसन्नाम्बु सन्मनुष्यमनो यथा ।। 1.2.5 ।। 
न्यस्यतां कलशस्तात दीयतां वल्कलं मम।
इदमेवावगाहिष्ये तमसातीर्थमुत्तमम् ।। 1.2.6 ।।
एवमुक्ते भरद्वाजो वाल्मीकेन महात्मना।
प्रायच्छत मुनेस्तस्य वल्कलं नियतो गुरोः।। 1.2.7 ।।
स शिष्यहस्तादादाय वल्कलं नियतेन्द्रियः।
विचचार ह पश्यंस्तत्सर्वतो विपुलं वनम् ।। 1.2.8 ।।
तस्याभ्याशे तु मिथुनं चरन्तमनपायिनम्।
ददर्श भगवांस्तत्र क्रौञ्चयोश्चारुनिःस्वनम् ।। 1.2.9 ।। 
तस्मात्तु मिथुनादेकं पुमांसं पापनिश्चयः।
जघान वैरनिलयो निषादस्तस्य पश्यतः ।। 1.2.10 ।। 
तं शोणितपरीताङ्गं वेष्टमानं महीतले।
भार्या तु निहतं दृष्ट्वा रुराव करुणां गिरम् ।। 1.2.11 ।।
वियुक्ता पतिना तेन द्विजेन सहचारिणा।
ताम्रशीर्षेण मत्तेन पत्रिणा सहितेन वै ।। 1.2.12 ।।
तथा तु तं द्विजं दृष्ट्वां निषादेन निपातितम्।
ऋषेर्धर्मात्मनस्तस्य कारुण्यं समपद्यत ।। 1.2.13 ।।
ततः करुणवेदित्वादधर्मोऽयमिति द्विजः।
निशाम्य रुदतीं क्रौञ्चीमिदं वचनमब्रवीत् ।। 1.2.14 ।।
मा निषाद प्रतिष्ठां त्वमगमः शाश्वतीः समाः।
यत्क्रौञ्चमिथुनादेकमवधीः काममोहितम् ।। 1.2.15 ।।
तस्यैवं ब्रुवतश्चिन्ता बभूव हृदि वीक्षतः।
शोकार्तेनास्य शकुनेः किमिदं व्याहृतं मया ।। 1.2.16 ।।
चिन्तयन् स महाप्राज्ञश्चकार मतिमान् मतिम्।
शिष्यं चैवाब्रवीद्वाक्यमिदं स मुनिपुङ्गवः ।। 1.2.17 ।।
पादबद्धोऽक्षरसमस्तन्त्रीलयसमन्वितः।
शोकार्त्तस्य प्रवृत्तो मे श्लोको भवतु नान्यथा ।। 1.2.18 ।।
शिष्यस्तु तस्य ब्रुवतो मुनेर्वाक्यमनुत्तमम्।
प्रतिजग्राह संहृष्टस्तस्य तुष्टोऽभवद्गुरुः ।। 1.2.19 ।।
सोऽभिषेकं ततः कृत्वा तीर्थे तस्मिन् यथाविधि।
तमेव चिन्तयन्नर्थमुपावर्तत वै मुनिः ।। 1.2.20 ।।
भरद्वाजस्ततः शिष्यो विनीतः श्रुतवान् मुनेः।
कलशं पूर्णमादाय पृष्ठतोऽनुजगाम ह ।। 1.2.21 ।।
स प्रविश्याश्रमपदं शिष्येण सह धर्मवित्।
उपविष्टः कथाश्चान्याश्चकार ध्यानमास्थितः ।। 1.2.22 ।।
आजगाम ततो ब्रह्मा लोककर्त्ता स्वयं प्रभुः।
चतुर्मुखो महातेजा द्रष्टुं तं मुनिपुङ्गवम् ।। 1.2.23 ।।
वाल्मीकिरथ तं दृष्ट्वा सहसोत्थाय वाग्यतः।
प्राञ्जलिः प्रयतो भूत्वा तस्थौ परमविस्मितः ।। 1.2.24 ।।
पूजयामास तं देवं पाद्यार्घ्यासनवन्दनैः।
प्रणम्य विधिवच्चैनं पृष्ट्वानामयमव्ययम् ।। 1.2.25 ।।
अथोपविश्य भगवानासने परमार्चिते।
वाल्मीकये महर्षये सन्दिदेशासनं ततः।
ब्रह्मणा समनुज्ञातः सोऽप्युपाविशदासने ।। 1.2.26 ।।
उपविष्टे तदा तस्मिन् साक्षाल्लोकपितामहे।
तद्गतेनैव मनसा वाल्मीकिर्ध्यानमास्थितः ।। 1.2.27 ।।
पापात्मना कृतं कष्टं वैरग्रहणबुद्धिना।
यस्तादृशं चारुरवं क्रौञ्चं हन्यादकारणात् ।। 1.2.28 ।। 
शोचन्नेव मुहुः क्रौञ्चीमुपश्लोकमिमं पुनः। 
जगावन्तर्गतमना भूत्वा शोकपरायणः ।। 1.2.29 ।।
तमुवाच ततो ब्रह्मा प्रहसन् मुनिपुङ्गवम्।
श्लोक एव त्वया बद्धो नात्र कार्या विचारणा ।। 1.2.30 ।।
मच्छन्दादेव ते ब्रह्मन् प्रवृत्तेयं सरस्वती।
रामस्य चरितं कृत्स्नं कुरु त्वमृषिसत्तम ।। 1.2.31 ।।
धर्मात्मनो गुणवतो लोके रामस्य धीमतः।
वृत्तं कथय धीरस्य यथा ते नारदाच्छ्रुतम् ।। 1.2.32 ।।
रहस्यं च प्रकाशं च यद््वृत्तं तस्य धीमतः।
रामस्य सहसौमित्रे राक्षसानां च सर्वशः ।। 1.2.33 ।।
वैदेह्याश्चैव यद््वृत्तं प्रकाशं यदि वा रहः।
तच्चाप्यविदितं सर्वं विदितं ते भविष्यति ।। 1.2.34 ।।
न ते वागनृता काव्ये काचिदत्र भविष्यति।
कुरु रामकथां पुण्यां श्लोकबद्धां मनोरमाम् ।। 1.2.35 ।।
यावत्स्थास्यन्ति गिरयः सरितश्च महीतले।
तावद्रामायणकथा लोकेषु प्रचरिष्यति ।। 1.2.36 ।।
यावद्रामायणकथा त्वत्कृता प्रचरिष्यति।
तावदूर्ध्वमधश्च त्वं मल्लोकेषु निवत्स्यसि ।। 1.2.37 ।।
इत्युक्त्वा भगवान् ब्रह्मा तत्रैवान्तरधीयत।
ततः सशिष्यो वाल्मीकिर्मुनिर्विस्मयमाययौ ।। 1.2.38 ।।
तस्य शिष्यास्ततः सर्वे जगुः श्लोकमिमं पुनः।
मुहुर्मुहुः प्रीयमाणाः प्राहुश्च भृशविस्मिताः ।। 1.2.39 ।। 
समाक्षरैश्चतुर्भिर्यः पादैर्गीतो महर्षिणा।
सोऽनुव्याहरणाद्भूयः श्लोकः श्लोकत्वमागतः ।। 1.2.40 ।।
तस्य बुद्धिरियं जाता वाल्मीकेर्भावितात्मनः।
कृत्स्नं रामायणं काव्यमीदृशैः करवाण्यहम् ।। 1.2.41 ।।
उदारवृत्तार्थपदैर्मनोरमैस्ततः स रामस्य चकार कीर्तिमान्।
समाक्षरैः श्लोकशतैर्यशस्विनो यशस्करं काव्यमुदारधीर्मुनिः ।। 1.2.42 ।।
तदुपगतसमाससन्धियोगं सममधुरोपनतार्थवाक्यबद्धम्।
रघुवरचरितं मुनिप्रणीतं दशशिरसश्च वधं निशामयध्वम् ।। 1.2.43 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्वितीयः सर्गः ।। 2 ।।
श्रुत्वा वस्तु समग्रं तद्धर्मात्मा धर्मसंहितम्।
व्यक्तमन्वेषते भूयो यद्वृत्तं तस्य धीमतः ।। 1.3.1 ।।
उपस्पृश्योदकं सम्यङ्मुनिः स्थित्वा कृताञ्जलिः।
प्राचीनाग्रेषु दर्भेषु धर्मेणान्वेषत गतिम् ।। 1.3.2 ।।
रामलक्ष्मणसीताभी राज्ञा दशरथेन च।
सभार्येण सराष्ट्रेण यत् प्राप्तं तत्र तत्त्वतः ।। 1.3.3 ।।
हसितं भाषितं चैवं गतिर्या यच्च चेष्टितम्।
तत्सर्वं धर्मवीर्येण यथावत् सम्प्रपश्यति ।। 1.3.4 ।। 
स्त्रीतृतीयेन च तथा यत्प्राप्तं चरता वने।
सत्यसन्धेन रामेण तत्सर्वं चान्ववेक्षितम् ।। 1.3.5 ।।
ततः पश्यति धर्मात्मा तत्सर्वं योगमास्थितः।
पुरा यत्तत्र निर्वृत्तं पाणावामलकं यथा ।। 1.3.6 ।।
तत्सर्वं तत्त्वतो दृष्ट्वा धर्मेण स महाद्युतिः।
अभिरामस्य रामस्य चरितं कर्त्तुमुद्यतः ।। 1.3.7 ।।
कामार्थगुणसंयुक्तं धर्मार्थगुणविस्तरम्।
समुद्रमिव रत्नाढ्यं सर्वश्रुतिमनोहरम् ।। 1.3.8 ।।
स यथा कथितं पूर्वं नारदेन महर्षिणा।
रघुवंशस्य चरितं चकार भगवानृषिः ।। 1.3.9 ।।
जन्म रामस्य सुमहद्वीर्यं सर्वानुकूलताम्।
लोकस्य प्रियतां क्षान्तिं सौम्यतां सत्यशीलताम् ।। 1.3.10 ।।
नानाचित्रकथाश्चान्या विश्वामित्रसमागमे।
जानक्याश्च विवाहं च धनुषश्च विभेदनम् ।। 1.3.11 ।।
रामरामविवादं च गुणान् दाशरथेस्तथा।
तथाभिषेकं रामस्य कैकेय्या दुष्टभावताम् ।। 1.3.12 ।।
विघातं चाभिषेकस्य रामस्य च विवासनम्।
राज्ञः शोकविलापं च परलोकस्य चाश्रयम् ।। 1.3.13 ।।
प्रकृतीनां विषादं च प्रकृतीनां विसर्जनम््।
निषादाधिपसंवादं सूतोपावर्तनं तथा ।। 1.3.14 ।।
गङ्गायाश्चापि सन्तारं भरद्वाजस्य दर्शनम्।
भरद्वाजाभ्यनुज्ञानाच्चित्रकूटस्य दर्शनम् ।। 1.3.15 ।।
वास्तुकर्म विवेशं च भरतागमनं तथा।
प्रसादनं च रामस्य पितुश्च सलिलक्रियाम् ।। 1.3.16 ।।
पादुकाग्र्याभिषेकं च नन्दिग्रामनिवासनम्।
दण्डकारण्यगमनं विराधस्य वधं तथा ।। 1.3.17 ।। 
दर्शनं शरभङ्गस्य सुतीक्ष्णेनाभिसङ्गमम्।
अनसूयासहास्यामप्यङ्गरागस्य चार्पणम् ।। 1.3.18 ।।
अगस्त्यदर्शनं चैव शूर्पणख्याश्च दर्शनम्।
शूर्पणख्याश्च संवादं विरूपकरणं तथा ।। 1.3.19 ।।
वधं खरत्रिशिरसोरुत्थानं रावणस्य च ।। 1.3.20 ।।
मारीचस्य वधं चैव वैदेह्या हरणं तथा।
राघवस्य विलापं च गृध्रराजनिबर्हणम् ।। 1.3.21 ।।
कबन्धदर्शनं चापि पम्पायाश्चापि दर्शनम्।
शबर्या दर्शनं चैव हनूमद्दर्शनं तथा।
विलापं चैव पम्पायां राघवस्य महात्मनः ।। 1.3.22 ।।
ऋश्यमूकस्य गमनं सुग्रीवेण समागमम्।
प्रत्ययोत्पादनं सख्यं वालिसुग्रीवविग्रहम् ।। 1.3.23 ।। 
वालिप्रमथनं चैव सुग्रीवप्रतिपादनम्।
ताराविलापं समयं वर्षरात्रनिवासनम् ।। 1.3.24 ।।
कोपं राघवसिंहस्य बलानामुपसङ्ग्रहम्।
दिशः प्रस्थापनं चैव पृथिव्याश्च निवेदनम् ।। 1.3.25 ।।
अङ्गुलीयकदानं च ऋक्षस्य बिलदर्शनम्।
प्रायोपवेशनं चैव सम्पातेश्चैव दर्शनम् ।। 1.3.26 ।।
पर्वतारोहणं चैव सागरस्य च लङ्घनम्।
समुद्रवचनाच्चैव मैनाकस्य च दर्शनम् ।। 1.3.27 ।।
सिंहिकायाश्च निधनं लङ्कामलयदर्शनम्।
रात्रौ लङ्काप्रवेशं च एकस्य च विचिन्तनम् ।। 1.3.28 ।।
आपानभूमिगमनमवरोधस्य दर्शनम्।
दर्शनं रावणस्यापि पुष्पकस्य च दर्शनम् ।। 1.3.29 ।।
अशोकवनिकायानं सीतायाश्चैव दर्शनम्।
अभिज्ञानप्रदानं च सीतायाश्चाभिभाषणम् ।। 1.3.30 ।।
राक्षसीतर्जनं चैव त्रिजटास्वप्नदर्शनम्।
मणिप्रदानं सीताया वृक्षभङ्गं तथैव च ।। 1.3.31 ।।
राक्षसीविद्रवं चैव किङ्कराणां निबर्हणम्।
ग्रहणं वायुसूनोश्च लङ्कादाहाभिगर्जनम् ।। 1.3.32 ।।
प्रतिप्लवनमेवाथ मधूनां हरणं तथा।
राघवाश्वासनं चैव मणिनिर्यातनं तथा ।। 1.3.33 ।।
सङ्गमं च समुद्रेण नलसेतोश्च बन्धनम्।
प्रतारं च समुद्रस्य रात्रौ लङ्कावरोधनम् ।। 1.3.34 ।।
विभीषणेन संसर्गं वधोपायनिवेदनम्।
कुम्भकर्णस्य निधनं मेघनादनिबर्हणम् ।। 1.3.35 ।।
रावणस्य विनाशं च सीतावाप्तिमरेः पुरे।
विभीषणाभिषेकं च पुष्पकस्य च दर्शनम् ।। 1.3.36 ।।
अयोध्यायाश्च गमनं भरतेन समागमम्।
रामाभिषेकाभ्युदयं सर्वसैन्यविसर्जनम्।
स्वराष्ट्ररञ्जनं चैव वैदेह्याश्च विसर्जनम् ।। 1.3.37 ।।
अनागतं च यत्किञ्चिद्रामस्य वसुधातले।
तच्चकारोत्तरे काव्ये वाल्मीकिर्भगवानृषिः ।। 1.3.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे तृतीयः सर्गः ।। 3 ।।
प्राप्तराज्यस्य रामस्य वाल्मीकिर्भगवानृषिः।
चकार चरितं कृत्स्नं विचित्रपदमात्मवान् ।। 1.4.1 ।।
चतुर्विंशत्सहस्राणि श्लोकानामुक्तवानृषिः।
तथा सर्गशतान् पञ्च षट्काण्डानि तथोत्तरम् ।। 1.4.2 ।।
कृत्वापि तन्महाप्राज्ञः सभविष्यं सहोत्तरम्।
चिन्तयामास को न्वेतत्प्रयुञ्जीयादिति प्रभुः ।। 1.4.3 ।।
तस्य चिन्तयमानस्य महर्षेर्भावितात्मनः।
अगृह्णीतां ततः पादौ मुनिवेषौ कुशीलवौ ।। 1.4.4 ।।
कुशीलवौ तु धर्मज्ञौ राजपुत्रौ यशस्विनौ।
भ्रातरौ स्वरसम्पन्नौ ददर्शाश्रमवासिनौ ।। 1.4.5 ।।
स तु मेधाविनौ दृष्ट्वा वेदेषु परिनिष्ठितौ।
वेदोपबृंहणार्थाय तावग्राहयत प्रभुः ।। 1.4.6 ।।
काव्यं रामायणं कृत्स्नं सीतायाश्चरितं महत्।
पौलस्त्यवधमित्येव चकार चरितव्रतः ।। 1.4.7 ।।
पाठ्ये गेये च मधुरं प्रमाणैस्त्रिभिरन्वितम्।
जातिभिः सप्तभिर्बद्धं तन्त्रीलयसमन्वितम् ।। 1.4.8 ।।
रसैः शृङ्गारकारुण्यहास्यवीरभयानकैः।
रौद्रादिभिश्च संयुक्तं काव्यमेतदगायताम् ।। 1.4.9 ।।
तौ तु गान्धर्वतत्त्वज्ञौ मूर्च्छनास्थानकोविदौ।
भ्रातरौ स्वरसम्पन्नौ गन्धर्वाविव रूपिणौ ।। 1.4.10 ।।
रूपलक्षणसम्पन्नौ मधुरस्वरभाषिणौ।
बिम्बादिवोत्थितौ बिम्बौ रामदेहात्तथापरौ ।। 1.4.11 ।।
तौ राजपुत्रौ कार्त्स्न्येन धर्म्यमाख्यानमुत्तमम्।
वाचोविधेयं तत्सर्वं कृत्वा काव्यमनिन्दितौ ।। 1.4.12 ।।
ऋषीणां च द्विजातीनां साधूनां च समागमे।
यथोपदेशं तत्त्वज्ञौ जगतुस्तौ समाहितौ।
महात्मानौ महाभागौ सर्वलक्षणलक्षितौ ।। 1.4.13 ।।
तौ कदाचित्समेतानामृषीणां भावितात्मनाम्।
आसीनानां समीपस्थाविदं काव्यमगायताम् ।। 1.4.14 ।।
तच्छ्रुत्वा मुनयः सर्वे बाष्पपर्याकुलेक्षणाः।
साधु साध्विति तावूचुः परं विस्मयमागताः ।। 1.4.15 ।।
ते प्रीतमनसः सर्वे मुनयो धर्मवत्सलाः।
प्रशशंसुः प्रशस्तव्यौ गायमानौ कुशीलवौ ।। 1.4.16 ।।
अहो गीतस्य माधुर्यं श्लोकानां च विशेषतः।
चिरनिर्वृत्तमप्येतत्प्रत्यक्षमिव दर्शितम् ।। 1.4.17 ।।
प्रविश्य तावुभौ सुष्ठु तदा भावमगायताम्।
सहितौ मधुरं रक्तं सम्पन्नं स्वरसम्पदा ।। 1.4.18 ।।
एवं प्रशस्यमानौ तौ तपःश्लाघ्यैर्महात्मभिः।
संरक्ततरमत्यर्थं मधुरं तावगायताम् ।। 1.4.19 ।।
प्रीतः कश्चिन्मुनिस्ताभ्यां संस्थितः कलशं ददौ।
प्रसन्नो वल्कले कश्चिद्ददौ ताभ्यां महायशाः ।। 1.4.20 ।।
आश्चर्यमिदमाख्यानं मुनिना सम्प्रकीर्तितम्।
परं कवीनामाधारं समाप्तं च यथाक्रमम् ।। 1.4.21 ।।
अभिगीतमिदं गीतं सर्वगीतेषु कोविदौ।
आयुष्यं पुष्टिजनकं सर्वश्रुतिमनोहरम् ।। 1.4.22 ।।
प्रशस्यमानौ सर्वत्र कदाचित्तत्र गायकौ।
रथ्यासु राजमार्गेषु ददर्श भरताग्रजः ।। 1.4.23 ।।
स्ववेश्म चानीय ततो भ्रातरौ च कुशीलवौ।
पूजयामास पूजार्हौ रामः शत्रुनिबर्हणः ।। 1.4.24 ।।
आसीनः काञ्चने दिव्ये स च सिंहासने प्रभुः।
उपोपविष्टः सचिवैर्भ्रातृभिश्च परन्तपः ।। 1.4.25 ।।
दृष्ट्वा तु रूपसम्पन्नौ तावुभौ नियतस्तदा।
उवाच लक्ष्मणं रामः शत्रुघ्नं भरतं तथा ।। 1.4.26 ।।
श्रूयतामिदमाख्यानमनयोर्देववर्चसोः।
विचित्रार्थपदं सम्यग्गायिनौ तावचोदयत् ।। 1.4.27 ।।
तौ चापि मधुरं रक्तं स्वञ्चितायतनिःस्वनम्।
तन्त्रीलयवदत्यर्थं विश्रुतार्थमगायताम् ।। 1.4.28 ।।
ह्लादयत् सर्वगात्राणि मनांसि हृदयानि च।
श्रोत्राश्रयसुखं गेयं तद्बभौ जनसंसदि ।। 1.4.29 ।। 
इमौ मुनी पार्थिवलक्षणान्वितौ कुशीलवौ चैव महातपस्विनौ।
ममापि तद् भूतिकरं प्रवक्ष्यते महानुभावं चरितं निबोधत ।। 1.4.30 ।।
ततस्तु तौ रामवचः प्रचोदितावगायतां मार्गविधानसम्पदा।
स चापि रामः परिषद्गतः शनैर्बुभूषयासक्तमना बभूव ह ।। 1.4.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुर्थः सर्गः ।। 4 ।।
सर्वापूर्वमियं येषामासीत्कृत्स्ना वसुन्धरा।
प्रजापतिमुपादाय नृपाणां जयशालिनाम् ।। 1.5.1 ।।
येषां स सगरो नाम सागरो येन खानितः।
षष्टिः पुत्रसहस्राणि यं यान्तं पर्यवारयन् ।। 1.5.2 ।।
इक्ष्वाकूणामिदं तेषां राज्ञां वंशे महात्मनाम्।
महदुत्पन्नमाख्यानं रामायणमिति श्रुतम् ।। 1.5.3 ।।
तदिदं वर्तयिष्यामि सर्वं निखिलमादितः।
धर्मकामार्थसहितं श्रोतव्यमनसूयया ।। 1.5.4 ।।
कोसलो नाम मुदितः स्फीतो जनपदो महान्।
निविष्टः सरयूतीरे प्रभूतधनधान्यवान् ।। 1.5.5 ।।
अयोध्या नाम नगरी तत्रासील्लोकविश्रुता।
मनुना मानवेन्द्रेण या पुरी निर्मिता स्वयम् ।। 1.5.6 ।।
आयता दश च द्वे च योजनानि महापुरी।
श्रीमती त्रीणि विस्तीर्णा सुविभक्तमहापथा ।। 1.5.7 ।। 
राजमार्गेण महता सुविभक्तेन शोभिता।
मुक्तपुष्पावकीर्णेन जलसिक्तेन नित्यशः ।। 1.5.8 ।।
तां तु राजा दशरथो महाराष्ट्रविवर्द्धनः।
पुरीमावासयामास दिवं देवपतिर्यथा ।। 1.5.9 ।।
कवाटतोरणवतीं सुविभक्तान्तरापणाम्।
सर्वयन्त्रायुधवतीमुपेतां सर्वशिल्पिभिः ।। 1.5.10 ।।
सूतमागधसम्बाधां श्रीमतीमतुलप्रभाम्।
उच्चाट्टालध्वजवतीं शतघ्नीशतसङ्कुलाम् ।। 1.5.11 ।।
वधूनाटकसङ्घैश्च संयुक्तां सर्वतः पुरीम्।
उद्यानाम्रवणोपेतां महतीं सालमेखलाम् ।। 1.5.12 ।।
दुर्गगम्भीरपरिघां दुर्गामन्यैर्दुरासदाम्।
वाजिवारणसम्पूर्णां गोभिरुष्ट्रैः खरैस्तथा ।। 1.5.13 ।।
सामन्तराजसङ्घैश्च बलिकर्मभिरावृताम्।
नानादेशनिवासैश्च वणिग्भिरुपशोभिताम् ।। 1.5.14 ।।
प्रासादै रत्नविकृतैः पर्वतैरुपशोभिताम्। 
कूटागारैश्च सम्पूर्णामिन्द्रस्येवामरावतीम् ।। 1.5.15 ।।
चित्रामष्टापदाकारां वरनारीगणैर्युताम्।
सर्वरत्नसमाकीर्णां विमानगृहशोभिताम् ।। 1.5.16 ।। 
गृहगाढामविच्छिद्रां समभूमौ निवेशिताम्।
शालितण्डुलसम्पूर्णामिक्षुकाण्डरसोदकाम् ।। 1.5.17 ।।
दुन्दुभीभिर्मृदङ्गैश्च वीणाभिः पणवैस्तथा।
नादितां भृशमत्यर्थं पृथिव्यां तामनुत्तमाम् ।। 1.5.18 ।। 
विमानमिव सिद्धानां तपसाधिगतं दिवि।
सुनिवेशितवेश्मान्तां नरोत्तमसमावृताम् ।। 1.5.19 ।। 
ये च बाणैर्न विध्यन्ति विविक्तमपरापरम्।
शब्दवेध्यं च विततं लघुहस्ता विशारदाः ।। 1.5.20 ।।
सिंहव्याघ्रवराहाणां मत्तानां नर्दतां वने।
हन्तारो निशितैः शस्त्रैर्बलाद्बाहुबलैरपि ।। 1.5.21 ।।
तादृशानां सहस्रैस्तामभिपूर्णां महारथैः।
पुरीमावासयामास राजा दशरथस्तदा ।। 1.5.22 ।।
तामग्निमद्भिर्गुणवद्भिरावृतां द्विजोत्तमैर्वेदषडङ्गपारगैः।
सहस्रदैः सत्यरतैर्महात्मभिर्महर्षिकल्पैर्ऋषिभिश्च केवलैः ।। 1.5.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चमः सर्गः ।। 5 ।।
तस्यां पुर्यामयोध्यायां वेदवित्सर्वसङ्ग्रहः।
दीर्घदर्शी महातेजाः पौरजानपदप्रियः ।। 1.6.1 ।।
इक्ष्वाकूणामतिरथो यज्वा धर्मरतो वशी।
महर्षिकल्पो राजर्षिस्त्रिषु लोकेषु विश्रुतः ।। 1.6.2 ।।
बलवान्निहतामित्रो मित्रवान् विजितेन्द्रियः।
धनैश्च सङ्ग्रहैश्चान्यैः शक्रवैश्रवणोपमः ।। 1.6.3 ।।
यथा मनुर्महातेजा लोकस्य परिरक्षिता।
तथा दशरथो राजा वसन् जगदपालयत् ।। 1.6.4 ।।
तेन सत्याभिसन्धेन त्रिवर्गमनुतिष्ठता।
पालिता सा पुरी श्रेष्ठा इन्द्रेणेवामरावती ।। 1.6.5 ।।
तस्मिन् पुरवरे हृष्टा धर्मात्मानो बहुश्रुताः।
नरास्तुष्टा धनैः स्वैः स्वैरलुब्धाः सत्यवादिनः ।। 1.6.6 ।।
नाल्पसन्निचयः कश्चिदासीत्तस्मिन् पुरोत्तमे।
कुटुम्बी यो ह्यसिद्धार्थोऽगवाश्वधनधान्यवान् ।। 1.6.7 ।।
कामी वा न कदर्यो वा नृशंसः पुरुषः क्वचित्।
द्रष्टुं शक्यमयोध्यायां नाविद्वान्न च नास्तिकः ।। 1.6.8 ।।
सर्वे नराश्च नार्यश्च धर्मशीलाः सुसंयताः।
उदिताः शीलवृत्ताभ्यां महर्षय इवामलाः ।। 1.6.9 ।।
नाकुण्डली नामकुटी नास्रग्वी नाल्पभोगवान्।
नामृष्टो नानुलिप्ताङ्गो नासुगन्धश्च विद्यते ।। 1.6.10 ।।  
नामृष्टभोजी नादाता नाप्यनङ्गदनिष्कधृक्।
नाहस्ताभरणो वापि दृश्यते नाप्यनात्मवान् ।। 1.6.11 ।।
नानाहिताग्निर्नायज्वा न क्षुद्रो वा न तस्करः।
कश्चिदासीदयोध्यायां न च निर्वृत्तसङ्करः ।। 1.6.12 ।।
स्वकर्मनिरता नित्यं ब्राह्मणा विजितेन्द्रियाः।
दानाध्ययनशीलाश्च संयताश्च प्रतिग्रहे ।। 1.6.13 ।।
न नास्तिको नानृतको न कश्चिदबहुश्रुतः।
नासूयको न वाशक्तो नाविद्वान् विद्यते तदा ।। 1.6.14 ।।
नाषडङ्गविदत्रासीन्नाव्रतो नासहस्रदः।
न दीनः क्षिप्तचित्तो वा व्यथितो वापि कश्चन ।। 1.6.15 ।।
कश्चिन्नरो वा नारी वा नाश्रीमान्नाप्यरूपवान्।
द्रष्टुं शक्यमयोध्यायां नापि राजन्यभक्तिमान् ।। 1.6.16 ।।
वर्णेष्वग्र्यचतुर्थेषु देवतातिथिपूजकाः।
कृतज्ञाश्च वदान्याश्च शूरा विक्रमसंयुताः ।। 1.6.17 ।। 
दीर्घायुषो नराः सर्वे धर्मं सत्यं च संश्रिताः।
सहिताः पुत्रपौत्रैश्च नित्यं स्त्रीभिः पुरोत्तमे ।। 1.6.18 ।।
क्षत्रं ब्रह्ममुखं चासीद्वैश्याः क्षत्रमनुव्रताः।
शूद्राः स्वधर्मनिरतास्त्रीन्वर्णानुपचारिणः ।। 1.6.19 ।।
सा तेनेक्ष्वाकुनाथेन पुरी सुपरिरक्षिता।
यथा पुरस्तान्मनुना मानवेन्द्रेण धीमता ।। 1.6.20 ।।
योधानामग्निकल्पानां पेशलानाममर्षिणाम्।
सम्पूर्णा कृतविद्यानां गुहा केसरिणामिव ।। 1.6.21 ।।
काम्भोजविषये जातैर्बाह्लीकैश्च हयोत्तमैः।
वनायुजैर्नदीजैश्च पूर्णा हरिहयोत्तमैः ।। 1.6.22 ।।
विन्ध्यपर्वतजैर्मत्तैः पूर्णा हैमवतैरपि।
मदान्वितैरतिबलैर्मातङ्गैः पर्वतोपमैः ।। 1.6.23 ।।
ऐरावतकुलीनैश्च महापद्मकुलैस्तथा।
अञ्जनादपि निष्पन्नैर्वामनादपि च द्विपैः ।। 1.6.24 ।।
भद्रैर्मन्द्रैर्मृगैश्चैव भद्रमन्द्रमृगैस्तथा।
भद्रमन्द्रैर्भद्रमृगैर्मृगमन्द्रैश्च सा पुरी।
नित्यमत्तैः सदा पूर्णा नागैरचलसन्निभैः ।। 1.6.25 ।।
सा योजने च द्वे भूयः सत्यनामा प्रकाशते।
यस्यां दशरथो राजा वसन् जगदपालयत् ।। 1.6.26 ।।
तां पुरीं स महातेजा राजा दशरथो महान्।
शशास शमितामित्रो नक्षत्राणीव चन्द्रमाः ।। 1.6.27 ।।
तां सत्यनामां दृढतोरणार्गलां गृहैर्विचित्रैरुपशोभितां शिवाम्।
पुरीमयोध्यां नृसहस्रसङ्कुलां शशास वै शक्रसमो महीपतिः ।। 1.6.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षष्ठः सर्गः ।। 6 ।।
तस्यामात्या गुणैरासन्निक्ष्वाकोस्तु महात्मनः।
मन्त्रज्ञाश्चेङ्गितज्ञाश्च नित्यं प्रियहिते रताः ।। 1.7.1 ।।
अष्टौ बभूवुर्वीरस्य तस्यामात्या यशस्विनः।
शुचयश्चानुरक्ताश्च राजकृत्येषु नित्यशः ।। 1.7.2 ।।
धृष्टिर्जयन्तो विजयः सिद्धार्थोह्यर्थसाधकः।
अशोको मन्त्रपालश्च सुमन्त्रश्चाष्टमोऽभवत् ।। 1.7.3 ।।
ऋत्विजौ द्वावभिमतौ तस्यास्तामृषिसत्तमौ।
वसिष्ठो वामदेवश्च मन्त्रिणश्च तथाऽपरे ।। 1.7.4 ।।
विद्याविनीता ह्रीमन्तः कुशला नियतेन्द्रियाः।
श्रीमन्तश्च महात्मानः शास्त्रज्ञा दृढविक्रमाः ।। 1.7.5 ।।
कीर्तिमन्तः प्रणिहिता यथावचनकारिणः।
तेजःक्षमायशःप्राप्ताः स्मितपूर्वाभिभाषिणः।
क्रोधात्कामार्थहेतोर्वा न ब्रूयुरनृतं वचः ।। 1.7.6 ।।
तेषामविदितं किञ्चित् स्वेषु नास्ति परेषु वा।
क्रियमाणं कृतं वापि चारेणापि चिकीर्षितम् ।। 1.7.7 ।।
कुशला व्यवहारेषु सौहृदेषु परीक्षिताः।
प्राप्तकालं तु ते दण्डं धारयेयुः सुतेष्वपि ।। 1.7.8 ।।
कोशसङ्ग्रहणे युक्ता बलस्य च परिग्रहे।
अहितं वापि पुरुषं न विहिंस्युरदूषकम् ।। 1.7.9 ।।
वीराश्च नियतोत्साहा राजशास्त्रमनुष्ठिताः।
शुचीनां रक्षितारश्च नित्यं विषयवासिनाम् ।। 1.7.10 ।।
ब्रह्मक्षत्रमहिंसन्तस्ते कोशं समपूरयन्।
सुतीक्ष्णदण्डाः सम्प्रेक्ष्य पुरुषस्य बलाबलम् ।। 1.7.11 ।।
शुचीनामेकबुद्धीनां सर्वेषां सम्प्रजानताम्।
नासीत्पुरे वा राष्ट्रे वा मृषावादी नरः क्वचित् ।। 1.7.12 ।।
कश्चिन्न दुष्टस्तत्रासीत् परदाररतो नरः।
प्रशान्तं सर्वमेवासीद्राष्ट्रं पुरवरं च तत् ।। 1.7.13 ।।
सुवाससः सुवेषाश्च ते च सर्वे सुशीलिनः।
हितार्थं च नरेन्द्रस्य जाग्रतो नयचक्षुषा ।। 1.7.14 ।।
गुरौ गुणगृहीताश्च प्रख्याताश्च पराक्रमे।
विदेशेष्वपि विज्ञाताः सर्वतो बुद्धिनिश्चयात् ।। 1.7.15 ।।
सन्धिविग्रहतत्त्वज्ञाः प्रकृत्या सम्पदान्विताः।
मन्त्रसंवरणे शक्ताः श्लक्ष्णास्सूक्ष्मासु बुद्धिषु ।। 1.7.16 ।।
नीतिशास्त्रविशेषज्ञाः सततं प्रियवादिनः ।। 1.7.17 ।।
ईदृशैस्तैरमात्यैश्च राजा दशरथोऽनघः।
उपपन्नो गुणोपेतैरन्वशासद्वसुन्धराम् ।। 1.7.18 ।। 
अवेक्षमाणश्चारेण प्रजा धर्मेण रञ्जयन्।
प्रजानां पालनं कुर्वन्नधर्मं परिवर्जयन् ।। 1.7.19 ।।
विश्रुतस्त्रिषु लोकेषु वदान्यः सत्यसङ्गरः।
स तत्र पुरुषव्याघ्रः शशास पृथिवीमिमाम् ।। 1.7.20 ।।
नाध्यगच्छद्विशिष्टं वा तुल्यं वा शत्रुमात्मनः।
मित्रवान्नतसामन्तः प्रतापहतकण्टकः।
स शशास जगद्राजा दिवं देवपतिर्यथा ।। 1.7.21 ।।
तैर्मन्त्रिभिर्मन्त्रहिते नियुक्तैर्वृतोऽनुरक्तैः कुशलैः समर्थैः।
स पार्थिवो दीप्तिमवाप युक्तस्तेजोमयैर्गोभिरिवोदितोऽर्कः ।। 1.7.22 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तमः सर्गः ।। 7 ।।
तस्य त्वेवम्प्रभावस्य धर्मज्ञस्य महात्मनः।
सुतार्थं तप्यमानस्य नासीद्वंशकरः सुतः ।। 1.8.1 ।।
चिन्तयानस्य तस्यैवं बुद्धिरासीन्महात्मनः।
सुतार्थी वाजिमेधेन किमर्थं न यजाम्यहम् ।। 1.8.2 ।।
स निश्चितां मतिं कृत्वा यष्टव्यमिति बुद्धिमान्।
मन्त्रिभिस्सह धर्मात्मा सर्वैरेव कृतात्मभिः ।। 1.8.3 ।।
ततोऽब्रवीदिदं राजा सुमन्त्रं मन्त्रिसत्तमम्।
शीघ्रमानय मे सर्वान् गुरूंस्तान् सपुरोहितान् ।। 1.8.4 ।।
ततः सुमन्त्रस्त्वरितं गत्वा त्वरितविक्रमः।
समानयत् स तान् सर्वान् समस्तान् वेदपारगान् ।। .1.8.5 ।।
सुयज्ञं वामदेवं च जाबालिमथ काश्यपम्।
पुरोहितं वसिष्ठं  च ये चान्ये द्विजसत्तमाः ।। 1.8.6 ।।
तान् पूजयित्वा धर्मात्मा राजा दशरथस्तदा।
इदं धर्मार्थसहितं वाक्यं श्लक्ष्णमथाब्रवीत् ।। 1.8.7 ।।
मम लालप्यमानस्य पुत्रार्थं नास्ति वै सुखम्।
तदर्थं हयमेधेन यक्ष्यामीति मतिर्मम ।। 1.8.8 ।।
तदहं यष्टुमिच्छामि शास्त्रदृष्टेन कर्मणा।
कथं प्राप्स्याम्यहं कामं बुद्धिरत्र विचार्यताम् ।। 1.8.9 ।।
ततः साध्विति तद्वाक्यं ब्राह्मणाः प्रत्यपूजयन्।
वसिष्ठप्रमुखाः सर्वे पार्थिवस्य मुखाच्च्युतम्। 
ऊचुश्च परमप्रीताः सर्वे दशरथं वचः ।। 1.8.10 ।।
सम्भाराः सम्भ्रियन्तां ते तुरङ्गश्च विमुच्यताम् ।। 1.8.11 ।।
सर्वथा प्राप्स्यसे पुत्रानभिप्रेतांश्च पार्थिव।
यस्य ते धार्मिकी बुद्धिरियं पुत्रार्थमागता ।। 1.8.12 ।। 
ततः प्रीतोऽभवद्राजा श्रुत्वैतद््द्विजभाषितम्।
अमात्यांश्चाब्रवीद्राजा हर्षपर्याकुलेक्षणः ।। 1.8.13 ।।
सम्भाराः सम्भ्रियन्तां मे गुरूणां वचनादिह।
समर्थाधिष्ठितश्चाश्वस्सोपाध्यायो विमुच्यताम् ।। 1.8.14 ।।
सरय्वाश्चोत्तरे तीरे यज्ञभूमिर्विधीयताम्।
शान्तयश्चाभिवर्धन्तां यथाकल्पं यथाविधि ।। 1.8.15 ।।
शक्यः प्राप्तुमयं यज्ञः सर्वेणापि महीक्षिता।
नापराधो भवेत्कष्टो यद्यस्मिन् क्रतुसत्तमे ।। 1.8.16 ।। 
छिद्रं हि मृगयन्तेऽत्र विद्वांसो ब्रह्मराक्षसाः।
निहतस्य च यज्ञस्य सद्यः कर्ता विनश्यति ।। 1.8.17 ।।
तद्यथा विधिपूर्वं मे क्रतुरेष समाप्यते।
तथा विधानं क्रियतां समर्थाः करणेष्विह ।। 1.8.18 ।।
तथेति चाब्रुवन् सर्वे मन्त्रिणः प्रत्यपूजयन्।
पार्थिवेन्द्रस्य तद्वाक्यं यथाज्ञप्तं निशम्य ते ।। 1.8.19 ।।
तथा द्विजास्ते धर्मज्ञा वर्द्धयन्तो नृपोत्तमम्।
अनुज्ञातास्ततः सर्वे पुनर्जग्मुर्यथागतम् ।। 1.8.20 ।।
विसर्जयित्वा तान् विप्रान् सचिवानिदमब्रवीत्।
ऋत्विग्भिरुपदिष्टोऽयं यथावत् क्रतुराप्यताम् ।। 1.8.21 ।।
इत्युक्त्वा नृपशार्दूलः सचिवान् समुपस्थितान्।
विसर्जयित्वा स्वं वेश्म प्रविवेश महाद्युतिः ।। 1.8.22 ।।
ततः स गत्वा ताः पत्नीर्नरेन्द्रो हृदयप्रियाः।
उवाच दीक्षां विशत यक्ष्येऽहं सुतकारणात् ।। 1.8.23 ।।
तासां तेनातिकान्तेन वचनेन सुवर्चसाम्।
मुखपद्मान्यशोभन्त पद्मानीव हिमात्यये ।। 1.8.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टमः सर्गः ।। 8 ।।
एतच्छ्रुत्वा रहः सूतो राजानमिदमब्रवीत्।
ऋत्विग्भिरुपदिष्टोऽयं पुरावृत्तो मया श्रुतः ।। 1.9.1 ।।
सनत्कुमारो भगवान् पूर्वं कथितवान् कथाम्।
ऋषीणां सन्निधौ राजन् तव पुत्रागमं प्रति ।। 1.9.2 ।।
कश्यपस्य तु पुत्रोऽस्ति विभण्डक इति श्रुतः।
ऋश्यशृङ्ग इति ख्यातस्तस्य पुत्रो भविष्यति ।। 1.9.3 ।।
स वने नित्यसंवृद्धो मुनिर्वनचरः सदा।
नान्यं जानाति विप्रेन्द्रो नित्यं पित्रनुवर्तनात् ।। 1.9.4 ।।
द्वैविध्यं ब्रह्मचर्यस्य भविष्यति महात्मनः।
लोकेषु प्रथितं राजन् विप्रैश्च कथितं सदा ।। 1.9.5 ।।
तस्यैवं वर्तमानस्य कालः समभिवर्तत।
अग्निं शुश्रूषमाणस्य पितरं च यशस्विनम् ।। 1.9.6 ।।
एतस्मिन्नेव काले तु रोमपादः प्रतापवान्।
अङ्गेषु प्रथितो राजा भविष्यति महाबलः ।। 1.9.7 ।।
तस्य व्यतिक्रमाद्राज्ञो भविष्यति सुदारुणा।
अनावृष्टिः सुघोरा वै सर्वभूतभयावहा ।। 1.9.8 ।।
अनावृष्ट्यां तु वृत्तायां राजा दुःखसमन्वितः।
ब्राह्मणान् श्रुतवृद्धांश्च समानीय प्रवक्ष्यति ।। 1.9.9 ।।
भवन्तः श्रुतधर्माणो लोकचारित्रवेदिनः।
समादिशन्तु नियमं प्रायश्चित्तं यथा भवेत् ।। 1.9.10 ।।
वक्ष्यन्ति ते महीपालं ब्राह्मणा वेदपारगाः।
विभण्डकसुतं राजन् सर्वोपायैरिहानय ।। 1.9.11 ।।
आनाय्य च महीपाल ऋश्यशृङ्गं सुसत्कृतम्।
प्रयच्छ कन्यां शान्तां वै विधिना सुसमाहितः ।। 1.9.12 ।।
तेषां तु वचनं श्रुत्वा राजा चिन्तां प्रपत्स्यते।
केनोपायेन वै शक्यमिहानेतुं स वीर्यवान् ।। 1.9.13 ।।
ततो राजा विनिश्चित्य सह मन्त्रिभिरात्मवान्।
पुरोहितममात्यांश्च ततः प्रेष्यति सत्कृतान् ।। 1.9.14 ।।
ते तु राज्ञो वचः श्रुत्वा व्यथिता विनताननाः।
न गच्छेम ऋषेर्भीता अनुनेष्यन्ति तं नृपम् ।। 1.9.15 ।।
वक्ष्यन्ति चिन्तयित्वा ते तस्योपायांश्च तत्क्षमान्।
आनेष्यामो वयं विप्रं न च दोषो भविष्यति ।। 1.9.16 ।।
एवमङ्गाधिपेनैव गणिकाभिर्ऋषेः सुतः।
आनीतोऽवर्षयद्देवः शान्ता चास्मै प्रदीयते ।। 1.9.17 ।।
ऋश्यशृङ्गस्तु जामाता पुत्रान् तव विधास्यति।
सनत्कुमारकथितमेतावद्व्याहृतं मया ।। 1.9.18 ।।
अथ हृष्टो दशरथः सुमन्त्रं प्रत्यभाषत।
यथर्श्यशृङ्गस्त्वानीतो विस्तरेण त्वयोच्यताम् ।। 1.9.19 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे नवमः सर्गः ।। 9 ।।
सुमन्त्रश्चोदितो राज्ञा प्रोवाचेदं वचस्तथा।
यथर्श्यशृङ्गस्त्वानीतः शृणु मे मन्त्रिभिः स ह ।। 1.10.1 ।।
रोमपादमुवाचेदं सहामात्यपुरोहितः।
उपायो निरपायोऽयमस्माभिरभिचिन्तितः ।। 1.10.2 ।।
ऋश्यशृङ्गो वनचरस्तपःस्वाध्यायने रतः।
अनभिज्ञः स नारीणां विषयाणां सुखस्य च ।। 1.10.3 ।।
इन्द्रियार्थैरभिमतैर्नरचित्तप्रमाथिभिः।
पुरमानाययिष्यामः क्षिप्रं चाध्यवसीयताम् ।। 1.10.4 ।।
गणिकास्तत्र गच्छन्तु रूपवत्यः स्वलङ्कृताः।
प्रलोभ्य विविधोपायैरानयिष्यन्ति सत्कृताः ।। 1.10.5 ।।
श्रुत्वा तथेति राजा च प्रत्युवाच पुरोहितम्।
पुरोहितो मन्त्रिणश्च तथा चक्रुश्च ते तदा।
वारमुख्यास्तु तच्छ्रुत्वा वनं प्रविविशुर्महत् ।। 1.10.6 ।।
आश्रमस्याविदूरेऽस्मिन् यत्नं कुर्वन्ति दर्शने।
ऋषिपुत्रस्य धीरस्य नित्यमाश्रमवासिनः ।। 1.10.7 ।।
पितुः स नित्यसन्तुष्टो नातिचक्राम चाश्रमात् ।। 1.10.8 ।।
न तेन जन्मप्रभृति दृष्टपूर्वं तपस्विना।
स्त्री वा पुमान् वा यच्चान्यत्सर्वं नगरराष्ट्रजम् ।। 1.10.9 ।।
ततः कदाचित्तं देशमाजगाम यदृच्छया।
विभण्डकसुतस्तत्र ताश्चापश्यद्वराङ्गनाः ।। 1.10.10 ।।
ताश्चित्रवेषाः प्रमदा गायन्त्यो मधुरस्वरैः।
ऋषिपुत्रमुपागम्य सर्वा वचनमब्रुवन् ।। 1.10.11 ।।
कस्त्वं किं वर्तसे ब्रह्मन् ज्ञातुमिच्छामहे वयम्।
एकस्त्वं विजने घोरे वने चरसि शंस नः ।। 1.10.12 ।।
अदृष्टरूपास्तास्तेन काम्यरूपा वने स्त्रियः।
हार्दात्तस्य मतिर्जाता ह्याख्यातुं पितरं स्वकम् ।। 1.10.13 ।।
पिता विभण्डकोऽस्माकं तस्याहं सुत औरसः।
ऋश्यशृङ्ग इति ख्यातं नाम कर्म च मे भुवि ।। 1.10.14 ।।
इहाश्रमपदोऽस्माकं समीपे शुभदर्शनाः।
करिष्ये वोऽत्र पूजां वै सर्वेषां विधिपूर्वकम् ।। 1.10.15 ।। 
ऋषिपुत्रवचः श्रुत्वा सर्वासां मतिरास वै।
तदाश्रमपदं द्रष्टुं जग्मुः सर्वाश्च तेन ताः ।। 1.10.16 ।।
आगतानां ततः पूजामृषिपुत्रश्चकार ह।
इदमर्घ्यमिदं पाद्यमिदं मूलमिदं फलम् ।। 1.10.17 ।।
प्रतिगृह्य तु तां पूजां सर्वा एव समुत्सुकाः।
ऋषेर्भीतास्तु शीघ्रं ता गमनाय मतिं दधुः ।। 1.10.18 ।।
अस्माकमपि मुख्यानि फलानीमानि वै द्विज।
गृहाण प्रति भद्रं ते भक्षयस्व च मा चिरम् ।। 1.10.19 ।।
ततस्तास्तं समालिङ्ग्य सर्वा हर्षसमन्विताः।
मोदकान् प्रददुस्तस्मै भक्षांश्च विविधान् शुभान् ।। 1.10.20 ।।
तानि चास्वाद्य तेजस्वी फलानीति स्म मन्यते।
अनास्वादितपूर्वाणि वने नित्यनिवासिनाम् ।। 1.10.21 ।।
आपृच्छ्य तु तदा विप्रं व्रतचर्यां निवेद्य च।
गच्छन्ति स्मापदेशात्ताः भीतास्तस्य पितुः स्त्रियः ।। 1.10.22 ।।
गतासु तासु सर्वासु काश्यपस्यात्मजो द्विजः।
अस्वस्थहृदयश्चासीद्दुःखं स्म परिवर्तते ।। 1.10.23 ।।
ततोऽपरेद्युस्तं देशमाजगाम स वीर्यवान्।
मनोज्ञा यत्र ता दृष्टा वारमुख्याः स्वलङ्कृताः ।। 1.10.24 ।।
दृष्टैव च तदा विप्रमायान्तं हृष्टमानसाः।
उपसृत्य ततः सर्वास्तास्तमूचुरिदं वचः ।। 1.10.25 ।।
एह्याश्रमपदं सौम्य ह्यस्माकमिति चाब्रुवन्।
तत्राप्येष विधिः श्रीमान् विशेषेण भविष्यति ।। 1.10.26 ।।
श्रुत्वा तु वचनं तासां सर्वासां हृदयङ्गमम्।
गमनाय मतिं चक्रे तं च निन्युस्तदा स्त्रियः ।। 1.10.27 ।।
तत्र चानीयमाने तु विप्रे तस्मिन् महात्मनि।
ववर्ष सहसा देवो जगत्प्रह्लादयंस्तदा ।। 1.10.28 ।।
हर्षेणैवागतं विप्रं विषयं स्वं नराधिपः।
प्रत्युद्गम्य मुनिं प्रह्वः शिरसा च महीं गतः ।। 1.10.29 ।।
अर्घ्यं च प्रददौ तस्मै न्यायतः सुसमाहितः।
वव्रे प्रसादं विप्रेन्द्रान्मा विप्रं मन्युराविशत् ।। 1.10.30 ।।
अन्तःपुरं प्रविश्यास्मै कन्यां दत्त्वा यथाविधि।
शान्तां शान्तेन मनसा राजा हर्षमवाप सः ।। 1.10.31 ।।
एवं स न्यवसत्तत्र सर्वकामैः सुपूजितः ।। 1.10.32 ।।
[ऋश्यशृङ्गो महातेजाश्शान्तया सह भार्यया।]
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे दशमः सर्गः ।। 10 ।।
भूय एव च राजेन्द्र शृणु मे वचनं हितम्।
यथा स देवप्रवरः कथायामेवमब्रवीत् ।। 1.11.1 ।।
इक्ष्वाकूणां कुले जातो भविष्यति सुधार्मिकः।
राजा दशरथो नाम श्रीमान् सत्यप्रतिश्रवः ।। 1.11.2 ।।
अङ्गराजेन सख्यं च तस्य राज्ञो भविष्यति।
कन्या चास्य महाभागा शान्ता नाम भविष्यति ।। 1.11.3 ।।
पुत्रस्त्वङ्गस्य राज्ञस्तु रोमपाद इति श्रुतः।
अङ्गराजं दशरथो गमिष्यति महायशाः ।। 1.11.4 ।।
अनपत्योऽस्मि धर्मात्मन् शान्ताभर्ता मम क्रतुम्।
आहरेत त्वयाज्ञप्तः सन्तानार्थं कुलस्य च ।। 1.11.5 ।।
श्रुत्वा राज्ञोऽथ तद्वाक्यं मनसा स विचिन्त्य च।
प्रदास्यते पुत्रवन्तं शान्ताभर्तारमात्मवान् ।। 1.11.6 ।।
प्रतिगृह्य च त विप्रं स राजा विगतज्वरः।
आहरिष्यति तं यज्ञं प्रहृष्टेनान्तरात्मना ।। 1.11.7 ।।
तं च राजा दशरथो यष्टुकामः कृताञ्जलिः।
ऋश्यशृङ्गं द्विजश्रेष्ठं वरयिष्यति धर्मवित् ।। 1.11.8 ।।
यज्ञार्थं प्रसवार्थं च स्वर्गार्थं च जनेश्वरः।
लभते च स तं कामं विप्रमुख्याद्विशाम्पतिः ।। 1.11.9 ।।
पुत्राश्चास्य भविष्यन्ति चत्वारोऽमितविक्रमाः।
वंशप्रतिष्ठानकराः सर्वलोकेषु विश्रुताः ।। 1.11.10 ।।
एवं स देवप्रवरः पूर्वं कथितवान् कथाम्।
सनत्कुमारो भगवान् पुरा देवयुगे प्रभुः ।। 1.11.11 ।।
स त्वं पुरुषशार्दूल तमानय सुसत्कृतम्।
स्वयमेव च राजेन्द्र गत्वा सबलवाहनः ।। 1.11.12 ।।
अनुमान्य वसिष्ठं च सूतवाक्यं निशम्य च।
[वसिष्ठेनाभ्यनुज्ञातो राजा सम्पूर्णमानसः।]
सान्तःपुरः सहामात्यः प्रययौ यत्र स द्विजः ।। 1.11.13 ।।
वनानि सरितश्चैव व्यतिक्रम्य शनैः शनैः।
अभिचक्राम तं देशं यत्र वै मुनिपुङ्गवः ।। 1.11.14 ।।
आसाद्य तं द्विजश्रेष्ठं रोमपादसमीपगम्।
ऋषिपुत्रं ददर्शादौ दीप्यमानमिवानलम् ।। 1.11.15 ।।
ततो राजा यथान्यायं पूजां चक्रे विशेषतः।
सखित्वात्तस्य वै राज्ञः प्रहृष्टेनान्तरात्मना ।। 1.11.16 ।।
रोमपादेन चाख्यातमृषिपुत्राय धीमते।
सख्यं सम्बन्धकं चैव तदा तं प्रत्यपूजयत् ।। 1.11.17 ।।
एवं सुसत्कृतस्तेन सहोषित्वा नरर्षभः।
सप्ताष्टदिवसान् राजा राजानमिदमब्रवीत् ।। 1.11.18 ।।
शान्ता तव सुता राजन् सह भर्त्रा विशाम्पते।
मदीयं नगरं यातु कार्यं हि महदुद्यतम् ।। 1.11.19 ।।
तथेति राजा संश्रुत्य गमनं तस्य धीमतः।
उवाच वचनं विप्रं गच्छ त्वं सह भार्यया ।। 1.11.20 ।।
ऋषिपुत्रः प्रतिश्रुत्य तथेत्याह नृपं तदा।
स नृपेणाभ्यनुज्ञातः प्रययौ सह भार्यया ।। 1.11.21 ।।
तावन्योन्याञ्जलिं कृत्वा स्नेहात्संश्लिष्य चोरसा।
ननन्दतुर्दशरथो रोमपादश्च वीर्यवान् ।। 1.11.22 ।।
ततः सुहृदमापृच्छ्य प्रस्थितो रघुनन्दनः।
पौरेभ्यः प्रेषयामास दूतान् वै शीघ्रगामिनः ।। 1.11.23 ।।
क्रियतां नगरं सर्वं क्षिप्रमेव स्वलङ्कृतम्।
धूपितं सिक्तसम्मृष्टं पताकाभिरलङ्कृतम् ।। 1.11.24 ।। 
ततः प्रहृष्टाः पौरास्ते श्रुत्वा राजानमागतम्।
तथा प्रचक्रुस्तत्सर्वं राज्ञा यत्प्रेषितं तदा ।। 1.11.25 ।।
ततः स्वलङ्कृतं राजा नगरं प्रविवेश ह।
शङ्खदुन्दुभिर्निर्घोषैः पुरस्कृत्य द्विजर्षभम् ।। 1.11.26 ।।
ततः प्रमुदिताः सर्वे दृष्ट्वा तं नागरा द्विजम्।
प्रवेश्यमानं सत्कृत्य नरेन्द्रेणेन्द्रकर्मणा ।। 1.11.27 ।।
अन्तःपुरं प्रवेश्यैनं पूजां कृत्वा विधानतः।
कृतकृत्यं तदात्मानं मेने तस्योपवाहनात् ।। 1.11.28 ।।
अन्तःपुरस्त्रियः सर्वाः शान्तां दृष्ट्वा तथागताम्।
सह भर्त्रा विशालाक्षीं प्रीत्यानन्दमुपागमन् ।। 1.11.29 ।।
पूज्यमाना च ताभिः सा राज्ञा चैव विशेषतः।
उवास तत्र सुखिता कञ्चित्कालं सहर्त्विजा ।। 1.11.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकादशः सर्गः ।। 11 ।।
ततः काले बहुतिथे कस्मिंश्चित्सुमनोहरे।
वसन्ते समनुप्राप्ते राज्ञो यष्टुं मनोऽभवत् ।। 1.12.1 ।।
ततः प्रसाद्य शिरसा तं विप्रं देववर्णिनम्।
यज्ञाय वरयामास सन्तानार्थं कुलस्य वै ।। 1.12.2 ।।
तथेति च स राजानमुवाच च सुसत्कृतः।
सम्भाराः सम्भ्रियन्तां ते तुरगश्च विमुच्यताम् ।। 1.12.3 ।।
ततो राजाब्रवीद्वाक्यं सुमन्त्रं मन्त्रिसत्तमम्।
सुमन्त्रावाहय क्षिप्रमृत्विजो ब्रह्मवादिनः ।। 1.12.4 ।।
सुयज्ञं वामदेवं च जाबालिमथ काश्यपम्।
पुरोहितं वसिष्ठं च ये चाप्यन्ये द्विजातयः ।। 1.12.5 ।।
ततः सुमन्त्रस्त्वरितं गत्वा त्वरितविक्रमः।
समानयत्स तान् सर्वान् समर्थान् वेदपारगान् ।। 1.12.6 ।।
तान् पूजयित्वा धर्मात्मा राजा दशरथस्तदा।
धर्मार्थसहितं युक्तं श्लक्ष्णं वचनमब्रवीत् ।। 1.12.7 ।।
मम लालप्यमानस्य पुत्रार्थं नास्ति वै सुखम्।
तदर्थं हयमेधेन यक्ष्यामीति मतिर्मम ।। 1.12.8 ।।
तदहं यष्टुमिच्छामि शास्त्रदृष्टेन कर्मणा।
ऋषिपुत्रप्रभावेन कामान् प्राप्स्यामि चाप्यहम् ।। 1.12.9 ।।
ततः साध्विति तद्वाक्यं ब्राह्मणाः प्रत्यपूजयन्।
वसिष्ठप्रमुखाः सर्वे पार्थिवस्य मुखाच्च्युतम् ।। 1.12.10 ।।
ऋश्यशृङ्गपुरोगाश्च प्रत्यूचुर्नृपतिं तदा।
सम्भाराः सम्भ्रियन्तां ते तुरगश्च विमुच्यताम् ।। 1.12.11 ।।
सर्वथा प्राप्स्यसे पुत्रांश्चतुरोऽमितविक्रमान्।
यस्य ते धार्मिकी बुद्धिरियं पुत्रार्थमागता ।। 1.12.12 ।।
ततः प्रीतोऽभवद्राजा श्रुत्वा तु द्विजभाषितम्।
अमात्यांश्चाब्रवीद्राजा हर्षेणेदं शुभाक्षरम् ।। 1.12.13 ।।
गुरूणां वचनाच्छीघ्रं सम्भाराः सम्भ्रियन्तु मे।
समर्थाधिष्ठितश्चाश्वस्सोपाध्यायो विमुच्यताम् ।। 1.12.14 ।।
सरय्वाश्चोत्तरे तीरे यज्ञभूमिर्विधीयताम्।
शान्तयश्चाभिवर्द्धन्तां यथाकल्पं यथाविधि ।। 1.12.15 ।।
शक्यः कर्तुमयं यज्ञः सर्वेणापि महीक्षिता।
नापराधो भवेत्कष्टो यद्यस्मिन् क्रतुसत्तमे ।। 1.12.16 ।।
छिद्रं हि मृगयन्तेऽत्र विद्वांसो ब्रह्मराक्षसाः।
विघ्नितस्य हि यज्ञस्य सद्यः कर्ता विनश्यति ।। 1.12.17 ।।
तद्यथा विधिपूर्वं मे क्रतुरेष समाप्यते।
तथा विधानं क्रियतां समर्थाः करणेष्विह ।। 1.12.18 ।।
तथेति च ततः सर्वे मन्त्रिणः प्रत्यपूजयन्।
पार्थिवेन्द्रस्य तद्वाक्यं यथाज्ञप्तमकुर्वत ।। 1.12.19 ।।
ततो द्विजास्ते धर्मज्ञमस्तुवन् पार्थिवर्षभम्।
अनुज्ञातास्ततः सर्वे पुनर्जग्मुर्यथागतम् ।। 1.12.20 ।।
गतेष्वथ द्विजाग्र्येषु मन्त्रिणस्तान्नराधिपः।
विसर्ज्जयित्वा स्वं वेश्म प्रविवेश महाद्युतिः ।। 1.12.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्वादशः सर्गः ।। 12 ।।
पुनः प्राप्ते वसन्ते तु पूर्णः संवत्सरोऽभवत्।
प्रसवार्थं गतो यष्टुं हयमेधेन वीर्यवान् ।। 1.13.1 ।।
अभिवाद्य वसिष्ठं च न्यायतः प्रतिपूज्य च।
अब्रवीत्प्रश्रितं वाक्यं प्रसवार्थं द्विजोत्तमम्।
यज्ञो मे क्रियतां विप्र यथोक्तं मुनिपुङ्गव ।। 1.13.2 ।।
यथा न विघ्नः क्रियते यज्ञाङ्गेषु विधीयताम् ।। 1.13.3 ।।
भवान् स्निग्धः सुहृन्मह्यं गुरुश्च परमो महान्।
वोढव्यो भवता चैव भारो यज्ञस्य चोद्यतः ।। 1.13.4 ।।
तथेति च स राजानमब्रवीद्द्विजसत्तमः।
करिष्ये सर्वमेवैतद्भवता यत्समर्थितम् ।। 1.13.5 ।।
ततोऽब्रवीद््द्विजान् वृद्धान् यज्ञकर्मसु निष्ठितान्।
स्थापत्ये निष्ठितांश्चैव वृद्धान् परमधार्मिकान् ।। 1.13.6 ।।
कर्मान्तिकान् शिल्पकरान् वर्द्धकीन् खनकानपि।
गणकान् शिल्पिनश्चैव तथैव नटनर्तकान्।
तथा शुचीन् शास्त्रविदः पुरुषान् सुबहुश्रुतान् ।। 1.13.7 ।।
यज्ञकर्म समीहन्तां भवन्तो राजशासनात्।
इष्टका बहुसाहस्रीः शीघ्रमानीयतामिति ।। 1.13.8 ।।
औपकार्याः क्रियन्तां च राज्ञां बहुगुणान्विताः।
ब्राह्मणावसथाश्चैव कर्तव्याः शतशः शुभाः ।। 1.13.9 ।।
भक्ष्यान्नपानैर्बहुभिः समुपेताः सुनिष्ठिताः।
तथा पौरजनस्यापि कर्त्तव्या बहुविस्तराः ।। 1.13.10 ।।
आवासा बहुभक्ष्या वै सर्वकामैरुपस्थिताः।
तथा जानपदस्यापि जनस्य बहु शोभनम् ।। 1.13.11 ।।
दातव्यमन्नं विधिवत् सत्कृत्य न तु लीलता।
सर्ववर्णा यथा पूजां प्राप्नुवन्ति सुसत्कृताः ।। 1.13.12 ।।
न चावज्ञा प्रयोक्तव्या कामक्रोधवशादपि।
यज्ञकर्मणि ये व्यग्राः पुरुषाः शिल्पिनस्तथा ।। 1.13.13 ।।
तेषामपि विशेषेण पूजा कार्या यथाक्रमम्।
ते च स्युः सम्भृताः सर्वे वसुभिर्भोजनेन च ।। 1.13.14 ।।
यथा सर्वं सुविहितं न किञ्चित् परिहीयते।
तथा भवन्तः कुर्वन्तु प्रीतिस्निग्धेन चेतसा ।। 1.13.15 ।।
ततः सर्वे समागम्य वसिष्ठमिदमब्रुवन्।
यथोक्तं तत्सुविहितं न किञ्चित् परिहीयते ।। 1.13.16 ।।
यथोक्तं तत्करिष्यामो न किञ्चित् परिहीयते।
ततः सुमन्त्रमानीय वसिष्ठो वाक्यमब्रवीत् ।। 1.13.17 ।।
निमन्त्रयस्व नृपतीन् पृथिव्यां ये च धार्मिकाः ।। 1.13.18 ।।
ब्राह्मणान् क्षत्रियान् वैश्यान् शूद्रांश्चैव सहस्रशः।
समानयस्व सत्कृत्य सर्वदेशेषु मानवान् ।। 1.13.19 ।।
मिथिलाधिपतिं शूरं जनकं सत्यविक्रमम्।
निष्ठितं सर्वशास्त्रेषु तथा वेदेषु निष्ठितम् ।। 1.13.20 ।। 
तमानय महाभागं स्वयमेव सुसत्कृतम्।
पूर्वसम्बन्धिनं ज्ञात्वा ततः पूर्वं ब्रवीमि ते ।। 1.13.21 ।।
तथा काशीपतिं स्निग्धं सततं प्रियवादिनम्।
वयस्यं राजसिंहस्य स्वयमेवानयस्व ह ।। 1.13.22 ।।
तथा केकयराजानं वृद्धं परमधार्मिकम्।
श्वशुरं राजसिंहस्य सपुत्रं त्वमिहानय ।। 1.13.23 ।।
अङ्गेश्वरं महाभागं रोमपादं सुसत्कृतम्।
वयस्यं राजसिंहस्य समानय यशस्विनम् ।। 1.13.24 ।।
प्राचीनान् सिन्धुसौवीरान् सौराष्ट्रेयांश्च पार्थिवान्।
दाक्षिणात्यान्नरेन्द्रांश्च समस्तानानयस्व ह ।। 1.13.25 ।।
सन्ति स्निग्धाश्च ये चान्ये राजानः पृथिवीतले।
तानानय यथाक्षिप्रं सानुगान् सह बान्धवान् ।। 1.13.26 ।।
वसिष्ठवाक्यं तच्छ्रुत्वा सुमन्त्रस्त्वरितस्तदा।
व्यादिशत्पुरुषांस्तत्र राज्ञामानयने शुभान् ।। 1.13.27 ।।
स्वयमेव हि धर्मात्मा प्रययौ मुनिशासनात्।
सुमन्त्रस्त्वरितो भूत्वा समानेतुं महीक्षितः ।। 1.13.28 ।।
ते च कर्मान्तिकाः सर्वे वसिष्ठाय च धीमते।
सर्वं निवेदयन्ति स्म यज्ञे यदुपकल्पितम्।
ततः प्रीतो द्विजश्रेष्ठस्तान् सर्वान् पुनरब्रवीत् ।। 1.13.29 ।।
अवज्ञया न दातव्यं कस्यचिल्लीलयापि वा।
अवज्ञया कृतं हन्याद्दातारं नात्र संशयः ।। 1.13.30 ।।
ततः कैश्चिदहोरात्रैरुपयाता महीक्षितः।
बहूनि रत्नान्यादाय राज्ञो दशरथस्य हि ।। 1.13.31 ।।
ततो वसिष्ठः सुप्रीतो राजानमिदमब्रवीत्।
उपयाता नरव्याघ्र राजानस्तव शासनात् ।। 1.13.32 ।।
मया च सत्कृताः सर्वे यथार्हं राजसत्तमाः।
यज्ञियं च कृतं राजन् पुरुषैः सुसमाहितैः ।। 1.13.33 ।।
निर्यातु च भवान् यष्टुं यज्ञायतनमन्तिकात्।
सर्वकामैरुपहृतैरुपेतं वै समन्ततः ।। 1.13.34 ।।
द्रष्टुमर्हसि राजेन्द्र मनसेव विनिर्मितम् ।। 1.13.35 ।।
तथा वसिष्ठवचनादृश्यशृङ्गस्य चोभयोः।
शुभे दिवसनक्षत्रे निर्यातो जगतीपतिः ।। 1.13.36 ।।
ततो वसिष्ठप्रमुखाः सर्व एव द्विजोत्तमाः।
ऋश्यशृङ्गं पुरस्कृत्य यज्ञकर्मारभंस्तदा।
यज्ञवाटगताः सर्वे यथाशास्त्रं यथाविधि ।।  1.13.37 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रयोदशः सर्गः ।। 13 ।।
अथ संवत्सरे पूर्णे तस्मिन् प्राप्ते तुरङ्गमे।
सरय्वाश्चोत्तरे तीरे राज्ञो यज्ञोऽभ्यवर्तत ।। 1.14.1 ।।
ऋश्यशृङगं पुरस्कृत्य कर्म चक्रुर्द्विजर्षभाः।
अश्वमेधे महायज्ञे राज्ञोऽस्य सुमहात्मनः ।। 1.14.2 ।।
कर्म कुर्वन्ति विधिवद्याजका वेदपारगाः।
यथाविधि यथान्यायं परिक्रामन्ति शास्त्रतः ।। 1.14.3 ।।
प्रवर्ग्यं शास्त्रतः कृत्वा तथैवोपसदं द्विजाः।
चक्रुश्च विधिवत्सर्वमधिकं कर्म शास्त्रतः ।। 1.14.4 ।।
अभिपूज्य ततो हृष्टाः सर्वे चक्रुर्यथाविधि।
प्रातःसवनपूर्वाणि कर्माणि मुनिपुङ्गवाः ।। 1.14.5 ।।
ऐन्द्रश्च विधिवद्दत्तो राजा चाभिष्टुतोऽनघः।
माध्यन्दिनं च सवनं प्रावर्तत यथाक्रमम् ।। 1.14.6 ।।
तृतीयसवनं चैव राज्ञोऽस्य सुमहात्मनः।
चक्रुस्ते शास्त्रतो दृष्ट्वा तथा ब्राह्मणपुङ्गवाः ।। 1.14.7 ।।
न चाहुतमभूत्तत्र स्खलितं वापि किञ्चन।
दृश्यते ब्रह्मवत्सर्वं क्षेमयुक्तं हि चक्रिरे ।। 1.14.8 ।।
न तेष्वहस्सु श्रान्तो वा क्षुधितो वापि दृश्यते।
नाविद्वान् ब्राह्मणस्तत्र नाशतानुचरस्तथा ।। 1.14.9 ।।
ब्राह्मणा भुञ्जते नित्यं नाथवन्तश्च भुञ्जते।
तापसा भुञ्जते चापि श्रमणा भुञ्जते तथा ।। 1.14.10 ।।
वृद्धाश्च व्याधिताश्चैव स्त्रियो बालास्तथैव च।
अनिशं भुञ्जमानानां न तृप्तिरुपलभ्यते ।। 1.14.11 ।।
दीयतां दीयतामन्नं वासांसि विविधानि च।
इति सञ्चोदितास्तत्र तथा चक्रुरनेकशः ।। 1.14.12 ।।
अन्नकूटाश्च बहवो दृश्यन्ते पर्वतोपमाः।
दिवसे दिवसे तत्र सिद्धस्य विधिवत्तदा ।। 1.14.13 ।।
नानादेशादनुप्राप्ताः पुरुषाः स्त्रीगणास्तथा।
अन्नपानैः सुविहितास्तस्मिन् यज्ञे महात्मनः ।। 1.14.14 ।।
अन्नं हि विधिवत्स्वादु प्रशंसन्ति द्विजर्षभाः।
अहो तृप्ताः स्म भद्रं त इति शुश्राव राघवः ।। 1.14.15 ।।
स्वलङ्कृताश्च पुरुषा ब्राह्मणान् पर्यवेषयन्।
उपासते च तानन्ये सुमृष्टमणिकुण्डलाः ।। 1.14.16 ।।
कर्मान्तरे तदा विप्रा हेतुवादान् बहूनपि।
प्राहुः स्म वाग्ग्मिनो धीराः परस्परजिगीषया ।। 1.14.17 ।।
दिवसे दिवसे तत्र संस्तरे कुशला द्विजाः।
सर्वकर्माणि चक्रुस्ते यथाशास्त्रं प्रचोदिताः ।। 1.14.18 ।।
नाषडङ्गविदत्रासीन्नाव्रतो नाबहुश्रुतः।
सदस्यास्तस्य वै राज्ञो नावादकुशला द्विजाः ।। 1.14.19 ।।
प्राप्ते यूपोच्छ्रये तस्मिन् षड्बैल्वाः खादिरास्तथा।
तावन्तो बिल्वसहिताः पर्णिनश्च तथाऽपरे ।। 1.14.20 ।। 
श्लेष्मातकमयस्त्वेको देवदारुमयस्तथा।
द्वावेव तत्र विहितौ बाहुव्यस्तपरिग्रहौ ।। 1.14.21 ।।
कारिताः सर्व एवैते शास्त्रज्ञैर्यज्ञकोविदैः।
शोभार्थं तस्य यज्ञस्य काञ्चनालङ्कृता भवन् ।। 1.14.22 ।।
एकविंशति यूपास्ते एकविंशत्यरत्नयः।
वासोभिरेकविंशद्भिरेकैकं समलङ्कृताः ।। 1.14.23 ।।
विन्यस्ता विधिवत्सर्वे शिल्पिभिः सुकृता दृढाः।
अष्टाश्रयः सर्व एव श्लक्ष्णरूपसमन्विताः ।। 1.14.24 ।।
आच्छादितास्ते वासोभिः पुष्पैर्गन्धैश्च पूजिताः।
सप्तर्षयो दीप्तिमन्तो विराजन्ते यथा दिवि ।। 1.14.25 ।।
इष्टकाश्च यथान्यायं कारिताश्च प्रमाणतः।
चितोऽग्निर्ब्राह्मणैस्तत्र कुशलैः शुल्बकर्मणि ।। 1.14.26 ।।
स चित्यो राजसिंहस्य सञ्चितः कुशलैर्द्विजैः।
गरुडो रुक्मपक्षो वै त्रिगुणोऽष्टादशात्मकः ।। 1.14.27 ।।
नियुक्तास्तत्र पशवस्तत्तदुद्दिश्य दैवतम्।
उरगाः पक्षिणश्चैव यथाशास्त्रं प्रचोदिताः ।। 1.14.28 ।।
शामित्रे तु हयस्तत्र तथा जलचराश्च ये।
ऋत्विग्भिः सर्वमेवैतन्नियुक्तं शास्त्रतस्तदा ।। 1.14.29 ।।
पशूनां त्रिशतं तत्र यूपेषु नियतं तदा।
अश्वरत्नोत्तमं तत्र राज्ञो दशरथस्य च ।। 1.14.30 ।।
कौसल्या तं हयं तत्र परिचर्य समन्ततः।
कृपाणैर्विशशासैनं त्रिभिः परमया मुदा ।। 1.14.31 ।।
पतत्रिणा तदा सार्द्धं सुस्थितेन च चेतसा।
अवसद्रजनीमेकां कौसल्या धर्मकाम्यया ।। 1.14.32 ।।
होताध्वर्युस्तथोद्गाता हस्तेन समयोजयन्।
महिष्या परिवृत्त्या च वावातामपरां तथा ।। 1.14.33 ।।
पतत्रिणस्तस्य वपामुद्धृत्य नियतेन्द्रियः।
ऋत्विक् परमसम्पन्नः श्रपयामास शास्त्रतः ।। 1.14.34 ।।
धूमगन्धं वपायास्तु जिघ्रति स्म नराधिपः।
यथाकालं यथान्यायं निर्णुदन् पापमात्मनः ।। 1.14.35 ।।
हयस्य यानि चाङ्गानि तानि सर्वाणि ब्राह्मणाः।
अग्नौ प्रास्यन्ति विधिवत्समन्त्राः षोडशर्त्विजः ।। 1.14.36 ।।
प्लक्षशाखासु यज्ञानामन्येषां क्रियते हविः।
अश्वमेधस्य यज्ञस्य वैतसो भाग इष्यते ।। 1.14.37 ।।
त्र्यहोऽश्वमेधः सङ्ख्यातः कल्पसूत्रेण ब्राह्मणैः।
चतुष्टोममहस्तस्य प्रथमं परिकल्पितम्।
उक्थ्यं द्वितीयं सङ्ख्यातमतिरात्रं तथोत्तरम् ।। 1.14.38 ।।
कारितास्तत्र बहवो विहिताः शास्त्रदर्शनात् ।। 1.14.39 ।।
ज्योतिष्टोमायुषी चैवमतिरात्रौ विनिर्मितौ।
अभिजिद्विश्वजिच्चैवमाप्तोर्यामो महाक्रतुः ।। 1.14.40 ।।
प्राचीं होत्रे ददौ राजा दिशं स्वकुलवर्द्धनः।
अध्वर्यवे प्रतीचीं तु ब्रह्मणे दक्षिणां दिशम् ।। 1.14.41 ।।
उद्गात्रे वै तथोदीचीं दक्षिणैषा विनिर्मिता।
हयमेधे महायज्ञे स्वयम्भूविहिते पुरा ।। 1.14.42 ।।
क्रतुं समाप्य तु तथा न्यायतः पुरुषर्षभः।
ऋत्विग्भ्यो हि ददौ राजा धरां तां क्रतुवर्द्धनः ।। 1.14.43 ।।
ऋत्विजश्चाब्रुवन् सर्वे राजानं गतकल्मषम्।
भवानेव महीं कृत्स्नामेको रक्षितुमर्हति ।। 1.14.44 ।।
न भूम्या कार्यमस्माकं न हि शक्ताः स्म पालने।
रताः स्वाध्यायकरणे वयं नित्यं हि भूमिप।
निष्क्रयं किञ्चिदेवेह प्रयच्छतु भवानिति ।। 1.14.45 ।।
मणिरत्नं सुवर्णं वा गावो यद्वा समुद्यतम्।
तत्प्रयच्छ नरश्रेष्ठ धरण्या न प्रयोजनम् ।। 1.14.46 ।।
एवमुक्तो नरपतिर्ब्राह्मणैर्वेदपारगैः।
गवां शतसहस्राणि दश तेभ्यो ददौ नृपः ।। 1.14.47 ।।
दशकोटीस्सुवर्णस्य रजतस्य चतुर्गुणम् ।। 1.14.48 ।।
ऋत्विजस्तु ततः सर्वे प्रददुः सहिता वसु।
ऋश्यशृङ्गाय मुनये वसिष्ठाय च धीमते ।। 1.14.49 ।।
ततस्ते न्यायतः कृत्वा प्रविभागं द्विजोत्तमाः।
सुप्रीतमनसस्सर्वे प्रत्यूचुर्मुदिता भृशम् ।। 1.14.50 ।।
ततः प्रसर्पकेभ्यस्तु हिरण्यं सुसमाहितः।
जाम्बूनदं कोटिसङ्ख्यं ब्राह्मणेभ्यो ददौ तदा ।। 1.14.51 ।।
दरिद्राय द्विजायाथ हस्ताभरणमुत्तमम्।
कस्मैचिद्याचमानाय ददौ राघवनन्दनः ।। 1.14.52 ।।
ततः प्रीतेषु नृपतिर्द्विजेषु द्विजवत्सलः।
प्रणाममकरोत्तेषां हर्षपर्याकुलेक्षणः ।। 1.14.53 ।।
तस्याशिषोऽथ विधिवद््ब्राह्मणैः समुदाहृताः।
उदारस्य नृवीरस्य धरण्यां प्रणतस्य च ।। 1.14.54 ।।
ततः प्रीतमना राजा प्राप्य यज्ञमनुत्तमम्।
पापापहं स्वर्नयनं दुष्करं पार्थिवर्षभैः ।। 1.14.55 ।।
ततोऽब्रवीदृश्यशृङ्गं राजा दशरथस्तदा।
कुलस्य वर्द्धनं त्वं तु कर्तुमर्हसि सुव्रत ।। 1.14.56 ।।
तथेति च स राजानमुवाच द्विजसत्तमः।
भविष्यन्ति सुता राजंश्चत्वारस्ते कुलोद्वहाः ।। 1.14.57 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुर्दशः सर्गः ।। 14 ।।
मेधावी तु ततो ध्यात्वा स किञ्चिदिदमुत्तरम्।
लब्धसञ्ज्ञस्ततस्तं तु वेदज्ञो नृपमबव्रीत् ।। 1.15.1 ।।
इष्टिं तेऽहं करिष्यामि पुत्रीयां पुत्रकारणात्।
अथर्वशिरसि प्रोक्तैर्मन्त्रैः सिद्धां विधानतः ।। 1.15.2 ।।
ततः प्रारब्धवानिष्टिं पुत्रीयां पुत्रकारणात्।
जुहाव चाग्नौ तेजस्वी मन्त्रदृष्टेन कर्मणा ।। 1.15.3 ।।
ततो देवाः सगन्धर्वाः सिद्धाश्च परमर्षयः।
भागप्रतिग्रहार्थं वै समवेता यथाविधि ।। 1.15.4 ।।
ताः समेत्य यथान्यायं तस्मिन् सदसि देवताः।
अब्रुवन् लोककर्त्तारं ब्रह्माणं वचनं महत् ।। 1.15.5 ।।
भगवन् त्वत्प्रसादेन रावणो नाम राक्षसः।
सर्वान्नो बाधते वीर्याच्छासितुं तं न शक्नुमः ।। 1.15.6 ।।
त्वया तस्मै वरो दत्तः प्रीतेन भगवन् पुरा।
मानयन्तश्च तं नित्यं सर्वं तस्य क्षमामहे ।। 1.15.7 ।।
उद्वेजयति लोकांस्त्रीनुच्छ्रितान् द्वेष्टि दुर्मतिः।
शक्रं त्रिदशराजानं प्रधर्षयितुमिच्छति ।। 1.15.8 ।। 
ऋषीन् यक्षान् सगन्धर्वानसुरान् ब्राह्मणांस्तथा।
अतिक्रामति दुर्धषो वरदानेन मोहितः ।। 1.15.9 ।।
नैनं सूर्यः प्रतपति पार्श्वे वाति न मारुतः।
चलोर्मिमाली तं दृष्ट्वा समुद्रोऽपि न कम्पते ।। 1.15.10 ।।
तन्महन्नो भयं तस्माद्राक्षसाद््घोरदर्शनात्।
वधार्थं तस्य भगवन्नुपायं कर्त्तुमर्हसि ।। 1.15.11 ।।
एवमुक्तः सुरैः सर्वैश्चिन्तयित्वा ततोऽब्रवीत्। 
हन्ताऽयं विदितस्तस्य वधोपायो दुरात्मनः ।। 1.15.12 ।।
तेन गन्धर्वयक्षाणां देवदानवरक्षसाम्।
अवध्योऽस्मीति वागुक्ता तथेत्युक्तं च तन्मया ।। 1.15.13 ।।
नाकीर्तयदवज्ञानात्तद्रक्षो मानुषांस्तदा।
तस्मात्स मानुषाद्वध्यो मृत्युर्नान्योऽस्य विद्यते ।। 1.15.14 ।।
एतच्छ्रुत्वा प्रियं वाक्यं ब्रह्मणा समुदाहृतम्।
सर्वे महर्षयो देवाः प्रहृष्टास्तेऽभवंस्तदा ।। 1.15.15 ।।
एतस्मिन्नन्तरे विष्णुरुपयातो महाद्युतिः।
शङ्खचक्रगदापाणिः पीतवासा जगत्पतिः ।। 1.15.16 ।।
ब्रह्मणा च समागम्य तत्र तस्थौ समाहितः।
तमब्रुवन् सुराः सर्वे समभिष्टूय सन्नताः ।। 1.15.17 ।।
त्वां नियोक्ष्यामहे विष्णो लोकानां हितकाम्यया ।। 1.15.18 ।।
राज्ञो दशरथस्य त्वमयोध्याधिपतेर्विभोः।
धर्मज्ञस्य वदान्यस्य महर्षिसमतेजसः ।। 1.15.19 ।।
तस्य भार्यासु तिसृषु ह्रीश्रीकीर्त्युपमासु च।
विष्णो पुत्रत्वमागच्छ कृत्वात्मानं चतुर्विधम् ।। 1.15.20 ।।
तत्र त्वं मानुषो भूत्वा प्रवृद्धं लोककण्टकम्।
अवध्यं दैवतैर्विष्णो समरे जहि रावणम् ।। 1.15.21 ।।
स हि देवान् सगन्धर्वान् सिद्धांश्च ऋषिसत्तमान्।
राक्षसो रावणो मूर्खो वीर्योत्सेकेन बाधते ।। 1.15.22 ।।
ऋषयस्तु ततस्तेन गन्धर्वाप्सरसस्तथा।
क्रीडन्तो नन्दनवने क्रूरेण किल हिंसिताः ।। 1.15.23 ।।
वधार्थं वयमायातास्तस्य वै मुनिभिः सह।
सिद्धगन्धर्वयक्षाश्च ततस्त्वां शरणं गताः ।। 1.15.24 ।।
त्वं गतिः परमा देव सर्वेषां नः परन्तप।
वधाय देवशत्रूणां नृणां लोके मनः कुरु ।। 1.15.25 ।। 
एवमुक्तस्तु देवेशो विष्णुस्त्रिदशपुङ्गवः।
पितामहपुरोगांस्तान् सर्वलोकनमस्कृतः।
अब्रवीत् त्रिदशान् सर्वान् समेतान् धर्मसंहितान् ।। 1.15.26 ।।
भयं त्यजत भद्रं वो हितार्थं युधि रावणम्।
सपुत्रपौत्रं सामात्यं समित्रज्ञातिबान्धवम् ।। 1.15.27 ।।
हत्वा क्रूरं दुरात्मानं देवर्षीणां भयावहम्।
दश वर्षसहस्राणि दशवर्षशतानि च।
वत्स्यामि मानुषे लोके पालयन् पृथिवीमिमाम् ।। 1.15.28 ।।
एवं दत्त्वा वरं देवो देवानां विष्णुरात्मवान्।
मानुषे चिन्तयामास जन्मभूमिमथात्मनः ।। 1.15.29 ।।
ततः पद्मपलाशाक्षः कृत्वात्मानं चतुर्विधम्।
पितरं रोचयामास तदा दशरथं नृपम् ।। 1.15.30 ।।
ततो देवर्षिगन्धर्वाः सरुद्राः साप्सरोगणाः।
स्तुतिभिर्दिव्यरूपाभिस्तुष्टुवुर्मधुसूदनम् ।। 1.15.31 ।।
तमुद्धतं रावणमुग्रतेजसं प्रवृद्धदर्पं त्रिदशेश्वरद्विषम्।
विरावणं साधुतपस्विकण्टकं तपस्विनामुद्धर तं भयावहम् ।। 1.15.32 ।।
तमेव हत्वा सबलं सबान्धवं विरावणं रावणमुग्रपौरुषम्।
स्वर्लोकमागच्छ गतज्वरश्चिरं सुरेन्द्रगुप्तं गतदोषकल्मषम् ।। 1.15.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चदशः सर्गः ।। 15 ।।
ततो नारायणो विष्णुर्नियुक्तः सुरसत्तमैः।
जानन्नपि सुरानेवं श्लक्ष्णं वचनमबव्रीत् ।। 1.16.1 ।।
उपायः को वधे तस्य राक्षसाधिपतेस्सुराः।
यमहं तं समास्थाय निहन्यामृषिकण्टकम् ।। 1.16.2 ।।
एवमुक्ताः सुराः सर्वे प्रत्यूचुर्विष्णुमव्ययम्।
मानुषीं तनुमास्थाय रावणं जहि संयुगे ।। 1.16.3 ।।
स हि तेपे तपस्तीव्रं दीर्घकालमरिन्दम।
येन तुष्टोऽभवद्ब्रह्मा लोककृल्लोकपूर्वजः ।। 1.16.4 ।। 
सन्तुष्टः प्रददौ तस्मै राक्षसाय वरं प्रभुः।
नानाविधेभ्यो भूतेभ्यो भयं नान्यत्र मानुषात् ।। 1.16.5 ।।
अवज्ञाताः पुरा तेन वरदाने हि मानवाः ।। 1.16.6 ।।
एवं पितामहात्तस्माद्वरं प्राप्य स दर्पितः।
उत्सादयति लोकाँस्त्रीन् स्त्रियश्चाप्यवकर्षति ।। 1.16.7 ।।
तस्मात्तस्य वधो दृष्टो मानुषेभ्यः परन्तप।
इत्येतद्वचनं श्रुत्वा सुराणां विष्णुरात्मवान्।
पितरं रोचयामास तदा दशरथं नृपम् ।। 1.16.8 ।।
स चाप्यपुत्रो नृपतिस्तस्मिन् काले महाद्युतिः।
अयजत्पुत्रियामिष्टिं पुत्रेप्सुररिसूदनः ।। 1.16.9 ।।
स कृत्वा निश्चयं विष्णुरामन्त्र्य च पितामहम्।
अन्तर्धानं गतो देवैः पूज्यमानो महर्षिभिः ।। 1.16.10 ।।
ततो वै यजमानस्य पावकादतुलप्रभम्।
प्रादुर्भूतं महद्भूतं महावीर्यं महाबलम् ।। 1.16.11 ।।
कृष्णरक्ताम्बरधरं रक्ताक्षं दुन्दुभिस्वनम्।
स्निग्धहर्यक्षतनुजश्मश्रुप्रवरमूर्द्धजम् ।। 1.16.12 ।।
शुभलक्षणसम्पन्नं दिव्याभरणभूषितम्।
शैलशृङ्गसमुत्सेधं दृप्तशार्दूलविक्रमम् ।। 1.16.13 ।।
दिवाकरसमाकारं दीप्तानलशिखोपमम्।
तप्तजाम्बूनदमयीं राजतान्तपरिच्छदाम् ।। 1.16.14 ।।
दिव्यपायससम्पूर्णां पात्रीं पत्नीमिव प्रियाम्।
प्रगृह्य विपुलां दोर्भ्यां स्वयं मायामयीमिव ।। 1.16.15 ।।
समवेक्ष्याब्रवीद्वाक्यमिदं दशरथं नृपम्।
प्राजापत्यं नरं विद्धि मामिहाभ्यागतं नृप ।। 1.16.16 ।।
ततः परं तदा राजा प्रत्युवाच कृताञ्जलिः।
भगवन् स्वागतं तेऽस्तु किमहं करवाणि ते ।। 1.16.17 ।।
अथो पुनरिदं वाक्यं प्राजापत्यो नरोऽब्रवीत्।
राजन्नर्चयता देवानद्य प्राप्तमिदं त्वया ।। 1.16.18 ।।
इदं तु नरशार्दूल पायसं देवनिर्मितम्।
प्रजाकरं गृहाण त्वं धन्यमारोग्यवर्द्धनम् ।। 1.16.19 ।।
भार्याणामनुरूपाणामश्नीतेति प्रयच्छ वै।
तासु त्वं लप्स्यसे पुत्रान् यदर्थं यजसे नृप ।। 1.16.20 ।। 
तथेति नृपतिः प्रीतः शिरसा प्रतिगृह्य ताम्।
पात्रीं देवान्नसम्पूर्णां देवदत्तां हिरण्मयीम् ।। 1.16.21 ।।
अभिवाद्य च तद्भूतमद्भुतं प्रियदर्शनम्।
मुदा परमया युक्तश्चकाराभिप्रदक्षिणम् ।। 1.16.22 ।।
ततो दशरथः प्राप्य पायसं देवनिर्मितम्।
बभूव परमप्रीतः प्राप्य वित्तमिवाधनः ।। 1.16.23 ।।
ततस्तदद्भुतप्रख्यं भूतं परमभास्वरम्।
संवर्तयित्वा तत्कर्म तत्रैवान्तरधीयत ।। 1.16.24 ।।
हर्षरश्मिभिरुद्योतं तस्यान्तःपुरमाबभौ।
शारदस्याभिरामस्य चन्द्रस्येव नभोंऽशुमिः ।। 1.16.25 ।।
सोऽन्तःपुरं प्रविश्यैव कौसल्यामिदमब्रवीत्।
पायसं प्रतिगृह्णीष्व पुत्रीयं त्विदमात्मनः ।। 1.16.26 ।।
कौसल्यायै नरपतिः पायसार्द्धं ददौ तदा।
अर्द्धादर्द्धं ददौ चापि सुमित्रायै नराधिपः।
कैकेय्यै चावशिष्टार्द्धं ददौ पुत्रार्थकारणात् ।। 1.16.27 ।।
प्रददौ चावशिष्टार्द्धं पायसस्यामृतोपमम्। 
अनुचिन्त्य सुमित्रायै पुनरेव महीपतिः ।। 1.16.28 ।।
एवं तासां ददौ राजा भार्याणां पायसं पृथक् ।। 1.16.29 ।।
तास्त्वेतत्पायसं प्राप्य नरेन्द्रस्योत्तमाः स्त्रियः।
सम्मानं मेनिरे सर्वाः प्रहर्षोदितचेतसः ।। 1.16.30 ।।
ततस्तु ताः प्राश्य तदुत्तमस्त्रियो महीपतेरुत्तमपायसं पृथक्।
हुताशनादित्यसमानतेजसोऽचिरेण गर्भान् प्रतिपेदिरे तदा ।। 1.16.31 ।।
ततस्तु राजा प्रतिवीक्ष्य ताः स्त्रियः प्ररूढगर्भाः प्रतिलब्धमानसः।
बभूव हृष्टस्त्रिदिवे यथा हरिस्सुरेन्द्रसिद्धर्षिगणाभिपूजितः ।। 1.16.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षोडशः सर्गः ।। 16 ।।
पुत्रत्वं तु गते विष्णौ राज्ञस्तस्य महात्मनः।
उवाच देवताः सर्वाः स्वयम्भूर्भगवानिदम् ।। 1.17.1 ।।
सत्यसन्धस्य वीरस्य सर्वेषां नो हितैषिणः।
विष्णोः सहायान् बलिनः सृजध्वं कामरूपिणः ।। 1.17.2 ।।
मायाविदश्च शूरांश्च वायुवेगसमान् जवे।
नयज्ञान् बुद्धिसम्पन्नान् विष्णुतुल्यपराक्रमान् ।। 1.17.3 ।।
असंहार्यानुपायज्ञान् सिंहसंहननान्वितान्।
सर्वास्त्रगुणसम्पन्नानमृतप्राशनानिव ।। 1.17.4 ।।
अप्सरस्सु च मुख्यासु गन्धर्वीणां तनूषु च।
सृजध्वं हरिरूपेण पुत्रांस्तुल्यपराक्रमान् ।। 1.17.5 ।। 
पूर्वमेव मया सृष्टो जाम्बवानृक्षपुङ्गवः।
जृम्भमाणस्य सहसा मम वक्त्रादजायत ।। 1.17.6 ।।
ते तथोक्ता भगवता तत् प्रतिश्रुत्य शासनम्।
जनयामासुरेवं ते पुत्रान् वानररूपिणः ।। 1.17.7 ।।
ऋषयश्च महात्मानः सिद्धविद्याधरोरगाः।
चारणाश्च सुतान्वीरान् ससृजुर्वनचारिणः ।। 1.17.8 ।।
वानरेन्द्रं महेन्द्राभमिन्द्रो वालिनमूर्जितम्।
सुग्रीवं जनयामास तपनस्तपतां वरः ।। 1.17.9 ।।
बृहस्पतिस्त्वजनयत्तारं नाम महाहरिम्।
सर्ववानरमुख्यानां बुद्धिमन्तमनुत्तमम् ।। 1.17.10 ।।
धनदस्य सुतः श्रीमान् वानरो गन्धमादनः।
विश्वकर्मा त्वजनयन्नल नाम महाहरिम् ।। 1.17.11 ।।
पावकस्य सुतः श्रीमान्नीलोऽग्निसदृशप्रभः।
तेजसा यशसा वीर्यादत्यरिच्यत वानरान् ।। 1.17.12 ।।
रूपद्रविणसम्पन्नावश्विनौ रूपसम्मतौ।
मैन्दं च द्विविदं चैव जनयामासतुः स्वयम् ।। 1.17.13 ।।
वरुणो जनयामास सुषेणं नाम वानरम्।
शरभं जनयामास पर्जन्यस्तु महाबलम् ।। 1.17.14 ।।
मारुतस्यात्मजः श्रीमान् हनुमान्नाम वानरः।
वज्रसंहननोपेतो वैनतेयसमो जवे ।। 1.17.15 ।।
ते सृष्टा बहुसाहस्रा दशग्रीववधे गताः।
अप्रमेयबला वीरा विक्रान्ताः कामरूपिणः ।। 1.17.16 ।।
मेरुमन्दरसङ्काशा वपुष्मन्तो महाबलाः।
ऋक्षवानरगोपुच्छाः क्षिप्रमेवाभिजज्ञिरे ।। 1.17.17 ।।
यस्य देवस्य यद्रूपं वेषो यश्च पराक्रमः।
अजायत समस्तेन तस्य तस्य सुतः पृथक् ।। 1.17.18 ।।
गोलाङ्गूलीषु चोत्पन्नाः केचित्सम्मतविक्रमाः।
ऋक्षीषु च तथा जाता वानराः किन्नरीषु च ।। 1.17.19 ।।
देवा महर्षिगन्धर्वाः तार्क्ष्या यक्षा यशस्विनः।
नागाः किम्पुरुषाश्चैव सिद्धविद्याधरोरगाः ।। 1.17.20 ।।
बहवो जनयामासुर्हृष्टास्तत्र सहस्रशः।
वानरान् सुमहाकायान् सर्वान् वै वनचारिणः ।। 1.17.21 ।।
अप्सरस्सु च मुख्यासु तथा विद्याधरीषु च।
नागकन्यासु च तथा गन्धर्वीणां तनूषु च ।। 1.17.22 ।।
कामरूपबलोपेता यथाकामं विचारिणः।
सिंहशार्दूलसदृशा दर्पेण च बलेन च ।। 1.17.23 ।।
शिलाप्रहरणाः सर्वे सर्वे पादपयोधिनः।
नखदंष्ट्रायुधाः सर्वे सर्वे सर्वास्त्रकोविदाः ।। 1.17.24 ।।
विचालयेयुः शैलेन्द्रान् भेदयेयुः स्थिरान् द्रुमान्।
क्षोभयेयुश्च वेगेन समुद्रं सरितां पतिम् ।। 1.17.25 ।।
दारयेयुः क्षितिं पद्भ्यामाप्लवेयुर्महार्णवम्।
नभःस्थलं विशेयुश्च गृह्णीयुरपि तोयदान् ।। 1.17.26 ।।
गृह्णीयुरपि मातङ्गान् मत्तान् प्रव्रजतो वने।
नर्दमानाश्च नादेन पातयेयुर्विहङ्गमान् ।। 1.17.27 ।।
ईदृशानां प्रसूतानि हरीणां कामरूपिणाम्।
शतं शतसहस्राणि यूथपानां महात्मनाम् ।। 1.17.28 ।।
ते प्रधानेषु यूथेषु हरीणां हरियूथपाः।
बभूवुर्यूथपश्रेष्ठा वीरांश्चाजनयन् हरीन् ।। 1.17.29 ।।
अन्ये ऋक्षवतः प्रस्थानुपतस्थुः सहस्रशः।
अन्ये नानाविधान् शैलान् काननानि च भेजिरे ।। 1.17.30 ।।
सूर्यपुत्रं च सुग्रीवं शक्रपुत्रं च वालिनम्।
भ्रातरावुपतस्थुस्ते सर्व एव हरीश्वराः।
नलं नीलं हनूमन्तमन्यांश्च हरियूथपान् ।। 1.17.31 ।।
ते तार्क्ष्यबलसम्पन्नाः सर्वे युद्धविशारदाः।
विचरन्तोऽर्दयन् दर्पात्सिंहव्याघ्रमहोरगान् ।। 1.17.32 ।।
तांश्च सर्वान् महाबाहुर्वाली विपुलविक्रमः।
जुगोप भुजवीर्येण ऋक्षगोपुच्छवानरान् ।। 1.17.33 ।।
तैरियं पृथिवी शूरैः सपर्वतवनार्णवा।
कीर्णा विविधसंस्थानैर्नानाव्यञ्जनलक्षणैः ।। 1.17.34 ।।
तैर्मेघवृन्दाचलकूटकल्पैर्महाबलैर्वानरयूथपालैः।
बभूव भूर्भीमशरीररूपैः समावृता रामसहायहेतोः ।। 1.17.35 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तदशः सर्गः ।। 17 ।।
 
				।। श्रीरामावतारघट्टः ।।
निर्वृत्ते तु क्रतौ तस्मिन् हयमेधे महात्मनः।
प्रतिगृह्य सुरा भागान् प्रतिजग्मुर्यथागतम् ।। 1.18.1 ।।
समाप्तदीक्षानियमः पत्नीगणसमन्वितः।
प्रविवेश पुरीं राजा सभृत्यबलवाहनः ।। 1.18.2 ।।
यथार्हं पूजितास्तेन राज्ञा वै पृथिवीश्वराः।
मुदिताः प्रययुर्देशान् प्रणम्य मुनिपुङ्गवम् ।। 1.18.3 ।।
श्रीमतां गच्छतां तेषां स्वपुराणि पुरात्ततः।
बलानि राज्ञां शुभ्राणि प्रहृष्टानि चकाशिरे ।। 1.18.4 ।।
गतेषु पृथिवीशेषु राजा दशरथस्तदा।
प्रविवेश पुरीं श्रीमान् पुरस्कृत्य द्विजोत्तमान् ।। 1.18.5 ।।
शान्तया प्रययौ सार्द्धमृश्यशृङ्गः सुपूजितः।
अन्वीयमानो राज्ञाथ सानुयात्रेण धीमता ।। 1.18.6 ।।
एवं विसृज्य तान् सर्वान् राजा सम्पूर्णमानसः।
उवास सुखितस्तत्र पुत्रोत्पत्तिं विचिन्तयन्।
ततो यज्ञे समाप्ते तु ऋतूनां षट् समत्ययुः ।। 1.18.7 ।।
ततश्च द्वादशे मासे चैत्रे नावमिके तिथौ।
नक्षत्रेऽदितिदैवत्ये स्वोच्चसंस्थेषु पञ्चसु ।। 1.18.8 ।।
ग्रहेषु कर्कटे लग्ने वाक्पताविन्दुना सह।
प्रोद्यमाने जगन्नाथं सर्वलोकनमस्कृतम् ।। 1.18.9 ।।
कौसल्याजनयद्रामं सर्वलक्षणसंयुतम्।
विष्णोरर्द्धं महाभागं पुत्त्रमैक्ष्वाकवर्द्धनम् ।। 1.18.10 ।।
कौसल्या शुशुभे तेन पुत्रेणामिततेजसा।
यथा वरेण देवानामदितिर्वज्रपाणिना ।। 1.18.11 ।।
भरतो नाम कैकेय्यां जज्ञे सत्यपराक्रमः।
साक्षाद्विष्णोश्चतुर्भागः सर्वैः समुदितो गुणैः ।। 1.18.12 ।।
अथ लक्ष्मणशत्रुघ्नौ सुमित्राजनयत्सुतौ।
सर्वास्त्रकुशलौ वीरौ विष्णोरर्द्धसमन्वितौ ।। 1.18.13 ।।
पुष्ये जातस्तु भरतो मीनलग्ने प्रसन्नधीः।
सार्पे जातौ च सौमित्री कुलीरेऽभ्युदिते रवौ ।। 1.18.14 ।।
राज्ञः पुत्रा महात्मानश्चत्वारो जज्ञिरे पृथक्।
गुणवन्तोऽनुरूपाश्च रुच्या प्रोष्ठपदोपमाः ।। 1.18.15 ।।
जगुः कलं च गन्धर्वा ननृतुश्चाप्सरोगणाः।
देवदुन्दुभयो नेदुः पुष्पवृष्टिश्च खाच्च्युता ।। 1.18.16 ।।
उत्सवश्च महानासीदयोध्यायां जनाकुलः ।। 1.18.17 ।।
रथ्याश्च जनसम्बाधा नटनर्तकसङ्कुलाः।
गायनैश्च विराविण्यो वादनैश्च तथाऽपरैः ।। 1.18.18 ।।
प्रदेयांश्च ददौ राजा सूतमागधवन्दिनाम्।
ब्राह्मणेभ्यो ददौ वित्तं गोधनानि सहस्रशः ।। 1.18.19 ।। 
अतीत्यैकादशाहं तु नामकर्म तथाऽकरोत् ।। 1.18.20 ।।
ज्येष्ठं रामं महात्मानं भरतं कैकयीसुतम्।
सौमित्रिं लक्ष्मण इति शत्रुघ्नमपरं तथा ।। 1.18.21 ।। 
वसिष्ठः परमप्रीतो नामानि कृतवांस्तदा ।। 1.18.22 ।।
ब्राह्मणान् भोजयामास पौरजानपदानपि।
अददद्ब्राह्मणानां च रत्नौघममितं बहु ।। 1.18.23 ।। 
तेषां जन्मक्रियादीनि सर्वकर्माण्यकारयत् ।। 1.18.24 ।।
तेषां केतुरिव ज्येष्ठो रामो रतिकरः पितुः।
बभूव भूयो भूतानां स्वयम्भूरिव सम्मतः ।। 1.18.25 ।।
सर्वे वेदविदः शूराः सर्वे लोकहिते रताः।
सर्वे ज्ञानोपपन्नाश्च सर्वे समुदिता गुणैः ।। 1.18.26 ।।
तेषामपि महातेजा रामः सत्यपराक्रमः।
इष्टः सर्वस्य लोकस्य शशाङ्क इव निर्मलः ।। 1.18.27 ।।
गजस्कन्धेऽश्वपृष्ठे च रथचर्यासु सम्मतः।
धनुर्वेदे च निरतः पितुः शुश्रूषणे रतः ।। 1.18.28 ।।
बाल्यात् प्रभृति सुस्निग्धो लक्ष्मणो लक्ष्मिवर्द्धनः।
रामस्य लोकरामस्य भ्रातुर्ज्येष्ठस्य नित्यशः ।। 1.18.29 ।। 
सर्वप्रियकरस्तस्य रामस्यापि शरीरतः।
लक्ष्मणो लक्ष्मिसम्पन्नो बहिः प्राण इवापरः ।। 1.18.30 ।।
न च तेन विना निद्रां लभते पुरुषोत्तमः।
मृष्टमन्नमुपानीतमश्नाति न हि तं विना ।। 1.18.31 ।।
यदा हि हयमारूढो मृगयां याति राघवः।
तदैनं पृष्ठतोऽभ्येति सधनुः परिपालयन् ।। 1.18.32 ।।
भरतस्यापि शत्रुघ्नो लक्ष्मणावरजो हि सः।
प्राणैः प्रियतरो नित्यं तस्य चासीत्तथा प्रियः ।। 1.18.33 ।।
स चतुर्भिर्महाभागैः पुत्रैर्दशरथः प्रियैः।
बभूव परमप्रीतो देवैरिव पितामहः ।। 1.18.34 ।।
ते यदा ज्ञानसम्पन्नास्सर्वे समुदिता गुणैः।
ह्रीमन्तः कीर्तिमन्तश्च सर्वज्ञा दीर्घदर्शिनः ।। 1.18.35 ।।
तेषामेवम्प्रभावानां सर्वेषां दीप्ततेजसाम्।
पिता दशरथो हृष्टो ब्रह्मा लोकाधिपो यथा ।। 1.18.36 ।।
ते चापि मनुजव्याघ्रा वैदिकाध्ययने रताः।
पितृशुश्रूषणरता धनुर्वेदे च निष्ठिताः ।। 1.18.37 ।।
अथ राजा दशरथस्तेषां दारक्रियां प्रति।
चिन्तयामास धर्मात्मा सोपाध्यायः सबान्धवः ।। 1.18.38 ।।
तस्य चिन्तयमानस्य मन्त्रिमध्ये महात्मनः।
अभ्यागच्छन्महातेजा विश्वामित्रो महामुनिः ।। 1.18.39 ।।
स राज्ञो दर्शनाकाङ्क्षी द्वाराध्यक्षानुवाच ह।
शीघ्रमाख्यात मां प्राप्तं कौशिकं गाधिनन्दनम् ।। 1.18.40 ।।
तच्छ्रुत्वा वचनं तस्य राज्ञो वेश्म प्रदुद्रुवुः।
सम्भ्रान्तमनसः सर्वे तेन वाक्येन चोदिताः ।। 1.18.41 ।।
ते गत्वा राजभवनं विश्वामित्रमृषिं तदा।
प्राप्तमावेदयामासुर्नृपायैक्ष्वाकवे तदा ।। 1.18.42 ।।
तेषां तद्वचनं श्रुत्वा सपुरोधाः समाहितः।
प्रत्युज्जगाम तं हृष्टो ब्रह्माणमिव वासवः ।। 1.18.43 ।।
तं दृष्ट्वा ज्वलितं दीप्त्या तापसं संशितव्रतम्।
प्रहृष्टवदनो राजा ततोऽर्घ्यमुपहारयत् ।। 1.18.44 ।। 
स राज्ञः प्रतिगृह्यार्घ्यं शास्त्रदृष्टेन कर्मणा।
कुशलं चाव्ययं चैव पर्यपृच्छन्नराधिपम् ।। 1.18.45 ।।
पुरे कोशे जनपदे बान्धवेषु सुहृत्सु च।
कुशलं कौशिको राज्ञः पर्यपृच्छत्सुधार्मिकः ।। 1.18.46 ।।
अपि ते सन्नताः सर्वे सामन्ता रिपवो जिताः।
दैवं च मानुषं चापि कर्म ते साध्वनुष्ठितम् ।। 1.18.47 ।।
वसिष्ठं च समागम्य कुशलं मुनिपुङ्गवः।
ऋषींश्चान्यान् यथान्यायं महाभागानुवाच ह ।। 1.18.48 ।।
ते सर्वे हृष्टमनसस्तस्य राज्ञो निवेशनम्।
विविशुः पूजितास्तत्र निषेदुश्चयथार्हतः ।। 1.18.49 ।। 
अथ हृष्टमना राजा विश्वामित्रं महामुनिम्।
उवाच परमोदारो हृष्टस्तमभिपूजयन् ।। 1.18.50 ।।
यथाऽमृतस्य सम्प्राप्तिर्यथा वर्षमनूदके।
यथा सदृशदारेषु पुत्रजन्माप्रजस्य च ।। 1.18.51 ।।
प्रणष्टस्य यथा लाभो यथा हर्षो महोदये।
तथैवागमनं मन्ये स्वागतं ते महामुने ।। 1.18.52 ।। 
कं च ते परमं कामं करोमि किमु हर्षितः।
पात्रभूतोऽसि मे ब्रह्मन् दिष्ट्या प्राप्तोऽसि धार्मिक ।। 1.18.53 ।।
अद्य मे सफलं जन्म जीवितं च सुजीवितम् ।। 1.18.54 ।।
पूर्वं राजर्षिशब्देन तपसा द्योतितप्रभः।
ब्रह्मर्षित्वमनुप्राप्तः पूज्योऽसि बहुधा मया ।। 1.18.55 ।।
तदद्भुतमिदं ब्रह्मन् पवित्रं परमं मम।
शुभक्षेत्रगतश्चाहं तव सन्दर्शनात्प्रभो ।। 1.18.56 ।।
ब्रूहि यत्प्रार्थितं तुभ्यं कार्यमागमनं प्रति।
इच्छाम्यनुगृहीतोऽहं त्वदर्थपरिवृद्धये ।। 1.18.57 ।। 
कार्यस्य न विमर्शं च गन्तुमर्हसि कौशिक।
कर्ता चाहमशेषेण दैवतं हि भवान् मम ।। 1.18.58 ।।
मम चायमनुप्राप्तो महानभ्युदयो द्विज।
तवागमनजः कृत्स्नो धर्मश्चानुत्तमो मम ।। 1.18.59 ।।
इति हृदयसुखं निशम्य वाक्यं श्रुतिसुखमात्मवता विनीतमुक्तम्।
प्रथितगुणयशा गुणैर्विशिष्टः परमऋषिः परमं जगाम हर्षम् ।। 1.18.60 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टादशः सर्गः ।। 18 ।।
तच्छ्रुत्वा राजसिंहस्य वाक्यमद्भुतविस्तरम्।
हृष्टरोमा महातेजा विश्वामित्रोऽभ्यभाषत ।। 1.19.1 ।।
सदृशं राजशार्दूल तवैतद्भुवि नान्यथा।
महाकुलप्रसूतस्य वसिष्ठव्यपदेशिनः ।। 1.19.2 ।। 
यत्तु मे हृद्गतं वाक्यं तस्य कार्यस्य निश्चयम्।
कुरुष्व राजशार्दूल भव सत्यप्रतिश्रवः ।। 1.19.3 ।।
अहं नियममातिष्ठे सिद्ध्यर्थं पुरुषर्षभ। 
तस्य विघ्नकरौ द्वौ तु राक्षसौ कामरूपिणौ ।। 1.19.4 ।।
व्रते मे बहुशश्चीर्णे समाप्त्यां राक्षसाविमौ।
मारीचश्च सुबाहुश्च वीर्यवन्तौ सुशिक्षितौ।
समांसरुधिरौघेण वेदिं तामभ्यवर्षताम् ।। 1.19.5 ।।
अवधूते तथाभूते तस्मिन्नियमनिश्चये।
कृतश्रमो निरुत्साहस्तस्माद्देशादपाक्रमे ।। 1.19.6 ।।
न च मे क्रोधमुत्स्रष्टुं बुद्धिर्भवति पार्थिव। 
तथाभूता हि सा चर्या न शापस्तत्र मुच्यते ।। 1.19.7 ।।
स्वपुत्रं राजशार्दूल रामं सत्यपराक्रमम्।
काकपक्षधरं शूरं ज्येष्ठं मे दातुमर्हसि ।। 1.19.8 ।।
शक्तो ह्येष मया गुप्तो दिव्येन स्वेन तेजसा।
राक्षसा ये विकर्तारस्तेषामपि विनाशने ।। 1.19.9 ।।
श्रेयश्चास्मै प्रदास्यामि बहुरूपं न संशयः।
त्रयाणामपि लोकानां येन ख्यातिं गमिष्यति ।। 1.19.10 ।।
न च तौ राममासाद्य शक्तौ स्थातुं कथञ्चन।
न च तौ राघवादन्यो हन्तुमुत्सहते पुमान् ।। 1.19.11 ।।
वीर्योत्सिक्तौ हि तौ पापौ कालपाशवशं गतौ।
रामस्य राजशार्दूल न पर्याप्तौ महात्मनः ।। 1.19.12 ।।
न च पुत्रकृतस्नेहं कर्तुमर्हति पार्थिव।
अहं ते प्रतिजानामि हतौ तौ विद्धि राक्षसौ ।। 1.19.13 ।।
अहं वेद्मि महात्मानं रामं सत्यपराक्रमम्।
वसिष्ठोऽपि महातेजा ये चेमे तपसि स्थिताः ।। 1.19.14 ।। 
यदि ते धर्मलाभं च यशश्च परमं भुवि।
स्थितमिच्छसि राजेन्द्र रामं मे दातुमर्हसि ।। 1.19.15 ।।
यदि ह्यनुज्ञां काकुत्स्थ ददते तव मन्त्रिणः।
वसिष्ठप्रमुखाः सर्वे राघवं मे विसर्जय ।। 1.19.16 ।।
अभिप्रेतमसंसक्तमात्मजं दातुमर्हसि।
दशरात्रं हि यज्ञस्य रामं राजीवलोचनम् ।। 1.19.17 ।।
नात्येति कालो यज्ञस्य यथाऽयं मम राघव।
तथा कुरुष्व भद्रं ते मा च शोके मनः कृथाः ।। 1.19.18 ।।
इत्येवमुक्त्वा धर्मात्मा धर्मार्थसहितं वचः।
विरराम महातेजा विश्वामित्रो महामुनिः ।। 1.19.19 ।।
स तन्निशम्य राजेन्द्रो विश्वामित्रवचः शुभम्।
शोकमभ्यगमत्तीव्रं व्यषीदत भयान्वितः ।। 1.19.20 ।।
इति हृदयमनोविदारणं मुनिवचनं तदतीव शुश्रुवान्।
नरपतिरभवन्महांस्तदा व्यथितमनाः प्रचचाल चासनात् ।। 1.19.21 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनविंशः सर्गः ।। 19 
।।
तच्छ्रुत्वा राजशार्दूलो विश्वामित्रस्य भाषितम्। 
मुहूर्तमिव निःसञ्ज्ञः सञ्ज्ञावानिदमब्रवीत् ।। 1.20.1 ।।
ऊनषोडशवर्षो मे रामो राजीवलोचनः।
न युद्धयोग्यतामस्य पश्यामि सह राक्षसैः ।। 1.20.2 ।।
इयमक्षौहिणी पूर्णा यस्याहं पतिरीश्वरः।
अनया संवृतो गत्वा योद्धाऽहं तैर्निशाचरैः ।।  1.20.3 ।। 
इमे शूराश्च विक्रान्ता भृत्या मेऽस्त्रविशारदाः।
योग्या रक्षोगणैर्योद्धुं न रामं नेतुमर्हसि ।। 1.20.4 ।।
अहमेव धनुष्पाणिर्गोप्ता समरमूर्द्धनि।
यावत्प्राणान् धरिष्यामि तावद्योत्स्ये निशाचरैः ।। 1.20.5 ।।
निर्विघ्ना व्रतचर्या सा भविष्यति सुरक्षिता।
अहं तत्र गमिष्यामि न रामं नेतुमर्हसि ।। 1.20.6 ।।
बालो ह्यकृतविद्यश्च न च वेत्ति बलाबलम्।
न चास्त्रबलसंयुक्तो न च युद्धविशारदः ।। 1.20.7 ।। 
न चासौ रक्षसां योग्यः कूटयुद्धा हि ते भृशम् ।। 1.20.8 ।।
विप्रयुक्तो हि रामेण मुहूर्तमपि नोत्सहे।
जीवितुं मुनिशार्दूल न रामं नेतुमर्हसि ।। 1.20.9 ।।
यदि वा राघवं ब्रह्मन् नेतुमिच्छसि सुव्रत।
चतुरङ्गसमायुक्तं मया च सहितं नय ।। 1.20.10 ।।
षष्टिर्वर्षसहस्राणि जातस्य मम कौशिक।
दुःखेनोत्पादितश्चायं न रामं नेतुमर्हसि ।। 1.20.11 ।।
चतुर्णामात्मजानां हि प्रीतिः परमिका मम।
ज्येष्ठं धर्मप्रधानं च न रामं नेतुमर्हसि ।। 1.20.12 ।। 
किंवीर्या राक्षसास्ते च कस्य पुत्राश्च के च ते।
कथम्प्रमाणाः के चैतान् रक्षन्ति मुनिपुङ्गव ।। 1.20.13 ।।
कथं च प्रतिकर्तव्यं तेषां रामेण रक्षसाम्।
मामकैर्वा बलैर्ब्रह्मन् मया वा कूटयोधिनाम् ।। 1.20.14 ।।
सर्वं मे शंस भगवन् कथं तेषां मया रणे।
स्थातव्यं दुष्टभावानां वीर्योत्सिक्ता हि राक्षसाः ।। 1.20.15 ।।
तस्य तद्वचनं श्रुत्वा विश्वामित्रोऽभ्यभाषत ।। 1.20.16 ।।
पौलस्त्यवंशप्रभवो रावणो नाम राक्षसः ।। 1.20.17 ।।
स ब्रह्मणा दत्तवरस्त्रैलोक्यं बाधते भृशम्।
महाबलो महावीर्यो राक्षसैर्बहुभिर्वृतः ।। 1.20.18 ।।
श्रूयते हि महावीर्यो रावणो राक्षसाधिपः।
साक्षाद्वैश्रवणभ्राता पुत्रो विश्रवसो मुनेः ।। 1.20.19 ।।
यदा स्वयं न यज्ञस्य विघ्नकर्ता महाबलः।
तेन सञ्चोदितौ द्वौ तु राक्षसौ वै महाबलौ।
मारीचश्च सुबाहुश्च यज्ञविघ्नं करिष्यतः ।। 1.20.20 ।।
इत्युक्तो मुनिना तेन राजोवाच मुनिं तदा।
न हि शक्तोऽस्मि सङ्ग्रामे स्थातुं तस्य दुरात्मनः ।। 1.20.21 ।।
स त्वं प्रसादं धर्मज्ञ कुरुष्व मम पुत्रके।
मम चैवाल्पभाग्यस्य दैवतं हि भवान् गुरुः ।। 1.20.22 ।।
देवदानवगन्धर्वा यक्षाः पतगपन्नगाः।
न शक्ता रावणं सोढुं किं पुनर्मानवा युधि ।। 1.20.23 ।।
स हि वीर्यवतां वीर्यमादत्ते युधि राक्षसः।
तेन चाहं न शक्नोमि संयोद्धुं तस्य वा बलैः।
सबलो वा मुनिश्रेष्ठ सहितो वा ममात्मजैः ।। 1.20.24 ।।
कथमप्यमरप्रख्यं सङ्ग्रामाणामकोविदम्।
बालं मे तनयं ब्रह्मन् नैव दास्यामि पुत्रकम् ।। 1.20.25 ।।
अथ कालोपमौ युद्धे सुतौ सुन्दोपसुन्दयोः। 
यज्ञविघ्नकरौ तौ ते नैव दास्यामि पुत्रकम् ।। 1.20.26 ।। 
मारीचश्च सुबाहुश्च वीर्यवन्तौ सुशिक्षितौ।
तयोरन्यतरेणाहं योद्धा स्यां ससुहृद्गणः ।। 1.20.27 ।।
इति नरपतिजल्पनाद््द्विजेन्द्रं कुशिकसुतं सुमहान् विवेश मन्युः।
सुहुत इव समिद्भिराज्यसिक्तः समभवदुज्ज्वलितो महर्षिवह्निः ।। 1.20.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे विंशः सर्गः ।। 20 ।।
तच्छ्रुत्वा वचनं तस्य स्नेहपर्याकुलाक्षरम्।
समन्युः कौशिको वाक्यं प्रत्युवाच महीपतिम् ।। 1.21.1 ।।
पूर्वमर्थं प्रतिश्रुत्य प्रतिज्ञां हातुमिच्छसि।
राघवाणामयुक्तोऽयं  कुलस्यास्य विपर्ययः ।। 1.21.2 ।।
यदीदं ते क्षमं राजन् गमिष्यामि यथा गतम्।
मिथ्याप्रतिज्ञः काकुत्स्थ सुखी भव सबान्धवः ।। 1.21.3 ।।
तस्य रोषपरीतस्य विश्वामित्रस्य धीमतः।
चचाल वसुधा कृत्स्ना विवेश च भयं सुरान् ।। 1.21.4 ।। 
त्रस्तरूपं स विज्ञाय जगत्सर्वं महानृषिः।
नृपतिं सुव्रतो धीरो वसिष्ठो वाक्यमब्रवीत् ।। 1.21.5 ।। 
इक्ष्वाकूणां कुले जातः साक्षाद्धर्म इवापरः।
धृतिमान् सुव्रतः श्रीमान्न धर्मं हातुमर्हसि ।। 1.21.6 ।।
त्रिषु लोकेषु विख्यातो धर्मात्मा इति राघवः।
स्वधर्मं प्रतिपद्यस्व नाधर्मं वोढुमर्हसि ।। 1.21.7 ।। 
संश्रुत्यैवं करिष्यामीत्यकुर्वाणस्य राघव
इष्टापूर्तवधो भूयात्तस्माद्रामं विसर्जय ।। 1.21.8 ।।
कृतास्त्रमकृतास्त्रं वा नैनं शक्ष्यन्ति राक्षसाः।
गुप्तं कुशिकपुत्रेण ज्वलनेनामृतं यथा ।। 1.21.9 ।।
एष विग्रहवान् धर्म एष वीर्यवतां वरः।
एष बुद्ध्याधिको लोके तपसश्च परायणम् ।। 1.21.10 ।।
एषोऽस्त्रान् विविधान् वेत्ति त्रैलोक्ये सचराचरे।
नैनमन्यः पुमान् वेत्ति न च वेत्स्यन्ति केचन ।। 1.21.11 ।। 
न देवा ऋषयः केचिन्नासुरा न च राक्षसाः।
गन्धर्वयक्षप्रवराः सकिन्नरमहोरगाः ।। 1.21.12 ।।
सर्वास्त्राणि कृशाश्वस्य पुत्राः परमधार्मिकाः।
कौशिकाय पुरा दत्ता यदा राज्यं प्रशासति ।। 1.21.13 ।।
तेऽपि पुत्राः कृशाश्वस्य प्रजापतिसुतासुताः।
नैकरूपा महावीर्या दीप्तिमन्तो जयावहाः ।। 1.21.14 ।।
जया च सुप्रभा चैव दक्षकन्ये सुमध्यमे।
ते सुवातेऽस्त्रशस्त्राणि शतं परमभास्वरम् ।। 1.21.15 ।। 
पञ्चाशतं सुताँल्लेभे जया नाम परान् पुरा।
वधायासुरसैन्यानाममेयान् कामरूपिणः ।। 1.21.16 ।।
सुप्रभाजनयच्चापि सुतान् पञ्चाशतं पुनः।
संहारान्नाम दुर्द्धर्षान् दुराक्रमान् बलीयसः ।। 1.21.17 ।।
तानि चास्त्राणि वेत्त्येष यथावत् कुशिकात्मजः।
अपूर्वाणां च जनने शक्तो भूयस्य धर्मवित् ।। 1.21.18 ।।
एवंवीर्यो महातेजा विश्वामित्रो महायशाः।
न रामगमने राजन् संशयं गन्तुमर्हसि ।। 1.21.19 ।।
तेषां निग्रहणे शक्तः स्वयं च कुशिकात्मजः।
तव पुत्रहितार्थाय त्वामुपेत्याभियाचते ।। 1.21.20 ।।
इति मुनिवचनात् प्रसन्नचित्तो रघुवृषभश्च मुमोद भास्वराङ्गः।
गमनमभिरुरोच राघवस्य प्रथितयशाः कुशिकात्मजाय बुद्ध्या ।। 1.21.21 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकविंशः सर्गः ।। 21 ।।
तथा वसिष्ठे ब्रुवति राजा दशरथः सुतम्।
प्रहृष्टवदनो राममाजुहाव सलक्ष्मणम् ।। 1.22.1 ।।
कृतस्वस्त्ययनं मात्रा पित्रा दशरथेन च।
पुरोधसा वसिष्ठेन मङ्गलैरभिमन्त्रितम् ।। 1.22.2 ।। 
स पुत्रं मूर्ध्न्युपाघ्राय राजा दशरथः प्रियम्।
ददौ कुशिकपुत्राय सुप्रीतेनान्तरात्मना ।। 1.22.3 ।।
ततो वायुः सुखस्पर्शो विरजस्को ववौ तदा।
विश्वामित्रगतं रामं दृष्ट्वा राजीवलोचनम् ।। 1.22.4 ।।
पुष्पवृष्टिर्महत्यासीद्देवदुन्दुभिनिःस्वनैः।
शङ्खदुन्दुभिनिर्घोषः प्रयाते तु महात्मनि ।। 1.22.5 ।।
विश्वामित्रो ययावग्रे ततो रामो महायशाः।
काकपक्षधरो धन्वी तं च सौमित्रिरन्वगात् ।। 1.22.6 ।। 
कलापिनौ धनुष्पाणी शोभयानौ दिशो दश।
विश्वामित्रं महात्मानं त्रिशीर्षाविव पन्नगौ।
अनुजग्मतुरक्षुद्रौ पितामहमिवाश्विनौ ।। 1.22.7 ।। 
तदा कुशिकपुत्रं तु धनुष्पाणी स्वलङ्कृतौ।
बद्धगोधाङ्गुलित्राणौ खड्गवन्तौ महाद्युती ।। 1.22.8 ।।
कुमारौ चारुवपुषौ भ्रातरौ रामलक्ष्मणौ।
अनुयातौ श्रिया दीप्त्या शोभयेतामनिन्दितौ।
स्थाणुं देवमिवाचिन्त्यं कुमाराविव पावकी ।। 1.22.9 ।। 
अध्यर्द्धयोजनं गत्वा सरय्वा दक्षिणे तटे।
रामेति मधुरां वाणीं विश्वामित्रोऽभ्यभाषत ।। 1.22.10 ।।
गृहाण वत्स सलिलं माभूत् कालविपर्ययः।
मन्त्रग्रामं गृहाण त्वं बलामतिबलां तथा ।। 1.22.11 ।।
न श्रमो न ज्वरो वा ते न रूपस्य विपर्ययः।
न च सुप्तं प्रमत्तं वा धर्षयिष्यन्ति नैऋताः ।। 1.22.12 ।।
न बाह्वोः सदृशो वीर्ये पृथिव्यामस्ति कश्चन।
त्रिषु लोकेषु वै राम न भवेत् सदृशस्तव ।। 1.22.13 ।।
न सौभाग्ये न दाक्षिण्ये न ज्ञाने बुद्धिनिश्चये।
नोत्तरे प्रतिवक्तव्ये समो लोके तवानघ ।। 1.22.14 ।।
एतद्विद्याद्वये लब्धे भविता नास्ति ते समः।
बला चातिबला चैव सर्वज्ञानस्य मातरौ ।। 1.22.15 ।।
क्षुत्पिपासे न ते राम भविष्येते नरोत्तम।
बलामतिबलां चैव पठतः पथि राघव ।। 1.22.16 ।।
विद्याद्वयमधीयाने यशश्चाप्यतुलं त्वयि।
पितामहसुते ह्येते विद्ये तेजःसमन्विते ।। 1.22.17 ।।
प्रदातुं तव काकुत्स्थ सदृशस्त्वं हि धार्मिक ।। 1.22.18 ।।
कामं बहुगुणाः सर्वे त्वय्येते नात्र संशयः।
तपसा सम्भृते चैते बहुरूपे भविष्यतः ।। 1.22.19 ।।
ततो रामो जलं स्पृष्ट्वा प्रहृष्टवदनः शुचिः।
प्रतिजग्राह ते विद्ये महर्षेर्भावितात्मनः ।। 1.22.20 ।।
विद्यासमुदितो रामः शुशुभे भूरिविक्रमः।
सहस्ररश्मिर्भगवान् शरदीव दिवाकरः ।। 1.22.21 ।।
गुरुकार्याणि सर्वाणि नियुज्य कुशिकात्मजे।
ऊषुस्तां रजनीं तत्र सरय्वां सुसुखः त्रयः ।। 1.22.22 ।।
दशरथनृपसूनुसत्तमाभ्यां तृणशयनेऽनुचिते तदोषिताभ्याम्।
कुशिकसुतवचोऽनुलालिताभ्यां सुखमिव सा विबभौ विभावरी च ।। 1.22.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे द्वाविंशः सर्गः ।। 22 ।।
प्रभातायां तु शर्वर्यां विश्वामित्रो महामुनिः।
अभ्यभाषत काकुत्स्थौ शयानौ पर्णसंस्तरे ।। 1.23.1 ।।
कौसल्या सुप्रजा राम पूर्वा सन्ध्या प्रवर्तते।
उत्तिष्ठ नरशार्दूल कर्त्तव्यं दैवमाह्निकम् ।। 1.23.2 ।।
तस्यर्षेः परमोदारं वचः श्रुत्वा नरोत्तमौ।
स्नात्वा कृतोदकौ वीरौ जेपतुः परमं जपम् ।। 1.23.3 ।।
कृताह्निकौ महावीर्यौ विश्वामित्रं तपोधनम्।
अभिवाद्याभिसंहृष्टौ गमनायाभितस्थतुः ।। 1.23.4 ।।
तौ प्रयातौ महावीर्यौ दिव्यां त्रिपथगां नदीम्।
ददृशाते ततस्तत्र सरय्वाः सङ्गमे शुभे ।। 1.23.5 ।।
तत्राश्रमपदं पुण्यमृषीणामुग्रतेजसाम्।
बहुवर्षसहस्राणि तप्यतां परमं तपः ।। 1.23.6 ।।
तं दृष्ट्वा परमप्रीतौ राघवौ पुण्यमाश्रमम्।
ऊचतुस्तं महात्मानं विश्वामित्रमिदं वचः ।। 1.23.7 ।।
कस्यायमाश्रमः पुण्यः को न्वस्मिन् वसते पुमान्।
भगवन् श्रोतुमिच्छावः परं कौतूहलं हि नौ ।। 1.23.8 ।।
तयोस्तद्वचनं श्रुत्वा प्रहस्य मुनिपुङ्गवः।
अब्रवीच्छ्रूयतां राम यस्यायं पूर्व आश्रमः ।। 1.23.9 ।।
कन्दर्पो मूर्तिमानासीत् काम इत्युच्यते बुधैः ।। 1.23.10 ।।
तपस्यन्तमिह स्थाणुं नियमेन समाहितम्।
कृतोद्वाहं तु देवेशं गच्छन्तं समरुद्गणम्।
धर्षयामास दुर्मेधा हुङ्कृतश्च महात्मना ।। 1.23.11 ।।
अवदग्धस्य रौद्रेण चक्षुषा रघुनन्दन।
व्यशीर्य्यन्त शरीरात् स्वात् सर्वगात्राणि दुर्मतेः ।। 1.23.12 ।।
तस्य गात्रं हतं तत्र निर्दग्धस्य महात्मना।
अशरीरः कृतः कामः क्रोधाद्देवेश्वरेण हि ।। 1.23.13 ।।
अनङ्ग इति विख्यातस्तदाप्रभृति राघव।
स चाङ्गविषयः श्रीमान् यत्राङ्गं प्रमुमोच ह ।। 1.23.14 ।।
तस्यायमाश्रमः पुण्यस्तस्येमे मुनयः पुरा।
शिष्या धर्मपरा नित्यं तेषां पापं न विद्यते ।। 1.23.15 ।।
इहाद्य रजनीं राम वसेम शुभदर्शन।
पुण्ययोः सरितोर्मध्ये श्वस्तरिष्यामहे वयम् ।। 1.23.16 ।।
अभिगच्छामहे सर्वे शुचयः पुण्यमाश्रमम्। 
स्नाताश्च कृतजप्याश्च हुतहव्या नरोत्तम ।। 1.23.17 ।।
तेषां संवदतां तत्र तपोदीर्घेण चक्षुषा।
विज्ञाय परमप्रीता मुनयो हर्षमागमन् ।। 1.23.18 ।।
अर्घ्यं पाद्यं तथातिथ्यं निवेद्य कुशिकात्मजे।
रामलक्ष्मणयोः पश्चादकुर्वन्नतिथिक्रियाम् ।। 1.23.19 ।।
सत्कारं समनुप्राप्य कथाभिरभिरञ्जयन्।
यथार्हमजपन् सन्ध्यामृषयस्ते समाहिताः ।। 1.23.20 ।।
तत्र वासिभिरानीता मुनिभिः सुव्रतैः सह।
न्यवसन् सुसुखं तत्र कामाश्रमपदे तदा ।। 1.23.21 ।।
कथाभिरभिरामाभिरभिरामौ नृपात्मजौ।
रमयामास धर्मात्मा कौशिको मुनिपुङ्गवः ।। 1.23.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रयोविंशः सर्गः ।। 23 ।।
ततः प्रभाते विमले कृत्वाह्निकमरिन्दमौ।
विश्वामित्रं पुरस्कृत्य नद्यास्तीरमुपागतौ ।। 1.24.1 ।।
ते च सर्वे महात्मानो मुनयः संशितव्रताः।
उपस्थाप्य शुभां नावं विश्वामित्रमथाब्रुवन् ।। 1.24.2 ।।
आरोहतु भवान्नावं राजपुत्रपुरस्कृतः।
अरिष्टं गच्छ पन्थानं माभूत्कालविपर्ययः ।। 1.24.3 ।।
विश्वामित्रस्तथेत्युक्त्वा तानृषीनभिपूज्य च।
ततार सहितस्ताभ्यां सरितं सागरङ्गमाम् ।। 1.24.4 ।।
ततः शुश्राव वै शब्दमतिसंरम्भवर्द्धितम्।
मध्यमागम्य तोयस्य सह रामः कनीयसा ।। 1.24.5 ।।
अथ रामः सरिन्मध्ये पप्रच्छ मुनिपुङ्गवम्।
वारिणो भिद्यमानस्य किमयं तुमुलो ध्वनिः ।। 1.24.6 ।।
राघवस्य वचः श्रुत्वा कौतूहलसमन्वितः।
कथयामास धर्मात्मा तस्य शब्दस्य निश्चयम् ।। 1.24.7 ।।
कैलासपर्वते राम मनसा निर्मितं सरः।
ब्रह्मणा नरशार्दूल तेनेदं मानसं सरः ।। 1.24.8 ।।
तस्मात्सुस्राव सरसः साऽयोध्यामुपगूहते।
सरःप्रवृत्ता सरयूः पुण्या ब्रह्मसरश्च्युता ।। 1.24.9 ।।
तस्यायमतुलः शब्दो जाह्नवीमभिवर्तते।
वारिसङ्क्षोभजो राम प्रणामं नियतः कुरु ।। 1.24.10 ।। 
ताभ्यां तु तावुभौ कृत्वा प्रणाममतिधार्मिकौ।
तीरं दक्षिणमासाद्य जग्मतुर्लघुविक्रमौ ।। 1.24.11 ।।  
स वनं घोरसङ्काशं दृष्ट्वा नृपवरात्मजः।
अविप्रहतमैक्ष्वाकः पप्रच्छ मुनिपुङ्गवम् ।। 1.24.12 ।।
अहो वनमिदं दुर्गं झिल्लिकागणनादितम्।
भैरवैः श्वापदैः पूर्णं शकुन्तैर्दारुणारुतैः ।। 1.24.13 ।।
नानाप्रकारैः शकुनैर्वाश्यद्भिर्भैरवैः स्वनैः।
सिंहव्याघ्रवराहैश्च वारणैश्चोपशोभितम्् ।। 1.24.14 ।।
धवाश्वकर्णककुभैर्मरुतिन्दुकपाटलैः।
सङ्कीर्णं बदरीभिश्च किं न्वेतद्दारुणं वनम् ।। 1.24.15 ।।
तमुवाच महातेजा विश्वामित्रो महामुनिः।
श्रूयतां वत्स काकुत्स्थ यस्यैतद्दारुणं वनम् ।। 1.24.16 ।।
एतौ जनपदौ स्फीतौ पूर्वमास्तां नरोत्तम।
मलदाश्च करूशाश्च देवनिर्माणनिर्मितौ ।। 1.24.17 ।।
पुरा वृत्रवधे राम मलेन समभिप्लुतम्।
क्षुधा चैव सहस्राक्षं ब्रह्महत्या समाविशत् ।। 1.24.18 ।।
तमिन्द्रं स्नापयन् देवा ऋषयश्च तपोधनाः।
कलशैः स्नापयामासुर्मलं चास्य प्रमोचयन् ।। 1.24.19 ।।
इह भूम्यां मलं दत्त्वा दत्त्वा कारूशमेव च।
शरीरजं महेन्द्रस्य ततो हर्षं प्रपेदिरे ।। 1.24.20 ।।
निर्मलो निष्करूशश्च शुचिरिन्द्रो यदाऽभवत्।
ददौ देशस्य सुप्रीतो वरं प्रभुरनुत्तमम् ।। 1.24.21 ।।
इमौ जनपदौ स्फीतौ ख्यातिं लोके गमिष्यतः।
मलदाश्च करूशाश्च ममाङ्गमलधारिणौ ।। 1.24.22 ।।
साधु साध्विति त देवाः पाकशासनमब्रुवन्।
देशस्य पूजां तां दृष्ट्वा कृतां शक्रेण धीमता ।। 1.24.23 ।।
एतौ जनपदौ स्फीतौ दीर्घकालमरिन्दम।
मलदाश्च करूशाश्च मुदितौ धनधान्यतः ।। 1.24.24 ।।
कस्यचित्त्वथ कालस्य यक्षी वै कामरूपिणी।
बलं नागसहस्रस्य धारयन्ती तदा ह्यभूत्।
ताटका नाम भद्रं ते भार्या सुन्दस्य धीमतः ।। 1.24.25 ।।
मारीचो राक्षसः पुत्रो यस्याः शक्रपराक्रमः ।। 1.24.26 ।।
वृत्तबाहुर्महावीर्यो विपुलास्यतनुर्महान्।
राक्षसो भैरवाकारो नित्यं त्रासयते प्रजाः ।। 1.24.27 ।।
इमौ जनपदौ नित्यं विनाशयति राघव।
मलदांश्च करूशांश्च ताटका दुष्टचारिणी ।। 1.24.28 ।।
सेयं पन्थानमावार्य वसत्यध्यर्द्धयोजने।
अत एव च गन्तव्यं ताटकाया वनं यतः ।। 1.24.29 ।।
स्वबाहुबलमाश्रित्य जहीमां दुष्टचारिणीम्। 
मन्नियोगादिमं देशं कुरु निष्कण्टकं पुनः ।। 1.24.30 ।।
न हि कश्चिदिमं देशं शक्नोत्यागन्तुमीदृशम्।
यक्षिण्या घोरया राम उत्सादितमसह्यया ।। 1.24.31 ।।
एतत्ते सर्वमाख्यातं यथैतद्दारुणं वनम्।
यक्ष्या चोत्सादितं सर्वमद्यापि न निवर्तते ।। 1.24.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुर्विंशः सर्गः ।। 24 ।।
अथ तस्याप्रमेयस्य मुनेर्वचनमुत्तमम्।
श्रुत्वा पुरुषशार्दूलः प्रत्युवाच शुभां गिरम् ।। 1.25.1 ।।
अल्पवीर्या यदा यक्षाः श्रूयन्ते मुनिपुङ्गव।
कथं नागसहस्रस्य धारयत्यबला बलम् ।। 1.25.2 ।।
विश्वामित्रोऽब्रवीद्वाक्यं शृणु येन बलोत्तरा।
वरदानकृतं वीर्यं धारयत्यबला बलम् ।। 1.25.3 ।।
पूर्वमासीन्महायक्षः सुकेतुर्नाम वीर्यवान्।
अनपत्यः शुभाचारः स च तेपे महत्तपः ।। 1.25.4 ।।
पितामहस्तु सम्प्रीतस्तस्य यक्षपतेस्तदा।
कन्यारत्नं ददौ राम ताटकां नाम नामतः ।। 1.25.5 ।।
ददौ नागसहस्रस्य बलं चास्याः पितामहः।
न त्वेव पुत्रं यक्षाय ददौ ब्रह्मा महायशाः ।। 1.25.6 ।।
तां तु जातां विवर्द्धन्तीं रूपयौवनशालिनीम्।
जम्भपुत्राय सुन्दाय ददौ भार्यां यशस्विनीम् ।। 1.25.7 ।।
कस्यचित्त्वथ कालस्य यक्षी पुत्रमजायत।
मारीचं नाम दुर्द्धषं यः शापाद्राक्षसोऽभवत् ।। 1.25.8 ।।
सुन्दे तु निहते राम सागस्त्यं मुनिपुङ्गवम्।
ताटका सह पुत्रेण प्रधर्षयितुमिच्छति ।। 1.25.9 ।।
भक्षार्थं जातसंरम्भा गर्जन्ती साऽभ्यधावत ।। 1.25.10 ।।
आपतन्तीं तु तां दृष्ट्वा अगस्त्यो भगवानृषिः।
राक्षसत्वं भजस्वेति मारीचं व्याजहार सः ।। 1.25.11 ।।
अगस्त्यः परमक्रुद्धस्ताटकामपि शप्तवान् ।। 1.25.12 ।।
पुरुषादी महायक्षी विरूपा विकृतानना।
इदं रूपं विहायाऽथ दारुणं रूपमस्तु ते ।। 1.25.13 ।।
सैषा शापकृतामर्षा ताटका क्रोधमूर्च्छिता।
देशमुत्सादयत्येनमगस्त्यचरितं शुभम् ।। 1.25.14 ।।
एनां राघव दुर्वृत्तां यक्षीं परमदारुणाम्।
गोब्राह्मणहितार्थाय जहि दुष्टपराक्रमाम् ।। 1.25.15 ।।
न ह्येनां शापसंस्पृष्टां कश्चिदुत्सहते पुमान्।
निहन्तुं त्रिषु लोकेषु त्वामृते रघुनन्दन ।। 1.25.16 ।।
न हि ते स्त्रीवधकृते घृणा कार्या नरोत्तम।
चातुर्वर्ण्यहितार्थाय कर्तव्यं राजसूनुना ।। 1.25.17 ।।
नृशंसमनृशंसं वा प्रजारक्षणकारणात्।
पातकं वा सदोषं वा कर्तव्यं रक्षता सताम् ।। 1.25.18 ।।
राज्यभारनियुक्तानामेष धर्मः सनातनः।
अधर्म्यां जहि काकुत्स्थ धर्मो ह्यस्या न विद्यते ।। 1.25.19 ।।
श्रूयते हि पुरा शक्रो विरोचनसुतां नृप।
पृथिवीं हन्तुमिच्छन्तीं मन्थरामभ्यसूदयत् ।। 1.25.20 ।।
विष्णुना च पुरा राम भृगुपत्नी दृढव्रता
अनिन्द्रं लोकमिच्छन्ती काव्यमाता निषूदिता ।। 1.25.21 ।।
एतैश्चान्यैश्च बहुभी राजपुत्र महात्मभिः। 
अधर्मसहिता नार्यो हताः पुरुषसत्तमैः ।। 1.25.22 ।।
[तस्मादेनां घृणां त्यक्त्वा जहि मच्छासनान्नृप।]
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चविंशः सर्गः ।। 25 ।।
मुनेर्वचनमक्लीबं श्रुत्वा नरवरात्मजः।
राघवः प्राञ्जलिर्भूत्वा प्रत्युवाच दृढव्रतः ।। 1.26.1 ।।
पितुर्वचननिर्देशात्पितुर्वचनगौरवात्।
वचनं कौशिकस्येति कर्तव्यमविशङ्कया ।। 1.26.2 ।।
अनुशिष्टोऽस्म्ययोध्यायां गुरुमध्ये महात्मना।
पित्रा दशरथेनाहं नावज्ञेयं च तद्वचः ।। 1.26.3 ।।
सोऽहं पितुर्वचः श्रुत्वा शासनाद््ब्रह्मवादिनः।
करिष्यामि न सन्देहस्ताटकावधमुत्तमम् ।। 1.26.4 ।।
गोब्राह्मणहितार्थाय देशस्यास्य सुखाय च।
तव चैवाप्रमेयस्य वचनं कर्त्तुमुद्यतः ।। 1.26.5 ।।
एवमुक्त्वा धनुर्मध्ये बध्वा मुष्टिमरिन्दमः।
ज्याघोषमकरोत्तीव्रं दिशः शब्देन नादयन् ।। 1.26.6 ।।
तेन शब्देन वित्रस्तास्ताटकावनवासिनः।
ताटका च सुसङ्क्रुद्धा तेन शब्देन मोहिता ।। 1.26.7 ।।
तं शब्दमभिनिध्याय राक्षसी क्रोधमूर्च्छिता।
श्रुत्वा चाभ्यद्रवद्वेगाद्यतः शब्दो विनिस्सृतः ।। 1.26.8 ।।
तां दृष्ट्वा राघवः क्रुद्धां विकृतां विकृताननाम्।
प्रमाणेनातिवृद्धां च लक्ष्मणं सोऽभ्यभाषत ।। 1.26.9 ।।
पश्य लक्ष्मण यक्षिण्या भैरवं दारुणं वपुः।
भिद्येरन् दर्शनादस्या भीरूणां हृदयानि च ।। 1.26.10 ।।
एनां पश्य दुराधर्षां मायाबलसमन्विताम्।
विनिवृत्तां करोम्यद्य हृतकर्णाग्रनासिकाम् ।। 1.26.11 ।।
न ह्येनामुत्सहे  हन्तुं स्त्रीस्वभावेन रक्षिताम्।
वीर्यं चास्या गतिं चापि हनिष्यामीति मे मतिः ।। 1.26.12 ।।
एवं ब्रुवाणे रामे तु ताटका क्रोधमूर्च्छिता।
उद्यम्य बाहू गर्जन्ती राममेवाभ्यधावत ।। 1.26.13 ।।
विश्वामित्रस्तु ब्रह्मर्षिर्हुङ्कारेणाभिभर्त्स्य ताम्।
स्वस्ति राघवयोरस्तु जयं चैवाभ्यभाषत ।। 1.26.14 ।।
उद्धून्वाना रजो घोरं ताटका राघवावुभौ।
रजोमोहेन महता मुहूर्तं सा व्यमोहयत् ।। 1.26.15 ।।
ततो मायां समास्थाय शिलावर्षेण राघवौ।
अवाकिरत्सुमहता ततश्चुक्रोध राघवः ।। 1.26.16 ।।
शिलावर्षं महत्तस्याः शरवर्षेण राघवः।
प्रतिहत्योपधावन्त्याः करौ चिच्छेद पत्रिभिः ।। 1.26.17 ।।
ततश्छिन्नभुजां श्रान्तामभ्याशे परिगर्जतीम्।
सौमित्रिरकरोत् क्रोधाद्धृतकर्णाग्रनासिकाम् ।। 1.26.18 ।। 
कामरूपधरा सद्यः कृत्वा रूपाण्यनेकशः।
अन्तर्द्धानं गता यक्षी मोहयन्तीव मायया।
अश्मवर्षं विमुञ्चन्ती भैरवं विचचार ह ।। 1.26.19 ।।
ततस्तावश्मवर्षेण कीर्यमाणौ समन्ततः।
दृष्ट्वा गाधिसुतः श्रीमानिदं वचनमब्रवीत् ।। 1.26.20 ।।
अलं ते घृणया वीर पापैषा दुष्टचारिणी।
यज्ञविघ्नकरी यक्षी पुरा वर्द्धति मायया ।। 1.26.21 ।।
वध्यतां तावदेवैषा पुरा सन्ध्या प्रवर्तते।
रक्षांसि सन्ध्याकालेषु दुर्द्धर्षाणि भवन्ति वै ।। 1.26.22 ।।
इत्युक्तस्तु तदा यक्षीमश्मवृष्ट्याभिवर्षतीम्।
दर्शयन् शब्दवेधित्वं तां रुरोध स सायकैः ।। 1.26.23 ।।
सा रुद्धा शरजालेन मायाबलसमन्विता।
अभिदुद्राव काकुत्स्थं लक्ष्मणं च विनेदुषी ।। 1.26.24 ।।
तामापतन्तीं वेगेन विक्रान्तामशनीमिव।
शरेणोरसि विव्याध सा पपात ममार च ।। 1.26.25 ।।
तां हतां भीमसङ्काशां दृष्ट्वा सुरपतिस्तदा।
साधु साध्विति काकुत्स्थं सुराश्च समपूजयन् ।। 1.26.26 ।।
उवाच परमप्रीतः सहस्राक्षः पुरन्दरः।
सुराश्च सर्वे संहृष्टा विश्वामित्रमथाब्रुवन् ।। 1.26.27 ।।
मुने कौशिक भ्ाद्रं ते सेन्द्राः सर्वे मरुद्गणाः।
तोषिताः कर्मणानेन स्नेहं दर्शय राघवे ।। 1.26.28 ।।
प्रजापतेः कृशाश्वस्य पुत्रान् सत्यपराक्रमान्।
तपोबलभृतो ब्रह्मन् राघवाय निवेदय ।। 1.26.29 ।।
पात्रभूतश्च ते ब्रह्मन् तवानुगमने धृतः।
कर्तव्यं च महत्कार्यं सुराणां राजसूनुना ।। 1.26.30 ।।
एवमुक्त्वा सुराः सर्वे जग्मुर्हृष्टा यथागतम्।
विश्वामित्रं पुरस्कृत्य ततः सन्ध्या प्रवर्तते ।। 1.26.31 ।।
ततो मुनिवरः प्रीतस्ताटकावधतोषितः।
मूर्ध्नि राममुपाघ्राय इदं वचनमब्रवीत् ।। 1.26.32 ।।
इहाद्य रजनीं राम वसाम शुभदर्शन।
श्वःप्रभाते गमिष्यामस्तदाश्रमपदं मम ।। 1.26.33 ।।
विश्वामित्रवचः श्रुत्वा हृष्टो दशरथात्मजः।
उवास रजनीं तत्र ताटकाया वने सुखम् ।। 1.26.34 ।।
मुक्तशापं वनं तच्च तस्मिन्नेव तदाऽहनि।
रमणीयं विबभ्राज यथा चैत्ररथं वनम् ।। 1.26.35 ।।
निहत्य तां यक्षसुतां स रामः प्रशस्यमानः सुरसिद्धसङ्घैः।
उवास तस्मिन् मुनिना सहैव प्रभातवेलां प्रतिबोध्यमानः ।। 1.26.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षड्विंशः सर्गः ।। 26 ।।
अथ तां रजनीमुष्य विश्वामित्रो महायशाः।
प्रहस्य राघवं वाक्यमुवाच मधुराक्षरम् ।। 1.27.1 ।।
परितुष्टोऽस्मि भद्रं ते राजपुत्र महायशः।
प्रीत्या परमया शुक्तो ददाम्यस्त्राणि सर्वशः ।। 1.27.2 ।।
देवासुरगणान् वापि सगन्धर्वोरगानपि।
यैरमित्रान् प्रसह्याजौ वशीकृत्य जयिष्यसि ।। 1.27.3 ।। 
तानि दिव्यानि भद्रं ते ददाम्यस्त्राणि सर्वशः।
दण्डचक्रं महद्दिव्यं तव दास्यामि राघव ।। 1.27.4 ।।
धर्मचक्रं ततो वीर कालचक्रं तथैव च।
विष्णुचक्रं तथात्युग्रमैन्द्रमस्त्रं तथैव च ।। 1.27.5 ।।
वज्रमस्त्रं नरश्रेष्ठ शैवं शूलवरं तथा।
अस्त्रं ब्रह्मशिरश्चैव ऐषीकमपि राघव।
ददामि ते महाबाहो ब्राह्ममस्त्रमनुत्तमम् ।। 1.27.6 ।।
गदे द्वे चैव काकुत्स्थ मोदकी शिखरी उभे।
प्रदीप्ते नरशार्दूल प्रयच्छामि नृपात्मज ।। 1.27.7 ।।
धर्मपाशमहं राम कालपाशं तथैव च।
पाशं वारुणमस्त्रं च ददाम्यहमनुत्तमम् ।। 1.27.8 ।।
अशनी द्वे प्रयच्छामि शुष्कार्द्रे रघुनन्दन।
ददामि चास्त्रं पैनाकमस्त्रं नारायणं तथा ।। 1.27.9 ।।
आग्नेयमस्त्रं दयितं शिखरं नाम नामतः।
वायव्यं प्रथनं नाम ददामि च तवानघ ।। 1.27.10 ।।
अस्त्रं हयशिरो नाम क्रौञ्चमस्त्रं तथैव च।
शक्तिद्वयं च काकुत्स्थ ददामि तव राघव ।। 1.27.11 ।।
कङ्कालं मुसलं घोरं कापालमथ कङ्कणम्।
धारयन्त्यसुरा यानि ददाम्येतानि सर्वशः ।। 1.27.12 ।।
वैद्याधरं महास्त्रं च नन्दनं नाम नामतः।
असिरत्नं महाबाहो ददामि नृवरात्मज ।। 1.27.13 ।।
गान्धर्वमस्त्रं दयितं मानवं नाम नामतः।
प्रस्वापनप्रशमने दद्मि सौरं च राघव ।। 1.27.14 ।।
दर्पणं शोषणं चैव सन्तापनविलापने।
मदनं चैव दुर्द्धर्षं कन्दर्पदयितं तथा ।। 1.27.15 ।।
पैशाचमस्त्रं दयितं मोहनं नाम नामतः।
प्रतीच्छ नरशार्दूल राजपुत्र महायशः ।। 1.27.16 ।।
तामसं नरशार्दूल सौमनं च महाबल।
संवर्तं चैव दुर्द्धर्षं मौसलं नाम नामतः ।। 1.27.17 ।।
सत्यमस्त्रं महाबाहो तथा मायाधरं परम्।
घोरं तेजःप्रभं नाम परतेजोऽपकर्षणम् ।। 1.27.18 ।।
सौम्यास्त्रं शिशिरं नाम त्वाष्ट्रमस्त्रं सुकामदम्।
दारुणं च भगस्यापि शीतेषुमथ मानवम् ।। 1.27.19 ।।
एतान् राम महाबाहो कामरूपान् महाबलान्।
गृहाण परमोदारान् क्षिप्रमेव नृपात्मज ।। 1.27.20 ।।
स्थितस्तु प्राङ्मुखो भूत्वा शुचिर्मुनिवरस्तदा।
ददौ रामाय सुप्रीतो मन्त्रग्राममनुत्तमम् ।। 1.27.21 ।।
सर्वसङ्ग्रहणं येषां दैवतैरपि दुर्लभम्।
तान्यस्त्राणि तदा विप्रो राघवाय न्यवेदयत् ।। 1.27.22 ।।
जपतस्तु मुनेस्तस्य विश्वामित्रस्य धीमतः।
उपतस्थुर्महार्हाणि सर्वाण्यस्त्राणि राघवम् ।। 1.27.23 ।।
ऊचुश्च मुदिताः सर्वे रामं प्राञ्जलयस्तदा।
इमे स्म परमोदाराः किङ्करास्तव राघव ।। 1.27.24 ।।
प्रतिगृह्य च काकुत्स्थः समालभ्य च पाणिना।
मानसा मे भविष्यध्वमिति तानभ्यचोदयत् ।। 1.27.25 ।।
ततः प्रीतमना रामो विश्वामित्रं महामुनिम्।
अभिवाद्य महातेजा गमनायोपचक्रमे ।। 1.27.26 ।।
	इत्यार्षे श्रीमद्रामायणे वाल्मील्मी आदिकाव्ये श्रीमद्बालकाण्डे सप्तविंशः सर्गः ।। 27 ।।
प्रतिगृह्य ततोऽस्त्राणि प्रहृष्टवदनः शुचिः।
गच्छन्नेव च काकुत्स्थो विश्वामित्रमथाब्रवीत् ।। 1.28.1 ।। 
गृहीतास्त्रोऽस्मि भगवन् दुराधर्षः सुरासुरैः।
अस्त्राणां त्वहमिच्छामि संहारं मुनिपुङ्गव ।। 1.28.2 ।। 
एवं ब्रुवति काकुत्स्थे विश्वामित्रो महायशाः।
संहारं व्याजहाराथ धृतिमान् सुव्रतः शुचिः ।। 1.28.3 ।।
सत्यवन्तं सत्यकीर्तिं धृष्टं रभसमेव च।
प्रतिहारतरं नाम पराङ्मुखमवाङ्मुखम् ।। 1.28.4 ।।
लक्षाक्षविषमौ चैव दृढनाभसुनाभकौ।
दशाक्षशतवक्त्रौ च दशशीर्षशतोदरौ ।। 1.28.5 ।।
पद्मनाभमहानाभौ दुन्दुनाभसुनाभकौ। 
ज्योतिषं कृशनं चैव नैराश्यविमलावुभौ ।। 1.28.6 ।।
योगन्धरहरिद्रौ च दैत्यप्रशमनौ तथा।
सार्चिर्माली धृतिर्माली वृत्तिमान् रुचिरस्तथा ।। 1.28.7 ।। 
पितृसौमनसं चैव विधूतमकरावुभौ।
करवीरकरं चैव धनधान्यौ च राघव ।। 1.28.8 ।।
कामरूपं कामरुचिं मोहमावरणं तथा।
जृम्भकं सर्वनाभं च सन्तानवरणौ तथा ।। 1.28.9 ।।
कृशाश्वतनयान् राम भास्वरान् कामरूपिणः।
प्रतीच्छ मम भद्रं ते पात्रभूतोऽसि राघव ।। 1.28.10 ।।
बाढमित्येव काकुत्स्थः प्रहृष्टेनान्तरात्मना ।। 1.28.11 ।।
[जग्राह मन्त्रग्रामं तेऽप्युपतस्थुश्च राघवम्।]
दिव्यभास्वरदेहाश्च मूर्तिमन्तः सुखप्रदाः।
केचिदङ्गारसदृशाः केचिद्धूमोपमास्तथा ।। 1.28.12 ।।
चन्द्रार्कसदृशाः केचित् प्रह्वाञ्जलिपुटास्तथा।
रामं प्राञ्जलयो भूत्वाब्रुवन् मधुरभाषिणः ।। 1.28.13 ।।
इमे स्म नरशार्दूल शाधि किं करवाम ते ।। 1.28.14 ।।
मानसाः कार्यकालेषु साहाय्यं मे करिष्यथ।
गम्यतामिति तानाह यथेष्टं रघुनन्दनः ।। 1.28.15 ।।
अथ ते राममामन्त्र्य कृत्वा चापि प्रदक्षिणम्।
एवमस्त्विति काकुत्स्थमुक्त्वा जग्मुर्यथागतम् ।। 1.28.16 ।।
स च तान् राघवो ज्ञात्वा विश्वामित्रं महामुनिम्।
गच्छन्नेवाथ मधुरं श्लक्ष्णं वचनमब्रवीत् ।। 1.28.17 ।।
किं न्वेतन्मेघसङ्काशं पर्वतस्याविदूरतः।
वृक्षषण्डमितो भाति परं कौतूहलं हि मे ।। 1.28.18 ।।
दर्शनीयं मृगाकीर्णं मनोहरमतीव च।
नाना प्रकारैः शकुनैर्वल्गुनादैरलङ्कृतम् ।। 1.28.19 ।।
निस्सृताः स्म मुनिश्रेष्ठ कान्ताराद्रोमहर्षणात् ।। 1.28.20 ।।
अनया त्ववगच्छामि देशस्य सुखवत्तया।
सर्वं मे शंस भगवन् कस्याश्रमपदं त्विदम् ।। 1.28.21 ।।
सम्प्राप्ता यत्र ते पापा ब्रह्मघ्ना दुष्टचारिणः।
तव यज्ञस्य विघ्नाय दुरात्मानो महामते ।। 1.28.22 ।।
भगवंस्तस्य को देशः सा यत्र तव याज्ञिकी।
रक्षितव्या क्रिया ब्रह्मन् मम वध्याश्च राक्षसाः ।। 1.28.23 ।।
एतत्सर्वं मुनिश्रेष्ठ श्रोतुमिच्छाम्यहं प्रभो ।। 1.28.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टाविंशः सर्गः ।। 28 
।।
अथ तस्याप्रमेयस्य तद्वनं परिपृच्छतः।
विश्वामित्रो महातेजा व्याख्यातुमुपचक्रमे ।। 1.29.1 ।। 
इह राम महाबाहो विष्णुर्देववरः प्रभुः।
वर्षाणि सुबहून्येव तथा युगशतानि च।
तपश्चरणयोगार्थमुवास सुमहातपाः ।। 1.29.2 ।।
एष पूर्वाश्रमो राम वामनस्य महात्मनः।
सिद्धाश्रम इति ख्यातः सिद्धो ह्यत्र महातपाः ।। 1.29.3 ।।
एतस्मिन्नेव काले तु राजा वैरोचनिर्बलिः।
निर्जित्य दैवतगणान् सेन्द्रांश्च समरुद्गणान्।
कारयामास तद्राज्यं त्रिषु लोकेषु विश्रुतः ।। 1.29.4 ।।
बलेस्तु यजमानस्य देवाः साग्निपुरोगमाः।
समागम्य स्वयं चैव विष्णुमूचुरिहाश्रमे ।। 1.29.5 ।।
बलिर्वैरोचनिर्विष्णो यजते यज्ञमुत्तमम्।
असमाप्ते क्रतौ तस्मिन् स्वकार्यमभिपद्यताम् ।। 1.29.6 ।।
ये चैनमभिवर्तन्ते याचितार इतस्ततः।
यच्च यत्र यथावच्च सर्वं तेभ्यः प्रयच्छति ।। 1.29.7 ।।
स त्वं सुरहितार्थाय मायायोगमुपागतः।
वामनत्वं गतो विष्णो कुरु कल्याणमुत्तमम् ।। 1.29.8 ।।
एतस्मिन्नन्तरे राम कश्यपोऽग्निसमप्रभः।
अदित्या सहितो राम दीप्यमान इवौजसा ।। 1.29.9 ।।
देवीसहायो भगवान् दिव्यं वर्षसहस्रकम्।
व्रतं समाप्य वरदं तुष्टाव मधुसूदनम् ।। 1.29.10 ।।
तपोमयं तपोराशिं तपोमूर्तिं तपात्मकम्।
तपसा त्वां सुतप्तेन पश्यामि पुरुषोत्तमम् ।। 1.29.11 ।। 
शरीरे तव पश्यामि जगत्सर्वमिदं प्रभो।
त्वमनादिरनिर्देश्यस्त्वामहं शरणं गतः ।। 1.29.12 ।।
तमुवाच हरिः प्रीतः कश्यपं धूतकल्मषम्।
वरं वरय भद्रं ते वरार्होऽसि मतो मम ।। 1.29.13 ।।
तच्छ्रुत्वा वचनं तस्य मारीचः कश्यपोऽब्रवीत् ।। 1.29.14 ।।
अदित्या देवतानां च मम चैवानुयाचतः।
वरं वरद सुप्रीतो दातुमर्हसि सुव्रत ।। 1.29.15 ।।
पुत्रत्वं गच्छ भगवन्नदित्या मम चानघ।
भ्राता भव यवीयांस्त्वं शक्रस्यासुरसूदन।
शोकार्त्तानां तु देवानां साहाय्यं कर्तुमर्हसि ।। 1.29.16 ।।
अयं सिद्धाश्रमो नाम प्रसादात्ते भविष्यति।
सिद्धे कर्म्मणि देवेश उत्तिष्ठ भगवन्नितः ।। 1.29.17 ।।
अथ विष्णुर्महातेजा अदित्यां समजायत।
वामनं रूपमास्थाय वैरोचनिमुपागमत् ।। 1.29.18 ।।
त्रीन् क्रमानथ भिक्षित्वा प्रतिगृह्य च मानदः।
आक्रम्य लोकाँल्लोकात्मा सर्वलोकहिते रतः ।। 1.29.19 ।।
महेन्द्राय पुनः प्रादान्नियम्य बलिमोजसा।
त्रैलोक्यं स महातेजाश्चक्रे शक्रवशं पुनः ।। 1.29.20 ।।
तेनैव पूर्वमाक्रान्त आश्रमः श्रमनाशनः।
मया तु भक्त्या तस्यैष वामनस्योपभुज्यते ।। 1.29.21 ।।
एतमाश्रममायान्ति राक्षसा विघ्नकारिणः।
अत्रैव पुरुषव्याघ्र हन्तव्या दुष्टचारिणः ।। 1.29.22 ।।
अद्य गच्छामहे राम सिद्धाश्रममनुत्तमम्।
तदाश्रमपदं तात तवाप्येतद्यथा मम ।। 1.29.23 ।।
प्रविशन्नाश्रमपदं व्यरोचत महामुनिः।
शशीव गतनीहारः पुनर्वसुसमन्वितः ।। 1.29.24 ।।
तं दृष्ट्वा मुनयः सर्वे सिद्धाश्रमनिवासिनः।
उत्पत्योत्पत्य सहसा विश्वामित्रमपूजयन् ।। 1.29.25 ।।
यथार्हं चक्रिरे पूजां विश्वामित्राय धीमते।
तथैव राजपुत्राभ्यामकुर्वन्नतिथिक्रियाम् ।। 1.29.26 ।।
मुहूर्तमिव विश्रान्तौ राजपुत्रावरिन्दमौ।
प्राञ्जली मुनिशार्दूलमूचतू रघुनन्दनौ ।। 1.29.27 ।।
अद्यैव दीक्षां प्रविश भद्रं ते मुनिपुङ्गव।
सिद्धाश्रमोऽयं सिद्धः स्यात् सत्यमस्तु वचस्तव ।। 1.29.28 ।।
एवमुक्तो महातेजा विश्वामित्रो महामुनिः।
प्रविवेश ततो दीक्षां नियतो नियतेन्द्रियः ।। 1.29.29 ।।
कुमारावपि तां रात्रिमुषित्वा सुसमाहितौ।
प्रभातकाले चोत्थाय पूर्वां सन्ध्यामुपास्य च ।। 1.29.30 ।।
स्पृष्टोदकौ शुची जप्यं समाप्य नियमेन च।
हुताग्निहोत्रमासीनं विश्वामित्रमवन्दताम् ।। 1.29.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनत्रिंशः सर्गः ।। 29 ।।
अथ तौ देशकालज्ञौ राजपुत्रावरिन्दमौ।
देशे काले च वाक्यज्ञावब्रूतां कौशिकं वचः ।। 1.30.1 ।।
भगवन् श्रोतुमिच्छावो यस्मिन् काले निशाचरौ।
संरक्षणीयौ तौ ब्रह्मन्नातिवर्तेत तत्क्षणम् ।। 1.30.2 ।।
एवं ब्रुवाणौ काकुत्स्थौ त्वरमाणौ युयुत्सया।
सर्वे ते मुनयः प्रीताः प्रशशंसुर्नृपात्मजौ ।। 1.30.3 ।।
अद्यप्रभृति षड्रात्रं रक्षतं राघवौ युवाम्।
दीक्षां गतो ह्येष मुनिर्मौनित्वं च गमिष्यति ।। 1.30.4 ।।
तौ च तद्वचनं श्रुत्वा राजपुत्रौ यशस्विनौ।
अनिद्रौ षडहोरात्रं तपोवनमरक्षताम् ।। 1.30.5 ।।
उपासाञ्चक्रतुर्वीरौ यत्तौ परमधन्विनौ।
ररक्षतुर्मुनिवरं विश्वामित्रमरिन्दमौ ।। 1.30.6 ।।
अथ काले गते तस्मिन् षष्ठेऽहनि समागते।
सौमित्रिमब्रवीद्रामो यत्तो भव समाहितः ।। 1.30.7 ।।
रामस्यैवं ब्रुवाणस्य त्वरितस्य युयुत्सया।
प्रजज्वाल ततो वेदिस्सोपाध्यायपुरोहिता ।। 1.30.8 ।।
सदर्भचमसस्रुक्का ससमित्कुसुमोच्चया।
विश्वामित्रेण सहिता वेदिर्जज्वाल सर्त्विजा ।। 1.30.9 ।।
मन्त्रवच्च यथान्यायं यज्ञोऽसौ सम्प्रवर्तते।
आकाशे च महान् शब्दः प्रादुरासीद्भयानकः ।। 1.30.10 ।।
आवार्य गगनं मेघो यथा प्रावृषि निर्गतः।
तथा मायां विकुर्वाणौ राक्षसावभ्यधावताम् ।। 1.30.11 ।।
मारीचश्च सुबाहुश्च तयोरनुचराश्च ये।
आगम्य भीमसङ्काशा रुधिरौघमवासृजन् ।। 1.30.12 ।।
सा तेन रुधिरौघेण वेदिर्जज्वाल मण्डिता।
सहसाऽभिद्रुतो रामस्तानपश्यत्ततो दिवि ।। 1.30.13 ।।
तावापतन्तौ सहसा दृष्ट्वा राजीवलोचनः।
लक्ष्मणं त्वभिसम्प्रेक्ष्य रामो वचनमब्रवीत् ।। 1.30.14 ।।
पश्य लक्ष्मण दुर्वृत्तान् राक्षसान् पिशिताशनान्।
मानवास्त्रसमाधूताननिलेन यथा घनान् ।। 1.30.15 ।।
मानवं परमोदारमस्त्रं परमभास्वरम्।
चिक्षेप परमक्रुद्धो मारीचोरसि राघवः ।। 1.30.16 ।।
स तेन परमास्त्रेण मानवेन समाहतः।
सम्पूर्णं योजनशतं क्षिप्तः सागरसम्प्लवे ।। 1.30.17 ।।
विचेतनं विघूर्णन्तं शीतेषु बलताडितम्।
निरस्तं दृश्य मारीचं रामो लक्ष्मणमब्रवीत् ।। 1.30.18 ।।
इमानपि वधिष्यामि निर्घृणान् दुष्टचारिणः। 
राक्षसान् पापकर्मस्थान् यज्ञघ्नान् रुधिराशनान् ।। 1.30.19 ।।
सङ्गृह्यास्त्रं ततो रामो दिव्यमाग्नेयमद्भुतम्।
सुबाहूरसि चिक्षेप स विद्धः प्रापतद्भुवि ।। 1.30.20 ।।
शेषान् वायव्यमादाय निजघान महायशाः।
राघवः परमोदारो मुनीनां मुदमावहन् ।। 1.30.21 ।।
स हत्वा राक्षसान् सर्वान् यज्ञघ्नान् रघुनन्दनः।
ऋषिभिः पूजितस्तत्र यथेन्द्रो विजये पुरा ।। 1.30.22 ।।
अथ यज्ञे समाप्ते तु विश्वामित्रो महामुनिः।
निरीतिका दिशो दृष्ट्वा काकुत्स्थमिदमब्रवीत् ।। 1.30.23 ।।
कृतार्थोऽस्मि महाबाहो कृतं गुरुवचस्त्वया।
सिद्धाश्रममिदं सत्यं कृतं राम महायशः ।। 1.30.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रिंशः सर्गः ।। 30 ।।
अथ तां रजनीं तत्र कृतार्थौ रामलक्ष्मणौ।
ऊषतुर्मुदितौ वीरौ प्रहृष्टेनान्तरात्मना ।। 1.31.1 ।।
प्रभातायां तु शर्वर्यां कृतपौर्वाह्णिकक्रियौ।
विश्वामित्रं मुनींश्चान्यान् सहितावभिजग्मतुः ।। 1.31.2 ।।
अभिवाद्य मुनिश्रेष्ठं ज्वलन्तमिव पावकम्।
ऊचतुर्मधुरोदारं वाक्यं मधुरभाषिणौ ।। 1.31.3 ।।
इमौ स्म मुनिशार्दूल किङ्करौ समुपस्थितौ।
आज्ञापय यथेष्टं वै शासनं करवाव किम् ।। 1.31.4 ।।
एवमुक्तास्ततस्ताभ्यां सर्व एव महर्षयः।
विश्वामित्रं पुरस्कृत्य रामं वचनमब्रुवन् ।। 1.31.5 ।।
मैथिलस्य नरश्रेष्ठ जनकस्य भविष्यति।
यज्ञः परमधर्मिष्ठस्तस्य यास्यामहे वयम् ।। 1.31.6 ।।
त्वं चैव नरशार्दूल सहास्माभिर्गमिष्यसि।
अद्भुतं धनुरत्नं च तत्र तद्द्रष्टुमर्हसि ।। 1.31.7 ।।
तद्धि पूर्वं नरश्रेष्ठ दत्तं सदसि दैवतैः।
अप्रमेयबलं घोरं मखे परमभास्वरम् ।। 1.31.8 ।।
नास्य देवा न गन्धर्वा नासुरा न च राक्षसाः।
कर्तुमारोपणं शक्ता न कथञ्चन मानुषाः ।। 1.31.9 ।।
धनुषस्तस्य वीर्यं तु जिज्ञासन्तो महीक्षितः।
न शेकुरारोपयितुं राजपुत्रा महाबलाः ।। 1.31.10 ।।
तद्धनुर्नरशार्दूल मैथिलस्य महात्मनः।
तत्र द्रक्ष्यसि काकुत्स्थ यज्ञं चाद्भुतदर्शनम् ।। 1.31.11 ।।
तद्धि यज्ञफलं तेन मैथिलेनोत्तमं धनुः।
याचितं नरशार्दूल सुनाभं सर्वदैवतैः ।। 1.31.12 ।।
आयागभूतं नृपतेस्तस्य वेश्मनि राघव।
अर्चितं विविधैर्गन्धैर्माल्यैश्चागरुगन्धिभिः ।। 1.31.13 ।।
एवमुक्त्वा मुनिवरः प्रस्थानमकरोत्तदा।
सर्षिसङ्घः सकाकुत्स्थ आमन्त्र्य वनदेवताः ।। 1.31.14 ।।
स्वस्ति वोऽस्तु गमिष्यामि सिद्धः सिद्धाश्रमादहम्।
उत्तरे जाह्नवीतीरे हिमवन्तं शिलोच्चयम् ।। 1.31.15 ।।
प्रदक्षिणं ततः कृत्वा सिद्धाश्रममनुत्तमम्।। 
उत्तरां दिशमुद्दिश्य प्रस्थातुमुपचक्रमे ।। 1.31.16 ।।
तं प्रयान्तं मुनिवरमन्वयादनुसारिणम्।
शकटीशतमात्रं च प्रायेण ब्रह्मवादिनाम् ।। 1.31.17 ।।
मृगपक्षिगणाश्चैव सिद्धाश्रमनिवासिनः।
अनुजग्मुर्महात्मानं विश्वामित्रं महामुनिम् ।। 1.31.18 ।।
निवर्तयामास ततः पक्षिसङ्घान् मृगानपि ।। 1.31.19 ।।
ते गत्वा दूरमध्वानं लम्बमाने दिवाकरे।
वासं चक्रुर्मुनिवराः शोणाकूले समागताः ।। 1.31.20 ।।
तेऽस्तङ्गते दिनकरे स्नात्वा हुतहुताशनाः।
विश्वामित्रं पुरस्कृत्य निषेदुरमितौजसः ।। 1.31.21 ।।
रामोऽपि सह सौमित्रिर्मुनींस्तानभिपूज्य च।
अग्रतो निषसादाथ विश्वामित्रस्य धीमतः ।। 1.31.22 ।।
अथ रामो महातेजा विश्वामित्रं महामुनिम्।
पप्रच्छ नरशार्दूलः कौतूहलसमन्वितः ।। 1.31.23 ।।
भगवन् कस्य देशोऽयं समृद्धवनशोभितः। 
श्रोतुमिच्छामि भद्रं ते वक्तुमर्हसि तत्त्वतः ।। 1.31.24 ।।
चोदितो रामवाक्येन कथयामास सुव्रतः।
तस्य देशस्य निखिलमृषिमध्ये महातपाः ।। 1.31.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकत्रिंशः सर्गः ।। 31 ।।
ब्रह्मयोनिर्महानासीत् कुशो नाम महातपाः।
अक्लिष्टव्रतधर्मज्ञः सज्जनप्रतिपूजकः ।। 1.32.1 ।।
स महात्मा कुलीनायां युक्तायां सुगुणोल्बणान्।
वैदर्भ्यां जनयामास सदृशांश्चतुरः सुतान्।
कुशाम्बं कुशनाभं च आधूर्तरजसं वसुम् ।। 1.32.2 ।।
दीप्तियुक्तान् महोत्साहान् क्षत्रधर्मचिकीर्षया।
तानुवाच कुशः पुत्रान् धर्मिष्ठान् सत्यवादिनः ।। 1.32.3 ।।
क्रियतां पालनं पुत्रा धर्मं प्राप्स्यथ पुष्कलम्।
ऋषेस्तु वचनं श्रुत्वा चत्वारो लोकसम्मताः।
निवेशं चक्रिरे सर्वे पुराणां नृवरास्तदा ।। 1.32.4 ।।
कुशाम्बस्तु महातेजाः कौशाम्बीमकरोत्पुरीम्।
कुशनाभस्तु धर्मात्मा पुरं चक्रे महोदयम् ।। 1.32.5 ।।
आधूर्तरजसो राम धर्मारण्यं महीपतिः।
चक्रे पुरवरं राजा वसुश्चक्रे गिरिव्रजम् ।। 1.32.6 ।।
एषा वसुमती राम वसोस्तस्य महात्मनः।
एते शैलवराः पञ्च प्रकाशन्ते समन्ततः ।। 1.32.7 ।।
सुमागधी नदी रम्या मगधान् विश्रुता ययौ।
पञ्चानां शैलमुख्यानां मध्ये मालेव शोभते ।। 1.32.8 ।।
सैषा हि मागधी राम वसोस्तस्य महात्मनः।
पूर्वाभिचरिता राम सुक्षेत्रा सस्यमालिनी ।। 1.32.9 ।।
कुशनाभस्तु राजर्षिः कन्याशतमनुत्तमम्।
जनयामास धर्मात्मा घृताच्यां रघुनन्दन ।। 1.32.10 ।।
तास्तु यौवनशालिन्यो रूपवत्यः स्वलङ्कृताः।
उद्यानभूमिमागम्य प्रावृषीव शतह्रदाः ।। 1.32.11 ।।
गायन्त्यो नृत्यमानाश्च वादयन्त्यश्च सर्वशः।
आमोदं परमं जग्मुर्वराभरणभूषिताः ।। 1.32.12 ।।
अथ ताश्चारुसर्वाङ्ग्यो रूपेणाप्रतिमा भुवि।
उद्यानभूमिमागम्य तारा इव घनान्तरे ।। 1.32.13 ।।
ताः सर्वगुणसम्पन्ना रूपयौवनसंयुताः।
दृष्ट्वा सर्वात्मको वायुरिदं वचनमब्रवीत् ।। 1.32.14 ।।
अहं वः कामये सर्वा भार्या मम भविष्यथ।
मानुषस्त्यज्यतां भावो दीर्घमायुरवाप्स्यथ ।। 1.32.15 ।। 
चलं हि यौवनं नित्यं मानुषेषु विशेषतः।
अक्षयं यौवनं प्राप्ता अमर्यश्च भविष्यथ ।। 1.32.16 ।।
तस्य तद्वचनं श्रुत्वा वायोरक्लिष्टकर्मणः।
अपहास्य ततो वाक्यं कन्याशतमथाब्रवीत् ।। 1.32.17 ।।
अन्तश्चरसि भूतानां सर्वेषां त्वं सुरोत्तम।
प्रभावज्ञाः स्म ते सर्वाः किमस्मानवमन्यसे ।। 1.32.18 ।।
कुशनाभसुताः सर्वाः समर्थास्त्वां सुरोत्तम।
स्थानाच्च्यावयितुं देवं रक्षामस्तु तपो वयम् ।। 1.32.19 ।।
माभूत्स कालो दुर्मेधः पितरं सत्यवादिनम्।
नावमन्यस्व धर्मेण स्वयं वरमुपास्महे ।। 1.32.20 ।।
पिता हि प्रभुरस्माकं दैवतं परमं हि नः।
यस्य नो दास्यति पिता स नो भर्ता भविष्यति ।। 1.32.21 ।।
तासां तद्वचनं श्रुत्वा वायुः परमकोपनः।
प्रविश्य सर्वगात्राणि बभञ्ज भगवान् प्रभुः ।। 1.32.22 ।।
ताः कन्याः वायुना भग्ना विविशुर्नृपतेर्गृहम्।
प्रापतन् भुवि सम्भ्रान्ताः सलज्जाः साश्रुलोचनाः ।। 1.32.23 ।।
स च ता दयिता दीनाः कन्याः परमशोभनाः।
दृष्ट्वा भग्नास्तदा राजा सम्भ्रान्त इदमब्रवीत् ।। 1.32.24 ।।
किमिदं कथ्यतां पुत्र्यः को धर्ममवमन्यते।
कुब्जाः केन कृताः सर्वा वेष्टन्त्यो नाभिभाषथ ।। 1.32.25 ।।
एवं राजा विनिश्वस्य समाधिं सन्दधे ततः ।। 1.32.26 ।।
	इत्यार्षे श्रीमद्रामायणे वाल्मीकाये आदिकाव्ये श्रीमद्बालकाण्डे द्वात्रिंशः सर्गः ।। 32 ।।
तस्य तद्वचनं श्रुत्वा कुशनाभस्य धीमतः।
शिरोमिश्चरणौ स्पृष्ट्वा कन्याशतमभाषत ।। 1.33.1 ।।
वायुः सर्वात्मको राजन् प्रधर्षयितुमिच्छति। 
अशुभं मार्गमास्थाय न धर्मं प्रत्यवेक्षते ।। 1.33.2 ।। 
पितृमत्यः स्म भद्रं ते स्वच्छन्दे न वयं स्थिताः।
पितरं नो वृणीष्व त्वं यदि नो दास्यते तव ।। 1.33.3 ।।
तेन पापानुबन्धेन वचनं न प्रतीच्छता। 
एवं ब्रुवन्त्यः सर्वाः स्म वायुना निहता भृशम् ।। 1.33.4 ।।
तासां तद्वचनं श्रुत्वा राजा परमधार्मिकः।
प्रत्युवाच महातेजाः कन्याशतमनुत्तमम् ।। 1.33.5 ।।
क्षान्तं क्षमावतां पुत्र्यः कर्तव्यं सुमहत्कृतम्।
ऐकमत्यमुपागम्य कुलं चावेक्षितं मम ।। 1.33.6 ।।
अलङ्कारो हि नारीणां क्षमा तु पुरुषस्य वा ।। 1.33.7 ।।
दुष्करं तद्धि वः क्षान्तं त्रिदशेषु विशेषतः।
यादृशी वः क्षमा पुत्र्यः सर्वासामविशेषतः ।। 1.33.8 ।।
क्षमा दानं क्षमा सत्यं क्षमा यज्ञश्च पुत्रिकाः।
क्षमा यशः क्षमा धर्मः क्षमया विष्ठितं जगत् ।। 1.33.9 ।।
विसृज्य कन्याः काकुत्स्थ राजा त्रिदशविक्रमः।
मन्त्रज्ञो मन्त्रयामास प्रदानं सह मन्त्रिभिः।
देशकालौ प्रदानस्य सदृशे प्रतिपादनम् ।। 1.33.10 ।।
एतस्मिन्नेव काले तु चूली नाम महामुनिः।
ऊर्ध्वरेताः शुभाचारो ब्राह्मं तप उपागमत् ।। 1.33.11 ।।
तप्यन्तं तमृषिं तत्र गन्धर्वी पर्युपासते।
सोमदा नाम भद्रं ते ऊर्मिलातनया तदा ।। 1.33.12 ।।
सा च तं प्रणता भूत्वा शुश्रूषणपरायणा।
उवास काले धर्मिष्ठा तस्यास्तुष्टोऽभवद्गुरुः ।। 1.33.13 ।।
स च तां काल योगेन प्रोवाच रघुनन्दन।
परितुष्टोऽस्मि भद्रं ते किं करोमि तव प्रियम् ।। 1.33.14 ।।
परितुष्टं मुनिं ज्ञात्वा गन्धर्वी मधुरस्वरा।
उवाच परमप्रीता वाक्यज्ञा वाक्यकोविदम् ।। 1.33.15 ।।
लक्ष्म्या समुदितो ब्राह्म्या ब्रह्मभूतो महातपाः।
ब्राह्मेण तपसा युक्तं पुत्रमिच्छामि धार्मिक ।। 1.33.16 ।।
अपतिश्चास्मि भद्रं ते भार्या चास्मि न कस्यचित्।
ब्राह्मेणोपगतायाश्च दातुमर्हसि मे सुतम् ।। 1.33.17 ।।
तस्याः प्रसन्नो ब्रह्मर्षिर्ददौ पुत्रमनुत्तमम्।
ब्रह्मदत्त इति ख्यातं मानसं चूलिनः सुतम् ।। 1.33.18 ।।
स राजा सौमदेयस्तु पुरीमध्यावसत्तदा।
काम्पिल्यां परया लक्ष्म्या देवराजो यथा दिवम् ।। 1.33.19 ।।
स बुद्धिं कृतवान् राजा कुशनाभः सुधार्मिकः।
ब्रह्मदत्ताय काकुत्स्थ दातुं कन्याशतं तदा ।। 1.33.20 ।।
तमाहूय महातेजा ब्रह्मदत्तं महीपतिः।
ददौ कन्याशतं राजा सुप्रीतेनान्तरात्मना ।। 1.33.21 ।।
यथाक्रमं ततः पाणीञ्जग्राह रघुनन्दन।
ब्रह्मदत्तो महीपालस्तासां देवपतिर्यथा ।। 1.33.22 ।।
स्पृष्टमात्रे ततः पाणौ विकुब्जा विगतज्वराः।
युक्ताः परमया लक्ष्म्या बभुः कन्याशतं तदा ।। 1.33.23 ।।
स दृष्ट्वा वायुना मुक्ताः कुशनाभो महीपतिः।
बभूव परमप्रीतो हर्षं लेभे पुनःपुनः ।। 1.33.24 ।।
कृतोद्वाहं तु राजानं ब्रह्मदत्तं महीपतिः।
सदारं प्रेषयामास सोपाध्यायगणं तदा ।। 1.33.25 ।।
सोमदापि सुसंहृष्टा पुत्रस्य सदृशीं क्रियाम्।
यथान्यायं च गन्धर्वी स्नुषास्ताः प्रत्यनन्दत।
स्पृष्ट्वास्पृष्ट्वा च ताः कन्याः कुशनाभं प्रशस्य च ।। 1.33.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे त्रयस्त्रिंशः सर्गः ।। 33 ।।
कृतोद्वाहे गते तस्मिन् ब्रह्मदत्ते च राघव।
अपुत्रः पुत्रलाभाय पौत्रीमिष्टिमकल्पयत् ।। 1.34.1 ।।
इष्ट्यां च वर्तमानायां कुशनाभं महीपतिम्।
उवाच परमोदारः कुशो ब्रह्मसुतस्तदा ।। 1.34.2 ।।
पुत्र ते सदृशः पुत्रो भविष्यति सुधार्मिकः।
गाधिं प्राप्स्यसि तेन त्वं कीर्तिं लोके च शाश्वतीम् ।। 1.34.3 ।। 
एवमुक्त्वा कुशो राम कुशनाभं महीपतिम्।
जगामाकाशमाविश्य ब्रह्मलोकं सनातनम् ।। 1.34.4 ।।
कस्यचित्त्वथ कालस्य कुशनाभस्य धीमतः।
यज्ञे परमधर्मिष्ठो गाधिरित्येव नामतः ।। 1.34.5 ।।
स पिता मम काकुत्स्थ गाधिः परमधार्मिकः।
कुशवंशप्रसूतोऽस्मि कौशिको रघुनन्दन ।। 1.34.6 ।। 
पूर्वजा भगिनी चापि मम राघव सुव्रता।
नाम्ना सत्यवती नाम ऋचीके प्रतिपादिता ।। 1.34.7 ।।
सशरीरा गता स्वर्गं भर्तारमनुवर्तिनी।
कौशिकी परमोदारा प्रवृत्ता च महानदी ।। 1.34.8 ।।
दिव्या पुण्योदका रम्या हिमवन्तमुपाश्रिता।
लोकस्य हितकामार्थं प्रवृत्ता भ्ागिनी मम ।। 1.34.9 ।।
ततोऽहं हिमवत्पार्श्वे वसामि निरतः सुखम्।
भगिन्यां स्नेहसंयुक्तः कौशिक्यां रघुनन्दन ।। 1.34.10 ।।
सा तु सत्यवती पुण्या सत्ये धर्मे प्रतिष्ठिता।
पतिव्रता महाभागा कौशिकी सरितां वरा ।। 1.34.11 ।।
अहं हि नियमाद्राम हित्वा तां समुपागतः।
सिद्धाश्रममनुप्राप्य सिद्धोऽस्मि तव तेजसा ।। 1.34.12 ।।
एषा राम ममोत्पत्तिः स्वस्य वंशस्य कीर्तिता। 
देशस्य च महाबाहो यन्मां त्वं परिपृच्छसि ।। 1.34.13 ।।
गतोऽर्द्धरात्रः काकुत्स्थ कथाः कथयतो मम।
निद्रामभ्येहि भद्रं ते मा भूद्विघ्नोऽध्वनीह नः ।। 1.34.14 ।।
निष्पन्दास्तरवः सर्वे निलीना मृगपक्षिणः।
नैशेन तमसा व्याप्ता दिशश्च रघुनन्दन ।। 1.34.15 ।।
शनैर्वियुज्यते सन्ध्या नभो नेत्रैरिवावृतम्।
नक्षत्रतारागहनं ज्योतिर्भिरवभासते ।। 1.34.16 ।।
उत्तिष्ठति च शीतांशुः शशी लोकतमोनुदः।
ह्लादयन् प्राणिनां लोके मनांसि प्रभया विभो ।। 1.34.17 ।।
नैशानि सर्वभूतानि प्रचरन्ति ततस्ततः।
यक्षराक्षससङ्घाश्च रौद्राश्च पिशिताशनाः ।। 1.34.18 ।।
एवमुक्त्वा महातेजा विरराम महामुनिः।
साधु साध्विति तं सर्वे ऋषयो ह्यभ्यपूजयन् ।। 1.34.19 ।।
कुशिकानामयं वंशो महान् धर्मपरः सदा।
ब्रह्मोपमा महात्मानः कुशवंश्या नरोत्तमाः ।। 1.34.20 ।।
विशेषेण भवानेव विश्वामित्रो महायशाः।
कौशिकी च सरिच्छ्रेष्ठा कुलोद्योतकरी तव ।। 1.34.21 ।।
इति तैर्मुनिशार्दूलैः प्रशस्तः कुशिकात्मजः।
निद्रामुपागमच्छ्रीमानस्तङ्गत इवांशुमान् ।। 1.34.22 ।।
रामोऽपि सहसौमित्रिः किञ्चिदागतविस्मयः।
प्रशस्य मुनिशार्दूलं निद्रां समुपसेवते ।। 1.34.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चतुस्त्रिंशः सर्गः ।। 34 ।।
उपास्य रात्रिशेषं तु शोणाकूले महर्षिभिः।
निशायां सुप्रभातायां विश्वामित्रोऽभ्यभाषत ।। 1.35.1 ।।
सुप्रभाता निशा राम पूर्वा सन्ध्या प्रवर्तते।
उत्तिष्ठोत्तिष्ठ भद्रं ते गमनायाभिरोचय ।। 1.35.2 ।।
तच्छ्रुत्वा वचनं तस्य कृत्वा पौर्वाह्णिकीं क्रियाम्।
गमनं रोचयामास वाक्यं चेदमुवाच ह ।। 1.35.3 ।।
अयं शोणः शुभजलो गाधः पुलिनमण्डितः।
कतरेण पथा ब्रह्मन् सन्तरिष्यामहे वयम् ।। 1.35.4 ।।
एवमुक्तस्तु रामेण विश्वामित्रोऽब्रवीदिदम्। 
एष पन्था मयोद्दिष्टो येन यान्ति महर्षयः ।। 1.35.5 ।।
एवमुक्ता महर्षयो विश्वामित्रेण धीमता।
पश्यन्तस्ते प्रयाता वै वनानि विविधानि च ।। 1.35.6 ।।
ते गत्वा दूरमध्वानं गतेऽर्द्धदिवसे तदा।
जाह्नवीं सरितां श्रेष्ठां ददृशुर्मुनिसेविताम् ।। 1.35.7 ।।
तां दृष्ट्वा पुण्यसलिलां हंससारससेविताम्।
बभूवुर्मुनयः सर्वे मुदिताः सहराघवाः ।। 1.35.8 ।।
तस्यास्तीरे ततश्चक्रुस्त आवासपरिग्रहम् ।। 1.35.9 ।।
ततः स्नात्वा यथान्यायं सन्तर्प्य पितृदेवताः।
हुत्वा चैवाग्निहोत्राणि प्राश्य चामृतवद्धविः ।। 1.35.10 ।।
विविशुर्जाह्नवीतीरे शुचौ मुदितमानसाः।
विश्वामित्रं महात्मानं परिवार्य समन्ततः ।। 1.35.11 ।।
अथ तत्र तदा रामो विश्वामित्रमथाब्रवीत्।
भगवन् श्रोतुमिच्छामि गङ्गां त्रिपथगां नदीम् ।। 1.35.12 ।।
त्रैलोक्यं कथमाक्रम्य गता नदनदीपतिम् ।। 1.35.13 ।।
चोदितो रामवाक्येन विश्वामित्रो महामुनिः।
वृद्धिं जन्म च गङ्गाया वक्तुमेवोपचक्रमे ।। 1.35.14 ।।
शैलेन्द्रो हिमवान्नाम धातूनामाकरो महान्।
तस्य कन्याद्वयं राम रूपेणाप्रतिमं भुवि ।। 1.35.15 ।।
या मेरुदुहिता राम तयोर्माता सुमध्यमा।
नाम्ना मनोरमा नाम पत्नी हिमवतः प्रिया ।। 1.35.16 ।।
तस्यां गङ्गेयमभवज्ज्येष्ठा हिमवतः सुता।
उमा नाम द्वितीयाभून्नाम्ना तस्यैव राघव ।। 1.35.17 ।।
अथ ज्येष्ठां सुराः सर्वे देवतार्थचिकीर्षया।
शैलेन्द्रं वरयामासुर्गङ्गां त्रिपथगां नदीम् ।। 1.35.18 ।।
ददौ धर्मेण हिमवांस्तनयां लोकपावनीम्।
स्वच्छन्दपथगां गङ्गां त्रैलोक्यहितकाम्यया ।। 1.35.19 ।।
प्रतिगृह्य त्रिलोकार्थं त्रिलोकहितकारिणः।
गङ्गामादाय तेऽगच्छन् कृतार्थेनान्तरात्मना ।। 1.35.20 ।।
या चान्या शैलदुहिता कन्याऽऽसीद्रघुनन्दन।
उग्रं सा व्रतमास्थाय तपस्तेपे तपोधना ।। 1.35.21 ।।
उग्रेण तपसा युक्तां ददौ शैलवरः सुताम्।
रुद्रायाप्रतिरूपाय उमां लोकनमस्कृताम् ।। 1.35.22 ।।
एते ते शैलराजस्य सुते लोकनमस्कृते।
गङ्गा च सरितां श्रेष्ठा उमा देवी च राघव ।। 1.35.23 ।।
एतत्ते सर्वमाख्यातं यथा त्रिपथगा नदी।
खं गता प्रथमं तात गतिं गतिमतां वर ।। 1.35.24 ।।
सैषा सुरनदी रम्या शैलेन्द्रस्य सुता तदा।
सुरलोकं समारूढा विपापा जलवाहिनी ।। 1.35.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे पञ्चत्रिंश सर्गः ।। 35 ।।
उक्तवाक्ये मुनौ तस्मिन्नुभौ राघवलक्ष्मणौ।
अभिनन्द्य कथां वीरावूचतुर्मुनिपुङ्गवम् ।। 1.36.1 ।।
धर्मयुक्तमिदं ब्रह्मन् कथितं परमं त्वया।
दुहितुः शैलराजस्य ज्येष्ठाया वक्तुमर्हसि। 
विस्तरं विस्तरज्ञोऽसि दिव्यमानुषसम्भवम् ।। 1.36.2 ।।
त्रीन् पथो हेतुना केन प्लावयेल्लोकपावनी ।। 1.36.3 ।।
कथं गङ्गा त्रिपथगा विश्रुता सरिदुत्तमा।
त्रिषु लोकेषु धर्मज्ञ कर्मभिः कैः समन्विता ।। 1.36.4 ।।
तथा ब्रुवति काकुत्स्थे विश्वामित्रस्तपोधनः।
निखिलेन कथां सर्वामृषिमध्ये न्यवेदयत् ।। 1.36.5 ।।
पुरा राम कृतोद्वाहो नीलकण्ठो महातपाः।
दृष्ट्वा च स्पृहया देवीं मैथुनायोपचक्रमे ।। 1.36.6 ।।
शितिकण्ठस्य देवस्य दिव्यं वर्षशतं गतम्।
[तस्य सङ्क्रीडमानस्य महादेवस्य धीमतः।
एवं मन्मथयुद्धे तु तयोर्नासीत्पराजयः।।]
न चापि तनयो राम तस्यामासीत्परन्तप ।। 1.36.7 ।।
ततो देवाः समुद्विग्नाः पितामहपुरोगमाः।
यदिहोत्पद्यते भूतं कस्तत्प्रतिसहिष्यते ।। 1.36.8 ।।
अभिगम्य सुराः सर्वे प्रणिपत्येदमब्रुवन् ।। 1.36.9 ।।
देवदेव महादेव लोकस्यास्य हिते रत।
सुराणां प्रणिपातेन प्रसादं कर्तुमर्हसि ।। 1.36.10 ।।
न लोका धारयिष्यन्ति तव तेजः सुरोत्तम।
ब्राह्मेण तपसा युक्तो देव्या सह तपश्चर ।। 1.36.11 ।।
त्रैलोक्यहितकामार्थं तेजस्तेजसि धारय ।। 1.36.12 ।।
[रक्ष सर्वानिमाँल्लोकान्नालोकं कर्तुमर्हसि।] 
देवतानां वचः श्रुत्वा सर्वलोकमहेश्वरः।
बाढमित्यब्रवीत् सर्वान् पुनश्चेदमुवाच ह ।। 1.36.13 ।।
धारयिष्याम्यहं तेजस्तेजस्येव सहोमया।
त्रिदशाः पृथिवी चैव निर्वाणमधिगच्छतु ।। 1.36.14 ।।
यदिदं क्षुभितं स्थानान्मम तेजो ह्यनुत्तमम्।
धारयिष्यति कस्तन्मे ब्रुवन्तु सुरसत्तमाः ।। 1.36.15 ।।
एवमुक्तास्ततो देवाः प्रत्यूचुर्वृषभध्वजम्।
यत्तेजः क्षुभितं ह्येतत्तद्धरा धारयिष्यति ।। 1.36.16 ।।
एवमुक्तः सुरपतिः प्रमुमोच महीतले।
तेजसा पृथिवी येन व्याप्ता सगिरिकानना ।। 1.36.17 ।।
ततो देवाः पुनरिदमूचुश्चाथ हुताशनम्।
प्रविश त्वं महातेजो रौद्रं वायुसमन्वितः ।। 1.36.18 ।।
तदग्निना पुनर्व्याप्तं सञ्जातः श्वेतपर्वतः।
दिव्यं शरवणं चैव पावकादित्यसन्निभम्।
यत्र जातो महातेजाः कार्तिकेयोऽग्निसम्भवः ।। 1.36.19 ।।
अथोमां च शिवं चैव देवाः सर्पिगणास्तदा।
पूजयामासुरत्यर्थं सुप्रीतमनसस्ततः ।। 1.36.20 ।।
अथ शैलसुता राम त्रिदशानिदमब्रवीत्।
समन्युरशपत्सर्वान् क्रोधसंरक्तलोचना ।। 1.36.21 ।।
यस्मान्निवारिता चैव सङ्गतिः पुत्रकाम्यया।
अपत्यं स्वेषु दारेषु तस्मान्नोत्पादयिष्यथ ।। 1.36.22 ।।
अद्यप्रभृति युष्माकमप्रजाः सन्तु पत्नयः।
एवमुक्त्वा सुरान् सर्वान् शशाप पृथिवीमपि ।। 1.36.23 ।।
अवने नैकरूपा त्वं बहुभार्या भविष्यसि।
न च पुत्रकृतां प्रीतिं मत्क्रोधकलुषीकृता।
प्राप्स्यसि त्वं सुदुर्मेधे मम पुत्रमनिच्छती ।। 1.36.24 ।।
तान् सर्वान् व्रीडितान् दृष्ट्वा सुरान् सुरपतिस्तदा।
गमनायोपचक्राम दिशं वरुणपालिताम् ।। 1.36.25 ।।
स गत्वा तप आतिष्ठत् पार्श्वे तस्योत्तरे गिरेः।
हिमवत्प्रभवे शृङ्गे सह देव्या महेश्वरः ।। 1.36.26 ।।
एष ते विस्तरो राम शैलपुत्र्या निवेदितः।
गङ्गायाः प्रभवं चैव शृणु मे सहलक्ष्मणः ।। 1.36.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे षट््त्रिंशः सर्गः ।। 36 ।।
तप्यमाने तपो देवे देवाः सर्षिगणाः पुरा।
सेनापतिमभीप्सन्तः पितामहमुपागमन् ।। 1.37.1 ।। 
ततोऽब्रुवन् सुराः सर्वे भगवन्तं पितामहम्।
प्रणिपत्य सुराः सर्वे सेन्द्राः साग्निपुरोगमाः ।। 1.37.2 ।।
यो नः सेनापतिर्देव दत्तो भगवता पुरा।
तपः परममास्थाय तप्यते स्म सहोमया ।। 1.37.3 ।।
यदत्रानन्तरं कार्यं लोकानां हितकाम्यया।
संविधत्स्व विधानज्ञ त्वं हि नः परमा गतिः ।। 1.37.4 ।।
देवतानां वचः श्रुत्वा सर्वलोकपितामहः।
सान्त्वयन् मधुरैर्वाक्यैस्त्रिदशानिदमब्रवीत् ।। 1.37.5 ।।
शैलपुत्र्या यदुक्तं तन्न प्रजाः सन्तु पत्निषु।
तस्या वचनमक्लिष्टं सत्यमेतन्न संशयः ।। 1.37.6 ।।
इयमाकाशगा गङ्गा यस्यां पुत्रं हुताशनः।
जनयिष्यति देवानां सेनापतिमरिन्दमम् ।। 1.37.7 ।।
ज्येष्ठा शैलेन्द्रदुहिता मानयिष्यति तत्सुतम्।
उमायास्तद्बहुमतं भविष्यति न संशयः ।। 1.37.8 ।।
तच्छ्रुत्वा वचनं तस्य कृतार्था रघुनन्दन।
प्रणिपत्य सुराः सर्वे पितामहमपूजयन् ।। 1.37.9 ।।
ते गत्वा पर्वतं राम कैलासं धातुमण्डितम्।
अग्निं नियोजयामासुः पुत्रार्थं सर्वदैवताः ।। 1.37.10 ।।
देवकार्यमिदं देव संविधत्स्व हुताशन।
शैलपुत्र्यां महातेजो गङ्गायां तेज उत्सृज ।। 1.37.11 ।।
देवतानां प्रतिज्ञाय गङ्गामभ्येत्य पावकः।
गर्भं धारय वै देवि देवतानामिदं प्रियम् ।। 1.37.12 ।।
तस्य तद्वचनं श्रुत्वा दिव्यं रूपमधारयत्।
दृष्ट्वा तन्महिमानं स समन्तादवकीर्यत ।। 1.37.13 ।। 
समन्ततस्तदा देवीमभ्यषिञ्चत पावकः।
सर्वस्रोतांसि पूर्णानि गङ्गाया रघुनन्दन ।। 1.37.14 ।।
तमुवाच ततो गङ्गा सर्वदेवपुरोहितम्।
अशक्ता धारणे देव तव तेजः समुद्धतम्।
दह्यमानाग्निना तेन सम्प्रव्यथितचेतना ।। 1.37.15 ।।
अथाब्रवीदिदं गङ्गां सर्वदेवहुताशनः।
इह हैमवते पादे गर्भोऽयं सन्निवेश्यताम् ।। 1.37.16 ।।
श्रुत्वा त्वग्निवचो गङ्गा तं गर्भमतिभास्वरम्।
उत्ससर्ज महातेजः स्रोतोभ्यो हि तदानघ ।। 1.37.17 ।।
यदस्या निर्गतं तस्मात्तप्तजाम्बूनदप्रभम्।
काञ्चनं धरणीं प्राप्तं हिरण्यममलं शुभम् ।। 1.37.18 ।।
ताम्रं कार्ष्णायसं चैव तैक्ष्ण्यादेवाभ्यजायत।
मलं तस्याभवत्तत्र त्रपु सीसकमेव च ।। 1.37.19 ।।
तदेतद्धरणीं प्राप्य नानाधातुरवर्द्धत ।। 1.37.20 ।।
निक्षिप्तमात्रे गर्भे तु तेजोभिरभिरञ्जितम्।
सर्वं पर्वतसन्नद्धं सौवर्णमभवद्वनम् ।। 1.37.21 ।।
जातरूपमिति ख्यातं तदाप्रभृति राघव।
सुवर्णं पुरुषव्याघ्र हुताशनसमप्रभम् ।। 1.37.22 ।।
तृणवृक्षलतागुल्मं सर्वं भवति काञ्चनम् ।। 1.37.23 ।।
तं कुमारं ततो जातं सेन्द्राः सह मरुद्गणाः।
क्षीरसम्भावनार्थाय कृत्तिकाः समयोजनयन् ।। 1.37.24 ।।
ताः क्षीरं जातमात्रस्य कृत्वा समयमुत्तमम्।
ददुः पुत्रोऽयमस्माकं सर्वासामिति निश्चिताः ।। 1.37.25 ।।
ततस्तु देवताः सर्वाः कार्तिकेय इति ब्रुवन्।
पुत्रस्त्रैलोक्यविख्यातो भविष्यति न संशयः ।। 1.37.26 ।।
तेषां तद्ववचनं श्रुत्वा स्कन्नं गर्भपरिस्रवे।
स्नापयन् परया लक्ष्म्या दीप्यमानं यथानलम् ।। 1.37.27 ।।
स्कन्द इत्यब्रुवन् देवाः स्कन्नं गर्भपरिस्रवात्।
कार्तिकेयं महाभागं काकुत्स्थ ज्वलनोपमम् ।। 1.37.28 ।।
प्रादुर्भूतं ततः क्षीरं कृत्तिकानामनुत्तमम्।
षण्णां षडाननो भूत्वा जग्राह स्तनजं पयः ।। 1.37.29 ।।
गृहीत्वा क्षीरमेकाह्ना सुकुमारवपुस्तदा।
अजयत्स्वेन वीर्येण दैत्यसैन्यगणान् विभुः ।। 1.37.30 ।।
सुरसेनागणपतिं ततस्तमतुलद्युतिम्।
अभ्यषिञ्चन् सुरगणाः समेत्याग्निपुरोगमाः ।। 1.37.31 ।।
एष ते राम गङ्गाया विस्तरोऽभिहितो मया।
कुमारसम्भवश्चैव धन्यः पुण्यस्तथैव च ।। 1.37.32 ।।
भक्तश्च यः कार्तिकेये काकुत्स्थ भुवि मानवः।
आयुष्मान् पुत्रपौत्रैश्च स्कन्दसालोक्यतां व्रजेत् ।। 1.37.33 ।। 
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे सप्तत्रिंशः सर्गः ।। 37 ।।
तां कथां कौशिको रामे निवेद्य कुशिकात्मजः।
पुनरेवापरं वाक्यं काकुत्स्थमिदमब्रवीत् ।। 1.38.1 ।।
अयोध्याधिपतिः शूरः पूर्वमासीन्नराधिपः।
सगरो नाम धर्मात्मा प्रजाकामः स चाप्रजः ।। 1.38.2 ।।
वैदर्भदुहिता राम केशिनी(?) नाम नामतः।
ज्येष्ठा सगरपत्नी सा धर्मिष्ठा सत्यवादिनी ।। 1.38.3 ।।
अरिष्टनेमिदुहिता रूपेणाप्रतिमा भुवि।
द्वितीया सगरस्यासीत् पत्नी सुमतिसञ्ज्ञिता ।। 1.38.4 ।।
ताभ्यां सह तथा राजा पत्नीभ्यां तप्तवांस्तपः।
हिमवन्तं समासाद्य भृगुप्रस्रवणे गिरौ ।। 1.38.5 ।।
अथ वर्षशते पूर्णे तपसाराधितो मुनिः। 
सगराय वरं प्रादाद्भृगुः सत्यवतां वरः ।। 1.38.6 ।। 
अपत्यलाभः सुमहान् भविष्यति तवानघ।
कीर्तिं चाप्रतिमां लोके प्राप्स्यसे पुरुषर्षभ ।। 1.38.7 ।।
एका जनयिता तात पुत्रं वंशकरं तव।
षष्टिं पुत्रसहस्राणि अपरा जनयिष्यति ।। 1.38.8 ।।
भाषमाणं महात्मानं राजपुत्र्यौ प्रसाद्य तम्।
ऊचतुः परमप्रीते कृताञ्जलिपुटे तदा ।। 1.38.9 ।।
एकः कस्यास्सुतो ब्रह्मन् का बहून् जनयिष्यति।
श्रोतुमिच्छावहे ब्रह्मन् सत्यमस्तु वचस्तव ।। 1.38.10 ।।
तयोस्तद्वचनं श्रुत्वा भृगुः परमधार्मिकः।
उवाच परमां वाणीं स्वच्छन्दोऽत्र विधीयताम् ।। 1.38.11 ।।
एको वंशकरो वाऽस्तु बहवो वा महाबलाः।
कीर्तिमन्तो महोत्साहाः का वा कं वरमिच्छति ।। 1.38.12 ।।
मुनेस्तु वचनं श्रुत्वा कैशिनी(?) रघुनन्दन।
पुत्रं वंशकरं राम जग्राह नृपसन्निधौ ।। 1.38.13 ।।
षष्टिं पुत्रसहस्राणि सुपर्णभगिनी तदा।
महोत्साहान् कीर्तिमतो जग्राह सुमतिः सुतान् ।। 1.38.14 ।।
प्रदक्षिणमृषिं कृत्वा शिरसाभिप्रणम्य च।
जगाम स्वपुरं राजा सभार्यो रघुनन्दन ।। 1.38.15 ।।
अथ काले गते तस्मिन् ज्येष्ठा पुत्रं व्यजायत।
असमञ्ज इति ख्यातं केशिनी सगरात्मजम् ।। 1.38.16 ।।
सुमतिस्तु नरव्याघ्र गर्भतुम्बं व्यजायत।
षष्टिः पुत्राः सहस्राणि तुम्बभेदाद्विनिःसृताः ।। 1.38.17 ।।
घृतपूर्णेषु कुम्भेषु धात्र्यस्तान् समवर्द्धयन्। 
कालेन महता सर्वे यौवनं प्रतिपेदिरे ।। 1.38.18 ।।
अथ दीर्घेण कालेन रूपयौवनशालिनः।
षष्टिः पुत्रसहस्राणि सगरस्याभवंस्तदा ।। 1.38.19 ।।
स च ज्येष्ठो नरश्रेष्ठस्सगरस्यात्मसम्भवः।
बालान् गृहीत्वा तु जले सरय्वा रघुनन्दन।
प्रक्षिप्य प्रहसन्नित्यं मज्जतस्तान् समीक्ष्य वै ।। 1.38.20 ।।
एवं पापसमाचारः सज्जनप्रतिबाधकः।
पौराणामहिते युक्तः पुत्रो निर्वासितः पुरात् ।। 1.38.21 ।।
तस्य पुत्रोंऽशुमान्नाम असमञ्जस्य वीर्यवान्। 
सम्मतः सर्वलोकस्य सर्वस्यापि प्रियंवदः ।। 1.38.22 ।।
ततः कालेन महता मतिः समभिजायत।
सगरस्य नरश्रेष्ठ यजेयमिति निश्चिता ।। 1.38.23 ।।
स कृत्वा निश्चयं राम सोपाध्यायगणस्तदा।
यज्ञकर्मणि वेदज्ञो यष्टुं समुपचक्रमे ।। 1.38.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे अष्टात्रिंशः सर्गः ।। 38 ।।
विश्वामित्रवचः श्रुत्वा कथान्ते रघुनन्दनः।
उवाच परमप्रीतो मुनिं दीप्तमिवानलम् ।। 1.39.1 ।।
श्रोतुमिच्छामि भद्रं ते विस्तरेण कथामिमाम्।
पूर्वको मे कथं ब्रह्मन् यज्ञं वै समुपाहरत् ।। 1.39.2 ।।
विश्वामित्रस्तु काकुत्स्थमुवाच प्रहसन्निव।
श्रूयतां विस्तरो राम सगरस्य महात्मनः ।। 1.39.3 ।।
शङ्करश्वशुरो नाम हिमवानचलोत्तमः।
विन्ध्यपर्वतमासाद्य निरीक्षेते परस्परम् ।। 1.39.4 ।।
तयोर्मध्ये प्रवृत्तोऽभूद्यज्ञः स पुरुषोत्तम।
स हि देशो नरव्याघ्र प्रशस्तो यज्ञकर्मणि ।। 1.39.5 ।।
तस्याश्वचर्यां काकुत्स्थ दृढधन्वा महारथः।
अंशुमानकरोत्तात सगरस्य मते स्थितः ।। 1.39.6 ।।
तस्य पर्वणि तं यज्ञं यजमानस्य वासवः। 
राक्षसीं तनुमास्थाय यज्ञीयाश्वमपाहरत् ।। 1.39.7 ।।
ह्रियमाण्ो तु काकुत्स्थ तस्मिन्नश्वे महात्मनः।
उपाध्यायगणाः सर्वे यजमानमथाब्रुवन् ।। 1.39.8 ।।
अयं पर्वणि वेगेन यज्ञीयाश्वोऽपनीयते।
हर्तारं जहि काकुत्स्थ हयश्चैवोपनीयताम् ।। 1.39.9 ।।
यज्ञच्छिद्रं भवत्येतत्सर्वेषामशिवाय नः।
तत्तथा क्रियतां राजन् यथाऽच्छिद्रः क्रतुर्भवेत् ।। 1.39.10 ।।
उपाध्यायवचः श्रुत्वा तस्मिन् सदसि पार्थिवः।
षष्टिं पुत्रसहस्राणि वाक्यमेतदुवाच ह ।। 1.39.11 ।।
गतिं पुत्रा न पश्यामि रक्षसां पुरुषर्षभाः।
मन्त्रपूतैर्महाभागैरास्थितो हि महाक्रतुः ।। 1.39.12 ।।
तद्गच्छत विचिन्वध्वं पुत्रका भद्रमस्तु वः।
समुद्रमालिनीं सर्वां पृथिवीमनुगच्छत ।। 1.39.13 ।।
एकैकं योजनं पुत्रा विस्तारमभिगच्छत ।। 1.39.14 ।।
यावत्तुरगसन्दर्शस्तावत् खनत मेदिनीम्।
तं चैव हयहर्तारं मार्गमाणा ममाज्ञया ।। 1.39.15 ।।
दीक्षितः पौत्रसहितः सोपाध्यायगणो ह्यहम्।
इह स्थास्यामि भद्रं वो यावत्तुरगदर्शनम् ।। 1.39.16 ।।
इत्युक्ता हृष्टमनसो राजपुत्रा महाबलाः।
जग्मुर्मुहीतलं राम पितुर्वचनयन्त्रिताः ।। 1.39.17 ।।
[गत्वा तु पृथिवीं सर्वामदृष्ट्वा तं महाबलाः।]
योजनायामविस्तारमेकैको धरणीतलम्।
बिभिदुः पुरुषव्याघ्र वज्रस्पर्शसमैर्नखैः ।। 1.39.18 ।।
शूलैरशनिकल्पैश्च हलैश्चापि सुदारुणैः।
भिद्यमाना वसुमती ननाद रघुनन्दन ।। 1.39.19 ।।
नागानां वध्यमानानामसुराणां च राघव।
राक्षसानां च दुर्द्धर्षः सत्त्वानां निनदोऽभवत् ।। 1.39.20 ।।
योजनानां सहस्राणि षष्टिं तु रघुनन्दन।
बिभिदुर्धरणीं वीरा रसातलमनुत्तमम् ।। 1.39.21 ।।
एवं पर्वतसम्बाधं जम्बूद्वीपं नृपात्मजाः।
खनन्तो नृपशार्दूल सर्वतः परिचक्रमुः ।। 1.39.22 ।।
ततो देवाः सगन्धर्वाः सासुरास्सहपन्नगाः।
सम्भ्रान्तमनसः सर्वे पितामहमुपागमन् ।। 1.39.23 ।।
ते प्रसाद्य महात्मानं विषण्णवदनास्तदा।
ऊचुः परमसन्त्रस्ताः पितामहमिदं वचः ।। 1.39.24 ।।
भगवन् पृथिवी सर्वा खन्यते सगरात्मजैः।
बहवश्च महात्मानो हन्यन्ते तलवासिनः ।। 1.39.25 ।।
अयं यज्ञहरोऽस्माकमनेनाश्वोऽपनीयते।
इति ते सर्वभूतानि निघ्नन्ति सगरात्मजाः ।। 1.39.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे एकोनचत्वारिंशः सर्गः ।। 39 ।।
देवतानां वचः श्रुत्वा भगवान् वै पितामहः।
प्रत्युवाच सुसन्त्रस्तान् कृतान्तबलमोहितान् ।। 1.40.1 ।।
यस्येयं वसुधा कृत्स्ना वासुदेवस्य धीमतः।
कापिलं रूपमास्थाय धारयत्यनिशं धराम्।
तस्य कोपाग्निना दग्धा भविष्यन्ति नृपात्मजाः ।। 1.40.2 ।।
पृथिव्याश्चापि निर्भेदो दृष्ट एव सनातनः।
सगरस्य च पुत्राणां विनाशोऽदीर्घजीविनाम् ।। 1.40.3 ।।
पितामहवचः श्रुत्वा त्रयस्त्रिंशदरिन्दम।
देवाः परमसंहृष्टाः पुनर्जग्मुर्यथागतम् ।। 1.40.4 ।।
सगरस्य च पुत्राणां प्रादुरासीन्महात्मनाम्।
पृथिव्यां भिद्यमानायां निर्घातसमनिःस्वनः ।। 1.40.5 ।।
ततो भित्त्वा महीं सर्वे कृत्वा चापि प्रदक्षिणम्।
सहिताः सागराः सर्वे पितरं वाक्यमब्रुवन् ।। 1.40.6 ।।
परिक्रान्ता मही सर्वा सत्त्ववन्तश्च सूदिताः।
देवदानवरक्षांसि पिशाचोरगकिन्नराः ।। 1.40.7 ।।
न च पश्यामहेऽश्वं तमश्वहर्तारमेव च।
किं करिष्याम भद्रं ते बुद्धिरत्र विचार्यताम् ।। 1.40.8 ।।
तेषां तद्वचनं श्रुत्वा पुत्राणां राजसत्तमः।
समन्युरब्रवीद्वाक्यं सगरो रघुनन्दन ।। 1.40.9 ।।
भूयः खनत भद्रं वो निर्भिद्य वसुधातलम्।
अश्वहर्तारमासाद्य कृतार्थाश्च निवर्तथ ।। 1.40.10 ।।
पितुर्वचनमासाद्य सगरस्य महात्मनः।
षष्टिः पुत्रसहस्राणि रसातलमभिद्रवन् ।। 1.40.11 ।।
खन्यमाने ततस्तस्मिन् ददृशुः पर्वतोपमम्।
दिशागजं विरूपाक्षं धारयन्तं महीतलम् ।। 1.40.12 ।।
सपर्वतवनां कृत्स्नां पृथिवीं रघुनन्दन।
शिरसा धारयामास विरूपाक्षो महागजः ।। 1.40.13 ।।
यदा पर्वणि काकुत्स्थ विश्रमार्थं महागजः।
खेदाच्चालयते शीर्षं भूमिकम्पस्तदा भवेत् ।। 1.40.14 ।।
तं ते प्रदक्षिणं कृत्वा दिशापालं महागजम्।
मानयन्तो हि ते राम जग्मुर्भित्त्वा रसातलम् ।। 1.40.15 ।।
ततः पूर्वां दिशं भित्त्वा दक्षिणां बिभिदुः पुनः।
दक्षिणस्यामपि दिशि ददृशुस्ते महागजम् ।। 1.40.16 ।।
महापद्मं महात्मानं सुमहत्पर्वतोपमम्।
शिरसा धारयन्तं ते विस्मयं जग्मुरुत्तमम् ।। 1.40.17 ।। 
ततः प्रदक्षिणं कृत्वा सगरस्य महात्मनः।
षष्टिः पुत्रसहस्राणि पश्चिमां बिभिदुर्दिशम् ।। 1.40.18 ।।
पश्चिमायामपि दिशि महान्तमचलोपमम्।
दिशागजं सौमनसं ददृशुस्ते महाबलाः ।। 1.40.19 ।।
तं ते प्रदक्षिणं कृत्वा पृष्ट्वाचापि निरामयम्।
खनन्तः समुपक्रान्ता दिशं हैमवतीं ततः ।। 1.40.20 ।।
उत्तरस्यां रघुश्रेष्ठ ददृशुर्हिमपाण्डरम्।
भद्रं भद्रेण वपुषा धारयन्तं महीमिमाम् ।। 1.40.21 ।।
समालभ्य ततः सर्वे कृत्वा चैनं प्रदक्षिणम्।
षष्टिः पुत्रसहस्राणि बिभिदुर्वसुधातलम् ।। 1.40.22 ।।
ततः प्रागुत्तरां गत्वा सागराः प्रथितां दिशम्।
रोषादभ्यखनन् सर्वे पृथिवीं सगरात्मजाः ।। 1.40.23 ।।
ते तु सर्वे महात्मानो भीमवेगा महाबलाः।
ददृशुः कपिलं तत्र वासुदेवं सनातनम् ।। 1.40.24 ।।
हयं च तस्य देवस्य चरन्तमविदूरतः।
प्रहर्षमतुलं प्राप्ताः सर्वे ते रघुनन्दन ।। 1.40.25 ।।
ते तं हयहरं ज्ञात्वा क्रोधपर्याकुलेक्षणाः।
खनित्रलाङ्गलधरा नानावृक्षशिलाधराः।
अभ्यधावन्त सङ्क्रुद्धास्तिष्ठ तिष्ठेति चाब्रुवन् ।। 1.40.26 ।।
अस्माकं त्वं हि तुरगं यज्ञीयं हृतवानसि।
दुर्मेधस्त्वं हि सम्प्राप्तान् विद्धि नः सगरात्मजान् ।। 1.40.27 ।।
श्रुत्वा तु वचनं तेषां कपिलो रघुनन्दन।
रोषेण महताऽऽविष्टो हुङ्कारमकरोत्तदा ।। 1.40.28 ।।
ततस्तेनाप्रमेयेन कपिलेन महात्मना।
भस्मराशीकृताः सर्वे काकुत्स्थ सगरात्मजाः ।। 1.40.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्बालकाण्डे चत्वारिंशः सर्गः ।। 40 ।।




















