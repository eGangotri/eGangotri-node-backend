Adhyaya 2 Sloka 1  to  3 ।। तात्पर्यचन्द्रिकायां द्वितीयो़ऽध्याय:।।अथ शोकापनोदनविषयो द्वितीयोऽध्याय आरभ्यते । संजयवाक्याविच्छेदेऽपि *सञ्जय उवाचेति निर्देशोऽध्यायान्तरारम्भरूपतयाऽन्योक्तिशङ्कापरिहाराय । *तं तथा इत्यादिश्लोकत्वं व्याख्याति *एवमिति । *विषीदन्तम् इत्यन्तस्य पूर्वाध्यायोक्तानुवादत्वं सूचितम् *एवमुपविष्टे पार्थे इत्युक्तम् । तथेति- अस्थान इत्यर्थ: । कृपया अनन्तरो (कृपा च आन्तरो) विषाद: । तत: *अश्रुपूर्णाकुलेक्षणं बाह्यशोकेनाप्याविष्टमित्यर्थ: । *विषीदन्तं[तं?]-पूर्वाध्ययायोक्तरीत्या विषादं प्राप्योपविष्टम् । *मधुसूदनशब्देन शोकमूलरजस्तमोनिबर्हणत्वं सूचितम् । *अस्थान इति विषमशब्दोपचरितार्थ: । *कश्मलमिह मूर्च्छाकल्प: शोक:; *शोकसंविग्नमानस: इति प्रकृतत्वात् । प्रख्यातवंशवीर्यश्रुतादिसूचका: *अर्जुन, कौन्तेय, त्वा, त्वयि, परन्तप इति शब्दा: आक्षेप[काकु]गर्भा इत्यभिप्रायेण *आक्षिप्य इत्युक्तम् । *कुतश्शब्दश्च हेत्वाभासस्य हेतुतां प्रतिक्षिपन् धिक्कारगर्भ: । परान् तापयतीति *परन्तप: । क्लैब्यमिह कातर्यम्; तत् *हृदयदौर्बल्यशब्देन विवृतम् । पूर्वश्लोकस्थविशेषणानामपि कातर्यत्याज्यताहेतुत्वादर्थतस्यान्यप्यत्र संगमयति *तमिमं विषमस्थमित्यादिना । अतत्त्वेभ्य: कुतर्केभ्य: *आरात् दूरात् *याता बुद्धिर्येषां ते आर्या: विद्वांस:; तदन्ये *त्वनार्या: । *अस्वर्ग्यम् इत्यत्राविशेषात् *स्वर्गशब्द: परलोकमात्रोपलक्षक:; *नञश्चात्र विरोधिपरतया *स्वर्ग्यशब्दनिर्दिष्टस्वर्गहेतुविरोधित्वे अर्थैतस्तत्फलविरोधात् *परलोकविरोधिनमित्युक्तम् । *क्षुद्रशब्दस्यात्र संकोचकाभावेनापेक्षिकक्षुद्रविषयत्वायोगान्महत्तरस्यार्जुनस्य तथाविधावस्था पर्यालोचनाच्च काष्ठप्राप्तं क्षुद्रत्वं विवक्षितमिति दर्शयितुम् *अतिक्षुद्रमित्युक्तम् । कार्ये कारणोपचार इति वा, कारणत्यागस्य कार्यत्यागार्थतया पूर्वोत्तरश्लोकफलितार्थविवक्षया वा *हृदयदौर्बल्यकृतमित्युक्तम्; अदृढहृदयत्वकृतमित्यर्थ: । *परन्तपेत्यनेन ज्ञापितं प्राकरणिकमर्थमध्याहृत्योक्तं *युद्धायोत्तिष्ठेति ।।1-3।।
Adhyaya 2 Sloka 4  to  5 अथ भगवदुक्तयुद्धारम्भस्य परम्परया परमनि:श्रेयहसहेतुत्वरूपहिततमत्वाज्ञानात् तत्प्रतिक्षेपरूपत्वार्जुनवाक्यस्योत्थानम् । तथाविधाज्ञानस्य चास्थानस्नेहाद्याकुलतामूलत्वं वदन् उत्तरमवतारयति *पुनरपीति । उक्तार्थविषयतया *पुनरपीदमवाचेत्युक्तम् । कथमित्यादिश्लोके *चकारस्यानुक्तसमूच्चयार्थत्वप्रदर्शनाय *आदिशब्द:; उपात्तस्यानुपात्तस्यानुपात्तोपलक्षणतया वा । *पूजार्हशब्दविवक्षितबहुमन्तव्या इति [वा] भाव: । पुष्पादिभि: पूजार्हाणां पूजानिवृत्तिरेव साहसम्; हननं त्वतिसाहसम् । गुरुभक्त्या च तद्विरोधिभि: सह योद्धव्यम्, न पुनर्गुरुभिरिति *कथं गुरूनिषुभि: प्रतियोत्स्यामि इत्यस्य भाव: । *अहंशब्देन प्रख्यातवंशत्वादिकमभिप्रेतम् । *इषुभि: प्रतियोत्स्यामि इत्यस्य हननपर्यन्तप्रतियुद्धाभिप्रायत्वमुत्तरश्लोकेन विवृतमिति *हनिष्यामीत्युक्तम् । मधुसूदनारिसूदनशब्दाभ्यां न हि त्वमपि सान्दीपिन्यादिसूदनः इति सूचितम् । (भोक्तु) चर्तुमित्यत्र भावमात्रार्थस्तुमुन्, न तु क्रियोर्थोपपादकः । यद्यपि या काचिज्जीविकात्रयणीया; तथाऽपि गुरुवधलब्धभोगेभ्य इह लोके  परधर्मरूपभैक्षाचरणमपि श्रेयः- प्रशस्यतरम्; महाप्रभावगुरुवधसाध्यपारलौकिकदुःखस्यातिमहत्त्वादिति भावः । प्रकृतिविरुद्धार्थत्वभ्रमव्युदासाय पूर्वश्लोकस्थकथंशब्दानुषङ्गादतिनृशंसत्वसामर्थ्यात् तुशब्दद्योतितवैषम्याच्च कथं तरामित्युक्तम् । `गर्हायां लडपिजात्वो:' `विभाषा कथमि लिङ् च' (अष्टा 3.3.142,143) इति गर्हार्थ इह लिङ्प्रत्यय:; *अर्थकामानित्यत्र द्वन्द्वादिभ्रान्तिनिवर्तनाय समासतदंशद्वयार्थो *भोगेष्वतिमात्रसक्तान् इत्युक्त: । अर्थेषु कामो येषामिति विग्रह: ``अवर्ज्यो हि व्यधिकरणो[ऽपि] बहुव्रीहिर्जन्माद्युत्तरपद:'' । अर्थ्यन्त इत्यर्था: भोगा:;कामश्चातिमात्रसङ्गो वक्ष्यते । यद्वा अर्थं कामयन्त *इत्यर्थकामा: । ते निष्कामाश्चेत्, तद्भोगहरणमपि सह्यते; इदं तु क्षुधितानामोदनहरणवदिति भाव: । हननादप्यतिनृशंसत्वसूचनाय *भोगरुधिरादिशब्दैरर्थसिद्ध: *तुशब्देन च द्योतितो विशेष: तैरित्यादिना उक्त: । इहैवेत्यनेन विवक्षितो नृशंसत्वातिशय: *तेष्वित्यादिना दर्शित: । गुरुवधसाध्यभोगा: रुधिरप्रदिग्धगुरुस्मृतिहेतुत्वात् स्वयमपि तथाविधा इव दुर्भेजा भवन्तीत्यैहलौकिकसुखमपि नास्तीति *रुधिरप्रदिग्धशब्दाभिप्राय इत्याह *तद्रुधिरेणोपसिच्येति ।  उपसेचनं हि स्वयमद्यमानं सत् अन्वयस्यादनहेतु: । इह तदुभयमपि विपरीतमिति भाव: ।। 4-5।।
Adhyaya 2 Sloka 6  to  7 न चैतद्विद्म: इत्यादेश्चकारद्योतितशङ्कापूर्वकं तात्पर्यार्थमाह *एवमिति । बन्धुविनाशाद्भीतेन त्वया धर्मसुतभीमनकुलाद्यासन्नतरबन्धुविनाश एव कारित: स्यादिति *भवत इत्यनेन सूचितम् । *विद्म: इत्यादिबहुवचनानुसारेणाह *अस्माकमिति । *अस्माकमित्यनेन हन्तव्यतया निर्दिष्टभीष्मद्रोणाद्यपेक्षया सर्वेषां शिष्यत्वादिकमभिप्रेतम् । पूर्वोत्तरार्धाभ्यांविमर्श-स्वाभिमतपक्षौ व्यञ्जितौ । *यद्वेति यदि वेति च तुल्यार्थम्; येषां वधेन जीवनमस्कामनिष्टम्, त एवास्मान् जिघांसन्त: स्वहननानुरूपत्ववेनावस्थिता इति, *यानेव इत्यादेरन्वयार्थ: । *न जिजीविषाम: इत्यनेन सूचितामनिर्णयपर्यवसिताम्, अत एव प्रश्नहेतुभूतां प्रतिभामाह *इति मे प्रतिभातीति । *यच्छ्रेय: इत्यादेरन्वयं फलितार्थमुपदेशयोग्यत्वायोक्तां शिष्यगुणसंपत्तिं च स्फुटयति- *यन्मह्यमित्यादिना । निश्चेतव्याकारनिष्कर्षणाय *इतिकरणम् । शासनीयो हि शिष्य:; अत:, *शिष्यस्तेऽहं शाधि माम् इति वदति । *स्वभावोऽत्र धैर्यम्; कर्तव्यविशेषाज्ञानात् शोकापनोदनोपायराहित्यादिना वा अतिमात्रकार्पण्यम् । त्याज्यस्पारित्यागोऽत्र कार्पण्यमित्येके; दयाजनकदीनवृत्तिनिरतत्वमित्यपरे । *भगवत्पादावुपससादेति शिष्यत्वप्रपन्नत्वाद्युक्तिफलम् ।।6-7।।
Adhyaya 2 Sloka 8  to  9 *एवमुक्त्वेति श्लोके हृषीकेशपदेन सदर्थश्रवणायार्जुनहृषीकप्रेरकत्वम्, *यच्छोकमच्छोषणमिन्द्रियाणामित्याद्युक्तेन्द्रियक्षोभशान्तिकरत्वं च व्यञ्जितम् । हृष्यन्ति हर्षयन्तीति वा *हृषीकाणि= इन्द्रियाणि । *एवमुक्त्वा- स्वावस्थामावेद्येत्यर्थ: । `निद्रालस्ये गुडाका स्यात्' इति *गुडाका निद्रा; तस्या: ईशो *गुडाकेश:; प्रबुद्धस्वाभाव इत्यर्थ:; पिण्डितकेश इति वा । *गोविन्दशब्देन शोकापनोदनयोग्यवाक्छालित्वम्, गोशब्दनिर्दिष्टाया भुवो [लाभाय] भारावतरणार्थप्रवृत्तत्वं चाभिप्रेतम् ।।एवमनेनोपोद्घातेनोचितावसरे वक्ष्यमाणशास्त्रावतरणसङ्गतिं वदन् अर्थादुपोद्घातसंग्रहश्लोकं च व्याकरोति *एवमिति । *अस्थानशब्दस्य `विषमे समुपस्थितम्' इत्येतद्विषयत्वं व्यञ्जनम्, तस्य स्नेह: कारुण्याभ्यामेवान्वयाय तयो: पृथङ्निर्देशं कृतवान् । *अप्रकृतिं गतमिति आकुलशब्दार्थ उक्त: । तेन स्वभावतो धीरत्वं सूच्यते; *उपहतस्वभाव: (7) इति हि स्वेनैवोक्तम् । एतेन कार्पण्यदोषोपहतस्वभावत्वं धर्मसंमूढचेतस्त्वे हेतुतयोक्तमित्यपि दर्शितम् । *धर्मसंमूढचेता: इत्येतद्विवरणरूपस्य *धर्माधर्मधियेत्यस्य अर्थ: *क्षत्रियाणामित्यादिनोक्त: । धर्मोऽप्यधर्मधी: धर्माधर्मधी:, शुक्तिका-रजतधीरितिवत् । तत्र यथार्थख्यातिपक्षे भेदाग्रहो विवक्षित: । तामसी चेयं धी: । `अधर्मं धर्ममिति या मन्यते' (भ.गी 18.32) इत्यादि हि वक्ष्यते । अत्रास्थानस्नेहारिण्याभ्यां जाता धर्माधर्मधीरिति विग्रहो द्रष्टव्य: । स्नेहकारूण्यधर्माधर्मभयाकुलेत्यादिप्राचीनभाष्यानुसारेण *धर्माधर्मभयाकुलमिति पाठे तु त्रयाणां द्वन्द्व: । *पृच्छामि त्वा इत्यादिसमभिव्याहृत*प्रपन्नशब्दार्थ: धर्भबुभुत्सया च शरणागतमित्युक्त: । एवं योग्योद्देशेन प्रवृत्तिर्युज्यत इत्याह- पार्थमुद्दिश्येति । व्याजलाभमात्रेण शास्त्रावतरणं कृतमिति वा भाव:। *कृतमित्यस्य केनेत्याकाङ्क्षायां प्रबन्धकर्तृभूतव्यासादिशङकाव्यावर्तनायोक्तं *भगवता परमपुरुषेणेति । अनेन पदद्वयेन शास्त्रप्रमाण्याद्युपयुक्तमुभयलिङ्गत्वादिकमभिप्रेतम् । अन्यपरशास्त्रान्तरव्युदासाय *अध्यात्मेति विशेषितम् । अस्यार्थस्य सांप्रदायिकत्वायाह-*तदुक्तमिति । प्रत्यध्यायं संग्रहश्लोकैरर्थभेदैपभिधीयमानेऽपि इतः पूर्वस्य द्वितीयाध्याययैकदेशस्यापि शास्त्रोपोद्घातत्वम्, अतः परस्य शास्त्र(ावतरण)रूपत्वं च विवेक्तुम्*अस्थानेत्यादिना संग्रहश्लोकेनानिर्दिष्टप्रथमाध्यायेनैतावत् संगृहीतम् । महर्षिस्तु शोक-तदपनोदनरूपकथावान्तरसंगत्या *तं तथेत्यादिकं द्वितीयाऽध्याये न्यवीविशत् । इदमपि सूचितम् *तन्मोहशान्तये इति द्वितीयाध्यायफलं संगृह्णद्भि: । ततश्चास्थानस्नेहाद्याकुलत्वं प्रथमाध्यायार्थ:; `सविशेष: स एवात्र संगत्यर्थमनूदित:' इत्यपि दर्शितं भवति ।नन्वेवंविधमुद्दिश्य कथमपृष्टकर्मयोगभक्तियोगादिविषयं शास्त्रामुपदिश्यते; ``नापृष्ट: कस्यचिद्ब्रूयात्'' (मनु 2.110) इति हि स्मरन्ति । विशेषतश्चायं गुह्यगुह्यतरगुह्यतमप्रकारोऽर्थ: सहसोपदेष्टुमयुक्त: । `तस्माद्युध्यस्व', `युध्य च' इत्यादिषु च प्राकरणिकयुद्धप्रोत्साहनपरत्वमेव प्रतीयते । अतो नास्य शास्त्रस्याध्यात्मपरत्वमिति । अत्रोच्यते- *यच्छ्रेय: स्यादिति प्रश्नवाक्ये *यच्छ्रेय: इति अनिर्धारितविशेषं दृश्यते । न चार्जुनस्य युद्धमेव श्रेयस्त्वेन जिज्ञास्यमित्यस्ति नियम:,परमास्तिकस्य तस्य भगवति संनिहिते प्रस्तुतमुखेन परमनिश्श्रेयसपर्यन्तजिज्ञासोपपत्ते: । अस्तु वा तस्य युद्धमात्रविषया जिज्ञासा; तथाऽपि परमकारुणिकेन भगवता यच्छ्रेय: इति सामान्वचनमालम्ब्य परमहितोपदेश उपपन्न: । युध्यस्वेत्यादिकमपि परमनिश्श्रेयसोपायतयेति तत्र तत्र व्यक्तम् । तस्माद्युक्तमिदम् *अध्यात्मशास्त्रावतरणमिति ।। 8-9 ।।
Adhyaya 2 Sloka 10 परिहासयोग्यत्वाय तमिति परामृष्टमाह- *एवमित्यादिना । उभयोरित्यनेन सूचितमुक्तं *युद्धायोद्युक्तयोरिति । एतेनोपदेशावसरलाभोऽपि व्यञ्जित: । *सीदमानमित्यनेन निरुद्योगत्वं फलितम् । युद्धनिवृत्त्यनर्हावस्थाज्ञापकेन *मध्ये इत्यनेनाभिप्रेतमाह-*अकस्मादिति । अधर्मादि: पराजयादिर्वा युद्धनिवृत्ते: सम्यग्घेतुरत्र नास्ति; अहेतुकोपकक्रान्तत्यागे तु परिहास्त्यत्वमिति भाव: । अत्र हृषीकेशत्वोक्तिफलितं वक्ष्यमाणशास्त्रप्रामाण्याद्युक्तं वक्तु: पुरुषस्य सर्ववैलक्षण्यं *परमपुरुष इति दर्शितम् । यद्यप्यसौ हृषीकेशत्वात् पार्थस्य हृषीकादिकं सर्वं सङ्कल्पमात्रेण नियम्य भूभारावतारणाय प्रेरयितुं शक्त:, तथाऽपि जगदुपकृतिमर्त्यतया पार्थतदितरात्मसाधारणपुरुषार्थोपायशास्त्रोपदेशद्वारा प्रवर्तयतीति भाव: । यद्वा धीरमर्जुनं हृषीकेशतया स्वयं प्रक्षोभ्य प्रहसन्निव जगदुपकाराय शास्त्रमुवाचेति । संबन्धविशेषात् समनन्तरवाक्यपर्यालोचनया च परिहासार्थत्वौचित्यात् प्रहासस्य पार्थकर्मकत्वमुक्तम् । यद्वा प्रपन्नस्य दोषनिरीक्षणेन परिहासासंभवम्, शिष्यं प्रति अध्यात्ममोपदेशे प्रहासमात्रदृष्टान्तानुपयोगं (परिहासमात्रानुपयोगं) चाभिप्रेत्य *पार्थशब्द: । अत: *प्रहसन्निवेत्यनेन फलितं सरसत्वम्, सुग्रहत्वम्, निखिलनिगमान्तगह्वरनिलीनस्य महतोऽर्थजातस्यानायासभाषणम्, *इदंशब्दस्य वक्ष्यमाणसमस्तभगद्वाक्यविषयत्वम्, इङ्गितेनापि विवक्षितसूचनं च दर्शयति- *परिहासेत्यादिना । *अशोच्यान् इति श्लोकस्यापि उपदेशार्थावधानापादनार्थपरिहासच्छायतया शास्त्रावतरणमात्रत्वेन साक्षाच्छास्त्रत्वाभावात्-*न त्वेवाहम् इत्यारभ्येत्युक्तम् । यद्वाऽत्र *अशोच्यान् इति श्लोक: *प्रहसन्निवेत्यस्य विषय:, *न त्वेवाहम् इत्यादिक*मिदंशब्दार्थ: । अत्र *मा शुच: इत्येतदन्तं *भक्तियोगगोचरमिति निर्देश:, सर्वसाधकस्यापि चरमश्लोकोक्तप्रपदनस्य प्रकृतान्वयेन भक्तिविरोधिनिवर्तकतयोदाहरिष्यमाणत्वात् ।। 10 ।।
Adhyaya 2 Sloka 11 'अशोच्यानन्वशोच:' इत्युक्ते केचिदशोच्या: शोचन्ति, तदनन्तरमयमपि शोचतीति भ्रान्ति: स्यात्; तन्निवृत्त्यर्थमुक्तम् *अशोच्यान्प्रतीति । *अन्वशोच: इति लङप्रयोगोऽनुपपन्न:, शोकस्याद्यतनत्वात्, *भाषसे इति वर्तमानार्थव्यपदेशवैरूप्याच्चेत्यत्राह *अनुशोचसीति । अद्यतन एव चिरानुवृत्तत्वविवक्षया सोपसर्गलङ्प्रयोग:; यद्वा वर्तमानार्थ एव सुप्तिङुपग्रहेत्यादिना लकारव्यत्यय: । `प्रज्ञावादांश्च भाषसे' इत्यत्र `वर्तमानसामीप्ये वर्तमानवद्वा' (अष्टा 3.3.131) इत्यनुशासनात् भूते लट् । तेन `तूष्णीं बभूव ह' इत्यनेन न विरोध: । अत्र प्रकृष्टज्ञानवाचिना *प्रज्ञाशब्देन देहात्मनो: स्वभावज्ञानमुच्यते । प्रज्ञया कृता व्यवहाराः *प्रज्ञावादा इति समासार्थव्यञ्जनाय *निमित्तशब्द: । देहात्मभेदज्ञाने सति हि पितॄणां तदर्थपिण्डोदकक्रियायास्तल्लोपनिमित्तप्रत्यवायादेश्च विश्वासपूर्वको व्यवहार इत्येतत्सूचनाय *पतन्ति इत्याद्युक्तम् । फलितमाह- देहात्मेति । गतासून् इत्यादेर्विवक्षितं विशेष्यं निर्दिशन्, *पण्डितशब्दं प्रकृतोपयोगितया व्याकुर्वन् अन्वयमाह- *गतासूनिति । यद्यपि- *गतासूनगतासूनिति शब्दौ निष्प्राणसप्राणवाचकौ; तथाऽपि तस्यार्थस्य प्रकृतासङ्गते:- अविश्रान्तमनालम्बमपाथेयमदेशिकम् ।तम:कान्तारमध्वानं कथमेको गमिष्यसि ।। (भा.मो 330.34)`बद्धवैराणि भूतानि द्वेषं कुर्वन्ति चेत् तत: ।शोच्यान्यहोऽतिमोहेन व्याप्तानीति मनीषिणा ।।' (वि 1.17.82)इत्यादिषु पण्डितानामेव सप्राणनिष्प्राणविषयशोकदर्शनात् *अशोच्यानन्वशोच: इत्यस्य वक्ष्यमाणे विस्तरे च अव्यक्तोऽयमित्यादिना *अथ चैनमित्यादिना च नित्यस्यात्मन: अनित्यस्य शरीरस्य चाशोचनीयत्वेन वक्ष्यमाणत्वादत्रापि तद्विषयतैव युक्तेत्यभिप्राय: । देहास्तावन्न शोचनीया: नश्वरत्वात्, आत्मानोऽपि तथा अनश्वरत्वात् इत्यूहापोहक्षमबुद्धिरूपा पण्डा येषां तेऽत्र *पण्डिता: । प्रज्ञावादविप्रतिषिद्धशोकेनोन्नीतांस्तदज्ञानविषयानाह *अतो देहेत्यादिना। शोकस्तु सिद्ध: ; प्रज्ञा तु वादमात्रस्थेति भाव: । को देहस्वभाव:, कथमात्मा देहातिरिक्तो नित्यश्च, कथं चानयोरशोच्यत्वम्, कथं वा घोरंयुद्धादिकमात्मप्राप्त्युपायभूतम्, इत्याशङ्क्य तदज्ञानविषयतयोक्तं त्रयं बुद्धिस्थक्रमेण विवृणोति- *इदं चेत्यादिना । इदमेव युद्धं बुद्धिविशेषसंस्कृतत्वादात्मयाथात्म्यप्राप्तिकरमित्यर्थ: । *उपायभूतमित्यत्र च्विप्रत्ययाप्रयोगादयमेवास्य स्वभाव:; फलान्तराभिसन्धिना तु स प्रतिबध्यत इति भाव: । *आत्मा हीति हि शब्देन, `न जायते' (क.उ 2.18) इत्यादिश्रुतिप्रसिद्धिंद्योतयति । आत्मनो देहसंयोगवियोगलक्षणजन्ममरणसद्भावेऽपि नोत्पत्तिविनाशरूपे जन्ममरणे इत्यभिप्रायेणाह- *तस्येति । देहस्त्विति तुशब्द आत्मापेक्षया वैलक्षण्यं प्रत्यक्षादिसिद्धं द्योतयति । देहेत्वेनोपचयात्मकत्वादचेतनत्वाच्च घटादिवत्परिणामस्वभाव इत्यर्थ: ।। 11 ।।
Adhyaya 2 Sloka 12 एवमुपायोपेयनिवर्त्यस्वभावानभिज्ञं प्रति त्रितयोपदेशाय बुभुत्सोत्पादिता । अथ पारलौकिकफलोपायानुष्ठानाधिकारित्वाय देहातिरिक्तत्वेनावश्यं ज्ञातव्यं पुरुषार्थतयोपेयमात्मानां तत्प्राप्तीच्छामुखेन तदुपायेच्छाजननाय प्रथममेवोपदिशतीत्यभिप्रायेणाह- *प्रथममिति । शृण्वित्यनेन प्रकृतश्लोकस्य प्रतिवादिवाक्यवत् उपालम्भमात्रार्थताव्युदासाय अवधानापादनार्थत्वं व्यञ्जितम् । जीवेश्वररूपेष्वात्मसु नित्यत्वे शीघ्रसंप्रतिपत्तियोग्यांशं प्रथममाहेत्यभिप्रायेणाह- *अहमिति । ईश्वरस्याहंग्रह: सर्वनियन्तृत्वगर्भ इति तद्व्यपदेशफलितमाह *सर्वेश्वर इति । *तावदिति संप्रतिपत्तिसूचनम् । अत: परम् इत्यत्र *अत:शब्दार्थम्, तस्य पूर्ववाक्येऽपि यथार्हमनुषङ्गम्, *जातुशब्दाभिप्रेतं चाह *अत इत्यादिना । अनभिमतपक्षनिषेधाय व्यतिरेकपरे(रूपे)ऽपि वाक्ये *तुशब्दद्योतितमन्वयमाह *अपि त्वासमिति । न त्वं नेमे इति भेदनिर्देशेऽपि क्षेत्रज्ञत्वाकारेण समुदायीकुर्वन्, ईश्वरापेक्षया युष्मदिदंशब्दार्थतया फलितमीशितव्यत्वाकारं च साधारणं दर्शयन्, संनिहितनिदर्शनपराया एकदेशोक्तेस्तात्पर्यतो ब्रह्मादिसकलक्षेत्रज्ञविषयत्वं चाह *त्वन्मुखा इति । तु शब्दानुषङ्गं क्रियापदे विभक्तिविपरिणामं च दर्शयति *अपि त्वासन्निति । `न त्वं नेमे जनाधिपा:' इत्यत्र, *न त्वेवेत्येतदनुषज्य, न त्वं नासी:; नेमे जनाधिपा नासन् इत्यन्वय: । *सर्वे वयम् इत्यस्य पूर्वोक्तजीवेश्वरसमुदाये संप्रतिपत्तव्यांशं विविनक्ति *अहं चेति । `त्यदादीनां मिथयोगे य: पर: स तु शिष्यते' इति युष्मदस्मदोरत्रैकशेष: । एवमुत्तरत्र *भवन्त: इत्यत्रापि मन्तव्यम् । कालानन्त्यात् पर्वतादीनामिवातिस्थिराणामपि कदाचित् नाश: स्यादित्युत्प्रेक्षां निवारयति *अपि तु भविष्याम एवेति । अप्रस्तुतस्वनिर्देशस्य दृष्टान्तार्थताम्, तत्र *अहमिति निर्देशाभिप्रेतसर्वेश्वरत्वसर्वात्मत्वाभ्यां(त्वरूप)नित्यत्वोपपत्तिम्, दार्ष्टान्तिके च नित्यत्वसंभावनामाह*यथेति । सर्वेश्वर: । कालत्रयवर्तिन: सर्वस्याधिपति: कथं न कालत्रयवर्ती, कथं च सर्वेषां नियन्ता केनचित् कदाचिन्निरुध्येतेति भाव: । *परमात्मा । देशकालस्वरूपानवच्छिन्नव्याप्तिरिति *परमात्मपदनिरुक्ति: । तथाच व्याप्तत्वात् व्याप्यैरस्य न नाश:; सर्वात्मत्वेन सर्वकालवर्तित्वं च सिद्धमिति भाव: ।ननु य: प्रत्यक्षयोग्ये देहातिरिक्ते जीवेऽपि संशेते, स कथं ततो व्य(ऽप्य)तिरिक्तेऽत्यन्तागोचरे परमात्मनि निश्संशय: स्यात्? उच्यते- न ह्यसावर्जुन:, `पुरुषं शाश्वतं दिव्यम्' (भ.गी 10.12) इत्यादे: स्वयं वक्ता, नारदासितदेवलव्यासादिपरमर्षिशतवचनविदितपरब्रह्मभूतपरमपुरुषस्वभाव:, प्रत्यक्षीकृतपुरन्दरलोकसकलास्त्रमन्त्रतप:प्रभावादि, निरतिशयगुरुदेवताभक्ति:, अस्खलितसकलवर्णाश्रमाचार:, धर्मलोपभयविह्वल:, देहातिरिक्तमात्मानमीश्वरं च अत्यन्ताय नास्तीति भ्राम्यति, संशेते वा । तत्प्रकारविशेषानभिज्ञतयैव हि तस्य शोकादि: । ततोऽयमीश्वरं तन्नित्यतां च सर्वेश्वरत्वादिसिद्धां सामान्यतो मन्यते; लोकदृष्ट्या जन्मविनाशादिदर्शनात्, `न प्रेत्य संज्ञाऽस्ति' (बृ.उ 4.4.12) इत्यादिश्रुत्यर्थापातप्रतीत्या च, जीवप्रकारविशेषांस्तत्त्वतो न जानातीति न कश्चिद्दोष:। *क्षेत्रज्ञा आत्मना इति । यथा जीवात् परमात्मनो वैलक्षण्येन जीवस्वभावास्तस्मिन्न भवन्ति, तथा क्षेत्राद्विलक्षणत्वेन वक्ष्यमाणेन क्षेत्रगतमनित्यत्वादिकं तन्नियन्तरि जीवे न शङ्कनीयमिति भाव: ।अथ कुमतिसौचिकविनिर्मितानाम् आमूलचूडमघटित वि(सं)घटितजरत्कर्पटशकलकन्थासगन्धानां प्रबन्धानां दोषान् स्थालीपुलाकन्यायेन निदर्शयन्, प्रथमं शास्त्रोपक्रमविरोधं शास्त्रप्रवृत्त्यनुपपत्तिं च वदति *एवमित्यादिना । एवं- तत्त्वोपदेशप्रवृत्तशास्त्रारम्भोक्तिप्रकारेणेत्यर्थ: । *भगवत: सर्वेश्वरादिति । उभयलिङ्गात् सर्वनियन्तु: *अहमिति निर्दिष्टादित्यर्थ: । यदि ईश्वराज्जीवानां भेद: पारमार्थिको न स्यात्, उभयलिङ्गत्वदु:खित्वादिस्वभावसङ्कर: स्यात् । यदि च आत्मनां मिथोमेद:सत्यो न स्यात्, बद्धमुक्तशिष्याचार्यादिव्यवस्थानुपपत्ति: स्यादिति भाव: । *भगवतैव ; न तु रथ्यापुरुषकल्पेन केनचित् । यद्वा, `त्वमेव त्वां वेत्थ योऽसि सोऽसि' (यजु.का 1.6.), `सो अङ्ग वेद यदि वा न वेद' (कृ 8.7.11.11) इत्युक्तेन भगवता स्वेनैव स्वस्य स्वशरीरभूतजीवानां च तत्त्वमुक्तमिति प्रतीयत इत्यभिप्राय: । *अज्ञानमोहितमिति । न हिस्वयंबंभ्रम्यमाणस्याऽऽप्तेनापि भ्रान्तिरेवोत्पादनीयेति भाव: । बुद्धाद्यवतरारेणासुरादिभ्य इव, अयमुपदेश: किं न स्यादित्यत्रोक्तं *तन्निवृत्तय इति । मोहनिवृत्त्यर्था गीतोपनिषदिति भवद्भिरपि स्वीकृत्य व्याख्यानादि च कृतमिति भाव:। देहभेदाभिप्रायेण बहुवचनम्, नात्मभेदाभिप्रायेणेति *शंकरोक्तं दूषयति- *पारमार्थिकेति । न ह्यसौ *न त्वेवाहमित्यादिग्रन्थो भ्रान्तिनिवृत्त्यर्थो मन्त्रपाठ:, येन भेदनिर्देशस्यान्यपरतां मन्येमहि; किंत्वसौ तत्त्वार्थोपदेशरूप इति भाव: । *अहमित्यादि । *अहम् इति प्रत्यक्त्वेन, *त्वम् इति स्वाभिमुखचेतनान्तरत्वेन,*इमे इति स्वपराङ्मुखानेकचेतनत्वेन, *सर्वे इति एकोपाधिसंगृहीतानेकव्यक्तित्वेन,*वयम् इति स्वेन सहाऽऽत्मतयैकवर्गीकृतानन्तव्यक्तित्वेन इति भाव: । *इति व्यपदेशादिति । न ह्यत्र, न अहमिति किंचिदस्ति, न च त्वमिति, नापि अन्य इति प्रत्यादेश: कृत इति भाव: । *भास्करमते भेदस्य सत्योपाधिप्रयुक्तत्वात् भेदनिर्देश उपपद्यत इति शङ्कायाम्, तत्रापि सामान्यत उक्तं दूषणमपरिहार्यमित्याह- *औपाधिकेति । हिशब्दउपाधिभेदोपहितस्य परोक्तघटाकाशाद्युदाहरणेष्वपि भेदांशातात्त्विकत्वाभ्युपगमपर: । उपाधिसत्यत्वेऽपि यथैकस्यैव मुखचन्द्रादेर्मणिकृपाणसरित्समुद्रादिभि: सत्यैरप्युपाधिभिर्भेदोऽपारमार्थिक:, यथा चैकस्यैवाऽऽकाशादेर्घटिमणिकादिसत्योपाधिभिरपि संयोगभेदातिरिक्तो नोपाध्यधीनो भेद:, एवमन्त:करणादिभि: सत्यैरप्युपाधिभिर्निरवयवत्वेन छेदनभेदनाद्ययोग्यस्य सर्वत्र परिपूर्णस्य ब्रह्णणो भेदोऽपारमार्थिक इत्यभ्युपगन्तव्यम् । ततश्च तत्त्वोपदेशसमये तद्विपरीतोपदेशो हितोपदेशिनो न घटत इति भाव: । द्वयोरपि पक्षयो: श्रुतिविरोधोऽपि दूषणम् । स्वपक्षे च श्रुत्यैकार्थ्यान्न बुद्धागमादिवत् मोहनार्थत्वशङ्केत्यभिप्रायेणाह- *भगवदिति । यद्वा *भास्करपक्षदूषणायैव श्रुतिरुपात्ता; ततश्च कैमुत्येन *शंकरपक्षोपऽपि दूषित: । *अपिशब्द: प्रमाणद्वयसमुच्चये । *भगवदुक्तात्मभेद इत्यनेन श्रौतवदेव प्रमाणान्तरनैरपेक्ष्यं सूच्यते । श्रुतिरपि नित्या तदाज्ञारूपतयैव हि प्रमाणम् । `नित्यो नित्यानाम्'(श्वे.उ 6.13)इत्यत्र `पवित्राणां पवित्रम्' (वि.स) इत्यादिवत् योजनया जीवानित्यत्वपर्यवसितम(सिता?)र्थान्तरभ्रमं निरस्यन्, नित्यत्वबहुत्वचेतनत्वसामानाधिकरण्येन निरुपाधिकमेवात्मनां बहुत्वं चेतनत्वं चेति प्रदर्शयन्, तत एवात्मानित्यत्ववादिनां *सौगतादीनाम्, अविद्यादिमूलभेदवादिनां *शंकरादीनां, आगमापायिचैतन्यवादिनां *वैशेषिकादीनाम्, चिच्छक्तिमात्रनित्यत्ववादिना*मन्येषामपि निरासमभिप्रयन्, प्रथमान्तपदचतुष्टयसामानाधिकरण्यबलादीश्वरैक्यं तदैक्यस्य हिरण्यगर्भरुद्रेन्द्रादिवत् कालादिभेदाभेद्यत्वेन प्रवाहेश्वरपक्षप्रतिक्षेपं श्रुत्यन्तरादिप्रसिद्धनित्यचैतन्यप्रसरादिकं च सूचयन्, यदाग्नेय:(य.अ 17) इत्यादिवदनुवादलिङ्गसद्भावेऽप्यप्राप्तत्वबलेन विशिष्टविधित्वं च व्यञ्जयन्, सर्वदा सर्वत्र सर्वेषां चेतनानामेक एवेश्वरस्तत्तत्कर्मसमाराधितस्तत्तदनुरूपाण्यपेक्षितानि करोतीति श्रुत्यर्थमाह- *नित्यानामिति । पुन: सिंहावलोकितेन *शंकरमतस्योपदेशानुपपत्तिरूपं शास्त्रारम्भमूलघातमाह *अज्ञानेति । किमयं भगवान् स्वेन ज्ञातमर्थमुपदिशति, अज्ञातं वा? ज्ञातमपि स़ाक्षात्कृतम्, श्रुतमात्रं वा? इति उभयत्रापि तदज्ञानं निवृत्तम्, अनिवृत्तं वा? तन्निवृत्तावपि तत्कार्यभेदभ्रमो निवर्तते, न वा? इति विकल्पमभिप्रेत्य साक्षात्कारात् अज्ञानतत्कार्यनिवृत्तिपक्षे दूषणमाह *परमपुरुषस्येति । क्षेत्रज्ञस्य हि अपरमार्थदृष्टि: स्यादिति भाव: *निर्विशेषेत्यादि । *निर्विशेषत्वं सजातीयविजातीयस्वगतभेदराहित्यम्; *कूटस्थत्वं मायानिष्ठत्वम्, साधारण्यम्, निर्विकारत्वं वा । स्वयमविक्रियमाणस्यापि कूटस्य यथा स्वसंसर्गिणाम् अय: प्रभृतीनां विकारहेतुत्वम्, तद्वत्; तत एव *नित्यत्वं कालानवच्छिन्नत्वम् । *याथात्म्यम् उक्तप्रकारम् । अयथासाक्षात्कारोऽस्मदादीनामपि परैरभ्युपगत इति तद्व्युदासाय *याथात्म्यसाक्षात्कारोक्ति: । *अज्ञानम् अविद्या; तत्कार्यो *भेदभ्रम:; आदिशब्देनानुष्ठापनादि गृह्यते । उपदेशादिव्यवहारो हि उपदेश्यार्थतद्वाचकाधिकारिशिष्याचार्यप्रयोजनभेदादिनानाविधभेददर्शनमूल: । भेददर्शनं चाज्ञानेनैव कृतमिति त्वन्मतम् । ततश्चाज्ञानतत्कार्यनिवृत्तौ कथं तत्कार्यपरानुवृत्तिरिति    व्याघातापसिद्धान्तशास्त्रानारम्भोपदेशाभाव-निष्फलपरिश्रमत्व-श्रुतिविरोधादिदोषशतमुन्मिषेदेति भाव: ।अद्वैतज्ञानादज्ञाननिवृत्तावपि वासनादिवशात् भेदभ्रमस्यानुवृत्तिं तस्य चाबन्धकत्वमाशङ्कते *अथेति । दग्धपटादिवदिति । यथा दग्धपटादे: पटादिप्रतिभासविषयत्वेऽपि न पटादिकार्यकरत्वम्,तद्वदत्र भेदभ्रमस्यानुवृत्तस्यापि न संसारहेतुत्वमिति भाव:। *नैतदुपपद्यत इति दृष्टान्तमात्रमुक्तम्, न तूपपत्ति:; प्रत्युतानुपपत्तिश्च विद्यत इति भाव: । अनुपपत्तिं सोदाहरणमाह- *मरीचिकेति । एदमत्र प्रसङ्ग:- विप्रतिपन्नं भेदज्ञानबाधिततया मिथ्थार्थमिति निश्चितं चेत्, न स्वविषयानुरूपप्रवृत्त्तिहेतु: स्यात्; यथा बाधितानुवृत्तं मरीचिकाजलज्ञानम्- इति । एवंच बाधितानुवृत्तभेदज्ञानं दग्धपटादिवत् न स्वकार्यकरमितिबाधितानुवृत्तिफलाभावात् स्वेष्टव्याघात इति भाव: ।। श्रुतमात्रपक्षेऽपि निर्विशेषविषयसाक्षात्कारश्रवणयोर्विषयानतिरेकेणाज्ञाननिवृत्तिरुपपन्नेति कृत्वा सर्वेश्वरे बाधितानुवृत्तिस्वरूपं दूषयति- *न चेति । ईश्वरत्वादेव पूर्वमज्ञ इति वक्तुं न शक्यते, अनीश्वरत्वप्रसङगात् । ईश्वरोऽपि चेत् पूर्वमज्ञ:, तस्य शास्त्राधिगमोऽपि न संभवति । तदधिकज्ञानवतोऽन्यस्य शास्त्रोपदेष्टुरभावात् । भावो वा, स एवेश्व (एवमीश्व?)रोऽनीश्वरो वा सन् कुतश्चित् सिद्धज्ञान इत्यनवस्थादिदोषात् । न च प्रवाहेश्वरपारम्पर्यमस्ति, तस्य दूषितत्वात् । न चेश्वर: स्वकृतेन शास्त्रेण तत्वमवगच्छति, वेदानित्यत्वान्योन्याश्रयादिप्रसङ्गात् । न चानादीनेव वेदान् स्मृत्वा तैरर्थमधिजगाम; स्मृत्यादिहेतो: पूर्वोपलम्भस्याप्युपदेष्ट्रभावादिदु:स्थत्वात्- इत्यादिदोषान् अभिप्रेत्योक्तम्- *पूर्वमज्ञस्येत्यादि । ईश्वरस्य पूर्वमज्ञत्वे शास्त्राधीनज्ञानत्वे तदुपदेष्ट्रन्तरसद्भावे भ्रान्त्यनुवृत्तौ च श्रुतिस्मृतिविरोधमाह- *य: सर्वज्ञ इति । स्वरूपत: प्रकारतश्च सर्वं जानाति वेत्तीति विवक्षया सर्वज्ञसर्वविच्छब्दयोरपुनरुक्ति:; सर्वं विन्दति- प्राप्नोतीति वा सर्ववित् ।एवमुपदेशस्य हेत्वनुपपत्तिरुक्ता । अथोपदेष्टृताऽपि नोपपद्यत इत्याह *किं चेति ।* इदानीन्तनेति । न केवलमीश्वरकृत: प्रथम एवोपदेशोऽनुपपन्न:, अपि त्वद्यतनोऽपीति, [कुमति-] मठपतिपरम्पराया: शिष्यान्नकुक्षिभम्भरे: शिष्याद्यभावात् प्रायोपवेशनं प्रसज्यत इति भाव: । अज्ञातोपदेशपक्षानुपपत्तिमभिप्रेत्याह *स्वनिश्चयेति । न ह्येतेऽनुपलब्धार्था:, नापि संदिग्धार्था:, नापि विप्रपलम्भका:, न च परोक्तानुवादिन:, नापि बालोन्मत्तादिवत् यथोपनतं जल्पका: इति भाव: । *कस्मा इति । स्वस्मै परस्मै वा; पूर्वत्र भिन्नतया निश्चिताय, अतात्त्विकाय वा; अतात्त्विकत्वेऽपि तथा प्रतीताय, अन्यथा वा- इति विकल्प्य प्रष्ट्रे तदुत्तरं वक्तव्यमित्यर्थ: । तत्र स्वस्यैव भिन्नस्य सत्यत्वनिश्चये अपसिद्धान्ताज्ञत्वादिदोषप्रसङ्ग:। असत्यत्वनिश्चये वन्ध्यातनयादिभ्य इवानुपदेश: । अभिन्नतया निश्चिताय स्वस्मै चेत्, अर्जुनादिप्रतिभासमन्तरेण सर्वदोपदेश: स्यात्; न च तत्रोपदेशस्य किञ्चित्प्रयोजनमस्ति । परस्मै तात्त्विकायेति तु शरीरभेदेऽपि भवानाभ्युपगच्छति । अतात्त्विकतयैव प्रतीताय परस्मै चेत्, पूर्ववदेवानिर्वचनीयत्वेनासत्त्वेन वा निश्चितेभ्य: प्रतिबिम्बवन्ध्यासुतादिभ्योऽप्युपदेशप्रसङ्ग: । अतात्त्विकस्यैव परस्य तात्त्विकत्वबोधे तु तत्त्ववेदित्वमेव न स्यादिति न तत्त्वोपदेशित्वसिद्धा- इति स्थिते, परमार्थत एकत्वेऽपि भ्रान्त्या भिन्नतया प्रतीयमानेभ्यो बाधज्ञानबलेनाभिन्नतया निश्चितेभ्यश्चेति पक्षं शङ्कते *प्रतिबिम्बवदिति । दूषयति *नेति । अनुपपत्तिं विवृणोति *न हीति । *अनुन्मत्त इति ईश्वरादेरुन्माद एव भवता स्वीकृत: स्यादिति भाव: । *कोऽपीति । किमुतेश्वर इति भाव: । *अनन्यत्वं जानन्निति । अन्न्यत्वम(त्वं)जानन्तो बालादय: काममुपदिशेयु: । अत्रोपदेष्टुरन्यत्वाध्यवसाये भ्रान्तत्वादिप्रसङ्ग इति भाव: । *किमपीति । लौकिकमलोकिकं वा, दृष्टार्थमदृष्टार्थं वा; किं पुनर्मोक्षार्थमित्यर्थ: । बाधितानुवृत्तिस्वरूपमभ्युपगम्य पूर्वं दूषणान्तरमुक्तम्; इदानीं तन्मते तदेव न सिद्ध्यतीत्याह *बाधितेति । उपपादयति *बाधकेनेति । न हि कारणाभावे कार्यं घटेत । न च दोषनिवृत्तौ भ्रान्तिनिवृत्तिर्न स्यादिति वक्तुं युक्तम् । *अनादेरिति । स्वरूपत: प्रवाहतो वा अनादेरन्यानिवर्त्यतयैतावन्तं कालमनुवृत्तस्य भेदज्ञानकारणभूतस्य दोषस्य यदि अद्वैतज्ञानेनापि नाशो न स्यात्, नित्यसंसारित्वं ब्रह्मण: स्यादिति भाव: । अत्र *अज्ञानादेरिति कश्चित्पाठ:; तत्रादिशब्देन भेदभ्रमस्तद्विषयश्च गृह्यते । परैरुदाहृते दृष्टान्ते बाधितानुवृत्तेरुपपत्तिमाह *द्विचन्द्रेति । पारमार्थिकेति । न हि पारमार्थिकं बाध्येत; तथा सति बाधाबाधविप्लवप्रसङ्गादिति भाव:। द्विचन्द्रज्ञानहेतोरिति । न हि बाधकज्ञानेन पूर्वज्ञानस्य कारणं बाध्यते, इन्द्रियादेरपि बाधप्रसङ्गात् ।अतो विषय  एवारोपितस्तदधिष्ठानविषयेन विरुद्धकारग्राहिणा ज्ञानेन बाध्य: । न चात्र तिमिरादि द्विचन्द्रज्ञानस्य चन्द्रैकत्वज्ञानस्य वा विषय:। भवतस्तु समस्तभेदभ्रमोपादानस्याज्ञानवासनादे: साक्षिचैतन्यविषयत्वात्, बाधकज्ञानस्य चाद्वितीयात्मव्यतिस्क्ति समस्त(स्ता)भाव गोचरत्वात् कारणस्याप्यनादेर्बाध एवेति भाव: । *युक्तेति । सामग्र्यनुवृत्तौ कार्यानुवृत्तिरूपपन्नेति भाव: । यदि भ्रान्तिरनुवृत्ता, कथं तर्हि तत्कार्यविस्मयभयादिनिवृत्तिरित्यत्राह *अनुवर्तमानमपीति । *प्रबलशब्देन परपक्षे भेदभ्रमतद्बाधकयोरविशेष: सूचित: । द्वयोरपि हि अज्ञानकारणत्वं तैराश्रितम्, अन्यथा सत्यद्वयप्रसङ्गात्। तथाच सति किं कस्य बाधकं बाध्यं वा? न च दोषमूलत्वं बाधकज्ञानस्याज्ञातमिति वाच्यम्, प्रथममेव श्रवणवेलायां ब्रह्मव्यतिरिक्तसमस्तमिथ्यात्वप्रत्ययात् । न चाज्ञातमिति, तावता तत्त्वसिद्धि:; सत्यरजतबाधकेन शुक्तिकाज्ञानेनाज्ञातदोषेणापि तत्त्वतो रजतस्वरूबाधाभावात् । दोषमूलत्वाविशेषेऽपि पूर्वत्वपरत्वाभ्यां बाध्यबाधकव्यवस्थेति चेत् न; दोषमूलत्वे ज्ञातेसति परत्वस्याकिञ्चत्करत्वात्, भ्रान्ततयाऽवगतेनोक्तसर्प[र्व]बाधकवाक्यवत् । अन्यथा शून्यमेव तत्त्वमिति माध्यमिकवाक्येन दोषमूलतया ज्ञातेनापि परत्वमात्रेण संविन्मात्रस्यापि बाध: स्यात् । अथ कारणस्यापि बाध्यतया विषयत्वापारमार्थिकत्वलक्षणं दृष्टान्ताद्वैषम्यं विवृण्वन् बाधितानुवृत्त्यसंभवं निगमयति *इह त्विति । *न कथञ्चिदपि । अनाद्यज्ञानेन वा भेदज्ञानवासनादिभिर्वेत्यर्थ: ज्ञातं वा अज्ञातं वेति विकल्पाभिप्रायेणोपक्रान्तामुपदेशकारणाद्यनुपपत्तिं विकल्पस्फोरणेनोपसंहरति *अत इति । *सुतरामिति जानतस्तु बाधितानुवृत्तौ दृष्टान्तमात्रमपि तावदस्ति; अजानत उपदेशे सोऽपि नास्तीति भाव: ।उपदेशस्य कारणद्यनुपपत्तिरुक्ता; अथानर्थक्यमाह *किं चेति । *प्रतिबिम्बवत्प्रतीयानेभ्य इत्यादिना पूर्वमेव जीवाज्ञानपक्षस्यापि दूषितत्वाद्ब्रह्माज्ञानपक्षे अधिकदूषणमिदमुच्यते । ते खलु - एकमेव ब्रह्म अविद्याशबलमेक एव जीवः ; स्वप्नदृश इवैकस्यैव तस्य भ्रमात् स्वप्नदृष्टपुरुषादय इवान्ये जीवादयः प्रतिभान्ति ; तस्यैकस्यैवानिश्चितदेह(श)विशेषस्थितेरनिर्णीतकालेन भविष्यता तत्त्वज्ञानजागरेण समस्तः प्रपञ्चोऽपि स्वप्नप्रपञ्चवद्बाध्यते - इति वर्णयन्ति। तत्राय्मुपदेष्टा वासुदेवादिर्गुरुः स एव; तद्दृष्टो वा; शिष्योऽप्यर्जुनादिः स एव, तद्दृष्टो वा इति विकल्पमभिप्रेत्य, गुरुः स एवेति पक्षे दूषणमाह *गुरोरिति । *सकार्यस्येति शिष्याचार्यत्वादेरपीति भावः; तेनोपदेष्ट्रभावः; प्रष्ट्रभावः, उपदेशपरिकराभावश्चोक्तो भवति । गुरोस्तद्दृष्टत्वपक्षमनुवदति *गुरुरुति । न हि स्वप्न दृशा कल्पितपुरुषविज्ञानेन स्वप्नो बाध्येत; तद्वदत्रापि गुरोर्ज्ञानेन प्रपञ्चबाधाभावात् तद्बाधायोपदेशः सप्रयोजन इति भावः। दूषयति *शिष्येति । अयं भावः - न तावदत्रार्जुनादिः स एव जीव इति तृतीयकल्पे प्रमाणमुपलभामहे; न च- अयं मम शिष्यो जीवो मुक्तो भविष्यति, अहं त्वनेन स्वप्नदृशेव कल्पितः इत्याचार्योऽपि मन्यते । तथा सति स्वसंहा(सा)रकारिणे महापकारिणे तस्मै नोपदिशेत् । स्वयं हि स्वप्नस्वभावनियमेनैव निवृत्तः स्यादिति न मोक्षोपायमाचरेत् ; शिष्योऽपि यदि स्वप्नदृष्टवत् गुरुं मन्येत, ततो न शृणुयात् । गुरुतज्ज्ञानविशेषयोः स्वभ्रान्तिकल्पिततया स्वयमेव तज्ज्ञानविषयविशेषं ततः किमर्थं शृणोति? स्वकल्पितोपदेष्टृजनितोपदेशभ्रमात् स्वभ्रान्तिनिवृत्तिरिति च हास्यम्, तमन्तरेणापि स्वप्रत्यक्षभ्रमादपि तन्निवृत्त्युपपत्ते: ; न च ज्ञातार्थेऽप्यर्जुने अद्य यावत् भ्रमनिवृत्तिर्दृश्यते । अतः शिष्योऽप्याचार्यवत् समस्तप्रपञ्चस्वप्नदृशाऽन्येनैव दृष्ट इति चतुर्थकल्पः परिशिष्यते। ततश्च शुकवामदेवादिज्ञानवदर्जुनादि ज्ञानमपि नाज्ञाननिवर्तकमिति निष्फल: शिष्याचार्याणां कृष्णार्जुनादीनां त्रिवर्गपरित्यागेनापवर्गार्थप्रयास इति शास्त्रारम्भोऽनुपपन्न: । अथ परिहासकाकुपूर्वमपच्छेदनयमाशङ्क्य परिहरति *कल्पितत्वेऽपीत्यादिना । एवमुपदेशानुपपत्तौ तस्य सर्वद्रष्टुरेकस्यापि जीवस्य कदाचिदपि मोक्षायोगात् शास्त्रप्रयोजनमपि नास्तीति ततोऽपि शास्त्रारम्भानुपपत्तिरिति फलितम् । एवं शास्त्रोपदेशस्य तदुपदेष्टुस्तच्छ्रोतुस्तत्प्रयोजनस्य चानुपपत्तौ सामान्यत: सर्वस्मिन्नपि परमते दूषिते किमवान्तरदूषणैरित्यन्यपरतयोपसंहरति *इति कृतमिति । *कृतम् अलमित्यर्थ: ; *असमीचीनवादैरित्यनेन *भास्करादिमतेऽप्येवंविधदूषणशतं शारीरकभाष्याद्युक्तं स्मारितम् ।। 12 ।।
Adhyaya 2 Sloka 13 आत्मनामशोचनीयत्वाय नित्यत्वमुक्तम् । तत्रात्मनित्यत्वे जन्ममरणादिप्रतीतिव्यवहारौ कथमिति शङ्कां दृष्टान्तेन परिहरति *देहिन इति । अस्मिन्निति निर्देशाभिप्रेतमाह *एकस्मिन्निति । देहस्यावस्थात्रयान्वयनिदर्शनादपि देहिन्येव तन्निदर्शनमुचितमित्यभिप्रायेणाह *देहे वर्तमानस्येति । कौमारं यौवनं जरेति क्रमनिर्देशसूचितार्थस्वभावफलितमुक्तं *विहायेति । कौमारयौवनत्यागयोरपि शोकविशेषनिमित्त्वात् तद्व्यवच्छेदार्थं *यथाशब्दतात्पर्यव्यक्त्यर्थं चोक्तम् *आत्मन इत्यादि । बालस्यावस्थानिवृत्तावप्यात्मान:स्थिरत्वबुद्धिर्हि तद्विनाशनिमित्तशोकाभावहेतु: ; सोऽत्रापि समान इत्यर्थ: । देहान्तरप्राप्ति: इत्यत्रान्*तरशब्दसूचितं पूर्वदेहत्यागाख्यं शोकप्रसञ्जकं दर्शयति *देहादिति । धीरशब्दस्य प्रकरणविशेषितोऽर्थ:,* स्थिर आत्मेति बुद्धिमानिति । *अशोच्यानित्यादिना प्रागुक्तेन संगमयति *अत इति । एवं श्लोकद्वयेन क्रमात् प्राप्यं निवर्त्यं च व्यञ्जितम् ।अथात्र हृद्गतं प्रापकविषयोत्तरश्लोकद्वयफलितं सङ्गलय्य सङ्गतिमाह *एतावदिति । *बन्धनिवृत्तय इत्यन्त: *अमृतत्वायेत्यस्यार्थ: । शुद्धस्वभावानां संसारानुपपत्तिरिहारायोक्तम् *अनादीति ।*कर्मवश्यतया, नत्वनिर्वचनीयाज्ञानादिवश्यतयेति भाव: । स्वतोऽन्त्यन्तसमानानामात्मनां देहभोगादिवैषम्यसिद्ध्यर्थमुक्तम् तत्तत्कर्मेति । *दैहैर्बन्धनिवृत्तय इति । देहैर्यो बन्धस्तस्य निवृत्तय इत्यर्थ: । यद्वा *तैरेव देहै: कर्म कुर्वतामित्यन्य:। तदा तु बन्धुका एव देहा मोक्षसाधनौपयिकास्संभवन्तीत्यवधारणाभिप्राय: । *शास्त्रीयमिति । अन्यथेश्वरशासनातिलङ्खनाद्दण्ड एव स्यादिति: भाव: ।*स्वर्णोचितमिति । न तु त्वया युद्धादिकं परित्यज्य भैक्षं चर्तुं श्रेय इति भाव: । अमृतत्वहेतुत्वायोक्तम् *अनभिसंहितेति । प्रतिकूलस्वभावस्य कथं कर्तव्यत्वमिति शङ्कानिवर्तक*तुशब्दद्योतितमवर्जनीयत्वं तितिक्षितव्यत्वे हेतु:, *इत्येतावदत्र कर्तव्यमित्यन्वय: । आत्मनित्यत्वप्रकरणपर्यवसाने वक्तव्ययमर्थत्स्तात्पर्यातिशयात् सहसोच्यत इत्याह *इयमर्थमनन्तरमिति । `आभिर्मीयन्ते शब्दादय इति श्रोत्रादीनीन्द्रियाणि मात्रा:' इति *शङ्कराद्युक्ता प्रसिद्धयोजनाव्युदासाय *मात्राशब्दार्थमाह *शब्देति ।*साश्रया इति । गुणविशिष्टद्रव्यस्य हि तन्मात्राकार्यत्वमितिभाव: । *तन्मात्राकार्यत्वादिति । तन्मात्राणां मात्राशब्दवाच्यत्वे तावन्नास्ति विवाद: । शब्दमात्रा स्पर्शमात्रा इत्यादिप्रयोगाश्च सन्ति ततश्च तत्कार्यद्रव्यस्यापि तदेकद्रव्यत्वात् तच्छब्दगोचरत्वमुपपन्नमिति भाव:। कर्मव्युत्पत्तेरपि भावाव्युत्पत्ते: प्रसिद्धप्रकर्षं, विषयसंबन्धस्यैव च साक्षात्सुखादिहेतुत्वं मत्वा स्पर्शस्य प्रतिसंबन्ध्यन्तरं निर्दिशन् समासार्थमप्याह *श्रोत्रादिभिस्तेषां स्पर्शा इति । *शीतोष्णशब्दयोरुपलक्षणत्वं = समासार्थं चाह *शीतोष्णमृदुपरुषादिरूपेति । एवं हेतुफलभावं विहाय शीतोष्णदास्सुखदु:खदाश्चेति योजनायां पृथग्व्यपदेशवैयर्थ्यमिति भाव: । संग्रामे शीतोष्णयोरप्रसक्तत्वात् किमर्थमिदमुच्यत इत्यत्राह *शीतोष्णशब्द: प्रदर्शनार्थ इति । शस्त्रपातादेरिति शेष: । शीतोष्णादिकं तु तेषु तेषु वर्णाश्रमधर्मेषु यथासंभवं ग्राह्यम् । *धीरमिति वक्ष्यमाणम्, *धीरस्तत्रेति पूर्वोक्तं चाऽऽकृष्याह *तान् धैर्येणेति । यद्वा अत्रैव *कौन्तेयभारतशब्दाभ्यां क्षत्रिययायामुत्पन्नस्य विशिष्टक्षत्रियसान्तानिकस्य ते धैर्यमेवोचिमिति सूचितम् । यथा तपश्चर्यायं यागादौ च वातातपक्षुत्पिपासापश्वालम्भादयो यावत्तत्कर्मसमाप्ति क्षन्तव्या: ; तथाऽत्रापि शस्त्रपातशत्रुवधादय: । तस्मादवर्जनीयन्द्रियार्थस्पर्शनिमित्तदु:खानां शोकेन दुष्परिहरत्वान्निरर्थके शोके तितिक्षैव युक्तेतिभाव:। अत्र सुखांशस्य क्षमा नाम उपेक्षया अनुत्सेक: । तत्रापि हेतुरागमापायित्वमेव ।*अनित्यशब्दस्यापौनरुक्त्याह *बन्धेति । *अनित्यशब्दोऽत्र प्रवाहनित्यतानिषेधक: । नित्या इति पदच्छेदेन नित्यानुबन्धितया तितिक्षितव्यत्वद्योतनं तु मन्दम् । आगमापायित्वात्, मुक्तौ तदभावाच्च । अतश्च प्रवाहतोऽपि नित्यत्वं नास्तीति भाव: ।।
Adhyaya 2 Sloka 15 *तत्क्षमा किमर्थेति । किं दृष्टार्थत्वात्, उतादृष्टर्थत्वात्, उत स्वरसस्वाहित्वेनावर्जनीयत्वात्? न प्रथम:, दु:खरूपतयोपलम्भात् । न द्वितीय:, गुरुवधकुलक्षयादिरूपाधर्मबहुलत्वात् । न तृतीय:, युद्धान्निवृत्त्यैव शस्त्रपाताद्यभावादिति भाव: । तितिक्षार्हत्वद्योतनाय धीरमिति पदम् । सुखदुख:स्ववैषम्याज्ञत्वभ्रमं तयोस्समपरिमाणत्वादिभ्रमं च व्युद(निर)स्यन् *किमर्थेति शङ्कां च प्रतिवदति *अवर्जनीयदु:खं सुखवन्मन्यमानमिति । यथा ह्यारोग्यकाम औषधादिक्लेशं सुखसाधानत्वात्सुखवन्मत्वा प्रवर्तते; यथा चार्थार्थी समुद्रतरणादिक्लेशम्; तथा तापत्रयनिवृत्तिं नितिशयानन्दं च लिप्सु: तदुपायनान्तरीयकदु:खं सुखवदेव मन्येतेति भाव: । तस्करादिष्वपि(तामसयुद्धेष्वपि) संभावितस्य द्वन्द्वतितिक्षामात्रस्य मोक्षहेतुत्वव्युदासायोक्तम् *अमृतत्वसाधनतयेत्यादि । *एते इत्यस्य तात्पर्यमवर्जनीयत्वं च दर्शयितुमुक्तम् *तदन्तर्गता इति। *व्यथयन्ति अप्राप्तत्व(प्राप्तव्यत्व)धिया परितापेन चालयन्तीत्यर्थ:; न तु पीडयन्तीति; *मृदुक्रूरस्पर्शा इति मदुस्पर्शस्याप्युपादानात् । *यत्तच्छब्दरूपपरोक्षनिर्देशेन *पुरुषर्षभ इति विपरीतकाक्वा च फलितमाह *स एवेति । *त्वादृश: अस्थानस्नेहाद्याकुल: । अनन्तरश्लोकार्थप्रसङ्गाय आत्मनाशप्रतीकारनैरपेक्ष्याय च निगमयति *आत्मनां नित्यत्वादिति । *एतावदिति, तितिक्षामात्रं न तु शोकादि । *अत्रेति; आगमापायिनां तत्त्वज्ञानेन निवर्तिष्यमाणसन्तानानाममृतत्वलक्षणपरमपुरुषार्थोपायानुष्ठानेऽवर्जनीयसन्निधीनां शस्त्रपातादिदु:खानामागतावित्यर्थ: । *कर्तव्यमिति अकरणे त्वपर्गरूपफलाभाव: स्वधर्मपरित्यागेन प्रत्यवाय:, धैर्याद्यभावनिमित्ताकीर्त्यादिप्रसङ्गश्च स्यादिति भाव: ।। 15 ।।
Adhyaya 2 Sloka 16 *नासत इति श्लोकं व्यवहितप्रकृतस्थापनोपक्रमतयाऽवतारयति- *यत्त्विति । स्वाभाविकम्- परिणामिस्वभावस्यावश्यंभावि, न तु हेतुनिरपेक्षम्; *शोकानिमित्तं- शोकनिमित्तविरोधि, शोकाभावनिमित्तमित्यर्थ: । इत: पूर्वं स्वभावकथनमात्रत्वात्*उपपादयितुमित्युक्तुम् । अस्यापि श्लोकस्योपपादनार्थप्रतिज्ञामात्ररूपत्वात् *आरभत इत्युक्तम् । *सदसद्भावाभावादिशब्दानां प्रकरणोचितमर्थविशेषं विवृण्वन् व्याख्याति *असत इति । *असत: सतश्चेति व्याख्येयं पदम् । तस्य प्रकरणादिविशेषितार्थप्रतिपादनम्- *देहस्य आत्मन इति ।   *अनयोरिति निर्देशफलितमुक्तम् *उपलभ्यमानयोरिति । तत्त्वदर्शनस्य *तुशब्दद्योतितामुपलम्भानतिवृत्तिमभिप्रेत्याह *यथोपलब्धितत्त्वदर्शिभिरिति । एतेन तत् ब्रह्म, तद्भावस्तत्त्वमिति *शङ्करोक्तमपहसि(स्ति?)तम् । *सच्छब्दनिर्दिष्टस्य नित्यस्य विनाशायोगा*दन्तशब्दस्य निर्णयार्थत्वम् । तत्र शब्दवृत्तिप्रकारम्, *इह देहात्मविवेकप्रकरणे *तत्त्वदर्शिभिरित्यादिसन्निधौ च तस्यैवौचित्यं चाह निर्णयान्तत्वादिति । ननु *देहस्य सद्भावो न विद्यत इत्युक्तम्; प्रत्यक्षादिविरोधात्; आत्मनोऽसद्भावे न विद्यत इति चायुक्तम्, `असदेवेदमग्र आसीत्' (छा.उ 6.2.1.) इत्यादिसकलनिषेधदशायां तस्याप्यसच्छाब्दवाच्यत्वात् । अवस्थाविशेषापेक्षयाऽपि सत्त्वमसत्त्वं च देहात्मनोर्द्वयोरपि समानम् । अतो भाष्यान्तरवत् सत्कार्यवादादिविषयतायाऽयं श्लोको व्याख्येय इत्यत्राह *देहस्येति । *अचिद्वस्तुन: चेतनस्य इति पदाभ्यां सत्त्वासत्त्वयो: स्वभावत्वे हेतु:, चिदचिद्विषयतया सदसच्छब्दयो: प्रयोगश्च सूचित: । नन्वेवमपि दहात्मनोस्सदसत्त्वचोद्यं न परिहृतमित्यत्राह-*विनाशेति । हि शब्देन प्रयोगप्रसिद्धिर्द्योतिता । तामेव दर्शयति *यथोक्तमिति। 1.*दशश्लोक्याम् वस्त्ववस्त्वस्ति नास्तिसत्यासत्यशब्दानां *शारीरकभाष्ये पुराणोपक्रमोपसंकहारादिना, तत्प्रकरणोपसंहारादिना, मध्ये `मही घटत्वात्' (वि 2.15.42) इत्यादिना च सविकारत्वेनैवावस्तुत्वोपपादनात् श्रुतिस्मृत्यन्तर प्रत्यक्षाद्यनुरोधाच्च निर्विकारतया नित्यानित्यचेतनाचेतनविषयत्वं स्थापितम् । व्यवहारार्हत्वानर्हत्वादिविषयौ सदसच्छब्दौ; तयो: परमार्थापरमार्थविषयसत्यासत्यशब्दाभ्यां कथमैकार्थ्यमिति शङ्कायां नाशानावशयोरेव परमार्थादिशब्दप्रयोगहेतुत्वे महर्षिवचनमुपादत्ते *अनाशीति । विनाशोपलक्षितपरिणामवृद्ध्यादिभि: पूर्वावस्थाप्रहाणेन संज्ञान्तरयोगादेव अवस्तुशब्दवाच्यत्वं, तदभावाच्च वस्तुशब्दवाच्यत्मित्यस्मिन्नर्थे स्पष्टोक्तं दर्शयति *यत्त्विति। अत्रोत्तरश्लोकद्वैकार्थ्याच्चायमेवार्थ इत्याह *अत्रापीति । एतेन क्वचिच्चेतनविषयासच्छब्दोऽपि देवादिनामरूपप्रहणाद्यवस्थाविशेषापेक्षयेत्युक्तं भवति । स्वरूपतस्तु निर्विकारत्वात् सच्छब्दवाच्यत्मेव । श्लोकयो: व्युत्क्रमेणोपादानम् *नासत: इति क्रमापेक्षया । तत: किमित्यत्राह- *तदेवेति । प्रतिज्ञातस्यार्थस्य हेतुर्ह्यन्तरं वाच्य: । तद्धेतुत्वं चात्र स्वरसतोऽवगम्यमानं परित्यज्य अर्थान्तरपरत्वं व्याख्यातुं न युक्तमिति भाव: । कुदृष्टिकल्पितव्याख्यां दूषयति *अत्रेति । न ह्यत्र *वैशेषिकादिनिरास:, एकविज्ञानेन सर्वविज्ञान प्रतिज्ञोपपादनं *सांख्यसिद्धान्तोपन्यासादिर्वा प्रक्रियते । न च सत्कार्यावादेन देहात्मविवेकोपपादनं शोकाशान्तिर्वा सिद्ध्येत् । सर्वस्य नित्यत्वाच्चेतनानामपि नित्यत्ववर्णनमसिद्धस्यात्यन्तिसिद्धेन साधनमिति भाव: । उक्तार्थपरत्वे महाप्रकरणसङ्गतिमाह-*देहेति । यदज्ञानान्मोह:, तस्यैव हि ज्ञापनं तन्निवृत्तये स्यादिति भाव:।  अत्र तन्मोहशान्तये इति द्वितीयाध्यायार्थसंग्रहश्लोक: सूचित:। सत्कार्यवादे पूर्वोत्तरविरोधमभिप्रयन् स्वोक्तस्यावान्तरप्रकरणसङ्गतिमप्याह *स एवेति वाक्यद्वयेन । *अनन्तरमिति । न हि मात्रयाऽऽप्यन्य व्यवधानमस्तीति भाव: । प्रस्तुत:, उपपाद्यत इति शब्दाभ्यामपौनरुक्त्यं दर्शितम् । उपसंहरति अत इति । *यथोक्त एवेत्यवधारणेनान्यैषामपि *व्याख्यातॄणामसत्प्रतिभासा निवर्तन्ते । यत्तूक्तं *यज्ञस्वामिना ``असच्छब्देनाशुभं रजस्तमस्तत्कार्यं दु:खादिकं गृह्यते । सच्छब्देन तु सत्त्वतत्कार्यसुखादिकम् । भावाभावशब्दाभ्यां च अभ्युदयानभ्युदयपर्यायौ भूत्यभूती । *उभयोरोपि दृष्टाऽन्त इति च राशिद्वयस्य नश्वरत्वमुच्यते ।  ततश्च पूर्वोक्तद्वन्द्वतितिक्षाहेतुभूतदु:खात्मकत्वनश्वरत्वयोरेव प्रपञ्चनं कृतं भवति'' इति । तदुक्तम्; रजस्तम:प्रभृतीनामसदादिशब्दैरुपादाने प्रकरणाद्योगात् ।  एतभिप्रायेण च स *एव प्रस्तुत इत्युक्तम् । ननु (मात्रास्पर्शास्तु) इति श्लोके *मात्राशब्देन सत्त्वादिगुण उच्यन्ते | तथा च कपिलासुरीयके(ये)गुणा: गुणमात्रा:, गुणलक्षणं गुणावयवं (गुणा अवयवं) सत्त्वं रजस्तम इति गुणा: । (म.भा.शा 636) इत्युच्यन्ते ।  सत्त्वादि(त्वादीनां) गुणानां गुणाश्च तेषां मात्रा अपदिश्यन्ते, तत्र तत्त्वदर्शनता, भयनाशस्वाभावता, प्रसन्नेन्द्रियता, सुखस्वप्नबोधनतेति सत्त्वमात्रा इत्यादौ । उपकरणेषु च मात्राशब्द:प्रयुज्यते `लघुमात्र: परिव्रजेत्' इत्यादिषु । मात्राशब्देन शब्दादिविषयग्रहणे तु शीतोष्णशब्दपौनरुक्त्यं च स्यात् इति ।। तदप्यसत्; मात्राशब्दस्य सत्त्वादिषु मुख्यप्रयोगाभावात्, अन्यत्रापि प्रसिद्ध्यभावात्, अत्राप्रसिद्धार्थस्वीकाररहेत्वाभावाच्च ।शीतोष्णशब्दपौनरुक्त्यं तु सामान्यविशेषपरत्वात्, प्रदर्शनार्थत्वाच्च परिहृतम् ।। अस्तु तर्हि प्रस्तुतयो: सुखदु:खयोरेव सदसच्छब्दाभ्यां ग्रहणम् ।। मैवम्; तयोरेवाभ्युदयानभ्युदयरूपत्वविवक्षायां तद्धेतुतया व्यतिरेकनिर्देशायोगात् । सुखदु:खयोर्दु:खसुखकारणत्वनिर्देशश्च (षेधश्च)लोकवेदविरुद्ध: । सुखादिना(वेशात्) ऐश्वर्यनिवृत्त्यादिकथनं चप्रस्तुतानुपयुक्तम् । एवं योजनान्तरेष्वपि दूषणमूह्यम् । अतो महाप्रकरणपूर्वापरादिसङ्गतेर्यथोक्त एवार्थ:।।  16।।
Adhyaya 2 Sloka 17 अथ प्राप्यविशेषणतया तदनुप्रवेशात्पुरुषार्थभूतस्य सहसैव शोकनिवृत्तिहेतोरात्मनित्यत्वस्य `नामात:' इति श्लोके चरमप्रतिज्ञातस्यापि बुद्धिस्थक्रमेण प्रथमुपपादनं क्रियत इत्यभिप्रायेणाह *आत्मनस्त्विति । *तु शब्देन जननमरणादे: सर्वलोकसाक्षिकत्वात्, `एतेभ्यो भूतेभ्यस्समुत्थाय तान्येवनुविनश्यति' (बृ.उ 4.4.12) इति देहसमानयोगक्षेमत्वश्रवणाच्च कथमात्मनो देहाद्विशेष इत्यभिप्रेतम् । एवमपि विशेषोऽस्तीति श्लोकस्थतुशब्दार्थ: । *तच्छब्दार्थं नपुंसकतात्पर्यं प्रतिज्ञांशं तत्राप्याश्रयसाध्यधर्मयोर्भेदं च व्यनक्ति *तदात्मतत्त्वमिति । न विनष्टुं शीलमस्येति *अविनाशि । हेत्वंशप्रतिपादकद्वितीयापादं व्याकुर्वन् *सर्वशब्दस्य वाक्यान्वयौचित्यप्राप्तं सङ्कोचम् *इदंत्वनिर्देशस्वारस्यसूचितं बाह्यानां पराक्त्वं तद्विपर्ययेणाऽऽत्मन: फलितं चेतनत्वं तत एवाचेतने चेतनस्याऽऽत्मत्वेन व्याप्तिं च गमयति *येनेति । चेतनसमुदायेनाचेतनसमुदायस्तिलतैलदारुवह्न्यादिवत् यथांशं व्याप्त इत्यर्थ:; यद्वा सर्वाचेतनानुप्रवेशयोग्यत्वमिह विवक्षितम्-इत्युभयथाऽपि नात्माणुत्वविरोध: । अत्रायं प्रयोग:- आत्मा शस्त्राद्यधीनविनाशो न भवति, तद्द्यापकत्वेन ततस्सूक्षमत्वात्, यथाऽऽकाश: । व्यतिरेकेण वा- यो यदधीनविनाश:, स ततस्सूक्ष्मो न भवति, यथा वायुविनाश्यो दीप: इति। इमं प्रयोगं व्यञ्जयन् प्रयोगान्तरपरतयोत्तरार्धं व्याचष्टे *व्यापकत्वेनेति । *विनाशानर्हस्येत्यव्ययशब्दार्थ: । तस्य हेतु: *निरतिशयसूक्ष्मत्वादिति । इदं च निरतिशयसूक्ष्मत्वचेतनापेक्षया । *कश्चित् इत्यस्य ईश्वरोऽपीति पर[स्य]व्याख्या स्वदर्शनविरुद्धेत्यभिप्रायेणाह *तद्व्यतिरिक्त: कश्चित्पदार्थ इति । धर्मिनिर्देशोऽयम् । आत्मनो विनाशं कर्तुं नार्हतीति साध्यार्थ: । तत्र हेतुमाह *तद्व्याप्यतया तस्मात्स्थूलत्वादिति । *तस्मात्स्थूलत्वादित्येव हेतु: । तस्यासिद्धिपरिहारायोक्तं तद्व्याप्यतयेति । व्याप्तिपूर्वं दृष्टान्तमाह *नाशकमिति । घटादिनाशकमुद्गरादावनैकान्त्यमाशङ्क्य परिहरति *मुद्गरेति । अयमभिप्राय:- न तावत् मुद्गरादेस्संयोगमात्रं घटादिनाशकम्, मुद्गरोपोस्थितापितघटस्य नाशप्रसङ्गात् । न च वेगवद्द्रव्यविशेषभागविशेषसंयोगविशेष एव नाशक इत्यविवादम् । तथा च वायुविशेषोत्पत्तिरपि प्रायश: प्रत्यक्षसिद्धत्वादविवादा । वायोश्च तत्तद्द्रव्यानुप्रवेशेन नाशकत्वं कठिनतरशब्दाभिघात संक्षोभ्यमाणपदार्थेष्वभ्युपगतम् । एवं सति क्लृप्तकारणाभावस्यात्रापि विद्यमानस्य वायुविशेषस्य नाशहेतुत्वमवश्याभ्युपगमनीयम् । स च वायु: घटाद्यपेक्षया सूक्ष्म: । यत्र तु वेगाभावेऽप्याक्रमणादिमात्रेण नाशकत्वम्, तत्र मुद्गरावयवनुन्ना घटादिद्रव्यावयवविशेषा: भागान्तरं स्वस्मात्स्थूल तरमनुप्रविश्य भिन्दन्ति, आक्रमणमूलाऽऽरन्तरवायुनिस्सरणवशाद्वा वायुपूरितभस्त्रिकाक्रमणादिष्विवेति । *अत इति । उक्तहेतुद्वयेन शस्त्रादेरनाशकत्वात्, आत्मनो(भ्यो)ऽपि सूक्ष्मतरस्य तन्नाशकस्यान्यस्यादर्शनात्, ईश्वरस्यापि तन्नाशसङ्कल्पाभावादिति भाव: ।।17।।
Adhyaya 2 Sloka 18 *नासतः इति प्रतिज्ञांशस्योपपादकतयोत्तरश्लोकमवतारयति- देहानामिति । अवधारणेव स्वभावशब्देन च अस्द्व्यपदेशैकान्त्यं सूचितम् । *अन्तवन्तः इति साध्यस्य हेत्वाकाङ्क्षां शमयन् धर्मिप्रतिपादकमेव देहशब्दं निर्वक्ति- *दिह उपचय इति । उपचयरूपास्सावयवा इत्यर्थः । देहशब्दो रूढ्या धर्मिप्रतिपादकः ; योगेन हेतुप्रतिपादनपर इति भावः । साध्यनिर्देश प्रकृतिप्रत्ययोरर्थमाह *विनासस्वभावा इति । नात्र निरूपणापेक्षया देशाद्यपेक्षया वा निर्णयपरिमाणादिरन्तो विवक्षित:। मतुप् च नित्ययोगादिविषय इत्यर्थ: । व्याप्तिदृष्टान्तावाह *उपचयेति । श्रुतितदर्थापत्तिभ्यामपि शरीरस्य विनाशस्भावतामुपपादयतीत्याह *नित्यस्येति । *नित्यस्य शरीरिण: इति पदद्वयसूचिते श्रुतितदर्थापत्ती । कथं कैरुक्ता इत्याकाङ्क्षां शमयति*कर्मेत्यादिना । शरीरिण इति इनिप्रत्ययेन षष्ठ्या च प्रतीतस्य संबन्धस्य कर्माख्यो हेतु: प्रकृतोपयोगात् दर्शित: । ईश्वरादिशरीराणामकर्माधीनत्वात् तद्व्यवच्धेदार्थम् *इमे इति निर्देशसूचितमुक्तम् *भूतसङ्घातरूपा इति । अनेकभूतसङ्घातात्मकत्वमपि अनित्यत्वे हेतु: । *कर्मावसानविनाशिना इति शरीरशब्दनिर्वचनफलितम् । विशरणाद्धिशरीरम् । कैश्चिच्छास्त्रैस्तावत् देहानामुत्पत्तिविनाशौ द्वावप्यभिधीयते । यैश्च कर्मधीनोत्पत्तिमात्रमुक्तम्, तैरप्यर्थात् कर्मावसाने विनाशोऽप्युक्त एव स्यादिति भाव: । एवं च *इमे, देहा:, शरीरिण: इति पदत्रयेण सूचितं भूतसङ्घातरूपत्वसावयवत्वकर्मफलभोगार्थत्वरूपं शरीरानित्यत्वे हेतुत्रयमुक्तम् । *अनाशिनोऽप्रमेयस्येतिपदद्वयमात्मनित्यत्वाख्य साध्यतद्धेतुपरतया व्याख्याति *आत्मा त्विति । नित्यत्वस्य नाशानर्हत्वेन स्थिरीकरणात् *नित्यस्य अनाशिन: इत्यनयोरपुनरुक्ति:; स्थूलसूक्ष्मनाशविरहाभिप्रायाद्वा । असिद्धो हेतु:, आत्मनोऽप्यस्मत्सिद्धान्ते प्रमाविषयत्वादित्यत्राह *न ह्यात्मेति । प्रमेयत्वपर्युदास: प्रमेयतैकस्वभावशरीरादिव्यावर्तनमुखेन प्रमातृत्वपर्यवसित:, नञोऽत्र तदन्यवाचित्वात् । एवमेव हि क्षेत्रक्षेत्रज्ञयोर्विवेको वक्ष्यत इत्याह *तथा चेति । एतेन ज्ञानाविषयत्वमत्र(मात्रं) व्याकुर्वन्निरस्त: । प्रमेयत्वं चात्र भोग्यत्वपर्यवसितम् । तद्व्यतिरेकश्च पूर्वोक्तकर्मफलभौगार्थत्वरूपहेतुव्यतिरेकरूपो(रूपेण) भोक्तृत्वपर्यवसित: । ततश्चायं पूर्वोक्तहेत्वन्तरद्वयव्यतिरेकस्यापि प्रदर्शनार्थ इति मत्वा तयोरपि व्यतिरेकमाह *न चेत्यादिना । सावयवयत्वे योग्यानपलब्धिमाह *सर्वत्रेति । *सर्वशब्दोऽत्र देहांशकार्त्स्न्यपर: । तेनाणोरप्यात्मन `पादे मे वेदना, शिरसि मे सुखम्' इत्यादिसुखदु:खनिमित्ततत्तदवयवाच्छिन्नव्यवहारदशायामपि निरवयवत्वोपलब्धिरुक्ता । यद्वा देवादिरूपेण विचित्रप्रकारेष्वनन्तेषु देहेषु क्वचिदपि देहे देहिनस्सावयवत्वं नोपलब्धमित्यर्थ: । *अहमित्येकवचनमेकस्मिन् देहेऽ  भिमन्तुरात्मन एकत्वं सूचयति । यद्यात्मा सावयवस्स्यात्, तदा वयमिति (अवयवोऽहमिति)कदाचिदुपलभ्येत, प्रत्येकं तदवयवानामपि चैतन्यस्यावश्याभ्युपगमनीयत्वात् । सावयत्वे ह्यवयवसङ्घातरूपोऽवयविरूपो वा स्यात्, उभयथाऽप्यवयवगतविशेषगुणामन्तरेण न तत्र विशेषगुणसिद्धि: । किण्वादिष्वपि हि प्रत्येकमसिद्धाऽपि मदशक्ति: पाकविशेषात् रसविशेषादिवत् प्रत्येकं जायते । शक्तेश्चापर्यनुयोज्यत्वेऽपि विशेषगुणेष्वयं नियमो दुस्त्यज: ज्ञानस्य द्रव्यत्वपक्षेऽप्येवमेव, निष्प्रभसमुदाये सप्रभत्वायोगवत् । एवं च सति समाजवदेकस्मिन् देहे (देहिनि) मिथ: कलहासूयेर्ष्यानिग्रहानुग्रहादयोऽप्युपलभ्येरन् । समुदायावयविनोश्चातिपीडायामवयवव्यतिरिक्तयोरभावदवयवानामेवानुभवितृत्वं स्यात् । तथा सति पाण्याद्यवच्छिन्नात्मावयवानुभूतं तदन्योऽवयवो न प्रतिसन्दधीतेति दक्षिणहस्तेन मयैव स्पृष्टं वामहस्तेन पुन: स्पृशामि इत्यादिप्रतिसन्धानं न स्यात् । न चात्मावयवानामाशुतरसञ्चारात्तदुपपत्तिः, आत्मनश्चूर्णपुञ्जकल्पत्वप्रसङ्गेन सङ्घातविशेषस्याप्यसिद्धिप्रसङ्गात् । न च वस्त्रादिषु मृगमदवासनेवान्यवासनांसक्रमः, मात्रानुभूतस्य गर्भस्थेनापि स्मरणप्रसङ्गात् । न च भेदाभेदात्सर्वोपपत्तिः, तस्यैव व्याघातादिदुःखत्वस्य शारीरकभाष्यादिषु प्रपञ्चितत्वात् । तदेवं अहमित्येकत्वेनोपलम्भो निरवयवत्वमन्तरेण नोपपद्यते । एतेनार्थाद्देहेन्द्रियप्राणामामप्यात्मत्वं निरस्तं वेदेतव्यम् । तथाहि- न हि पाण्याद्यारब्धोऽवयव्यस्ति, सत्कार्यवादस्थापनात् । न च पाण्यादय एवात्मनः, प्रत्येकमहंत्वाद्यभावात्, अविवादनियमासंभवाच्च । न चात्र परस्परोपकार्योपकारक- भावाभिमानस्सुवचः । अत एव च न तत्समुदायः । एवमिन्द्रियग्रामे प्राणाख्यसङ्घातेऽपि- इति । *देहस्य चान्यस्य चेति । गृहक्षेत्रादितुल्यो ममेदम् इति देहस्येदं ग्रहः । स्थूलोहम् इत्यादिकं तु प्रबुद्धस्यापृथक्सिद्धेः, अप्रबुद्धस्य च भ्रन्त्येति न कश्चिद्दोष इति भावः । *प्रमातृतयेति । विमर्शदशायां प्रमेयस्याप्यात्मनः प्रमातृत्वेनैव हि सर्वदा विषयग्रहणवेलायां स्फुरणम् । अज्ञासिषम् इत्येवमादिरूपेण अन्यदाऽपि प्रमातृत्वं परामृष्टम् । आत्मग्रहणेऽपि मां जानामि इति प्रमातृत्वमपि सुस्थितमेवेति भावः । *एकरूपेणेति । सावयवत्वे कस्यचिदवयस्य कदाचित्प्रमातृत्वे ऽन्येषां चाप्रमातृत्वेन स्फुरणं स्यात् । (48) न ह्यनेकेषां चेतनानामवयवानां प्रमाप्रसरयौगपद्यनियमोऽस्तीति भाव: । अथ पूर्वोक्तमेव मुखभेदेन साधयन् विजातीयसङ्घातात्मकत्वे योग्यानुपलब्धिं चाह *नचेति । पाञ्चभौतिकेषु देहादिषु तत्तद्भूतांशभूतत्वगसृङ्मांसादौ तत्तद्भूतप्रयुक्ताकारभेद उपलभ्यते; नैव प्रमातरि । तथा च श्रूयते, ``कत्स्न: प्रज्ञानघन एव'' (बृ.उ 6.5.13) इत्यादि । यद्वा *आकारभेद इति पाणिपादादिसन्निवेशभेदो विवक्षित: । तदेवमात्मनो नित्यत्वे देहस्य विनाशित्वे च प्रत्येकं हेतुचतुष्टयं श्लोकद्वयसिद्धं सुखग्रहणाय सङकल्य्य दर्शयति- *अत इति । एकरूपत्वेन- अभूतसङ्घातात्मकत्वादित्यर्थ: । *अनुपचयात्मकत्वात्- निरवयवत्वादित्यर्थ: ।नन्विदमखिलमपि हेतुजातमनुपपन्नम्; तथा हि- तत्रासङ्घातरूपत्वस्य विरवयवत्वस्य च रूपरसादिभिर्महदादिभिश्चानैकान्त्यम्; प्रमातृत्वं च यदि कर्मफलभोक्तृत्वं विवक्षितम्, तदानीम् असाधारणानैकान्त्यम्, सकलसपक्षविपक्षव्यावत्ते: । तत्र चेश्वरादेरपि पक्षीकारे भागासिद्धिश्च । यदि प्रमाश्रयत्वमात्रं विवक्षितम्, तदा सर्वप्रमातृपक्षीकरणे पूर्ववदसाधारण्यम् । जीवमात्रपक्षीकारे त्वीश्वरनित्यत्वस्यापि दृढाभ्युपगमाभावात् तस्मिन् दृष्टान्ते संदिग्धसाध्यवैकल्यादिदोष: । व्यापकत्वं च यदि सर्वव्यापकत्वम्,तदा स्वरूपासिद्धि:; प्रत्येकं क्षेत्रज्ञानामणूनां तदभावात्, ईश्वरापेक्षया व्याप्यत्वाच्च यदि कतिपयव्यापकत्वम्, तदा शास्त्राकाशादिभिरेवानैकान्त्यम् शरीरानित्यत्वसाधकं सावयवत्वमपीश्वरदिव्यविग्रहाभरणायुधादिविशेषै: । एवं कर्मफलभोगार्थत्वं च यदि तद्धेतुत्वम्, तदा ईश्वरजीवस्वरूपादिभि: पूर्ववदनेकान्त्यम् । यदि तदर्थमुत्पन्नत्वम्, तदाव्यर्थविशेषणत्वम्; उत्पन्नत्वमात्रेण व्याप्तिसिद्धे: ।  सङ्घातरूपत्मपि सावयवत्ववदनैकान्तिकम् । व्याप्यत्वं च यदि सर्वापेक्षया तदा त्वसिद्धिदोष: ।   न हि शरीरादिकं पर्वतादिभिर्व्याप्यते । अप्रसिद्धत्वं च हेतो:, कुत्रचिदपि तस्याभावात् । यदि कतिपयपेक्षया, तदा ईश्वरव्याप्यैर्जीवदिव्यमङ्गलविग्रहादिभिरनैकान्त्यम् । यदि जीवव्याप्यत्वमिति विशेष्येत, तदा नित्यसूरिविग्रहविशेषादिभि: परकृत्यादिभिश्च प्राग्वद् व्यभिचार: । एतेन क्षेत्रज्ञव्याप्यत्वमित्यपि निरस्तम् । यदि पुनरव्यापकत्वं विवक्षितम्, तदाऽणिमाद्यैश्वर्यवद्योगिप्रभृतिशरीरेषु स्वरूपसिद्धि:, तच्छरीराणां शिलाद्युन्मज्जननिमज्जनादेरपि योग्यत्वात् इति ।अत्रोच्यते- असङ्घातत्वनिरवयवत्वयोस्तावत् अर्जुनादिबुद्ध्या घातकतया प्रस्तुतशस्त्राग्न्याद्यधीनविनाशनिवृत्तेस्साध्यत्वात् न महदादिभिरनैकान्त्यम् । द्रव्यत्वेन विशेषणात् नाग्न्यादिनाश्यरूपादिभिरनैकान्त्यम् । एवं प्रत्यक्षादिसिद्धनाशकनिषेधे महदादिवत् केवलमीश्वरसङ्कल्पादिना नाश: शङ्क्येत, तदपि श्रुत्यैव प्रतिषिध्यतेति भाव: । प्रमातृत्वस्य भोक्तृत्वपर्यवसाने कर्मफलभोगार्थत्वरूपप्रमेयत्वनिषेधमुखेनानुत्पत्तिपर्यवसित्वात् अनुत्पन्नत्वस्य च नित्यत्वेन व्याप्तिसिद्धे: आत्मस्वरूपानुत्पत्तेश्च शास्त्रसिद्धत्वान्न कश्चित्दोष: । प्रमाश्रयत्वमात्रस्य हेतुत्वे त्वीश्वरो दृष्टान्त: । तत्र साध्यसन्देहो *न त्वेवाहम् इत्यस्य व्याख्यानदशायां निराकृत: ।  व्यापकत्वस्य प्रयोगस्तु पूर्वमस्मद्व्याख्यातप्रकारेण शस्रादिविषयतया पठितव्य न तत्रापि दोष: । शरीरानित्यत्वसाधनेषु च सावयवत्वभूतसङ्घातत्वयो: प्राकृतत्वे सतीति विशेषणान्न व्यभिचार: । एतदर्थं हि *इमे देहा: इत्युक्तम् । कर्मफलभोगार्थत्वमपि तदर्थमुत्पन्नत्वमेव; न च व्यर्थं(र्थ)विशेषणम्, मुक्तात्मज्ञानविकासस्य व्यवच्छेद्यत्वात् । न हि सोऽनुत्पन्न:, प्राक् अभावात् । निवृत्ते प्रतिबन्धके करणनिरपेक्षस्वरूपाधीनोत्पत्तित्वमात्रेण हि स्वाभाविक उच्यते; न त्वनुत्पन्नत्वेन । ``दोषप्रहाणान्नज्ञानमात्मन: क्रियते तथा । प्रकाश्यन्ते न जन्यन्ते नित्या एवात्मनो हि ते''(वि.ध 108) इत्यादिकं त्ववबोधादिस्वरूपस्यानुत्पन्नतामाह, न तु तद्विकासस्य । अथवाऽवस्थारूपत्वेन तस्योत्पन्नत्वं मा भून्नाम (मा नाम पृथक्चिन्त्यताम्) तदवस्थावस्थितस्य व्यवच्छेदाय विशेषणं स्यात् । अस्तु वा विशेषणनैरपेक्ष्यम्; तथाऽप्युत्पन्नत्वमात्रेणानित्यत्वं तावत् सिद्धम्, अज्ञातोत्पत्तिषु केषुचिच्छरीरेषु हेत्वसिद्धशङ्कापरिहार: कर्ममूलत्वप्रदर्शनेन क्रियते । कर्मावसानविनाशित्वस्य वा साध्यत्वात् तदौचित्याय चेदं विशेषणं सार्थम् । व्याप्यत्वं च शस्त्राद्यपेक्षया विवक्षितम् ।  साध्यं च तदधीनविनाशित्वमिति न कश्चिद्दोष: । ननु यो यद्याप्य: स तदधीनविनाश इति न व्याप्ति:, ईश्वरव्याप्यै: प्रकृतिपुरुषकालदिभिरनैन्त्यादिति चेन्न; योग्यत्वस्य साध्यत्वात् तत्रापि तत्सद्भा(संभ)वात् । ईश्वरनित्येच्छापरिग्रहादेव हि तन्नित्यत्वम्, अन्यथा यदि ईश्वरो जीवादिस्वरूपमपि संजिहीर्षेत्, कस्तस्य शासिता? तर्हि जीवाकाशादिव्याप्यैस्तदधीननाशरहितै: शरीरादिभिर्व्यभिचार इति चेन्न, तेषामपि तन्नाश्यत्वयोग्यत्वात् । तन्नाशकर्ता ईश्वरस्तु न तत्र जीवादीन्युपकरणीकरोतीति विशेष: । ततश्चैवं प्रयोग:- शरीरादि शस्त्राद्यधीनविनाशयोग्यम्, तद्व्याप्यत्वात् । यत् यद्व्याप्यं तत् तदधीनविनाशयोग्यम् इति । यद्वा तिष्ठतु सामान्यव्याप्ति: । शस्त्रादिनाश्यत्मेव साध्यम्, शस्त्रादिव्याप्यत्वादित्येव च हेतु: यत् शस्रादिव्याप्यं तत् शस्त्रादिनाश्यम्, यथा कदलीकाण्डादीति । न चाकाशाति शस्त्रादिव्याप्यम्, सूक्ष्मत्वे सति अनुप्रवेशस्य विवक्षितत्वात्, सूक्ष्मत्वस्य* चात्र यत् प्रतिहन्यते, तत्राप्रतिहतत्वं ततस्सूक्ष्मत्वमिति निष्कर्षात् । योगिप्रभृतिशरीराणां तु शस्त्रादिव्याप्यत्वमेव परिणामविशेषादेर्निवृत्तम्  अतस्तदधीननाशाभाव: । शस्त्राद्यपेक्षया व्यापकत्वमेव तेषामिति तैर्न व्यभिचार: । ततोऽपि सूक्ष्मतरैरीश्वरसङ्कल्पस्वसङ्कल्पादिभिस्तु तन्नाश: । एतेन शस्त्रास्त्रादिप्रतिबन्धकौषधाद्यनुगृहीतशरीरवृत्तान्तोऽपि व्याख्यात:; औषधादिभिस्तत्र प्रवेशप्रतिबन्धात् । तस्मात् सिद्धमष्टावपि हेतवोऽष्टदिग्विजयिन: इति । ननु किमर्थमिह लोकसिद्धं शरीरानित्यत्वं प्रसाध्यते । केषुचिच्छरीरेषु प्रत्यक्षत एव नाशो दृष्ट: । अविनष्टेषु भीष्मादिशरीरेष्वपि तत्तुल्यतया नाशित्वं निश्चितमेव । अन्यथा शत्रून् प्रति शस्त्रादिकमपि न प्रहीयेत । स्वयमपि शत्रुशस्त्रादिकं न निवारयेत् अत: शरीरानित्यत्वस्य संप्रतिपन्नत्वात् संदिग्धे च न्यायापेक्षणात् निरर्थकमिह सावयत्वाद्यनुमानचतुष्टयम् इति ।अत्रोच्यते- प्रथमं तावत् आत्मनित्यत्वानुमानानां-यत् शस्त्राद्यधीनविनाशम्, तत् सावयवं यथा शरीरमिति व्यतिरेकव्याप्तिप्रदर्शनमेकं प्रयोजनम् । तत एव देहात्मनोर्विरुद्धधर्मप्रपञ्चनेन भेदस्थाप्रनं द्वितीयम् । शस्त्रादिनिवारणरसायनसेवादिभिर्नित्यत्वमपि किं संभवेदिति संदेहापाकरणं तृतीयम् । एवं देहानांनाशतद्धेत्वोरवश्यम्भावित्वप्रतिपादनेन स्वदेहवैराग्यजननं चतुर्थम् । परदेहेषु च स्वस्यैकस्यैव नाशहेतुत्वभ्रमनिरसनेन वक्ष्यमाण प्रकारेण स्वतन्त्रकर्तृत्वाभिमानक्षालनं पञ्चमम् । नाशहेतौ सत्यवश्यं नश्यतीति  प्रतिपादनात्फलाभिसन्धिरहितकर्मानुष्ठानादिना अत्यन्तनाशस्यापि संभावनाद्योतनं षष्ठम् । नश्वर स्वभावत्वादशोचनीयत्वं सप्तमम् । शीघ्रं मोक्षसाधने प्रवर्तितव्यमित्यष्टमम् । एवं यथोचितमन्यदपि भाव्यमिति ।*तस्माद्युध्यस्व भारत इत्यत्र *तस्मादित्यस्य व्याख्यानं *देहस्येत्यादि,* न शोकस्थानमितीत्यन्तम् । *मात्रास्पर्शास्तु इत्यादिश्लोकद्वयप्रतिपादितेन द्वन्द्वतितिक्षारूपपरिकरणामृतत्वरूपफलेन च पूरयन् आह *शस्त्रेति । अत्र परगतान् प्रति शोचत: स्वगताभिधानं मर्मोद्घाटनेन मानजननार्थम् । शास्त्रीयत्वादेव हि स्वगतमपि दु:खं सह्यते, तथा यज्ञपशुशत्रुप्रभृतिगतमपि सोढव्यमिति प्रदर्शनार्थं च । युद्धस्यानीप्सितराज्यादिक्षुद्रभोगान्तरप्रधानकत्वव्युदासाय प्रकरणारम्भोक्तमेव फलमुचितमिति *अमृत्वप्राप्तये इत्युक्तम् । धात्वर्थस्य पराभिमतं करणतयाऽन्वयमपाकुर्वन् *युध्यस्वेत्यत्र प्रकृतिप्रत्ययार्थी विविच्याह *युद्धाख्यं कर्माऽऽरभस्वेति । अयमेवार्थ: *सेश्वरमीमांसायां प्रपञ्चितोऽस्माभि: ।। 18 ।।
Adhyaya 2 Sloka 19 अथ *अविनाशि तु इति श्लोकेनोक्तं *नैनं छिन्दन्ति इति प्रपञ्चयिष्यमाणं शस्त्रादीनामात्मनश्च हन्तृत्वहन्तव्यत्वयोग्यत्वं तद्विपर्ययवेदिनिन्दया द्रढमिति *य एनमिति ।सामानाधिकरण्यभ्रमनिरासायोक्तं-*प्रतीति । *हन्तारम् इत्यस्य तृन्नन्तत्वात् *एनमिति द्वितीया, `न लोकाव्ययनिष्ठास्वलर्थतृनाम्''(अष्टा 3.69) इति कृद्योगषष्ठीनिषेधात् । हननहेतुमिति । प्रत्ययस्यात्र हेतुमात्रविवक्षेति भाव: । न कश्चित्कर्तुमर्हतिइति पूर्वोक्तवत् पदार्थविवक्षया पुल्लिङगत्वोपपत्तिरिति ज्ञापनायोक्तम् *कमपीति । ननु ``हन्ता चेन्मन्यते हन्तुं हतश्चेन्मन्यते हतम् । उभौ तौ न विजानीतो नायं हन्तिह हन्यते ।।'' (क 1.2.19) इत्यस्य कठवल्लीवाक्यस्योपबंहणरूपोऽयं श्लोक: । तस्य च वाक्यस्याऽऽत्मनो हन्तृत्ङहन्तव्यत्वनिषेधार्थत्वम्, ``कर्ता शास्त्रार्थवत्वात्''(ब्र.सू 2.3.33) इत्यधिकरणभाष्ये पूर्वपक्षिणोक्तम् । सिद्धान्ते च, ``यदुक्तं हन्ता चेन्मन्यते इत्यादिना हननक्रियायामकर्तृत्वमात्मन: श्रूयत इति'' एवमनूद्य, ``तदात्मनो नित्यत्वेन हन्तव्यत्वाभावादुच्यते'' इति परिहृतम्। तत् कथमत्र *एनं हन्तारमित्यादिना स्वरसिद्धसामानधिकरण्यादिभङ्गेन *हननहेतुं कमपीतयध्याहृस्य व्याख्यायते? ।।उच्यते ।  न तावदत् शारीरकभाष्यविरोध:,ऐकार्थ्यात् । अत्र हि यस्य कस्यापि हेतोरात्महननहेतुत्वम् नास्तीत्युक्तम् । तथा सति आत्मनोऽप्यात्महननहेतुत्वं नास्तीत्युक्तं भवति । एवंचात्र सामान्योक्तस्य विशेषनिष्ठतामभ्युपेत्योक्तं शारीरके । न तत्र(चात्र) सामानाधिकरण्याभ्युपगम:, आत्मनो हन्तारमिति वैयधिकरण्येऽपि फलितोक्ते: । तत्रह्यपेक्षितपदान्तस्य योग्यविभक्त्यन्ततयाऽध्याहार: । अत्र तु सामानाधिकरण्यादपि,क्रियाकर्मणौराखाङ्क्षादिमतो: परस्परान्वय एव स्वारसिक:। सामाण्यधिविषयत्वे च प्रकरणौचित्यम् । आत्मनो हन्तृत्वनिषेधरूपविशेषोपसंहारस्तु *वेदाविनाशिनम् इति श्लोके भविष्यति ।  तस्मात् *अयमिति शब्दस्य भिन्नार्थत्वादिकमपि न दोषायेति सिद्धम् ।प्रतिज्ञान्तरत्वभ्रमव्युदासायाह *उक्तैरिति । अस्य नित्यत्वादिति । तत्कार्यशक्तमपि न हि तदयोग्ये प्रवर्तते इति भाव: । *2एनम् इति पूर्ववाक्यादनुकृष्योक्तम् । *अतएवेचेति । अयोग्यतया हेत्वभावे तत्क्रियाविषयत्वरूपफलाभाव इति भाव: ।*अयं हननहेतु:,अयमात्मा इत्युभयत्र *अयं शब्दयोगात् तत्रेणोच्चरितोऽयं शब्दो *हन्ति, हन्यते इत्यनयोर्विवक्षाभेदात्। कर्तृकर्मसमर्पक इति भाव: । कथं तर्हि मनुष्यं हन्ति इत्यादिप्रयोग: । न ह्यसौ शरीरमात्रहननविषय:, मृतशरीरघातकेषु पितृहा मातृहा इत्यादिप्रयोगोपक्रशाद्यभावात् । मनुष्यादिशब्दाश्चात्मपर्यवसिता इति नस्सिद्धान्त: । मां जघांसति इत्यादिप्रयोगेषु व्यक्तमेव हन्तेरात्मकर्मकत्वम् । अतो हिंसायोग्यश्चेतन एव हन्तिधातो: कर्मभूत: । तथा सति *नायं हन्ति न हन्यते इत्युक्तमुभयमपि नोपपद्यते इत्याशङ्कयाऽऽह *हन्तिधातुरिति । *आत्म कर्मक इत्यनेन शङकासूचनम् ।सत्यमात्मकर्मक एव स्वतो हन्तिधातु:, न तु [तत्र]तत्स्वरूपप्रच्यतिप्रतिपादक:; किंतु मारणपर: । तथैव हि लोकवेदयो: प्रयोग: । मारणं च शरीरादिविश्लेषणात्मकम् । `मृङ प्राणत्यागे' इति चानुशिष्यत इति भाव: । एवं लोकप्रयोगो निर्व्यूढ: । `न हिंस्यात् सर्वा भूतानि' इति शास्त्र प्रयोगस्य कोऽर्थ:? स चास्तु य:कश्चित् । स तावत् सामान्यतो विशेषतश्च निषिद्धत्वादकर्तव्य इत्याशङ्कयाह न*हिंस्यादिति । पर[ाभि]मतप्रक्रिय़या उत्सर्गापवादन्यायाद्वा. स्वमतेन विहितशरीरवियोगकरणस्य पशुशत्रुप्रभृतीणामपि । हिततमत्वेन हिंसात्वस्यैवाभावाद्वेति भाव: । 19 ।।
Adhyaya 2 Sloka 20 अथ *विपश्चित् इत्यधीतस्य अत्र *कदाचित् इत्येकपदमात्रविशेषितस्य `न जायते' इति कठवल्लीश्लोकस्य पौनरुक्त्य-प्रत्यक्षविरोधादिदोषामाशङ्क्याह *उक्तैरेवेति । एतेन प्रतिज्ञामात्रत्वशङ्का परास्ता । *नित्यत्वेनापरिणामित्वादिति । अविनाशत्वेन विकारमात्रस्यापि व निरस्तत्वादित्यर्थ: । तथाहि-विनाशो नाम पूर्वावस्थाप्रहाणरूपनामान्तर भजनार्हावस्थान्तरापत्ति: । यथा घटाद्रिद्रव्यस्य कपालाद्यवस्था; तदवस्थौन्मुख्यं च तस्या अपक्षय: । सैव कपालाद्यवस्थस्य तस्यैव द्रव्यस्योत्पत्ति:। एवं परणामवृद्ध्यादिकमुदाहरणीयम् । वक्ष्यति चेममर्थम्, जातस्य हि ध्रुवो मृत्युरित्यत्र । अतो विनाशित्वनिराकरणेन जननादिकमप्यर्थतो निरस्तम् । *सर्व एवेत्यपौनरुक्त्यार्थमुक्तम् । एवकारोऽत्र अपिशब्दसमानार्थ: । न केवलं हन्तव्यत्वमात्रमेव नास्ति; अपि तु जन्यत्वादिकमपीत्यपुनरुक्तिरिति भाव: । *देहधर्मा इति *हन्यमाने शरीरे इति सूचितजननमरणादिव्यवहारविषय उक्त:; तत्र हेतु: *अचेतनेति । जननादयो देहधर्मा आत्मनो न सन्तीत्युच्यत इत्यात्मनि देहधर्मान् प्रत्यक्षादिनाऽभिमन्यमानायार्जुनाय, `न जायते' इत्य़ुपनिषन्मन्त्रेणैव यथावस्थिताकारो विवच्याभिधीयते; न तु देहसंयोगवियोगलक्षणजननमरणप्रतिक्षेप: क्रियत इत्यर्थ:। *वा शब्दश्चार्थः । श्लोकस्थपदानां पौनरुक्त्यपरिहाराय वर्तमानादिनिर्देशसिद्धां व्यवस्थां व्यञ्जयन् आह *तत्रेति । ननु *कदाचिदित्यनेन वर्तमानतयैव हि जननमरणयोरनुभव: । अतस्तदपेक्षया वर्तमाननिर्देशोपपत्ति: । तेन कल्पाद्यन्तव्यतिरिक्त: समस्त: काल: *कदाचिदिति संगृहीत इति भाव: । *भूत्वा इति पूर्वकालनिर्देशाभिप्रेतमाह *कल्पादाविति । तत्र *भूयश्शब्द: कल्पान्तर: । *भूत्वा भविता इत्यनयो: क्रिय़यो: प्रत्येकं नञन्वयभ्रमव्युदासायोक्तम् *न न भवितेति । भूत्वा न भवितेति विशिष्टं नञन्तरेण प्रतिषिध्यते । ननु *नायं भूत्वा इत्यादिकं किमर्थमुच्यते? *न जायते इत्यादिनैव संग्रहीतुं शक्यत्वादित्याशङ्क्याह *केषुचिदिति । अयं भाव:-कालविशेषे देहविशेषेषु सृष्टिप्रलयविशेष: श्रूयते । स च न देहसंबन्धतद्वियोगमात्रं, ``तोयेन जीवान् व्यवसर्ज भूम्याम्'' (ना 1.4) इति कणठौक्ते:, *प्राक् सृष्टे: एकत्वावधारणात्, एकविज्ञानप्रतिज्ञोपपत्ते: एकस्यैव बहुभवनसङ्कल्पादेश्चेति जीवस्य रूपोत्पत्तिनाशावेवाभ्युपगन्तव्याविति जीवानामाप्रलयावस्थायित्ववादशङ्कानिरासाय- *नायंभूत्वा इत्यादि उक्तम् । तत्र चैवमुत्तरम्- जीवानां विसृष्टिर्नाम सदेहीकरणेन विक्षेप: । प्राक्सृष्टेरेकत्ववधारणं नामरूपविभागाभावात् । एकविज्ञानेन सर्वविज्ञानं च सूक्ष्मचिदचिद्वस्तुशरीरकस्य ब्रह्मण: स्थूलचिदचिद्वस्तुशरीकतया परिणामात् । अत एव बहुभवनसङ्कल्पाद्युपपत्ति: इति । *अजो नित्य: इत्यनयो: पूर्वोक्तार्थस्य सङ्कलय्य निगमनरूपतया, तत्तत्कालेषुजन्मादिनिषेधेन सर्वहदेहगतात्मजत्वादिविवक्षया वा अपौनरुक्त्यमित्यभिप्रायेणाह *अतस्सर्वदेहगत इति । *पुराणशब्दमपि `अक्षरसाम्यान्निर्ब्रूयात्' इत्युक्तन्यायेन निर्वक्ति *पुराऽपि नव इति । किमिदं पुराऽपि नवत्वम्, अनुत्पन्नस्य कदाचिदपि नवत्वायोगात् । उत्पन्नत्वेऽपीदानीमपि नव इति वा परस्तादपि नव  इति वा वक्तव्यम्, पुरा नवत्वस्याविस्मयनीयत्वादित्याशङ्क्याह *सर्वदेति । *पुरा शब्दस्य कालत्रयोपलक्षणतया वा, [व्या]वृत्त्यन्तर्गताभिप्राय [यि?]कापिशब्दसमुच्चितकालान्तरतात्पर्येण वा पुरातनोऽपि नव इति विरोधाभिप्रायेण वा निर्वाह: । *नवशब्दोऽप्यत्र नवत्वसहचरिताश्चर्यत्वपर: । वक्ष्यति च *आश्चर्यवत् (भ.गी 2.29) इत्यादीति भाव: । यद्वा सावयवानामवयवाप्यायनादिना नवीकरणं स्यात्, अयं तु निरवयवत्वेनानवीकार्यतया पुराऽपि नव इति । उपपादि त[मिम]मर्थमर्जुनस्य शङ्क्यमानविषये निगमयतीत्यभिप्रायेणाह *अत इति ।। 20 ।।
Adhyaya 2 Sloka 21 *य एनम् इत्युक्तविपर्ययपरे *वेद इत्यादिश्लोके *नित्यमिति परमसाध्यानुवाद: । *अविनाशिनमित्यादिकं तु तद्धेतुरित्यभिप्रायेणाह *एवमिति । *व्ययशब्देनात्र जन्मनाशव्यतिरिक्तविकारा: विवक्षिता:; अपक्षय एव वा;छेदनादियोग्यावयवविश्लेषादिर्वा । *कमिति निर्धारणस्यानिर्धारितानेकव्यक्तिसापेक्षत्वादाह *देवमनुष्येत्यादि । घातयतिहन्त्यो: पौनरुक्त्यमाशङ्क्य बुद्धिस्थक्रमेणार्थमाह *कथं नाशयतीत्यादि । वेदितुर्विशेषण हन्तृत्वादिनिषेधो न युज्यते । आत्मनो नित्यत्वे तदवेदितुरपि तद्धननायोगादित्याशङ्कापरिहाराय फलितार्थं वदन् प्रकृतेन सङ्गमयति *एतानिति । नात्रश्लोके हन्तृत्वादिमात्रं निषिध्यते; किंतु तत्प्रयुक्तं शोचनम्; तदुत्पादकप्रकारप्रतिषेधायैव ह्यत्र *कथं शब्द इति भाव:।। 21 ।।
Adhyaya 2 Sloka 22 शङ्कापूर्वकं *वासांसि इति श्लोकमवतारयति- *यद्यपीति । ननु सार्वंभोमादिशरीरपरित्यागे तत्तत्कर्मानुरूपनारकितिर्यक्स्थावरादिशरीरपरिग्रहसंभावनया, प्रलयवत् अपरिगृहीतशरीरतयाऽवस्थितिसंभावनया चास्त्येव शोकनिमित्तम् । न च नूतनत्वमात्रं सुखाय, चिरन्तननरपतित्यागेनापि नूतनकारागारप्रवेशादे:, जीर्णांशुप्रहाणेन नूतनगोणीग्रहणादेश्च दु:खरूपत्वात् । न च वयमिह मानुषादिशरीरविलयसमनन्तरम्, अभिनववसनपरिधानवत्, अनिमिषदेहादिसंग्रहमुपलभामह इत्याशंक्याह *धर्मयुद्ध इति । *अधिकतेरिति कल्याणविशेषणम् । *नव शब्दाभिप्रेतोक्ति: *कल्याणानीति । हर्षनिमित्तमेवेति । पुरा शोकाविषयमात्र शोक: कृत:; इदानीं तु तद्विपरीतहर्षविषये क्रियत इति भाव:।।
Adhyaya 2 Sloka 23  to 24 पूर्वोक्तेन पुनुरुक्तिं दाढर्य-सुखग्रहणरूपप्रयोजनभेदेन परिहरन् *नैनम् इति श्लोकद्वयमवतारयति *पुनरपीति । *नैनम् इत्यादौ सार्धश्लोके वैशद्याय पृथगुक्तं करणासामर्थ्यं विषयायोग्यत्वं च परस्परप्रतियोगितया अन्यतरत्र इतरदन्तर्भवतीति भाष्ये पृथगनपात्तम् । *अच्छेद्य: इत्यादौ प्रत्य़योऽर्हार्थ: । तेन *नैनं छिन्दन्ति इत्यादिष्वपि तदर्हत्वं शस्त्रादे: प्रतिषिध्यत इति दर्शयति *न शक्नुवन्तीति । स्वर्गगतपदं पूर्वोक्तहेत्वनुवादतया व्याचष्टे *सर्वगतत्वादात्मन इति । अणोरात्मन: कथं सर्वगतमित्याशङ्कया *सर्वतत्त्वेति । नात्र बहुश्रुत्यादिविरुद्धं जीवविभुत्वं*सर्वगतशब्देनोच्यते; किंत्वनुप्रवेश विशेषयोग्यतेति *स्वभावशब्दं प्रयुञ्जानस्य भाव: । व्यापित्वस्य पूर्वोक्तं हेतुत्वप्रकारं प्रपञ्चयति *सर्वेभ्य इति । *अत आत्मा नित्य इति । सूक्ष्मत्वेन छेदनाद्ययोग्त्वादात्मा नाशरहित इत्यर्थ: । *स्थिरेत्यादि । *स्थाणुरचल इति पदद्वयं नित्यत्वप्रपञ्चनरूपम्, नाशायोग्य त्वनाशकाविषयत्वपरं वा, स्वाभाविकौपाधिकाविशदपरिणामराहित्यपरं वेति भाव: । पुरातन इति । अत्र नित्यशब्देनान्तत्वस्योक्तत्वात्सनातनशब्दोऽनादित्वपरतया सङ्कोचनीय इति भावः ।। 23-24।।
Adhyaya 2 Sloka 25 पूर्वोक्तानुमानानामुपलम्भयुक्तिविरोधपरिहारमुखेन सर्वदूषणपरिहारपरं प्रकृतोपसंहारपरं च *अव्यक्त इति श्लोकं व्याख्याति *छेदनेति । शरीरादीनि यै: प्रमाणैश्छेदनादियोग्यतया प्रत्याय्यन्ते; तैस्तथाऽसौ न प्रत्याय्यते । अहं जानामि इत्यादिरूपेणैव ह्यात्मन उपलम्भ: । शास्त्रतस्तु नित्यत्वादि विशिष्टरूपेणेति न पूर्वौक्तानुमानानां धर्मिग्राहकविरोध इति भाव: । निरूपितश्च *मोक्षधर्मे व्यक्ताव्यक्तशब्दार्थ:, `इन्द्रियैर्गृह्यते यद्यत् तत्तदव्यक्तमिति स्थिति: । अव्यक्तमिति विज्ञेयं लिङ्गग्राह्यमतीन्द्रियम्'' (म.भा.शा 330.41) इति । ननु कुसूलनिहितबीजस्याङ्कुरायोग् यत्वे साध्ये न तावत् व्यक्त्यपेक्षया धर्मग्राहकविरोध: । तथाऽप्यन्वयव्यतिरेकविषयभूतबीजत्वजात्याक्रान्ततया सामान्यतो विरोध एव भवति । तदद्वदत्रापि दृष्टसजातयतया विरोध: स्यादित्याशङ्क्याह *अतश्छेत्यादिविसजातीय इति । साजात्यग्राहकाभावात् वैजात्यग्राहकाच्चेति भाव: । सहेतुकं सप्रकारं *चाचिन्त्यशब्दार्थमाह *सर्वेति ।। एतेन *सौगताद्यभिमतानाम् आत्मानित्यत्वसाधनानां सत्त्वादीनां तदनुग्राहकतर्काणां च उपलम्भागमादिविरोधात् मूलशैथिल्यमुक्तं भवति; *अतश्चेति पूर्वोक्तप्रमाणानां बाधकाभावादपीत्यर्थ:। यद्वा अनुमानान्तरमिदमुच्यते । तथा हि- आत्मा विकारानर्ह:, विकारित्वग्राहकप्रमाणशून्यत्वात्, यथेश्वररूपम् इत्यन्वयदृष्टान्त:; यथा घटादि: इति व्यतिरेक:। यद्वा सामान्येन व्याप्ति: । यत् यादृशाकारग्राहकप्रमाणशून्यम्, तत् तादृशाकारं न भवति, यथा नीलं न पीताकारमिति । *अविकार्य इत्येतावति निर्दिष्टे कादाचित्कविकाराभावमात्रेण सिद्धसाधनता[शङ्का] स्यादिति तत्परिहारकरं(कं) प्रत्ययार्थं विवृणोति *विकारानई इति ।  निषेधापेक्षया वेदनस्य पूर्वकालत्वात् क्त्वानिर्देश:; न तु शोकापेक्षया। तेनात्मवेदनस्य शोकाभावहेतुत्वमुक्तं भवति । अर्हसि - आत्मवेदिनस्ते शोकयोग्यतैव न स्यादिति भाव: ।। 25 ।।
Adhyaya 2 Sloka 26 एवं देहातिरिक्तात्माभ्युपगमे शोकनिमित्ताभाव उक्त:। अथ नास्तिकदृष्ट्या देहात्मवादेऽपि शोकनिमित्तं नास्तीत्युच्यते *अथ चेत्यादिना श्लोकत्रयेण । अथेति पक्षान्तरारम्भार्थ:, प्रश्नार्थो वा ; अभ्युपमार्थो वा । *वाशब्दो[ऽपि] विशेषणद्वयसमुच्चयार्थ: ।  *नित्यजातं नित्यमृतं नियतोत्पत्तिनाशमित्यर्थ: । उत्तरश्लोके चेममर्थं प्रपञ्चयिष्यति । न हि नित्यस्य जातत्वमृतत्वसंभव: । न च जन्ममरणक्रियास्वरूपं नित्यत्वेन विशेषयितुं शक्यम् । व्यस्तस्य नित्यशब्दस्यात्मविशेषणत्वभ्रमव्युदायसाय *नित्यजातम् इतिवत् *नित्यमृतम् इति समस्योक्तम् । *देहमिति विशेषणादिसामर्थ्यफलितमुक्तम् । *एवेति चशब्दार्थ:। अवधारणफलितमाह *न देहेति । पूर्वमात्मनो नाशाभावाच्छोकप्रसङ्ग एवनास्तीत्युक्तम् । इदानीं देहतयाऽभिमतस्याऽऽत्मनो नाशौ सत्यपि दुष्परिहरत्वान्महा*बाहुस्त्वं नातीव शोचितुर्महसीत्यभिप्रायेण *एवंशब्द: । यद्वा पूर्वं देहातिक्तात्माभ्युपगमात् परलोकादिभयेनातिमात्रशोकोऽपि युज्यते । इदानीं तु संसारमोचकादिवत् *महाबाहोस्तवातिमात्रप्रीतिस्थाने कथमतिमात्रशोक इति भाव: । *त्वं महाबाहो इति । शूरस्य ते स्वपरमरणोद्वेगो न युक्त इत्याकूतम् । प्रतिज्ञया हेतुसाकाङ्क्षत्वादुत्तरश्लोकस्थं वा विशेषणद्वयसूचितं वा हेतुं निष्कृष्याऽऽह *परिणामेति ।। 26 ।।
Adhyaya 2 Sloka 27 *ध्रुवमृत्युमृतादिशब्दानामर्थान्तरव्युदासाय प्रकृतोपपादकं *जातस्येत्यादिकं व्याख्याति *उत्पन्नस्येत्यादि । उपलभ्यत इति *हिशब्दसूचितप्रमाणप्रसिद्धिरुच्यते । हेतुपरत्वेऽपि *हिशब्दस्य, अर्थातत्तत्सिद्धि: । मृतस्य जन्माघाताभिप्रायेण चोदयति*कथयति । यदि केवलमौपदैशिकोऽयमर्थ: स्यात्, तदाऽप्युपगम्येत । अत्र तु *जातस्य हीति लोकसिद्धानुवादेनोच्यते । लोके च प्रागसत एवोत्पत्तिर्दृष्टा; न तु कदाचिदुत्पद्य निरुद्धस्य । यदि च नष्टं पुनर्जायते, तदा दु:खात्यन्तनिवृतेरशक्यत्वात् अपवर्गशास्त्रमखिलमप्रमणं स्यात् । व्याधिशत्रुविजयादिप्रयासश्च निरर्थकस्स्यात् । पुत्रादिमरणे च न शोचनीयम् । अतो नेदमुपपत्तिमदिति भाव: । परिहरति *सत एवेति । नन्विदमुभयमप्युक्तम्, सत उत्पत्तिनैरपेक्ष्यात्, प्रागसतामेव च घटादीनामुत्पत्तिदर्शनादित्याशङ्क्याह *उत्पत्तीति । निदर्शयति *तन्तुप्रभृतीनि हीति । अन्त्य(न्य)तन्तुसंयोगात्पूर्वं दौर्घैकतन्त्वारब्धे च त्वयाऽप्येवमिष्यत इति भाव: । उक्तं च *नारायणाचार्यै:, ``एकस्मात् दीर्घतमात् तन्तो: पटादेरुत्पत्तिर्दृष्टा'' इति । असत्कार्यवादिनं प्रति, किम् अवयवीति कश्चिदवयवसमुदायातिरिक्त: पदार्थो दृश्यते कल्प्यते वेति विकल्पमभिप्रेत्य प्रथमकल्पे दूषणमाह *असदिति । *एतावत् रचनाविशेषयुक्त्वमात्रमित्यर्थ:। *वादिनोपलभ्यत इति पदाभ्यां वाङ्मनसविसंवादमभिप्रैति । *एतावदेवेत्युक्तमर्थं प्रपञ्चयति *नहीति । द्वितीयकल्पं दूषयति *कारकेति । यदि साङ्ख्ययवत् वयमपि सर्वस्याप्यनागन्तुकत्वं वदाम:, तदा भवेदेव कारकव्यापार(आदि)नैर्थक्यादिदोष: । वयं हि द्रव्याणां सर्वेषामनागन्तुकत्वं तदवस्थानां चागन्तुकत्वं ब्रूम: । घटादिवत् प्रदीपादिष्वप्यवस्थान्तरापत्तिरनुमीयते । चूर्णितविशीर्णघटस्येव तु सूक्ष्मावस्थां प्राप्त्याऽनुपलम्भ: । अतो न कश्चित् दोष इति भाव: । *व्यवहारविशेषोऽत्र उदकाहरणादिरभिमत:, नामान्तरभजनस्य पृथगुक्तत्वात् । एतेन कारणसंख्यापरिमाणबुद्धिसंस्थानादिभेद: पूर्वत्वोत्तरत्वनष्ट[त्व]ानष्टत्वादिरपि निर्व्यूढ: । द्रव्यान्तर[त्व]कल्पनायां गुरुत्वान्तरकार्यादिप्रसङ्गस्यावयवायविगुरत्वयोरन्यतरप्रतिबन्धादिना निर्वाहश्चातिक्लिष्ट इत्यभिप्रायेणाह न *द्रव्यान्तरेति । आहुश्च, ``यदि द्रव्यान्तरं *कार्ये तच्च न दृश्यते । द्विपलं घट इत्येतद्व्यपदेशो न युज्यते'' (भा.मो) इति । निगमयति *अत इति । तावत एवोपलम्भादन्यस्याप्यनुपलम्भात् कल्पकानां चान्यथैवोपपन्नत्वादित्यर्थ: । ननु भवतु नामोत्पत्तिर्द्रव्यस्यावस्थाविशेष:; विनाशस्त्वभावरूप: तद्विरुद्धश्च कथं तदवस्थेत्युच्यत इत्यत्राह *उत्पत्त्याख्यामिति । अयमभिप्राय:- न तावत् अभावाख्यं किञ्चित् पदार्थान्तरं विविच्योपलभामहे । नापि नास्तिव्यहारादिना कल्पयितुं युक्तम्, उभयसंप्रतिपन्नावस्थान्तरादिनैव तन्निर्वाहात् । न च श्यामावस्थाप्रहाणेन रक्तावस्थापरिग्रहे घटनाशव्यवहारप्रसङ्ग:, कपालाद्यवस्थावत् रक्तावस्थाया घटावस्थाविरोधित्वस्य भवताऽऽप्यनभ्युपगमात् । न च भावत्वेनैकराश्यनुप्रविष्टानां विरोधो न युज्यत इति वाच्यम्, तेजस्तिमिर-शीतोष्ण-तृणदहनादीनां भावानामेव सहानवस्थान-वध्यघातुकत्वलक्षणविरोधदर्शनात् । अभावाभावस्य च भावत्वस्वीकारात् । अन्यथा पदार्थत्वेनैकराशेरभावस्यापि भावविरोधो न कथञ्चिदुपपद्यते । तदेवंविरोध्युत्तरावस्था प्रध्वंस: । विरोधिपूर्वावस्थाप्रागभाव: । वस्त्वन्तरगतासाधारणविरोधिधर्म एव समानाधिकरणव्यधिकरणनिषेधभेदेनान्योन्याभावोऽत्यन्ताभावश्च । देशकालसंभेदविशेष:, तत्कृतावस्थाविशेषो वा संसर्गाभाव: । प्रतियोग्यादि भेदाच्च पितृत्वपुत्रत्वादिव्यवहारवत् अस्तिनास्तीत्यादिव्यवहारवैचित्र्यमिति ।ननु यदि कपालत्वाद्युत्तरावस्थाप्राप्तिर्विनाश, तर्हि कपालविनाशो घटविनाशो घटविनाश एव विनष्ट: स्यादिति चूर्णावस्थायां घटोन्मज्जनप्रसङ्ग: । यदि च पिण्डावस्था घटप्रागभाव:, तदा पिण्डीकार(करणा)त्पूर्वं प्रागभावाभावात् घटसिद्धिर्घटात्यन्ताभावो वा स्यादित्यत्राह *मृद्द्रद्रव्यस्येति । अयमभिप्राय:- न तावदेकैव कपालत्वावस्था घटत्वावस्थाविरोधिनी, चूर्णत्वाद्यवस्थानामपि तद्विरोधित्वात् । अभावरूपं प्रध्वंसमभ्युपगच्छतोऽपि विरोध्यवस्थापरंपरा अवर्जनीया । तत: कपालत्वचूर्णत्वादीनां विरोधिपूर्वावस्थात्वाविशेषात् तासु सर्वास्ववस्थासु घटविनाशव्यवहारोपपत्ति: । एवं प्रागभावेऽपि विरोधिपूर्वावस्थापरम्परा -निर्वाह: ।एवमनभ्युपगमे अ(व्य)तिरिक्तभावपक्षेऽप्युक्तदोषो दुर्वार: । तत्रापि हि यदि घटाख्यं द्रव्यं घटप्रागभावनिवृत्ति:,तर्हि घटनिवृत्तौ घटप्रागभावनिवृत्तिरेव निवृत्तेति पुन: घटप्रागभावोन्मज्जनप्रसङ्ग:। तथाच सति मध्ये प्रागभावस्य विच्छेदायोगात् घट एव न स्यात् । प्रागभावस्य च सामग्रीसम्पत्तौ भावशिरस्कत्वात् नष्टाया एव घटव्यक्ते: पुनरुन्मज्जनं स्यात् । एवं यदि प्रध्वंसस्य घट एव प्रागभाव:, तदा घटोत्पत्ते: प्रध्वंसप्रागभावात्पिण्डावस्थायां घटप्रध्वंस: स्यात् । तथाच सति घट एव कदाचिदपि नोत्पद्येत, स्वप्रध्वंसे वर्तमाने स्वोत्पत्त्यायोगात्, अन्यथा कपालावस्थायामपि तदुन्मज्जनप्रसङ्गात् । एवं च पिण्डावस्थायां घटविनाशप्रसङ्गे विनाशस्य भावोत्तरकालीनत्वात् पिण्डात्प्रागेव घटसिद्धि: स्यात् । ततश्च तत्सिद्धिनाशकालयोर्द्वयोरपि कारकव्यापारानर्थक्यं स्यात् इत्यादि दुषणशतं देयम् । अतस्सुष्ठूक्तं विरोध्यवस्थापरम्परैव प्रागभावप्ध्वंसौ' इति । *पिण्डत्वघटत्वेत्यादिना, ``मही घटत्वं घटत: कपालिका कपालिकाचूर्णरजस्ततोऽणु:''। (वि.2.12.43) इति भगवत्*पराशरवचनं स्मारयति । तत्र हि प्रकरणे नास्त्यवस्त्वसत्यादिशब्दानामवस्थान्तरापत्तिनिबन्धनत्वं स्पष्टम् । व्याख्यातं च *शारीरकभाष्ये । नन्वेवमपि *जातस्य हि ध्रुवो मृत्यु: इत्येतावदुपपद्यताम्, उत्पन्नस्य घटादेर्दर्शनात्;*ध्रुवं जन्म, मृतस्य च इति तु नोपपद्यते, नष्टस्य घटादे: पुनरुत्पत्त्यदर्शनात् । न च पुनरुत्पत्तिरस्य शोकनिमित्तम्, येन तस्यावर्जनीयत्वं प्रतिपाद्येतेत्यत्राह तत्रेति । अयमभिप्राय:-यदवस्थस्य द्रव्यस्य विनाश:, न तदवस्थस्यैव पुनरुत्पत्तिरुच्यते; किंतु तस्यैव द्रव्यस्यावस्थान्तरविशिष्टस्य । एकमेव हि द्रव्यं घटाकारेण नष्टं कपालाकारेणोत्पद्यते । एकैव हि कपालावस्था घटावस्थस्य द्रव्यस्य नाश:, कपालवस्थस्य तस्यैवोत्पत्ति:। अत एवमुपपन्नं नष्टस्योत्पत्तिरिति । *सैव उत्तरावस्थाप्राप्तिरित्यर्थ:। अत्र *प्राप्तिशब्देन प्रथमक्षणागमस्य विविक्षितत्वादुत्तरेषु क्षणेषूत्पत्तिशब्दप्रयोगाभाव उपपन्न इति सूचितम् । एवं सति पुनरुत्पत्तेरवर्जनीयत्वप्रतिपादनं च नाशावर्जनीयत्वप्रतिपादनेमेव । तत एव शोकापनोदनार्थताऽपि युक्ता ।  यद्वा य(दि)दीदमचिद्द्रव्यं नष्टमिति शोचसि, तर्हि तदेव द्रव्यं तदुत्तरावस्थयोत्पन्नमिति किं न प्रीयस इति भाव: । एकस्यैव परिणामस्य निरूपणभेदादुत्पत्त्याख्याविनाशाख्या चेति *उत्पत्तिविनाशाख्यपरिणामेत्युक्तम् । एवं प्रलयापेक्षया सृष्टेर्विनाशत्वेऽपि पुरुषार्थयोगादिविवक्षया व्यवहारव्यवस्था । *परिणामिन इति अपरिहार्यत्वकारणं तत्स्वभावत्वमुक्तम् । *इतिशब्देनापरिहार्यपदं हेत्वभिप्रायमिति व्यञ्जयति ।। 27 ।।
Adhyaya 2 Sloka 28 एवमपरिहार्यत्वेनाशोचनीयत्वमुक्तम् । अथ तत्तद्वस्तूनां प्रतिनियतस्भावत्वेन पूर्वोत्तरावस्थायां सुखरूपत्व- दु:खरूपत्वयोरन्यतरविकारानर्हानुपलभ्यदशापत्त्या चाशोचनीयत्वमुच्यते *अव्यक्तादीनीति । *भूतशब्दस्यात्र देहपरत्वार्थमुक्तम् *मनुष्यादीनिति । *अव्यक्तव्यक्तादिशब्दानां प्रकृत्यवस्थाविशेषादि परत्वभ्रमव्युदासाय *यादवप्रकाशोक्तसद्ब्रह्मादिपरत्वस्य च प्रकृतानुपयोगज्ञापनायोक्तम् *अनुपलब्धेत्यादि ।``अदर्शनादिहाऽऽयात: पुनश्चादर्शनं गत:।नासौ तव न  तस्य त्वं वृथा किमनुशोचसि'' (म.भा.स्त्री 2.12.13)इति ह्यत्राप्युच्यते । *स्वेषु स्वाभावेषु वर्तन्त इति । अयमभिप्राय: नतावदेषां द्रव्याणां मनुष्यत्वादिव्यक्तावस्था स्वभाव:,संहतिविशेषादिसाध्यत्वात् । नाप्यव्यक्तपूर्वोत्तरावस्था, तस्या अपि विभागादिसाध्यत्वात् अत:सामान्यत: परिणामित्वमात्रं स्वभाव: । ततश्च यथा परिणामिनो द्रव्यस्याव्यक्तावस्था व्यक्तमध्यावस्था च न शोकनिमित्तम्; एवमुत्तरावस्थाऽपीति । *एवकारोऽत्रावर्जनीयत्वपर:, स्वाभावप्राप्तिपरो वा । यद्यव्यक्तावस्थैव स्वभाव:; प्रतिबन्धकवशादव्यक्तावस्थेति मन्वीथाः,,तदाऽपि प्रतिबन्धकस्यावर्जनीयत्वादागन्तुकस्य तस्य कदाचिदपगमे पुनर्मनुष्यत्वादिसिद्धेश्चायत्नलभ्यत्वान्न कथञ्चिदपि शोचनीयम् । यदि तु स्वभाव एव वस्तूनां सामान्यतशशोकनिमित्तम्, तर्हि प्रतिनियतविचित्रस्वभावानन्तवस्तुसन्तते जगति सर्वस्य सर्वदा दु:खजलनिधावेव मज्जनमिति नेदानीं विशेषश्शोकनिमित्तमस्ति । अथौपाधिकस्यापि सुखहेतुर्वियोगाच्छोक:, तदा सार्वभौमत्वादेर्वा । अथ सुखहेतो: स्वशरीरादेर्नाशात् बिभेषि? शरीरादिरक्षणं कार्यम् ।  यदि च बन्धुवधादिनिमित्तलोकापावादादेर्भीति:, तदा समर्थस्य ते बन्धुसंरक्षणाद्यभावनिमित्तो महीयान् अपवादस्स्यात् । भीरुत्वादिनिमित्ता मरणातिरिक्ता चाकीर्तिस्स्यात् । नाचायं दुस्त्यज: शीतातपादिसांस्पर्शिकदु:खवत् शोक:, किंत्वविचारितरमणीयाभिमानमूलतया तन्निवृत्त्या परिहार्य:; अत एव(वं) देहात्मकमोहमहाग्रगृहितस्त्वं लोकायतसमयरहस्यतत्त्वविचारेणापि न कथञ्चिदपि शोचितुर्महसीति *परिदेवना किंनिमित्तेत्यर्थ: । तदिदमुक्तम्, *न तत्र परिदेवनानिमित्तमस्ति इति ।। 28 ।।
Adhyaya 2 Sloka 29 एवमन्वारुह्यवादपरिसमापनेन पूर्वोक्तम्, स्वसिद्धान्तमेव देहात्ममोहमूलदुरितावलीमलीमसे जगति तदधिकारिदुर्लभत्वादिकथनेन प्रशंसतीत्याह *एवमिति । कतिपयपदविशेषितोऽयमौपनिषद एव आश्चर्यवदित्यादिश्लोक:। एवमुक्तस्वभावम् इति *एनमित्यस्यार्थ: । `अव्यक्तो ऽयम्' इत्यादिनोक्तं वैजात्यम् आश्चर्यत्वहेतुतयाऽऽह *स्वेतरेति । *आश्चर्यवच्छब्दस्य पश्यत्यादिक्रियाविशेषणत्वभ्रमव्युदासायोक्तम्, *आश्चर्यवदवस्थितमिति । आत्मनो वैलक्षण्यकथनमेवात्रोचितमिति भाव: । एतेन कर्तृदृष्टान्ततया *शङ्करोक्तं योजनान्तरमपि दूषितम् । *कश्चिदिति निर्धारणार्थमाह *अनन्तेष्विति । ज्ञानेन हीनानां नराणामपि पशुभिरस्समत्वदर्शनायोक्तम् *जन्तुष्विति । *कश्चिदित्यस्य तात्पर्यार्थमाह *महतेति । यथा (तथा) चोच्यते, ``कषाये कर्मभि: पक्वे ततो ज्ञानं प्रवर्तते'' इति । *अन्वयशब्दोऽत्र पूर्वोत्तरवाक्यगत*कश्चिच्छब्दसमानार्थ: ।परस्मा इत्यर्थलब्धोक्ति: । *श्रुत्वाऽपि न वेद इत्युक्ते व्याघातशास्त्रनारम्भादिदोष: स्यादित्याशङ्क्योक्तम्, *यथावदवस्थितं तत्त्वत इति । प्रमाणिकसमस्ताकारयुक्तमनारोपितेन प्रकारेणेत्यर्थ: ।  तत्त्ववेदिनोऽत्र दुर्लभत्वमात्रे तात्पर्यं, *श्रुत्वाऽपीत्यादिवाक्यस्थचकारस्यानुक्तसमुच्चयार्थत्वं तत्समुच्चेतव्यानि चाह *चकारादिति । `देहातिरिक्तस्यात्मनो द्रष्टैव तावद्दुर्लभ:; किमुत यथावस्थितद्ष्टा । तथाविधेषु सत्स्वपि वक्तैव दुर्लभ:; किमुत सकलरहस्यवक्ता । तादृशेषु सत्स्वपि श्रोतैव दुर्लभ: ; किंपुनर्बाह्यन्तरसकलशिष्यगुणसम्पन्नतया यथावस्थितश्रोता त्वादृश:' इत्यभिप्राय:। प्रथमश्रवणम्, ततो मननाच्छ्रवणायत्तात्मनिश्चय:, ततश्च वचनयोग्यत्त्वत् चिरनिरीक्षणसंस्कारात् [स]विशेषदर्शनमिति वा क्रम: अत्र देहातितिक्तश्चेदात्मा, किं तथा नोपलभ्यते इति शङ्कापाकरणाय दुर्ज्ञानत्वकथनम् । सर्वैज्ञातुमशक्ये वा वस्तुनि किं त्वामेकमुपालभे इति भाव: ।।29 ।।
Adhyaya 2 Sloka 30 अथ यथा देवादिस्थावरान्तरेषु भूतेषु देहांशे जातिगुणदेशकालदुर्भेदत्वसुभेदत्वादिवैषम्यमुपलभ्यते तद्वत् देहिन्यपि सुखित्वदु:खित्वादिवैषम्यं दृश्यते । देवादिशब्दाश्च देवत्वादिविशिष्टात्मपर्यन्ता: । एवं नित्यत्वानित्यत्वादिलक्षणवैषम्यमपि संभाव्येतेति शङ्कनिराकरणायोच्यते *देहीति । *वध्यमानेऽपीति सामर्थ्यानीतमुक्तम्; `हन्यमाने शरीरे' (भ.गी 2.20) इतिवत् । अन्यथा, *देहे सर्वस्येत्यस्य नैरर्थक्यं, *देहीत्येतावतैव देहवर्तित्वसिद्धे: । 2.*भूतशब्दोऽत्र क्षेत्रज्ञपर्यन्त: । *सर्वाणि इत्यादिसूचितशङ्काहेतु: *विषमाकाराण्यपि इत्यनूदित: । देवादिभेदात् तत्प्रयुक्तसुखादिभेदाच्चेति शेष: । *उक्तेन स्वभावेनेति । पूर्वोक्तसूक्ष्मत्वाच्छेद्यत्वादिनेत्यर्थ: ।*नित्यानि चेति । न तु नित्यत्वानित्यत्वलक्षणवैषम्यं त्वात्मगतमपि तत्तद्देहोपाधिकधर्मभूतज्ञानावस्थाविशेषतारतम्यात्मकम् । चेतनानां देहा(वा?)दिशब्दैर्व्यपदेशस्तु शरीरस्यापृथक्सिद्धिमात्रनिबन्धन इति भाव: । प्रकृतसङ्गतिज्ञापनाय *सर्वानीत्यस्य व्यवच्छेद्यमाह *न केवलं भीष्मादीन् प्रतीति ।। 30 ।।
Adhyaya 2 Sloka 31 एवम् `अशोच्यानन्वशोचस्त्वम्' इत्यादिना `न त्वं शोचितुमर्हसि' *इत्यन्तेनास्थानकारुण्यमपोदितम् । अथ*स्वधर्ममित्यादिना *मरणादतिरिच्यते इत्यन्तेन *धर्माधर्मधिरपोद्यते । *अपि चेति समुच्चेतव्यहेत्वन्तरपरप्रकरणभेदद्योतनार्थ: । *धर्म्याद्धि युद्धात् इति वाक्यशेषप्रदर्शितं *स्वधर्मम् इत्यस्य विशेष्यमाह *इदं...युद्धमिति । स्वो धर्म: स्वस्य वा धर्म: *स्वधर्म: । *विकम्पितुमित्येतत्सामर्थ्यसिद्धमुक्तं *प्रारब्धमिति ।   अधर्मधीहेतुं सामान्यनिषेध[विषय]मनुवदति *प्राणिमारणमपीति । प्रबलं विशेषशास्त्रं निषेधशास्त्रात्, निषेधेस्याप्रसक्तिं वा स्मारयति *अग्नीषोमीयादिवदिति । धर्मयुद्धव्यतिरिक्तस्य कस्यचिदन्यस्य श्रेयस: क्षत्रिये स्वरूपनिषेधभ्रमं व्युदस्यन् क्षत्रियस्य प्रशस्यतरं धर्म्ययुद्धादन्यन्नास्तीत्येतदर्थमन्वयमाह *धर्म्यादिति । धर्म्यत्वं धर्मादनपेतत्वम् । तद्धेतु: *न्यायत: प्रवृत्तत्वम् । तच्च निरायुध-निवृत्त-शरणागतादिषु शस्त्रप्रयोगाद्यभावात् । *हिशब्दसूचितं वक्ष्यमाणमाह *शौर्यमिति । ननु अग्नीषोमीयादिवत् इत्येतदेव न संप्रतिपन्नम्, तस्यापि हिंसात्वेनाधर्मत्वस्यावर्जनीयत्वात् । न च निषिद्धत्वमुपाधि:; न हिंस्यादिति सामान्यनिषेधेन तस्य साधनव्यापकत्वात् । नापि विहितेतरत्वमुपाधि:, अविहिताप्रतिषिद्धेष्वपि तस्य विद्यमानत्वेन साध्यव्यभिचारात्। न च सामान्यनिषेधो विशेषविधिवाक्यविरोधात् सङ्कुचितविषय: सङ्कोचहेतोर्विरोधस्यैवाभावात् । सामान्यविशेषवाक्ययो: प्रत्यवाय-क्रतुसाधनत्वपरत्वादेकस्यैव क्रतुप्रत्ययवायसाधनत्वविरोधात् । न च प्रत्यवाय साधनं न विधीयेतेति वाच्यम्; हरीतकीभक्षणादिष्विव क्रत्वनुप्रविष्टप्रायश्चित्तहिंसासाध्यदु:खस्याल्पतया क्रतुसाध्यसुखस्य च भूयस्तया तदुपपत्ते: । उक्तं च *साङ्खयै:, ``हिंसा हि पुरषस्य दोषमावक्षयति क्रतोश्चोपकरिष्यति'' (सां.कौ 2) इत्यादि।  आह च *पञ्चशिखाचार्य:, ``स्यात् स्वल्पस्सङ्कर: [स]सुपरिहरस्सप्रत्यवमर्श:(र्ष:)'' (व्या.भा 2.13)इति । अतो*ऽग्निषोमीय(यादि)वदित्यसिद्धस्यासिद्धमेव निदर्शनमुक्तमित्यत्राह *अग्नीषोमीयादिषु चेति । अधर्मसाधको हिंसात्वहेतुरसिद्ध: । उपाधिश्च न पक्षव्यापक:, पक्षस्याहिंसारूपत्वात्, तत एव निषेधाभावाच्चेति भाव: । अहिंसात्वमेवोपपादयति *निहीनतरेति । अनर्थप्रापकव्यापारत्वं हि हिंसालक्षणम् । अत्र तु तद्विरीतत्वेन रक्षणत्वमेव युक्तमिति मन्त्रलिङ्गेन ज्ञापयति *नवा इति । *एतदिति क्रियाविशेषणम् । सुगेभिरिति-सुगैरित्यर्थः । पिष्टपश्वादिविधिस्तु कार्तयुगधर्मनिष्ठाधिकारिविशेषनियत: । ``पशुयज्ञै: कथं हिस्रैर्मादृशो यष्टुमर्हति'' (म.भा.मो 175.34) इत्यादिवचनाच्चेति भाव: ।  अस्त्वग्निषोमीयादौ श्रुतिबलादहिंसात्वम् । इह तु कथमित्यत्राह *इह चेति । अयमप्यर्थ: श्रुतिस्मृतिसिद्ध इति भाव: । ननु ``अहिंसन् सर्वा भूतान्यन्यत्र तीर्थेभ्य:'' (छा.उ 8.15.1) इत्यादिनाऽग्नीषोमीयादेर[न्यस्य] हिंसात्वं प्रतीयते; अन्यथा *अन्यत्रेति तद्व्यवच्छेदनुपपत्तेरित्यत्राह *अत इति । अयमभिप्राय:- न तावदिह दु:खजननमात्रं हिंसा, रक्षणरूपेषु चिकत्सकशल्यप्रयोगादिष्वपि प्रसङ्गात् । नापि प्राणवियोजनमात्रम्, अतद्रूपेषु सर्वस्वहरण- नारकपीडादिषु हिंसाशब्दप्रयोगदर्शनात् । न चायमुपचार:,नियामकाभावात्, विपरिवर्तस्यापि दुर्वारत्वात् । अतोऽनर्थपर्यवसितस्तादात्विकदु:खजनको व्यापारो हिंसेत्येव तत्त्वम् इति । ततश्च, `अन्यत्र तीर्थेभ्य:' इत्येतत् पश्वादेर्भाविपुरुषार्थविशेषानभिज्ञपामरदृष्ट्योक्तम् । तस्मिन्नपि वाक्ये हिंसात्वं नास्तीत्येव तात्पर्यम् । उक्तं च *मनुना, ``तस्मात् यज्ञे वधोऽवध:'' (मनु 5.39) इति ।  अत्रापि `वध' इति पामरदृष्ट्यानुवाद: । `अवध' इति तत्वकथनम् । यद्यपि क्रत्वनुप्रविष्टानां सोमोच्छिष्टभक्षणप्रभृतीनां हिंसालक्षणवन्न लक्षणान्तरेण व्ययच्छेद:; तथाऽपि तेषां प्रत्यवायानाधायकत्ववचनबलादेव तथात्वमङ्गीकुर्म:; न पुन: क्रत्वर्थर्तया विधानमात्रेण । नन्वेवमुत्सर्गापवादन्यायस्य कीदृशो विषय:? तादृश: एव, यत्र निरववाकाशविशेषवाक्यविरोधादेव सावकाशसामान्यशब्दसङ्कोच इति निस्तरङ्गमेतत् ।। 31 ।।
Adhyaya 2 Sloka 32 पुनरपि प्राणिमारणस्यापि युद्धस्य प्रशंसामुखेनाधर्मभ्रममुन्मूलयति *यदृच्छयेति । यदृच्छयोपपन्नमित्यत्राहेतुकत्वादिभ्रमव्युदासायाह- *अयत्नोपतनमिति । प्राक्तन पुण्यनिरतिशयपुण्यविपाकलभ्यत्वादिदानीमयत्नोपनत्वम् । निरतिशयसुखोपायभूतमिति । *स्वर्गशब्दो हि, ``यस्मिन्नोष्णं न शीतम्'', ``यन्न दु:खेन संभिन्नं न च ग्रस्तमनन्तरम् । अभिलाषोपनीतं यत् तत् सुखं स्व:पदास्पदम्'' (म.भा.शा 6-1-1) इति निरतिशयसुखसाधनत्वं स्वभाव: । फलाभिसन्ध्यादिलक्षणप्रतिबन्धकवशादन्यथात्वमिति च्विप्रत्ययमप्रयुञ्जानस्य भाव: ।*अप्रावृतशब्दाभिप्रेतं *निर्विध्नत्वम् । *सुखिन इत्यस्य *पुण्यवन्त इति प्रतिपदम् ।  न हि सुखमेवेदृशयुद्धलाभहेतु:; अतोऽत्र *सुखशब्देन सुखसाधनं लक्ष्यत इति भाव: । यद्वा, अत्र *सुखिशब्द: सुखयोग्यत्वलक्षणसंबन्धपर: । तद्योग्यत्वं च पुण्यवत्त्वमेवेति भाव: ।।32।।
Adhyaya 2 Sloka 33 एवं युद्धस्य धर्म्यत्वेन निरतिशयसुखसाधनत्वमुक्तम् । अथ तदकरणे प्रत्यवायमाह *अथ चेदिति । युद्धाकरणस्य ब्राह्मणादीनां पापहेतुत्वाभावात् *त्वंशब्द: क्षत्रियत्वपर इत्यभिप्रायेणोक्तम् *स्वधर्मभूतमिति । इमम् इति निर्देशाभिप्रेतमुक्तम् *आरब्धमिति ।*मोहात् धर्मेऽप्यधर्मत्वभ्रमादित्यर्थ: । न हि युद्धस्याकरणमात्रं क्षत्रियस्यापि प्रत्यवायहेतु:, सर्वदा युद्धकरणप्रसङ्गादित्यत उक्तं *प्रारब्धस्येति । *स्वधर्मफलमिति । *धर्मशब्दोऽत्र फलपर:, अन्यथा पौनरुक्त्यात्, अनुवादमात्रत्वेऽनिष्टप्रसङ्गपर्यवसानाभावाच्चेति भाव: । आगामिकीर्तिविषयत्वायोक्तं *विजयेनेति । न केवलं दृष्टादृष्टरूपनिरतिशयपुरुषार्थहानि(न)मात्रम्, निरतिशयदु:खहेतुभूतं पापम[प्य]वाप्स्यसीति वाक्यार्थ:।। 33।।
Adhyaya 2 Sloka 34 एवं दृष्टादृष्टरूपफलहानिरदृष्टप्रत्यवायश्चोक्त: । अथ दृष्टप्रत्यवायमाह *अकीर्तिं चेति ।  *अकीर्तिरिह दुष्कीर्ति:। *न ते केवलमित्यादौ, `नापि पारलौकिकनिरतिशयपापमात्रम्' इत्यनुसन्धेयम् । *प्रारब्धे पलायित इति । कान्दिशीकतया प्रथमव्यापारमप्यकृत्वेति भाव: । *अव्ययशब्देनाविनाशित्वाभिधानात् सर्वकालव्यापित्वमुच्यताम्; सर्वदेशव्यापित्वं तु कथमुच्युते? इत्थम्- यद्यकीर्ति: सर्वदेशव्यापिनी न स्यात्, सर्वकालव्यापिन्यपि न स्यात्, कालक्रमेण सङ्कोचाद्विच्छेदोपपत्ते: इति । यद्वा देशत: कालतश्चान्यूनत्वमेवात्र अव्ययत्वं विवक्षितम् । *भूतानि इति सामान्यनिर्देशात्, *अपिशब्दान्वयबलाच्चोक्तं *समर्थान्यसमर्थान्यपीत्यादि । अकीर्तेरिष्टत्वमाशङ्क्योत्तरार्धमुच्यत इत्याह *तत: किमिति । *च: शङ्कानिराकरणार्थ: । अर्जुनस्य संभावितत्वहेतूनाह *शौर्येति । सर्वसंभावितस्येति । पूर्वनिर्दिष्टैस्समर्थरसमर्थैश्च भूतैस्संभावितस्येत्यर्थ:। ननु मरणदतिरेक: किं हेयतया, उपादेयतया वा? न प्रथम:, ``जीवन् भद्रानि पश्यति'' (म.भा.वि 38.44),``आत्मार्थे पृथिवीं त्यजेत्'' (म.भा.उ 127.49) इत्यादिवचनात् । न द्वितीय:, प्रकरणविरोधादित्यत्राह *एवंविधाया इति । `जीवन् भद्राणि' इत्यादिकं तु क्षत्रियापुत्रस्य तेऽद्य नोपादेयम् । नरकायापि स्यात्, तथैव स्मृत्यादिसिद्धत्वात् । तथाचोत्तरस्मिन् *रामायणे रघुनाथवाक्यम्,``अकीर्तिर्यस्य गीयते लोके भूतस्य कस्यचित् ।पतत्येवाधमान् लोकान् यावच्छब्द: स कीर्त्यते'' (45.11,12) इति ।युद्धे मरणं तु तत एव स्वर्गाय स्यादिति भाव: ।। 34।।
Adhyaya 2 Sloka 35 एवं धर्माधर्मभ्रमो निवारित: । अथास्थानस्नेह: क्षिप्यते *भयात् इत्यादिना । *बन्धुस्नेहादित्यादि । शूरस्य सत:स्नेहकारुण्याभ्यां निवृत्तस्य मे कीर्तिरेव स्यादिति भाव: ।  *येषामित्यतिप्रसिद्धपरामर्शात् *कर्णदुर्योधनादीनामित्युक्तम् । तेनापकार[रि]वर्गं स्मारयति । यद्यपि भीष्मादयो याथार्थ्यं जानीयु:, तथाऽपि कर्णादयो न तथेति भाव:। *भूत्वेत्यस्य यास्यसीत्युत्तरक्रियैकरस्येन `स्नात्वा होष्यामि' इत्यादिष्विव क्रियापेक्षया पूर्वेणापि भविष्यता कालेन संबन्धभ्रमव्युदासायोक्तम् *इत: पूर्वमिति । बहुभिर्गुणैर्बहुत्वेन मतो हि *बहुमत इत्यभिप्रायेणाह *शूरो वैरीति । यदि शूरस्त्वं प्रागपि निर्वैर;, यदि च वैरी त्वं शौर्यरहित:, तदा हि *महारथा न त्वां गणयेयुरिति भाव: । तत्क्षाणवधिवैरानुवृत्तिसूचनायोक्तम् *इदानीमिति । लाघवफलं सु[नि]ग्रहता *लाघवशब्देनोपचरिता । *सु[नि]ग्रहत्वं चात्र सु[नि]ग्रहत्वाभिमानविषयत्वात्वम्।   बन्धुस्नेहादित्याद्युक्तां शङ्कां निराकरोति *शूराणां हीति । यदि शूरत्ववैरित्वयोरन्यतरन्न स्यात्, तथा युज्येताप्यन्यथासिद्धिरिति भावः ।।35।।
Adhyaya 2 Sloka 36 एवं प्राचीनमपकारं भविष्यल्लाघवारोपं चाभिधाय पुनरागामिनाप्यपकारेणा- स्थानस्नेहत्वं द्रढ्यतीत्भिप्रायेणाह *किंचेति । प्रस्तुतोदन्तफलितं सामर्थ्यनिन्दाप्रकारमाह *शूराणामस्माकमित्यादिना ।। *शूरणामवाच्यवादांश्च बहूनिति ।। शूरान् प्रति ये न वाच्या:, किंतु कान्दिशीकान्प्रति, तान् पारुष्याश्लीलपरिहासादिवादानित्यर्थ: । *अहितशब्दोऽत्र अवाच्यवादहेतुपरइत्यभिप्रायेणाह *शत्रवो धार्तराष्ट्रा इति । यदि च भीष्मद्रोणकृपशल्यादय: किञ्चिद्वदेयु:, तदा शौर्यगौरवादिना सह्येतापि । कथं पुरशूरैश्शूराभिमानिभिर्महापकारिभि: कृतान् बहून् अवाच्यवादान् सहेथा इति भाव: । ननु गुणविशिष्टवाचिशब्देषु हि तरबाद्यौचित्यम्, न जात्यादिशब्देषु; न हि घटतर इत्यादिकं प्रयुज्यत इत्यत्राह *तत इति । *तत: अवाच्यवादात् । तच्छ्रवणादिति फलितम् । *दु:खशब्द: प्रातिकूल्यविशिष्टवाची । प्रतिकूलतरमितिवद्दु:*खतरमित्युक्तमित्यधिकतरशब्देन प्रत्यार्थं निष्कृत्य वदतो भाव: ।  *तवेति ।  नहि त्वं रथ्यापुरुष:, न च सामाध्यादिनिष्ठ:, येनात्र दु:खिता न स्यादितिभाव: *किंशब्द: पूर्वश्लोकदु:खतरमरणतत्पर इत्याह *एवमिति । *त्वमेव मंस्यसे इति । गाण्डीवसामर्थ्यादिनिन्दाप्रसङ्गे धर्मपुत्रमपि हि भवान् हन्तुमुद्योक्ष्यते, किंपुन: कर्णादीन् । अत इदानीं निवृत्तोऽपि तदा दु:खतरदु:खप्रेरितो युद्धं करिष्यसीति हृदयम् ।।36।।
Adhyaya 2 Sloka 37 *हतो वा इति श्लोकं पूर्वश्लोकवाक्यशेषतयाऽवतरतयति *अत इति । उभयथाऽपि तव लाभ इति भाव: ।  *प्राप्स्यसे, भोक्ष्यसे इत्यर्जुनं प्रत्यभिधानेऽपि- शूरस्येत्यादिसाधारणाभिधानं भीष्मादिहननस्य तच्छ्रेयोहेतुतया शोकहेतुत्वं नास्तीति ज्ञापनार्थम् । *श्रेयस इत्यनेन यथेच्छं स्वर्गराज्यादिसुखापवर्गान् संगृह्णाति । न हि हतत्मात्रात्पुरुषार्थ इत्यत उक्तं *धर्मयुद्ध इति । *तत एवेति । श्रेयस्साधनतया शास्त्रसिद्धहननादेवेत्यर्थ: । *परमनिश्रेयसमिति । *स्वर्गशब्दोऽत्रामृतत्वप्रकरणात् परमनि:श्रेयसपर:, तत्स्थानपरो वा । यथा, ``स एतेन प्राज्ञेनात्मनाऽस्माल्लोकादुत्क्राम्यमुष्मिन् स्वर्गे लोके सर्वान् कामान् आप्त्वा अमृतस्समभवत् ''(ऐ.उ 3.4), ``अनन्ते स्वर्गे लोके ज्येये प्रतितिष्ठति'', (के.उ 4.9) ``स्वर्गलोका अमृतत्वं भजन्ते'' (क.उ 1.1.13) इति ।   `राज्यं सुराणामपि चाधिपत्यम्' (भ.गी 2.8) इति क्षुद्रस्वर्गोपेक्षकार्जुनोद्देशेन वचणाच्चायमेवार्थ इति भाव: । जित्वा, भोक्ष्यसे इत्युभाभ्यां फलितमुक्तम् *अकण्टकमिति। प्रतिकूलेषु जाग्रत्सु राज्यं सिद्धमपि हि न भोगाय स्यादिति भाव:। अर्जुनानादृतराज्यभोगमात्रपर्यवसानव्युदासायाह *अनभिसंहितेति । मुमुक्षोर्हि राज्यभोगादिरानुषङ्गिक: ।  संबुद्धितात्पर्यमाह *कुन्तीपुत्रस्येति । ``(श)मृतं सूते क्षत्रिया राजपुत्री'' (म.भा.द्रो 18) इति हि प्रसिद्धम् ।  न हि सिंहीसुतेन हरिणीकुमारचरितमनुसरणीयम्। न च शुद्धक्षेत्र(क्षत्र?)जन्मना त्वया महीयसो धर्मस्य विच्छेद: कार्य इति भाव: ।। 37।।
Adhyaya 2 Sloka 38 अवमस्थानस्नेहकारुण्यधर्माधर्मधियाकुलत्वमुपशमितम् । अथ धर्मत्वेन स्थापितस्य मुमुक्षुविषयानुष्ठानप्रकारं वदतीत्याह *मुमुक्षोरिति । न हि राज्यादिकामि(मा)नामीदृशी बुद्धिरपेक्षिता । अतोऽल्पास्थिरदु:खमिश्रयुद्धसाध्यकत्वेन किं ममेति नाशङ्कनीयमिति भाव: । पूर्वोक्तमात्मतत्त्वज्ञानमनुष्ठानदशायामनुवर्तनीयतया दर्शयति *एवमिति । *देहातिरिक्तमिति । सति धर्मिणि हेयविरहादिधर्मचिन्तेति भाव: । पौनरुक्त्यभ्रमपरिहाराय *लाभालाभयोर्धनादिविषयत्वमुक्तम् ।  विषमयोस्तुस्वदु:खस्वप्रवाहयोस्समीकरणं कथमित्यत्रोक्तम् *अविकृतबुद्धिरिति । विकारो हर्षशोकादिरूप:; तदभावकथनेन विवेकादिसप्तकान्तर्गतानवसादानुद्धर्षयोर्ग्रहणम् | *युद्धायेति तादर्थ्यविभक्तिसूचिता अन्यार्थत्वनिवृत्तिरुच्यते *स्वर्गादीति । `मा फलेषु कदाचन' (भ.गी 2.47), `एतान्यपि तु' (भ.गी 18.6) इत्यादिवक्ष्यमाणमत्रानुसंहितम् । *तत इत्यस्योपयुक्तहेतुविशेषपरत्वमेवोचितम्, आनन्तर्यादिपरत्वं तु अनुपयुक्तमित्यभिप्रायेणाह *केवलकार्यबुद्ध्येति । *पापशब्दोऽत्र न गुरुवधादिशङ्कितपापपरः, युद्धस्य स्वधर्मतामात्रेण तन्निवृत्तौ सुखदुःखसाम्यादि विशेषस्य *एवमित्यनूदितस्य नैरर्थक्यप्रसङ्गात् । न च कृतपापपर:, नावाप्सीत्यनन्वयात् । करिष्यमाणे च न प्रायश्चित्तम्।  न च विद्याव्यतिरिक्तेषूत्तराघाश्लेष:। अतोऽत्रामृतत्वप्रकरणात् ममुक्ष्वपेक्षयाऽ निष्टफलत्वाविशेषण पुण्यपापरूपसकलसांसारिककर्मपर: । ततश्च तत्फलभूत: संसारोऽत्र लक्ष्यत इत्यभिप्रायेणाह *दु:खरूपं संसारमिति । *नैवं पापमवाप्स्यसि इत्युक्ते पापहेतुत्वाभावमात्रं प्रतिभातीत्यत्राह *संसारबन्धादिति । परम्परयेति शेष: । `सोऽमृतत्वायकल्पते'(भ.गी 2.15) इति पूवोक्तमिह स्मारितम् ।। 38 ।।
Adhyaya 2 Sloka 39 अथ पूर्वप्रकरणोक्तशोकापनोदनहेतुषु प्रधानार्थेनोत्तरप्रकरणारम्भं संगमयति *एवमिति ।  *तत्पूर्वकशब्देन आत्मज्ञानकर्मयोगयो: क्रमयोगसाध्यत्वात् प्रथमं कर्मयोग उच्यते । पश्चात्तु तत्फलतया `प्रजहाति यदा कामान्' (भ.गी 2.55) इत्यादिना ज्ञानयोगो वक्ष्यते ।  *वक्तुमिति । प्रसक्तं प्राधान्येन प्रपञ्चयितुमित्यर्थ: । सांख्ययोगाख्यविरोधितन्त्रत्राभिधानभ्रमम्, *सांख्यशब्दस्यात्र `ज्ञानयोगेन सांख्यानाम्' (भ.गी 3.3) इति वक्ष्यमाणज्ञानयोगविषयत्वभ्रमं च व्युदस्यन् आह *संख्येति । `बुद्धिर्मतिश्च मेधा संख्या संवित्तिरुपलब्धि:' इति *नैघण्टुका:। `पुरुषं निर्गुणं सांख्यानाम्' इत्याद्यौपनिषदप्रसिद्ध्या परमात्वमवत् आत्मन्यपि सांख्यशब्द उपपन्न: । न च `ज्ञानयोगेन सांख्यानाम्' इत्यादिष्वर्थवैरूप्यप्रसङ्ग:,तद्बुद्धियोगेन सर्वत्र तच्छब्दप्रयोगात् । सदपि च वैरूप्यं प्रकरणाद्यानुगुण्येन सर्वत्र सह्यते । एकवचनस्य जात्यभिप्रायत्वज्ञापनाय *आत्मतत्त्वमित्युक्तम् । *तज्ज्ञानायेत्यनेन तन्निर्णयमात्रमव्ययवहितफलमिति दर्शितम् । *बुद्धिरिह शास्त्रनिष्पाद्यो निर्णय:। तज्ज्ञानायेति साक्षात्कारादिपर:। आत्मत्त्वाभिधानप्रदेशमवच्छिद्याह *न त्वेवेति । तत: परस्तात्तु *स्वधर्ममित्यादिना धर्माधर्मभ्रमास्थानस्नेहयोराक्षेपो हि क्रियत इति भावः । योगशब्दस्यात्र प्रकरणादिविशेषितमर्थमाह- आत्मज्ञानेत्यादिना । *इहेत्यभिप्रेतं विवृणोति *दूरेणेति । *इमामिति निर्देशसूचितमविलम्बिताभिधानमाह *अभिधीयमानामिति । एतेनानुष्ठानानुप्रविष्टबुद्धेस्तद्विषयाभिधीयमानबुद्देश्च भेदोऽपि दर्शित: । यद्वा, अनुष्ठानप्रकारविषयबुद्दिजनकमभिधानं श्रुण्वित्यर्थ: । एतेन कर्मयोगशब्दोऽप्यत्र बुद्धिविशेष *3युक्त इति । *कर्मबन्धशब्दस्यानतिशयितार्थसमासान्तरमपाकरोति *कर्मणा बन्ध इति । ``तृतीया तत्कृतार्थेन गुणवचनेन'' (अष्टा 2.1.30) इति तत्पुरुष: । *बन्धशब्दस्यात्र मुख्यार्थासंभवात् अभिप्रेतमाह *संसारेति । एतेनानुष्ठीयमानकर्मसंबन्धहानभ्रमोऽपि निरस्त: ।।39।।
Adhyaya 2 Sloka 40 ननु,*इमां शृण्वित्युक्तेऽनन्तरं *व्यवसायेत्यादि वक्तव्यम्, मध्ये *नेहाभिक्रम इत्येतन्न संगच्छत इत्यत्राह *वक्ष्यमाणेति । उपक्रमे माहात्म्यकथनेन बुभुत्सातिशयजननाय प्ररोचना क्रियत इति भाव:। *इहेत्यनेन सूचितं कर्मान्तरेभ्यो वैलक्षण्यमाह *कर्मयोग इति । अभिमुखक्रमणशङ्कां व्युदस्यति *अभिक्रम आरम्भ इति । उपक्रमशब्दवदयमिति भाव: ।  क्रियारूपस्याभिक्रमस्य कथमविनाशित्वमित्यत्राह *नाश: फलसाधनभावनाश इति । तात्पर्यमाह आरब्धस्येति । प्रत्यवायशङ्काहेतुं दर्शयन् द्वितीयं पादं व्याकरोति *आरब्धस्य विच्छेद इति । उक्तविवरणरूपमुत्तरार्धं व्याख्याति *अस्येति । *संसारभयादिति ।*महत्त्वविशेषितं *भयं संसारभयमेव हीति भाव: । स्वल्पांशस्यापि संसारनिवृत्तिहेतुत्वं देशकालादिवैगुण्यात् प्रमादिकाकृत्यकरणादिना च विच्छिन्नस्याप्वश्यं पुनस्सन्धानादिति दर्शयन् अस्य श्लोकस्योक्तार्थैकपरत्वं संग्रहविस्तररूपत्वेन वक्ष्यमाणापौनरुक्त्यं चाह *अयमर्थ इति । कृतांशस्य कथं नाशप्रसङ्ग इति श्ङ्कायाम् इहेत्यस्य व्यवच्छेद्यं दर्शयति *अन्यानि हीति । *लौकिकानीत्यतिशङ्काहेतुदृष्टान्त उक्त: । *वैदिकानीति सामान्यनिर्देशस्यायं भाव:- नित्यनैमित्तिकान्यपि विच्छेदे सति न फलाय स्यु:; प्रत्यवायाय च भवेयु: । अशक्यत्यादिमूलमीषद्वैकल्यमात्रं हि तत्र सह्यम् । काम्येषु तु अङ्गवैकल्येऽपि नैष्फल्यमिति विशेष इति *प्रत्यवायाय च भवन्तीति । न केवलं स्वर्गादेरलाभमात्रम्, ब्रह्मरक्षत्वप्राप्त्यादिरपि स्यादिति भाव:।।40।।
Adhyaya 2 Sloka 41 एवं माहात्म्याभिधानव्याजेनास्य कर्मण: सर्वकर्मभ्यो वैषम्यमुक्तम् । अथोपदेष्टतया प्रतिज्ञातां तद्विषबुद्धिं काम्यकर्मविषयबुद्धिभ्यो हेतुफलवैषम्येण विशिंषन्नुपदिशतीत्याह *काम्येति । *इह इति सङ्गृहीतमाह *शास्त्रीये सर्वस्मिन् कर्मणीति । अविहिताप्रतिषिद्धलौकिककर्मणां भिन्नफलत्वात् तद्विषये(यत्वे)ऽप्यैक्यं मा भूदित्यत उक्तं*शास्त्रीय इति । संग्राहकोपाधिकथनमिदम् । प्रस्तुतयुद्धाभिमात्रव्युदासाय *सर्वस्मिन्निति नित्यनैमित्तककाम्यतदवान्तरविधाभेदसंग्रह:। नानाकर्मविषयनानाबुद्धे: कथमेकत्वमिति शङ्कायां विशेषणप्रकरणसामर्थ्यफलितेन विषयेन बुद्धिं विशिनष्टि *मुमुक्षुणेति ।*व्यवसायशब्देन कृत्यध्यवसायभ्रमं निरस्यति *निश्चय इति । पौनरुक्त्यव्युदासाय [व्यवसाय] विषयं समासांशोत्तररपदलक्ष्यं च दर्शयन् *मुमुक्षुणेत्युक्तमुपपादयति *सा हीति । *व्यवसायात्मिकेत्येतद्व्यवच्छेद्यमाह *काम्येति । ननु देहातिरिक्तापारलौकिकात्मज्ञानमन्तरेण कथं देहान्तरानुभाव्यस्वर्गादिसाधनयागादिमहाप्रयासानुष्ठानमित्यत्राह *तत्र हीति ।कामनयाऽधिक्रियत इति वा, कामेनाधिकारो यत्रेति वा *कामधिकार: काम्यकर्म;तदधिकारित्वं वा; यद्वा तच्छास्त्रम् । अधिकारश्च मदभिलषितसाधनत्वान्मदर्थमिदं कर्मेत्यभिमान: । *देहातिरिक्तात्मशब्देन देहान्तरपरिग्रहार्हस्थिरत्वमभिप्रेतम्; अन्यथाऽतिरेकमात्रनिर्णयेऽपि देहसमकालनाशित्वभ्रमे सति पारलौकिक काम्यकर्माननुष्ठानप्रसङ्कात् । *मात्रशब्दाभिप्रेतं विवृणोति *नात्मेति । *आत्मस्वरूपयाथाम्यं चात्र नित्यत्वस्वयंप्रकाशत्वानन्दत्वभागवत्प्रकारत्वस्वाभाविकापहताप्मत्वादिरूपमभिप्रेतम् । ननु देहोत्तरकालमनुभाव्ययो: स्वर्गापवर्गयो: क्वचिदात्मास्तित्वज्ञानमात्रमपेक्षितम् ,क्वचित् तद्याथात्म्यनिश्चय इति कुतोऽयं विवेक इत्यत्राह *स्वरूपेति । अयमभिप्राय:- कामाधिकारे याथाम्यनिश्चय: अनुपपत्त्या वा शास्त्रबलाद्वाऽपेक्ष्यते? पूर्वत्रापि याथात्म्यनिश्चयाभावे किं स्वर्गादिफलेच्छैव न स्यात्, उत तत्साधनानुष्ठानोपपत्ते:। न तृतीय:, अविकलानुष्ठितोपायस्य फलोत्पत्तेरन्यनिरपेक्षत्वात् । अनुभवार्थमेवोत्पन्नतया च तदनुभवसिद्धौ सार्वभौमादिभोगेष्विव स्वर्गादिभोगेष्व[प्य]नुभववेलायामात्मयाथात्म्यानुभवनैरपेक्ष्यात् । तदेतदखिलोमुक्तं *संभवादित्यन्तेन । अनुपपत्त्यभावोऽत्र *संभव: । नापि शास्त्रबलादिति वक्तुं युक्तम्; शास्त्रमपि दृष्टार्थं वा विदधीत, अदृष्टार्थं वा? तत्र (अत्र)केवलदृष्टार्थत्वं दत्तोत्तरम् । अन्यत्रापि न तावत् यागदिकरणशरीरनिर्वतकत्वम्; तदनालोचनात् । नापि कर्तुरात्मनस्संस्कारतयाऽनुप्रवेश:; कामाधिकारप्रकरणेषु प्रोक्षणादिविधिवत् आत्मानं तत्त्वतो जानीयात् इति विध्यभावात्; वेदान्तविहितजज्ञानस्यातिशयितफलान्तरार्थत्वादिना कर्मशेषत्वाभावस्य *शारीरके समर्थितत्वात् । आत्मतत्त्वानज्ञानामपि च स्वर्गादिकफलं प्रतिपादयन्ति हि,``प्लवा ह्येते अदृढा यज्ञरूपा अष्टादशोक्तमवरं येषु कर्म ।एतछ्रेयो येऽभिनन्दन्ति मूढा:'' (मु.उ 1.2.7)इत्याद्या: श्रुतय: । ``यामिमां पुष्पितां वाचं प्रवदन्त्यविपश्चित:'' इत्यादि चानन्तरमेवोच्यते । अविदुषां धूमादिमार्गेण स्वर्गारोहणादिकं चोपनिषत्सु जोघुष्यते । अतो विध्यभावादेवाऽऽरादुपकारकत्वमपि निरस्तम् । तदेतदखिलमुक्तम् *अविरोधाच्चेति । शास्त्रादिविरोधाभावादित्यर्थ: । पक्षान्तरे च शास्त्र[आन्तर]विरोध: स्यादिति भाव: मोक्षाधिकारे तु निखिलमिदमन्यथा । तथा हि- यथावस्थितस्वरूपप्राप्तिरेव हि मोक्षपुरुषार्थ: । स कथमनिश्चीयमान इष्येत । कथं च तज्ज्ञानं तदिच्छामप्यन्तरेण तत्साधनमनुष्ठीयेत । स्वरूपयाथात्म्यज्ञानं च विहिततया साधनानुप्रवेशीति कथं तद्व्यतिरेके[ण] साधनं पुष्पकलमनुष्ठेतम् स्यात् । कथं च स्वरूपाविर्भावलक्षणफलानुभाव: स्वनिश्चयशून्यस्य स्यात् इति युक्तिविरोध: । चोदयन्ति च शास्त्राणि मोक्षस्य सर्वविधोपकारकतया आत्मतत्त्वज्ञानम् । अतस्तदभावे शास्त्रविरोधो(ध:)ऽपि स्यादिति । ननु व्यवसायात्मिकाया बुद्धे: किमिदमेकत्वम्? न तावत् व्यक्त्यैक्यम्, तथाविधबुद्धिसन्तानसंभवात् । नापि विषयैक्यादेकरूपत्वम्, अङ्गप्रधानाद्यवान्तरविषयभेदेन तदयोगात् । नापि समुदायगोचरत्वात् तद्योग:, काम्यकर्मस्वपि तत्साम्यात् इत्यत उक्तम् *एकफलसाधनविषयतयेति । तदेवोपपादयति *एकस्मा इति । *सर्वाणीति । नित्यैमित्तिककाम्यानां सर्वेषां कर्मणां ममुक्षुणाऽनुष्ठितानां साक्षात् परम्परया वा मोक्षसाधनोपकारित्वेन मोक्ष एक एव प्रधानफलम् । `सर्वेषामेकफलसाधनत्वम्; तथापि क्रमभाविकर्मस्वरूपनानात्वे कथं तद्बुद्धेरैक्यमित्यत्राह *अत इति । एकफलसाधनतया सर्वेषां कर्मणामेकविधि*गृहीतत्वेनैकशास्त्रार्थत्वात् तद्गोचरबुद्धिरवान्तरकर्मभेदसद्भावसद्भावेऽप्येकशास्त्रार्थगोचरत्वादे*केत्युच्यत इत्यर्थ: । पृथग्विधिसिद्धानां पृथग्वाक्यसिद्धेतिकर्तव्यताकानां कथैमेकशास्त्रार्थत्वमित्यत्र उक्तप्रकारेणैकत्वे दृष्टान्तमाह *यथेति । आग्नेयादयो हि सेतिकर्तव्यताका: षड्यागा: उत्पत्तिवाक्यै: 2.*पृथगुत्पन्ना: समुदायानुवादिवाक्यद्वयेन समुदायद्वयत्वमापन्ना: कामाधिकारे पुनरेकफलसाधन[त्व]वैषेणैकतया विधीयन्ते । तथा चैकशास्त्रार्थगोचरतया तद्बुद्धिरप्येकैव । तद्वदित्यर्थ:। *अव्यवसायिनाम् इति हेतुपरमित्याह *स्वर्गपुत्रेत्यादिना । *फलानन्यादनन्ता इति । फलबाहुल्यात्बहुला:; स्वर्गाद्यनन्तफलभेदेन तत्साधननानामपि कर्मणां भिन्नशास्रर्थत्वात् तद्विषया बुद्धयोऽपि यावत्फलभेदं भेदिन्य इत्यर्थ: । *अनन्त-बहुशाखाशब्दयो: प्रधानाप्रधानस्वरूपभेदप्रकारभेदविषयतया पौनरुक्त्यं परिहरन् कर्मभेदापादकत्वाभावेऽपि वैषम्यान्तरपरं *बहुशाखशब्दंव्याचष्टे *तत्रापीति । एकैकस्यैव बहुशाखत्वमुपपादयति *एकस्मा इति । एकैकमपि हि काम्यकर्म प्रधानफलावच्छिन्नवेषेण एकपादपस्थानीयम् अविरोधिगुणफलावच्छिन्नतत्तदंशभेदेन बहुशाखं भवति । मोक्षशास्त्रे तु सर्वायु: प्राप्त्यादिकमपि साधनानुष्ठानाद्यर्थत्वेन मोक्षोपायोगितया तदेकफलान्तर्भूतमित्युक्तम् । वैषम्यद्वयोपपत्तिस्थैर्याभिप्रायेण निगमयति *अत इति ।प्रधानावान्तरफलभेदादित्यर्थ: । आकाङ्क्षाक्रमेणान्वयप्रदर्शनाया*नन्ता बहुशाखा इति व्युत्क्रमेण व्याख्यातम् ।ननु कथं भिन्नप्रधानावान्तरफलसाधनतयैव विहितानां नित्यनैमित्तिककाम्यकर्मणामेकमेव फलं स्यात्; कथंतरामेकशास्त्रार्थत्वम्? काम्यानां च कर्मणां निष्कामेन कथमनुष्ठानम्? यदि च तत्तत्काम्यफलाभावेऽपि तत्तत्कर्मा[त्काम्यकर्मा]नुष्ठानम्, तर्हि तत्तदधिकाराभावेऽपि ब्राह्मणादे: क्षत्रियादिधर्मानुष्ठानप्रसङ्ग:; सर्वकाम्योपसंहार: फलादिविरोधात् व्याहृत:, दुषकरश्च । कतिपयोपसंहारे तु किं कियदनुष्ठेयिमित्यत्र किं नियाममित्यादिशङ्कापरिहाराय बुद्ध्येकत्वबहुत्वोक्तो: फल(प्रयोजन)माह *एतदुक्तमिति । नित्यनैमित्तिकयो: प्रधानफलानि अवान्तरफलानि च प्राजापत्यलोकादिप्राप्ति-उपात्तदुरितक्षय-अकरणनिमित्तप्रत्ययवायपरिहारादिरूपाणि । संवलितनित्यनैमित्तकयोरप्यत्र *नित्यनैमित्तकशब्देन संग्रह: । *काम्यशब्द: केवलकाम्यपर: । ननु, *तानि सर्वाणि परित्यज्येत्युक्तम्, मुमुक्षोरप्युपात्तदुरितक्षयादेरवश्यापेक्षितत्वादित्यत उक्तम् *मोक्षैकफलतयेति । दुरितक्षयादेरप्यन्त:करणशुद्धिद्धारेणोपकारकत्वान्न पृथक्फलत्वमिति भाव: । *एकशास्त्रार्थतयाऽनुष्ठेयानीति । विनियोगभेदादन्यत्र भिन्नफलत्वं भिन्नशास्त्रार्थत्वं च । अत्र तु सर्वेषामप्येकत्र विनियुक्तानां फलैक्यं शास्त्रार्थैक्यं च युज्यते ।  सिद्धं च नित्यकाम्यज्योतिष्टोमादावपि विनियोगपृथक्त्वमिति भाव:। *स्ववर्णाश्रमोचितानीति । कस्यचिद्धि किञ्चित्फलमुद्दिश्य कानिचित् कर्माणि विधीयन्ते । तेषामेव कर्मणां फलान्तरार्थतया विनियोगेऽपि स एवाधिकारी भवितुमर्हति; 'क्लृप्तकल्प्यविरोधे तु युक्त: क्लृप्तपरिग्रह:' इति न्यायात् । अधिकार्यन्तरकल्पने प्रमाणाभावात् । यथा नित्यकाम्यज्योतिष्ठोमादौ, यथा चाध्ययनस्य जपादाविति भाव: । निष्कामस्य काम्य कर्मानुष्ठानोपपादनायोक्तम् *तत्तत्फलानि परित्यज्य मोक्षसाधनतयेति । *नित्यनैमित्तिकैरेकीकृत्येति एकफलसाधनतयैकशास्त्रार्थीकृत्येत्यर्थ: । *यथाबलमिति । शक्त्यनुरोधेन हि शास्ति शास्त्रम् । आह च *मनु:, ``तद्धि कुर्वन् यथाशक्ति प्राप्नोति परमां गतिम्''(मनु 4.18) इति । एवं नित्यनैमित्तकयोरिव काम्येष्वपि ममुक्षो: कतिपयाङ्गवैकल्येऽपि न दोष इत्युक्तं । भवति । एतेन विच्छेदेप्रत्यवायाभावकथनमपि न ज्योतिष्टोमाद्यैकैकान्तर्विच्छेदपरम्; अपि त्वामोक्षादनुष्ठेयैकशास्रार्थभूतकर्मकलापे प्रयाजादिवदिति कर्तव्यतास्थानीयैकैकर्मानुष्ठानेऽपि देशादिवैगुण्यकृतोत्तराननुष्ठानपरमिति च दर्शितम् ।।41।।
Adhyaya 2 Sloka 42  to 44 एवं काम्यकर्मविषयबुद्धितो मोक्षसाधनभूतकर्मविषयाया बुद्धेः वैलक्षण्यमुपपाद्य अनन्तरं मोक्षसाधने प्रवृत्तिशैघ्र्यार्थमितरफलवैतृष्ण्यजननाय तत्तत्फलसाधनकर्माधिकृतान् निन्दतीत्युपरितनश्लोकत्रयमवतारयति- अथेति । *काम्यकर्माधिकृतानिति । काम्यकर्मसु स्वर्गादिस्वाभिलषितसाधनत्वस्वार्थताबुद्धियुक्तानित्यर्थ: । *पुष्पितामित्येतत् फलव्यवच्छेदमुखेनासुखोदर्कत्वपरमित्यभिप्रायेणाह *आपातरमणीयामिति । *अल्पज्ञा इति । विविधं पश्यच्चित्त्वं हि विपश्चित्त्वम् । ``पृषोदरादीनि यथोपदिष्टम्'' (अष्टा 6.3.109) इति पश्यच्छब्दावयवस्य यच्छब्दस्य लोप: । तच्च बहुज्ञत्वम् । तद्व्यतिरेकशचात्रोपनिषत्साध्यस्थिरादिविवेकाभावादल्पज्ञत्वमिति भाव: । जन्मकर्मेत्यादे: गतिविशेषणत्वभ्रमव्युदासाय *गतिं प्रतीत्यस्यापेक्षितपूरणाय च, क्रममुल्लङ्घ्य प्रागेवोपात्तं *भोगैश्वर्यगतिं प्रतिवर्तमानामिति । एतेन *वाचमित्येतस्य काम्यविधिभागपरत्वमुक्तं भवति । सामान्येन वैदिकनिन्दाभ्रममपाकरोति *स्वर्गादिफलवादा इति । *वेदशब्दोऽत्र `वेदेषु वेदान्तेषु च गीयते' (वि.पु 6.4.40) इत्यादाविव कर्मभागपर: । तत्रापि विधिभाग- फल[र्थ]वादभागविषयतया पुरुषवाक्य-वेदावाक्यविषयतया वा *वाचं वेदवादेत्यनयोरपौनरुक्त्यमिति भाव: । *नान्यदस्तीति वादे पूर्वोत्तरपदानामर्थं हेतुतया उपादत्ते- *तत्साङ्गातिरेकेणेति । अपवर्गस्वरूपनिषेधोऽशक्य इत्यभिप्रायेणोक्तम् *अधिकं फलमिति । *वादिन: इत्यनेन तथावदनशीलत्वविवक्षाव्यञ्जनाय *वदन्त इति वर्तमानप्रत्ययान्तेन व्याख्यातम् । *कामप्रवणमनस इति ।   कामेषु *आत्मा मनो येषां ते *कामात्मान इति व्यधिकरणबहुवीहिरिति भाव:। *स्वर्गपरायणा इति ।  स्वर्ग: *पर: परायणं परमप्राप्यं येषां ते *स्वर्गपरा:; मोक्षविमुखा इति भाव: ।  *कामात्मान: स्वर्गपरा इति पदद्वयस्य सामान्यविशेषविषयतयादृष्टादृष्टाविषयतया वा हेतुसाध्यविषयतया वा कामौन्मुख्यान्यवैमुख्यपरतया वा पुनरुक्तिपरिहार: । स्वर्गादिफलभोगमध्ये जन्मादिभ्रमं व्युदस्यति *स्वर्गादिफलावसान इति । `यावत्संपातमुषित्वाऽथैतमेवाध्वानं पुनर्निवर्तन्ते' (छा.उ 5.10.5) `प्राप्यान्तं कर्मणस्तस्य यत्किञ्चेह करोत्ययम् । तस्माल्लोकात् पुनरेत्यस्मै लोकाय कर्मणे ।।' (बृ.उ 6.4.6)`आब्रह्मभुवनाल्लोका: पुनरावर्तिनोऽर्जुन' (भ.गी 8.16) `स्वर्गेऽपि पातभीतस्य क्षयिष्णोर्नास्तीति निर्वृत्ति:' (वि.पु 6.5.50) इत्यादिश्रुतिस्मृतय इह द्रष्टव्या:। जन्मवत् कर्मणोऽप्यनुशयाख्यकर्मशेषफलत्वख्यापनाय समानाधिकरणसामासतां दर्शयति *जन्मकर्माख्यफलप्रदामिति । कर्मशेषेण पुनरुत्कृष्टजन्मप्राप्तौ श्रुतिस्तावत्, ``प्लवा ह्येते अदृढा यज्ञरूपा अष्टादशोक्तमवरं येषु कर्म । एतछ्रेयो येऽभिनन्दन्ति मूढा जरां मृत्युं ते पुनरेवापि यन्ति'' (मु.उ 1.2.7), ''तद्य इह रमणीयचरणा अभ्याशो ह यत् ते रमणीयां योनिमापद्येरन् ब्राह्मणयोनिं वा क्षत्रिययोनिं वा वैश्ययोनिं वा, अथ य इह कपूयचरणा: अभ्याशो ह यत् ते कपूयां योनिमापाद्येरन् श्वयोनिं वा सूकरयोनिं वा चण्डालयोनिं व'' (छा.उ 5.10.7) इत्यादि: । जन्मकर्मादे: सर्वस्य कर्मशेषमूलत्वे स्मृतयश्च, ``वर्णा आश्रममाश्च स्वकर्मनिष्ठा: प्रेत्य स्वकर्मफलमनुभूय तत्तश्शेषेण विशिष्टदेशजातिकुलरूपायु:श्रुतवृत्तवित्तसुखमेधसो जन्म प्रतिपद्यन्ते । विष्वञ्चो विपरीता नश्यन्ति'' (गौ 2.11.10,11) इति । तथा  ``तत: परिवृत्तौ कर्मफलशेषेण जाति रूपं वर्णं बलं मेघां प्रज्ञां द्रव्याणि धर्मानुष्ठानमिति प्रतिपद्यते । तत् चक्रवत् उभयोर्लोकयो: सुख एव वर्तते'' (आ 2.1,3) इत्यादय: । *वैराग्यपादे चायमर्थो व्यक्तमनुसन्धेय: । अत्र *जन्माख्यकर्मफलप्रदामिति केषुचित् कौशेषु पाठ: । ननु ज्योतिष्टामादिक्रियाविशेषस्वरूपमात्रं कामिनो ज्ञानिनश्च समानम्; तत् कथं *क्रियाविशेषबहुलाम् इति कामिनो विशिष्याभिधीयते? तत्रोक्तम् *तत्त्वज्ञानरहिततयेति । ज्ञानिना हि सर्वं कर्म क्रियमाणमपि ज्ञानमपि ज्ञानप्रचुरमेव । तच्चैकफलसाधनतया एकशास्त्रार्थरूपम् । न च मोक्षानुपयुक्ता: सर्वे क्रियाविशेषास्तेन क्रियन्ते । अत: प्रयासबहुलं परिमितनश्वरफलं चामुमुक्षो: कर्मेति भाव: ।  अन्येषां वाचा अन्येषामपहृतचित्तत्वभ्रमं निरस्यन् षष्ठ्यन्तपदयोरददृष्टविशेष्ययो: प्रस्तुतविशेप्यविषयत्वं चाह *तेषामिति । *तयेति यद्वृत्तप्रतिनिर्देशरूपव्याख्येयोपादानम् । तत्परामृष्टं प्रकृतं चेतोपहरणहेतुमाह *भागैश्वर्यविषययेति यद्वृत्तप्रतिनिर्देशरूपव्याख्येयोपादानम् । तत्परामृष्टं प्रकृतं चतोपहरणहेतुमाह *भागैश्वर्यविषययेति। अपहृतचेतसाम् इत्यस्य पूर्वपदेनार्थपौनरुक्त्यपरिहाराय, तदर्थस्य प्रकृतव्यवसायात्मकबुद्ध्यभावहेतुत्वाय चोक्तम् *अपहृतात्मज्ञानानामिति । यथोदितेति- प्रागुक्तप्रकारेत्यर्थ: *न विधीयते केनचिद्धेतुना न क्रियत इत्यर्थ: । तत: फलितमुच्यते नोत्पद्यत इति । *समाधिशब्दस्य बुद्धिविशेषविवक्षायामत्रानन्वयात् मनोविषयत्वे व्युत्पत्तिमाह *समाधीयतेऽस्मिन्निति । निधीयतेऽस्मिन्निति निधिवत् । *यथोदितेत्याद्युक्तं प्रकारं विवृणोति *तेषां मनसीत्यादिना । *विधीयत इति वर्तमाननिर्देशतात्पर्य सिद्धम् *कदाचिदपीति । एषां निन्दा किमर्थेत्यत आह *अत इति । व्यवसायात्मकबुद्दिविरोधादित्यर्थ: । *मुमुक्षुणा न सङ्ग: कर्तव्य इति निस्सङ्गेन काम्यानामपि करणमनुमन्यते । स्वरूपमात्रस्य मोक्षविरोधित्वाभावात् । मोक्षेच्छेऽस्ति चेत्, बन्धकेच्छा न कार्येत्युक्तं भवति । । 42-44।।
Adhyaya 2 Sloka 45 अथैवं काम्यकर्मसु तदधिकृतेषु च निन्दितेषु हिततमोपदेशिन: शास्त्रस्येदृशकर्मविधानमनुपपन्नम् । विहितस्य चात्र त्याज्यतयोपदेशो व्याहृत:; कर्मविधिशास्त्राणामप्रामाण्यं वा, तत्प्रामाण्यं वा ।(?)...तत्प्रामाण्ये वा तन्निषेधोपदेशस्याप्रामाण्यं प्रसज्यत इति शङ्कामुत्तरश्लोकद्वयेन परिहरतीत्याह *एवमत्यल्पेत्यादिना । पुनर्जन्म येषां प्रसवभूतं तानि *पुनर्जन्मप्रसवानि । संसारविपिनवानस्पत्यानां हि कर्मणां परिणिनंसो: फलस्य नियतपूर्वत्वसूचकत्वादिभिर्देहविशेषपरिग्रह: प्रसूस्थानीय:। प्रियहोतोपदेशितया *मातापित्रोरुपादानम् । सर्वजन्मानुवृत्तिसूचनाय *सहस्रशब्द: । सर्वात्मसाधारणतया चतुर्विधपुरुषार्थ-सकलापुरुषार्थ निवृत्तितत्साधनाभिधायितया कदाचिदप्यनुपरमादिना च *वत्सलतरत्वोक्ति: । अतिशयहेतुत्रयम् *आत्मोज्जीवने प्रवृत्ता इति त्रिभिस्सूचितम् । न हि देहादेरारोग्यादिमात्रे कदाचिदेव व्यापृता इति क्रमात्रयाणां भाव: । *किमर्थं वदन्तीति । न तावत् प्रतारणार्थंम्, हितोपदेशित्वात् । नापि हितान्तरपर्यवसितोपच्छन्दनार्थं, प्रतिप्रकरणं तत्तत्फलमात्रपर्यवसितत्वात् । अतोऽनाधेयातिशयपरमकारुणिकपुरुषोत्तमाज्ञारूपाणां वेदानामामूलापर्यवसानमपरिमितदु:खदुर्दिनानुबन्धिसुखकणखद्योतसाधनोपदेशो विषसंपृक्तमधुभोजनोपदेशवत् अयुक्त:; निषेध एव तु तत्र कर्तव्य:। यद्वा न सोऽपि, प्रत्यक्षादेस्तत्प्रसञ्जकत्वाभावात्; स्वयं प्रसज्य प्रतिषेधस्यजम्बालमज्जनक्षालनसमत्वादित्यभिप्राय: । *कथंवेति । वेदविरुद्धं हि त्याज्यतयोपदेश्यम्, न तु वेदविहितमिति भाव: । *त्रयो गुणास्त्रैगुण्यमिति । अत्रार्थान्तरासंभवात् `चातुर्वर्ण्यादीनां स्वार्थ' इत्युपसङ्ख्यानात् स्वार्थिकप्रत्यय: । *गुणशब्दस्य प्रयोगप्राचुर्यात् संख्याविशेषान्वयबलात् (अष्टा 5.1.124) वक्ष्यमाणपर्यालोचनाय शुद्धमर्थविशेषं निर्दिशति*सत्वरजस्तमांसीति । स्वर्गादिफलोपकरणेतिकर्तव्यताधिकारिविशेषादिविषया हि वेदा:; न पुन: सत्त्वरजस्तमोविषया दृश्यन्त इत्यत्राह *सत्त्वरजस्तम:प्रचुरा इति । तत्तद्गुणप्राचुर्यात् पुरुषास्तत्तच्छब्देनोपचर्यन्ते । भाष्यान्तरोक्ता तु फललक्षणा मन्दा; अधिकारिव्यवस्थापनं त्वत्रोपयुक्ततममिति भाव: । अस्त्वेवं गुणत्रयप्रचुरपुरुषविषया वेदाः, चोद्यस्य किमायातमित्यत्राह- तम इति । एकस्मिन्नेवाधिकारिणि गुणत्रयप्राचुर्यभ्रमनिरसनेन तत्तद्विधिनिषेधविषयाधिकारि वैचित्र्याभिव्यक्त्यर्थं *तम: प्रचुराणामित्यादिपृथड्निर्देश: । तामसाद्यधिकारिबाहुल्याल्पत्वाल्पतरत्वप्रकाशनाय *सत्त्वरजस्तमसामत्र व्युत्क्रमपाठ: । ततश्च क्रमादैहिकामुष्मिकापरवर्गाभिलाषिणि उपलक्ष्यन्ते । *सत्त्वप्रचुराणामिति दृष्टान्ताभिप्रायम् । अत एव ह्युपपादकग्रन्थे *यद्येषामित्यादिना रजस्तमप्रचुराणामेव ग्रहणम् । *स्वगुणानुगुण्येनेति । यथा वातपित्तकफोपात्तशुद्धसमसङ्कीर्णप्रकृतीन् पुरुषान् आलोच्य हितोपदेशिनो वैद्यास्तत्तत्प्रकृतत्यनुकूलं भोजनभेषजादि विदधति, अपथ्या(असात्म्या)दीनि च निषेधन्ति; तदभावे च यथा दुरुपदेशादिमूढाचेतस: प्राणिनोपऽपथ्यगरलादिसेवया प्रणश्यन्ति, यथा च ताम्बूलाद्यर्थिन: पुत्रा: पित्रादिभिस्तत्प्रदानभावे चौर्यादिना प्रणश्यन्ति, तथाऽत्रापीति भाव: । *मोक्षवैमुख्यं *स्वापेक्षितफलसाधनज्ञानं च तम:कृत्यम् । *कामप्रावण्यादिकं तु यथांशं रजस्तम:कृत्यम्; *कामप्रावण्यविवशा: काम्यफलाभिसन्धिबलोनात्मानं नियन्तुमशक्ता: । अनुपादेयेष्वित्यादि - यथा बौद्धादय इति भाव्यम् । *प्रणष्टा भवेयुरिति दुष्कर्मविपाकेन स्थावरादिभावमप्याश्रित्याचित्कल्पतया पुरुषार्थयोग्यतागन्धरहिता भवेयुरित्यर्थ: । *अत इति- उक्तप्रकारेण काम्योपदेशस्य हिततमत्वादित्यर्थ:। *त्वं त्विति तुशब्देनाधिकारिवैषम्यं द्योतयति । किमस्याधिकारिणो वैषम्यम्, कथं च संसारिणस्त्रैगुण्यनिषेध:; तथा सति *नित्यतत्त्वस्थ: इत्यनेन विरोधश्च स्यादित्यत्राह *इदानीं सत्वप्रचुर इति । शिष्यस्तेऽहम् (भ.गी 2.7) इत्यादिवचनपरामर्शादिदमुक्तम् । *अर्जुनशब्दसबुद्धितात्पर्यलब्धो विशेषोऽस्य सत्त्वप्राचुर्यम् । अर्जुनशब्दसंबुद्धितात्पर्यलब्धो विशेषोऽस्य सत्त्वप्राचुर्यम् । अर्जुनशब्दस्यावदात पर्यायत्वात् सत्त्वस्यापि शुक्लशब्दव्यपदेशादधिकारिवैषम्यस्य चापेक्षितत्वात् तथा प्रसिद्ध्यादिबलाच्चेदमेवात्र तात्पर्यम् ।  तदेव वर्धयेति । न तु सिद्धं सत्त्वप्राचुर्यं परित्यज्य विहिताकरणनिषिद्धकरणादिना रजस्तमसी वर्धयेत्यर्थ: । निस्त्रैगुण्यो भव इति निषेधे गुणत्रयसाधारणे सति कथं सत्त्वं वर्धयेत्युच्यत इत्यत्राह *नान्योन्येति । सत्यं गुणत्रयसाधारणो निषेध:; स तु संकीर्णविषय:, अन्यथा *नित्यसत्त्वस्थ:   इति वक्ष्यमाणानुपपत्ते: आशीरूपमिव दृश्यत इत्यत्राह *न तदिति । रजस्तम:प्राचुर्यहेतुभूताहारादिकं परित्यजेत्युक्तं भवति । *निर्गतेत्यादि । द्वन्द्वशब्दः पुण्यपापमूलसकलसांसारिकस्वभाववर्गद्वयपर इति भाव: । एतेन(?) फलस्वरूपं वा साधनानुष्ठानदशासमकालीनस्वास्थ्यं वा द्वन्द्वतितिक्षारूपेतिकर्तव्यता वा विवक्षिता । *गुणद्वयरहितेति । नित्यसत्त्वस्थपदमब्भक्षादिवदवधारणगर्भमिति भाव: । यद्वा नित्यपदेन कदाचिदपि गुणान्तरानभिभूतत्वमिहाभिप्रेतम् । अत एव च *प्रवृद्धत्वम् । गुणान्तराभिभवे हि नित्यप्रवृद्धिर्न स्यादिति भाव: । सत्त्वसम्बन्धमात्रस्य सर्वक्षेत्रज्ञसाधारणत्वान्नित्यप्रवृद्धेत्युक्तम् । ननु रजस्तमः प्राचुर्यं न वर्धयेति निषेधः, सत्त्वप्राचुर्यं वर्धयेति विधिश्च नोपपद्यते । न ह्यसौ- एतद्रज:, इदं च तम:, इदमहं वर्धयामि इति बुद्ध्या प्रवर्तते; यतो निषिद्ध्येत, यतश्च सिद्धे रजस्तमसी शमयेत् ।  न चासौ सत्त्वतदुपायौ जानाति, येन तत्र प्रवर्तेत । अत: किमसौ कथं कुर्यादित्यभिप्रायेण शङ्कते *कथमिति चेदिति । तत्र निषेधस्य विधेश्चोपपादकतया *निर्योगक्षेम आत्मवान् इति पदद्वयं क्रमाद्व्याचष्टे *आत्मस्वरूपेत्यादिना । *निर्योगक्षेम: इति सामान्येन निषेधो मुमुक्षोर्विहितव्यतिरिक्तविषय इति ज्ञापनाय *बहिर्भूतानामित्यन्तमुक्तम् । *आत्मवान् भव इत्यत्र मत्वर्थानुपपत्तिमाशङ्क्ह- *आत्मस्वरूपान्वेषणपर इति । स्वस्यैवाप्रमत्ततागर्भस्वबुद्धिविशेषत: प्राप्त्यपेक्षया संबन्धविषय: प्रत्यय: ।  यद्वा स्वरूपान्वेषणादेव ह्ययमात्मानं लभते, अन्यथा आत्महानिरेव स्यादिति भाव:। एवं निषेधस्य विधेश्चानुष्ठानाय विषय उक्त: । तत: किमित्यत्र तदुभयाधीनं फलद्वयमाह *एवमिति । न साक्षात् गुणान् विषयीकृत्य तव किञ्चित् कर्तव्यम् । तेषां तु निर्योगक्षेमत्वात्मवत्वाभ्यामसात्त्विकाहारादित्यागहेतुभ्यां स्वयमेव यथार्हं नाशोन्मेषौ स्यातामिति भाव: ।। 45 ।।
Adhyaya 2 Sloka 46 अथ सनिदर्शनमधिकारिभेदं प्रतिपादयन्तं *यावानर्थ: इति श्लोकं व्याचष्टे *न चेति ।  वर्णाश्रमप्रवरचरणादिभेदेन प्रतिनियताधिकारिविषया हि वेदोदिता धर्मा इति भाव: । *सर्वार्थपरिकल्पित इति ततत्प्रयोजनाभिलाषिसर्वाधिकार्यर्थं परिकल्पिते । एतच्च *सर्वतस्संप्लुतोदके इत्यनेनार्थसिद्धमुक्तम् । *उदपानं कूपतटाकादि । *पिपासोरितिदार्ष्टान्तिकप्रस्थानानुरोधेनाध्याहार: । नन्वत्र दृष्टान्तदार्ष्टान्तिकयो: का सङ्गति:? नहि पिपासोरुदपाने यावत्प्रयोजनं, तावदेव विजानतस्सर्वेषु वेदेषु इत्याशङ्कां परिहर्तुं वाक्यपूरणायाध्याहृत्योक्तम् *तावदेव तेनोपादीयत इत्यादि । *सर्वेषु चेति चकार उपादेयानुपादेयांशसङ्कलनद्योतनार्थ: । ननु *ब्राह्मणस्येतत् प्रकरणासङ्गतम्, क्षत्रियायैव ह्युपदिश्यते । कश्चात्र ब्राह्मणस्य विशेष:, ब्रह्मविद्याया अपि त्रैविर्णिकसाधारणत्वात् । *विजानत इति चायुक्तम्; विजानन्नेव हि कामाधिकारादिष्वपि प्रवर्तते ।*ब्राह्मणशब्दश्चात्र न, `तदधीते' (अष्टा 4.2.59) इत्याद्यर्थान्तरपर: `ब्राह्मोऽजातौ' (अष्टा 6.4.171) इति निपातनेन जातिव्यतिरिक्तार्थेषु ब्राह्म इत्येव वक्तव्यत्वात् । तत्राह- *वैदिकस्य मुमुक्षोरिति । ब्रह्म अणतीति निरुक्त्या ब्रह्मणः *शकन्ध्वादिषु पररूपं वक्तव्यम् (अष्टा 6.1.94) इति पररूपे कृते प्रज्ञादित्वादण्प्रत्यये च ब्राह्मण इति रूपं भवति । ब्रह्मचात्र वेद:, वेदेष्विति अत्रैव प्रसक्तत्वात् । अतोऽत्र ब्राह्मणशब्दो वैदिकमात्रपर इति न क्षत्रियार्थोपदेशाद्यनुपपत्ति: । ब्राह्मणशब्दस्यात्र सन्न्यासिपरत्वेन *शङ्करव्याख्या त्वतिमन्दा । ``अमौनं च मौनं च निर्विद्याथ ब्राह्मण:''(बृ.उ 5.5.1)इति श्रुतिस्तु योगिन: प्रकृष्टतरान्तरसत्त्वम(त्त्वा?)वस्थाविशेषमाह । विजानत इति च विशिष्टज्ञानवत्त्वमुच्यते । विशिष्टत्वं च हेयोपादेय[विभाग]विषयतया । तथाविधज्ञानवांश्च मुमुक्षुरेव स्यादिति । *तावानित्यस्य व्यवच्छेद्यमाह *नान्यदिति । वेदोदितमपि न मोक्षसाधनव्यतिरिक्तमुपादेयम्, अनधिकृतत्वात् । न ह्यन्यवर्णाश्रमान्यफलकामुकादिधर्मोऽन्यस्योपादेय इति भाव: ।।46।।
Adhyaya 2 Sloka 47 एवं तर्हि मोक्षसाधनेतरसकलपरित्यागे नित्यनैमित्तिकनिषेधशास्त्रातिलङ्घनेन कामचारदोष: स्यात्; तावानिति च कियानुच्यत इति शङ्कायामुत्तरश्लोकमवतारयति *अत इति । न कामचारोष:,तत्तत्फलपरित्यागेन साधारणस्वरूपमात्रस्योपादेयत्वादिति भाव:। *कर्मणि इति सामान्यशब्दस्य योग्यान् विशेषान् आह-*नित्य इत्यादिना । *केनचित् इत्यादिकं राशित्रयेऽपि संबध्यते । तेन नित्य नैमित्तिकयोरपूर्वमात्रार्थतामिच्छतां कुदृष्टीनां दृष्टिरपहृता । कर्मान्तराधिकार-उपात्तदुरिक्षय-अकरणनिमित्तप्रत्यवायपरिहार-प्राजापत्यादिश्लोक- पशुपुत्रादियथासंभवं नित्यादे: फलम् । *फलविशेषणेति । यथौत्पत्तिवाक्यै:स्वरूपेणैवोत्पन्नानां कर्मणां कामाधिकारे स्वर्गादिफलविशेषेण संबन्धितया श्रुतत्वात्स्वर्गादिकं फलमिष्यते; एवं मोक्षाधिकारेऽपि मोक्षाख्यफलविशेषेण संबन्धितया श्रुतत्वात् सोऽपि फलमिति भाव: । *ते इति शब्दस्य प्रकृतान्विततात्पर्यमाह *नित्यसत्त्वस्थस्य मुमुक्षोरिति । मोक्षतत्साधनादिफलव्यवच्छेदाय तत्सम्बन्धितयाऽवगतेष्वित्युक्तम् । स्वर्गपार्श्वादिष्विति शेषः । मेति न निषेधविधि:; किंत्वभावमात्रबोधक इति *न कदाचित्दित्युक्तम् । फलयोग्यतानिषेधात् तत्स्ङ्गनिषेधोऽपि फलित:। कर्ममात्राधिकारे फलानधिकारे च बुद्धिस्थक्रमेण हेतुद्वयमाह- *सफलस्येति । न हि मोक्षमिच्छतो बन्धरूपफलाभिलाष उपपन्न:; न च तद्धेतुपरित्याग उचित इति भाव: । *केवलस्येत्येतन्न फलराहित्यमात्रपरम्, *फलरहितस्येत्युक्तत्वात्; अपि तर्हि स्वरूपत एव प्रयोजनत्वपरम् । तत्र हेतु: *मदाराधनरूपस्येति । *कर्मफलयोरिति । पुनरुक्तिप्रसञ्जकषष्ठीसमासादपि उभयपदार्थप्रधानो द्वन्द्व एवोचित:; वक्ष्यमाणाकर्तृत्वानुसन्धानसंग्रहश्चात्र युक्त इति भाव:। `कर्मण्येवाधिकारस्ते', `मा ते सङ्गोऽस्त्वकर्मणि' इति पूर्वोत्तरवचनाभ्यामयं कर्महेतुत्वनिषेधो व्याहन्येतेत्यत्राह *त्वयेति । नात्र वस्तुतो हेतुत्वं निषिध्यते; अपितु हेतुत्वानुसन्धानमित्यर्थ: । ननु फलोहेतुत्वनिषेध: पुनरुक्त:;*मा फलेषु कदाचन इत्युक्तत्वात् । यदि तु भोजनादिसाध्यक्षुन्निवृत्त्यादिफलनिषेध:; तदा तदुपायरागस्यापि निवृत्तेश्शरीरधारणादेरप्यभावप्रसङ्गेनोपायानुष्ठानस्यैव लोप: स्यादित्यात्राह *फलस्यापीति ।  *क्षुन्निवृत्त्यादेरित्यनेन पौनरुक्त्यं परिहृतम् । *न त्वं हेतुरित्यनुसन्धेयमिति ।  नात्र क्षुन्निवृत्त्यादिस्वरूपं निषिध्यते; अपि त्वात्मनस्तद्धेतुत्वानुसन्धानमिति भाव: । ननु कथं कर्मफलयो: स्वयं हेतुस्सन् न हेतुरित्यनुसन्धीयते? एवं च चार्वाकादिवत् अनयोर्निर्हेतुकत्वमनुसन्धेयं स्यात्; ततश्चोपायानुष्ठानमेव हीयेत; अहेतुकतया बुध्यमाने प्रयासायोगादित्यत्राह *तदुभयमिति । *उभयं कर्महेतुत्वं फलहेतुत्वं च ।  *उत्तरत्रेति । अयमेव हि तृतीयाध्यायप्रधानार्थ: । तथा हि *संग्रह:, ``असक्त्या लोकरक्षायै गुणैष्वारोप्य कर्तृताम् सर्वेश्वरे वा न्यस्योक्ता तृतीयेकर्मकार्यता'' (7)इति ।  एवमहेतुकत्वचोद्यं तावत् परिहृतम् । तथाऽप्यात्महेतुकत्वानुसन्धाननिषेधेन अननुष्ठानप्रसङ्गस्तदवस्थ इति चेत्- मैवम्; न ह्यत्रानुष्ठानस्याननुष्ठानठतया भ्रान्तिरुच्यते; येन विरोध: स्यात्; किंत्वनेकहेतुके कस्मिंश्चिदेकस्यैव हेतुत्वम्त्रैगुण्याद्युपाधिके स्वरूपप्रयुक्तत्वं च भ्रान्तिसिद्धमिति तदुभयं निषिध्यते ।  वक्ष्यते हि`शरीरवाङ्मनोभि:'(भ.गी 18.15) इत्यादौ, तृतीयाध्याये च । किं च, साक्षात्कर्तृत्वाननुसन्धानविधावपि नाकर्तृत्वानुसन्धान- कर्तृत्वपतिपत्तिनिषेधयोरप्यननुष्ठानप्रसङ्ग: । स हि कुर्वन्नेव स्वकृतोपकारनिगूहनवत् आहार्य(र्याव)बोधन तथा प्रतिपद्येते। अन्यत्र वा कर्मणि क्रियमाण इति न कश्चिद्दोष:। *सर्वेश्वर इति निर्देश: तस्मिन् कर्तृत्वाध्यवसायौचित्यार्थ: । जीवस्यापि हि कर्तृत्वं तत्त्वत: परमात्मायात्तमिति `परात्तु तच्छ्रुते:'(ब्र.सू 2.3.40) इत्यधिकरणे स्थापितम् । पूर्वोत्तरवाक्याद्यविरोधाय कर्मस्वरूपपरित्यागं परिहरति *एवमिति । गुणेश्वराधीनत्वबुद्धावपि किं मे परित्यक्तफलेन दु:खस्वरूपेण भोजनादिकर्मणेति त्वया नोदासितव्यमिति भाव: । *अननुष्ठान इति । *अकर्मणीत्यत्र कर्मशब्द: क्रियावाची, नञप्यत्र तदभावपर इति भाव: । अननुष्ठानस्य प्रतिषेधार्थं प्रसङ्गं स्मारयति *न योत्स्यामीति । अकर्मकसङ्गनिषेधफलितमन्यत्र सङ्गमाह *उक्तेनेति ।। 47 ।।
Adhyaya 2 Sloka 48 अनन्तरग्रन्थं संगमयति *एतदेवेति । अवधारणेनार्थान्तरपरत्वव्युदास: । *स्फुटीकरोतीति पौनरुक्त्यपरिहार: । *राज्यबन्धुप्रभृतिष्विति । राज्यप्रभृतिषु सङ्ग: फलद्वारा बाधक:; बन्धुप्रभृतिषु सङ्गस्तु युद्धाद्यननुष्ठानद्वारेति तदुभयमपि त्याज्यत्वादत्र *सङ्गशब्देन संगृहीतमिति भाव: । युद्धादीनीति प्रकृतविशेषप्रदर्शनम् । आनुषङ्गिकत्वसूचनायोक्तं - तदन्तर्भूतेति । लाभालाभौ जयाजयौ (38) इति पूर्वोक्तानुसन्धाननाह *विजयादीति । योगस्थ:, सिद्ध्यसिद्ध्योस्समोभूत्वेत्यनयोरेकवाक्यत्वे पौनरुक्त्यात् भिन्नवाक्यत्वे तु तादृशश्रुतिवाक्यविशेषोपबृंहणौपयिक*योगशब्दार्थव्याख्यानरूपत्वेनापौनरुक्त्याच्च *कुर्वितीदमावर्तितम् । विद्याविनयसंपन्ने(भ.गी 5.18) इत्यादिप्रदेशान्तरोक्तसमत्वान्तरव्यावर्तनायोक्तम् *तदिदं सिद्ध्यसिद्ध्योरिति । सार्वत्रिकयोगशब्दप्रयोगविषयव्यावृत्त्यर्थमुक्तम् *योगस्थ इत्यत्रेति । योगशब्दस्य सिद्ध्यसिद्धिसाम्ये । क्वचिदपि प्रयोगो न दृश्यत इत्यत्राह *योग इति । *चित्तसमाधाने प्रयोगस्तावत् *योगानुशासनादिसिद्ध:; इदमपि समत्वं दद्रूपमिति योगशब्दार्थ इत्याहूतम् ।। 48 ।।
Adhyaya 2 Sloka 49 अभ्यासरूपतात्पर्यलिङ्गविवक्षामभिप्रयन् पौनरुक्त्यशङ्काद्वारेणोत्तरश्लोकमवतायति *किमर्थमिति । *इदं साम्यानुसन्धानरूपं चित्तसमाधानम् । तद्ध्यनन्तरं प्रशस्यते । कर्ममात्रनिन्दाभ्रमं परिजिहीर्षन् *बुद्धियोग शब्दस्य प्रकरणविशेषितं वाच्यांशं तावदाह *योऽयमिति । अजहल्लक्षणया बुद्धिप्राचुर्यहेतुकतया लक्षितमाह *तद्युक्तात्कर्मण इति । *इतरदित्यनेन प्रकरणविहितकर्मव्यतिरिक्तविषयाऽत्र कर्मनिन्देति सूचितम् ।  *दूरावरशब्दयोरत्र विवक्षितम् निष्कर्षयति *महदिति । तृतीया प्रकारे । कृपणा: फलहेतवइत्यनन्तरवाक्येन, *बुद्धियुक्त इत्यादिना च वक्ष्यमाणं श्रुतिस्मृत्यन्तरादितश्च सिद्धं वैरूप्यप्रकारमाह *उक्तेति । नीतिमन्त्रौषधकेवलयागादिव्यावर्तनाय *निखिल(दु:ख?) शब्द:। तस्योपाधिविशेषावच्छिन्नत्वात् कार्त्स्न्येऽपि प्रयोगादवच्छेदकोपाध्यन्तरव्यावर्तनायोक्तम् *सांसारिकेति । केवलकर्मसाध्यस्वर्गादिव्यावर्तनाय *परमशब्द:।  *अपरिमितशब्देन स्वभावसंख्याकालादिप्रयुक्तसंभावितसमस्तपरिच्छेदनिरास: । *हिशब्दस्य हेत्वर्थतामभिप्रयन् आह *अत इति । प्रकरणादिविरुद्धसाङ्ख्याद्युक्तकर्मस्वरूपपरित्यागपूर्वकज्ञानमात्रोपादानभ्रमव्युदासायोक्तं *कर्मणि क्रियमाण इति । *उक्तायामिति ।  तात्पर्यातिशयव्यक्त्यर्थं पूर्वोक्तमभ्यस्यत इति भाव: । ``उपाये गृहरक्षित्रो: शब्द: शरणमित्ययम्'' (अहि 36.34) इत्यादिनाऽवगतं *शरणशब्दस्य रक्षकाद्यर्थान्तरं व्यावर्तयन् विवक्षितं वक्तुं वाच्यं तावदाह *वासस्थानमिति । नन्विदमसङ्गतं बुद्धेर्वासस्थानभूतगृहाद्याश्रयत्वाभावादित्यत्राह *तस्यामेवेति । कर्मयोगनिष्ठा ह्यत्रोपदिश्यत इति भाव: ``कदर्ये कृपणक्षुद्रकिंपचानानमितंपचा:'' (अ.को 3.1.48) इति *कृपणशब्दस्य पुरुषैविशेषे रूढत्वात्, *बुद्धियुक्त इत्यादिना फलाभिसन्धिरहितपुरुषाणां प्रशस्यमानत्वात्,`मा कर्मफलहेतुर्भू:' (भ.गी 2.47) इति पुरुषे फलहेतुशब्दस्य प्रकृतत्वात् *कृपणा: फलहेतव: इत्यत्रापि फलाभिसन्धिपूर्वककर्मकारिण: पुरुषा एव निन्द्यन्ते, न तु फलहेतुमात्रमित्यभिप्रायेभणाह-फलसङ्गादिनेति । पुरुषाणामपि हि स्वकर्मद्वारा फलहेतुत्वमस्त्येव, ``जन्मबन्धविनिर्मुक्ता:'' इत्यादे: प्रतिरूपतया परमनिश्श्रेयसवैधुर्यस्यात्र *कृपणशब्देनाभिधातुमुचितत्वात् *संसारिण इत्युक्तम् । अकृपणप्रदर्शनपरानन्तस्श्लोकपरामर्शाच्चायमेवार्थ उचित इति भाव:।। 49 ।।
Adhyaya 2 Sloka 50 `बुद्धियुक्तो जहातीह' इत्यस्य *इह कर्मणि क्रियमाणे बुद्धियुक्त इत्यन्वयमभिप्रेत्याह *बुद्धियोगयुक्तस्तु कर्म इति । यद्वा, *कर्म कुर्वाण इति प्रकरणापन्नमुक्तम्, *इहशब्दस्य तु *जहातिना अन्वय:,`इहैव तैर्जितस्सर्ग:' (भ.गी 5.19) इत्यादिवत् । ततश्च प्रतिबन्धकनिवृत्तिरुक्ता भवति । बुद्धिरहितकेवलकर्मादिभिरनिवर्त्यार्थमाह *अनादिकालसंचिते अनन्ते इति । अनादिकालसंचितत्वमनन्तत्वनिदानम् । सुकृतस्य हानिरपुरुषार्थ: स्यादित्यत्रोक्तम् *बन्धुहेतुभूते इति । न हि काञ्चनकालायसशृङ्खलयो: बन्धुहेतुत्वे कश्चिद्विशेष:, मुमुक्ष्वपेक्षया च स्वर्गादिकारणं सुकृतमपि दुष्कृतमेव; अलौकिकत्वे सति अनिष्टफलसाधनत्वात् । स्वर्गादेरपि हि मुमुक्ष्वपेक्षया निरवयत्वम्, ``एते वै निरयास्तात स्थानस्य परमात्मन:''(म.भा.मो 19 66) इत्यादिभि: प्रतिपादितमिति भाव: । *बुद्धियुक्त: इत्यस्य,*योगाय इत्यस्य च भिन्नार्थपरत्वव्युदासायाह *तस्मादुक्ताय बुद्धियोगायेति । *युज्यस्व सन्नह्यस्व, उद्युक्ते भवेत्यर्थ: । ``समत्वं योग उच्यते'' इतिवत् योगशब्दव्याख्याभ्रमनिरासायाह *कर्मस्विति । *कौशलशब्दस्य तात्पर्यं वक्तुं वाच्यं तावदाह *अतिसामर्थ्यमिति । बुद्धियोगस्य कर्मसामर्थ्यात्मकत्वं कथमित्यत्राह *अतिसामर्थ्यासाध्य इत्यर्थ इति । कार्ये कारणशब्द उपचरित:। अनेन श्लोकेन बन्धकसुकृतदुष्कृतहानमुक्तम् ।। 50 ।।
Adhyaya 2 Sloka 51 अथ तत्फलभूतबन्धनिवृत्तिपूर्वकामृतत्वाप्राप्तिपरस्य *कर्मजमिति श्लोकस्य हेतुफलभावक्रमेणान्वयमाह *बुद्धियोगयुक्ता इति । *कर्मजं फलं सांसारिकम्; जन्मबन्धो जन्मना बन्ध: स्वच्छन्दत्वहानि:; अथवा जन्मैव बन्ध इति कर्मधारय:। *अनामयं पदं स्थानविशेषो वा ,परमप्राप्यं परमात्मस्वरूपो वा, प्रकरणवशादत्र ब्रह्मपर्यन्तजीवस्वरूपम् वा । पद्यते गम्यत इति *पदम् । त्रयमपि हि साक्षादन्यथा वा मुक्तप्रायत्वात् *पदशब्दवाच्यम् । *हिशब्दस्यात्र हेतुत्वादिपरत्वासंभवात् प्रसिद्धिपरत्वम्, प्रसिद्धिस्थलं चाह *प्रसिद्धमिति ।। 51 ।।
Adhyaya 2 Sloka 52 एवमुक्तप्रकारे हेयोपादेयविभागो युक्त्यागमनिरपेक्षं तवैव स्पष्टो भविष्यतीति चमत्कारार्थमुच्यते *यदा इति श्लोकेन । मोहतरणहेतुं प्रकृतं दर्शयति *उक्तेति । पुण्यपापरूपसांसारिककर्मणा हि मोह: (हकलुषम्?) । तच्च फलाभिसन्ध्यादिरहितकर्मणा निवर्त्यम्। तत: कारणाभावात् कार्याभाव इति भाव: । *अत्यल्पफलसङ्हेतुभूतमित्यनेन मोहस्येदानीं निर्वेदप्रतिबन्धकत्वमुच्यते । मोहस्वरूपातिरिक्तस्य तत्साध्यस्य कालुष्यस्याभावात्*मोहरूपमित्युक्तम् । *कलुषशब्दोऽत्र कालुष्यपर: । *अस्मत्त इति । आतप्तमेभ्य इति भाव: । *त्याज्यतयेति निर्वेदयोग्यत्वायोक्तम् । न हि श्रोतव्येषु च उपादेयांशो निर्वेदहेतु: । यद्वा *श्रोतव्यस्येत्यस्योपादेयविषयत्वाय *श्रुतस्येत्यत्र त्याज्यतयेति विशेषणम् ।  हेयसङ्गमुपादेयवैतृष्ण्यं च परामृश्य । भवति हि निर्वेद:। स च स्वावज्ञारूप: ।  यथाऽऽहु: *गान्धर्ववेदिन:- ``तत्त्वज्ञानापदीर्ष्यादेर्निर्वेद: स्वावमाननम्'' (दश.प 4) इति ।  *श्रोतव्यस्येत्यादे: संबन्धसामान्यषष्ठ्या विवक्षित विशेषकथनम् *कृत इति । स्वयमेवेति । अस्मद्वाक्यादिनिरपेक्ष इत्यर्थ:। गन्तासि इत्यत्र पदभेदभ्रमं निरस्यति *गमिष्यसीति । गन्तासि इत्यत्र द्वितीयान्वयात् तज्जन्तत्वं न युज्यते ।  तृन्नन्तत्वे तु भविष्यत्वविवक्षा न स्वारसिकी । अतो लुडन्ततयैकपद्यं युक्तम् ।  एवं *जेतासि (भ.गी 11.34) इति वक्ष्यमाणेऽपि । अनद्यतनविहितलुडन्तोऽपि शब्दो *व्यतितरिष्यतीत्येतत्तुल्यतया भविष्यन्मात्रार्थेन व्याख्यात:।। 52 ।।
Adhyaya 2 Sloka 53 ``नित्यात्मासङ्गकर्मेहागोचरा साङ्ख्ययोगधी: । द्वितीये स्थितधीलक्षा प्रोक्ता तन्मोहशान्तये ।।'' (6) इति*संग्रहश्लोकमनुसन्दधानो ज्ञानयोगाभिधानोपक्रमभूतमुत्तरश्लोकमवतारयति *योगे त्विति । *बुद्धिविशेषो `व्यवसायात्मिका' इत्यादिना पूर्वोक्त: । *लक्ष(क्ष्य)भूतम् उद्देश्यभूतमित्यर्थ: । *श्रुतिविप्रतिपन्ना इत्यस्य प्रकृतानुपयुक्ताप्रकृतवैदिकवाक्यविरोधार्थताभ्रमं *श्रोतव्यस्य श्रुतस्य च इति प्रकृतानुरोधेन व्युदस्यति *श्रुति:श्रवणमित्यादिना । *अस्मत्त इति । सार्वज्ञ्यसर्वशक्तिपरमकारुण्यादिभिरनाघ्रातभ्रमविप्रलम्भप्रमादादिदोषगन्धादव्याजबन्धोरीश्वरादिति भाव: । *विशब्दस्य विरुद्धार्थता व्युदासाय वैशिष्ट्यार्थतामीश्वराच्छ्रवणेन सिद्धां दर्शयति *विशेषत इति ।   *स्थास्यतीति स्थायित्वं ह्युक्तम् । विशेषं पूर्वोक्तं व्यनक्ति *सकलेतरेति । `अर्थैनैव विशेषो हि निराकारतया धियाम्' इति हि प्रतिद्धमिति भाव: । *निश्चलशब्दयो: पौनरुक्त्यपरिहारायोक्तम् *स्वयमित्यादि । उद्देश्यान्तर्गतमचलत्वम्, निश्चलत्वं तु तत्र विधेयो विशेष इति *स्वयंशब्दस्य भाव: । * एकरूपार्थविषयत्वादेकरूपा विषयान्तरसञ्चाररहिता चेत्यर्थ: । अथवा *श्रुतिविप्रतिपन्नेति श्रवणस्योक्तत्वान्मननस्थिरीकृतत्वं कुतर्कैरकम्पनीयत्वञ्च पदान्तराभ्यां विवक्षितम् । यद्वा पूर्वोक्तबहुशाखात्वानन्तत्वनिषेधपरोऽ*चलशब्द इत्यभिप्रायेणोक्तम् *एकरूपेति । समाधीयते अस्मिन् आत्मज्ञानमिति *समाधिर्मन इति निर्वचनेन तैलधारावदविच्छिन्नस्थितिहेतुतामभिप्रयतोक्तम् *असङ्गतेत्यादि । *समाधिशब्दस्यात्र ज्ञानयोगरूपनिश्चलबुद्धिसाध्यफलविषयत्वात् *आत्मावलोकनमित्युक्तम् । `योगस्सन्नहनोपायध्यानसङ्गतियुक्तिषु' (अ.को 3.179) इत्यादिभिरनेकार्थतया प्रसिद्धोऽयं शब्दस्तत्तद्वाक्यानुकूलमनुसंधेय: । ननूपायतया हि योगो विहित:, स कथं फलतयाऽत्र निर्दिश्यते (1) । आत्मज्ञानपूर्वकस्य च कर्मयोगस्यात्मज्ञानमेव साध्यं चेत्, आत्माश्रयादिदोष: (20)। श्रवणमननाभ्यां स्थितप्रज्ञस्य ह्यनुष्ठानम्; तथा च कथमनुष्ठानसाध्या स्थितप्रज्ञता (3) । निश्चलप्रज्ञास्थितिमन्तरेण च कोऽसावपरस्तदापाद्यो योग: (4) इत्यत्राह *एददुक्तमिति । तत्र 1प्रथमचोद्यं *कर्मयोगशब्देन *योगाख्यमात्मावलोकनमित्यनेन च परिहृतम् । शास्त्रजन्यात्मज्ञनात्मावलोकनशब्दाभ्यां सामात्मश्रयादिनिरास: । आत्मज्ञानज्ञानमनिष्ठाशब्दाभ्यां श्रवणमात्रसिद्धतत्त्वनिश्चय-ज्ञानयोगविषयाभ्यां तृतीयस्य परिहार: । 1.चतुर्थोऽ(र्थम?)प्युक्तप्रकारेण साक्षात्कारतद्धेतुस्मृतिसन्ततिभेदात् परिहृत:(तम्?) । प्रथमं शास्त्रतस्तत्त्वज्ञानम्, तत: स्मृतिसन्ततिरूपमुपासनम्, ततस्तन्मूलस्साक्षात्कार इति ज्ञानपर्वभेद: प्रदर्शित: ।। 53 ।।
Adhyaya 2 Sloka 54 प्रश्नरूपस्योत्तरश्लोकस्यावतारं तत्र पूर्वोत्तरार्धयो: क्रमान्निष्कृष्टप्रश्नार्थं चाह *एवमिति । पूर्वार्धस्याभिप्रेतं वक्तुमन्वयं तावदाह *समाधीति । *समाधिरत्र पूर्वनिरुक्तप्रकारं मन:। तत्र स्थिति: तद्वशीकरणेनावस्थानम् । *किं प्रभाषेतेत्यनेन पुनरुक्तिपरिहाराय स्थितप्रज्ञस्य का भाषा इत्यत्र कर्तृतयाऽन्वयशङ्कामपाकरोति *को वाचकश्शब्द इति ।  ननु स्थितप्रज्ञ: इत्येव वाचके सिद्धे किं वाचकान्तरं पृच्छ्यते, किं चात्र वाचकप्रश्नस्य प्रयोजनमित्यत्राह *तस्येति । केनचिद्वाचकेन हि कस्यचित्प्रकारभूतप्रवृत्तिनिमित्तविशिष्टं(ष्ट)स्वरूपं निर्देष्टव्यमिति भाव: । स्थितप्रज्ञशब्दात् *स्थितधीशब्दस्यार्थन्तरपरत्वभ्रमनिरासाय स्थितप्रज्ञ: इति पूर्वार्धोक्तशब्द एवात्राऽऽवर्तित: । *किंच भाषणादिकमिति । किं प्रभाषेत इत्यादय: *किंशब्दा: क्रियाविशेषणतयाऽन्वीयमाना: क्रियाप्रकारप्रश्नपरा इति भाव: । *किं प्रभाषेतेति वाचिके, *किं व्रजेतेति कायिके च पृष्टे, *किमासीतेति मानसपरम्, ध्यानार्थत्वादत्राऽऽसनस्य ।। 54 ।।
Adhyaya 2 Sloka 55 एवं करणत्रयानुष्ठानप्रकारप्रश्नस्य साक्षादुत्तरेषु प्रजहाति इत्यादिषु चतुर्षु लोकेषु प्रथमस्य स्वरूपप्रश्नोत्तरतामपि दर्शयति *वृत्तिविशेषेति प्रकृष्टानुकूल्ययोगिन्यात्मनि प्रीतिरूपस्य तोषस्य कामान्तरप्रहाणहेतुत्वात् तथाऽन्वयमाह *आत्मन्येवेति । *सर्वशब्दस्य आत्मनि तुष्ट: इत्येतत्सन्निधानसिद्धं सङ्कोचमाह तद्व्यतिरिक्तानिति । यद्वा आत्मन्येवात्मना तुष्ट: इति यथाक्रमवेवान्वय:; आत्मैकविषयेण मनसाऽन्यतोजातालंबुद्धिरूपसन्तोष इत्यर्थ: । एतदभिप्रायेणोक्तम् *मनसाऽऽत्मैकावलम्बनेन तुष्ट इति । *तेन तोषेणेति । ``न विवेदात्मनो गात्रं तत्स्मृत्याह्लादसंस्थित:'' (वि.पु 1.17.39) इतिवत् । *प्रकर्षेणेति अपुनरङ्कुरमित्यर्थ: । स्थितप्रज्ञविषयश्लोकचतुष्टयं तदवस्थाचतुष्टयविषयमिति मन्वानाश्चतुर्थीयमवस्येत्याह *ज्ञाननिष्ठाकाष्ठेयमिति । उक्तं च *हिरणयगर्भै: ``दृष्टानुश्रविकविषयवितृष्णस्य *वशीकारसंज्ञावैराग्यम्'' (पा.सू 1.16) इति ।  ऐहिकामुष्मिकसकलफलविमुखस्य यस्तेषु फलेषु सवासनरागत्याग:, सा *वशीकारसंज्ञेत्युच्यत इत्यर्थ: ।। 55 ।।
Adhyaya 2 Sloka 56 अथै*केन्द्रियसंज्ञाख्यतृतीयावस्थोच्यत इत्याह *ततोऽर्वाचीनेति । ओ विजी भयचलनयो: इति धातुरत्र चलनार्थ:, वीतरागभय इति भयस्य पृथगभिधानात् । यद्वा अनुद्विग्न इति निर्दु:खत्वमात्रं विवक्षितम्, तत एव दु:खेषु इत्येतदपि दु:खहेतुपरमिति मन्वान आह *दु:खनिमित्तेष्विति । *आदिशब्देनाप्रियागमनसंग्रह: । भयहेतुव्यावृत्त्यर्थमुक्तम् *उपस्थितेष्विति । दु:खोत्पादनप्रवृत्तेष्वित्यर्थ: । *दु:खशब्दवदेवात्र *सुखशब्दस्यापि हेतुपरतां तत्रापि पृथङनिर्दिष्टरागविषयाद्विलक्षणतां चाह *प्रियेषु सन्निहितेष्वपीति । *विगतस्पृहवीतरागशब्दयोरपुनरुक्तितां व्यनक्ति *अनागतेषु स्पृहा राग इति । *स्पृहारागशब्दौ सामान्यविशेषयौ । ततश्च विशेषशब्दसन्निधाने गोबलीवर्दन्यायात् सामान्यशब्द: तद्व्यतिरिक्तपर इति भाव: । पुनरुक्तिपरिहाराय भयस्य दु:खविशेषतामाह *प्रियेत्यादिना *हेतुदर्शननिमित्तं दु:खमित्यन्तेन । प्रियविश्लेषाप्रियागमनयोर्दु:खरूपयोस्सामग्रीदशामापन्नो यो हेतु: सूचकश्च निमित्तादि;, तस्य यद्दर्शनं सकलसहकारिसंपत्त्युत्प्रेक्षगर्भम्, दर्शनमिति ज्ञानमात्रपरं वा; तेन यद्दु:खं तदानीमेवाङ्गकम्पादिहेतुरुत्पद्यते, तद्भयमित्यर्थ: । क्रोधलक्षणे प्रियविश्लेषादिस्त्रैकालिक:, सर्वत्र क्रोधोत्पत्तिदर्शनात् । अचेतनेषु वातातपकण्टकादिषु बाधकेष्वपि क्रोधाभावात् *चेतनेत्युक्तम् । यस्तून्मतस्तत्रापि कुप्यति, सोऽपि चेतनत्वाध्यासेन । *अन्तरशब्देन स्वदु:खहेतुस्वमनोविकारव्यावर्तनम् । स हि तथाविधो निर्वेदादिरूपस्यात् । क्रोधादात्महननाद्यपि परपीडाभिसन्धिगर्भम् । *मनोविकारोऽत्र रजस्तमस्समुन्मेषकृतो व्यापारविशेष: । तदधीनो ज्ञानविशेष इह तच्छब्देनोपचर्यते । *मुनि: मननशील इति व्युत्पत्ति: । तस्य मननस्यात्र साक्षात्करिष्यमाणात्मविषयत्वव्यक्त्यर्थंमुक्तं *आत्मननशील इति । एवमस्यास्तृतीयावस्थाया उद्वेगस्पृहादिविरहसाम्येऽप्यौत्सुक्यमात्रक्षमवासनाशेषस्य भस्मच्छन्नदहनवदवस्थितत्वात् चतुर्थावस्थातो विशेष:।। 56 ।।
Adhyaya 2 Sloka 57 अथ *व्यतिरेकसंज्ञाख्या द्वितीया दशोच्यत इत्याह-*ततोऽर्वाचीनदशेति । अप्रियेषु स्नेहप्रसङ्गाभावात् प्रियमात्राविषय: *सर्वत्रेतिशब्द इति दर्शयति प्रियेष्विति । अभिस्नेहस्य प्रवृत्तिपर्यन्ततया तदभावोऽत्र तद्विषयोपादानप्रवृत्तिराहित्यपर्यन्त इत्याह *उदासीन इति । *एतेन, प्रियेत्यादिना च व्यतिरेकसंज्ञात्वं व्यनक्ति । *अपक्वान् कषायान् पक्वेभ्य: पृथगनुसन्धाय तेषामपि पाकापादनदशा व्यतिरेकसंज्ञा । तत्र स्वयं प्रियेषु प्रवृत्तिरहितो दैवागतप्रियसंश्लेषविश्लेषयोश्चाभिनन्दनादिरहित इत्युक्ते पक्वेतरेषां रागादीनां पाकाभिलाषेण मनोव्यापारविशेषनिवारणमुक्तं स्यात् । *अभिनन्दनं चात्रभितो नन्दनम्; अनुबन्धिषु कालान्तरे च प्रीत्यनुवृत्तिहेतुभूतनन्दनमित्यर्थ:; एवं *द्वेषेऽपि ।। 57 ।।
Adhyaya 2 Sloka 58 अथ *यतमानसंज्ञाख्या प्रथमा दशोच्यते इत्याह *ततोऽर्वाचीनदशेति । प्रसक्तप्रतिषेधार्थमाह *स्प्रष्टुमुद्यक्तानीति । तेन वार्धकरोगादिप्रयुक्ताशक्तिसुष्टुप्त्यादिकृतनिवृत्तिव्यवच्छेद: । *तदैवेति भोगानन्तरनिवृत्तिव्यदास: । *कूर्मोऽङ्गानीवेत्यनेनेन्द्रियाणां सङ्कल्पविशेषमात्रनियाम्यत्वमुच्यते । *सर्वश इति विलोकनभाषणविलासपरिहासादिनिवृत्तिपर:; विषयदोषदर्शनादिहेतुप्रकारपरो वा । *प्रतिसंहृत्येत्यनेन इन्द्रियनिरोधस्यात्ममननाङ्गता दर्शिता । अत्र च ज्ञाननिष्ठावस्थाविशेषप्रकरणे सुषुप्त्यादिविलक्षणा व्यापारोपरतिस्तत्साध्यात्मगोचरमनोवस्थापनपर्यन्ता । विवक्षितेत्याह *मन आत्मनीति । किमर्थमिदमवस्थाचतुष्टयं विभज्योपदिश्यत इत्यत आह *एवमिति । प्रथमं बाह्येन्द्रियाणि विषयेभ्य: प्रतिसंहृत्य मन आत्मनि व्यवस्थापयितुं यतेत; *इयं यतमानसंज्ञा । अथ बलात्संहृतान्यपि बाह्येन्द्रियाणि सावशेषरागद्वेषादिदोषादिदोषकलुषितं मन: पुन:पुन: पुनरवसरे प्रेरयेत्. स्वयं चात्मनि स्थातुं न शक्नुयात्; अत: पक्वावशिष्टरागद्वेषादीन् औदासीन्य-अनभिनन्दनादि क्रमेण पचेत् । *इयं व्यतिरेकसंज्ञा ।  तत: पक्वेऽपि दोषशेषेण अनादिविषयानुभवभावितवासनामात्रमात्मानमनुबुभूषन्तीं शेमुषीं प्रतिबिभन्त्सेत् । तत्र निरतिशयानन्दरूपमात्मानम्, पुरुषद्वेषिण्या योषित इव  युवानम्, प्रदर्श्य प्रदर्श्य क्रमादात्मनि तोषमुत्पाद्य तेनतोषविशेषेण, दवीयसा च स्मृतिविधुरेण कालेन बाह्यविषयवासनाजालमुन्मूलयितुमीहते । *सेयमेकेन्द्रियसंज्ञा ।  या पुनस्समस्तवासनाविलयादौत्सुक्यमात्रस्याप्यसंभवेन परमवैराग्यदशा; *सा वशीकारसंज्ञा ज्ञाननिष्ठाकाष्ठा योगाख्यत्मावलोकनं साधयति । तच्चावलोकनं परम्परया निरतिशयपुरुषार्थभूतामृतत्वाय कल्पत इति दर्शितं भवति । कामानां तथात्वेनादर्शनं,तथा दृश्यमानेष्वपि निस्सङ्गता, सङ्गलेशेन भुज्यमानेष्वपि नातिस्नेह:, प्रचुरेऽपि रागेतन्निरोधसंरम्भ इति चावस्थावैषम्यम् । आत्मरतित्वं तस्य स्वरूपम्, आश्चर्यवद्वदति (2-29) इति तस्य तदेकभाषणं, तदनुसन्धानरूपं तदासनं, तत्प्राप्त्यर्थप्रवृत्तिरूपं तस्य वज्रनं चेति प्रश्नचतुष्कोत्तरं सिद्धम् ।।58।।
Adhyaya 2 Sloka 59 अथोत्तरप्रकरणम् पूर्वेण पृथगर्थं प्रदर्श्य सङ्गमयन्नवतारयति *इदानीमिति । ज्ञाननिष्ठायाश्चतुर्विधाया अपीति शेष: । *निरहारस्येत्यनेन भोजननिषेधभ्रमं व्युदस्यति *इन्द्रियानामित्यादिना । न चैकान्तमनश्नत:', `युक्ताहारविहारस्य' (भ.गी 6.16,17) इति हि वक्ष्यते । अन्यत्रापि ``अत्याशनादतीपानात्'' (तै.ना 1.64) इति ह्युच्यते । *मोक्षधर्मे च- `दशैतानीन्द्रियोक्तानि द्वाराण्याहारसिद्धये' इति सर्वेन्द्रियविषयाणामाहारशब्देन ग्रहणं दृष्टम् । न च प्रसिद्धाहारनिषेधमात्रात् अशेषविषयनिवृत्ति:,तस्य कतिपयेन्द्रियविषयत्वादिति भाव: । *रसवर्जमित्येतावति वाक्यतात्पर्यमिति द्योतनाय *विवर्तमाना इत्यनूदितम् । आत्मगोचररागव्यवच्छेदायाह *विषयराग इति । प्रस्तुता एव विषया: *परमिति निर्देशस्यावधित्वमर्हन्तीति * विषयेभ्य: परमित्युक्तम् । कालादिकृतपरत्वमात्रस्यात्रानुपयुक्तत्वात् विषयरागनिवर्तनौपायिकं *परशब्दार्थमाह *सुखतरमिति । विषया हि सुखरूपा:; आत्मस्वरूपं तु ततोऽप्यतिशयेन सुखरूपम् । अत्र *दृष्ट्वा निवर्तते इति दर्शनस्य रागकर्तृकतया निर्देश औपचारिक:। यद्वा,*दृष्ट्वा स्थितस्य *अस्य देहिनो रागो निवर्तत इत्यन्वय: । एवमात्मदर्शनेन विना विषयरागो न निवर्तत इत्युक्तम्।। 59।।
Adhyaya 2 Sloka 60 अथानिवृत्ते विषयरागे दुर्जयानीन्द्रियाणीत्युच्यते *यतत इति श्लोकेन । *विपश्चित्वं यतमानत्वे हेतुरिति द्योतनायोक्तं *विपश्चितो यतमानस्यापीति । अत्र *विपश्चित्वं शास्रजन्यहेयोपादेयविवेकवत्त्वं । बलवतां प्रमाथित्वं हि `बलवानिन्द्रियग्रामो विद्वांसमपि कर्षति' (मनु 2.215) इति स्मर्यते इति ज्ञापनाय *बलवन्तीत्युक्तम् । इन्द्रियाणां बलं च रागादिरेव । उक्तश्लोकद्वयतात्पर्यसिद्धमन्योन्याश्रयणं तत्फलं चाह *एवमिति ।। 60 ।।
Adhyaya 2 Sloka 61 पूर्वमुपदिष्ट इत्यत्रोच्यते*तानि सर्वाणि इति । *अस्येति अन्योन्याश्रयादिदोषस्येत्यर्थ: । *संयम्येति विषयस्पर्शनिवारणमात्रमत्रोच्यते, न त्विन्द्रियजयावस्था । *मत्पर: इत्यत्र वक्तृविग्रहवैशिष्ट्यविवक्षया सिद्धं शुभाश्रयविग्रहविशेषवत्त्वं *चेतस इत्यादिना विवृतम् । शुभशब्देन हिरण्यगर्भादे: *आश्रयशब्देन परिशुद्धात्मस्वरूपस्य च व्यवच्छेद: । *युक्तशब्देनात्र विषयस्वभावात् सुकरं चित्तसमाधानं विवक्षितमित्याह *समाहित इति । *मत्पर: इत्येतावता कथमन्योन्याश्रयादिपरिहार इत्यत्राह *मनसीति । अत्रा*शेषशब्देनोपायविरोधिसर्वकर्मसंग्रह: । *निर्मलीकृतं रजस्तमोविरहितं; तत एव शब्दादि*विषयानुरागरहितम् । अत्र *प्रज्ञाशब्दस्य ज्ञाननिष्ठाफलपर्यन्तत्वमात्मदर्शन*शब्देनोक्तम् । शुभाश्रयानुसन्धानस्य कल्मषनिनाशकत्वे स्मृत्यन्तरसंवादमाह *यथेति । आत्मदर्शनमन्तरेणैवेन्द्रियजयसिद्धेर्नान्योयाश्रय: । अत: पूर्वोक्तसाध्यसाधनभावोपपत्तिरित्युत्तरार्धेनोच्यत इत्याह *तदाहेति ।। 61 ।।
Adhyaya 2 Sloka 62  to 63 उक्तान्योन्याश्रयणफलभूताया इन्द्रियजयात्मदर्शनयोरसिद्धे: प्रकार: श्लोकद्वयेन प्रपञ्च्यत इत्यताह *एवमिति । अदृष्टात्मस्वरूपस्य *विषयान् ध्यायत इत्यनुवादसिद्धां विषयेषु स्वरसवाहितां सहेतुहमाह *अनिरस्तेति । अत्र *संयम्येति निमीलनादिमात्रकृतं निवारणमुच्यते । *उपजायत इत्यत्रोपसर्गाभिप्रेतं विविच्य दर्शयति *अतिप्रवृद्धो जायत इति । सङ्गकामयोरभेदात् कार्यकारणभावानुपपत्तिरित्यत्राह *कामो नामेति । *विपाकदशाशब्दे सामान्यत उक्तेऽपिव्यावृत्तकारप्रतिपत्तिर्नस्यादिति तल्लक्षणमाह *पुरुष इति ।   सर्वदा कामस्य क्रोधहेतुत्वं नास्तीत्यत उक्तं *विषये चासन्निहित इति । न केवलं कामप्रतिबन्धकानेव पुरुषान् प्रति क्रोध:, अपि तु कृत्याकृत्यविवेककान्धतया तस्यां दशायामुपलभ्यमानान् सर्वान् प्रत्यपीति द्योतनाय *सन्निहितानित्युक्तम् । ईश्वरोऽपि क्रोधवेगमभिनयन् कस्मिंश्चिदेव रक्षसि द्रुह्यति,``सदेवगन्धर्वमनुष्यपन्नगं जगत् सशैलं परिवर्तयाम्यहम्'' (रा.आ 64.76) इत्याह । अयं च अभिजायत इत्यत्रोपसर्गाभिप्रेतार्थ:; अभितो जायत इत्यर्थ: । समित्येकीकारे, ततोऽत्र *संमोह:कृत्याकृत्याविवेकात्मा मोह इत्यभिप्रायेणाह *कृत्वेति । संमोहस्य स्मृतिभ्रंशहेतुत्वे अवान्तरव्यापारमाह *तयेति । ``क्रुद्ध: पापं न कुर्यात् क: क्रुद्धो हन्याद्गुरूनपि'' (रा.सु 55.4) इत्याद्यनुसारेणोक्तम् *सर्वमिति । तत्श्चेति । सावान्तरव्यापारात्संमोहादित्यर्थ: । स्मर्तव्ये प्रस्तुतविषये स्मृतिभ्रंशं योजयति *प्रारब्धेति । *स्मृतिभ्रंशादित्युत्तरवाक्यशृङ्खलावशात् *स्मृतिविभ्रमशब्दस्य तदेकार्थत्वायोक्तं *स्मृतिभ्रंशो भवतीति । *बुद्धिनाश इत्यत्र प्रकृतं बुद्धिविशेषमाह *आत्मेति । न तावदिह सामान्यतो ज्ञानमात्रं बुद्धिशब्दार्थ:,न च इत:पूर्वमात्मदर्शनम् सिद्धम्; न च भविष्यदात्मदर्शनादिकमिदानीं नाशयोग्यम् । अतस्तल्लिप्सया कृतस्तदुपायानुष्ठानाध्यवसाय इहोपायस्मृतिसाध्यो *बुद्धि शब्देनोच्यत इति भाव: । *प्रणश्यतीत्यत्र नित्यस्याऽऽत्मनो नाशो ह्यसत्समत्वम् । तच्च यथावस्थिताकारानुलम्भ:। स च देहात्मभ्रमादिकृत:,त(था)त्रापि हेतुर्देहसंबन्ध इत्यभिप्रायेणोक्तं *संसारे निमग्न इति ।।62-63।।
Adhyaya 2 Sloka 64 अथ ``तानि सर्वाणि'' (61) इत्युक्तार्थकरणेऽन्योन्याश्रयपरिहाराप्रकार: परमप्रयोजनभूतसंसार निवृत्तिश्च श्लोकद्वयेन प्रपञ्च्यते *रागद्वेषति । रागद्वेषवियोगोऽपि कुत इत्यत्र पूर्वोक्त एव हेतुरित्यभिप्रायेणाह *उक्तेनेति । रागद्वेषयोगोत्रेन्द्रियाणामात्मवश्यताहेतु:। *विषयांश्चरन्नित्यनेन विषयभोगभ्रमव्युदासायात्मवश्यकत्वफलितमाह *विषयांस्तिरस्कृत्य वर्तमान इति । चरतित्र गत्यर्थ:,आक्रमणरूपगतिपर:,भक्षणार्थोवा संहरणपर इत्युभयथाऽपि तत्तिरस्कारार्थत्वमत्र विवक्षितम् । *तिरस्कारोऽत्र अनादर: । तथा च नैघण्टुका:,`अनादर: परिभव: परीभावस्तिरस्क्रिया' (अ.को 1.6.23)इति ।  बाह्यन्द्रियतद्विषयविजयो हि मनोविजयार्थं इत्यभिप्रायेणाह *विधेयमाना इति ।  *विधेयात्मेति मनस: प्रसक्तत्वात् प्रसन्नचेतस इति वक्ष्यमाणत्वाच्च प्रसादो मनोनैर्मल्यमित्याह *निर्मलेति ।। 64 ।।
Adhyaya 2 Sloka 65 प्रसादे इति श्लोके प्रसादहानिशब्दयोः क्रमात् षष्ठीद्वयान्वयभ्रमं व्युदस्यन्नन्वयमाह- अस्येति । दुःखाज्ञानमला धर्माः प्रकृतेस्ते न चात्मनः (वि.पु 6.7.22) इत्याद्यभिप्रेतौपाधिकत्वेन हानियोग्यत्वार्थमाह- प्रकृतीति । प्रतिबन्धकाभावे ह्याशु कार्योत्पत्तिरित्यभिप्रायेण प्रसन्नचेतस इत्यस्यार्थमाह- आत्मावलोकनविरोधिदोषरहितस्य (मनस) इति । मनःप्रसादस्य सर्वदुःखहानिहेतुत्वमात्मदर्शनहेतुत्वादुत्पद्यत इति हेत्वर्थस्य हिशब्दार्थस्यार्थमाह- अत इति ।।
Adhyaya 2 Sloka 66 अथ पूर्वोक्तान्योन्याश्रयफलभूतामात्मदर्शनासिद्धिं `बुद्धिनाशात्प्रणश्यति' (66) इत्येतद्विवरणरूपेणानूद्य तत: परमयोजनस्याप्यलाभप्रकार उच्यते *नास्तीति । युक्त आसीत मत्पर: (61) इति पूर्वोक्तस्य निवृत्ति*रयुक्तशब्देनोच्यत इति तात्पर्येणाह *मयीति । *यततो ह्यपीति (60) पूर्वोक्तं स्मारयति *स्वयत्नेनेति । *नास्तीत्यनेनाभिप्रेतमाह *कदाचिदपीत्यादिना । अतिचिरकालप्रयासेनापीत्यर्थ: । द्वितीयपादस्थ*मयुक्तस्येति पदं शृङ्खलौचित्यायायुक्तत्वफलभूतबुद्ध्यभावलक्षमिति तात्पर्येणाह *अत एवेति ।  यद्वा *तस्येत्युक्तपरामर्श:, *अत एवेति तु बुद्ध्यभावादेवेत्यर्थ: । अथवा परम्परया हेतुत्वमभिप्रेत्यायुक्तत्वादेवेति विवक्षा; भिन्नविषयभावान्तरनिषेधायोगात् *तद्भावनेत्युक्तम् । `रसोऽप्यस्य परं दृष्ट्वा निवर्तते' (59) `रागद्वेषवियुक्तौ' (54) `सुखेषु विगतस्पृह:'(57) इत्याद्यानुगुण्येन शान्तिं विशिनष्टि *विषयस्पृहाशान्तिरिति । अशान्तस्यैव स्वर्गादिसुखलाभादमृतत्वप्रकरणसिद्धं सुखस्य विशेषणमाह *नित्यनिरतिशयेति ।। अनेन श्लोकेन प्रत्याहारादियोगावयवचतुष्टयस्य तत्फलस्य नि:श्रेयस्य च यथासंभवमभिधातात्पर्याभ्यां पूर्वपूर्वाभावादुत्तरोत्तरस्यालाभस्य सूचितो भवति ।। 66।।
Adhyaya 2 Sloka 67 अथेन्द्रियनिग्रहाभवे बुद्ध्यभावस्य पूर्वोक्तस्य प्रकार:*इन्द्रियाणाम् इत्यनन्तरश्लोकेनोच्यत इत्यपुनरुक्ति:; आदरार्थं वापुनरुक्तिरित्यभिप्रायेणाह *पुनरपीति । केवलस्पन्दादिमात्रव्युदासाय *विषयेष्वित्युक्तम् । इन्द्रियाणां सर्वेषां न विषयेषु संचारोऽस्ति, अतस्तदौन्मुख्यमर्थ इति व्यञ्जनाय ``इन्द्रियाणीद्रियार्थेषु वर्तन्ते'' (भ.गी 5.9) इति प्रयोगान्तरानुसारेण *वर्तमानानामित्युक्तम् । यत्तच्छब्दयोर्मनोविषयत्वमेवोचितम् । प्रज्ञाहरणे तस्यैव प्रधानत्वात्; मनसो बाह्येन्द्रियस्य मनोनुविधाने प्रज्ञाहरणाभावाच्च । `यद्येकं क्षरतीन्द्रियम्' (मनु 2.99) इति मनुवचने तु मनसोऽनुक्तत्वादिन्द्रियशब्दाभ्यासादेकशब्दबलाच्च निर्धारणार्थतैव । न च तत्तुल्यत्वमस्यापि वाक्यस्य निर्बन्धनीयमिति इति भाव: । अनभिसंहितदेशप्रापणं हि दृष्टान्ते ऽभिप्रेतमिति प्रदर्शयन् हरतेर्विनाशनार्थताभ्रमव्युदासाय चाह *विषयप्रवणामिति ।  *अम्भसीत्यस्य *हरतिनाऽन्वयभ्रान्तिमपाकरोति *अम्भसि नीयमानामिति । अनिष्टविषयप्रापणनिदर्शनत्वायोक्तं- *प्रतिकूल इति ।।67।।
Adhyaya 2 Sloka 68 `यदा संदरते' इत्याद्युपक्रान्त: इन्द्रियनिग्रहोपदेश उपसंह्रियते *तस्मादिति श्लोकेन ।। *तस्मादिति इन्द्रियानुविधायिनो मनस: प्रज्ञाप्रतिष्ठाविरोधित्वादित्यर्थ: । निग्रहहेतुं प्रागुक्तमनुकर्षति *उक्तेनेत्यादिना ।। 68।।
Adhyaya 2 Sloka 69 एवमुपायमुपदिश्य पलमुपदिशतीत्याह *एवमिति । प्रागुक्तस्यैव फलस्य प्रशंसापरत्वादपुनरुक्ति:। अतो *या निशेत्यादिभि: त्रिभि: श्लोकै: *प्रजहातीत्यादिनोक्तावस्थाचतुष्टयसिद्धिर्निगम्यते । `विहाय कामनान्, नि:स्पृह:' इत्युभाभ्यां *यतमानव्यतिरेकसंज्ञयोरुपलक्षणम् । यद्वा श्लोकद्वयेनावस्थाचतुष्टयफलं, तृतीयेन त्ववस्थाचतुष्टयं निगम्यत इति भाव: । *या इति प्रसिद्धतया निर्देशोऽत्र प्रस्तुतप्रज्ञाविषय: । साक्षान्निशाया देशकालभेदेन विपरिवर्तमानाया: सर्वभूतसाधारण्याभावादिति तात्पर्येणाह *या आत्मविषयेति ।  उपचारनिमित्तं व्यनक्ति *निशेवाप्रकाशेति । स्वप्रकाशाया अपि बुद्धेरप्रसृतदशायामप्रकाशत्वमुपपद्यते । इन्द्रियनिग्रहस्य प्रकृतत्वात् स एवात्र *संयमिशब्दार्थ इत्यभिप्रायेणोक्तम् *इन्द्रियसंयमीति । या पुन:,``त्रयमेकत्र संयम:'' (भ.गी 3.4) इति धारणाध्यानसमाधीनां समुच्चितानां संयमत्वेन *पातञ्जलपरिभाषा, साऽत्र न विवक्षितेति भाव:। इन्द्रियसंयमस्य बुद्धिजनने अवान्तरव्यापारं पूर्वोक्तमाह *प्रसन्नमना इति। *जागर्तीत्यत्र मुख्यार्थयोगादाह *आत्मानमिति । बुद्धौ जागरणशब्दनिर्दिष्टं प्रबुद्धत्वं प्रकाशमानप्रसृतबुद्धिविशिष्टत्वमेव; सा च सविषया प्रकाशत इति भाव: । बुद्धिप्रकरणत्वात् *यस्यामिति निर्देशोऽपि बुद्धिविषय:; सा च बुद्धि: *भूतानीत्यसंयमनिष्ठतया व्यपदेशात् आत्मदर्शिनो निशात्ववचनाच्च *शब्दादिविषयेत्युक्तम् । *सर्वभूतानामित्यत्र समासनिमग्नोऽपि *सर्वशब्दो *भूतानीत्यत्रापि बुद्ध्या निष्कृष्यान्वेतव्यइति *सर्वाणीत्युक्तम् । *पश्यत इत्यत्र कर्माकाङ्क्षायाम् *आत्मानमिति प्रकरणसिद्धमुक्तम् ।। 69 ।।
Adhyaya 2 Sloka 70 एवं शब्दाद्यदर्शनपर्यवसितात्मदर्शनमयी सिद्धिरुक्ता; एतस्या एव सिद्धेरर्वाचीनामदूरविप्रकृष्टां शब्दादिविषयदर्शनेऽप्यविकारतारूपामवस्थामाह *आपूर्यमाणमिति । अत्र प्रवेशाप्रवेशयोरविशेषोपलम्भस्य विवक्षितत्वात् *आपूर्यमाणमिति न प्रविशन्तीभिर्नादेयीभिरद्भिरापूरणं विवक्षितम्, अपि तु दार्ष्टान्तिके विवक्षिताया: स्वात्मवलोकनतृप्ते: प्रतिनिर्देश: क्रियते इति दर्शयति *स्वेनैवेति । *अचलप्रतिष्ठ शब्दोऽत्र सीमातिलङ्घनादिहेतुभूतवृद्धिह्नासराहित्यपर इत्याह *एकरूपमिति । *नादेय्य इत्यनेन समुद्रप्रयत्ननिरपेक्षं स्वतस्समुद्रप्रावण्यं सूच्यते । दृष्टान्ते निर्मथितार्थमाह *आसामिति ।*कामा इत्यत्र कर्मणि व्युत्पत्तिमभिप्रेत्याह * शब्दादयो विषया इति । अविकारतासिद्ध्यर्थं *यच्छब्दस्य पूर्वोक्तसंयमित्वाभिप्रायतामाह *शब्दादयो विषया इति । अविकारतासिद्ध्यर्थं यच्छब्दस्य पूर्वोक्तसंयमित्वाभिप्रायतमाह *यं संयमिनमिति । रूपादिविषयाणां पुरुषे प्रवेशौ नान्नपानादिवच्छरीरान्त:प्रवेश: । अत: तत्तदिन्द्रियद्वारा ज्ञानविषत्वमेवविवक्षितमित्यभिप्रायेणाह *इन्द्रियेति । यस्येति शेष:। *तद्वदित्यनेन सिद्धमाह *शब्दादिष्विति । नित्यनिरवद्यनिरतिशयस्वात्मानुभवानन्दसन्देहमग्नो नश्वर-दु:खमिश्रसातिशयविषयानुभवानन्दबिन्दुषु न सज्जत इति भाव: । *न कामकामी इत्येतत् पूर्वोक्तस्यार्थस्य व्यतिरेकेण दृढीकरणमिति व्यञ्जयति *य इति । विकारस्य प्रसक्तत्वात् कामित्वंस्वकार्यं विकारमप्यजहल्लक्षणया लक्षयतीति *विक्रियत इत्युक्तम् । कामान् कामयितुं शीलं यस्य स कामकामी । कदाचिदपीति । यावत्कामपरित्यागमित्यर्थ: । एतेन, यो विक्रियते, स न शान्तिमनाप्नोतीत्यनयोरैकार्थ्यशङ्का परिहृता । विषयदर्शने विक्रियमाणोऽन्यदापि स्पृहारहितो न स्यादित्यर्थ:।। 70 ।।
Adhyaya 2 Sloka 71 किं कामकामिन: सर्वदा शान्तिर्न स्यादिति शङ्कामपाकुर्वन् अदर्शनाविकारत्वावस्थयो: कारणभूतां विषयसङ्ग्रहण-स्पृहा-ममकार-देहात्मभ्रमाणां क्रमात् कार्यकारणभावनिबन्धनानुलोमप्रतिलोमान्वयव्यतिरेक द्वयानां निवृत्तिरूपामवस्थामाह *विहायेति । पूर्वत्रात्र च श्लोके प्रयुक्तं *कामशब्दं निर्वक्ति काम्यन्त इति । *चरतीति वर्तत इत्यर्थ: । आत्मदर्शिपुरुषपर्वभेदविषयौ पूर्वश्लोकौ; अयं त्वात्मदर्शनार्थिपुरुष विषय इति विवेकं द्योतयति *आत्मानं दृष्टेति । अनयो: श्लोकयोर्विषयानुभवनिवृत्तिलक्षणा `सा निशा' इति पूर्वश्लोकोक्त[ा]शान्तिरुक्ता ।। 71 ।।
Adhyaya 2 Sloka 72 *एषा इति श्लोकेन परमप्रयोजनतया प्रकृताया: संसारनिवृत्तिलक्षणशान्तेरुपसंहार: क्रियते; यद्वा श्लोकत्रये *शान्तिनिर्वाणशब्दाभ्यामेकमेव फलमुच्यते । `ज्ञानं लब्ध्वा परां शान्तिमचिरेणाधिगच्छति' (भ.गी 4.39) इत्यत्र *परं निर्वाणमाप्नोतीति हि व्याख्यास्यति । *एषा ब्राह्मी इति श्लोकेनाध्यायार्थस्य निगमनं फलव्यभिचारस्थापनं च । *एषा इति निर्देशस्य पूर्वोक्तनिखिलप्रकारपरामर्शित्वात् तं प्रकारमाह *नित्येति । स्थितधीर्लक्षं यस्यास्सा *स्थितधीलक्षा ज्ञानयोगाख्यस्थितप्रज्ञतासाधनभूतेत्यर्थ: । ब्रह्मीत्यत्र तद्दितविवक्षितसंबन्धविशेषं दर्शयति *ब्रह्मप्रापिकेति । *एनामित्यन्वयादेशोऽपि सप्रकारपरामर्शीति व्यञ्जयति *ईदृशीमिति । मोहनिषेधफलितमाह *पुनरिति । *अन्तकाल इत्युत्क्रान्तिकालभ्रम व्युदासायाह *अन्तिमेऽपि वयसीति । ``उत्तमे चेद्वयसि साधुवृत्त:'' (बो.सू) इत्यादिवत् । एतेन बाल्यादिषु विषयप्रवणस्यापि पश्चान्निर्विण्णस्याधिकार: सूचित: । किंपुन्ब्रह्मचर्यादिकालमारभ्य स्थित इति च भाव: । स्थिति:-तत्संबन्ध: । षष्ठीसमाससभ्रमापाकरणायाह *निर्वाणमयं ब्रह्मेति । *निर्वाणब्रह्म श्ब्दयोरत्रार्वाचीनविषयतामाह *सुखेति ।।ननु नित्यात्मज्ञानतत्साक्षात्कारयोरपि प्रकृतत्वात् कर्मनिष्ठमात्रनिगमनपरोऽयं श्लोक इत्युक्तमिति शङ्कायां प्रधानभूततदनुबन्धेनान्यकथनमिति दर्शयन् उत्तराध्यायचतुष्टयसङ्गतिं वक्तुमुक्तमर्थं च सङ्कल्य्य वदन् नित्यात्मेत्यादिकं द्वितीयाध्यायार्थसंग्रहश्लोकमपि व्याख्याति *एवमिति । मोहस्य हेतुस्वरूपकार्याणि विशदयति *आत्मेत्यादिना *निवृत्तस्येत्यन्तेन । व्याख्यानव्याख्ययेयात्मना संग्रहश्लोकस्थसमासान्तर्गत पदद्वय(द्वन्द)स्य यथासङ्ख्यं संबन्धं व्यनक्ति *नित्यात्मेत्यादिना । *साङ्ख्यबुद्धिरिति कर्मयोगात्प्राक् `एषा तेऽभिहिता साङ्ख्ये बुद्धि:' (39) इत्युक्तमात्मतत्त्वज्ञानमुच्यते; तद्व्यक्त्यर्थं हि *नित्यात्मविषयेत्युक्तम् । ज्ञानयोगस्तु कर्मयोगसध्यतयाऽनन्तरं पृथगेवोपादीयते । *स्थितधीलक्षेति । अत्र *स्थितधी शब्दो भावप्रधान: ; तल्लक्षत्वं च तत्साधनत्वम् । *स्थितप्रज्ञतायोगेत्यत्र स्थितप्रज्ञताशब्दो योगशब्देन सह विशेषणविशेष्यभावेन द्वन्द्वेन वाऽत्र समस्यते; ``योगाख्यं फलम्'' इत्यपि पूर्वं पृथगुक्ते: । सांप्रदायिकत्वायाह *तदुक्तमिति ।। 72 ।।।। इति श्रीमद्गीताभाष्यटीकायां तात्पर्यचन्द्रिकायां द्वितीयोध्याय: ।। 2 ।।
