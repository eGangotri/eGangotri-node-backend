अन्विन्द्रात्रेयादितीर्थवर्णनम्
ब्रह्मोवाच
आत्रेयमिति विख्यातमन्विन्द्रं तीर्थमुत्तमम्।
तस्य प्रभावं वक्ष्यामि भ्रष्टराज्यप्रदायकम्।। 140.1 ।।
गौतम्या उत्तरे तीर आत्रेयो भगवानृषिः।
अन्वारेभेऽथ सत्राणि ऋत्विग्भिर्मुनिभिर्वृतः।। 140.2 ।।
तस्य होताऽभवत्त्वग्निर्हव्यवाहन एव च।
एवं सत्रे तु संपूर्ण इष्टिं माहेश्वरीं पुनः।। 140.3 ।।
कृत्वैश्वर्यमगाद्विप्रः सर्वत्र गतिमेव च।
इन्द्रस्य भवनं रम्यं स्वर्गलोकं रसातलम्।। 140.4 ।।
स्वेच्छया याति विप्रेन्द्रः प्रभावात्तपसः शुभात्।
स कदाचिद्दिवं गत्वा इन्द्रलोकमगात्पुनः।। 140.5 ।।
तत्रापश्यत्सहस्राक्षं सुरैः परिवृतं शुभैः।
स्तूयमानं सिद्धसाध्यैः प्रेक्षन्तं नृत्यमुत्तमम्।।
श्रृण्वानं मधुरं गीतमप्सरोभिश्च वीजितम्।। 140.6 ।।
उपोपविष्टैः सुरनायकैस्तैः, संपूज्यमानं महदासनस्थम्।
जयन्तमङ्के विनिधाय सूनुं, शच्या युतं प्राप्तरतिं महिष्ठम्।। 140.7 ।।
सतां शरण्यं वरदं महेन्द्रं, समीक्ष्य विप्राधिपतिर्महात्मा।
विमोहितोऽसौ मुनिरिन्द्रलक्ष्म्या, समीहयामास तदिन्द्रराज्यम्।। 140.8 ।।
संपूजितो देवगणैर्यथातत्स्वमाश्रमं वै पुनराजगाम।
समीक्ष्य तां शक्रपुरीं सुरम्यां, रत्नेर्युतां पुण्यगुणैः सुपूर्णाम्।। 140.9 ।।
स्वमाश्रमं निष्प्रभहेमवर्ज्यं समीक्ष्य विप्रो विरमं जगाम।
समीहमानः सुरराज्यमाशु, प्रियां तदोवाच महात्रिपुत्रः।। 140.10 ।।
आत्रेय उवाच
भोक्तुं न शक्तोऽस्मि फलानि मूलान्यनुत्तमान्यप्यतिसंस्कृतानि।
स्मृत्वाऽमृतं पुण्यतमं च तत्र, भक्ष्यं च भोज्यं च वरासनानि।।
स्तुतिं च दानं च सभां शुभां च, अस्त्रं च वासांसि पुरीं वनानि।। 140.11 ।।
ब्रह्मोवाच
ततो महात्मा तपसः प्रभावात्तवष्टारमाहूय वचो बभाषे।। 140.12 ।।
आत्रेय उवाच
इच्छेयमिन्द्रत्वमहं महात्मन्कुरुष्व शीघ्रं पदमैन्द्रमत्र।
ब्रुषेऽन्यथा चेन्मदुदीरितं त्वं, भस्मी करोम्येव न संशयोऽत्र।। 140.13 ।।
ब्रह्मोवाच
तदत्रिवाक्यत्त्वरितः प्रोजानां, स्रष्टा विभुर्विश्वकर्मा तदैव।
चकार मेरुं च पूरीं सुराणां, कल्पद्रुमान्कल्पलतां च धेनुम्।। 140.14 ।।
चकार वज्रादिविभूषितानि, गृहाणि शुभ्राण्यतिचित्रितानि।
चकार सर्वावयवानवद्यं, शचीं स्मरस्येव विहारशालाम्।। 140.15 ।।
सभां सुधर्माणमहो क्षणेन, तथा चकाराप्सरसो मनोज्ञाः।
चकार चोच्चैःश्रवसं गजं च, वज्रादि चास्त्राणि सुरानशेषान्।। 140.16 ।।
निवार्यमाणः प्रिययाऽत्रिपुत्रः, शचीसमामात्मवधूं चकार।
तदाऽत्रिपुत्रोऽत्रिमुखैः समेतो, वज्रादिरूपं च चकार चास्त्रम्।। 140.17 ।।
नृत्यादि गीतादि च सर्वमेव, चकार शक्रस्य पुरे च दृष्टम्।
तत्सर्वमासाद्य तदा मुनीन्द्रःष प्रहृष्टचेताः सुतरां बभूव।। 140.18 ।।
आपातरम्येष्वपि कस्य नाम, भवत्यपेक्षा न हि गोचरेषु।
श्रुत्वा च दैत्या दनुजाः समेता, रक्षांसि कोपेन युतानि सद्यः।। 140.19 ।।
स्वर्गं परित्यज्य कुतो हरिर्भुवं, समागतो न्वेष मिथः सुखा।
तस्माद्वयं याम इतो नु योद््धुं, वृत्रस्य हन्तारमदीर्घसत्रम्।। 140.20 ।।
ततः समागत्य तदाऽत्रिपुत्रं, संवेष्टयामासुरथासुरास्ते। ।।
संवेष्टयित्वा पुरामत्रिपुत्रकृतं तथा चेन्द्रपुराभिधानम्।
तैर्वघ्यमानः शस्त्रपातैर्महद््भिस्ततो भीतो वाक्यमिदं जगाद।। 140.21 ।।
आत्रेय उवाच
यो जात एवं प्रथमो मनस्वान्देवो देवान्क्रतुना पर्यमूषत्।
यस्य शुष्माद्रोदसी अभ्यसेतां, नृम्णस्य मह््ना सजना स इन्द्रः।। 140.22 ।।
ब्रह्मोवाच
इत्यादिसूक्तेन रिपूनुवाच, हरिं च तुष्टाव तदाऽत्रिपुत्रः।। 140.23 ।।
आत्रेय उवाच
नाहं हरिर्नैव शची मदीया, नेयं पुरी नैव वनं तदैन्द्रम्।
स एव चेन्द्रो वृत्रहन्ता स वज्री, सहस्राक्षो गोत्रभिद्धज्रबाहुः।। 140.24 ।।
अहं तु विप्रो वेदविद््ब्रह्मवृन्दैः, समाविष्टो गौतमीतीरसंस्थः।
यत्राऽऽयत्यां नाद्य वा सौख्यहेतुस्तच्चाकार्ष कर्म दुर्दैवयोगात्।। 140.25 ।।
असुरा ऊचुः
संहरस्वेदमात्रेय यदिन्द्रस्य विडम्बनम्।
क्षेमस्ते भविता सत्यं नान्यथा मुनिसत्तम।। 140.26 ।।
ब्रह्मोवाच
तदाऽऽत्रेयोऽब्रवीद्वाक्यं यथा वक्ष्यन्ति मामिह।
करोम्येव महाभागाः सत्येनाग्निं समालभे।। 140.27 ।।
एमुक्त्वा स दैतेयांस्त्वष्टारं पुनरब्रवीत्।। 140.28 ।।
आत्रेय उवाच
यत्कृतं त्वत्र मत्प्रीत्या ऐन्द्रं त्वष्टः पदं त्वया।
संहरस्व पुनः शीघ्रं रक्ष मां ब्राह्मणं मुनिम्।। 140.29 ।।
पुनर्देहि पदं मह्यमाश्रमं मृगपक्षिणः।
वृक्षांस्च वारि यत्राऽऽसीन्न मे दिव्यैः प्रजनम्।।
सर्वमक्रममायातं न सुखाय मनीषिणाम्।। 140.30 ।।
ब्रह्मोवाच
तथेत्युक्त्वा प्रजानाथस्त्वष्टा संहृतवांस्तदा।
दैत्याश्च जग्मुः स्वस्थानं कृत्वा देशमकण्टकम्।। 140.31 ।।
त्वष्टा चापि ययौ स्थानं स्वकं संप्रहसन्निव।
आत्रेयोऽपि तदा शिष्यैः संवृतः सह भार्यया।। 140.32 ।।
गौतमीतीरमाश्रित्य तपोनष्ठोऽखिलैर्वृतः।
वर्तमाने महायज्ञे लज्जितो वाक्यमब्रवीत्।। 140.33 ।।
आत्रेय उवाच
अहो मोहस्य महिमा ममापि भ्रान्तचित्तता।
किं महेन्द्रपदं लब्धं किं मयाऽत्र पुरा कृतम्।। 140.34 ।।
ब्रह्मोवाच
एवं वदन्तमात्रेयं लज्जिसं प्राब्रुवन्सुराः।। 140.35 ।।
सुरा ऊचुः
लज्जां जहि महाबाहो भविता ख्यातिरुत्तमा।
आत्रेयतीर्थे ये स्नानं प्राणिनः कुर्युरञ्जसा।। 140.36 ।।
इन्द्रास्ते भवितारो वै स्मरणात्सुखभागिनः।
तत्र पञ्च सहस्राणि तीर्थान्याहुर्मनीषिणः।। 140.37 ।।
इन्द्रास्ते भवितारो वै स्मरणात्सुखभागिनः।
तत्र पञ्च सहस्राणि तीर्थान्याहुर्मनीषिणः।। 140.38 ।।
अन्विन्द्रात्रेयदैतेयनामभिः सीर्थितचानि च।
तेषु स्नानं च दानं च सर्वमक्षयपुण्यदम्।। 140.39 ।।
ब्रह्मोवाच
इत्युक्त्वा विबुधा याताः संतुष्टश्चाभवन्मुनिः।। 140.40 ।।
इति श्रीमहापुराणे आदिब्राह्मे तीर्थमाहात्म्येऽन्विन्द्रात्रेयादिपञ्चसहस्रतीर्थवर्णनं नाम चत्वारिंशदधिकशततमोऽध्यायः।। 140 ।।
गौतमीमाहात्म्ये एकसप्ततितमोऽध्यायः।। 71 ।। 

ब्रह्मपुराणम्-141 
अथैकचत्वारिंशदधिकशततमोऽध्यायः
कपिलासंगमाख्यानवर्णनम्
ब्रह्मोवाच
कपिलासंगमं नाम तीर्थं त्रैलोक्यविश्रुतम्।
तत्र नारद वक्ष्यामि कथां पुण्यामनुत्तमाम्।। 141.1 ।।
कपिलो नाम तत्त्वज्ञो मुनिरासीन्महायशाः।
क्रूरश्चापि प्रसन्नश्च तपोव्रतपरायणः।। 141.2 ।।
तपस्यन्तं मुनिश्रेष्ठं गौतमीतीरमाश्रितम्।
तमागत्य महात्मानं वामदेवादयोऽब्रुवन्।। 141.3 ।।
हत्वा वेनं ब्रह्मशापैर्नष्टधर्मे त्वराजके।
कपिलं सिद्धमाचार्यमूचुर्मुनिगणास्तदा।। 141.4 ।।
मुनिगणा ऊचुः
गते वेदे गते धर्मे किं कर्तव्यं मुनीश्वर।। 141.5 ।।
ब्रह्मोवाच
ततोऽब्रवीन्मुनिर्ध्यात्वा कपिलस्त्वागतान्मुनीन्।। 141.6 ।।
कपिल उवाच
वेनस्योरुर्विमथ्योऽभूत्ततः कश्चिद्भविष्यति।। 141.7 ।।
ब्रह्मोवाच
तथैव चक्रुर्मुनयो वेनस्योरुं विमथ्य वै।
तत्रोत्पन्नो महापाप कृष्णो रौद्रपराक्रमः।। 141.8 ।।
तं दृष्ट्वा मुनयो भीता निषीदस्वेति चाब्रुवन्।
निषादः सोऽभवत्तस्मान्निषादश्चाभवंस्ततः।। 141.9 ।।
वेनबाहुं ममन्थुस्ते दक्षिणं धर्मसंहितम्।
ततः पृथुस्वरश्चैव सर्वलक्षमलक्षितः।। 141.10 ।।
राजाऽभवत्पृथुः श्रीमान्ब्रह्मसामर्थ्यसंयुतः।
तमागत्य सुराः सर्वे अभिनन्द्य वराञ्शुभान्।। 141.11 ।।
तस्मै ददुस्तथाऽस्त्राणि मन्त्राणि गुणवन्ति च।
ततोऽब्रुवन्मुनिगणास्तं पृथुं कपिलेन च।। 141.12 ।।
मुनय ऊचुः
आहारं देहि जीवेभ्यो भुवा ग्रस्तौषधीरपि।। 141.13 ।।
ब्रह्मोवाच
ततः स धनुरादाय भुवमाह नृपोत्तमः।। 141.14 ।।
पृथुरुवाच
ओषधीर्देहि या ग्रस्ताः प्रजानां हितकाम्यया।। 141.15 ।।
ब्रह्मोवाच
तमुवाच मही भीता पृथुं तं पृथुलोचनम्।। 141.16 ।।
मह््युवाच
मयि जीर्णा महौषध्यः कथं दातुमहं क्षमा।। 141.17 ।।
ब्रह्मोवाच
ततः सकोपो नृपतिस्तामाह पृथिवीं पुनः।। 141.18 ।।
पृथुरुवाच
नो चेद्ददास्यद्य त्वां वै हत्वा दास्ये महौषधीः।। 141.19 ।।
भूमिरुवाच
कथं हंसि स्त्रियं राजञ्ज्ञानी भूत्वा नृपोत्तम।
विना मया कथं चेमाः प्रजाः संधारयिष्यसि।। 141.20 ।।
पृथुरुवाच
यत्रोपकारोऽनेकानामेकनासे भविष्यति।
न दोषस्तत्र पृथिवी तपसा धारये प्रजाः।। 141.21 ।।
न दोषमत्र पश्यामि नाऽऽचक्षेऽनर्थकं वचः।
यस्मिन्निपातिते सौख्यं बहूनामुपजायते।।
मुनयस्तद्वधं प्राहुरश्वमेधशताधिकम्।। 141.22 ।।
देवा ऊचुः
ततो देवाश्च ऋषयः सान्त्वयित्वा नृपोत्तमम्।
महीं च मातरं देवीमूचुः सुरगणास्तदा।। 141.23 ।।
ब्रह्मोवाच
भूमे गोरूपिणी भूत्वा पयोरूपा महौषधीः।
देही त्वं पृथवे राज्ञे ततः प्रीतो भवेन्नृपः।।
प्रजासंरक्षणं च स्यात्ततः क्षेमं भविष्यति।। 141.24 ।।
देवा ऊचुः
ततो गोरूपमास्थाय भूम्यासीत्कपिलान्तिके।
दुदोह च महौषध्यो(धी)राजा वेनकरोद्भवः।। 141.25 ।।
यत्र देवाः सगन्धर्वा ऋषयः कपिलो मुनिः।
महीं गोरूपमापन्नां नर्मदायां महामुनेः।। 141.26 ।।
सरस्वत्यां भागीरथ्यां गोदावर्यां विशेषतः।
महानदीषु सर्वासु दुदुहेऽसौ पयो महत्।। 141.27 ।।
सा दुह््यमाना पृथुना पुण्यतोयाऽभवन्नदी।
गौतम्या संगता चाभूत्तदद््भुतमिवाभवत्।। 141.28 ।।
ततः प्रभृति तत्तीर्थं कपिलासंगमं विदुः।
तत्राष्टाशीतिः पूज्यानि सहस्राणि महामते।। 141.29 ।।
तीर्थान्याहुर्मुनिगणाः स्मरणादपि नारद।
पावनानि जगत्यस्मिंस्तानि सर्वाण्यनुक्रमात्।। 141.30 ।।
इति श्रीमहापुराणे आदिब्राह्मे स्वयंभ्वृषिसंवादे तीर्थमाहात्म्ये कपिलासंगमाद्यष्टाशीतिसहस्रतीर्थवर्णनं नामैक चत्वारिंशदधिकशततमोऽध्यायः।। 141 ।।
गौतमीमाहात्म्ये द्विसप्ततितमोऽध्यायः।। 72 ।।

ब्रह्मपुराणम्-142 
अथ द्विचत्वारिंशदधिकशततमोऽध्यायः
देवस्थानाख्यातीर्थवर्णनम्
ब्रह्मोवाच
देवस्थानमिति ख्यातं तीर्तं त्रैलोक्यविश्रुतम्।
तस्य प्रभावं वक्ष्यामि श्रृणु यत्नेन नारद।। 142.1 ।।
पुरा कृतयुगस्याऽऽदौ देवदानवसंगरे।
प्रवृत्ते वा सिंहिकेति विख्याता दैत्यसुन्दरी।। 142.2 ।।
तस्याः पुत्रो महादैत्यो राहुर्नाम महाबलः।
अमृते तु समुत्पन्ने सैहिकेये च भेदिते।। 142.3 ।।
तस्य पुत्रो महादैत्यो मेघहास इति श्रुतः।
पितरं घातितं श्रुत्वा तपस्तेपेऽतिदुःखितः।। 142.4 ।।
तपस्यन्तं राहुसुतं गौतमीतीरमाश्रितम्।
देवाश्च ऋषः सर्वे तमूचुरतिभीतवत्।। 142.5 ।।
देवर्षय ऊचुः
तपो जहि महाबाहो यत्ते मनसि संस्थितम्।
सर्वं भवतु नामेदं शिवगङ्गाप्रसादतः।।
शिवगङ्गाप्रसादेन किं नामास्त्यत्र दुर्लभम्। 142.6 ।।
ब्रह्मोवाच
परिभूतः पिता पूज्यो युष्माभिर्मम दैवतम्।
तस्यापि मम चात्यन्तं प्रीतिश्च क्रियते यदि।। 142.7 ।।
भवद््भिस्तपसोऽस्माच्च अहं वैरान्निवर्तये।
वैरनिर्यातनं कार्यं पुत्रेण पितुरादरात्।।
प्रार्थयन्ते भवन्तश्चेत्पूर्णास्तन्मे मनोरथाः।। 142.8 ।।
ब्रह्मोवाच
ततः सुरगणाः सर्वे राहुं चक्रुर्ग्रहानुगम्।
तं चापि मेघहासं ते चक्रु राक्षसपुंगवम्।। 142.9 ।।
ततोऽभवद्राहुसुतो नैऋताधिपतिः प्रभुः।
पिनश्चाऽऽह सुरान्दैत्यो मम ख्यातिर्यथा भवेत्।। 142.10 ।।
तीर्थस्यास्य प्रभावश्च दातव्य इति मे मतिः।
तथेत्युक्त्वा ददुर्देवाः सर्वमेव मनोगतम्।। 142.11 ।।
दैत्येश्वरस्य देवर्ष तन्नाम्ना तीर्थमुच्यते।
देवा यतोऽभवन्सर्वे तत्र स्थाने महामते।। 142.12 ।।
देवास्तानं तु तत्तीर्थं देवानामपि दुर्लभम्।
यत्र देवेश्वरो देवो देवतीर्थं ततः स्मृतम्।। 142.13 ।।
देवस्थानं तु तत्तीर्थं देवानामपि दुर्लभम्।
यत्र देवेस्वरो देवो देवतीर्थं ततः स्मृतम्।। 142.14 ।।
इति श्रीमहापुराणे आदिब्राह्मे तीर्थमाहात्म्ये देवस्थानाद्यष्टादशतीर्थवर्णनं नाम द्विचत्वारिंशदधिकशततमोऽध्यायः।। 142 ।।
गौतमीमाहात्म्ये त्रिसप्ततितमोऽध्यायः।। 73 ।।

ब्रह्मपुराणम्-143
अथ त्रिचत्वारिंशदधिकशततमोऽध्यायः
सिद्धतीर्थवर्णनम्
ब्रह्मोवाच
सिद्धतीर्थमिति ख््यातं यत्र सिद्धेश्वरो हरः।
तस्य प्रभावं वक्ष्यामि सर्वसिद्धिकरं नृणाम्।। 143.1 ।।
पुलस्त्यवंशसंभूतो रावणो लोकरावणः।
दिशो विजित्य सर्वाश्छ सोमलोकमजीगमत्।। 143.2 ।।
सोमेन सह योत्स्यन्तं दशास्यमहामब्रवम्।
मन्त्रं दास्ये निवर्तस्व सोमयुद्धाद्दशानन।। 143.3 ।।
इत्युक्त्वाऽष्टोत्तरं मन्त्रं शतनामभिरन्वितम्।
शिवस्य राक्षसेन्द्राय प्रादां नारद शान्तये।। 143.4 ।।
निःश्रीकाणां विपन्नानां नानाक्लेशजुषां नृणाम्।
शरणं शिव एवात्र संसारेऽन्यो न कश्चन।। 143.5 ।।
ततो निवृत्तः स ह मन्त्रियुक्तस्तत्सोमलोकाज्जयमाप्य रक्षः।
स पुष्यकारूढगतिः सगर्वो, लोकान्पुनः प्राप जवाद्दशास्यः।। 143.6 ।।
स प्रेक्षमाणो दिवमन्तरिक्षं, भुवं च नागांश्च गजांस्च विप्रान्।
आलोकयामास नगं महान्तं, कैलासमावास उमापतेर्यः। 143.7 ।।
दृष्ट्वा स्मयोत्फुल्लदृगद्रिराजं, स मन्त्रिणौ रावण इत्युवाच।। 143.8 ।।
रावण उवाच
 को वा गिरावत्र वसेन्महात्मा, गिरिं नयाम्येनमथाधि भूमेः।
लङ्कागतोऽयं गिरिराशु शोभां, लङ्काऽपि सत्यं श्रियमातनोति।। 143.9 ।।
ब्रह्मोवाच
इत्थं वचो राक्षसमन्त्रिणौ तौ, निशम्य रक्षोधिपतेश्च भावम्।
न युक्तमित्यूचतुरिष्टबुद्ध्या, निसाचरस्तद्वचनं न मेने।। 143.10 ।।
संस्थाप्य तत्पुष्पकमाशु रक्षः, पुप्लाव कैलासिरेश्च मूले।
हिन्दोलयामास गिरिं दशास्यो, ज्ञात्वा भवः कृत्यमिदं चकार।। 143.11 ।।
जित्वा दिगीशांश्च सगर्वितस्य, कैलासमान्दोलयतः सुरारेः।
अङ्गुष्ठकृत्यैव रसातलादिलोकांश्च यातस्य दशाननस्य।। 143.12 ।।
आलूनकायस्य गिरं निशम्य, विहस्य देव्या सह दत्तमिष्टम्।
तस्मै प्रसन्नः कुपितोऽपि शंभुरयुक्तदातेति न शंशयोऽत्र।। 143.13 ।।
ततोऽयमावाप्य वरान्सुवीरो, भवप्रसादात्कुसुमं जगाम।
गच्छन्स लङ्कां भवपूजनाय, गङ्गामगाच्छेभुजटाप्रसूताम्।। 143.14 ।।
संपूजयित्वा विविधैश्च मन्त्रैर्गङ्गाजलैः शंभुमदीनसत्त्वः।
असिं स लेभे शशिखण्डभूषात्सिद्धिं च सर्वर्धिमभीप्सितां च।। 143.15 ।।
मद्दत्तमन्त्रं शशिरक्षणाय, स साधयामास भवं प्रपूज्य।
सिद्धे तु मन्त्रे पुनरेव लङ्कामयात्स रक्षोधिपतिः स तुष्टः।। 143.16 ।।
ततः प्रभृत्येतदतिप्रभावं, तीर्थं महासिद्धिदमिष्टदं च।
समस्तपापौघविनाशनं च, सिद्धैरशेषैः परिसेवितं च।। 143.17 ।।
इति श्रीमहापुराणे आदिब्राह्मे तीर्थमाहात्म्ये सिद्धतीर्थाद्यष्टोत्तरशततीर्थवर्णनं नाम त्रिचत्वारिंशदधिकशततमोऽध्यायः।। 143 ।।
गौतमीमाहात्म्ये चतुःसप्ततितमोध्यायः।। 74 ।।

ब्रह्मपुराणम्-144 
अथ चतुश्चत्वारिंशदधिकशततमोऽध्यायः
परुष्णीसंगमतीर्थवर्णनम्
ब्रह्मोवाच
परुष्णीसंगमं चेति तीर्थं त्रैलोक्यविश्रुतम्।
तस्य स्वरूपं वक्ष्यामि श्रृणु पापविनाशनम्।। 144.1 ।।
अत्रिराराधयामास ब्रह्मविष्णुमहेश्वरान्।
तेषु दुष्टेषु स प्राह पुत्रा यूयं भविष्यथ।। 144.2 ।।
तथा चेका रूपवती कन्या मम भवेत्सुराः।
तथा पुत्रत्वमापुस्ते ब्रह्मविष्णुमहेश्वराः।। 144.3 ।।
कन्यां च जनयामास शुभाऽऽत्रेयीति नामतः।
दत्तः सोमोऽथ दुर्वासाः पुत्रास्तस्य महात्मनः।। 144.4 ।।
अग्नेरङ्गिरसो जातो ह्यङ्गारैरङ्गिरा यतः।
तस्मादङ्गिरसे प्रादादात्रेयीमातरोचिषम्।। 144.5 ।।
अग्नेः प्रभावात्परुषमात्रेयीं सर्वदाऽवदत्।
आत्रेय्यापि च शुश्रूषां कुर्वती सर्वदाऽभवत्।। 144.6 ।।
तस्यामाङ्गिरसा जाता महाबलपराक्रमाः।
अङ्गिराः परुषं वादीदात्रेयीं नित्यमेव च।। 144.7 ।।
पुत्रास्त्वाऽङ्गिरसा नित्यं पितरं शमयन्ति ते।
सा कदाचिद्भर्तृवाक्यादुद्विग्ना परुषाक्षरात्।।
कृताञ्जलिपुटा दीना प्राब्रवीच्छ्वशुरं गुरुम्।। 144.8 ।।
आत्रेय्युवाच
अत्रिजाऽहं हव्यवाह भार्या तव सुतस्य वै।
शुश्रुषणपरा नित्यं पुत्राणां भर्तुरेव च।। 144.9 ।।
पतिर्मां परुषं वक्ति वृथैवोद्वीक्षते रुषा।
प्रशाधि मां सुरज्येष्ठ भर्तारं मम दैवतम्।। 144.10 ।।
ज्वलन उवाच
अङ्गारेभ्यः समुद््भूतो भर्ता ते ह्यङ्गिरा ऋषिः।
यथा शान्तो भवेद््भद्रे तथा नीतिर्विधीयताम्।। 144.11 ।।
आग्नेयोऽग्निं समायातो तव भर्ता वरानने।
तदा त्वं जलपूपेण प्लावयेथा मदाज्ञया।। 144.12 ।।
आत्रेय्युवाच
सहेयं परुषं वाक्यं मा भर्ताऽग्निं समाविशेत्।
भर्तरि प्रतिकूलानां योषितां जीवनेन किम्।। 144.13 ।।
ज्वलन उवाच
इच्छेयं शान्तिवाक्यानि भर्तारं लभते तथा।। 144.14 ।।
अग्निस्त्वप्सु शरीरेषु स्थावरे जङ्गमे तथा।
तव भर्तुरहं धाम नित्यं च जनको मतः।। 144.15 ।।
योऽहं सोऽहमिति ज्ञात्वा न चिन्तां कर्तुमर्हसि।
किंचाऽऽपो मातरो देव्यो ह्यग्निः श्वशुर इत्यपि।।
इति बुद्ध्या विनिश्चित्य मा विषण्णा भवु स्नुषे।। 144.16 ।।
स्नुषोवाच
आपो जनन्य इति यद््बाभाषे, अगनेरहं तव पुत्रस्य भार्याय।
कथं भूत्वा जननी चापि भार्या, विरुद्धमेतज्जलरूपेण नाथ।। 144.17 ।।
ज्वलन उवाच
आदौ तु पत्नीं भरणात्तु भार्या, जनेस्तु जाया स्वगुणैः कलत्रम्।
इत्यादिरूपाणि बिभर्षि भद्रे, कुरुष्व वाक्यं मदुदीरितं यत्।। 144.18 ।।
योऽस्यां प्रजातः स तु पुत्र एव, सा तस्य मातैव न संशयोऽत्र
तस्माद्वदन्ति श्रुतितत्त्वविज्ञाः,सा नैव योषित्तनयेऽभिजाते।। 144.19 ।।
ब्रह्मोवाच
श्वशुरस्य तु तद्वाक्यं श्रुत्वाऽऽत्रेयी तदैव तत्।
आग्नेयं रूपमापन्नमम्भसाऽप्लावयत्पतिम्।। 144.20 ।।
उभौ तौ दंपती ब्रह्मन्संगतौ गाह्गवारिणा।
शान्तरूपधरौ चोभौ दंपती संबभूवतुः।। 144.21 ।। 
लक्ष्म्या युक्तो दंपती ब्रह्मन्संगतौ गाङ्गवारिणा।
शान्तरूपधरौ चोभौ दंपती संबभूवतुः।। 144.22 ।।
भर्तारं प्लावयन्ती सा दधाराम्बुमयं वपुः।
परुष्णी चेति विख्याता गङ्गया संगता नदी।। 144.23 ।।
गोशतार्पणजं पुण्यं परुष्णीस्नानतो भवेत्।
तत्र चाऽऽङ्गिरसास्चक्रुर्यज्ञांश्च बहुदक्षिणान्।। 144.24 ।।
तत्र त्रीणि सहस्राणि तीर्थन्याहुः पुराणगाः।
उभयोस्तीरयोस्तात पृथग्यागफलं विदुः।। 144.25 ।।
तेषु स्नानं च दानं च वाजपेयाधिकं मतम्।
विशेषतस्तु गङ्गायाः परुष्ण्या सह संगमे।। 144.26 ।।
स्नानदानादिभिः पुण्यं यत्तद्वक्तुं न शक्यते।। 144.27 ।।
इति श्रीमहापुराणे आदिब्राह्मे तीर्थमाहात्म्ये परुष्णीसंगमादित्रिसहस्रतीर्थवर्णनं नाम चतुश्चत्वारिंशदधिकशततमोऽद्यायः।। 144 ।।
गौतमीमाहात्म्ये पञ्चसप्ततितमोऽध्यायः।। 75 ।।

ब्रह्मपुराणम्-145 
अथ पञ्चचत्वारिंशदधिकशततमोऽध्यायः
मार्कण्डेयतीर्थवर्णनम्
ब्रह्मोवाच
मार्कण्डेर्यं नाम तीर्थं सर्वपापविमोचनम्।
सर्वक्रतुफलं पुण्यमगौघविनिवारणम्।। 145.1 ।।
तस्य प्रभावं वक्ष्यामि श्रृणु नारद यत्नतः।
मार्कण्डेयो भरद्वाजो वसिष्ठोऽत्रिश्च गौतमः।। 145.2 ।।
याज्ञवल्क्यस्च जाबालिर्मुनयोऽन्येऽपि नारद।
एते शास्त्रप्रणेतारो वेदवेदाङ्गपारगाः।। 145.3 ।।
पुराणन्यायमीमांसाकथासु परिनिष्ठिताः।
मिथः समूचुर्विद्वांसो मुक्तिं प्रति यथामति।। 145.4 ।।
केचिज्ज्ञानं प्रशंसन्ति केचित्कर्म तथोऽभयम्।
एवं विवदमानास्ते मामूचुरुभयं मतम्।। 145.5 ।।
मदीयं तु मतं शंकरं प्रष्टुमुद्यताः।
गङ्गायां च भवं पूज्य तमेवार्थ शशंसिरे।। 145.6 ।।
पुनर्विवदमानास्ते शंकरं प्रष्टुमुद्यताः।
गङ्गायां च भवं पूज्य तमेवार्थ शशंसिरे।। 145.7 ।।
कर्मणस्तु प्रधानत्वमुवाच त्रिपुरान्तकः।
क्रियारूपं च तज्ज्ञानं क्रिया सैव तदुच्यते।। 145.8 ।।
तस्मात्सर्वाणि भूतानि कर्मणा सिद्धिमाप्नुयुः।
कर्मैव विश्वतोव्यापि तदृते नास्ति किंचन।। 145.9 ।।
विद्याभ्यासो यज्ञकृतिर्योगाभ्यासः शिवार्चनम्।
सर्व कर्मैव नाकर्मी प्राणी क्वाप्यत्र विद्यते।। 145.10 ।।
कर्मैव कारणं तस्मादन्यदुन्मत्तचेष्टितम्।
ऋषीणआं यत्र संवादो यत्र देवो महेश्वरः।। 145.11 ।।
चकार निर्णयं सर्वं कर्मणाऽवाप्यते नृभिः।
मार्कण्डं सुख्यतः कृत्वा ततो मार्कण्डमुच्यते।। 145.12 ।।
तीर्थमृषिगणकीर्णं गङ्गाया उत्तरे तटे।
पितॄणां पावनं पुण्यं स्मरणादपि सर्वदा।। 145.13 ।।
तत्राष्टौ नवतिस्तात तीर्थान्याह जगन्मयः।
वेदेन चापि तत्प्रोक्तमृषयो मेनिरे च तत्।। 145.14 ।।
इति श्रीमहापुराणे आदिब्राह्मे तीर्थमाहात्म्ये मार्कण्डेयाद्यष्टनवतितीरथवर्णवनं नाम पञ्चचत्वारिंशदधिकशततमोऽध्यायः।। 145 ।।
गौतमीमाहात्म्ये षट््सप्ततितमोऽद्यायः।। 76 ।।

ब्रह्मपुराणम्-146
अथ षट््चत्वारिंशदधिकशततमोऽध्यायः
कालञ्जरतीर्थवर्णनम्
ब्रह्मोवाच
यायातमपरं तीर्थं यत्र कालंजरः शिवः।
सर्वपापप्रशमनं तद्वत्तमुच्यते मया।। 146.1 ।।
ययातिर्नाहुषो राजा साक्षादिन्द्र इवापरः।
तस्य भार्याद्वयं चाऽऽसीत्कुललक्षणभूषितम्।। 146.2 ।।
ज्येष्ठा तु देवयानीति नाम्ना शुक्रसुता शुभा।
शर्मिष्ठेति द्वितीया सा सुता स्याद्वृषपर्वणः।। 146.3 ।।
ब्रह्मण्यपि महाप्राज्ञा देवयानी सुमध्यमा।
ययातेरभवद्भार्या सा तु शुक्रप्रसादतः।। 146.4 ।।
शर्मिष्ठा चापि तस्यैव भार्या या वृषपर्वजा।
देवयानी शुक्रसुता द्वौ पुत्रौ शमजीजनत्।। 146.5 ।।
यदुं च तुर्वसुं चैव देवपुत्रसमावुभौ।
शर्मिष्ठा च नृपाल्लेभे त्रीन्पुत्रान्देवसंनिभान्।। 146.6 ।।
द्रुह््युं चानुं च पूरुं च ययातेर्नृपसकत्तमात्।
देवयान्याः सुतौ ब्रह्मन्सदृशौ शुक्ररूपतः।। 146.7 ।।
शर्मिष्ठायास्तु तनयाः शक्रग्निवरुणप्रभाः।
देवयानी कदाचित्तु पितरं प्राह दुःखिता।। 146.8 ।।
देवयान्युवाच
मम त्वपत्यद्वितयमभाग्याया भृगूद्वह।
मम दास्याः सभाग्याया अपत्यत्रितयं पितः।। 146.9 ।।
तदेतदनुमृश्यायं दुःखमत्यन्तमागता।
मरिष्ये दानवगुरो ययातिकृतविप्रियात्।।
मानभङ्गाद्वरं तात मरणं हि मनस्विनाम्।। 146.10 ।।
ब्रह्मोवाच
तदेतत्पुत्रकावाक्यं श्रुत्वा शुक्रः प्रतापवान्।
कुपितोऽभ्यायायौ शीघ्रं ययातिमिदब्रवीत्।। 146.11 ।।
शुक्र उवाच
यदिदं विप्रियं मे त्वं शुतायाः कृतवानसि।
रूपोन्मत्तेन राजेन्द्र तस्माद्धृद्धो भविष्यसि।। 146.12 ।।
न च भोक्तुं न च त्यक्तुं शक्नोति विषयातुरः।
स्पृहयन्मनसैवाऽऽस्ते निःश्वासोच्छ्वासनष्टधीः।। 146.13 ।।
वृद्धत्वमेव मरणं जीवतामपि देहिनाम्।
तस्माच्छीघ्रं प्रयाहि त्वं जरां भूपातिदुर्धराम्।। 146.14 ।।
ब्रह्मोवाच
एतच्छ्रुत्वा ययातिस्तु शापं शुक्रस्य धीमतः।
कृताञ्जलिपुटो राजा ययातिः शुक्रमब्रवीत्।। 146.15 ।।
ययातिरुवाच
नापराध्ये न संकुप्ये नैवाधर्मं प्रवर्तये।
अधर्मकारिणः पपाः शास्या एव महात्मनाम्।। 146.16 ।।
धर्ममेव चरन्तं वै कथं मां शप्तवानसि।
देवयानी द्विजश्रेष्ठ वृथा मां वक्ति किंचन।। 146.17 ।।
तस्मान्न मम विप्रेन्द्र शापं दातुं त्वमर्हसि।
विद्वांसोऽपि हि निर्देषे यदि कुप्यन्ति मोहिताः।।
तदा न दोषो मूर्खाणां द्वेषाग्निप्लुष्टचेतसाम्।। 146.18 ।।
ब्रह्मोवाच
ययातिवाक्याच्छुक्रोऽपि सस्मार सुतया कृतम्।
असकृद्विप्रियं तस्य दिवा रात्रौ प्रचण्डया।। 146.19 ।।
गतकोपोऽहमित्युक्त्वा काव्यो राजानमब्रवीत्।। 146.20 ।।
शुक्र उवाच
ज्ञातं मयाऽनयाऽकारि विप्रियं न वदेऽनृतम्।
शापस्येमं करिष्यामि शृणुष्वानुग्रहं नृप।। 146.21 ।।
यस्मै पुत्राय संदातुंम जरामिच्छसि मानद।
तस्य सा यात्वियं राजञ्जरा पुत्राय मद्वरात्।। 146.22 ।।
ब्रह्मोवाच
पुनर्ययातिः श्वशुरं शुक्रं प्राह विनीतवत्।। 146.23 ।।
यो गृह्णाति मया दत्तां जरां भक्तिसमन्वितः।
स राजा स्याद्दैत्यगुरो तदेतदनुमन्यताम्।। 146.24 ।।
ययातिरुवाच
यो मद्वाक्यं नाभिनन्देत्सुतो दैत्यगुरो दृढम्।
तं शपेयमनुज्ञाऽत्र दातव्यैव त्वया गुरो।। 146.25 ।।
ब्रह्मोवाच
एवमस्त्विति राजानमुवाच भृगुनन्दनः।
ततो ययातिः स्वं पुत्रमाहुयेदं वचोऽब्रवीत्।। 146.26 ।।
ययातिरुवाच
यदो गृहाण मे शापज्जरां जातां सुतो भवान्।
ज्येष्ठः सर्वार्थवित्प्रौढः पुत्राणां धुरि संस्थितः।।
पुत्री तेनैव जनको यस्तदाज्ञावशे स्थितः।। 146.27 ।।
ब्रह्मोवाच
नेत्युवाच यदुस्तातं ययातिं भूरिदक्षिणम्।
ययातिश्च यदुं शप्त्वा तुर्वसुं काममब्रवीत्।। 146.28 ।।
नागृहणात्तुर्वसुश्चापि पित्रा दत्तां जरां तदा।
तं शप्त्वा चाब्रवीद््द्रुह््युं गृहाणेमां जरां मम।। 146.29 ।।
द्रुहयुश्च नैच्छत्तां दत्तां जरां रूपविनाशिनीम्।
अनुमप्यब्रचवीद्राजा गृहाणेमां जरां मम।। 146.30 ।।
अनुर्नैति तदोवाच शप्त्वा तं पूरुमब्रवीत्।
अभिनन्द्य तदा पूरुर्जरां तां जगृहे पितुः।। 146.31 ।।
सहस्रमेकं वर्षाणां यावत्प्रीतोऽभवत्पिता।
यौवने यानि भोग्यानि वस्तूनि विविधानि च।। 146.32 ।।
पुत्रयौवनसंपुष्टो ययातिर्बुभुजे सुखम्।
ततस्तृप्तोऽभवद्राजा सर्वभोगेषु नाहुषः।।
ततो हर्षाकत्समाहूय पूरुं पुत्रमथाब्रवीत्।। 146.33 ।।
ययातिरुवाच
तृप्तोऽस्मि सर्वभोगेषु यौवनेन तवानघ।
गृहाण यौवनं पुत्र जरां मे देहि कश्मलाम्।। 146.34 ।।
ब्रह्मोवाच
नेत्युवाच तदा पूरुर्जरया क्षीयते मया।
विकारास्तात भावानां दुर्निवाराः शरीरिणाम्।। 146.35 ।।
बलात्कालागता सह्या जराऽप्यखिलदेहिभिः।
सा चेद््गुरूपकाराय गृहीता त्यज्यते कथम्।। 146.36 ।।
स्वीकृतत्यागपापाद्धि देहिनां मरणं वरम्।
अथवा तु जरां राजंस्तपसा नाशयाम्यहम्।। 146.37 ।।
ब्रह्मोवाच
एवमुक्त्वा तु पितरं ययौ गङ्गामनुत्तमाम्।
गौतम्या दक्षिणे पारे ततस्तेपे तपो महत्।। 146.38 ।।
ततः प्रीतोऽभवद्देवः कालेन महता शिवः।लोकातीतमहोदारगुणसन्मणिभूषितम्।।
किं ददामीति तं प्राह पूरुं स सुरसत्तमः।। 146.39 ।।
पूरुरुवाच
शापप्राप्तां जरां नाथ पितुर्मम सुराधिप।
तां नाशयस्व देवेश पितृशप्तांश्च कोपतः।।
मद््भ्रातॄञ्शापतो मुक्तान्कुरुष्व सुरपूजित।। 146.40 ।।
ब्रह्मोवाच
तथेत्युक्त्वा जगन्नाथः शापाज्जातां जरां तथा।
अनाशयज्जगन्नातो भ्रातृंश्चक्रे विशापिनः।। 146.41 ।।
ततः प्रभृति तत्तीर्थं जरारोगविनाशनम्।
अकालजजरादीनां स्मरणादपि नाशनम्।। 146.42 ।।
तन्नम्ना चापि विख्यातं कालंजरमुदाहृतम्।
यायातं नाहुषं पौरं शौक्रं शार्मिष्ठमेव च।। 146.43 ।।
एवमादीनि तीर्थानि तत्राष्टोत्तरमेव च।
शतं विद्यान्महाबुद्धे सर्वसिद्धिकरं तथा।। 146.44 ।।
तेषु स्नानं च दानं च श्रवणं पठनं तथा।
सर्वपापप्रशमनं भुक्तिमुक्तिप्रदं भवेत्।। 146.45 ।।
इति श्रीमहापुराणे आदिब्राह्मे तीर्थमाहात्म्ये कालंजराद्यष्टोत्तरशततीर्थवर्णनं नाम षट््चत्वारिंशदधिकशततमोऽध्यायः।। 146 ।।
गौतमीमाहात्म्ये सप्तसप्ततितमोऽध्यायः।। 77 ।।

ब्रह्मपुराणम्-147 
अथ सप्तचत्वारिंशदधिकशततमोऽध्यायः
अपसरोयुगसंगमतीर्थवर्मनम्
ब्रह्मोवाच
अपसरोयुगमाख्यातमप्सरासंगमं ततः।
तीरे च दक्षिणे पुण्यं स्मरणात्सुभगो भवेत्।। 147.1 ।।
मुक्तो भवत्यसंदेहं तत्र स्नानादिना नरः।
स्त्री सती संगमे तस्मिन्नृतुस्नाता च नारद।। 147.2 ।।
वन्ध्याऽपि जनयेत्पुत्रं त्रिमासात्पतिना सह।
स्नानदानेन वर्तन्ती नान्यथा मद्वचो भवेत्।। 147.3 ।।
अप्सरोयुगमाख्यातं तीर्थं येन च हेतुना।
तत्रेदं कारणं वक्ष्ये शृणु नारद यत्नतः।। 147.4 ।।
स्पर्धाऽऽसीन्महती ब्रह्मन्विश्वामित्रवसिष्ठयोः।
तपस्यन्तं गाधिसुतं ब्राह्मण्यार्थे यतव्रतम्।। 147.5 ।।
गङ्गाद्वारे समासीनं प्रेरितेन्द्रेण मेनका।
तं गत्वा तपसो भ्रष्टं कुरु भद्रे ममाऽऽज्ञया।। 147.6 ।।
तदोक्तेन्द्रेण सा मेन विश्वमित्रं तपश्च्युतम्।
कृत्वा कन्यां तथा दत्त्वा जगामेन्द्रपुरं पुनः।। 147.7 ।।
तस्यां गतायां सस्मार गाधिपुत्रोऽखिलं कृतम्।
तं तु देशं परित्यज्य तीर्थं तु सुरवल्लभम्।। 147.8 ।।
जगाम दक्षिणां गङ्गां यत्र कालंजरो हरः।
तपस्यन्तं तदोवाच पुनरिन्द्रः सहस्रदृक्।। 147.9 ।।
उर्वशीं च ततो मेनां रम्भां चापि तिलोत्तमाम्।
नैवेत्यूचुर्भयत्रस्ताः पुनराह शचीपतिः।। 147.10 ।।
गम्भीरां चातिगम्भीरामुभे ये गर्विते तदा।
ते ऊचतुरुभे देवं सहस्राक्षं पुरंदरम्।। 147.11 ।।
गम्भीरातिगम्भीरे ऊचतुः
आवां गत्वा तपस्यन्त गाधिपुत्रं महाद्युतिम्।
च्यावयावो नृत्यगति रूपयौवनसंपदा।। 147.12 ।।
यासामपाङ्गे हसिते वाचि विभ्रमसंपदि।
नित्यं वसति पञ्चेषुस्ताभिः कोऽत्र न जीयते।। 147.13 ।।
ब्रह्मोवाच
तथात्युक्ते सहस्राक्षे त आगत्य महानदीम्।
ददृशाते तपस्यन्तं विश्वामित्रं महामुनिम्।। 147.14 ।।
मृत्योरपि दुराधर्षं भूमिस्थमिव धूर्जटिम्।
सहस्रमेकं वर्षाणामीक्षितुं न च शक्नुतः।। 147.15 ।।
दूरे स्थिते नृत्यगीतचाटुकाररते तदा।
विलोक्य मुनिशार्दूलस्ततः कोपाकुलोऽभवत्।। 147.16 ।।
प्रतीपाचरणं दृष्ट्वा क्रोधः कस्य न जायते।
निस्पृहोऽपि महाबाहुस्तमिन्द्रं प्रसहन्निव।। 147.17 ।।
आभ्यां मुक्तः सहस्राक्षो ह्यग्सोभ्यां ब्रवन्निव।
शशाप ते स गाधेयो द्रवरूपे भविष्यथः।। 147.18 ।।
द्रवितुं मां समायाते यतस्त्विह ततो लघु।
ततः प्रसादितस्ताभ्यां सापमोक्षं चकार सः।। 147.19 ।।
भवेतां दिव्यरूपे वां गङ्गया संगते यदा।
तच्छापात्ते नदीरूपे तत्क्षणात्संबभूवतुः।। 147.20 ।।
अप्सरोयुगमाख्यातं नदीद्वयमतोऽभवत्।
ताभ्यां परस्परं चापि ताभ्यां गङ्गासु संगमः।। 147.21 ।।
सर्वलोकेषु विख्यातो भुक्तिमुक्तिप्रदः शिवः।
तत्राऽऽस्ते दृष्ट एवासौ सर्वसिद्धिप्रदायकः।। 147.22 ।।
तत्र स्नात्वा तु तं दृष्ट्वा मुच्यते सर्वबन्धनात्।। 147.23 ।।
इति श्रीमहापुराणे आदिब्राह्मे तीर्थमाहात्म्येऽप्सरोयुगसंगमतीर्थवर्णनं नाम सप्तचत्वारिंशदधिकशततमोऽध्यायः।। 147 ।।
गौतमीमाहात्म्येऽष्टसप्ततितमोऽध्यायः।। 78 ।।

ब्रह्मपुराणम्-148 
अथाष्टचत्वारिंशदधिकशततमोऽध्यायः
कोटितीर्थवर्णनम्
ब्रह्मोवाच
कोटितीर्थमिति ख्यातं गङ्गाया दक्षिणे तटे।
यस्यानुस्मरणादेव सर्वपापैः प्रमुत्यते।। 148.1 ।।
यत्र कोटीश्वरो देवः सर्वं कोटिगुणं भवेत्।
कोटिद्वयं तत्र पूर्णं तीर्थानां शुभदायिनाम्।। 148.2 ।।
तत्र व्युष्टिं प्रवक्ष्यामि श्रृणु नारद तन्मनाः।
कण्वस्य तु सुतो ज्येष्ठो बाह््लीक इति विश्रुतः।। 148.3 ।।
काण्वश्चेति जनैः ख्यातो वेदवेदाङ्गपारगः।
इष्टीः पार्वायणानीर्याः सभार्यो वेदपारगः।। 148.4 ।।
कुर्वन्नास्ते स गौतम्यास्तीरस्तो लोकपूजितः।
प्रातःकाले सभार्योऽसौ जुह्वदग्नौ समाहितः।। 148.5 ।।
सर्वदाऽऽस्ते कदाचित्तु हवनाय समुद्यतः।
एकाहुतिं स हुत्वा तु समिद्धे हव्यवाहने।। 148.6 ।।
आहुदाऽऽस्ते कदाचित्तु हवनाय समुद्यतः।
एकाहुतिं स हुत्वा तु समिद्धे हव्यवाहने।। 148.7 ।।
ततश्चिन्तरदानाय हविर्द्रव्यं करेऽहीत्।
एतस्मिन्नन्तरे वह्निरुपशान्तोऽभवत्तदा।। 148.8 ।।
आहुत्योश्च द्वयोर्मध्य उपशान्तो हुताशनः।
अग्न्यन्तरमुपादेयं वैदिकं लौकिकं तथा।। 148.9 ।।
क्व होष्यं स्याद््द्वितीयं तु आहुत्यन्तरमेव च।
एवं मीमांसमाने तु दैवी वागब्रवीत्तदा।। 148.10 ।।
अग्न्यन्तरं नैव तेऽत्र उपादेयं भविष्यति।
यानि तत्र भविष्यन्ति शकलानि समीपतः।। 148.11 ।।
अर्धदग्धेषु काष्ठेषु विप्रराज प्रहूयताम्।
नेत्युवाच तदा काण्वः सैव वागब्रवीत्पुनः।। 148.12 ।।
अग्नेः पुत्रो हिरण्यस्तु पिता पुत्रः स एव तु।
पुत्रे दत्तं प्रियायैव पितुः प्रीत्यै भविष्यति।। 148.13 ।।
पित्रे देयं सुते दद्यात्कोटिप्रीतिगुणं भवेत्।
दैवी वागब्रवीदेवं ततः सर्वे महर्षयः।। 148.14 ।।
निश्चित्य धर्मसर्वस्वं तथा चक्रुर्यथोदितम्।
एतज्ज्ञात्वा जगत्यत्र पुत्रे दत्तं पितुर्भवेत्।। 148.15 ।।
अपत्याद्युपकारेण पित्रोः प्रीतिर्यथा भवेत्।
तथा नान्येन केनापि जगात्येतद्वि दिवश्रुतम्।। 148.16 ।।
सुप्रसिद्धं जगत्येतत्सर्वलोकेषु पूजितम्।
तस्मिन्दत्ते भवेत्पुण्यं सर्वं कोटिसुणं सुत।। 148.17 ।।
मनोग्लानिनिवृत्तिश्च जायते च महात्सुखम्।
पुनरप्याह सा वाणी काण्वेऽस्मिंस्तीर्थ उत्तमे।। 148.18 ।।
अभवत्तन्महत्तीर्थं काण्वपुण्यप्रभावतः।
लोकत्रयाश्रयाशेषतीर्थेभ्योऽपि महाफलम्।। 148.19 ।।
स्नानदानादिकं किंचिद्भक्त्या कुर्वन्समाहितः।
फलं प्राप्स्यस्यशेषेण सर्वं कोटिगुणं मुने।। 148.20 ।।
यत्किंचित्क्रियते चात्र स्नानदानादिकं नरैः।
सर्वं कोटिगुणं विद्यात्कोटितीर्थं ततो विदुः।। 148.21 ।।
यत्रैतद््वृत्तमाग्नेयं काण्वं पौत्रं हिरण्यकम्।
वाणीसंज्ञं कोटितीर्थं कोटितीर्थफलं यतः।। 148.22 ।।
कोटितीर्थस्य माहात्म्यमत्र वक्तुं न शक्यते।
वाचस्पतिप्रभृतिभिरथ वाऽन्यैः सुरैरपि।। 148.23 ।।
यात्रानुष्ठीयमानं हि सर्वं कर्म यथा तथा।
गोदावर्याः प्रसादेन सर्वं कोटिगुणं भवेत्।। 148.24 ।।
कोटितीर्थे द्विजाय्राय गामेकां यः प्रयच्छति।
तस्य तीर्थस्य माहात्म्याद््गोकोटिफलमश्नुते।। 148.25 ।।
तस्मिंस्तीर्थे शुचिर्भूतम्वा भूमिदानं करोति यः।
श्रद्धायुक्तेन मनसा स्यात्तत्कोटिगुणोत्तरम्।। 148.26 ।।
सर्वत्र गौतमीतीरे पितृणां दानमुत्तमम्।
विशेषतः कोटितीर्थे तदनन्तफलप्रदम्।।
अत्रैकन्यूनपञ्चाशत्तीर्थानि मुनयो विदुः।। 148.27 ।।
इति श्रीमहापुराणे आदिब्रह्मे तीर्थमाहात्म्ये काण्वाद्येकोनपञ्चाशत्तीर्थवर्णनं नामाष्टचत्वारिंशदधिकशततमोऽध्यायः।। 148 ।।
गौतमीमाहात्म्य ऊनाशीतितमोऽध्यायः।। 79 ।।

ब्रह्मपुराणम्-149 
अथैकोनपञ्चाशदधिकशततमोऽध्यायः
नारसिंहतीर्थवर्णनम्
ब्रह्मोवाच
नारसिंहमिति ख्यातं गङ्गाया उत्तरे तटे।
तस्यानुभावं वक्ष्यामि सर्वरक्षाविधायकम्।। 149 ।।
हिरण्यकशिपुः पूर्वमभवद््बलिनां वरः।
तपसा विक्रमेणापि देवानामपराजितः।। 149.2 ।।
हरिभक्तात्मजद्वेषकलुषीकृतमानसः।
आविर्भूय सभास्तम्भाद्विश्वात्मत्वं प्रदर्शयन्।। 149.3 ।।
तं हत्वा नरसिंहस्तत्सैन्यमद्रावयत्तदा।
सर्वान्हत्वा महादैत्यान्क्रमेणाऽऽजौ महामृगः।। 149.4 ।।
रसातलस्थाञ्शत्रुंश्च जित्वा स्वर्लोकमीयिवान्।
तत्र जित्वा भुवं गत्वा दैत्यान्हत्वा नगस्थितान्।। 149.5 ।।
समुद्रस्थान्नदीसंस्थान्ग्राममस्थान्वनवासिनः।
नानारूपधरान्दैत्यान्निजघान मृगाकृतिः।। 149.6 ।।
आकाशगान्वायुसंस्थाञ्ज्योतिर्लोकमुपागतान्।
वज्रपाताधिकनखः समुद्धूतमहासटः।। 149.7 ।।
दैत्यगर्भस्राविगर्जी निर्जिताशेषराक्षसः।
महानादैर्वीक्षितैश्च प्रलयानलसंनिभैः।। 149.8 ।।
चपेटैरङ्गविक्षेपैरसुरान्पर्यचूर्णयत्।
एवं हत्वा बहुविधान्गौतमीमगमद्धरिः।। 149.9 ।।
स्वपदाम्बुजसंभूतां मनोनयननन्दिनीम्।
तत्राम्बर्य इति ख्यातो दण्डकाधिपते रिपुः।। 149.10 ।।
देवानां दुर्जयो योद्धा बलेन महाताऽऽवृतः।
तेनाभवन्महारौद्रं भीषणं लोमहर्षणम्।। 149.11 ।।
शस्त्रास्त्रवर्षणं युद्धं हरिणा दैत्यसूनुना।
निजघान हरिः श्रीमांस्तं रिपुं ह्यत्तरे तटे।। 149.12 ।।
गङ्गायां नारसिंहं तु तीर्थं त्रैलोक्यविश्रुतम्।
स्नानदानादिकं तत्र सर्वपापग्रहार्दनम्।। 149.13 ।।
सर्वरक्षाकरं नित्यं जरामरणवारणम्।
यथा सुराणां सर्वेषां न कोऽपि हरिणा समः।। 149.14 ।।
तीर्थानामप्यशेषाणां तथा तत्तीर्थमुत्तमम्।
तत्र तीर्थे नरः स्नात्वा कुर्यान्नृहरिपूजनम्।। 149.15 ।।
स्वर्गे मर्त्ये तले वाऽपि तस्य किंचिन्न दुर्लभम्।
इत्याद्याष्टौ मुने तत्र महातीर्थानि नारद।। 149.16 ।।
पृथक्पृथक्तीर्थकोटिफलमाहुर्मनीषिणः।
अश्रद्धयाऽपि यन्नाम्नि स्मृते सर्वाघसंक्षयः।। 149.17 ।।
भवेत्साक्षान्नृसिंहोऽसौ सर्वदा यत्र संस्थितः।
तत्तीर्थसेवासंजातं फलं कैरिह वर्ण्यते।। 149.18 ।।
यथा न देवो नृहरेरधिकः क्वापि वर्तते।
तथा नृसिंहतीर्थेन समं तीर्थं न कुत्रचित्।। 149.19 ।।
इति श्रीमहापुराणे आदिब्राह्मे तीर्थमाहात्म्ये नारसिंहाद्यष्टतीर्थवर्णनं नामैकोनपञ्चाशदधिकशततमोऽध्यायः।। 149 ।।
गौतमीमाहात्म्येऽशीतितमोऽध्यायः।। 80 ।।

ब्रह्मपुराणम्-150 
अथ पञ्चाशदधिकशततमोऽध्यायः
पैशाचतीर्थवर्णनम्
ब्रह्मोवाच
पैशाचं तीर्थमाख्यातं गङ्गाया उत्तरे तटे।
पिशाचत्वात्पुरा विप्रो मुक्तिमाप महामते।। 150.1 ।।
सुयवस्याऽऽत्मजो लोकेऽजीगर्तिरिति विश्रुतः।
कुटुम्बभारदुःखार्तो दुर्भिक्षेण तु पीडितः।। 150.2 ।।
मध्यमं तु शुनःशेपं पुत्रं ब्रह्मविदां वरम्।
विक्रीतवान्क्षत्रियाय वधाय बहुलैर्धनैः।। 150.3 ।।
किं नामाऽऽपद््गतः पापं नाऽऽचरत्यपि पिण्डितः।
शमितृत्वे धनं चापि जगृहे बहुलं मुनिः।। 150.4 ।।
विदारणार्थं च धनं जगृहे ब्राह्मणाधमः।
ततोऽप्रतिसमाधेयमहारोगनिपीडितः।। 150.5 ।।
स मृतदः कालपर्याये नरकेष्वथ पातितः।
भोगादृते न क्षयोऽस्ति प्राक्तनानामिहांहसाम्।। 150.6 ।।
किं करैर्यमवाक्येन बहुयोन्यन्तरं गतः।
ततः पिशाचो ह्यभवद्दारुणो दारुणकृतिः।। 150.7 ।।
शुष्ककाष्ठेष्वथारण्ये निर्जले निर्जने तथा।
ग्रीष्मे ग्रीष्मदवव्याप्ते क्षिप्यते यमकिंकरैः।। 150.8 ।।
कन्यापुत्रमहीवाजिगवां विक्रयकारिणः।
नरकान्न निवर्तन्ते यावदाभूतसंप्लवम्।। 150.9 ।।
स्वकृताघविपाकेन दारुणैर्यमकिंकरैः।
संघाते पच्यमानोऽसौ रुरोदोच्चैः कृतं स्मरन्।। 150.10 ।।
पथि गच्छन्कदाचित्स जीगर्तेर्मध्यमः सुतः।
शुश्राव रुदतो वाणीं पिशाचस्य मुहुर्मुहुः।। 150.11 ।।
पुत्रक्रेतुर्ब्रह्महन्तुर्जीगर्तेस्तु पितुस्तदा।
पापिनः पुत्रविक्रेतुर्ब्रह्महन्तुः पितुश्च ताम्।। 150.12 ।।
शुनःशोपस्तदोवाच को भवानतिदुःखितः।
जीगर्तिरब्रवीद््दुःखाच्छुनःशेपपिता ह्यहम्।। 150.13 ।।
पापीयसीं क्रियां कृत्वा योनिं प्राप्तोऽस्मि दारुणाम्।
नरकेष्वथ पक्वश्च पुनः प्राप्तोऽन्तरालकम्।।
ये ये दुष्कृतकर्माणस्तेषां तेषामियं गतिः।। 150.14 ।।
जीगर्तिपुत्रस्तमुवाच दुःखात्सोऽहं सुतस्ते मम दोषेण तात।
विक्रीत्वा मां नरकानेवमाप्तस्ततः करिष्ये स्वर्गतं त्वामिदानीम्।। 150.15 ।।
एवं प्रतिज्ञाय स गाधिपुत्रपुत्रत्वमाप्तोऽथ मुनिप्रवीरः।
गङ्गामभिध्याय पितुश्च लोकाननुत्तमानीहमानो जगाम।। 150.16 ।।
अशेषदुःखानलधूपितानां, निमज्जातां मोहमहासमुद्रे।
शरीरिणआं नान्यदहो त्रिलोक्यामालम्बनं विष्णुपदीं विहाय।। 150.17 ।।
एवं विनिश्चित्य मुनिर्महात्मासमुद्दिधीर्षुः पितरं स दुर्गतेः।
शुचिस्ततो गौतमीमाशु गत्वा, तत्र स्नात्वा संस्मरञ्छंभुविष्णू।। 150.18 ।।
ददौ जलं प्रेतरूपाय पित्रे, पिशाचरूपाय सुदुःखिताय
तद्दानमात्रेण तदैव पूतोऽजीगर्तिरावाप वपुः सुपुण्यम्।। 150.19 ।।
विमानयुक्तः सुरसंघजुष्टं विष्णोः पदं प्राप सुतप्रभावात्।
गङ्गाप्रभावाच्च हरेश्च शंभोर्विधातुरर्कायुततुल्यतेजाः।। 150.20 ।।
ततः प्रभृत्येतदतिप्रसिद्धं, पैशाचनाशं च महागदं च।
महान्ति पापानि च नाशमाशु, प्रयान्ति यस्य स्मरणएन पुंसाम्।। 150.21 ।।
तीर्थस्य चेदं गदितं तवाद्य, माहात्म्यमेतत्त्रिशतानि यत्र।
तीर्थान्यथान्यानि भवन्ति भुक्तिमुक्तिप्रदायीनि किमन्यदत्र।। 150.22 ।।
सर्वसिद्धिदमाख्यातमित्याद्यत्र शतत्रयम्।
तीर्थानां मुनिजुष्टानां स्मरणादप्यभीष्टदम्।। 150.23 ।।
इति श्रीमहापुराणे आदिब्रह्मे तीर्थमाहात्म्ये पैशाचादिशतत्रयतीर्थवर्णनं नाम पञ्चाशदधिकशततमोऽध्यायः।। 150 ।।
गौतमीमाहात्म्य एकाशीतितमोऽध्यायः।। 81 ।।

