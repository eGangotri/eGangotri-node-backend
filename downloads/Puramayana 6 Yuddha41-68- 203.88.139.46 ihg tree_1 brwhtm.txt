।। युद्धकाण्डः ।।
।। श्लोकः ।।
(41सर्गतः 68सर्गपर्यन्तम्)
अथ तस्मिन्निमित्तानि दृष्ट्वा लक्ष्मणपूर्वजः।
सुग्रीवं सम्परिष्वज्य तदा वचनमब्रवीत् ।। 6.41.1 ।।
असम्मन्त्र्य मया सार्द्धं तदिदं साहसं कृतम्।
एवं साहसकर्माणि न कुर्वन्ति जनेश्वराः ।। 6.41.2 ।।
संशये स्थाप्य मां चेदं बलं च सविभीषणम्।
कष्टं कृतमिदं वीर साहसं साहसप्रिय ।। 6.41.3 ।।
इदानीं मा कृथा वीर एवंविधमचिन्तितम्।
त्वयि किञ्चित् समापन्ने किं कार्यं सीतया मम ।। 6.41.4 ।।
भरतेन महाबाहो लक्ष्मणेन यवीयसा। 
शत्रुघ्नेन च शत्रुघ्न स्वशरीरेण वा पुनः ।। 6.41.5 ।।
त्वयि चानागते पूर्वमिति मे निश्चिता मतिः।
जानतश्चापि ते वीर्यं महेन्द्रवरुणोपम ।। 6.41.6 ।।
हत्वाऽहं रावणं युद्धे सपुत्रबलवाहनम्।
अभिषिच्य च लङ्कायां विभीषणमथापि च।
भरते राज्यमावेश्य त्यक्ष्ये देहं महाबल ।। 6.41.7 ।।
तमेवं वादिनं रामं सुग्रीवः प्रत्यभाषत ।। 6.41.8 ।।
तव भार्यापहर्तारं दृष्ट्वा राघव रावणम्।
मर्षयामि कथं वीर जानन् पौरुषमात्मनः ।। 6.41.9 ।।
इत्येवं वादिनं वीरमभिनन्द्य स राघवः।
लक्ष्मणं लक्ष्मिसम्पन्नमिदं वचनमब्रवीत् ।। 6.41.10 ।।
परिगृह्योदकं शीतं वनानि फलवन्ति च।
बलौघं संविभज्येमं व्यूह्य तिष्ठेम लक्ष्मण ।। 6.41.11 ।।
लोकक्षयकरं भीमं भयं पश्याम्युपस्थितम्।
निबर्हणं प्रवीराणामृक्षवानररक्षसाम् ।। 6.41.12 ।।
वाताश्च परुषा वान्ति कम्पते च वसुन्धरा।
पर्वताग्राणि वेपन्ते पतन्ति धरणीरुहाः ।। 6.41.13 ।।
मेघाः क्रव्यादसङ्काशाः परुषाः परुषस्वनाः।
क्रूराः क्रूरं प्रवर्षन्ति मिश्रं शोणितबिन्दुभिः ।। 6.41.14 ।।
रक्तचन्दनसङ्काशा सन्ध्या परमदारुणा।
ज्वलच्च निपतत्येतदादित्यादग्निमण्डलम् ।। 6.41.15 ।।
आदित्यमभिवाश्यन्ति जनयन्तो महद्भयम्।
दीना दीनस्वरा घोरा अप्रशस्ता मृगद्विजाः ।। 6.41.16 ।।
रजन्यामप्रकाशश्च सन्तापयति चन्द्रमाः।
कृष्णरक्तान्तपर्यन्तो यथा लोकस्य सङ्क्षये ।। 6.41.17 ।।
ह्रस्वो रूक्षोऽप्रशस्तश्च परिवेषः सुलोहितः ।। 6.41.18 ।।
आदित्यमण्डले नीलं लक्ष्म लक्ष्मण दृश्यते।
दृश्यन्ते न यथावच्च नक्षत्राण्यभिवर्तते।
युगान्तमिव लोकस्य पश्य लक्ष्मण शंसति ।। 6.41.19 ।।
काकाः श्येनास्तथा गृध्रा नीचैः परिपतन्ति च।
शिवाश्चाप्यशिवा वाचः प्रवदन्ति महास्वनाः ।। 6.41.20 ।।
क्षिप्रमद्य दुराधर्षां लङ्कां रावणपालिताम्।
अभियाम जवेनैव सर्वतो हरिभिर्वृताः ।। 6.41.21 ।।
इत्येवं संवदन् वीरो लक्ष्मणं लक्ष्मणाग्रजः।
तस्मादवातरच्छीव्रं पर्वताग्रान्महाबलः ।। 6.41.22 ।।
अवतीर्यं च धर्मात्मा तस्माच्छैलात् स राघवः।
परैः परमदुर्धर्षं ददर्श बलमात्मनः ।। 6.41.23 ।।
सन्नह्य तु ससुग्रीवः कपिराजबलं महत्।
कालज्ञो राघवः काले संयुगायाभ्यचोदयत् ।। 6.41.24 ।।
ततः काले महाबाहुर्बलेन महतावृतः। 
प्रस्थितः पुरतो धन्वी लङ्कामभिमुखः पुरीम् ।। 6.41.25 ।।
तं विभीषणसुग्रीवौ हनुमान् जाम्बवान्नलः।
ऋक्षराजस्तथा नीलो लक्ष्मणश्चान्वयुस्तदा ।। 6.41.26 ।।
ततः पश्चात् सुमहती पृतनर्क्षवनौकसाम्।
प्रच्छाद्य महतीं भूमिमनुयाति स्म राघवम् ।। 6.41.27 ।।
शैलशृङ्गाणि शतशः प्रवृद्धांश्च महीरुहान्।
जगृहुः कुञ्जरप्रख्या वानराः परवारणाः ।। 6.41.28 ।।
तौ तु दीर्घेण कालेन भ्रातरौ रामलक्ष्मणौ।
रावणस्य पुरीं लङ्कामासेदतुररिन्दमौ ।। 6.41.29 ।।
पताकमालिनीं रम्यामुद्यानवनशोभिताम्।
चित्रवप्रां सुदुष्प्रापामुच्चैः प्राकारतोरणाम् ।। 6.41.30 ।।
तां सुरैरपि दुर्धर्षां रामवाक्यप्रचोदिताः।
यथानिवेशं सम्पीड्य न्यविशन्त वनौकसः ।। 6.41.31 ।।
लङ्कायास्तूत्तरद्वारं शलशृङ्गमिवोन्नतम्। 
रामः सहानुजो धन्वी जुगोप च रुरोध च ।। 6.41.32 ।।
लङ्कामुपनिविष्टश्च रामो दशरथात्मजः। 
लक्ष्मणानुचरो वीरः पुरीं रावणपालिताम्।
उत्तरद्वारमासाद्य यत्र तिष्ठति रावणः ।। 6.41.33 ।।
नान्यो रामाद्धि तद्द्वारं समर्थः परिरक्षितुम्। 
रावणाधिष्ठितं भीमं वरुणेनेव सागरम् ।। 6.41.34 ।।
सायुधै राक्षसैर्भीमैरभिगुप्तं समन्ततः।
लघूनां त्रासजननं पातालमिव दानवैः ।। 6.41.35 ।।
विन्यस्तानि च योधानां बहूनि विविधानि च।
ददर्शायुधजालानि तत्रैव कवचानि च ।। 6.41.36 ।।
पूर्वं तु द्वारमासाद्य नीलो हरिचमूपतिः। 
अतिष्ठत् सह मैन्देन द्विविदेन च वीर्यवान् ।। 6.41.37 ।।
अङ्गदो दक्षिणद्वारं जग्राह सुमहाबलः।
ऋषभेण गवाक्षेण गजेन गवयेन च ।। 6.41.38 ।।
हनुमान् पश्चिमद्वारं ररक्ष बलवान् कपिः। 
प्रमाथिप्रघसाभ्यां च वीरैरन्यैश्च सङ्गतः ।। 6.41.39 ।।
मध्यमे च स्वयं गुल्मे सुग्रीवः समतिष्ठत।
सह सर्वैहरिश्रेष्ठैः सुपर्णश्वसनोपमैः ।। 6.41.40 ।।
वानाराणां तु षट्त्रिंशत् कोट्यः प्रख्यातयूथपाः। 
निपीड्योपनिविष्टाश्च सुग्रीवो यत्र वानरः ।। 6.41.41 ।।
शासनेन तु रामस्य लक्ष्मणः सविभीषणः।
द्वारे द्वारे हरीणां तु कोटिं कोटिं न्यवेशयत् ।। 6.41.42 ।।
पश्चिमेन तु रामस्य सुग्रीवः सहजाम्बवान्।
अदूरान्मध्यमे गुल्मे तस्थौ बहुबलानुगः ।। 6.41.43 ।।
ते तु वानरशार्दूलाः शार्दूला इव दंष्ट्रिणः।
गृहीत्वा द्रुमशैलाग्रान् हृष्टा युद्धाय तस्थिरे ।। 6.41.44 ।।
सर्वे विकृतलाङ्गूलाः सर्वे दंष्ट्रानखायुधाः।
सर्वे विकृतचित्राङ्गाः सर्वे च विकृताननाः ।। 6.41.45 ।।
दशनागबलाः केचित् केचिद्दशगुणोत्तराः।
केचिन्नागसहस्रस्य बभूवुस्तुल्यविक्रमाः ।। 6.41.46 ।।
सन्ति चौघबलाः केचित् केचिच्छतगुणोत्तराः।
अप्रमेयबलाश्चान्ये तत्रासन् हरियूथपाः ।। 6.41.47 ।।
अद्भुतश्च विचित्रश्च तेषामासीत् समागमः।
तत्र वानरसैन्यानां शलभानामिवोद्यमः ।। 6.41.48 ।।
परिपूर्णमिवाकाशं सञ्छन्नेव च मेदिनी।
लङ्कामुपनिविष्टैश्च सम्पतद्भिश्च वानरैः ।। 6.41.49 ।।
शतं शतसहस्राणां पृथगृक्षवनौकसाम्। 
लङ्काद्वाराण्युपाजग्मुरन्ये योद्धुं समन्ततः ।। 6.41.50 ।।
आवृतः स गिरिः सर्वैस्तैः समन्तात् प्लवङ्गमैः ।। 6.41.51 ।।
अयुतानां सहस्रं च पुरीं तामभ्यवर्तत ।। 6.41.52 ।।
वानरैर्बलवद्भिश्च बभूव द्रुमपाणिभिः।
संवृता सर्वतो लङ्का दुष्प्रवेशापि वायुना ।। 6.41.53 ।।
राक्षसा विस्मयं जग्मुः सहसाऽभिनिपीडिताः।
वानरैर्मेघसङ्काशैः शक्रतुल्यपराक्रमैः ।। 6.41.54 ।।
महान् शब्दोऽभवत्तत्र बलौघस्याभिवर्ततः।
सागरस्येव भिन्नस्य यथा स्यात् सलिलस्वनः ।। 6.41.55 ।।
तेन शब्देन महता सप्राकारा सतोरणा।
लङ्का प्रचलिता सर्वा सशैलवनकानना ।। 6.41.56 ।।
रामलक्ष्मणगुप्ता सा सुग्रीवेण च वाहिनी। 
बभूव दुर्धर्षतरा सर्वैरपि सुरासुरैः ।। 6.41.57 ।।
राघवः सन्निवेश्यैव सैन्यं स्वं रक्षसां वधे।
सम्मन्त्र्य मन्त्रिभिः सार्धं निश्चित्य च पुनःपुनः।
आनन्तर्यमभिप्रेप्सुः क्रमयोगार्थतत्त्ववित् ।। 6.41.58 ।।
विभीषणस्यानुमते राजधर्मनुस्मरन्।
अङ्गदं वालितनयं समाहूयेदमब्रवीत् ।। 6.41.59 ।।
गत्वा सोम्य दशग्रीवं ब्रुहि मद्वचनात् कपे। 
लङ्घयित्वा पुरीं लङ्कां भयं त्यक्त्वा गतव्यथः ।। 6.41.60 ।।
भ्रष्टश्रीकगतैश्वर्य मुमूर्षो नष्टचेतन।
ऋषीणां देवतानां च गन्धर्वाप्सरसां तथा ।। 6.41.61 ।।
नागानामथ यक्षाणां राज्ञां च रजनीचर।
यच्च पापं कृतं मोहादवलिप्तेन राक्षस ।। 
[तस्य पापस्य सम्प्राप्ता व्युष्टिरद्य दुरासदा]  ।। 6.41.62 ।।
नूनमद्य गतो दर्पः स्वयम्भूवरदानजः।
यस्य दण्डधरस्तेऽहं दाराहरणकर्शितः।
दण्डं धारयमाणस्तु लङ्काद्वारे व्यवस्थितः ।। 6.41.63 ।।
पदवीं देवतानां च महर्षीणां च राक्षस। 
राजर्षीणां च सर्वेषां गमिष्यसि मया हतः ।। 6.41.64 ।।
बलेन येन वै सीतां मायया राक्षसाधम।
मामतिक्रामयित्वा त्वं हृतवांस्तन्निदर्शय ।। 6.41.65 ।।
अराक्षसमिमं लोकं कर्तास्मि निशितैः शरैः।
न चेच्छरणमभ्येषि मामुपादाय मैथिलीम् ।। 6.41.66 ।।
धर्मात्मा रक्षसां श्रेष्ठः सम्प्राप्तोऽयं विभीषणः।
लङ्कैश्वर्यं ध्रुवं श्रीमानयं प्राप्नोत्यकण्टकम् ।। 6.41.67 ।।
न हि राज्यमधर्मेण भोक्तुं क्षणमपि त्वया।
शक्यं मूर्खसहायेन पापेनाविदितात्मना ।। 6.41.68 ।।
युद्ध्यस्व वा धृतिं कृत्वा शौर्यमालम्ब्य राक्षस।
मच्छरैस्त्वं रणे शान्तस्ततः पूतो भविष्यसि ।। 6.41.69 ।।
यद्वा विशसि लोकांस्त्रीन् पक्षिभूतो मनोजवः।
मम चक्षुष्पथं प्राप्य न जीवन् प्रतियास्यसि ।। 6.41.70 ।।
ब्रवीमि त्वां हितं वाक्यं क्रियतामौर्ध्वदैहिकम्। 
सुदृष्टा क्रियतां लङ्का जीवितं ते मयि स्थितम् ।। 6.41.71 ।।
इत्युक्तः स तु तारेयो रामेणाक्लिष्टकर्मणा।
जगामाकाशमाविश्य मूर्तिमानिव हव्यवाट् ।। 6.41.72 ।।
सोऽतिपत्य मुहूर्तेन श्रीमान्रावणमन्दिरम्।
ददर्शासीनमव्यग्रं रावणं सचिवैः सह ।। 6.41.73 ।।
ततस्तस्याविदूरे स निपत्य हरिपुङ्गवः।
दीप्ताग्निसदृशस्तस्थावङ्गदः कनकाङ्गदः ।। 6.41.74 ।।
तद्रामवचनं सर्वमन्यूनाधिकमुत्तमम्।
सामात्यं श्रावयामास निवेद्यात्मानमात्मना ।। 6.41.75 ।।
दूतोऽहं कोसलेन्द्रस्य रामस्याक्लिष्टकर्मणः।
वालिपुत्रोऽङ्गदो नाम यदि ते श्रोत्रमागतः ।। 6.41.76 ।।
आह त्वां राघवो रामः कौसल्यानन्दवर्धनः।
निष्पत्य प्रतियुद्ध्यस्व नृशंस पुरुषो भव ।। 6.41.77 ।।
हन्तास्मि त्वां सहामात्यं सपुत्रज्ञातिबान्धवम्।
निरुद्विग्नास्त्रयो लोका भविष्यन्ति हते त्वयि ।। 6.41.78 ।।
देवदानवयक्षाणां गन्धर्वोरगरक्षसाम्।
शत्रुमद्योद्धरिष्यामि त्वामृषीणां च कण्टकम् ।। 6.41.79 ।।
विभीषणस्य चैश्वर्यं भविष्यति हते त्वयि।
न चेत् सत्कृत्य वैदेहीं प्रणिपत्य प्रदास्यसि ।। 6.41.80 ।।
इत्येवं परुषं वाक्यं ब्रुवाणे हरिपुङ्गवे।
अमर्षवशमापन्नो निशाचरगणेश्वरः ।। 6.41.81 ।।
ततः स रोषताम्राक्षः शशास सचिवांस्तदा। 
गृह्यतामेष दुर्मेधा वध्यतामिति चासकृत् ।। 6.41.82 ।।
रावणस्य वचः श्रुत्वा दीप्ताग्निसमतेजसः।
जगृहुस्तं ततो घोराश्चत्वारो रजनीचराः ।। 6.41.83 ।।
ग्राहयामास तारेयः स्वयमात्मानमात्मवान्।
बलं दर्शयितुं वीरो यातुधानगणे तदा ।। 6.41.84 ।।
स तान् बाहुद्वये सक्तानादाय पतगानिव।
प्रासादं शैलसङ्कासमुत्पपाताङ्गदस्तदा ।। 6.41.85 ।।
तेऽन्तरिक्षाद्विनिर्धूतास्तस्य वेगेन राक्षसाः।
भूमौ निपतिताः सर्वे राक्षसेन्द्रस्य पश्यतः ।। 6.41.86 ।।
ततः प्रासादशिखरं शैलशृङ्गमिवोन्नतम्।
ददर्श राक्षसेन्द्रस्य वालिपुत्रः प्रतापवान् ।। 6.41.87 ।।
तत्पफाल पदाक्रान्तं दशग्रीवस्य पश्यतः। 
पुरा हिमवतः शृङ्गं वज्रिणेव विदारितम् ।। 6.41.88 ।।
भङ्क्त्वा प्रासादशिखरं नाम विश्राव्य चात्मनः।
विनद्य सुमहानादमुत्पपात विहायसम् ।। 6.41.89 ।।
व्यथयन् राक्षसान् सर्वान् हर्षयंश्चापि वानरान्।
स वानराणां मध्ये तु रामपार्श्वमुपागतः ।। 6.41.90 ।।
रावणस्तु परं चक्रे क्रोधं प्रासादधर्षणात्।
विनाशं चात्मनः पश्यन्निश्वासपरमोऽभवत् ।। 6.41.91 ।।
रामस्तु बहुभिर्हृष्टैर्निनदद्भिः प्लवङ्गमैः। 
वृतो रिपुवधाकाङ्क्षी युद्धायैवाभ्यवर्तत ।। 6.41.92 ।।
सुषेणस्तु महावीर्यो गिरिकूटोपमो हरिः।
बहुभिः संवृतस्तत्र वानरैः कामरूपिभिः ।। 6.41.93 ।।
चतुर्द्वाराणि सर्वाणि सुग्रीववचनात् कपिः। 
पर्यक्रामत दुर्धर्षो नक्षत्राणीव चन्द्रमाः ।। 6.41.94 ।।
तेषामक्षौहिणिशतं समवेक्ष्य वनौकसाम्।
लङ्कामुपनिविष्टानां सागरं चाभिवर्तताम् ।। 6.41.95 ।।
राक्षसा विस्मयं जग्मुस्त्रासं जग्मुस्तथाऽपरे।
अपरे समरोद्धर्षाद्धर्षमेव प्रपेदिरे ।। 6.41.96 ।।
कृत्स्नं हि कपिभिर्व्याप्तं प्राकारपरिखान्तरम्।
ददृशू राक्षसा दीनाः प्राकारं वानरीकृतम् ।। 6.41.97 ।।
हाहाकारं प्रकुर्वन्ति राक्षसा भयमोहिताः ।। 6.41.98 ।।
तस्मिन् महाभीषणके प्रवृत्ते कोलाहले राक्षसराजधान्याम्।
प्रगृह्य रक्षांसि महायुधानि युगान्तवाता इव संविचेरुः ।। 6.41.99 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकचत्वारिंशः सर्गः ।। 41 ।।
ततस्ते राक्षसास्तत्र गत्वा रावणमन्दिरम्।
न्यवेदयन् पुरीं रुद्धां रामेण सह वानरैः ।। 6.42.1 ।।
रुद्धां तु नगरीं श्रुत्वा जातक्रोधो निशाचरः।
विधानं द्विगुणं कृत्वा प्रासादं सोऽध्यरोहत ।। 6.42.2 ।।
स ददर्शावृतां लङ्कां सशैलवनकाननाम्।
असङ्ख्येयैर्हरिगणैः सर्वतो युद्धकाङ्क्षिभिः ।। 6.42.3 ।।
स दृष्ट्वा वानरैः सर्वां वसुधां कवलीकृताम्।
कथं क्षपयितव्याः स्युरिति चिन्तापरोऽभवत् ।। 6.42.4 ।।
स चिन्तयित्वा सुचिरं धैर्यमालम्ब्य रावणः।
राघवं हरियूथांश्च ददर्शायतलोचनः ।। 6.42.5 ।।
राघवः सह सैन्येन मुदितो नाम पुप्लुवे।
लङ्कां ददर्श गुप्तां वै सर्वतो राक्षसैर्वृताम् ।। 6.42.6 ।।
दृष्ट्वा दाशरथिर्लङ्कां चित्रध्वजपताकिनीम्।
जगाम सहसा सीतां दूयमानेन चेतसा ।। 6.42.7 ।।
अत्र सा मृगशावाक्षी मत्कृते जनकात्मजा।
पीड्यते शोकसन्तप्ता कृशा स्थण्डिलशायिनी ।। 6.42.8 ।।
पीड्यमानां स धर्मात्मा वैदेहीमनुचिन्तयन्।
क्षिप्रमाज्ञापयामास वानरान् द्विषतां वधे ।। 6.42.9 ।।
एवमुक्ते तु वचने रामेणाक्लिष्टकर्मणा।
सङ्घर्षमाणाः प्लवगाः सिंहनादैरनादयन् ।। 6.42.10 ।।
शिखरैर्विकिरामैनां लङ्कां मुष्टिभिरेव वा। 
इति स्म दधिरे सर्वे मनांसि हरियूथपाः ।। 6.42.11 ।।
उद्यम्य गिरिशृङ्गाणि शिखराणि महान्ति च।
तरूंश्चोत्पाट्य विविधांस्तिष्ठन्ति हरियूथपाः ।। 6.42.12 ।।
प्रेक्षतो राक्षसेन्द्रस्य तान्यनीकानि भागशः।
राघवप्रियकामार्थं लङ्कामारुरुहुस्तदा ।। 6.42.13 ।।
ते ताम्रवक्त्रा हेमाभा रामार्थे त्यक्तजीविताः।
लङ्कामेवाभ्यवर्तन्त सालतालशिलायुधाः ।। 6.42.14 ।।
ते द्रुमैः पर्वताग्रैश्च मुष्टिभिश्च प्लवङ्गमाः।
प्राकाराग्राण्यरण्यानि ममन्थुस्तोरणानि च ।। 6.42.15 ।।
परिखाः पूरयन्ति स्म प्रसन्नसलिलायुताः।
पांसुभिः पर्वताग्रैश्च तृणैः काष्ठैश्च वानराः ।। 6.42.16 ।।
ततः सहस्रयूथाश्च कोटीयूथाश्च वानराः।
कोटीशतयुताश्चान्ये लङ्कामारुरुहुस्तदा ।। 6.42.17 ।।
काञ्चनानि प्रमृद्नन्तस्तोरणानि प्लवङ्गमाः।
कैलासशिखराभाणि गोपुराणि प्रमथ्य च ।। 6.42.18 ।।
आप्लवन्तः प्लवन्तश्च गर्जन्तश्च प्लवङ्गमाः।
लङ्कां तामभिधावन्ति महावारणसन्निभाः ।। 6.42.19 ।।
जयत्यतिबलो रामो लक्ष्मणश्च महाबलः।
राजा जयति सुग्रीवो राघवेणाभिपालितः ।। 6.42.20 ।।
इत्येवं घोषयन्तश्च गर्जन्तश्च प्लवङ्गमाः।
अभ्यधावन्त लङ्कायाः प्राकारं कामरूपिणः ।। 6.42.21 ।।
वीरबाहुः सुबाहुश्च नलश्च वनगोचरः।
निपीड्योपनिविष्टास्ते प्राकारं हरियूथपाः।
एतस्मिन्नन्तरे चक्रुः स्कन्धावारनिवेशनम् ।। 6.42.22 ।।
पूर्वद्वारं तु कुमुदः कोटीभिर्दशभिर्वृतः।
आवृत्य बलवांस्तस्थौ हरिभिर्जितकाशिभिः ।। 6.42.23 ।।
साहाय्यार्थं तु तस्यैव निविष्टः प्रघसो हरिः।
पनसश्च महाबाहुर्वानरैर्बहुभिर्वृतः ।। 6.42.24 ।।
दक्षिणं द्वारमागम्य वीरः शतवलिः कपिः।
आवृत्य बलवांस्तस्थौ विंशत्या कोटिभिर्वृतः ।। 6.42.25 ।।
सुषेणः पश्चिमद्वारं गतस्तारापिता हरिः।
आवृत्य बलवांस्तस्थौ षष्टिकोटिभिरावृतः ।। 6.42.26 ।।
उत्तरं द्वारमासाद्य रामः सौमित्रिणा सह।
आवृत्य बलवांस्तस्थौ सुग्रीवश्च हरीश्वरः ।। 6.42.27 ।।
गोलाङ्गूलो महाकायो गवाक्षो भीमदर्शनः।
वृतः कोट्या महावीर्यस्तस्थौ रामस्य पार्श्वतः ।। 6.42.28 ।।
ऋक्षाणां भीमवेगानां धूम्रः शत्रुनिबर्हणः।
वृतः कोट्या महावीर्यस्तस्थो रामस्य पार्श्वतः ।। 6.42.29 ।।
सन्नद्धस्तु महावीर्यो गदापाणिर्विभीषणः।
वृतो यत्तैस्तु सचिवैस्तस्थौ तत्र महाबलः ।। 6.42.30 ।।
गजो गवाक्षो गवयः शरभो गन्धमादनः।
समन्तात् परिधावन्तो ररक्षुर्हरिवाहिनीम् ।। 6.42.31 ।।
ततः कोपपरीतात्मा रावणो राक्षसेश्वरः।
निर्याणं सर्वसैन्यानां द्रुतमाज्ञापयत्तदा ।। 6.42.32 ।।
एतच्छुत्वा ततो वाक्यं रावणस्य मुखोद्गतम्।
सहसा भीमनिर्घोषमुद्घुष्टं रजनीचरैः ।। 6.42.33 ।।
ततः प्रचोदिता भेर्यश्चन्द्रपाण्डरपुष्कराः।
हेमकोणाहता भीमा राक्षसानां समन्ततः ।। 6.42.34 ।।
विनेदुश्च महाघोषाः शङ्खाः शतसहस्रशः।
राक्षसानां सुघोराणां मुखमारुतपूरिताः ।। 6.42.35 ।।
ते बभुः शुभनीलाङ्गाः सशङ्का रजनीचराः।
विद्युन्मण्डलसन्नद्धाः सबलाका इवाम्बुदाः ।। 6.42.36 ।।
निष्पतन्ति ततः सैन्या हृष्टा रावणचोदिताः।
समये पूर्यमाणस्य वेगा इव महोदधेः ।। 6.42.37 ।।
ततो वानरसैन्येन मुक्तो नादः समन्ततः।
मलयः पूरितो येन स सानुप्रस्थकन्दरः ।। 6.42.38 ।।
शङ्खदुन्दुभिसङ्घुष्टः सिंहनादस्तरस्विनाम्।
पृथिवीं चान्तरिक्षं च सागरं चैव नादयन् ।। 6.42.39 ।।
गजानां बृंहितैः सार्धं हयानां हेषितैरपि।
रथानां नेमिघोषैश्च रक्षसां वदनस्वनः ।। 6.42.40 ।।
एतस्मिन्नन्तरे घोरः सङ्ग्रामः समवर्तत।
रक्षसां वानराणां च यथा देवासुरे पुरा ।। 6.42.41 ।।
ते गदाभिः प्रदीप्ताभिः शक्तिशूलपरश्वधैः।
निजघ्नुर्वानरान् घोराः कथयन्तः स्वविक्रमान् ।। 6.42.42 ।।
[वानराश्च महावीर्या राक्षसान् जघ्नुराहवे।
जयत्यतिबलो रामो लक्ष्मणश्च महाबलः ]
राजा जयति सुग्रीव इति शब्दो महानभूत् ।। 6.42.43 ।।
राजन् जय जयेत्युक्त्वा स्वस्वनामकथान्ततः।
तथा वृक्षैर्महाकायाः पर्वताग्रैश्च वानराः।
निजघ्नुस्तानि रक्षांसि नखैर्दन्तैश्च वेगिताः ।। 6.42.44 ।।
राक्षसास्त्वपरे भीमाः प्राकारस्था महीगतान्।
भिन्दिपालैश्च खड्गैश्च शूलैश्चैव व्यदारयन् ।। 6.42.45 ।।
वानराश्चापि सङ्क्रुद्धाः प्राकारस्थान् महीगताः।
राक्षसान् पातयामासुः समाप्लुत्य प्लवङ्गमाः ।। 6.42.46 ।।
स सम्प्रहारस्तुमुलो मांसशोणितकर्दमः।
रक्षसां वानराणां च सम्बभूवाद्भुतोपमः ।। 6.42.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विचत्वारिंशः सर्गः ।। 42 ।।
युद्ध्यातां तु ततस्तेषां वानराणां महात्मनाम्।
रक्षसां सम्बभूवाथ बलकोपः सुदारुणः ।। 6.43.1 ।।
ते हयैः काञ्चनापीडैर्ध्वजैश्चाग्निशिखोपमैः।
रथैश्चादित्यसङ्काशैः कवचैश्च मनोरमैः ।। 6.43.2 ।।
निर्ययू राक्षसव्याघ्रा नादयन्तो दिशो दश।
राक्षसा भीमकर्माणो रावणस्य जयैषिणः ।। 6.43.3 ।।
वानराणामपि चमूर्बृहती जयमिच्छताम्।
अभ्यधावत तां सेनां रक्षसां कामरूपिणाम् ।। 6.43.4 ।।
एतस्मिन्नन्तरे तेषामन्योन्यमभिधावताम्।
रक्षसां वानराणां च द्वन्द्वयुद्धमवर्तत ।। 6.43.5 ।।
अङ्गदेनेन्द्रजित् सार्धं वालिपुत्रेण राक्षसः।
अयुध्यत महातेजास्त्र्यम्बकेण यथाऽन्तकः ।। 6.43.6 ।।
प्रजङ्घेन च सम्पातिर्नित्यं दुर्मर्षणो रणे।
जम्बुमालिनमारब्धो हनुमानपि वानरः ।। 6.43.7 ।।
सङ्गतः सुमहाक्रोधो राक्षसो रावणानुजः।
समरे तीक्ष्णवेगेन मित्रघ्नेन विभीषणः ।। 6.43.8 ।।
तपनेन गजः सार्धं राक्षसेन महाबलः।
निकुम्भेन महातेजा नीलोऽपि समयुद्ध्यत ।। 6.43.9 ।।
वानरेन्द्रस्तु सुग्रीवः प्रघसेन समागतः।
सङ्गतः समरे श्रीमान् विरूपाक्षेण लक्ष्मणः ।। 6.43.10 ।।
आग्निकेतुश्च दुर्धर्षो रश्मिकेतुश्च राक्षसः।
सुप्तघ्नो यज्ञकोपश्च रामेण सह सङ्गताः ।। 6.43.11 ।।
वज्रमुष्टिस्तु मैन्देन द्विविदानशनिप्रभः।
राक्षसाभ्यां सुघोराभ्यां कपिमुख्यौ समागतौ ।। 6.43.12 ।।
वीरः प्रतपनो घोरो राक्षसो रणदुर्धरः।
समरे तीक्ष्णवेगेन नलेन समयुद्ध्यत ।। 6.43.13 ।।
धर्मस्य पुत्रो बलवान् सुषेण इति विश्रुतः।
स विद्युन्मालिना सार्धमयुध्यत महाकपिः ।। 6.43.14 ।।
वानराश्चापरे भीमा राक्षसैरपरैः सह।
द्वन्द्वं समीयुर्बहुधा युद्धाय बहुभिः सह ।। 6.43.15 ।।
तत्रासीत् सुमहद्युद्धं तुमुलं रोमहर्षणम्। 
रक्षसां वानराणां च वीराणां जयमिच्छताम् ।। 6.43.16 ।।
हरिराक्षसदेहेभ्यः प्रभृताः केशशाद्वलाः।
शरीरसङ्घाटवहाः प्रसस्रुः शोणितापगाः ।। 6.43.17 ।।
आजघानेन्द्रजित् क्रुद्धो वज्रेणेव शतक्रतुः।
अङ्गदं गदया वीरं शत्रुसैन्यविदारणम् ।। 6.43.18 ।।
तस्य काञ्चनचित्राङ्गं रथं साश्वं ससारथिम्।
जघान समरे श्रीमानङ्गदो वेगवान् कपिः ।। 6.43.19 ।।
सम्पातिस्तु त्रिभिर्बाणैः प्रजङ्घेन समाहतः।
निजघानाश्वकर्णेन प्रजङ्घं रणमूर्धनि ।। 6.43.20 ।।
जम्बुमाली रथस्थस्तु रथशक्त्या महाबलः।
बिभेद समरे क्रुद्धो हनूमन्तं स्तनान्तरे ।। 6.43.21 ।।
तस्य तं रथमास्थाय हनूमान् मारुतत्मजः।
प्रममाथ तलेनाशु सह तेनैव रक्षसा ।। 6.43.22 ।।
नदन् प्रतपनो घोरो नलं सोऽप्यन्वधावत ।। 6.43.23 ।।
नलः प्रतपनस्याशु पातयामास चक्षुषी।
भिन्नगात्रः शरैस्तीक्ष्णैः क्षिप्रहस्तेन रक्षसा ।। 6.43.24 ।।
ग्रसन्तमिव सैन्यानि प्रघसं वानराधिपः।
सुग्रीवः सप्तपर्णेन निर्बिभेद जघान च ।। 6.43.25 ।।
अग्निकेतुश्च दुर्धर्षो रश्मिकेतुश्च राक्षसः।
सुप्तघ्नो यज्ञकोपश्च रामं निर्बिभिदुः शरैः ।। 6.43.26 ।।
तेषां चतुर्णां रामस्तु शिरांसि निशितैः शरै।
क्रुद्धश्चतुर्भिश्चिच्छेद घोरैरग्निशिखोपमैः ।। 6.43.27 ।।
वज्रमुष्टिस्तु मैन्देन मुष्टिना निहतो रणे।
पपात सरथः साश्वः पुराट्ट इव भूतले ।। 6.43.28 ।।
निकुम्भस्तु रणे नीलं नीलाञ्जनचयप्रभम्।
निर्बिभेद शरैस्तीक्ष्णैः करैर्मेघमिवांशुमान् ।। 6.43.29 ।।
पुनः शरशतेनाथ क्षिप्रहस्तो निशाचरः।
बिभेद समरे नीलं निकुम्भः प्रजहास च ।। 6.43.30 ।।
तस्यैव रथचक्रेण नीलो विष्णुरिवाहवे।
शिरश्चिच्छेद समरे निकुम्भस्य च सारथेः ।। 6.43.31 ।।
वज्राशनिसमस्पर्शो द्विविदोऽप्यशनिप्रभम्।
जघान गिरिशृङ्गेण मिषतां सर्वरक्षसाम् ।। 6.43.32 ।।
द्विविदं वानरेन्द्रं तु नगयोधिनमाहवे।
शरैरशनि सङ्काशैः स विव्याधाशनिप्रभः ।। 6.43.33 ।।
स शरैरतिविद्धाङ्गो द्विविदः क्रोधमूर्च्छितः।
सालेन सरथं साश्वं निजघानाशनिप्रभम् ।। 6.43.34 ।।
विद्युन्माली रथस्थस्तु शरैः काञ्चनभूषणैः।
सुषेणं ताडयामास ननाद च मुहुर्मुहुः ।। 6.43.35 ।।
तं रथस्थमथो दृष्ट्वा सुषेणो वानरोत्तमः।
गिरिशृङ्गेण महता रथमाशु न्यपातयत् ।। 6.43.36 ।।
लाघवेन तु संयुक्तो विद्युन्माली निशाचरः।
अपक्रम्य रथात्तूर्णं गदापाणिः क्षितौ स्थितः ।। 6.43.37 ।।
ततः क्रोधसमाविष्टः सुषेणो हरिपुङ्गवः।
शिलां सुमहतीं गृह्य निशाचरमभिद्रवत् ।। 6.43.38 ।।
तमापतन्तं गदया विद्युन्माली निशाचरः। 
वक्षस्यभिजघानाशु सुषेणं हरिसत्तमम् ।। 6.43.39 ।।
गदाप्रहारं तं घोरमचिन्त्य प्लवगोत्तमः।
तां शिलां पातयामास तस्योरसि महामृधे ।। 6.43.40 ।।
शिलाप्रहाराभिहतो विद्युन्माली निशाचरः।
निष्पिष्टहृदयो भूमौ गतासुर्निपपात ह ।। 6.43.41 ।।
एवं तैर्वानरैः शूरैः शूरास्ते रजनीचराः। 
द्वन्द्वे विमृदितास्तत्र दैत्या इव दिवौकसैः ।। 6.43.42 ।।
निहतैः कुञ्जरैर्मत्तैस्तथा वानरराक्षसैः।
चक्राक्षयुगदण्डैश्च भग्नैर्धरणिसंश्रितैः।
बभूवायोधनं घोरं गोमायुगणसङ्कुलम् ।। 6.43.44 ।।
कबन्धानि समुत्पेतुर्दिक्षु वानररक्षसाम्।
विमर्दे तुमुले तस्मिन् देवासुररणोपमे ।। 6.43.45 ।।
विदार्यमाणा हरिपुङ्गवैस्तदा निशाचराः शोणितदिग्धगात्राः।
पुनः सुयुद्धं तरसा समास्थिता दिवाकरस्यास्तमयाभिकाङ्क्षिणः ।। 6.43.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिचत्वारिंशः सर्गः ।। 43 ।।
युद्ध्यतामेव तेषां तु तदा वानररक्षसाम्।
रविरस्तं गतो रात्रिः प्रवृत्ता प्राणहारिणी ।। 6.44.1 ।।
अन्योन्यं बद्धवैराणां घोराणां जयमिच्छताम्।
सम्प्रवृत्तं निशायुद्धं तदा वानररक्षसाम् ।। 6.44.2 ।।
राक्षसोऽसीति हरयो हरिश्चासीति राक्षसाः।
अन्योन्यं समरे जघ्नुस्तस्मिंस्तमसि दारुणे ।। 6.44.3 ।।
जहि दारय चैहीति कथं विद्रवसीति च।
एवं सुतुमुलः शब्दस्तस्मिंस्तमसि शुश्रुवे ।। 6.44.4 ।।
कालाः काञ्चनसन्नाहास्तस्मिंस्तमसि राक्षसाः।
सम्प्रादृश्यन्त शैलेन्द्रा दीप्तौषधिवना इव ।। 6.44.5 ।।
तस्मिंस्तमसि दुष्पारे राक्षसाः क्रोधमूर्च्छिताः।
परिपेतुर्महावेगा भक्षयन्तः प्लवङ्गमान् ।। 6.44.6 ।।
ते हयान् काञ्चनापीडान् ध्वजांश्चाग्निशिखोपमान्।
आप्लुत्य दशनैस्तीक्ष्णैर्भीमकोपा व्यदारयन् ।। 6.44.7 ।।
वानरा बलिनो युद्धेऽक्षोभयन् राक्षसीं चमूम्।
कुञ्जरान् कुञ्जरारोहान् पताकाध्वजिनो स्थान्। 
चकर्षुश्च ददंशुश्च दशनैः क्रोधमूर्च्छिताः ।। 6.44.8 ।।
लक्ष्मणश्चापि रामश्च शरैराशीविषोपमैः।
दृश्यादृश्यानि रक्षांसि प्रवराणि निजघ्नतुः ।। 6.44.9 ।।
तुरङ्गखुरविध्वस्तं रथनेमिसमुत्थितम्।
रुरोध कर्णनेत्राणि युद्ध्यतां धरणीरजः ।। 6.44.10 ।।
वर्तमाने महाघोरे सङ्ग्रामे रोमहर्षणे।
रुधिरोदा महाघोरा नद्यस्तत्र प्रसुस्रुवुः ।। 6.44.11 ।।
ततो भेरीमृदङ्गानां पणवानां च निस्वनः।
शङ्खवेणुस्वनोन्मिश्रः सम्बभूवाद्भुतोपमः ।। 
[विमर्दे तुमुले तस्मिन् देवासुररणोपमे।]  ।। 6.44.12 ।।
हतानां स्तनमानानां राक्षसानां च निस्वनः।
शस्तानां वानराणां च सम्बभूवातिदारुणः ।। 6.44.13 ।।
हतैर्वानरवीरैश्च शक्तिशूलपरश्वधैः।
निहतैः पर्वताग्रैश्च राक्षसैः कामरूपिभिः ।। 6.44.14 ।।
शस्त्रपुष्पोपहारा च तत्रासीद्युद्धमेदिनी। 
दुर्ज्ञेया दुर्निवेशा च शोणितास्रावकर्दमा ।। 6.44.15 ।।
सा बभूव निशा घोरा हरिराक्षसहारिणी।
कालरात्रीव भूतानां सर्वेषां दुरतिक्रमा ।। 6.44.16 ।।
ततस्ते राक्षसास्तत्र तस्मिंस्तमसि दारुणे।
राममेवाभ्यवर्तन्त संसृष्टाः शरवृष्टिभिः ।। 6.44.17 ।।
तेषामापततां शब्दः क्रुद्धानामपि गर्जताम्।
उद्वर्त इव सप्तानां समुद्राणां प्रशुश्रुवे ।। 6.44.18 ।।
तेषां रामः शरैष्षङ्भिष्षड् जघान निशाचरान्।
निमेषान्तरमात्रेण शितैरग्निशिखोपमैः ।। 6.44.19 ।।
यमशत्रुश्च दुर्धर्षो महापार्श्वमहोदरौ।
वज्रदंष्ट्रो महाकायस्तौ चोभौ शुकसारणौ ।। 6.44.20 ।।
ते तु रामेण बाणौघैः सर्वे मर्मसु ताडिताः।
युद्धादपसृतास्तत्र सावशेषायुषोऽभवन् ।। 6.44.21 ।।
तत्र काञ्चनचित्राङ्गैः शरैरग्निशिखोपमैः।
दिशश्चकार विमलाः प्रदिशश्च महाबलः ।।
[रामनामाङ्कितैर्बाणैर्व्याप्तं तद्रणमण्डलम् ]  ।। 6.44.22 ।।
ये त्वन्ये राक्षसा भीमा रामस्याभिमुखे स्थिताः।
तेऽपि नष्टाः समासाद्य पतङ्ग इव पावकम् ।। 6.44.23 ।।
सुवर्णपुङ्खैर्विशिखैः सम्पतद्भिः सहस्रशः।
बभूव रजनी चित्रा खद्योतैरिव शारदी ।। 6.44.24 ।।
राक्षसानां च निनदैर्हरीणां चापि निस्वनैः।
सा बभूव निशा घोरा भूयो घोरतरा तदा ।। 6.44.25 ।।
तेन शब्देन महता प्रवृद्धेन समन्ततः।
त्रिकूटः कन्दराकीर्णः प्रव्याहरदिवाचलः ।। 6.44.26 ।।
गोलाङ्गूला महाकायास्तमसा तुल्यवर्चसः।
सम्परिष्वज्य बाहुभ्यां भक्षयन् रजनीचरान् ।। 6.44.27 ।।
अङ्गदस्तु रणे शत्रुं निहन्तुं समुपस्थितः। 
रावणिं निजघानाशु सारथिं च हयानपि ।। 6.44.28 ।।
वर्तमाने तदा घोरे सङ्ग्रामे भृशदारुणे।
इन्द्रजित्तु रथं त्यक्त्वा हताश्वो हतसारथिः।
अङ्गदेन महाकायस्तत्रैवान्तरधीयत ।। 6.44.29 ।।
तत्कर्म वालिपुत्रस्य सर्वे देवाः सहर्षिभिः। 
तुष्टुवुः पूजनार्हस्य तौ चोभौ रामलक्ष्मणौ ।। 6.44.30 ।।
प्रभावं सर्वभूतानि विदुरिन्द्रजितो युधि।
[अदृश्यः सर्वभूतानां योऽभवद्युधि दुर्जयः।] 
तेन ते तं महात्मानं तुष्टा दृष्ट्वा प्रधर्षितम् ।। 6.44.31 ।।
ततः प्रहृष्टाः कपयः ससुग्रीवविभीषणाः।
साधु साध्विति नेदुश्च दृष्ट्वा शत्रुं प्रधर्षितम् ।। 6.44.32 ।।
इन्द्रजित्तु तदा तेन निर्जितो भीमकर्मणा।
संयुगे वालिपुत्रेण क्रोधं चक्रे सुदारुणम् ।। 6.44.33 ।।
एतस्मिन्नन्तरे रामो वानरान् वाक्यमब्रवीत् ।। 6.44.34 ।।
सर्वे भवन्तस्तिष्ठन्तु कपिराजेन सङ्गताः ।। 6.44.35 ।।
स ब्रह्मणा दत्तवरस्त्रैलोक्यं बाधते भृशम्।
भवतामर्थसिद्ध्यर्थं कालेन स समागतः।
अद्यैव क्षमितव्यं मे भवन्तो विगतज्वराः ।। 6.44.36 ।।
सोऽन्तर्धानगतः पापो रावणी रणकर्कशः।
अदृश्यो निशितान् बाणान् मुमोचाशनिवर्चसः ।। 6.44.37 ।।
स रामं लक्ष्मणं चैव घोरैर्नागमयैः शरैः।
बिभेद समरे क्रुद्धः सर्वगात्रेषु राक्षसः ।। 6.44.38 ।।
मायया संवृतस्तत्र मोहयन् राघवौ युधि।
अदृश्यः सर्वभूतानां कूटयोधी निशाचरः।
बबन्ध शरबन्धेन भ्रातरौ रामलक्ष्मणौ ।। 6.44.39 ।।
तौ तेन पुरुषव्याघ्रौ क्रुद्धेनाशीविषैः शरैः।
सहसा निहतौ वीरौ तदा प्रैक्षन्त वानराः ।। 6.44.40 ।।
प्रकाशरूपस्तु यदा न शक्तस्तौ बाधितुं राक्षसराजपुत्रः।
मायां प्रयोक्तुं समुपाजगाम बबन्ध तौ राजसुतौ महात्मा ।। 6.44.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुश्चत्वारिंशः सर्गः ।। 44 ।।
स तस्य गतिमन्विच्छन् राजपुत्रः प्रतापवान्।
दिदेशातिबलो रामो दश वानरयूथपान् ।। 6.45.1 ।।
द्वौ सुषेणस्य दायादौ नीलं च प्लवगर्षभम्।
अङ्गदं वालिपुत्रं च शरभं च तरस्विनम् ।। 6.45.2 ।।
विनतं जाम्बवन्तं च सानुप्रस्थं महाबलम्।
ऋषभं चर्षभस्कन्धमादिदेश परन्तपः ।। 6.45.3 ।।
ते सम्प्रहृष्टा हरयो भीमानुद्यम्य पादपान्। 
आकाशं विविशुः सर्वे मार्गमाणा दिशो दश ।। 6.45.4 ।।
तेषां वेगवतां वेगमिषुभिर्वेगवत्तरैः।
अस्त्रवित् परमास्त्रैस्तु वारयामास रावणिः ।। 6.45.5 ।।
तं भीमवेगा हरयो नाराचैः क्षतविग्रहाः।
अन्धकारे न ददृशुर्मेघैः सूर्यमिवावृतम् ।। 6.45.6 ।।
रामलक्ष्मणयोरेव सर्वदेहभिदः शरान्।
भृशमावेशयामास रावणिः समितिञ्जयः ।। 6.45.7 ।।
निरन्तरशरीरौ तौ भ्रातरौ रामलक्ष्णौ।
क्रुद्धेनेन्द्रजिता वीरौ पन्नगैः शरतां गतैः ।। 6.45.8 ।।
तयोः क्षतजमार्गेण सुस्राव रुधिरं बहु।
तावुभौ च प्रकाशेते पुष्पिताविव किंशुकौ ।। 6.45.9 ।।
ततः पर्यन्तरक्ताक्षो भिन्नाञ्जनचयोपमः।
रावणिर्भ्रातरौ वाक्यमन्तर्धानगतोऽब्रवीत् ।। 6.45.10 ।।
युद्ध्यमानमनालक्ष्यं शक्रोऽपि त्रिदशेश्वरः।
द्रष्टुमासादितुं वापि न शक्तः किं पुनर्युवाम् ।। 6.45.11 ।।
प्रावृताविषुजालेन राघवौ कङ्कपत्रिणा।
एष रोषपरीतात्मा नयामि यमसादनम् ।। 6.45.12 ।।
एवमुक्त्वा तु धर्मज्ञौ भ्रातरौ रामलक्ष्मणौ।
निर्बिभेद शितैर्बाणैः प्रजहर्ष ननाद च ।। 6.45.13 ।।
भिन्नाञ्जनचयश्यामो विस्फार्य विपुलं धनुः।
भूयो भूयः शरान् घोरान् विससर्ज महामृधे ।। 6.45.14 ।।
ततो मर्मसु मर्मज्ञो मज्जयन्निशितान् शरान्।
रामलक्ष्मणयोर्वीरो ननाद च मुहुर्मुहुः ।। 6.45.15 ।।
बद्धौ तु शरबन्धेन तावुभौ रणमूर्धनि।
निमेषान्तरमात्रेण न शेकतुरुदीक्षितुम् ।। 6.45.16 ।।
ततो विभिन्नसर्वाङ्गौ शरशल्याचितावुभौ।
ध्वजाविव महेन्द्रस्य रज्जुमुक्तौ प्रकम्पितौ ।। 6.45.17 ।।
तौ सम्प्रचलितौ वीरौ मर्मभेदेन कर्शितौ।
निपेततुर्महेष्वासौ जगत्यां जगतीपती ।। 6.45.18 ।।
तौ वीरशयने वीरौ शयानौ रुधिरोक्षितौ।
शरवेष्टितसर्वाङ्गावार्तौ परमपीडितौ ।। 6.45.19 ।।
न ह्यविद्धं तयोर्गात्रे बभूवाङ्गुलमन्तरम्।
नानिर्भिन्नं न चास्तब्धमाकराग्रादजिह्मगैः ।। 6.45.20 ।।
तौ तु क्रूरेण निहतौ रक्षसा कामरूपिणा।
असृक् सुस्रुवतुस्तीव्रं जलं प्रस्रवणाविव ।। 6.45.21 ।।
पपात प्रथमं रामो विद्धो मर्मसु मार्गणैः।
क्रोधादिन्द्रजिता येन पुरा शक्रो विनिर्जितः ।। 6.45.22 ।।
रुक्मपुङ्खैः प्रसन्नाग्रैरधोगतिभिराशुगैः।
नाराचैरर्धनाराचैर्भल्लैरञ्जलिकैरपि।
विव्याध वत्सदन्तैश्च सिंहदंष्ट्रैः क्षुरैस्तथा ।। 6.45.23 ।।
स वीरशयने शिश्ये विज्यमादाय कार्मुकम्।
भिन्नमुष्टिपरीणाहं त्रिनतं रत्नभूषितम् ।। 6.45.24 ।।
बाणपातान्तरे रामं पतितं पुरुषर्षभम्।
स तत्र लक्ष्मणो दृष्ट्वा निराशो जीवितेऽभवत् ।। 6.45.25 ।।
रामं कमलपत्राक्षं शरबन्धपरिक्षतम्।
शुशोच भ्रातरं दृष्ट्वा पतितं घरणीतले ।। 6.45.26 ।।
हरयश्चापि तं दृष्ट्वा सन्तापं परमं गताः ।। 6.45.27 ।।
बद्धौ तु वीरौ पतितौ शयानौ तौ वानराः सम्परिवार्य तस्थुः।
समागता वायुसुतप्रमुख्या विषादमार्ताः परमं च जग्मुः ।। 6.45.28 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चचत्वारिंशः सर्गः ।। 45 ।।
ततो द्यां पृथिवीं चैव वीक्षमाणा वनौकसः।
ददृशुः सन्ततौ बाणैर्भ्रातरौ रामलक्ष्मणौ ।। 6.46.1 ।।
वृष्ट्वेवोपरते देवे कृतकर्मणि राक्षसे।
आजगामाथ तं देशं ससुग्रीवो विभीषणः ।। 6.46.2 ।।
नीलद्विविदमैन्दाश्च सुषेणकुमुदाङ्गदाः।
तूर्णं हनुमता सार्धमन्वशोचन्त राघवौ ।। 6.46.3 ।।
अचेष्टौ मन्दनिश्वासौ शोणितौघपरिप्लुतौ।
शरजालाचितौ स्तब्धौ शयानौ शरतल्पयोः ।। 6.46.4 ।।
निश्वसन्तौ यथा सर्पौ निश्चेष्टौ मन्दविक्रमौ।
रुधिरस्रावदिग्धाङ्गौ तापनीयाविव ध्वजौ ।। 6.46.5 ।।
तौ वीरशयने वीरौ शयनौ मन्दचेष्टितौ।
यूथपैस्तैः परिवृतौ बाष्पव्याकुललोचनैः ।। 6.46.6 ।।
राघवौ पतितौ दृष्ट्वा शरजालसमावृतौ।
बभूवुर्व्यथिताः सर्वे वानराः सविभीषणाः ।। 6.46.7 ।।
अन्तरिक्षं निरीक्षन्तो दिशः सर्वाश्च वानराः। 
न चैनं मायया च्छन्नं ददृशू रावणिं रणे ।। 6.46.8 ।।
त तु मायाप्रतिच्छन्नं माययैव विभीषणः।
वीक्षमाणो ददर्शाथ भ्रातुः पुत्रमवस्थितम् ।। 6.46.9 ।।
तमप्रतिमकर्माणमप्रतिद्वन्द्वमाहवे।
ददर्शान्तर्हितं वीरं वरदानाद्विभीषणः ।। 6.46.10 ।।
तेजसा यशसा चैव विक्रमेण च संयुतम् ।। 6.46.11 ।।
इन्द्रजित्त्वात्मनः कर्म तौ शयानौ समीक्ष्य च।
उवाच परमप्रीतो हर्षयन् सर्वनैर्ऋतान् ।। 6.46.12 ।।
दूषणस्य च हन्तारौ खरस्य च महाबलौ।
सादितौ मामकैर्बाणैर्भ्रातरौ रामलक्ष्णौ ।। 6.46.13 ।।
नेमौ मोक्षयितुं शक्यावेतस्मादिषुबन्धनात्।
सर्वैरपि समागम्य सर्षिसङ्घैः सुरासुरैः ।। 6.46.14 ।।
यत्कृते चिन्तयानस्य शोकार्तस्य पितुर्मम।
अस्पृष्ट्वा शयनं गात्रैस्त्रियामा याति शर्वरी ।। 6.46.15 ।।
कृत्स्नेयं यत्कृते लङ्का नदी वर्षास्विवाकुला।
सोऽयं मूलहरोऽनर्थः सर्वेषां निहतो मया ।। 6.46.16 ।।
रामस्य लक्ष्मणस्यापि सर्वेषां च वनौकसाम्।
विक्रमा निष्फलाः सर्वे यथा शरदि तोयदाः ।। 6.46.17 ।।
एवमुक्त्वा तु तान् सर्वान् राक्षसान् परिपार्श्वतः।
यूथपानपि तान् सर्वांस्ताडयामास रावणिः ।। 6.46.18 ।।
नीलं नवभिराहत्य मैन्दं च द्विविदं तथा।
त्रिभिस्त्रिभिरमित्रघ्नस्तताप प्रवरेषुभिः ।। 6.46.19 ।।
जाम्बवन्तं महेष्वासो विद्ध्वा बाणेन वक्षसि।
हनूमतो वेगवतो विससर्ज शरान् दश ।। 6.46.20 ।।
गवाक्षं शरभं चैव द्वावप्यमिततेजसौ।
द्वाभ्यां द्वाभ्यां महावेगो विव्याध युधि रावणिः ।। 6.46.21 ।।
गोलाङ्गूलेश्वरं चैव वालिपुत्रमथाङ्गदम्।
विव्याध बहुभिर्बाणैस्त्वरमाणोऽथ रावणिः ।। 6.46.22 ।।
तान् वानरवरान् भित्त्वा शरैरग्निशिखोपमैः।
ननाद बलवांस्तत्र महासत्त्वः स रावणिः ।। 6.46.23 ।।
तानर्दयित्वा बाणौघैस्त्रासयित्वा च वानरान्।
प्रजहास महाबाहुर्वचनं चेदमब्रवीत् ।। 6.46.24 ।।
शरबन्धेन घोरेण मया बद्धौ चमूमुखे।
सहितौ भ्रातरावेतौ निशामयत राक्षसाः ।। 6.46.25 ।।
एवमुक्तास्तु ते सर्वे राक्षसाः कूटयोधिनः।
परं विस्मयमाजग्मुः कर्मणा तेन हर्षिताः ।। 6.46.26 ।।
विनेदुश्च महानादान् सर्वतो जलदोपमाः।
हतो राम इति ज्ञात्वा रावणिं समपूजयन् ।। 6.46.27 ।।
निष्पन्दौ तु तदा दृष्ट्वा तावुभौ रामलक्ष्मणौ।
वसुधायां निरुच्छ्वासौ हतावित्यन्वमन्यत ।। 6.46.28 ।।
हर्षेण तु समाविष्ट इन्द्रजित् समितिञ्जयः।
प्रविवेश पुरीं लङ्कां हर्षयन् सर्वराक्षसान् ।। 6.46.29 ।।
रामलक्ष्मणयोर्द्दष्ट्वा शरीरे सायकैश्चिते।
सर्वाणि चाङ्गोपाङ्गानि सुग्रीवं भयमाविशत् ।। 6.46.30 ।।
तमुवाच परित्रस्तं वानरेन्द्रं विभीषणः।
सबाष्पवदनं दीनं शोकव्याकुललोचनम् ।। 6.46.31 ।।
अलं त्रासेन सुग्रीव बाष्पवेगो निगृह्यताम्।
एवं प्रायाणि युद्धानि विजयो नास्ति नैष्ठिकः ।। 6.46.32 ।।
सशेषभाग्यताऽस्माकं यदि वीर भविष्यति।
मोहमेतौ प्रहास्येते महात्मानौ महाबलौ ।। 6.46.33 ।।
पर्यवस्थापयात्मानमनाथं मां च वानर।
सत्यधर्माभिरक्तानां नास्ति मृत्युकृतं भयम् ।। 6.46.34 ।।
एवमुक्त्वा ततस्तस्य जलक्लिन्नेन पाणिना।
सुग्रीवस्य शुभे नेत्रे प्रममार्ज विभिषणः ।। 6.46.35 ।।
ततः सलिलमादाय विद्यया परिजप्य च।
सुग्रीवनेत्रे धर्मात्मा स ममार्ज विभीषणः ।। 6.46.36 ।।
प्रमृज्य वदनं तस्य कपिराजस्य धीमतः।
अब्रवीत् कालसम्प्राप्तमसम्भ्रममिदं वचः ।। 6.46.37 ।।
न कालः कपिराजेन्द्र वैक्लव्यमनुवर्तितुम्।
अतिस्नेहोऽप्यकालेऽस्मिन् मरणायोपकल्पते ।। 6.46.38 ।।
तस्मादुत्सृज्य वैक्लव्यं सर्वकार्यविनाशनम्।
हितं रामपुरोगाणां सैन्यानामनुचिन्त्यताम् ।। 6.46.39 ।।
अथवा रक्ष्यतां रामो यावत् सञ्ज्ञाविपर्ययः।
लब्धसञ्ज्ञौ हि काकुत्स्थौ भयं नो व्यपनेष्यतः ।। 6.46.40 ।।
नैतत् किञ्चन रामस्य न च रामो मुमूर्षति।
न ह्येनं हास्यते लक्ष्मीर्दुर्लभा या गतायुषाम् ।। 6.46.41 ।।
तस्मादाश्वासयात्मानं बलं चाश्वासय स्वकम्।
यावत् कार्याणि सर्वाणि पुनः संस्थापयाम्यहम् ।। 6.46.42 ।।
एते हि फुल्लनयनास्त्रासादागतसाध्वसाः।
कर्णे कर्णे प्रकथिता हरयो हरिसत्तम ।। 6.46.43 ।।
मां तु दृष्ट्वा प्रधावन्तमनीकं सम्प्रहर्षितुम्।
त्यजन्तु हरयस्त्रासं भुक्तपूर्वामिव स्रजम् ।। 6.46.44 ।।
समाश्वास्य तु सुग्रीवं राक्षसेन्द्रो विभीषणः।
विद्रुतं वानरानीकं तत्समाश्वासयत् पुनः ।। 6.46.45 ।।
इन्द्रजित्तु महामायः सर्वसैन्यसमावृतः।
विवेश नगरीं लङ्कां पितरं चाभ्युपागमत् ।। 6.46.46 ।।
तत्र रावणमासीनमभिवाद्य कृताञ्जलिः।
आचचक्षे प्रियं पित्रे निहतौ रामलक्ष्मणौ ।। 6.46.47 ।।
उत्पपात ततो हृष्टः पुत्रं च परिषस्वजे।
रावणो रक्षसां मध्ये श्रुत्वा शत्रू निपातितौ।
उपाघ्राय स मूर्ध्न्येनं पप्रच्छ प्रीतमानसः ।। 6.46.48 ।।
पृच्छते च यथावृत्तं पित्रे सर्वं न्यवेदयत्।
यथा तौ शरबन्धेन निश्चेष्टौ निष्प्रभौ कृतौ ।। 6.46.49 ।।
स हर्षवेगानुगतान्तरात्मा श्रुत्वा वचस्तस्य महारथस्य।
जहौ ज्वरं दाशरथेः समुत्थितं प्रहृष्य वाचाऽभिननन्द पुत्रम् ।। 6.46.50 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्चत्वारिंशः सर्गः ।। 46 ।।
प्रतिप्रविष्टे लङ्कां तु कृतार्थे रावणात्मजे।
राघवं परिवार्यार्ता ररक्षुर्वानरर्षभाः ।। 6.47.1 ।।
हनुमानङ्गदो नीलः सुषेणः कुमुदो नलः।
गजो गवाक्षो गवयः शरभो गन्धमादनः। 
जाम्बवानृषभः स्कन्धो रम्भः शतवलिः पृथुः ।। 6.47.2 ।।
व्यूढानीकाश्च यत्ताश्च द्रुमानादाय सर्वतः। 
वीक्षमाणा दिशः सर्वास्तिर्यगूर्ध्वं च वानराः।
तृणेष्वपि च चेष्टत्सु राक्षसा इति मेनिरे ।। 6.47.3 ।।
रावणश्चापि संहृष्टो विसृज्येन्द्रजितं सुतम्।
आजुहाव ततः सीतारक्षिणी राक्षसीस्तदा ।। 6.47.4 ।।
राक्षस्यस्त्रिजटा चैव शासनात् समुपस्थिताः ।। 6.47.5 ।।
ता उवाच ततो हृष्टो राक्षसी राक्षसाधिपः ।। 6.47.6 ।।
हताविन्द्रजिताऽऽख्यात वैदेह्या रामलक्ष्मणौ।
पुष्पकं च समारोप्य दर्शयध्वं हतौ रणे ।। 6.47.7 ।।
यदाश्रयादवष्टब्धा नेयं मामुपतिष्ठति।
सोऽस्या भर्त्ता सह भ्रात्रा निरस्तो रणमूर्धनि ।। 6.47.8 ।।
निर्विशङ्का निरुद्विग्ना निरपेक्षा च मैथिली।
मामुपस्थास्यते सीता सर्वाभरणभूषिता ।। 6.47.9 ।।
अद्य कालवशं प्राप्तं रणे रामं सलक्ष्मणम्।
अवेक्ष्य विनिवृत्ताशा चान्यां गतिमपश्यती।
निरपेक्षा विशालाक्षी मामुपस्थास्यते स्वयम् ।। 6.47.10 ।।
तस्य तद्वचनं च श्रुत्वा रावणस्य दुरात्मनः।
राक्षस्यस्तास्तथेत्युक्त्वा जग्मुर्वै यत्र पुष्पकम् ।। 6.47.11 ।।
ततः पुष्पकमादाय राक्षस्यो रावणाज्ञया।
अशोकवनिकास्थां तां मैथिलीं समुपानयन् ।। 6.47.12 ।।
तामादाय तु राक्षस्यो भर्तृशोकपराजिताम्।
सीतामारोपयामासुर्विमानं पुष्पकं तदा ।। 6.47.13 ।।
ततः पुष्पकमारोप्य सीतां त्रिजटया सह।
जग्मुर्दर्शयितुं तस्यै राक्षस्यो रामलक्ष्मणौ ।। 6.47.14 ।।
रावणोऽकारयल्लङ्कां पताकाध्वजमालिनीम्।
प्राघोषयत हृष्टश्च लङ्कायां राक्षसेश्वरः।
राघवो लक्ष्मणश्चैव हताविन्द्रजिता रणे ।। 6.47.15 ।।
विमानेनापि सीता तु गत्वा त्रिजटया सह।
ददर्श वानराणां तु सर्वं सैन्यं निपातितम् ।। 6.47.16 ।।
प्रहृष्टमनसश्चापि ददर्श पिशिताशनान्।
वानरांश्चापि दुःखार्तान् रामलक्ष्मणपार्श्वतः ।। 6.47.17 ।।
ततः सीता ददर्शोभौ शयानौ शरतल्पयोः।
लक्ष्मणं चापि रामं च विसञ्ज्ञौ शरपीडितौ ।। 6.47.18 ।।
विध्वस्तकवचौ वीरौ विप्रविद्धशरासनौ।
सायकैश्छिन्नसर्वाङ्गौ शरस्तम्बमयौ क्षितौ ।। 6.47.19 ।।
तौ दृष्ट्वा भ्रातरौ तत्र वीरौ सा पुरुषर्षभौ।
शयानौ पुण्डरीकाक्षौ कुमाराविव पावकी ।। 6.47.20 ।।
शरतल्पगतौ वीरौ तथाभूतौ नरर्षभौ।
दुःखार्ता सुभृशं सीता सुचिरं विललाप ह ।। 6.47.21 ।।
भर्तारमनवद्याङ्गी लक्ष्मणं चासितेक्षणा।
प्रेक्ष्य पांसुषु वेष्टन्तौ रुरोद जनकात्मजा ।। 6.47.22 ।।
सा बाष्पशोकाभिहता समीक्ष्य तौ भ्रातरौ देवसमप्रभावौ।
वितर्कयन्ती निधनं तयोः सा दुःखान्विता वाक्यमिदं जगाद ।। 6.47.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तचत्वारिंशः सर्गः ।। 47 ।।
भर्तारं निहतं दृष्ट्वा लक्ष्मणं च महावलम्।
विललाप भृशं सीता करुणं शोककर्शिता ।। 6.48.1 ।।
ऊचुर्लक्षणिनो ये मां पुत्रिण्यविधवेति च।
तेऽद्य सर्वे हते रामे ज्ञानिनोऽनृतवादिनः ।। 6.48.2 ।।
यज्वनो महिषीं ये मामूचुः पत्नीं च सत्रिणः।
तेऽद्य सर्वे हते रामे ज्ञानिनोऽनृतवादिनः ।। 6.48.3 ।।
ऊचुः संश्रवणे ये मां द्विजाः कार्तान्तिकाः शुभाम्।
तेऽद्य सर्वे हते रामे ज्ञानिनोऽनृतवादिनः ।। 6.48.4 ।।
वीरपार्थिवपत्नी त्वं ये धन्येति च मां विदुः।
तेऽद्य सर्वे हते रामे ज्ञानिनोऽनृतवादिनः ।। 6.48.5 ।।
इमानि खलु पद्मानि पादयोर्यैः किल स्त्रियः।
आधिराज्येऽभिषिच्यन्ते नरेन्द्रैः पतिभिः सह ।। 6.48.6 ।।
वैधव्यं यान्ति यैर्नार्यो लक्षणैर्भाग्यदुर्लभाः।
नात्मनस्तानि पश्यामि पश्यन्ती हतलक्षणा ।। 6.48.7 ।।
सत्यनामानि पद्मानि स्त्रीणामुक्तानि लक्षणैः।
तान्यद्य निहते रामे वितथानि भवन्ति मे ।। 6.48.8 ।।
केशाः सूक्ष्माः समा नीला भ्रुवौ चासङ्गते मम।
वृत्ते चारोमशे जङ्घे दन्ताश्चाविरला मम ।। 6.48.9 ।।
शङ्खे नेत्रे करौ पादौ गुल्फावूरू च मे चितौ।
अनुवृत्तनखाः स्निग्धाः समाश्चाङ्गुलयो मम ।। 6.48.10 ।।
स्तनौ चाविरलौ पीनौ ममेमौ मग्नचूचुकौ।
मग्ना चोत्सङ्गिनी नाभिः पार्श्वोरस्काश्च मे चिताः ।। 6.48.11 ।।
मम वर्णो मणिनिभो मृदून्यङ्गरुहाणि च।
प्रतिष्ठितां द्वादशभिर्मामूचुः शुभलक्षणाम् ।। 6.48.12 ।।
समग्रयवमच्छिद्रं पाणिपादं च वर्णवत्।
मन्दस्मितेत्येव च मां कन्यालक्षणिनो द्विजाः ।। 6.48.13 ।।
आधिराज्येऽभिषेको मे ब्राह्मणैः पतिना सह।
कृतान्तकुशलैरुक्तं तत्सर्वं वितथीकृतम् ।। 6.48.14 ।।
शोधयित्वा जनस्थानं प्रवृत्तिमुपलभ्य च।
तीर्त्वा सागरमक्षोभ्यं भ्रातरौ गोष्पदे हतौ ।। 6.48.15 ।।
ननु वारुणमाग्नेयमैन्द्रं वायव्यमेव च।
अस्त्रं ब्रह्मशिरश्चैव राघवौ प्रत्यपद्यताम् ।। 6.48.16 ।।
अदृश्यमानेन रणे मायया वासवोपमौ।
मम नाथावनाथाया निहतौ रामलक्ष्मणौ ।। 6.48.17 ।।
न हि दृष्टिपथं प्राप्य राघवस्य रणे रिपुः।
जीवन् प्रतिनिवर्तेत यद्यपि स्यान्मनोजवः ।। 6.48.18 ।।
न कालस्यातिभारोऽस्ति कृतान्तश्च सुदुर्जयः।
यत्र रामः सह भ्रात्रा शेते युधि निपातितः ।। 6.48.19 ।।
न शोचामि तथा रामं लक्ष्मणं च महाबलम्।
नात्मानं जननीं वापि यथा श्वश्रूं तपस्विनीम् ।। 6.48.20 ।।
साऽनुचिन्तयते नित्यं समाप्तव्रतमागतम्।
कदा द्रक्ष्यामि सीतां च लक्ष्मणं च सराघवम् ।। 6.48.21 ।।
परिदेवयमानां तां राक्षसी त्रिजटाऽब्रवीत् ।। 6.48.22 ।।
मा विषादं कृथा देवि भर्ताऽयं तव जीवति ।। 6.48.23 ।।
कारणानि च वक्ष्यामि महान्ति सदृशानि च।
यथेमौ जीवतो देवि भ्रातरौ रामलक्ष्मणौ ।। 6.48.24 ।।
नहि कोपपरीतानि हर्षपर्युत्सुकानि च।
भवन्ति युधि योधानां मुखानि निहते पतौ ।। 6.48.25 ।।
इदं विमानं वैदेहि पुष्पकं नाम नामतः।
दिव्यं त्वां धारयेन्नैवं यद्येतौ गतजीवितौ ।। 6.48.26 ।।
हतवीरप्रधानां हि हतौत्साहा निरुद्यमा।
सेना भ्रमति सङ्ख्येषु हतकर्णेव नौर्जले ।। 6.48.27 ।।
इयं पुनरसम्भ्रान्ता निरुद्विग्ना तरस्विनी।
सेना रक्षति काकुत्स्थौ मया प्रीत्या निवेदितौ ।। 6.48.28 ।।
सा त्वं भव सुविस्रब्धा अनुमानैः सुखोदयैः।
अहतौ पश्य काकुत्स्थौ स्नेहादेतद्् ब्रवीमि ते ।। 6.48.29 ।।
अनृतं नोक्तपूर्वं मे न च वक्ष्ये कदाचन।
चारित्रसुखशीलत्वात् प्रविष्टाऽसि मनो मम ।। 6.48.30 ।।
नेमौ शक्यौ रणे जेतुं सेन्द्रैरपि सुरासुरैः।
तादृशं दर्शनं दृष्ट्वा मया चावेदितं तव।
इदं च सुमहच्चिह्नं शनैः पश्यस्व मैथिलि ।। 6.48.31 ।।
निस्सञ्ज्ञावप्युभावेतौ नैव लक्ष्मीर्वियुज्यते।
प्रायेण गतसत्त्वानां पुरुषाणां गतायुषाम्।
दृश्यमानेषु वक्त्रेषु परं भवति वैकृतम् ।। 6.48.32 ।।
त्यज शोकं च मोहं च दुःखं च जनकात्मजे।
रामलक्ष्मणयोरर्थे नाद्य शक्यमजीवितुम् ।। 6.48.33 ।।
श्रुत्वा तु वचनं तस्याः सीता सुरसुतोपमा।
कृताञ्जलिरुवाचेदमेवमस्त्विति मैथिली ।। 6.48.34 ।।
विमानं पुष्पकं तत्तु सन्निवर्त्य मनोजवम्।
दीना त्रिजटया सीता लङ्कामेव प्रवेशिता ।। 6.48.35 ।।
ततस्त्रिजटया सार्धं पुष्पकादवरुह्य सा।
अशोकवनिकामेव राक्षसीभिः प्रवेशिता ।। 6.48.36 ।।
प्रविश्य सीता बहुवृक्षषण्डां तां राक्षसेन्द्रस्य विहारभूमिम्।
सम्प्रेक्ष्य सञ्चिन्त्य च राजपुत्रौ परं विषादं समुपाजगाम ।। 6.48.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टचत्वारिंशः सर्गः ।। 48 ।।
घोरेण शरबन्धेन बद्धौ दशरथात्मजौ।
निश्वसन्तौ यथा नागौ शयानौ रुधिरोक्षितौ ।। 6.49.1 ।।
सर्वे ते वानरश्रेष्ठाः ससुग्रीवा महाबलाः।
परिवार्य महात्मानौ तस्थुः शोकपरिप्लुताः ।। 6.49.2 ।।
एतस्मिन्नन्तरे रामः प्रत्यबुध्यत वीर्यवान्।
स्थिरत्वात् सत्त्वयोगाच्च शरैः सन्दानितोऽपि सन् ।। 6.49.3 ।।
ततो दृष्ट्वा सरुधिरं विषण्णं गाढमर्पितम्।
भ्रातरं दीनवदनं पर्यदेवयदातुरः ।। 6.49.4 ।।
किं नु मे सीतया कार्यं किं कार्यं जीवितेन वा।
शयानं योऽद्य पश्यामि भ्रातरं युधि निर्जितम् ।। 6.49.5 ।।
शक्या सीतासमा नारी मर्त्यलोके विचिन्वता।
न लक्ष्मणसमो भ्राता सचिवः साम्परायिकः ।। 6.49.6 ।।
परित्यक्ष्याम्यहं प्राणं वानराणां तु पश्यताम्।
यदि पञ्चत्वमापन्नः सुमित्रानन्दवर्धनः ।। 6.49.7 ।।
किं नु वक्ष्यामि कौसल्यां मातरं किं नु कैकयीम्।
कथमम्भां सुमित्रां च पुत्रदर्शनलालसाम् ।। 6.49.8 ।।
विवत्सां वेपमानां च क्रोशन्तीं कुररीमिव।
कथमाश्वासयिष्यामि यदा यास्यामि तं विना ।। 6.49.9 ।।
कथं वक्ष्यामि शत्रुघ्नं भरतं च यशस्विनम् ।। 6.49.10 ।।
मया सह वनं यातो विना तेन गतः पुनः।
उपालम्भं न शक्ष्यामि सोढुं बत सुमित्रया ।। 6.49.11 ।।
इहैव देहं त्यक्ष्यामि न हि जीवितुमुत्सहे ।। 6.49.12 ।।
धिङ्मां दुष्कृतकर्माणमनार्यं यत्कृते ह्यसौ।
लक्ष्मणः पतितः शेते शरतल्पे गतासुवत् ।। 6.49.13 ।।
त्वं नित्यं स विषण्णं मामाश्वासयसि लक्ष्मण।
गतासुर्नाद्य शक्नोषि मामार्तमभिभाषितुम् ।। 6.49.14 ।।
येनाद्य निहता युद्धे राक्षसा विनिपातिताः।
तस्यमेव क्षितौ वीरः स शेते निहतः परैः ।। 6.49.15 ।।
शयानः शरतल्पेऽस्मिन् स्वशोणितपरिप्लुतः।
शरजालैश्चितो भाति भास्करोऽस्तमिव व्रजन् ।। 6.49.16 ।।
बाणाभिहतमर्मत्वान्न शक्नोत्यभिभाषितुम्।
रुजा चाब्रुवतोऽप्यस्य दृष्टिरागेण सूच्यते ।। 6.49.17 ।।
यथैव मां वनं यान्तमनुयातो महाद्युतिः।
अहमप्यनुयास्यामि तथैवैनं यमक्षयम् ।। 6.49.18 ।।
इष्टबन्धुजनो नित्यं मां च नित्यमनुव्रतः।
इमामद्य गतोऽवस्थां ममानार्यस्य दुर्नयैः ।। 6.49.19 ।।
सुरुष्टेनापि वीरेण लक्ष्मणेन न संस्मरे।
परुषं विप्रियं वापि श्रावितं तु कदाचन ।। 6.49.20 ।।
विससर्जैकवेगेन पञ्चबाणशतानि यः।
इष्वस्त्रेष्वधिकस्तस्मात् कार्तवीर्याच्च लक्ष्मणः ।। 6.49.21 ।।
अस्त्रैरस्त्राणि यो हन्याच्छक्रस्यापि महात्मनः।
सोऽयमुर्व्यां हतः शेते महार्हशयनोचितः ।। 6.49.22 ।।
यन्मया न कृतो राजा राक्षसानां विभीषणः।
तच्च मिथ्याप्रलप्तं मां प्रधक्ष्यति न संशयः ।। 6.49.23 ।।
अस्मिन्मुहूर्ते सुग्रीव प्रतियातुमितोऽर्हसि।
मत्वा हीनं मया राजन् रावणोऽभिद्रवेद्बली ।। 6.49.24 ।।
अङ्गदं तु पुरस्कृत्य ससैन्यः ससुहृज्जनः।
सागरं तर सुग्रीव नीलेन च नलेन च ।। 6.49.25 ।।
कृतं हनुमता कार्यं यदन्यैर्दुष्करं रणे।
ऋक्षराजेन तुष्यामि गोलाङ्गूलाधिपेन च ।। 6.49.26 ।।
अङ्गदेन कृतं कर्म मैन्देन द्विविदेन च।
युद्धं केसरिणा सङ्ख्ये घोरं सम्पातिना कृतम् ।। 6.49.27 ।।
गवयेन गवाक्षेण शरभेण गजेन च।
अन्यैश्च हरिभिर्युद्धं मदर्थे त्यक्तजीवितैः।
न चातिक्रमितुं शक्यं दैवं सुग्रीवमानुषैः ।। 6.49.28 ।।
यत्तु शक्यं वयस्येन सुहृदा च परन्तप।
कृतं सुग्रीव तत्सर्वं भवता धर्मभीरुणा ।। 6.49.29 ।।
मित्रकार्यं कृतमिदं भवद्भिर्वानरर्षभाः।
अनुज्ञाता मया सर्वे यथेष्टं गन्तुमर्हथ ।। 6.49.30 ।।
शुश्रुवस्तस्य ते सर्वे वानराः परिदेवनम्।
वर्तयाञ्चकुरश्रूणि नेत्रैः कृष्णेतरेक्षणाः ।। 6.49.31 ।।
ततः सर्वाण्यनीकानि स्थापयित्वा विभीषणः।
आजगाम गदापाणिस्त्वरितो यत्र राघवः ।। 6.49.32 ।।
तं दृष्ट्वा त्वरितं यान्तं नीलाञ्जनचयोपमम्।
वानरा दुद्रुवुः सर्वे मन्यमानास्तु रावणिम् *  ।। 6.49.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनपञ्चाशः सर्गः ।। 49 ।।
अथोवाच महातेजा हरिराजो महाबलः।
किमियं व्यथिता सेना मूढवातेव नौर्जले ।। 6.50.1 ।।
सुग्रीवस्य वचः श्रुत्वा वालिपुत्रोऽङ्गदोऽब्रवीत् ।। 6.50.2 ।।
न त्वं पश्यसि रामं च लक्ष्मणं च महाबलम्।
शरजालाचितौ वीरावुभौ दशरथात्मजौ।
शरतल्पे महात्मानौ शयानौ रुधिरोक्षितौ ।। 6.50.3 ।।
अथाब्रवीद्वानरेन्द्रः सुग्रीवः पुत्रमङ्गदम्।
नानिमित्तमिदं मन्ये भवितव्यं भयेन तु ।। 6.50.4 ।।
विषण्णवदना ह्येते त्यक्तप्रहरणा दिशः।
प्रपलायन्ति हरयस्त्रासादुत्फुल्ललोचनाः ।। 6.50.5 ।।
अन्योन्यस्य न लज्जन्ते न निरीक्षन्ति पृष्ठतः।
विप्रकर्षन्ति चान्योन्यं पतितं लङ्घयन्ति च ।। 6.50.6 ।।
एतस्मिन्नन्तरे वीरो गदापाणिर्विभीषणः।
सुग्रीवं वर्धयामास राघवं च निरैक्षत ।। 6.50.7 ।।
विभीषणं तं सुग्रीवो दृष्ट्वा वानरभीषणम्।
ऋक्षराजं समीपस्थं जाम्बवन्तमुवाच ह ।। 6.50.8 ।।
विभीषणोऽयं सम्प्रप्तो यं दृष्ट्वा वानरर्षभाः।
विद्रवन्ति परित्रस्ता रावणात्मजशङ्कया ।। 6.50.9 ।।
शीघ्रमेतान् सुसन्त्रस्तान् बहुधा विप्रधावितान्।
प्रर्यवस्थापयाख्याहि विभीषणमुपस्थितम् ।। 6.50.10 ।।
सुग्रीवेणैवमुक्तस्तु जाम्बवानृक्षपार्थिवः।
वानरान् सान्त्वयामास सन्निरुध्य प्रधावतः ।। 6.50.11 ।।
ते निवृत्ताः पुनः सर्वे वानरास्त्यक्तसम्भ्रमाः।
ऋक्षराजवचः श्रुत्वा तं च दृष्ट्वा विभीषणम् ।। 6.50.12 ।।
विभीषणस्तु रामस्य दृष्ट्वा गात्रं शरैश्चितम्।
लक्ष्मणस्य च धर्मात्मा बभूव व्यथितेन्द्रियः ।। 6.50.13 ।।
जलक्लिन्नेन हस्तेन तयोर्नेत्रे प्रमृज्य च।
शोकसम्पीडितमना रुरोद विललाप च ।। 6.50.14 ।।
इमौ तौ सत्त्वसम्पन्नौ विक्रान्तौ प्रियसंयुगौ।
इमामवस्थां गमितौ राक्षसैः कूटयोधिभिः ।। 6.50.15 ।।
भ्रातुः पुत्रेण मे तेन दुष्पुत्रेण दुरात्मना।
राक्षस्या जिह्मया बुद्ध्या चालितावृजुविक्रमौ ।। 6.50.16 ।।
शरैरिमावलं विद्धौ रुधिरेण समुक्षितौ।
वसुधायामिमौ सुप्तौ दृश्येते शल्यकाविव ।। 6.50.17 ।।
ययोर्वीर्यमुपाश्रित्य प्रतिष्ठा काङ्क्षिता मया।
तावुभौ देहनाशाय प्रसुप्तौ पुरुषर्षभौ ।। 6.50.18 ।।
जीवन्नद्य विपन्नोऽस्मि नष्टराज्यमनोरथः।
प्राप्तप्रतिज्ञश्च रिपुः सकामो रावणः कृतः ।। 6.50.19 ।।
एवं विलपमानं तं परिष्वज्य विभीषणम्।
सुग्रीवः सत्त्वसम्पन्नो हरिराजोऽब्रवीदिदम् ।। 6.50.20 ।।
राज्यं प्राप्स्यसि धर्मज्ञ लङ्कायां नात्र संशयः।
रावणः सह पुत्रेण सकामं नेह लप्स्यते ।। 6.50.21 ।।
न रुजा पीडितावेतावुभौ राघवलक्ष्मणौ।
त्यक्त्वा मोहं वधिष्येते सगणं रावणं रणे ।। 6.50.22 ।।
तमेनं सान्त्वयित्वा तु समाश्वास्य च राक्षसम्।
सुषेणं श्वशुरं पार्श्वे सुग्रीवस्तमुवाच ह ।। 6.50.23 ।।
सह शूरैर्हरिगणैर्लब्धसञ्ज्ञावरिन्दमौ।
गच्छ त्वं भ्रातरौ गृह्य किष्किन्धां रामलक्ष्मणौ ।। 6.50.24 ।।
अहं तु रावणं हत्वा सपुत्रं सहबान्धवम्।
मैथिलीमानयिष्यामि शक्रो नष्टामिव श्रियम्।
श्रुत्वैतद्वानरेन्द्रस्य सुषेणो वाक्यमब्रवीत् ।। 6.50.25 ।।
दैवासुरं महद्युद्धमनुभूतं सुदारुणम्।
तदा स्म दानवा देवान् शरसंस्पर्शकोविदाः ।। 6.50.26 ।।
निजघ्नुः शस्त्रविदुषश्छादयन्तो मुहुर्मुहुः ।। 6.50.27 ।।
तानार्तान्नष्टसञ्ज्ञांश्च परासूंश्च बृहस्पतिः।
विद्याभिर्मन्त्रयुक्ताभिरोषधीभिश्चिकित्सति ।। 6.50.28 ।।
तान्यौषधान्यानयितुं क्षीरोदं यान्तु सागरम्।
जवेन वानराः शीघ्रं सम्पातिपनसादयः।
हरयस्तु विजानन्ति पार्वतीस्ता महौषधीः ।। 6.50.29 ।।
सञ्जीवकरणीं दिव्यां विशल्यां देवनिर्मिताम् ।। 6.50.30 ।।
चन्द्रश्च नाम द्रोणश्च क्षीरोदे सागरोत्तमे।
अमृतं यत्र मथितं तत्र ते परमौषधी ।। 6.50.31 ।।
अयं वायुसुतो राजन् हनुमांस्तत्र गच्छतु ।। 6.50.32 ।।
एतस्मिन्नन्तरे वायुर्मेघांश्चापि सविद्युतः।
पर्यस्यन् सागरे तोयं कम्पयन्निव मेदिनीम् ।। 6.50.33 ।।
महता पक्षवातेन सर्वद्वीपमहाद्रुमाः।
निपेतुर्भिन्नविटपाः समूला लवणाम्भसि ।। 6.50.34 ।।
अभवन् पन्नगास्त्रस्ता भोगिनस्तत्रवासिनः।
शीघ्रं सर्वाणि यादांसि जग्मुश्च लवणार्णवम् ।। 6.50.35 ।।
ततो मुहूर्ताद्गरुडं वैनतेयं महाबलम् ।। 
वानरा ददृशुः सर्वेज्वलन्तमिव पावकम् ।। 6.50.36 ।।
तमागतमभिप्रेक्ष्य नागास्ते विप्रदुद्रुवुः।
यैस्तौ सत्पुरुषौ बद्धौ शरभूतैर्महाबलौ ।। 6.50.37 ।।
ततः सुपर्णः काकुत्स्थौ दृष्ट्वा प्रत्यभिनन्दितः।
विममर्श च पाणिभ्यां मुखे चन्द्रसमप्रभे ।। 6.50.38 ।।
वैनतेयेन संस्पृष्टास्तयोः संरुरुहुर्व्रणाः।
सुवर्णे च तनू स्निग्धे तयोराशु बभूवतुः ।। 6.50.39 ।।
तेजो वीर्यं बलं चौज उत्साहश्च महागुणः।
प्रदर्शनं च बुद्धिश्च स्मृतिश्च द्विगुणं तयोः ।। 6.50.40 ।।
तावुत्थाप्य महावीर्यौ गरुडो वासवोपमौ।
उभौ तौ सस्वजे हृष्टौ रामश्चैनमुवाच ह ।। 6.50.41 ।।
भवत्प्रसादाद्व्यसनं रावणिप्रभवं महत्।
आवामिह व्यतिक्रान्तौ पूर्ववद्बलिनौ कृतौ ।। 6.50.42 ।।
यथा तातं दशरथं यथाऽजं च पितामहम्।
तथा भवन्तमासाद्य हृदयं मे प्रसीदति ।। 6.50.43 ।।
को भवान् रूपसम्पन्नो दिव्यस्रगनुलेपनः।
वसानो विरजे वस्त्रे दिव्याभरणभूषितः ।। 6.50.44 ।।
तमुवाच महातेजा वैनतेयो महाबलः।
पतत्रिराजः प्रीतात्मा हर्षपर्याकुलेक्षणः ।। 6.50.45 ।।
अहं सखा ते काकुत्स्थ प्रियः प्राणो बहिश्चरः।
गरुत्मानिह सम्प्राप्तो युवाभ्यां साह्यकारणात् ।। 6.50.46 ।।
असुरा वा महावीर्या दानवा वा महाबलाः।
सुराश्चापि सगन्धर्वाः पुरस्कृत्य शतक्रतुम् ।। 6.50.47 ।।
नेमं मोक्षयितुं शक्ताः शरबन्धं सुदारुणम्।
मायाबलादिन्द्रजिता निर्मितं क्रूरकर्मणा ।। 6.50.48 ।।
एते नागाः काद्रवेया स्तीक्ष्णदंष्ट्रा विषोल्बणाः।
रक्षोमायाप्रभावेन शरा भूत्वा त्वदाश्रिताः ।। 6.50.49 ।।
सभाग्यश्चासि धर्मज्ञ राम सत्यपराक्रम।
लक्ष्मणेन सह भ्रात्रा समरे रिपुघातिना ।। 6.50.50 ।।
इमं श्रुत्वा तु वृत्तान्तं त्वरमाणोऽहमागतः।
सहसा युवयोः स्नेहात् सखित्वमनुपालयन् ।। 6.50.51 ।।
मोक्षितौ च महाघोरादस्मात् सायकबन्धनात्।
अप्रमादश्च कर्तव्यो युवाभ्यां नित्यमेव हि ।। 6.50.52 ।।
प्रकृत्या राक्षसाः सर्वे सङ्ग्रामे कूटयोधिनः।
शूराणां शुद्धभावानां भवतामार्जवं बलम् ।। 6.50.53 ।।
तन्न विश्वसितव्यं वो राक्षसानां रणाजिरे।
एतेनैवोपमानेन नित्यं जिह्मा हि राक्षसाः ।। 6.50.54 ।।
एवमुक्त्वा ततो रामं सुपर्णः सुमहाबलः।
परिष्वज्य सुहृत् स्निग्धमाप्रष्टुमुपचक्रमे ।। 6.50.55 ।।
सखे राघव धर्मज्ञ रिपूणामपि वत्सल।
अभ्यनुज्ञातुमिच्छामि गमिष्यामि यथागतम् ।। 6.50.56 ।।
न च कौतूहलं कार्यं सखित्वं प्रति राघव।
कृतकर्मा रणे वीरः सखित्वमनुवेत्स्यसि ।। 6.50.57 ।।
बालवृद्धावशेषां तु लङ्कां कृत्वा शरोर्मिभिः।
रावणं च रिपुं हत्वा सीतां समुपलप्स्यसे ।। 6.50.58 ।।
इत्येवमुक्त्वा वचनं सुपर्णः शीघ्रविक्रमः।
रामं च विरुजं कृत्वा मध्ये तेषां वनौकसाम् ।। 6.50.59 ।।
प्रदक्षिणं ततः कृत्वा परिष्वज्य च वीर्यवान्।
जगामाकाशमाविश्य सुपर्णः पवनो यथा ।। 6.50.60 ।।
विरुजौ राघवौ दृष्ट्वा ततो वानरयूथपाः।
सिंहनादांस्तदा नेदुर्लाङ्गूलान् दुधुवुस्तदा ।। 6.50.61 ।।
ततो भेरीः समाजघ्नुर्मृदङ्गांश्चाप्यनादयन्।
दध्मुः शङ्खान् सम्प्रहृष्टाः क्ष्वेलन्त्यपि यथापुरम् ।। 6.50.62 ।।
आस्फोट्यास्फोट्य विक्रान्ता वानरा नगयोधिनः।
द्रुमानुत्पाट्य विविधांस्तस्थुः शतसहस्रशः ।। 6.50.63 ।।
विसृजन्तो महानादांस्त्रासयन्तो निशाचरान्।
लङ्काद्वारण्युपाजग्मुर्योद्धुकामाः प्लवङ्गमाः ।। 6.50.64 ।।
ततस्तु भीमस्तुमुलो निनादो बभूव शाखामृगयूथपानाम्।
क्षये निदाघस्य यथा घनानां नादः सुभीमो नदतां निशीथे ।। 6.50.65 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चाशः सर्गः ।। 50 ।।
तेषां सुतुमुलं शब्दं वानराणां तरस्विनाम्।
नदतां राक्षसैः सार्धं तदा शुश्राव रावणः ।। 6.51.1 ।।
स्निग्धगम्भीरनिर्घोषं श्रुत्वा स निनदं भृशम्।
सचिवानां ततस्तेषां मध्ये वचनमब्रवीत् ।। 6.51.2 ।।
यथाऽसौ सम्प्रहृष्टानां वानराणां समुत्थितः।
बहूनां सुमहानादो मेघानामिव गर्जताम्।
व्यक्तं सुमहती प्रीतिरेतेषां नात्र संशयः ।। 6.51.3 ।।
तथा हि विपुलैर्नादश्चुक्षुभे वरुणालयः ।। 6.51.4 ।।
तौ तु बद्धौ शरैस्तीक्ष्णैर्भ्रातरौ रामलक्ष्मणौ।
अयं च सुमहान्नादः शङ्कां जनयतीव मे ।। 6.51.5 ।।
एतत्तु वचनं चोक्त्वा मन्त्रिणो राक्षसेश्वरः।
उवाच नैर्ऋतांस्तत्र समीपपरिवर्तिनः ।। 6.51.6 ।।
ज्ञायतां तूर्णमेतेषां सर्वेषां वनचारिणाम्।
शोककाले समुत्पन्ने हर्षकारणमुत्थितम् ।। 6.51.7 ।।
तथोक्तास्तेन सम्भ्रान्ताः प्राकारमधिरुह्य ते।
ददृशुः पालितां सेनां सुग्रीवेण महात्मना ।। 6.51.8 ।।
तो च मुक्तौ सुघोरेण शरबन्धेन राघवौ।
समुत्थितौ महावेगौ विषेदुः प्रेक्ष्य राक्षसाः ।। 6.51.9 ।।
सन्त्रस्तहृदयाः सर्वे प्राकारादवरुह्य ते।
विषण्णवदना घोरा राक्षसेन्द्रमुपस्थिताः ।। 6.51.10 ।।
तदप्रियं दीनमुखा रावणस्य निशाचराः।
कृत्स्नं निवेदयामासुर्यथावद्वाक्यकोविदाः ।। 6.51.11 ।।
यौ ताविन्द्रजिता युद्धे भ्रातरौ रामलक्ष्मणौ।
निबद्धौ शरबन्धेन निष्प्रकम्पभुजौ कृतौ ।। 6.51.12 ।।
विमुक्तौ शरबन्धेन तौ दृश्येते रणाजिरे।
पाशानिव गजौ छित्त्वा गजेन्द्रसमविक्रमौ ।। 6.51.13 ।।
तच्छ्रुत्वा वचनं तेषां राक्षसेन्द्रो महाबलः। 
चिन्ताशोकसमाक्रान्तो विषण्णवदनोऽब्रवीत् ।। 6.51.14 ।।
घोरैर्दत्तवरैर्बद्धौ शरैराशीविषोपमैः।
अमोघैः सूर्यसङ्काशैः प्रमथ्येन्द्रजिता युधि ।। 6.51.15 ।।
तदस्त्रबन्धमासाद्य यदि मुक्तौ रिपू मम।
संशयस्थमिदं सर्वमनुपश्याम्यहं बलम् ।। 6.51.16 ।।
निष्फलाः खलु संवृत्ताः शरा वासुकितेजसः।
आदत्तं यैः सुसङ्ग्रामे रिपूणां मम जीवितम् ।। 6.51.17 ।।
एवमुक्त्वा तु सङ्क्रुद्धो निःश्वसन्नुरगो यथा।
अब्रवीद्रक्षसां मध्ये धूम्राक्षं नाम राक्षसम् ।। 6.51.18 ।।
बलेन महता युक्तो रक्षसां भीमविक्रम।
त्वं वधायाभिनिर्याहि रामस्य सह वानरैः ।। 6.51.19 ।।
एवमुक्तस्तु धूम्राक्षो राक्षसेन्द्रेण धीमता।
कृत्वा प्रणामं संहृष्टो निर्जगाम नृपालयात् ।। 6.51.20 ।।
अभिनिष्कम्य तद्द्वारं बलाध्यक्षमुवाच ह।
त्वरयस्व बलं तूर्णं किं चिरेण युयुत्सतः ।। 6.51.21 ।।
धूम्राक्षवचनं श्रुत्वा बलाध्यक्षो बलानुगः।
बलमुद्योजयामास रावणस्याज्ञया द्रुतम् ।। 6.51.22 ।।
ते बद्धघण्टाबलिनो घोररूपा निशाचराः।
विगर्जमानाः संहृष्टा धूम्राक्षं पर्यवारयन्।
विविधायुधहस्ताश्च शूलमुद्गरपाणयः ।। 6.51.23 ।।
गदाभिः पट्टिशैर्दण्डैरायसैर्मुसलैर्भृशम् ।। 6.51.24 ।।
परिघैर्बिन्दिपालैश्च भल्लैः प्रासैः परश्वधैः।
निर्ययू राक्षसा दिग्भ्योनर्दन्तो जलदा यथा ।। 6.51.25 ।।
रथैः कवचिनस्त्वन्ये ध्वजैश्च समलङ्कृतैः।
सुवर्णजालविहितैः खरैश्च विविधाननैः ।। 6.51.26 ।।
हयैः परमशीघ्रैश्च गजैन्द्रैश्च मदोत्कटैः।
निर्ययू राक्षसव्याघ्रा व्याघ्रा इव दुरासदाः ।। 6.51.27 ।।
वृकसिंहमुखैर्युक्तं खरैः कनकभूषणैः।
आरुरोह रथं दिव्यं धूम्राक्षः खरनिस्वनः ।। 6.51.28 ।।
स निर्यातो महावीर्यो धूम्राक्षो राक्षसैर्वृतः।
प्रहसन् पश्चिमद्वारं हनूमान् यत्र यूथपः।
रथप्रवरमास्थाय खरयुक्तं खरस्वनम् ।। 6.51.29 ।।
प्रयान्तं तु महाघोरं राक्षसं भीमविक्रमम्।
अन्तरिक्षगता घोराः शकुनाः प्रत्यवारयन् ।। 6.51.30 ।।
रथशीर्षे महान् भीमो गृध्रश्च निपपात ह। 
ध्वजाग्रे ग्रथिताश्चैव निपेतुः कुणपाशनाः ।। 6.51.31 ।।
रुधिरार्द्रो महान् श्वेतः कबन्धः पतितो भुवि।
विस्वरं चोत्सृजन्नादं धूम्नाक्षस्य समीपतः ।। 6.51.32 ।।
ववर्ष रुधिरं देवः सञ्चचाल च मेदिनी।
प्रतिलोभं ववौ वायुर्निर्घातसमनिस्वनः ।। 6.51.33 ।।
तिमिरौघावृतास्तत्र दिशश्च न चकाशिरे ।। 6.51.34 ।।
स तूत्पातांस्तदा दृष्ट्वा राक्षसानां भयावहान्।
प्रादुर्भूतान् सुघोरांश्च धूम्राक्षो व्यथितोऽभवत् ।। 6.51.35 ।।
मुमुहू राक्षसाः सर्वे धूम्राक्षस्य पुरस्सराः ।। 6.51.36 ।।
ततः सुभीमो बहुभिर्निशाचरैर्वृतोऽभिनिष्क्रम्य रणोत्सुको बली।
ददर्श तां राघवबाहुपालितां महौघकल्पां बहुवानरीं चमूम् ।। 6.51.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकपञ्चाशः सर्गः ।। 51 ।।
धूम्राक्षं प्रेक्ष्य निर्यान्तं राक्षसं भीमविक्रमम्।
विनेदुर्वानराः सर्वे प्रहृष्टा युद्धकाङ्क्षिणः ।। 6.52.1 ।।
तेषां सुतुमुलं युद्धं सञ्जज्ञे हरिरक्षसाम्।
अन्योन्यं पादपैर्घोरं निघ्नतां शूलमुद्गरैः ।। 6.52.2 ।।
घोरैश्च परिघैश्चित्रैस्त्रिशूलैश्चापि संहतैः।
राक्षसैर्वानरा घोरैर्विनिकृत्ताः समन्ततः ।। 6.52.3 ।।
वानरै राक्षसाश्चापि द्रुमैर्भूमौ समीकृताः।
राक्षसाश्चापि सङ्क्रुद्धा वानरान्निशितैः शरैः।
विव्यधुर्घोरसङ्काशैः कङ्कपत्रैरजिह्मगैः ।। 6.52.4 ।।
ते गदाभिश्च भीमाभिः पट्टिशैः कूटमुद्गरैः ।। 6.52.5 ।।
विदार्यमाणा रक्षोभिर्वानरास्ते महाबलाः।
अमर्षाज्जनितोद्धर्षाश्चक्रुः कर्माण्यभीतवत् ।। 6.52.6 ।।
शरनिर्भिन्नगात्रास्ते शूलनिर्भिन्नदेहिनः।
जगृहुस्ते द्रुमांस्तत्र शिलाश्च हरियूथपाः ।। 6.52.7 ।।
ते भीमवेगा हरयो नर्दमानास्ततस्ततः।
ममन्थू राक्षसान् भीमान्नामानि च बभाषिरे ।। 6.52.8 ।।
तद्वभूवाद्भुतं घोरं युद्धं वानररक्षसाम्।
शिलाभिर्विविधाभिश्च बहुभिश्चैव पादपैः ।। 6.52.9 ।।
राक्षसा मथिताः केचिद्वानरैर्जितकाशिभिः।
ववमू रुधिरं केचिन्मुखै रुधिरभोजनाः ।। 6.52.10 ।।
पार्श्वेषु दारिताः केचित् केचिद्राशीकृता द्रुमैः।
शिलाभिश्चूर्णिताः केचित् केचिद्दन्तैर्विदारिताः ।। 6.52.11 ।।
ध्वजैर्विमथितैर्भग्नैः खरैश्च विनिपातितैः।
रथैर्विध्वंसितैश्चापि पतितै रजनीचरैः ।। 6.52.12 ।।
गजेन्द्रैः पर्वताकारैः पर्वताग्रैर्वनौकसाम्। 
मथितैर्वाजिभिः कीर्णं सारोहैर्वसुधातलम् ।। 6.52.13 ।।
वानरैर्भीमविक्रान्तैराप्लुत्याप्लुत्य वेगितैः।
राक्षसाः करजैस्तीक्ष्णैर्मुखेषु विनिकर्तिताः ।। 6.52.14 ।।
विवर्णवदना भूयो विप्रकीर्णशिरोरुहाः।
मूढाः शोणितगन्धेन निपेतुर्धरणीतले ।। 6.52.15 ।।
अन्ये परमसङ्क्रुद्धा राक्षसा भीमनिस्वनाः।
तलैरेवाभिधावन्ति वज्रस्पर्शसमैर्हरीन् ।। 6.52.16 ।।
वानरैरापतन्तस्ते वेगिता वेगवत्तरैः।
मुष्टिभिश्चरणैर्दन्तैः पादपैश्चावपोथिताः।
वानरैर्हन्यमानास्ते राक्षसा विप्रदुद्रुवुः ।। 6.52.17 ।।
सैन्यं तु विद्रुतं दृष्ट्वा धूम्राक्षो राक्षसर्षभः।
क्रोधेन कदनं चक्रे वानराणां युयुत्सताम् ।। 6.52.18 ।।
प्रासैः प्रमथिताः केचिद्वानराः शोणितस्रवाः।
मुद्गरैराहताः केचित् पतिता धरणीतले ।। 6.52.19 ।।
परिघैर्मथिताः केचिद्भिन्दिपालैर्विदारिताः।
पट्टिशैराहताः केचिद्विह्वलन्तो गतासवः ।। 6.52.20 ।।
केचिद्विनिहताः शूलै रुधिरार्द्रा वनौकसः।
केचिद्विद्राविता नष्टाः सबलै राक्षसैर्युधि ।। 6.52.21 ।।
विभिन्नहृदयाः केचिदेकपार्श्वेन दारिताः।
विदारिता स्त्रिशूलैश्च केचिदान्त्रैर्विनिःसृताः ।। 6.52.22 ।।
तत्सुभीमं महायुद्धं हरिराक्षससङ्कुलम्।
प्रबभौ शब्दबहुलं शिलापादपसङ्कुलम् ।। 6.52.23 ।।
धनुर्ज्यातन्त्रिमधुरं हिक्कातालसमन्वितम्।
मन्दस्तनितसङ्गीतं युद्धगान्धर्वमाबभौ ।। 6.52.24 ।।
धूम्राक्षस्तु धनुष्पाणिर्वानरान् रणमूर्धनि।
हसन् विद्रावयामास दिशस्तु शरवृष्टिभिः ।। 6.52.25 ।।
धूम्राक्षेणार्दितं सैन्यं व्यथितं दृश्य मारुतिः।
अभ्यवर्तत सङ्क्रुद्धः प्रगृह्य विपुलां शिलाम् ।। 6.52.26 ।।
क्रोधाद््द्विगुणताम्राक्षः पितृतुल्यपराक्रमः।
शिलां तां पातयामास धूम्राक्षस्य रथं प्रति ।। 6.52.27 ।।
आपतन्तीं शिलां दृष्ट्वा गदामुद्यम्य सम्भ्रमात्।
रथादाप्लुत्य वेगेन वसुधायां व्यतिष्ठत ।। 6.52.28 ।।
सा प्रमथ्य रथं तस्य निपपात शिला भुवि।
सचक्रकूबरं साश्वं सध्वजं सशरासनम् ।। 6.52.29 ।।
स भङ्क्त्वा तु रथं तस्य हनुमान् मारुतात्मजः।
रक्षसां कदनं चक्रे सस्कन्धविटपैर्द्रुमैः ।। 6.52.30 ।।
विभिन्नशिरसो भूत्वा राक्षसाः शोणितोक्षिताः।
द्रुमैः प्रव्यथिताश्चान्ये निपेतुर्धरणीतले ।। 6.52.31 ।।
विद्राव्य रासक्षं सैन्यं हनुमान् मारुतात्मजः।
गिरेः शिखरमादाय धूम्राक्षमभिदुद्रुवे ।। 6.52.32 ।।
तमापतन्तं धूम्राक्षो गदामुद्यम्य वीर्यवान्।
विनर्दमानः सहसा हनुमन्तमभिद्रवत् ।। 6.52.33 ।।
ततः क्रुद्धस्तु वेगेन गदां तां बहुकण्टकाम्।
पातयामास धूम्राक्षो मस्तके तु हनूमतः ।। 6.52.34 ।।
ताडितः स तया तत्र गदया भीमरूपया ।। 6.52.35 ।।
स कपिर्मारुतबलस्तं प्रहारमचिन्तयन्।
धूम्राक्षस्य शिरोमध्ये गिरिशृङ्गमपातयत् ।। 6.52.36 ।।
स विह्वलितसर्वाङ्गो गिरिशृङ्गेण ताडितः।
पपात सहसा भूमौ विकीर्ण इव पर्वतः ।। 6.52.37 ।।
धूम्राक्षं निहतं दृष्टवा हतशेषा निशाचराः।
त्रस्ताः प्रविविशुर्लङ्कां वध्यमानाः प्लवङ्गमैः ।। 6.52.38 ।।
स तु पवनसुतो निहत्य शत्रुं क्षतजवहाः सरितश्च सन्निकीर्य।
रिपुवधजनितश्रमो महात्मा मुदमगमत् कपिभिश्च पूज्यमानः ।। 6.52.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विपञ्चाशः सर्गः ।। 52 ।।
धूम्राक्षं निहतं श्रुत्वा रावणो राक्षसेश्वरः।
क्रोधेन महताऽऽविष्टो निश्वसन्नुरगो यथा ।। 6.53.1 ।।
दीर्घमुष्णं विनिश्वस्य क्रोधेन कलुषीकृतः।
अब्रवीद्राक्षसं शूरं वज्रदंष्ट्रं महाबलम् ।। 6.53.2 ।।
गच्छ त्वं वीर निर्याहि राक्षसैः परिवारितः।
जहि दाशरथिं रामं सुग्रीवं वानरैः सह ।। 6.53.3 ।।
तथेत्युक्त्वा द्रुततरं मायावी राक्षसेश्वरः।
निर्जगाम बलै सार्धं बहुभिः परिवारितः ।। 6.53.4 ।।
नागैरश्वैः खरैरुष्ट्रैः संयुक्तः सुसामाहितः।
पताकाध्वजचित्रैश्च रथैश्च समलङ्कृतः ।। 6.53.5 ।।
ततो विचित्रकेयूरमुकुटैश्च विभूषितः।
तनुत्राणि च संरुद्ध्य सधनुर्निर्ययौ द्रुतम् ।। 6.53.6 ।।
पताकालङ्कृतं दीप्तं तप्तकाञ्चनभूषणम्।
रथं प्रदक्षिणं कृत्वा समारोहच्चमूपतिः ।। 6.53.7 ।।
यष्टिभिस्तोमरैश्चित्रैः शूलैश्च मुसलैरपि।
भिन्दिपालैश्च पाशैश्च शक्तिभिः पट्टिशैरपि ।। 6.53.8 ।।
खड्गैश्चक्रैर्गदाभिश्च निशितैश्च परश्वधैः।
पदातयश्च निर्यान्ति विविधाः शस्त्रपाणयः।
विचित्रवाससः सर्वे दीप्ता राक्षसपुङ्गवाः ।। 6.53.9 ।।
गजा मदोत्कटाः शूराश्चलन्त इव पर्वताः।
ते युद्धकुशलै रूढास्तोमराङ्कुशपाणिभिः ।। 6.53.10 ।।
अन्ये लक्षणसंयुक्ताः शूरारूढा महाबलाः ।। 6.53.11 ।।
तद्राक्षसबलं घोरं विप्रस्थितमशोभत।
प्रावृट््काले यथा मेघा नर्दमानाः सविद्युतः ।। 6.53.12 ।।
निस्सृता दक्षिणद्वारादङ्गदो यत्र यूथपः।
तेषां निष्क्रममाणानामशुभं समजायत ।। 6.53.13 ।।
आकाशाद्विघनात्तीव्रा उल्काश्चाभ्यपतंस्तदा।
वमन्त्यः पावकज्वालाः शिवा घोरं ववाशिरे ।। 6.53.14 ।।
व्याहरन्ति मृगा घोरा रक्षसां निधनं तदा।
समापतन्तो योधास्तु प्रास्खलन् भयमोहिताः ।। 6.53.15 ।।
एतानौत्पातिकान् दृष्ट्वा वज्रदंष्ट्रो महाबलः।
धैर्यमालम्ब्य तेजस्वी निर्जगाम रणोत्सुकः ।। 6.53.16 ।।
तांस्तु निष्क्रमतो दृष्ट्वा वानरा जितकाशिनः।
प्रणेदुः सुमहानादान् पूरयंश्च दिशो दश ।। 6.53.17 ।।
ततः प्रवृत्तं तुमुलं हरीणां राक्षसैः सह।
घोराणां भीमरूपाणामन्योन्यवधकाङ्क्षिणाम् ।। 6.53.18 ।।
निष्पतन्तो महोत्साहा भिन्नदेहशिरोधराः।
रुधिरोक्षितसर्वाङ्गा न्यपतन् जगतीतले ।। 6.53.19 ।।
केचिदन्योन्यमासाद्य शूराः परिघपाणयः।
चिक्षिपुर्विविधं शस्त्रं समरेष्वनिवर्तिनः ।। 6.53.20 ।।
द्रुमाणां च शिलानां च शस्त्राणां चापि निस्वनः।
श्रूयते सुमहांस्तत्र घोरो हृदयभेदनः ।। 6.53.21 ।।
रथनेमिस्वनस्तत्र धनुषश्चापि निस्वनः।
शङ्खभेरीमृदङ्गानां बभूव तुमुलः स्वनः ।। 6.53.22 ।।
केचिदस्त्राणि संसृज्य बाहुयुद्धमकुर्वत ।। 6.53.23 ।।
तलैश्च चरणैश्चापि मुष्टिभिश्च द्रुमैरपि।
जानुभिश्च हताः केचिद्भिन्नदेहाश्च राक्षसाः।
शिलाभिश्चूर्णिताः केचिद्वानरैर्युद्धदुर्मदैः ।। 6.53.24 ।।
वज्रदंष्ट्रो भृशं बाणै रणे वित्रासयन् हरीन्।
चचार लोकसंहारे पाशहस्त इवान्तकः ।। 6.53.25 ।।
बलवन्तोऽस्त्रविदुषो नानाप्रहरणा रणे।
जघ्नुर्वानरसैन्यानि राक्षसाः क्रोधमूर्च्छिताः ।। 6.53.26 ।।
निघ्नुतो राक्षसान् दृष्ट्वा सर्वान् वालिसुतो रणे।
क्रोधेन द्विगुणाविष्टः संवर्तक इवानलः ।। 6.53.27 ।।
तान् राक्षसगणान् सर्वान् वृक्षमुद्यम्य वीर्यवान्।
अङ्गदः क्रोधताम्राक्षः सिंहः क्षुद्रमृगानिव।
चकार कदनं घोरं शक्रतुल्यपराक्रमः ।। 6.53.28 ।।
अङ्गदाभिहतास्तत्र राक्षसा भीमविक्रमाः।
विभिन्नशिरसः पेतुर्विकृत्ता इव पादपाः ।। 6.53.29 ।।
रथैरश्वैर्ध्वजैश्चित्रैः शरीरैर्हरिरक्षसाम्।
रुधिरेण च सञ्छन्ना भूमिर्भयकरी तदा ।। 6.53.30 ।।
हारकेयूरवस्त्रैश्च शस्त्रैश्च समलङ्कृता।
भूमिर्भाति रणे तत्र शारदीव यथा निशा ।। 6.53.31 ।।
अङ्गदस्य च वेगेन तद्राक्षसबलं महत्।
प्राकम्पत तदा तत्र पवनेनाम्बुदो यथा ।। 6.53.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिपञ्चाशः सर्गः ।। 53 ।।
बलस्य च निघातेन अङ्गदस्य जयेन च।
राक्षसः क्रोधमाविष्टो वज्रदंष्ट्रो महाबलः ।। 6.54.1 ।।
स विस्फार्य धनुर्घोरं शक्राशनिसमस्वनम्।
वानराणामनीकानि प्राकिरच्छरवृष्टिभिः ।। 6.54.2 ।।
राक्षसाश्चापि मुख्यास्ते रथेषु समवस्थिताः।
नानाप्रहरणाः शूराः प्रायुद्ध्यन्त तदा रणे ।। 6.54.3 ।।
वानराणां तु शूरा ये सर्वे ते प्लवगर्षभाः।
आयुद्ध्यन्त शिलाहस्ताः समवेताः समन्ततः ।। 6.54.4 ।।
तत्रायुधसहस्राणि तस्मिन्नायोधने भृशम्।
राक्षसाः कपिमुख्येषु पातयाञ्चक्रिरे तदा ।। 6.54.5 ।।
वानराश्चापि रक्षस्सु गिरीन् वृक्षान् महाशिलाः।
प्रवीराः पातयामासुर्मत्तवारणसन्निभाः ।। 6.54.6 ।।
शूराणां युद्ध्यमानानां समरेष्वनिवर्तिनाम्।
तद्राक्षसगणानां च सुयुद्धं समवर्तत ।। 6.54.7 ।।
प्रभिन्नशिरसः केचिद्भिन्नैः पादैश्च बाहुभिः।
शस्त्रैरर्पितदेहास्तु रुधिरेण समुक्षिताः ।। 6.54.8 ।।
हरयो राक्षसाश्चैव शेरते गां समाश्रिताः।
कङ्कगृध्रवलैराढ्या गोमायुगणसङ्कुलाः ।। 6.54.9 ।।
कबन्धानि समुत्पेतुर्भीरुणां भीषणानि वै ।। 6.54.10 ।।
भुजपाणिशिरश्छिन्नाश्छिन्नकायाश्च भूतले।
वानरा राक्षसाश्चापि निपेतुस्तत्र वै रणे ।। 6.54.11 ।।
ततो वानरसैन्येन हन्यमानं निशाचरम्।
प्राभज्यत बलं सर्वं वज्रदंष्ट्रस्य पश्यतः ।। 6.54.12 ।।
राक्षसान् भयवित्रस्तान् हन्यमानान् प्लवङ्गमैः।
दृष्ट्वा स रोषताम्राक्षो वज्रदंष्ट्रः प्रतापवान् ।। 6.54.13 ।।
प्रविवेश धनुष्पाणिस्त्रासयन् हरिवाहिनीम्।
शरैर्विदारयामास कङ्कपत्रैरजिह्मगैः ।। 6.54.14 ।।
बिभेद वानरांस्तत्र सप्ताष्टौ नव पञ्च च।
विव्याध परमक्रुद्धो वज्रदंष्ट्रः प्रतापवान् ।। 6.54.15 ।।
त्रस्ताः सर्वे हरिगणाः शरैः सङ्कृत्तकन्धराः।
अङ्गदं सम्प्रधावन्ति प्रजापतिमिव प्रजाः ।। 6.54.16 ।।
ततो हरिगणान् भग्नान् दृष्ट्वा वालिसुतस्तदा।
क्रोधेन वज्रदंष्ट्रं तमुदीक्षन्तमुदैक्षत ।। 6.54.17 ।।
वज्रदंष्ट्रोऽङ्गदश्चोभौ सङ्गतौ हरिराक्षसौ।
चेरतुः परमक्रुद्धौ हरिमत्तगजाविव ।। 6.54.18 ।।
ततः शरसहस्रेण वालिपुत्रं महाबलः।
जघान मर्मदेशेषु मातङ्गमिव तोमरैः ।। 6.54.19 ।।
रुधिरोक्षितसर्वाङ्गो वालिसूनुर्महाबलः।
चिक्षेप वज्रदंष्ट्राय वृक्षं भीमपराक्रमः ।। 6.54.20 ।।
दृष्ट्वाऽऽपतन्तं तं वृक्षमसम्भ्रान्तश्च राक्षसः।
चिच्छेद बहुधा सोऽपि निकृत्तः पतितो भुवि ।। 6.54.21 ।।
तं दृष्ट्वा वज्रदंष्ट्रस्य विक्रमं प्लवगर्षभः।
प्रगृह्य विपुलं शैलं चिक्षेप च ननाद च ।। 6.54.22 ।।
समापतन्तं तं दृष्ट्वा रथादाप्लुत्य वीर्यवान्।
गदापाणिरसम्भ्रान्तः पृथिव्यां समतिष्ठत ।। 6.54.23 ।।
साऽङ्गदेन गदाऽऽक्षिप्ता गत्वा तु रणमूर्धनि ।। 6.54.24 ।।
सचक्रकूबरं साश्वं प्रममाथ रथं तदा ।। 6.54.25 ।।
ततोऽन्यं गिरिमाक्षिप्य विपुलं द्रुमभूषितम्।
वज्रदंष्ट्रस्य शिरसि पातयामास सोऽङ्गदः ।। 6.54.26 ।।
अभवच्छोणितोद्गारी वज्रदंष्ट्रः स मूर्च्छितः।
मुहूर्तमभवन्मूढो गदामालिङ्ग्य निःश्वसन् ।। 6.54.27 ।।
स लब्धसञ्ज्ञो गदया वालिपुत्रमवस्थितम्।
जघान परमक्रुद्धो वक्षोदेशे निशाचरः।
गदां त्यक्त्वा ततस्तत्र मुष्टियुद्धमवर्तत ।। 6.54.28 ।।
अन्योन्यं जघ्नतुस्तत्र तावुभौ हरिराक्षसौ।
रुधिरोद्गारिणो तौ तु प्रहरैर्जनितश्रमौ।
बभूवतुः सुविक्रान्तावङ्गारकबुधाविव ।। 6.54.29 ।।
ततः परमतेजस्वी अङ्गदः कपिकुञ्जरः।
उत्पाट्य वृक्षं स्थितवान् बहुपुष्पफलाञ्चितम् ।। 6.54.30 ।।
जग्राह चार्षभं चर्म खड्गं च विपुलं शुभम्।
किङ्किणीजालसञ्छन्नं चर्मणा च परिष्कृतम् ।। 6.54.31 ।।
[वज्रदंष्ट्रोऽथ जग्राह सोऽङ्गदोऽप्यसिचर्मणी।]
विचित्रांश्चेरतुर्मार्गान् रुषितौ कपिराक्षसौ।
जघ्नतुश्च तदाऽन्योन्यं निर्दयं जयकाङ्क्षिणौ ।। 6.54.32 ।।
व्रणैः सास्त्रैरशोभेतां पुष्पिताविव किंशुकौ।
युद्ध्यमानौ परिश्रान्तौ जानुभ्यामवनीं गतौ ।। 6.54.33 ।।
निमेषान्तरमात्रेण अङ्गदः कपिकुञ्जरः।
उदतिष्ठत दीप्ताक्षो दण्डाहत इवोरगः ।। 6.54.34 ।।
निर्मलेन सुधौतेन खड्गेनास्य महच्छिरः।
जघान वज्रदंष्ट्रस्य वालिसूनुर्महाबलः ।। 6.54.35 ।।
रुधिरोक्षितगात्रस्य बभूव पतितं द्विधा।
सरोषपरिवृत्ताक्षं शुभं खड्गहतं शिरः ।। 6.54.36 ।।
वज्रदंष्ट्रं हतं दृष्ट्वा राक्षसा भयमोहिताः।
त्रस्ताः प्रत्यपतन् लङ्कां वध्यमानाः प्लवङ्गमै।
विषण्णवदना दीना ह्रिया किञ्चिदवाङ्मुखाः ।। 6.54.37 ।।
निहत्य तं वज्रधरप्रभावः स वालिसूनुः कपिसैन्यमध्ये।
जगाम हर्षं महितो महाबलः सहस्रनेत्रस्त्रिदशैरिवावृतः ।। 6.54.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुष्पञ्चाशः सर्गः ।। 54 ।।
वज्रदंष्ट्रं हतं श्रुत्वा वालिपुत्रेण रावणः।
बलाध्यक्षमुवाचेदं कृताञ्जलिमवस्थितम् ।। 6.55.1 ।।
शीघ्रं निर्यान्तु दुर्धर्षा राक्षसा भीमविक्रमाः।
अकम्पनं पुरस्कृत्य सर्वशस्त्रप्रकोविदम् ।। 6.55.2 ।।
एष शास्ता च गोप्ता च नेता च युधि सम्मतः।
भूतिकामश्च मे नित्यं नित्यं च समरप्रियः ।। 6.55.3 ।।
एष जेष्यति काकुत्स्थौ सुग्रीवं च महाबलम्।
वानरांश्चापरान् घोरान् हनिष्यति परन्तपः ।। 6.55.4 ।।
परिगृह्य स तामाज्ञां रावणस्य महाबलः।
बलं सन्त्वरयामास तदा लघुपराक्रमः ।। 6.55.5 ।।
ततो नानाप्रहरणा भीमाक्षा भीमदर्शनाः।
निष्पेतू रक्षसां मुख्या बलाध्यक्षप्रचोदिताः ।। 6.55.6 ।।
रथमास्थाय विपुलं तप्तकाञ्चनकुण्डलः।
मेघाभो मेघवर्णश्च मेघस्वनमहास्वनः।
राक्षसैः संवृतो भीमैस्तदा निर्यात्यकम्पनः ।। 6.55.7 ।।
न हि कम्पयितुं शक्यः सुरैरपि महामृधे।
अकम्पनस्ततस्तेषामादित्य इव तेजसा ।। 6.55.8 ।।
तस्य निर्धावमानस्य संरब्धस्य युयत्सया।
अकस्माद्दैन्यमागच्छद्धयानां रथवाहिनाम् ।। 6.55.9 ।।
व्यस्फुरन्नयनं चास्य सव्यं युद्धाभिनन्दिनः।
विवर्णो मुखवर्णश्च गद्गदश्चाभवत् स्वनः ।। 6.55.10 ।।
अभवत् सुदिने चापि दुर्दिनं रूक्षमारुतम्।
ऊचुः खगा मृगाः सर्वे वाचः क्रूरा भयावहाः ।। 6.55.11 ।।
स सिंहोपचितस्कन्धः शार्दूलसमविक्रमः।
तानुत्पातानचिन्त्यैव निर्जगाम रणाजिरम् ।। 6.55.12 ।।
तदा निर्गच्छतस्तस्य रक्षसः सह राक्षसैः।
बभूव सुमहान्नादः क्षोभयन्निव सागरम् ।। 6.55.13 ।।
तेन शब्देन वित्रस्ता वानराणां महाचमूः।
द्रुमशैलप्रहरणा योद्धुं समवतिष्ठत ।। 6.55.14 ।।
तेषां युद्धं महारौद्रं सञ्जज्ञे हरिरक्षसाम्।
रामरावणयोरर्थे समभित्यक्तजीविनाम् ।। 6.55.15 ।।
सर्वे ह्यति बलाः शूराः सर्वे पर्वतसन्निभाः।
हरयो राक्षसाश्चैव परस्परजिघांसवः ।। 6.55.16 ।।
तेषां विनर्दतां शब्दः संयुगेऽतितरस्विनाम्।
सुश्रुवे सुमहान् क्रोधादन्योन्यमभिगर्जताम् ।। 6.55.17 ।।
रजश्चारुणवर्णाभं सुभीममभवद्भृशम्।
उद्भूतं हरिरक्षोभिः संरुरोध दिशो दश ।। 6.55.18 ।।
अन्योन्यं रजसा तेन कौशेयोद्धूतपाण्डुना।
संवृतानि च भूतानि ददृशुर्न रणाजिरे ।। 6.55.19 ।।
न ध्वजा न पताका वा चर्म वा तुरगोऽपि वा।
आयुधं स्यन्दनं वाऽपि ददृशे तेन रेणुना ।। 6.55.20 ।।
शब्दश्च सुमहांस्तेषां नर्दतामभिधावताम्।
श्रूयते तुमुले युद्धे न रूपाणि चकाशिरे ।। 6.55.21 ।।
हरीनेव सुसङ्क्रुद्धा हरयो जघ्नुराहवे।
राक्षसाश्चापि रक्षांसि निजघ्नुस्तिमिरे तदा ।। 6.55.22 ।।
परांश्चैव विनिघ्नन्तः स्वांश्च वानरराक्षसाः।
रुधिरार्द्रां तदा चक्रुर्महीं पङ्कानुलेपनाम् ।। 6.55.23 ।।
ततस्तु रुधिरौघेण सिक्तं व्यपगतं रजः।
शरीरशवसङ्कीर्णा बभूव च वसुन्धरा ।। 6.55.24 ।।
द्रुमशक्तिशिलाप्रासैर्गदापरिघतोमरैः।
हरयो राक्षसाश्चैव जघ्नुरन्योन्यमोजसा ।। 6.55.25 ।।
बाहुभिः परिघाकारैर्युद्ध्यन्तः पर्वतोपमाः।
हरयो भीमकर्माणो राक्षसान् जघ्नुराहवे ।। 6.55.26 ।।
राक्षसास्त्वपि सङ्क्रुद्धाः प्रासतोमरपाणयः।
कपीन्निजघ्निरे तत्र शस्त्रैः परमदारुणैः ।। 6.55.27 ।।
अकम्पनः सुसङ्क्रुद्धो राक्षसानां चमूपतिः।
संहर्षयति तान् सर्वान् राक्षसान् भीमविक्रमान् ।। 6.55.28 ।।
हरयस्त्वपि सक्षांसि महाद्रुममहाश्मभिः।
विदारयन्त्यभिक्रम्य शस्त्राण्याच्छिद्य वीर्यतः ।। 6.55.29 ।।
एतस्मिन्नन्तरे वीरा हरयः कुमुदो नलः।
मैन्दश्च द्विविदः क्रुद्धाश्चक्रुर्वेगमनुत्तमम् ।। 6.55.30 ।।
ते तु वृक्षैर्महावेगा राक्षसानां चमूमुखे।
कदनं सुमहच्चक्रुर्लीलया हरियूथपाः।
ममन्थू राक्षसान् सर्वे वानरा गणशो भृशम् ।। 6.55.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चपञ्चाशः सर्गः ।। 55 ।।
तद्दृष्ट्वा सुमहत् कर्म कृतं वानरसत्तमैः।
क्रोधमाहारयामास युधि तीव्रमकम्पनः ।। 6.56.1 ।।
क्रोधमूर्च्छितरूपस्तु धून्वन् परमकार्मुकम्।
दृष्ट्वा तु कर्म शत्रूणां सारथिं वाक्यमब्रवीत् ।। 6.56.2 ।।
तत्रैव तावत्त्वरितं रथं प्रापय सारथे।
यत्रैते बहवो घ्नन्ति सुबहून् राक्षसान् रणे ।। 6.56.3 ।।
एतेऽत्र बलवन्तो हि भीमकायाश्च वानराः।
द्रुमशैलप्रहरणास्तिष्ठन्ति प्रमुखे मम ।। 6.56.4 ।।
एतान्निहन्तुमिच्छामि समरश्लाघिनो ह्यहम्।
एतैः प्रमथितं सर्वं दृश्यते राक्षसं बलम् ।। 6.56.5 ।।
ततः प्रजवनाश्वेन रथेन रथिनां वरः।
हरीनभ्यहनत् क्रोधाच्छरजालैरकम्पनः ।। 6.56.6 ।।
न स्थातुं वानराः शेकुः किं पुनर्योद्धुमाहवे।
अकम्पनशरैर्भग्नाः सर्व एव विदुद्रुवुः ।। 6.56.7 ।।
तान् मृत्युवशमापन्नानकम्पनवशं गतान्।
समीक्ष्य हनुमान् ज्ञातीनुपतस्थे महाबलः ।। 6.56.8 ।।
तं महाप्लवगं दृष्ट्वा सर्वे प्लवगयूथपाः।
समेत्य समरे वीराः संहृष्टाः पर्यवारयन् ।। 6.56.9 ।।
अवस्थितं हनूमन्तं ते दृष्ट्वा हरियूथपाः।
बभूवुर्बलवन्तो हि बलवन्तं समाश्रिताः ।। 6.56.10 ।।
अकम्पनस्तु शैलाभं हनूमन्तमवस्थितम्।
महेन्द्र इव धाराभिः शरैरभिववर्ष ह ।। 6.56.11 ।।
अचिन्तयित्वा बाणौघान् शरीरे पतितान् शितान्।
अकम्पनवधार्थाय मनो दध्रे महाबलः ।। 6.56.12 ।।
स प्रसह्य महातेजा हनूमान् मारुतात्मजः। 
अभिदुद्राव तद्रक्षः कम्पयन्निव मेदिनीम् ।। 6.56.13 ।।
तस्याभिनर्दमानस्य दीप्यमानस्य तेजसा।
बभूव रूपं दुर्धर्षं दीप्तस्येव विभावसोः ।। 6.56.14 ।।
आत्मानमप्रहरणं ज्ञात्वा क्रोधसमन्वितः।
शैलमुत्पाटयामास वेगेन हरिपुङ्गवः ।। 6.56.15 ।।
तं गृहीत्वा महाशैलं पाणिनैकेन मारुतिः।
स विनद्य महानादं भ्रामयामास वीर्यवान् ।। 6.56.16 ।।
ततस्तमभिदुद्राव राक्षसेन्द्रमकम्पनम्।
पुरा हि नमुचिं सङ्ख्ये वज्रेणेव पुरन्दरः ।। 6.56.17 ।।
अकम्पनस्तु तद्दृष्ट्वा गिरिशृङ्गं समुद्यतम्।
दूरादेव महाबाणैरर्धचन्द्रैर्व्यदारयत् ।। 6.56.18 ।।
तत्पर्वताग्रमाकाशे रक्षोबाणविदारितम्। 
विशीर्णं पतितं दृष्ट्वा हनुमान् क्रोधमूर्च्छितः ।। 6.56.19 ।।
सोऽश्वकर्णं समासाद्य रोषदर्पान्वितो हरिः।
तूर्णमुत्पाटयामास महागिरिमिवोच्छ्रितम् ।। 6.56.20 ।।
तं गृहीत्वा महास्कन्धं सोऽश्वकर्णं महाद्युतिः।
प्रहस्य परया प्रीत्या भ्रामयामास संयुगे ।। 6.56.21 ।।
प्रधावन्नूरुवेगेन प्रभञ्जंस्तरसा द्रुमान्।
हनुमान् परमक्रुद्धश्चरणैर्दारयत् क्षितिम् ।। 6.56.22 ।।
गजांश्च सगजारोहान् सरथान् रथिनस्तथा।
जघान हनुमान् धीमान् राक्षसांश्च पदातिगान् ।। 6.56.23 ।।
तमन्तकमिव क्रुद्धं समरे प्राणहारिणम्।
हनुमन्तमभिप्रेक्ष्य राक्षसा विप्रदुद्रुवुः ।। 6.56.24 ।।
तमापतन्तं सङ्क्रुद्धं राक्षसानां भयावहम्।
ददर्शाकम्पनो वीरश्चुक्रोध च ननाद च ।। 6.56.25 ।।
स चतुर्दशभिर्बाणैः शितैर्देहविदारणैः।
निर्बिभेद हनूमन्तं महावीर्यमकम्पनः ।। 6.56.26 ।।
स तदा प्रतिविद्धस्तु बह्वीभिः शरवृष्टिभिः।
हनुमान् ददृशे वीरः प्ररूढ इव सानुमान् ।। 6.56.27 ।।
विरराज महाकायो महावीर्यो महामनाः।
पुष्पिताशोकसङ्काशो विधूम इव पावकः ।। 6.56.28 ।।
ततोऽन्यं वृक्षमुत्पाट्य कत्वा वेगमनुत्तमम्।
शिरस्यभिजघानाशु राक्षसेन्द्रमकम्पनम् ।। 6.56.29 ।।
स वृक्षेण हतस्तेन सक्रोधेन महात्मना।
राक्षशो वानरेन्द्रेण पपात च ममार च ।। 6.56.30 ।।
तं दृष्ट्वा निहतं भूमौ राक्षसेन्द्रमकम्पनम्।
व्यथिता राक्षसाः सर्वे क्षितिकम्प इव द्रुमाः ।। 6.56.31 ।।
त्यक्तप्रहरणाः सर्वे राक्षसास्ते पराजिताः।
लङ्कामभिययुस्त्रस्ता वानरैस्तैरभिद्रुताः ।। 6.56.32 ।।
ते मुक्तकेशाः सम्भ्रान्ता भग्नमानाः पराजिताः।
स्रवच्छ्रमजलैरङ्गैः श्वसन्तो विप्रदुद्रुवुः ।। 6.56.33 ।।
अन्योन्यं प्रममन्थुस्ते विविशुर्नगरं भयात्।
पृष्ठतस्ते सुसम्मूढाः प्रेक्षमाणा मुहुर्मुहुः ।। 6.56.34 ।।
तेषु लङ्कां प्रविष्टेषु राक्षसेषु महाबलाः।
समेत्य हरयः सर्वे हनुमन्तमपूजयन् ।। 6.56.35 ।।
सोऽपि प्रहृष्टस्तान् सर्वान् हरीन् प्रत्यभ्यपूजयत्।
हनुमान् सत्त्वसम्पन्नो यथार्हमनुकूलतः ।। 6.56.36 ।।
विनेदुश्च यथाप्राणं हरयो जितकाशिनः।
चकर्षुश्च पुनस्तत्र सप्राणानपि राक्षसान् ।। 6.56.37 ।।
स वीरशोभामभजन्महाकपिः समेत्य रक्षांसि निहत्य मारुतिः।
महासुरं भीमममित्रनाशनं यथैव विष्णुर्बलिनं चमूमुखे ।। 6.56.38 ।।
अपूजयन् देवगणास्तदा कपिं स्वयं च रामोऽतिबलश्च लक्ष्मणः।
तथैव सुग्रीवमुखाः प्लवङ्गमा विभीषणश्चैव महाबलस्तथा ।। 6.56.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्पञ्चाशः सर्गः ।। 56।।
अकम्पनवधं श्रुत्वा क्रुद्धो वै राक्षसेश्वरः।
किञ्चिद्दीनमुखश्चापि सचिवांस्तानुदैक्षत ।। 6.57.1 ।।
स तु ध्यात्वा मुहूर्तं तु मन्त्रिभिः संविचार्य च।
ततस्तु रावणः पूर्वदिवसे राक्षसाधिपः।
पुरीं परिययौ लङ्कां सर्वान् गुल्मानवेक्षितुम् ।। 6.57.2 ।।
तां राक्षसगणैर्गुप्तां गुल्मैर्बहुभिरावृताम्।
ददर्श नगरीं लङ्कां पताकाध्वजमालिनीम् ।। 6.57.3 ।।
रुद्धां तु नगरीं दृष्ट्वा रावणो राक्षसेश्वरः। 
उवाचामर्षतः काले प्रहस्तं युद्धकोविदम् ।। 6.57.4 ।।
पुरस्योपनिविष्टस्य सहसा पीडितस्य वा।
नान्यं युद्धात् प्रपश्यामि मोक्षं युद्धविशारद ।। 6.57.5 ।।
अहं वा कुम्भकर्णो वा त्वं वा सेनापतिर्मम।
इन्द्रजिद्वा निकुम्भो वा वहेयुर्भारमीदृशम् ।। 6.57.6 ।।
स त्वं बलमतः शीघ्रमादाय परिगृह्य च।
विजयायाभिनिर्याहि यत्र सर्वे वनौकसः ।। 6.57.7 ।।
निर्याणादेव ते नूनं चपला हरिवाहिनी।
नर्दतां राक्षसेन्द्राणां श्रुत्वा नादं द्रविष्यति ।। 6.57.8 ।।
चपला ह्यविनीताश्च चलचित्ताश्च वानराः।
न सहिष्यन्ति ते नादं सिंहनादमिव द्विपाः ।। 6.57.9 ।।
विद्रुते च बले तस्मिन् रामः सौमित्रिणा सह।
अवशस्ते निरालम्बः प्रहस्त वशमेष्यति ।। 6.57.10 ।।
आपत् संशयिता श्रेयो न तु निस्संशयीकृता।
प्रतिलोमानुलोमं वा यद्वा नो मन्यसे हितम् ।। 6.57.11 ।।
रावणेनैवमुक्तस्तु प्रहस्तो वाहिनीपतिः।
राक्षसेन्द्रमुवाचेदमसुरेन्द्रमिवोशना ।। 6.57.12 ।।
राजन् मन्त्रितपूर्वं नः कुशलैः सह मन्त्रिभिः।
विवादश्चापि नो वृत्तः समवेक्ष्य परस्परम् ।। 6.57.13 ।।
प्रदानेन तु सीतायाः श्रेयो व्यवसितं मया।
अप्रदाने पुनर्युद्धं दृष्टमेतत्तथैव नः ।। 6.57.14 ।।
सोऽहं दानैश्च मानैश्च सततं पूजितस्त्वया।
सान्त्वैश्च विविधैः काले किं न कुर्यां प्रियं तव ।। 6.57.15 ।।
न हि मे जीवितं रक्ष्यं पुत्रदारधनानि वा।
त्वं पश्य मां जुहूषन्तं त्वदर्थं जीवितं युधि ।। 6.57.16 ।।
एवमुक्त्वा तु भर्तारं रावणं वाहिनीपतिः।
उवाचेदं बलाध्यक्षान् प्रहस्तः पुरतः स्थितान् ।। 6.57.17 ।।
समानयत मे शीघ्रं राक्षसानां महद्बलम् ।। 6.57.18 ।।
मद्बाणशतवेगेन हतानां च रणाजिरे।
अद्य तृप्यन्तु मांसादाः पक्षिणः काननौकसाम् ।। 6.57.19 ।।
इत्युक्तास्ते प्रहस्तेन बलाध्यक्षाः कृतत्वराः।
बलमुद्योजयामासुस्तस्मिन् राक्षसमन्दिरे ।। 6.57.20 ।।
सा बभूव मुहूर्तेन तिग्मनानाविधायुधैः।
लङ्का राक्षसवीरैस्तैर्गजैरिव समाकुला ।। 6.57.21 ।।
हुताशनं तर्पयतां ब्राह्मणांश्च नमस्यताम्।
आज्यगन्धप्रतिवहः सुरभिर्मारुतो ववौ ।। 6.57.22 ।।
स्रजश्च विविधाकारा जगृहुस्त्वभिमन्त्रिताः।
सङ्ग्रामसज्जाः संहृष्टा धारयन् राक्षसास्तदा ।। 6.57.23 ।।
सधनुष्काः कवचिनो वेगादाप्लुत्य राक्षसाः।
रावणं प्रेक्ष्य राजानं प्रहस्तं पर्यवारयन् ।। 6.57.24 ।।
अथामन्त्र्य च राजानं भेरीमाहत्य भैरवाम्।
आरुरोह रथं दिव्यं प्रहस्तः सज्जकल्पितम् ।। 6.57.25 ।।
हयैर्महाजवैर्युक्तं सम्यक् सूतसुसंयतम्।
महाजलदनिर्घोषं साक्षाच्चन्द्रार्कभास्वरम् ।। 6.57.26 ।।
उरगध्वजदुर्द्धर्षं सुवरूथं स्वपस्करम्। 
सुवर्णजालसंयुक्तं प्रहसन्तमिव श्रिया ।। 6.57.27 ।।
ततस्तं रथमास्थाय रावणार्पितशासनः।
लङ्काया निर्ययौ तूर्णं बलेन महता वृतः ।। 6.57.28 ।।
ततो दुन्दुभिनिर्घोषः पर्जन्यनिनदोपमः।
वादित्राणां च निनदः पूरयन्निव सागरम्।
शुश्रुवे शङ्खशब्दश्च प्रयाते वाहिनीपतौ ।। 6.57.29 ।।
निनदन्तः स्वरान् घोरान् राक्षसा जग्मुरग्रतः।
भीमरूपा महाकायाः प्रहस्तस्य पुरस्सराः ।। 6.57.30 ।।
नरान्तकः कुम्भहनुर्महानादः समुन्नतः।
प्रहस्तसचिवा ह्येते निर्ययुः परिवार्य तम् ।। 6.57.31 ।।
व्यूढेनैव सुघोरेण पूर्वद्वारात् स निर्ययौ।
गजयूथनिकाशेन बलेन महता वृतः ।। 6.57.32 ।।
सागरप्रतिमौघेन वृतस्तेन बलेन सः।
प्रहस्तो निर्ययौ तूर्णं कालान्तकयमोपमः ।। 6.57.33 ।।
तस्य निर्याणघोषेण राक्षसानां च नर्दताम्।
लङ्कायां सर्वभूतानि विनेदुर्विकृतैः स्वरैः ।। 6.57.34 ।।
व्यभ्रमाकाशमाविश्य मांसशोणितभोजनाः।
मण्डलान्यपसव्यानि खगाश्चक्रू रथं प्रति ।। 6.57.35 ।।
वमन्त्यः पावकज्वालाः शिवा घोरं ववाशिरे।
अन्तरिक्षात् पपातोल्का वायुश्च परुषो ववौ ।। 6.57.36 ।।
अन्योन्यमभिसंरब्धा ग्रहाश्च न चकाशिरे ।। 6.57.37 ।।
मेघाश्च खरनिर्घोषा रथस्योपरि रक्षसः।
ववृषू रुधिरं चास्य सिषिचुश्च पुरस्सरान् ।। 6.57.38 ।।
केतुमूर्धनि गृध्रोऽस्य निलीनो दक्षिणामुखः।
तुदन्नुभयतः पार्श्वं समग्रामहरत् प्रभाम् ।। 6.57.39 ।।
सारथेर्बहुशश्चास्य सङ्ग्राममवगाहतः।
प्रतोदो न्यपतद्धस्तात् सूतस्य हयसादिनः ।। 6.57.40 ।।
निर्याणश्रीश्च याऽस्यासीद्भास्वरा वसुदुर्लभा।
सा ननाश मुहूर्तेन समे च स्खलिता हयाः ।। 6.57.41 ।।
प्रहस्तं त्वभिनिर्यान्तं प्रख्यातबलपौरुषम्।
युधि नानाप्रहरणा कपिसेनाऽभ्यवर्तत ।। 6.57.42 ।।
अथ घोषः सुतुमुलो हरीणां समजायत।
वृक्षानारुजतां चैव गुर्वीरागृह्णतां शिलाः ।। 6.57.43 ।।
नदतां राक्षसानां च वानराणां च गर्जताम्।
उभे प्रमुदिते सैन्ये रक्षोगणवनौकसाम् ।। 6.57.44 ।।
वेगितानां समर्थानामन्योन्यवधकाङ्क्षिणाम्।
परस्परं चाह्वयतां निनादः श्रूयते महान् ।। 6.57.45 ।।
ततः प्रहस्तः कपिराजवाहिनीमभिप्रतस्थे विजयाय दुर्मतिः।
विवृद्धवेगां च विवेश तां चमूं यथा मुमूर्षुः शलभो विभावसुम् ।। 6.57.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तपञ्चाशः सर्गः ।। 57 ।।
ततः प्रहस्तं निर्यान्तं दृष्ट्वा भीमपराक्रमम्।
उवाच सस्मितं रामो विभीषणमरिन्दमः ।। 6.58.1 ।।
क एष सुमहाकायो बलेन महता वृतः।
[आगच्छति महावेगः किंरूपबलपौरुषः।]
आचक्ष्व मे महाबाहो वीर्यवन्तं निशाचरम् ।। 6.58.2 ।।
राघवस्य वचः श्रुत्वा प्रत्युवाच विभीषणः ।। 6.58.3 ।।
एष सेनापतिस्तस्य प्रहस्तो नाम राक्षसः।
लङ्कायां राक्षसेन्द्रस्य त्रिभागबलसंवृतः।
वीर्यवानस्त्रविच्छूरः प्रख्यातश्च पराक्रमे ।। 6.58.4 ।।
ततः प्रहस्तं निर्यान्तं भीमं भीमपराक्रमम्।
गर्जन्तं सुमहाकायं राक्षसैरभिसंवृतम् ।। 6.58.5 ।।
ददर्श महती सेना वानराणां बलीयसाम्।
अतिसञ्जातरोषाणां प्रहस्तमभिगर्जताम् ।। 6.58.6 ।।
खड्गशक्त्यृष्टिबाणाश्च शूलानि मुसलानि च।
गदाश्च परिघाः प्रासा विविधाश्च परश्वधाः ।। 6.58.7 ।।
धनूंषि च विचित्राणि राक्षसानां जयैषिणाम्।
प्रगृहीतान्यशोभन्त वानरानभिधावताम् ।। 6.58.8 ।।
जगृहुः पादपांश्चापि पुष्पितान् वानरर्षभाः।
शिलाश्च विपुला दीर्घा योद्धुकामाः प्लवङ्गमाः ।। 6.58.9 ।।
तेषामन्योन्यमासाद्य सङ्ग्रामः सुमहानभूत्।
बहूनामश्मवृष्टिं च शरवृष्टिं च वर्षताम् ।। 6.58.10 ।।
बहवो राक्षसा युद्धे बहून् वानरयूथपान्।
वानरा राक्षसांश्चापि निजघ्नुर्बहवो बहून् ।। 6.58.11 ।।
शूलैः प्रमथिताः केचित् केचिच्च परमायुधैः।
परिघैराहताः केचित् केचिच्छिन्नाः परश्वधैः ।। 6.58.12 ।।
निरुच्छ्वासाः कृताः केचित् पतिता धरणीतले।
विभिन्नहृदयाः केचिदिषुसन्धानसन्दिताः ।। 6.58.13 ।।
केचिद््द्विधा कृताः खड्गैः स्फुरन्तः पतिता भुवि।
वानरा राक्षसैः शूलैः पार्श्वतश्चावदारिताः ।। 6.58.14 ।।
वानरैश्चापि सङ्क्रुद्धै राक्षसौघाः समन्ततः।
पादपैर्गिरिशृङ्गैश्च सम्पिष्टा वसुधातले ।। 6.58.15 ।।
वज्रस्पर्शतलैर्हस्तैर्मुष्टिभिश्च हता भृशम्।
वैमुः शोणितमास्येभ्यो विशीर्णदशनेक्षणाः ।। 6.58.16 ।।
आर्तस्वनं च स्वनतां सिंहनादं च नर्दताम्।
बभूव तुमुलः शब्दो हरीणां रक्षसां युधि ।। 6.58.17 ।।
वानरा राक्षसाः क्रुद्धा वीरमार्गमनुव्रताः।
विवृत्तनयनाः क्रूराश्चक्रुः कर्माण्यभीतवत् ।। 6.58.18 ।।
नरान्तकः कुम्भहनुर्महानादः समुन्नतः।
एते प्रहस्तसचिवाः सर्वे जघ्नुर्वनौकसः ।। 6.58.19 ।।
तेषामापततां शीघ्रं निघ्नतां चापि वानरान्।
द्विविदो गिरिशृङ्गेण जघानैकं नरान्तकम् ।। 6.58.20 ।।
दुर्मुखः पुनरुत्थाय कपिः स विपुलद्रुमम्।
राक्षसं क्षिप्रहस्तस्तु समुन्नतमपोथयत् ।। 6.58.21 ।।
जाम्बवांस्तु सुसङ्क्रुद्धः प्रगृह्य महतीं शिलाम्। 
पातयामास तेजस्वी महानादस्य वक्षसि ।। 6.58.22 ।।
अथ कुम्भहनुस्तत्र तारेणासाद्य वीर्यवान्।
वृक्षेणाभिहतो मूर्ध्नि प्राणान् सन्त्याजयद्रणे ।। 6.58.23 ।।
अमृष्यमाणस्तत्कर्म प्रहस्तो रथमास्थितः।
चकार कदनं घोरं धनुष्पाणिर्वनौकसाम् ।। 6.58.24 ।।
आवर्त इव सञ्जज्ञे उभयोः सेनयोस्तदा।
क्षुभितस्याप्रमेयस्य सागरस्येव निस्वनः ।। 6.58.25 ।।
महता हि शरौघेण प्रहस्तो युद्धकोविदः।
अर्दयामास सङ्क्रुद्धो वानरान् परमाहवे ।। 6.58.26 ।।
वानराणां शरीरैश्च राक्षसानां च मेदिनी।
बभूव निचिता घोरा पतितैरिव पर्वतैः ।। 6.58.27 ।।
सा मही रुधिरौघेण प्रच्छन्ना सम्प्रकाशते।
सञ्छन्ना माधवे मासि पलाशैरिव पुष्पितैः ।। 6.58.28 ।।
हतवीरौघवप्रां तु भग्नायुधमहाद्रुमाम्।
शोणितौघमहातोयां यमसागरगमिनीम् ।। 6.58.29 ।।
यकृत्प्लीहमहापङ्कां विनिकीर्णान्त्रशैवलाम्।
भिन्नकायशिरोमीनामङ्गावयवशाद्वलाम् ।। 6.58.30 ।।
गृध्रहंसगणाकीर्णां कङ्कसारससेविताम्।
मेदःफेनसमाकीर्णामार्तस्तनितनिस्वनाम्।
तां कापुरुषदुस्तारां युद्धभूमिमयीं नदीम् ।। 6.58.31 ।।
नदीमिव घनापाये हंससारससेविताम्।
राक्षसाः कपिमुख्याश्च तेरुस्तां दुस्तरां नदीम् ।। 6.58.32 ।।
यथा पद्मरजोध्वस्तां नलिनीं गजयूथपाः ।। 6.58.33 ।।
ततः सृजन्तं बाणौघान् प्रहस्तं स्यन्दने स्थितम्।
ददर्श तरसा नीलो विनिघ्नन्तं प्लवङ्गमान् ।। 6.58.34 ।।
उद्धूत इव वायुः खे महदभ्रबलं बलात्।
समीक्ष्याभिद्रुतं युद्धे प्रहस्तो वाहिनीपतिः।
रथेनादित्यवर्णेन नीलमेवाभिदुद्रुवे ।। 6.58.35 ।।
स धनुर्धन्विनां श्रेष्ठो विकृष्य परमाहवे।
नीलाय व्यसृजद्बाणान् प्रहस्तो वाहिनीपतिः ।। 6.58.36 ।।
ते प्राप्य विशिखा नीलं विनिर्भिद्य समाहिताः।
महीं जग्मुर्महावेगा रुषिता इव पन्नगाः ।। 6.58.37 ।।
नीलः शरैरभिहतो निशितैर्ज्वलनोपमैः।
स तं परमदुर्धर्षमापतन्तं महाकपिः ।। 6.58.38 ।।
प्रहस्तं ताडयामास वृक्षमुत्पाट्य वीर्यवान् ।। 6.58.39 ।।
स तेनाभिहतः क्रुद्धो नदन् राक्षसपुङ्गवः।
ववर्ष शरवर्षाणि प्लवङ्गानां चमूपतौ ।। 6.58.40 ।।
तस्य बाणगणान् घोरान् राक्षसस्य महाबलः।
अपारयन् वारयितुं प्रत्यगृह्णान्निमीलितः ।। 6.58.41 ।।
यथैव गोवृषो वर्षं शारदं शीघ्रमागतम्।
एवमेव प्रहस्तस्य शरवर्षं दुरासदम्।
निमीलिताक्षः सहसा नीलः सेहे सुदारुणम् ।। 6.58.42 ।।
रोषितः शरवर्षेण सालेन महता महान्।
प्रजघान हयान्नीलः प्रहस्तस्य मनोजवान् ।। 6.58.43 ।।
ततः स चापमुद्गृह्य प्रहस्तस्य महाबलः।
बभञ्ज तरसा नीलो ननाद च पुनःपुनः ।। 6.58.44 ।।
विधनुस्तु कृतस्तेन प्रहस्तो वाहिनीपतिः।
प्रगृह्य मुसलं घोरं स्यन्दनादवपुप्लुवे ।। 6.58.45 ।।
तावुभौ वाहिनीमुख्यौ जातवैरौ तरस्विनौ।
स्थितौ क्षतजदिग्धाङ्गौ प्रभिन्नाविव कुञ्जरौ ।। 6.58.46 ।।
उल्लिखन्तौ सुतीक्ष्णाभिर्दंष्ट्राभिरितरेतरम्।
सिंहशार्दूलसदृशौ सिंहशार्दूलचेष्टितौ ।। 6.58.47 ।।
विक्रान्तविजयौ वीरौ समरेष्वनिवर्तिनौ।
काङ्क्षमाणौ यशः प्राप्तुं वृत्रवासवयोः समौ ।। 6.58.48 ।।
आजघान तदा नीलं ललाटे मुसलेन सः।
प्रहस्तः परमायत्तस्तस्य सुस्राव शोणितम् ।। 6.58.49 ।।
ततः शोणितदिग्धाङ्गः प्रगृह्य सुमहातरुम्।
प्रहस्तस्योरसि क्रुद्धो विससर्ज महाकपिः ।। 6.58.50 ।।
तमचिन्त्य प्रहारं स प्रगृह्य मुसलं महत्।
अभिदुद्राव बलिनं बलान्नीलं प्लवङ्गमम् ।। 6.58.51 ।।
तमुग्रवेगं संरब्धमापतन्तं महाकपिः।
ततः सम्प्रेक्ष्य जग्राह महावेगो महाशिलाम् ।। 6.58.52 ।।
तस्य युद्धाभिकामस्य मृधे मुसलयोधिनः।
प्रहस्तस्य शिलां नीलो मूर्ध्नि तूर्णमपातयत् ।। 6.58.53 ।।
सा तेन कपिमुख्येन विमुक्ता महती शिला।
बिभेद बहुधा घोरा प्रहस्तस्य शिरस्तदा ।। 6.58.54 ।।
स गतासुर्गतश्रीको गतसत्त्वो गतेन्द्रियः।
पपात सहसा भूमौ छिन्नमूल इव द्रुमः ।। 6.58.55 ।।
प्रभिन्नशिरसस्तस्य बहु सुस्राव शोणितम्।
शरीरादपि सुस्राव गिरेः प्रस्रवणं यथा ।। 6.58.56 ।।
हते प्रहस्ते नीलेन तदकम्प्यं महद्बलम्।
रक्षसामप्रहृष्टानां लङ्कामभिजगाम ह ।। 6.58.57 ।।
न शेकुः समरे स्थातुं निहते वाहिनीपतौ।
सेतुबन्धं समासाद्य विकीर्णं सलिलं यथा ।। 6.58.58 ।।
हते तस्मिंश्चमूमुख्ये राक्षसास्ते निरुद्यमाः।
रक्षःपतिगृहं गत्वा ध्यानमूकत्वमास्थिताः।
प्राप्ताः शोकार्णवं तीव्रं निस्सञ्ज्ञा इव तेऽभवन् ।। 6.58.59 ।।
ततस्तु नीलो विजयी महाबलः प्रशस्यमानः स्वकृतेन कर्मणा।
समेत्य रामेण सलक्ष्मणेन च प्रहृष्टरूपस्तु बभूव यूथपः ।। 6.58.60 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टपञ्चाशः सर्गः ।। 58 ।।
तस्मिन् हते राक्षससैन्यपाले प्लवङ्गमानामृषभेण युद्धे।
भीमायुधं सागरतुल्यवेगं विदुद्रुवे राक्षसराजसैन्यम् ।। 6.59.1 ।।
गत्वाऽथ रक्षोधिपतेः शशंसुः सेनापतिं पावकसूनुशस्तम्।
तच्चापि तेषां वचनं निशम्य रक्षोधिपः क्रोधवशं जगाम ।। 6.59.2 ।।
सङ्ख्ये प्रहस्तं निहतं निशम्य शोकार्दितः क्रोधपरीतचेताः।
उवाच तान्नैर्ऋतयोधमुख्यानिन्द्रो यथा चामरयोधमुख्यान् ।। 6.59.3 ।।
नावज्ञा रिपवे कार्या यैरिन्द्रबलसूदनः।
सूदितः सैन्यपालो मे सानुयात्रः सकुञ्जरः ।। 6.59.4 ।।
सोऽहं रिपुविनाशाय विजयायाविचारयन्।
स्वयमेव गमिष्यामि रणशीर्षं तदद्भुतम् ।। 6.59.5 ।।
अद्य तद्वानरानीकं रामं च सहलक्ष्मणम्।
निर्दहिष्यामि वाणौघैर्वनं दीप्तैरिवाग्निभिः ।। 6.59.6 ।।
[अद्य सन्तर्पयिष्यामि पृथिवीं कपिशोणितैः।
रामं च लक्ष्मणं चैव प्रेषयिष्ये यमक्षयम् ।। ]
स एवमुक्त्वा ज्वलनप्रकाशं रथं तुरङ्गोत्तमराजयुक्तम्।
प्रकाशमानं वपुषा ज्वलन्तं समारुरोहामरराजशत्रुः ।। 6.59.7 ।।
स शङ्खभैरीपणवप्रणादैरास्फोटितक्ष्वेलितसिंहनादैः।
पुण्यैः स्तवैश्चाप्यभिपूज्यमानस्तदा ययौ राक्षसराजमुख्यः ।। 6.59.8 ।।
स शैलजीमूतनिकाशरूपैर्मांसादनैः पावकदीप्तनेत्रेः।
बभौ वृतो राक्षसराजमुख्यो भूतैर्वृतो रुद्र इवासुरेशः ।। 6.59.9 ।।
ततो नगर्याः सहसा महौजा निष्क्रम्य तद्वानरसैन्यमुग्रम्।
महार्णवाभ्रस्तनितं ददर्शं समुद्यतं पादपशैलहस्तम् ।। 6.59.10 ।।
तद्राक्षसानीकमतिप्रचण्डमालोक्य रामो भुजगेन्द्रबाहुः।
विभीषणं शस्त्रभृतां वरिष्ठमुवाच सेनानुगतः पृथुश्रीः ।। 6.59.11 ।।
नानापताकाध्वजशस्त्रजुष्टं प्रासासिशूलायुधशस्त्रजुष्टम्।
सैन्यं गजेन्द्रोपमनागजुष्टं कस्येदमक्षोभ्यमभीरुजुष्टम् ।। 6.59.12 ।।
ततस्तु रामस्य निशम्य वाक्यं विभीषणः शक्रसमानवीर्यः।
शशंस रामस्य बलप्रवेकं महात्मनां राक्षसपुङ्गवानाम् ।। 6.59.13 ।।
योऽसौ गजस्कन्धगतो महात्मा नवोदितार्कोपमताम्रवक्त्रः।
प्रकम्पयन्नागशिरोऽभ्युपैति ह्यकम्पनं त्वेनमवेहि राजन् ।। 6.59.14 ।।
योऽसौ रथस्थो मृगराजकेतुर्धून्वन् धनुः शक्रधनुःप्रकाशम्।
करीव भात्युग्रविवृत्तदंष्ट्रः स इन्द्रजिन्नाम वरप्रधानः ।। 6.59.15 ।।
यश्चैष विन्ध्यास्तमहेन्द्रकल्पो धन्वी रथस्थोऽतिरथोऽतिवीरः।
विस्फारयंश्चापमतुल्यमानं नाम्नाऽतिकायोऽतिविवृद्धकायः ।। 6.59.16 ।।
योऽसौ नवार्कोदितताम्रचक्षुरारुह्य घण्टानिनदप्रणादम्।
गजं खरं गर्जति वै महात्मा महोदरो नाम स एष वीरः ।। 6.59.17 ।।
योऽसौ हयं काञ्चनचित्रभाण्डमारुह्य सन्ध्याभ्रगिरिप्रकाशम्।
प्रासं समुद्यम्य मरीचिनद्धं पिशाच एषोऽशनितुल्यवेगः ।। 6.59.18 ।।
यश्चैष शूलं निशितं प्रगृह्य विद्युत्प्रभं किङ्करवज्रवेगम्।
वृषेन्द्रमास्थाय गिरिप्रकाशमायाति योऽसौ त्रिशिरा यशस्वी ।। 6.59.19 ।।
असौ च जीमूतनिकाशरूपः कुम्भः पृथुव्यूढसुजातवक्षाः।
समाहितः पन्नगराजकेतुर्विस्फारयन् भाति धनुर्विधून्वन् ।। 6.59.20 ।।
यश्चैष जाम्बूनदवज्रजुष्टं दीप्तं सधूमं परिघं प्रगृह्य।
आयाति रक्षोबलकेतुभूतस्त्वसौ निकुम्भोऽद्भुतघोरकर्मा ।। 6.59.21 ।।
यश्चैष चापासिशरौघजुष्टं पताकिनं पावकदीप्तरूपम्।
रथं समास्थाय विभात्युदग्रो नरान्तकोऽसौ नगशृङ्गयोधी ।। 6.59.22 ।।
यश्चैष नानाविधघोररूपैर्व्याघ्रोष्ट्रनागेन्द्रमृगाश्ववक्त्रैः।
भूतैर्वृतो भाति विवृत्तनेत्रैः सोऽसौ सुराणामपि दर्पहन्ता ।। 6.59.23 ।।
यत्रैतदिन्दुप्रतिमं विभाति च्छत्रं सितं सूक्ष्मशलाकमग्र्यम्।
अत्रैष रक्षोधिपतिर्महात्मा भूतैर्वृतो रुद्र इवावभाति ।। 6.59.24 ।।
असौ किरीटी चलुकुण्डलास्यो नगेन्द्रविन्ध्योपमभीमकायः।
महेन्द्रवैवस्वतदर्पहन्ता रक्षोधिपः सूर्य इवावभाति ।। 6.59.25 ।।
प्रत्युवाच ततो रामो विभीषणमरिन्दमम्।
अहो दीप्तो महातेजा रावणो राक्षसेश्वरः ।। 6.59.26 ।।
आदित्य इव दुष्प्रेक्षो रश्मिभिर्भाति रावणः।
सुव्यक्तं लक्षये ह्यस्य रूपं तेजस्समावृतम् ।। 6.59.27 ।।
देवदानववीराणां वपुर्नैवंविधं भवेत्।
यादृशं राक्षसेन्द्रस्य वपुरेतत् प्रकाशते ।। 6.59.28 ।।
सर्वे पर्वतसङ्काशाः सर्वे पर्वतयोधिनः।
सर्वे दीप्तायुधधरा योधाश्चास्य महौजसः ।। 6.59.29 ।।
भाति राक्षसराजोऽसौ प्रदीप्तैर्भीमविक्रमैः।
भूतैः परिवृतस्तीक्ष्णैर्देहवद्भिरिवान्तकः ।। 6.59.30 ।।
दिष्ट्याऽयमद्य पापात्मा मम दृष्टिपथं गतः।
अद्य क्रोधं विमोक्ष्यामि सीताहरणसम्भवम् ।। 6.59.31 ।।
एवमुक्त्वा ततो रामो धनुरादाय वीर्यवान्।
लक्ष्मणानुचरस्तस्थौ समुद्धृत्य शरोत्तमम् ।। 6.59.32 ।।
ततः स रक्षोधिपतिर्महात्मा रक्षांसि तान्याह महाबलानि।
द्वारेषु चर्यागृहगोपुरेषु सुनिर्वृतास्तिष्ठत निर्विशङ्काः ।। 6.59.33 ।।
इहागतं मां सहितं भवद्भिर्वनौकसश्छिद्रमिदं विदित्वा।
शून्यां पुरीं दुष्प्रसहां प्रमथ्य प्रधर्षयेयुः सहसा समेताः ।। 6.59.34 ।।
विसर्जयित्वा सहितांस्ततस्तान् गतेषु रक्षस्सु यथानियोगम्।
व्यदारयद्वानरसागरौघं महाझषः पूर्णमिवार्णवौघम् ।। 6.59.35 ।।
तमापतन्तं सहसा समीक्ष्य दीप्तेषुचापं युधि राक्षसेन्द्रम्।
महत् समुत्पाट्य महीधराग्रं दुद्राव रक्षोधिपतिं हरीशः ।। 6.59.36 ।।
तच्छैलशृङ्गं बहुवृक्षसानुं प्रगृह्य चिक्षेप निशाचराय।
तमापतन्तं सहसा समीक्ष्य बिभेद बाणैस्तपनीयपुङ्खैः ।। 6.59.37 ।।
तस्मिन् प्रवृद्धोत्तमसानुवृक्षे शृङ्गे विकीर्णे पतिते पृथिव्याम्।
महाहिकल्पं शरमन्तकाभं समाददे राक्षसलोकनाथः ।। 6.59.38 ।।
स तं गृहीत्वाऽनिलतुल्यवेगं सविस्फुलिङ्गज्वलनप्रकाशम्।
बाणं महेन्द्राशनितुल्यवेगं चिक्षेप सुग्रीववधाय रुष्टः ।। 6.59.39 ।।
स सायको रावणबाहुमुक्तः शक्राशनिप्रख्यवपुः शिताग्रः।
सुग्रीवमासाद्य बिभेद वेगाद् गुहेरिता क्रौञ्चमिवोग्रशक्तिः ।। 6.59.40 ।।
स सायकार्तो विपरीतचेताः कूजन् पृथिव्यां निपपात वीरः।
तं प्रेक्ष्य भूमौ पतितं विसञ्ज्ञं नेदुः प्रहृष्टा युधि यातुधानाः ।। 6.59.41 ।।
ततो गवाक्षो गवयः सुदंष्ट्रस्तथर्षभो ज्योतिमुखो नभश्च।
शैलान् समुद्यम्य विवृद्धकायाः प्रदुद्रुवुस्तं प्रति राक्षसेन्द्रम् ।। 6.59.42 ।।
तेषां प्रहारान् स चकार मोघान् रक्षोधिपो बाणगणैः शिताग्रैः।
तान् वानरेन्द्रानपि बाणजालैर्बिभेद जाम्बूनदचित्रपुङ्खैः ।। 6.59.43 ।।
ते वानरेन्द्रास्त्रिदशारिबाणैर्भिन्ना विपेतुर्भुवि भीमकायाः।
ततस्तु तद्वानरसैन्यमुग्रं प्रच्छादयामास स बाणजालैः ।। 6.59.44 ।।
ते वध्यमानाः पतिताः प्रवीरा नानद्यमाना भयशल्यविद्धाः।
शाखामृगा रावणसायकार्ता जग्मुः शरण्यं शरणं स्म रामम् ।। 6.59.45 ।।
ततो महात्मा स धनुर्धनुष्मानादाय रामः सहसा जगाम।
तं लक्ष्मणः प्राञ्जलिरभ्युपेत्य उवाच वाक्यं परमार्थयुक्तम् ।। 6.59.46 ।।
काममार्यः सुपर्याप्तो वधायास्य दुरात्मनः।
विधमिष्याम्यहं नीचमनुजानीहि मां प्रभो ।। 6.59.47 ।।
तमब्रवीन्महतेजा रामः सत्यपराक्रमः ।। 6.59.48 ।।
गच्छ यत्नपरश्चापि भव लक्ष्मण संयुगे।
रावणो हि महावीर्यो रणेऽद्भुतपराक्रमः।
त्रैलोक्येनापि सङ्क्रुद्धो दुष्प्रसह्यो न संशयः ।। 6.59.49 ।।
तस्य च्छिद्राणि मार्गस्व स्वच्छिद्राणि च लक्षय।
चक्षुषा धनुषा यत्नाद्रक्षात्मानं समाहितः ।। 6.59.50 ।।
राघवस्य वचः श्रुत्वा परिष्वज्याभिपूज्य च।
अभिवाद्य ततो रामं ययौ सौमित्रिराहवम् ।। 6.59.51 ।।
स रावणं वारणहस्तबाहुर्ददर्श दीप्तोद्यतभीमचापम्।
प्रच्छादयन्तं शरवृष्टिजालैस्तान् वानरान् भिन्नविकीर्णदेहान् ।। 6.59.52 ।।
तमालोक्य महातेजा हनुमान् मारुतात्मजः।
निवार्य शरजालानि प्रदुर्द्राव स रावणम् ।। 6.59.53 ।।
रथं तस्य समासाद्य भुजमुद्यम्य दक्षिणम्।
त्रासयन् रावणं धीमान् हनुमान् वाक्यमब्रवीत् ।। 6.59.54 ।।
देवदानवगन्धर्वैर्यक्षैश्च सह राक्षसैः।
अवध्यत्वं त्वया प्राप्तं वानरेभ्यस्तु ते भयम् ।। 6.59.55 ।।
एष मे दक्षिणो बाहुः पञ्चशाखः समुद्यतः।
विधमिष्यति ते देहाद्भूतात्मानं चिरोषितम् ।। 6.59.56 ।।
श्रुत्वा हनुमतो वाक्यं रावणो भीमविक्रमः।
संरक्तनयनः क्रोधादिदं वचनमब्रवीत् ।। 6.59.57 ।।
क्षिप्रं प्रहर निश्शङ्कं स्थिरां कीर्तिमवाप्नुहि।
ततस्त्वां ज्ञातविक्रान्तं नाशयिष्यामि वानर ।। 6.59.58 ।।
रावणस्य वचः श्रुत्वा वायुसूनुर्वचोऽब्रवीत्।
प्रहृतं हि मया पूर्वमक्षं स्मर सुतं तव ।। 6.59.59 ।।
एवमुक्तो महातेजा रावणो राक्षसेश्वरः।
आजघानानिलसुतं तलेनोरसि वीर्यवान् ।। 6.59.60 ।।
स तलाभिहतस्तेन चचाल च मुहुर्मुहुः।
स्थित्वा मुहूर्तं तेजस्वी स्थैर्यं कृत्वा महामतिः।
आजघानाभिसंक्रुद्धस्तलेनैवामरद्विषम् ।। 6.59.61 ।।
ततस्तलेनाभिहतो वानरेण महात्मना।
दशग्रीवः समाधूतो यथा भूमिचलेऽचलः ।। 6.59.62 ।।
सङ्ग्रामे तं तथा दृष्ट्वा रावणं तलताडितम्।
ऋषयो वानराः सिद्धा नेदुर्देवाः सहासुरैः ।। 6.59.63 ।।
अथाश्वास्य महातेजा रावणो वाक्यमब्रवीत् ।। 6.59.64 ।।
साधु वानर वीर्येण श्लाघनीयोऽसि मे रिपुः।
रावणेनैवमुक्तस्तु मारुतिर्वाक्यमब्रवीत् ।। 6.59.65 ।।
धिगस्तु मम वीर्येण यस्त्वं जीवसि रावण।
सकृत्तु प्रहरेदानीं दुर्बुद्धे किं विकत्थसे।
ततस्त्वां मामिका मुष्टिर्नयिष्यति यमक्षयम् ।। 6.59.66 ।।
ततो मारुतिवाक्येन क्रोदस्तस्य तदाऽज्वलत् ।। 6.59.67 ।।
संरक्तनयनो यत्नान्मुष्टिमुद्यम्य दक्षिणम्।
पातयामास वेगेन वानरोरसि वीर्यवान् ।। 6.59.68 ।।
हनुमान् वक्षसि व्यूढे सञ्चचाल पुनःपुनः ।। 6.59.69 ।।
विह्वलं तु तदा दृष्ट्वा हनुमन्तं महाबलम्।
रथेनातिरथः शीघ्रं नीलं प्रति समभ्यगात् ।। 6.59.70 ।।
राक्षसानामधिपतिर्दशग्रीवः प्रतापवान्।
पन्नगप्रतिमैर्भीमैः परमर्मातिभेदिभिः।
शरैरादीपयामास नीलं हरिचमूपतिम् ।। 6.59.71 ।।
स शरौघसमायस्तो नीलः कपिचमूपतिः।
करेणैकेन शेलाग्रं रक्षोधिपतयेऽसृजत् ।। 6.59.72 ।।
हनुमानपि तेजस्वी समाश्वस्तो महामनाः।
विप्रेक्षमाणो युद्धेप्सुः सरोषमिदमब्रवीत् ।। 6.59.73 ।।
नीलेन सह संयुक्तं रावणं राक्षसेश्वरम्।
अन्येन युद्ध्यमानस्य न युक्तमभिधावनम् ।। 6.59.74 ।।
रावणोऽपि महातेजास्तच्छृङ्गं सप्तभिः शरैः।
आजघान सुतीक्ष्णाग्रैस्तद्विकीर्णं पपात ह ।। 6.59.75 ।।
तद्विकीर्णं गिरेः शृङ्गं दृष्ट्वा हरिचमूपतिः।
कालाग्निरिव जज्वाल क्रोधोन परवीरहा ।। 6.59.76 ।।
सोऽश्वकर्णान् धवान् सालांश्चूतांश्चापि सुपुष्पितान्।
अन्यांश्च विविधान् वृक्षान्नीलश्चिक्षेप संयुगे ।। 6.59.77 ।।
स तान् वृक्षान् समासाद्य प्रतिचिच्छेद रावणः।
अभ्यवर्षत् सुघोरेण शरवर्षेण पावकिम् ।। 6.59.78 ।।
अभिवृष्टः शरौघेण मेघेनेव महाचलः।
ह्रस्वं कृत्वा तदा रूपं ध्वजाग्रे निपपात ह ।। 6.59.79 ।।
पावकात्मजमालोक्य ध्वजाग्रे समुपस्थितम्।
जज्वाल रावणः क्रोधात्ततो नीलो ननाद च ।। 6.59.80 ।।
ध्वजाग्रे धनुषश्चाग्रे किरीटाग्रे च तं हरिम्।
लक्ष्मणोऽथ हनूमांश्च दृष्ट्वा रामश्च विस्मिताः ।। 6.59.81 ।।
रावणोऽपि महातेजाः कपिलाघवविस्मितः।
अस्त्रमाहारयामास दीप्तमाग्नेयमद्भुतम् ।। 6.59.82 ।।
ततस्ते चुक्रुशुर्हृष्टा लब्धलक्षाः प्लवङ्गमाः।
नीललाघवसम्भ्रान्तं दृष्ट्वा रावणमाहवे ।। 6.59.83 ।।
वानराणां च नादेन संरब्धो रावणस्तदा।
सम्भ्रमाविष्टहृदयो न किञ्चित् प्रत्यपद्यत ।। 6.59.84 ।।
आग्नेयेनाथ संयुक्तं गृहीत्वा रावणः शरम्।
ध्वजशीर्षस्थितं नीलमुदैक्षत निशाचरः।
ततोऽब्रवीन्महातेजा रावणो राक्षसेश्वरः ।। 6.59.85 ।।
कपे लाघवयुक्तोऽसि मायया परयाऽनया।
जीवितं खलु रक्षस्व यदि शक्तोऽसि वानर ।। 6.59.86 ।।
तानि तान्यात्मरूपाणि सृजसि त्वमनेकशः ।। 6.59.87 ।।
तथापि त्वां मया युक्तः सायकोऽस्त्रप्रयोजितः।
जीवतं परिरक्षन्तं जीविताद् भ्रंशयिष्यति ।। 6.59.88 ।।
एवमुक्त्वा महाबाहू रावणो राक्षसेश्वरः।
सन्धाय बाणमस्त्रेण चमूपतिमताडयत् ।। 6.59.89 ।।
सोऽस्त्रयुक्तेन बाणेन नीलो वक्षसि ताडितः।
निर्दह्यमानः सहसा निपपात महीतले ।। 6.59.90 ।।
पितृमाहात्म्यसंयोगादात्मनश्चापि तेजसा।
जानुभ्यामपतद्भूमौ न च प्राणैर्व्ययुज्यत ।। 6.59.91 ।।
विसञ्ज्ञं वानरं दृष्ट्वा दशग्रीवो रणोत्सुकः।
रथेनाम्बुदनादेन सौमित्रिमभिदुद्रुवे ।। 6.59.92 ।।
आसाद्य रणमध्ये तु वारयित्वा स्थितो ज्वलन्।
धनुर्विस्फारयामास कम्पयन्निव मेदिनीम् ।। 6.59.93 ।।
तमाह सौमित्रिरदीनसत्त्वो विस्फारयन्तं धनुरप्रमेयम्।
अभ्येहि मामेव निशाचरेन्द्र न वानरांस्त्वं प्रतियोद्धुमर्हः ।। 6.59.94 ।।
स तस्य वाक्यं प्रतिपूर्णघोषं ज्याशब्दमुग्रं च निशम्य राजा।
आसाद्य सौमित्रिमवस्थितं तं कोपान्वितो वाक्यमुवाच रक्षः ।। 6.59.95 ।।
दिष्ट्याऽसि मे राघव दृष्टिमार्गं प्राप्तोऽन्तगामी विपरीतबुद्धिः।
अस्मिन् क्षणे यास्यसि मृत्युदेशं संसाद्यमानो मम बाणजालैः ।। 6.59.96 ।।
तमाह सौमित्रिरविस्मयानो गर्जन्तमुद्वृत्तसिताग्रदंष्ट्रम्।
राजन्न गर्जन्ति महाप्रभावा विकत्थसे पापकृतां वरिष्ठ ।। 6.59.97 ।।
जानामि वीर्यं तव राक्षसेन्द्र बलं प्रतापं च पराक्रमं च।
अवस्थितोऽहं शरचापपाणिरागच्छ किं मोघविकत्थनेन ।। 6.59.98 ।।
स एवमुक्तः कुपितः ससर्ज रक्षोधिपः सप्त शरान् सुपुङ्खान्।
तान् लक्ष्मणः काञ्चनचित्रपुङ्खैश्चिच्छेद बाणैर्निशिताग्रधारैः ।। 6.59.99 ।।
तान् प्रेक्षमाणः सहसा निकृत्तान्निकृत्तभोगानिव पन्नगेन्द्रान्।
लङ्केश्वरः क्रोधवशं जगाम ससर्ज चान्यान्निशितान् पृषत्कान् ।। 6.59.100 ।।
स बाणवर्षं तु ववर्ष तीव्रं रामानुजः कार्मुकसम्प्रयुक्तम्।
क्षुरार्धचन्द्रोत्तमकर्णिभल्लैः शरांश्च चिच्छेद न चुक्षुभे च ।। 6.59.101 ।।
स बाणजालान्यथ तानि तानि मोघानि पश्यं स्त्रिदशारिराजः।
विसिष्मिये लक्ष्मणलाघवेन पुनश्च बाणान्निशितान् मुमोच ।। 6.59.102 ।।
स लक्ष्मणश्चाशु शरान् शिताग्रान् महेन्द्रवज्राशनितुल्यवेगान्।
सन्धाय चापे ज्वलनप्रकाशान् ससर्ज रक्षोधिपतेर्वधाय ।। 6.59.103 ।।
स तान् प्रचिच्छेद हि राक्षसेन्द्रश्छित्त्वा च ताँल्लक्ष्मणमाजघान।
शरेण कालाग्निसमप्रभेण स्वयम्भुदत्तेन ललाटदेशे ।। 6.59.104 ।।
स लक्ष्मणो रावणसायकार्तश्चचाल चापं शिथिलं प्रगृह्य।
पुनश्च सञ्ज्ञां प्रतिलभ्य कृच्छ्राच्चिच्छेद चापं त्रिदशेन्द्रशत्रोः ।। 6.59.105 ।।
निकृत्तचापं त्रिभिराजघान बाणैस्तदा दाशरथिः शिताग्रः।
स सायकार्तो विचचाल राजा कृच्छ्राच्च सञ्ज्ञां पुनराससाद ।। 6.59.106 ।।
स कृत्तचापः शरताडितश्च मेदार्द्रगात्रो रुधिरावसिक्तः।
जग्राह शक्तिं समुदग्रशक्तिः स्वयम्भुदत्तां युधि देवशत्रुः ।। 6.59.107 ।।
स तां विधूमानलसन्निकाशां वित्रासिनीं वानरवाहिनीनाम्।
चिक्षेप शक्तिं तरसाज्वलन्तीं सौमित्रये राक्षसराष्ट्रनाथः ।। 6.59.108 ।।
तामापतन्तीं भरतानुजोग्रैर्जघान बाणैश्च हुताग्निकल्पैः।
तथापि सा तस्य विवेश शक्तिर्बाह्वन्तरं दाशरथेर्विशालम् ।। 6.59.109 ।।
स शक्तिमान् शक्तिसमाहतः सन् मुहुः प्रजज्वाल रघुप्रवीरः।
तं विह्वलन्तं सहसाऽभ्युपेत्य जग्राह राजा तरसा भुजाभ्याम् ।। 6.59.110 ।।
हिमवान् मन्दरो मेरुस्त्रैलोक्यं वा सहामरैः।
शक्यं भुजाभ्यामुद्धर्तु न सङ्ख्ये भरतानुजः ।। 6.59.111 ।।
शक्त्या ब्राह्म्याऽपि सौमित्रिस्ताडितस्तु स्तनान्तरे।
विष्णोरचिन्त्यं स्वं भागमात्मानं प्रत्यनुस्मरत् ।। 6.59.112 ।।
ततो दानवदर्पघ्नं सौमित्रिं देवकण्टकः।
तं पीडयित्वा बाहुभ्यामप्रभुर्लङ्घनेऽभवत्।
अथैवं वैष्णवं भागं मानुषं देहमास्थितम् ।। 6.59.113 ।।
अथ वायुसुतः क्रुद्धो रावणं समभिद्रवत्।
आजघानोरसि क्रुद्धो वज्रकल्पेन मुष्टिना ।। 6.59.114 ।।
तेन मुष्टिप्रहारेण रावणो राक्षसेश्वरः।
जानुभ्यामपतद्भूमौ चचाल च पपात च ।। 6.59.115 ।।
आस्यैः सनेत्रश्रवणैर्ववाम रुधिरं बहु ।। 6.59.116 ।।
विघूर्णमानो निश्चेष्टो रथोपस्थ उपाविशत्।
विसञ्ज्ञो मूर्च्छितश्चासीन्न च स्थानं समालभत् ।। 6.59.117 ।।
विसञ्ज्ञं रावणं दृष्ट्वा समरे भीमविक्रमम्।
ऋषयो वानराः सर्वे नेदुर्देवाः सवासवाः ।। 6.59.118 ।।
हनुमानपि तेजस्वी लक्ष्मणं रावणार्दितम्।
अनयद्राघवाभ्याशं बाहुभ्यां परिगृह्य तम् ।। 6.59.119 ।।
वायुसूनोः सुहृत्त्वेन भक्त्या परमया च सः।
शत्रूणामप्रकम्प्योऽपि लघुत्वमगमत् कपेः ।। 6.59.120 ।।
तं समुत्सृज्य सा शक्तिः सौमित्रिं युधि दुर्जयम्।
रावणस्य रथे तस्मिन् स्थानं पुनरुपागता ।। 6.59.121 ।।
आश्वस्तश्च विशल्यश्च लक्ष्मणः शत्रुसूदनः।
विष्णोर्भागममीमांस्यमात्मानं प्रत्यनुस्मरन् ।। 6.59.122 ।।
रावणोऽपि महातेजाः प्राप्य सञ्ज्ञां महाहवे।
आददे निशितान् बाणान् जग्राह च महद्धनुः ।। 6.59.123 ।।
निपातितमहावीरां द्रवन्तीं वानरीं चमूम्।
राघवस्तु रणे दृष्ट्वा रावणं समभिद्रवत् ।। 6.59.124 ।।
अथैनमुपसङ्गम्य हनुमान् वाक्यमब्रवीत्।
मम पृष्टं समारुह्य राक्षसं शास्तुमर्हसि ।। 6.59.125 ।।
विष्णुर्यथा गरुत्मन्तं बलवन्तं समाहितः।
तच्छुत्वा राघवो वाक्यं वायुपुत्रेण भाषितम्।
आरुरोह महाशूरो बलवन्तं महाकपिम् ।। 6.59.126 ।।
रथस्थं रावणं सङ्ख्ये ददर्श मनुजाधिपः ।। 6.59.127 ।।
तमालोक्य माहतेजाः प्रदुद्राव स राघवः।
वैरोचनमिव क्रुद्धो विष्णुरभ्युद्यतायुधः ।। 6.59.128 ।।
ज्याशब्दमकरोत्तीवं वज्रनिष्पेषनिस्वनम् ।। 6.59.129 ।।
गिरा गम्भीरया रामो राक्षसेन्द्रमुवाच ह ।। 6.59.130 ।।
तिष्ठ तिष्ठ मम त्वं हि कृत्वा विप्रियमीद्दशम्।
क्व नु राक्षसशार्दूल गतो मोक्षमवाप्स्यसि ।। 6.59.131 ।।
यदीन्द्रवैवस्वतभास्करान् वा स्वयम्भुवैश्वानरशङ्करान् वा।
गमिष्यसि त्वं दश वा दिशोऽथवा तथापि मे नाद्य गतो विमोक्ष्यसे ।। 6.59.132 ।।
यश्चैव शक्त्याऽभिहतस्त्वयाऽद्य इच्छन् विषादं सहसाऽभ्युपेतः।
स एव रक्षोगणराज मृत्युः सपुत्रदारस्य तवाद्ययुद्धे ।। 6.59.133 ।।
एतेन चात्यद्भुतदर्शनानि शरैर्जनस्थानकृतालयानि।
चतुर्दशान्यात्तवरायुधानि रक्षस्सहस्राणि निषूदितानि ।। 6.59.134 ।।
राघवस्य वचः श्रुत्वा राक्षसेन्द्रो महाकपिम्।
वायुपुत्रं महावीर्यं वहन्तं राघवं रणे।
[रोषेण महताऽऽविष्टः पूर्ववैरमनुस्मरन्।]
आजघान शरैस्तीक्ष्णैः कालानलशिखोपमैः ।। 6.59.135 ।।
राक्षसेनाहवे तस्य ताडितस्यापि सायकैः।
स्वभावतेजोयुक्तस्य भूयस्तेजोऽभ्यवर्धत ।। 6.59.136 ।।
ततो रामो महातेजा रावणेन कृतव्रणम्।
दृष्ट्वा प्लवगशार्दूलं कोपस्य वशमेयिवान् ।। 6.59.137 ।।
तस्याभिचङ्क्रम्य रथं सचक्रं साश्वध्वजच्छत्रमहापताकम्।
ससारथिं साशनिशूलखड्गं रामः प्रचिच्छेद शरैः सुपुङ्खैः ।। 6.59.138 ।।
अथेन्द्रशत्रुं तरसा जघान बाणेन वज्राशनिसन्निभेन।
भुजान्तरे व्यूढसुजातरूपे वज्रेण मेरुं भगवानिवेन्द्रः ।। 6.59.139 ।।
यो वज्रपाताशनिसन्निपातान्न चुक्षुभे नापि चचाल राजा।
स रामबाणाभिहतो भृशार्तश्चचाल चापं च मुमोच वीरः ।। 6.59.140 ।।
तं विह्वलन्तं प्रसमीक्ष्य रामः समाददे दीप्तमथार्धचन्द्रम्।
तेनार्कवर्णं सहसा किरीटं चिच्छेद रक्षोधिपतेर्महात्मा ।। 6.59.141 ।।
तं निर्विषाशीविषसन्निकाशं शान्तार्चिषं सूर्यमिवाप्रकाशम्।
गतश्रियं कृत्तकिरीटकूटमुवाच रामो युधि राक्षसेन्द्रम् ।। 6.59.142 ।।
कृतं त्वया कर्म महत् सुभीमं हतप्रवीरश्च कृतस्त्वयाऽहम्।
तस्मात् परिश्रान्त इव व्यवस्य न त्वां शरैर्मृत्युवशं नयामि ।। 6.59.143 ।।
गच्छानुजानामि रणार्दितस्त्वं प्रविश्य रात्रिंचरराज लङ्काम्।
आश्वास्य निर्याहि रथी च धन्वी तदा बलं द्रक्ष्यसि मे रथस्थः ।। 6.59.144 ।।
स एवमुक्तो हतदर्पहर्षो निकृत्तचापः स हताश्वसूतः।
शरार्दितः कृत्तमहाकिरीटो विवेश लङ्कां सहसा स राजा ।। 6.59.145 ।।
तस्मिन् प्रविष्टे रजनीचरेन्द्रे महाबले दानवदेवशत्रौ।
हरीन् विशल्यान् सह लक्ष्मणेन चकार रामः परमाहवाग्रे ।। 6.59.146 ।।
तस्मिन् प्रभिन्ने त्रिदशेन्द्रशत्रौ सुरासुरा भूतगणा दिशश्च।
ससागराः सर्षिमहोरागाश्च तथैव भूम्यम्बुचराश्च हृष्टाः ।। 6.59.147 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनषष्टितमः सर्गः ।। 59 ।।
स प्रविश्य पुरीं लङ्कां रामबाणभयार्दितः।
भग्नदर्पस्तदा राजा बभूव व्यथितेन्द्रियः ।। 6.60.1 ।।
मातङ्ग इव सिंहेन गरुडेनेव पन्नगः।
अभिभूतोऽभवद्राजा राघवेण महात्मना ।। 6.60.2 ।।
ब्रह्मदण्डप्रकाशानां विद्युत्सदृशवर्चसाम्।
स्मरन् राघवबाणानां विव्यथे राक्षसेश्वरः ।। 6.60.3 ।।
स काञ्चनमयं दिव्यमाश्रित्य परमासनम्।
विप्रेक्षमाणो रक्षांसि रावणो वाक्यमब्रवीत् ।। 6.60.4 ।।
सर्वं तत् खलु मे मोघं यत्तप्तं परमं तपः।
यत् समानो महेन्द्रेण मानुषेणास्मि निर्जितः ।। 6.60.5 ।।
इदं तद्ब्रह्मणो घोरं वाक्यं मामभ्युपस्थितम्।
मानुषेभ्यो विजानीहि भयं त्वमिति तत्तथा ।। 6.60.6 ।।
देवदानवगन्धर्वैर्यक्षराक्षसपन्नगैः।
अवध्यत्वं मया प्राप्तं मानुषेभ्यो न याचितम् ।। 6.60.7 ।।
विदितं मानुषं मन्ये रामं दशरथात्मजम्।
इक्ष्वाकुकुलनाथेन अनरण्येन यत्पुरा ।। 6.60.8 ।।
उत्पत्स्यते हि मद्वंशे पुरुषो राक्षसाधम।
यस्त्वां सपुत्रं सामात्यं सबलं साश्वसारथिम्।
निहनिष्यति सङ्ग्रामे त्वां कुलाधम दुर्मते ।। 6.60.9 ।।
शप्तोऽहं वेदवत्या च यदा सा धर्षिता पुरा।
सेयं सीता महाभागा जाता जनकनन्दिनी ।। 6.60.10 ।।
उमा नन्दीश्वरश्चापि रम्भा वरुणकन्यका।
यथोक्तास्तपसा प्राप्तं न मिथ्या ऋषिभाषितम् ।। 6.60.11 ।।
एतदेवाभ्युपागम्य यत्नं कर्तुमिहार्हथ।
राक्षसाश्चापि तिष्ठन्तु चर्यागोपुरमूर्द्धसु ।। 6.60.12 ।।
स चाप्रतिमगाम्भीरो देवदानवदर्पहा।
ब्रह्मशापाभिभूतस्तु कुम्भकर्णो विबोध्यताम् ।। 6.60.13 ।।
स पराजितमात्मानं प्रहस्तं च निषूदितम्।
ज्ञात्वा रक्षोबलं भीममादिदेश महाबलः ।। 6.60.14 ।।
द्वारेषु यत्नः क्रियतां प्राकारश्चाधिरुह्यताम्।
निद्रावशसमाविष्टः कुम्भकर्णो विबोध्यताम् ।। 6.60.15 ।।
सुखं स्वपिति निश्चिन्तः कालोपहतचेतनः।
नव षट् सप्त चाष्टौ च मासान् स्वपिति राक्षसः ।। 6.60.16 ।।
मन्त्रयित्वा प्रसुप्तोऽयमितस्तु नवमेऽहनि।
तं तु बोधयत क्षिप्रं कुम्भकर्णं महाबलम् ।। 6.60.17 ।।
स तु सङ्ख्ये महाबाहुः ककुदः सर्वरक्षसाम्।
वानरान् राजपुत्रौ च क्षिप्रमेव वधिष्यति ।। 6.60.18 ।।
एष केतुः परः सङ्ख्ये मुख्यो वै सर्वरक्षसाम्।
कुम्भकर्णः सदा शेते मूढो ग्राम्यसुखे रतः ।। 6.60.19 ।।
रामेण हि निरस्तस्य सङ्ग्रामेऽस्मिन् सुदारुणे।
भविष्यति न मे शोकः कुम्भकर्णे विबोधिते ।। 6.60.20 ।।
किं करिष्याम्यहं तेन शक्रतुल्यबलेन हि।
ईद्दशे व्यसने प्राप्ते यो न साह्याय कल्पते ।। 6.60.21 ।।
ते तु तद्वचनं श्रुत्वा राक्षसेन्द्रस्य राक्षसाः।
जग्मुः परमसम्भ्रान्ताः कुम्भकर्णनिवेशनम् ।। 6.60.22 ।।
ते रावणसमादिष्टा मांसशोणितभोजनाः।
गन्धमाल्यांस्तथा भक्ष्यानादाय सहसा ययुः ।। 6.60.23 ।।
तां प्रविश्य महाद्वारां सर्वतो योजनायताम्।
कुम्भकर्णगुहां रम्यां सर्वगन्धप्रवाहिनीम् ।। 6.60.24 ।।
कुम्भकर्णस्य निश्वासादवधूता महाबलाः।
प्रतिष्ठमानाः कृच्छ्रेण यत्नात् प्रविविशुर्गुहाम् ।। 6.60.25 ।।
तां प्रविश्य गुहां रम्यां शुभां काञ्चनकुट्टिमाम्।
ददृशुर्नैर्ऋतव्याघ्रं शयानं भीमदर्शनम् ।। 6.60.26 ।।
ते तु तं विकृतं सुप्तं विकीर्णमिव पर्वतम्।
कुम्भकर्णं महानिद्रं सहिताः प्रत्यबोधयन् ।। 6.60.27 ।।
ऊर्ध्वरोमाञ्चिततनुं श्वसन्तमिव पन्नगम्।
त्रासयन्तं महाश्वासैः शयानं भीमदर्शनम् ।। 6.60.28 ।।
भीमनासापुटं तं तु पातालविपुलाननम्।
शय्यायां न्यस्तसर्वाङ्गं मेदोरुधिरगन्धिनम् ।। 6.60.29 ।।
काञ्चनाङ्गदनद्धाङ्गं किरीटिनमरिन्दमम्।
ददृशुर्नैर्ऋतव्याघ्रं कुम्भकर्णं महाबलम् ।। 6.60.30 ।।
ततश्चक्रुर्महात्मानः कुम्भकर्णाग्रतस्तदा।
मांसानां मेरुसङ्काशं राशिं परमतर्पणम् ।। 6.60.31 ।।
मृगाणां महिषाणां च वराहाणां च सञ्चयान्।
चकुर्नैर्ऋतशार्दूला राशिमन्नस्य चाद्भुतम् ।। 6.60.32 ।।
ततः शोणितकुम्भांश्च मद्यानि विविधानि च ।। 6.60.33 ।।
पुरस्तात् कुम्भकर्णस्य चकुस्त्रिदशशत्रवः।
लिलिपुश्च परार्ध्येन चन्दनेन परन्तपम् ।। 6.60.34 ।।
दिव्यैराच्छादयामासुर्माल्यैर्गन्धैः सुगन्धिभिः।
धूपं सुगन्धं ससृजुस्तुष्टुवुश्च परन्तपम् ।। 6.60.35 ।।
जलदा इव चोन्नेदुर्यातुधानास्ततस्ततः।
शङ्खानापूरयामासुः शशाङ्कसदृशप्रभान्।
तुमुलं युगपच्चापि विनेदुश्चाप्यमर्षिताः ।। 6.60.36 ।।
नेदुरास्फोटयामासुश्चिक्षिपुस्ते निशाचराः।
कुम्भकर्णविबोधार्थं चक्रुस्ते विपुलं स्वनम् ।। 6.60.37 ।।
सशङ्खभेरीपणवप्रणादमास्फोटितक्ष्वेलितसिंहनादम्।
दिशो द्रवन्तस्त्रिदिवं किरन्तः श्रुत्वा विहङ्गाः सहसा निपेतुः ।। 6.60.38 ।।
यदा भृशार्तैर्निनदैर्महात्मा न कुम्भकर्णो बुबुधे प्रसुप्तः।
ततो मुसुण्ठीर्मुसलानि सर्वे रक्षोगणास्ते जगृहुर्गदाश्च ।। 6.60.39 ।।
तं शैलशृङ्गैर्मुसलैर्गदाभिर्वृक्षैस्तलैर्मुद्गरमुष्टिभिश्च।
सुखप्रसुप्तं भुवि कुम्भकर्णं रक्षांस्युदग्राणि तदा निजघ्नुः ।। 6.60.40 ।। 
तस्य निःश्वासवातेन कुम्भकर्णस्य रक्षसः।
राक्षसा बलवन्तोऽपि स्थातुं नाशक्नुवन् पुरः ।। 6.60.41 ।।
ततः परिहिता गाढं राक्षसा भीमविक्रमाः ।। 6.60.42 ।।
मृदङ्गपणवान् भेरीः शङ्खकुम्भगणांस्तदा।
दशराक्षससाहस्रा युगपत् पर्यवादयन् ।। 6.60.43 ।।
नीलाञ्जनचयाकारास्ते तु तं प्रत्यबोधयन्।
अभिघ्नन्तो नदन्तश्च नैव संविविदे तु सः ।। 6.60.44 ।।
यदा चैनं न शेकुस्ते प्रतिबोधयितुं तदा।
ततो गुरुतरं यत्नं दारुणं समुपाक्रमन् ।। 6.60.45 ।।
अश्वानुष्ट्रान् खरान्नागान् जघ्नुर्दण्डकशाङ्कुशैः। 
भेरीशङ्खमृदङ्गांश्च सर्वप्राणैरवादयन् ।। 6.60.46 ।।
निजघ्नुश्चास्य गात्राणि महाकाष्ठकटङ्करैः।
मुद्गरैर्मुसलैश्चैव सर्वप्राणसमुद्यतैः ।। 6.60.47 ।।
तेन शब्देन महता लङ्का समभिपूरिता।
सपर्वतवना सर्वा सोऽपि नैव प्रबुध्यते ।। 6.60.48 ।।
ततः सहस्रं भेरीणां युगपत् समहन्यत।
मृष्टकाञ्चनकोणानामासक्तानां समन्ततः ।। 6.60.49 ।।
एवमप्यतिनिद्रस्तु यदा नैव प्रबुध्यते।
शापस्य वशमापन्नस्ततः क्रुद्धा निशाचराः।
महाक्रोधसमाविष्टाः सर्वे भीमपराक्रमाः ।। 6.60.50 ।।
तद्रक्षो बोधयिष्यन्तश्चक्रुरन्ये पराक्रमम् ।। 6.60.51 ।।
अन्ये भेरीः समाजघ्नुरन्ये चक्रुर्महास्वनम्।
केशानन्ये प्रलुलुपुः कर्णावन्ये दशन्ति च ।। 6.60.52 ।।
उदकुम्भशतान्यन्ये समसिञ्चन्त कर्णयोः।
न कुम्भकर्णः पस्पन्दे महानिद्रावशं गतः ।। 6.60.53 ।।
अन्ये च बलिनस्तस्य कूटमुद्गरपाणयः।
मूर्ध्नि वक्षसि गात्रेषु पातयन् कूटमुद्गरान् ।। 6.60.54 ।।
रज्जुबन्धनबद्धाभिः शतघ्नीभिश्च सर्वतः।
वध्यमानो महाकायो न प्राबुध्यत राक्षसः ।। 6.60.55 ।।
वारणानां सहस्रं तु शरीरेऽस्य प्रधावितम्।
कुम्भकर्णस्ततो बुद्धः स्पर्शं परमबुध्यत ।। 6.60.56 ।।
स पात्यमानैर्गिरिशृङ्गवृक्षैरचिन्तयंस्तान् विपुलान् प्रहारान्।
निद्राक्षयात् क्षुद्भयपीडितश्च विजृम्भमाणः सहसोत्पपात ।। 6.60.57 ।।
स नागभोगाचलशृङ्गकल्पौ विक्षिप्य बाहू गिरिशृङ्गसारौ।
विवृत्य वक्त्रं वडवामुखाभं निशाचरोऽसौ विकृतं जजृम्भे ।। 6.60.58 ।।
तस्य जाजृम्भमाणस्य वक्त्रं पातालसन्निभम्।
ददृशे मेरुशृङ्गाग्रे दिवाकर इवोदितः ।। 6.60.59 ।।
स जृम्भमाणोऽतिबलः प्रतिबुद्धो निशाचरः।
निःश्वासश्चास्य सञ्जज्ञे पर्वतादिव मारुतः ।। 6.60.60 ।।
रूपमुत्तिष्ठतस्तस्य कुम्भकर्णस्य तद्बभौ।
तपान्ते सबलाकस्य मेघस्येव विवर्षतः ।। 6.60.61 ।।
तस्य दीप्ताग्निसदृशे विद्युत्सदृशवर्चसी।
ददृशाते महानेत्रे दीप्ताविव महाग्रहौ ।। 6.60.62 ।।
ततस्त्वदर्शयन् सर्वान् भक्ष्यांश्च विविधान् बहून्।
वराहान् महिषांश्चैव स बभक्ष महाबलः ।। 6.60.63 ।।
अदन् बुभुक्षितो मांसं शोणितं तृषितः पिबन्।
मेदःकुम्भांश्च मद्यं च पपौ शक्ररिपुस्तदा ।। 6.60.64 ।।
ततस्तृप्त इति ज्ञात्वा समुत्पेतुर्निशाचराः।
शिरोभिश्च प्रणम्यैनं सर्वतः पर्यवारयन् ।। 6.60.65 ।।
निद्राविशऽदनेत्रस्तु कलुषीकृतलोचनः।
चारयन् सर्वतो दृष्टिं तान् ददर्श निशाचरान् ।। 6.60.66 ।।
स सर्वान् सान्त्वयामास नैर्ऋतान्नैर्ऋतर्षभः।
बोधनाद् विस्मितश्चापि राक्षसानिदमब्रवीत् ।। 6.60.67 ।।
किमर्थमहमादृत्य भवद्भिः प्रतिबोधितः।
कच्चित् सुकुशलं राज्ञो भयवानेष वा न किम् ।। 6.60.68 ।।
अथवा ध्रुवमन्येभ्यो भयं परमुपस्थितम्।
यदर्थमेवं त्वरितैर्भवद्भिः प्रतिबोधितः ।। 6.60.69 ।।
अद्य राक्षसराजस्य भयमुत्पाटयाम्यहम्।
पातयिष्ये महेन्द्रं वा शातयिष्ये तथाऽनलम् ।। 6.60.70 ।।
न ह्यल्पकारणे सुप्तं बोधयिष्यति मां गुरुः।
तदाख्यातार्थतत्त्वेन मत्प्रबोधनकारणम् ।। 6.60.71 ।।
एवं ब्रुवाणं संरब्धं कुम्भकर्णं महाबलम्।
यूपाक्षः सचिवो राज्ञः कृताञ्जलिरुवाच ह ।। 6.60.72 ।।
न नो दैवकृतं किञ्चिद्भयमस्ति कदाचन।
मानुषान्नो भयं राजंस्तुमुलं सम्प्रबाधते ।। 6.60.73 ।।
न दैत्यदानवेभ्यो वा भयमस्ति हि तादृशम्।
यादृशं मानुषं राजन् भयमस्मानुपस्थितम् ।। 6.60.74 ।।
वानरैः पर्वताकारैर्लङ्केयं परिवारिता।
सीताहरणसन्तप्ताद्रामान्नस्तुमुलं भयम् ।। 6.60.75 ।।
एकेन वानरेणेयं पूर्वं दग्धा महापुरी।
कुमारो निहतश्चाक्षः सानुयात्रः सकुञ्जरः ।। 6.60.76 ।।
स्वयं रक्षोधिपश्चापि पौलस्त्यो देवकण्टकः।
मृतेति संयुगे मुक्तो रामेणादित्यतेजसा ।। 6.60.77 ।।
यन्न दैवैः कृतो राजा नापि दैत्यैर्न दानवैः।
कृतः स इह रामेण विमुक्तः प्राणसंशयात् ।। 6.60.78 ।।
स यूपाक्षवचः श्रुत्वा भ्रातुर्युधि पराजयम्।
कुम्भकर्णो विवृत्ताक्षो यूपाक्षमिदमब्रवीत् ।। 6.60.79 ।।
सर्वमद्यैव यूपाक्ष हरिसैन्यं सलक्ष्मणम्।
राघवं च रणे हत्वा पश्चाद्द्रक्ष्यामि रावणम् ।। 6.60.80 ।।
राक्षसांस्तर्पयिष्यामि हरीणां मांसशोणितैः।
रामलक्ष्मणयोश्चापि स्वयं पास्यामि शोणितम् ।। 6.60.81 ।।
तत्तस्य वाक्यं ब्रुवतो निशम्य सगर्वितं रोषविवृद्धदोषम्।
महोदरो नैर्ऋतयोधमुख्यः कृताञ्जलिर्वाक्यमिदं बभाषे ।। 6.60.82 ।।
रावणस्य वचः श्रुत्वा गुणदोषौ विमृश्य च।
पश्चादपि महाबाहो शत्रून् युधि विजेष्यसि ।। 6.60.83 ।।
महोदरवचः श्रुत्वा राक्षसैः परिवारितः।
कुम्भकर्णो महातेजाः सम्प्रतस्थे महाबलः ।। 6.60.84 ।।
तं समुत्थाप्य भीमाक्षं भीमरूपपराक्रमम्।
राक्षसास्त्वरिता जग्मुर्दशग्रीवनिवेशनम् ।। 6.60.85 ।।
ततो गत्वा दशग्रीवमासीनं परमासने।
ऊचुर्बद्धाञ्जलिपुटाः सर्वे एव निशाचराः ।। 6.60.86 ।।
प्रबुद्धः कुम्भकर्णोऽयं भ्राता ते राक्षसर्षभ।
कथं तत्रैव निर्यातु द्रक्ष्यस्येनमिहागतम् ।। 6.60.87 ।।
रावणस्त्वब्रवीद्धृष्टो राक्षसांस्तानुपस्थितान्।
द्रष्टुमेनमिहेच्छामि यथान्यायं च पूज्यताम् ।। 6.60.88 ।।
तथेत्युक्त्वा तु ते सर्वे पुनरागम्य राक्षसाः।
कुम्भकर्णमिदं वाक्यमूचू रावणचोदिताः ।। 6.60.89 ।।
द्रष्टुं त्वां काङ्क्षते राजा सर्वराक्षसपुङ्गवः।
गमने क्रियतां बुद्धिर्भ्रातरं सम्प्रहर्षय ।। 6.60.90 ।।
कुम्भकर्णस्तु दुर्धर्षो भ्रातुराज्ञाय शासनम्।
तथेत्युक्त्वा महाबाहुः शयनादुत्पपात ह ।। 6.60.91 ।।
प्रक्षाल्य वदनं हृष्टः स्नातः परमभूषितः।
पिपासुस्त्वरयामास पानं बलसमीरणम् ।। 6.60.92 ।।
ततस्ते त्वरितास्तस्य राक्षसा रावणाज्ञया।
मद्यकुम्भांश्च विविधान् क्षिप्रमेवोपहारयन् ।। 6.60.93 ।।
पीत्वा घटसहस्रे द्वे गमनायोपचक्रमे।
ईषत्समुत्कटो मत्तस्तेजोबलसमन्वितः।
कुम्भकर्णो बभौ हृष्टः कालान्तकयमोपमः ।। 6.60.94 ।।
भ्रातुः स भवनं गच्छन् रक्षोगणसमन्वितः।
कुम्भकर्णः पदन्यासैरकम्पयत मेदिनीम् ।। 6.60.95 ।।
स राजमार्गं वपुषा प्रकाशयन् सहस्ररश्मिर्धरणीमिवांशुभिः।
जगाम तत्राञ्जलिमालया वृतः शतक्रतुर्गेहमिव स्वयम्भुवः ।। 6.60.96 ।।
तं राजमार्गस्थममित्रघातिनं वनौकसस्ते सहसा बहिः स्थिताः।
दृष्ट्वाऽप्रमेयं गिरिशृङ्गकल्पं वितत्रसुस्ते हरियूथपालाः ।। 6.60.97 ।।
केचिच्छरण्यं शरणं स्म रामं व्रजन्ति केचिद्व्यथिताः पतन्ति।
केचिद्दिशः स्म व्यथिताः प्रयान्ति केचिद्भयार्ता भुवि शेरते स्म ।। 6.60.98 ।।
तमद्रिशृङ्गप्रतिमं किरीटिनं स्पृशन्तमादित्यमिवात्मतेजसा।
वनौकसः प्रेक्ष्य विवृद्धमद्भुतं भयार्दिता दुद्रुविरे ततस्ततः ।। 6.60.99 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षष्टितमः सर्गः ।। 60 ।।
ततो रामो भहातेजा धनुरादाय वीर्यवान्।
किरीटिनं महाकायं कुम्भकर्णं ददर्श ह ।। 6.61.1 ।।
तं दृष्ट्वा राक्षसश्रेष्ठं पर्वताकारदर्शनम्।
क्रममाणमिवाकाशं पुरा नारायणं प्रभुम्।
सतोयाम्बुदसङ्काशं काञ्चनाङ्गदभूषणम् ।। 6.61.2 ।।
दृष्ट्वा पुनः प्रदुद्राव वानराणां महाचमूः ।। 6.61.3 ।।
विद्रुतां वाहिनीं दृष्ट्वा वर्धमानं च राक्षसम्।
सविस्मयमिदं रामो विभीषणमुवाच ह ।। 6.61.4 ।।
कोऽसौ पर्वतसङ्काशः किरीटी हरिलोचनः।
लङ्कायां दृश्यते वीर सविद्युदिव तोयदः ।। 6.61.5 ।।
पृथिव्याः केतुभूतोऽसौ महानेकोऽत्र दृश्यते।
यं दृष्ट्वा वानराः सर्वे विद्रवन्ति ततस्ततः ।। 6.61.6 ।।
आचक्ष्व मे महान् कोऽसौ रक्षो वा यदि वाऽसुरः।
न मयैवंविधं भूतं दृष्टपूर्वं कदाचन ।। 6.61.7 ।।
स पृष्टो राजपुत्रेण रामेणाक्लिष्टकर्मणा।
विभीषणो महाप्राज्ञः काकुत्स्थमिदमब्रवीत् ।। 6.61.8 ।।
येन वैवस्वतो युद्धे वासवश्च पराजितः।
सैष विश्रवसः पुत्रः कुम्भकर्णः प्रतापवान्।
अस्य प्रमाणात् सदृशो राक्षसोऽन्यो न विद्यते ।। 6.61.9 ।।
एतेन देवा युधि दानवाश्च यक्षा भुजङ्गाः पिशिताशनाश्च।
गन्धर्वविद्याधरकिन्नराश्च सहस्रशो राघव सम्प्रभग्राः ।। 6.61.10 ।।
शूलपाणिं विरूपाक्षं कुम्भकर्णं महाबलम्।
हन्तुं न शेकुस्त्रिदशाः कालोऽयमिति मोहिताः ।। 6.61.11 ।।
प्रकृत्या ह्येष तेजस्वी कुम्भकर्णो महाबलः।
अन्येषां राक्षसेन्द्राणां वरदानकृतं बलम् ।। 6.61.12 ।।
एतेन जातमात्रेण क्षुधार्तेन महात्मना।
भक्षितानि सहस्राणि सत्त्वानां सुबहून्यपि ।। 6.61.13 ।।
तेषु सम्भक्ष्यमाणेषु प्रजा भयनिपीडिताः।
यान्ति स्म शरणं शक्रं तमप्यर्थं न्यवेदयन् ।। 6.61.14 ।।
स कुम्भकर्णं कुपितो महेन्द्रो जघान वज्रेण शितेन वज्री।
स शक्रवज्राभिहतो महात्मा चचाल कोपाच्च भृशं ननाद ।। 6.61.15 ।।
तस्य नानद्यमानस्य कुम्भकर्णस्य धीमतः।
श्रुत्वाऽतिनादं वित्रस्ता भूयो भूमिर्वितत्रसे ।। 6.61.16 ।।
तत्र कोपान्महेन्द्रस्य कुम्भकर्णो महाबलः।
विकृष्यैरावताद्दन्तं जघानोरसि वासवम् ।। 6.61.17 ।।
कुम्भकर्णप्रहारार्तो विजज्वाल स वासवः।
ततो विषेदुः सहसा देवब्रह्मर्षिदानवाः ।। 6.61.18 ।।
प्रजाभिः सह शक्रश्च ययौ स्थानं स्वयम्भुवः।
कुम्भकर्णस्य दौरात्म्यं शशंसुस्ते प्रजापतेः ।। 6.61.19 ।।
प्रजानां भक्षणं चापि देवानां चापि धर्षणम्।
आश्रमध्वंसनं चापि परस्त्रीहरणं भृशम् ।। 6.61.20 ।।
एवं प्रजा यदि त्वेष भक्षयिष्यति नित्यशः।
अचिरेणैव कालेन शून्यो लोको भविष्यति ।। 6.61.21 ।।
वासवस्य वचः श्रुत्वा सर्वलोकपितामहः।
रक्षांस्यावाहयामास कुम्भकर्णं ददर्श ह ।। 6.61.22 ।।
कुम्भकर्णं समीक्ष्यैव वितत्रास प्रजापतिः।
दृष्ट्वा विश्वास्य चैवेदं स्वयम्भूरिदमब्रवीत् ।। 6.61.23 ।।
ध्रुवं लोकविनाशाय पौलस्त्येनासि निर्मितः।
तस्मात्त्वमद्यप्रभृति मृतकल्पः शयिष्यसे ।। 6.61.24 ।।
ब्रह्मशापाभिभूतोऽथ निपपाताग्रतः प्रभोः।
ततः परमसम्भ्रान्तो रावणो वाक्यमब्रवीत् ।। 6.61.25 ।।
विवृद्धः काञ्चनो वृक्षः फलकाले निकृत्यते।
न नप्तारं स्वकं न्याय्यं शप्तुमेवं प्रजापते ।। 6.61.26 ।।
न मिथ्यावचनश्च त्वं स्वप्स्यत्येष न संशयः।
कालस्तु क्रियतामस्य शयने जागरे तथा ।। 6.61.27 ।।
रावणस्य वचः श्रुत्वा स्वयम्भूरिदमब्रवीत् ।। 6.61.28 ।।
शयति ह्येष षण्मासानेकाहं जागरिष्यति।
एकेनाह्ना त्वसौ वीरश्चरन् भूमिं बुभुक्षितः।
व्यात्तास्यो भक्षयेल्लोकान् सक्रुद्ध इव पावकः ।। 6.61.29 ।।
सोऽसौ व्यसनमापन्नः कुम्भकर्णमबोधयत्।
त्वत्पराक्रमभीतश्च राजा सम्प्रति रावणः ।। 6.61.30 ।।
स एष निर्गतो वीरः शिबिराद्भीमविक्रमः।
वानरान् भृशसङ्क्रुद्धो भक्षयन् परिधावति ।। 6.61.31 ।।
कुम्भकर्णं समीक्ष्यैव हरयोऽद्य प्रविद्रुताः।
कथमेनं रणे क्रुद्धं वारयिष्यन्ति वानराः ।। 6.61.32 ।।
उच्यन्तां वानराः सर्वे यन्त्रमेतत् समुच्छ्रितम्।
इति विज्ञाय हरयो भविष्यन्तीह निर्भयाः ।। 6.61.33 ।।
विभीषणवचः श्रुत्वा हेतुमत् सुमुखेरितम्।
उवाच राघवो वाक्यं नीलं सेनापतिं तदा ।। 6.61.34 ।।
गच्छ सैन्यानि सर्वाणि व्यूह्य तिष्ठस्व पावके।
द्वाराण्यादाय लङ्कायाश्चर्याश्चाप्यथ सङ्क्रमान् ।। 6.61.35 ।।
शैलशृङ्गाणि वृक्षांश्च शिलाश्चाप्युपसंहर।
तिष्ठन्तु वानराः सर्वे सायुधाः शैलपाणयः ।। 6.61.36 ।।
राघवेण समादिष्टो नीलो हरिचमूपतिः।
शशास वानरानीकं यथावत् कपिकुञ्जरः ।। 6.61.37 ।।
ततो गवाक्षः शरभो हनुमानङ्गदस्तथा।
शैलशृङ्गाणि शैलाभा गृहीत्वा द्वारमभ्ययुः ।। 6.61.38 ।।
रामवाक्यमुपश्रुत्य हरयो जितकाशिनः।
पादपैरर्दयन् वीरा वानराः परवाहिनीम् ।। 6.61.39 ।।
ततो हरीणां तदनीकमुग्रं रराज शैलोद्यतदीप्तहस्तम्।
गिरेः समीपानुगतं यथैव महन्महाम्भोधरजालमुग्रम् ।। 6.61.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकषष्टितमः सर्गः ।। 61 ।।
स तु राक्षसशार्दूलो निद्रामदसमाकुलः।
राजमार्गं श्रिया जुष्टं ययौ विपुलविक्रमः ।। 6.62.1 ।।
राक्षसानां सहस्रैश्च वृतः परमदुर्जयः।
गृहेभ्यः पुष्पवर्षेण कीर्यमाणस्तदा ययौ ।। 6.62.2 ।।
स हेमजालिविततं भानुभास्वरदर्शनम्।
ददर्श विपुलं रम्यं राक्षसेन्द्रनिवेशनम् ।। 6.62.3 ।।
स तत्तदा सूर्य इवाभ्रजालं प्रविश्य रक्षोधिपतेर्निवेशम्।
ददर्श दूरेऽग्रजमासनस्थं स्वयम्भुवं शक्र इवासनस्थम् ।। 6.62.4 ।।
भ्रातुः स भवनं गच्छन् रक्षोगणसमन्वितम्।
कुम्भकर्णः पदन्यासैरकम्पयत मेदिनीम् ।। 6.62.5 ।।
सोऽभिगम्य गृहं भ्रातुः कक्ष्यामभिविगाह्य च।
ददर्शोद्विग्नमासीनं विमाने पुष्पके गुरुम् ।। 6.62.6 ।।
अथ दृष्ट्वा दशग्रीवः कुम्भकर्णमुपस्थितम्।
तूर्णमुत्थाय संहृष्टः सन्निकर्षमुपानयत् ।। 6.62.7 ।।
अथासीनस्य पर्यङ्के कुम्भकर्णो महाबलः।
भ्रातुर्ववन्दे चरणौ किं कृत्यमिति चाब्रवीत् ।। 6.62.8 ।।
उत्पत्य चैनं मुदितो रावणः परिषस्वजे।
स भ्रात्रा सम्परिष्वक्तो यथावच्छाभिनन्दितः ।। 6.62.9 ।।
कुम्भकर्णः शुभं दिव्यं प्रतिपेदे वरासनम्।
स तदासनमाश्रित्य कुम्भकर्णो महाबलः।
संरक्तनयनः कोपाद्रावणं वाक्यमब्रवीत् ।। 6.62.10 ।।
किमर्थमहमादृत्य त्वया राजन् विबोधितः।
शंस कस्माद्भयं तेऽस्ति कोऽद्य प्रेतो भविष्यति ।। 6.62.11 ।।
भ्रातरं रावणः कुद्धं कुम्भकर्णमवस्थितम्।
ईषत्तु परिवृत्ताभ्यां नेत्राभ्यां वाक्यमब्रवीत् ।। 6.62.12 ।।
अद्य ते सुमहान् कालः शयानस्य महाबल।
सुखितस्त्वं न जानीषे मम रामकृतं भयम् ।। 6.62.13 ।।
एष दाशरथी रामः सुग्रीवसहितो बली।
समुद्रं सबलस्तीर्त्वा मूलं नः परिकृन्तति ।। 6.62.14 ।।
हन्त पश्यस्व लङ्कायां वनान्युपवनानि च।
सेतुना सुखमागम्य वानरैकार्णवीकृतम् ।। 6.62.15 ।।
ये रक्षसां मुख्यतमा हतास्ते वानरैर्युधि।
वानराणां क्षयं युद्धे न पश्यामि कदाचन ।। 6.62.16 ।।
न चापि वानरा युद्धे जितपूर्वाः कदाचन ।। 6.62.17 ।।
तदेतद्भयमुत्पन्नं त्रायस्वेमां महाबल।
नाशय त्वमिमानद्य तदर्थं बोधितो भवान् ।। 6.62.18 ।।
सर्वक्षपितकोशं च स त्वमभ्यवपद्य माम्।
त्रायस्वेमां पुरीं लङ्कां बालवृद्धावशेषिताम् ।। 6.62.19 ।।
भ्रातुरर्थे महाबाहो कुरु कर्म सुदुष्करम्।
मयैवं नोक्तपूर्वो हि कच्चिद् भ्रातः परन्तप ।। 6.62.20 ।।
त्वय्यस्ति तु मम स्नेहः परा सम्भावना च मे।
दैवासुरेषु युद्धेषु बहुशो राक्षसर्षभ।
त्वया देवाः प्रतिव्यूह्य निर्जिताश्चासुरा युधि ।। 6.62.21 ।।
तदेतत् सर्वमातिष्ठ वीर्यं भीमपराक्रम।
न हि ते सर्वभूतेषु दृश्यते सदृशो बली ।। 6.62.22 ।।
कुरुष्व मे प्रियहितमेतदुत्तमं यथाप्रियं प्रियरणबान्धवप्रिय।
स्वतेजसा विधम सपत्नवाहिनीं शरद्घनं पवन इवोद्यतो महान् ।। 6.62.23 ।।       
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विषष्टितमः सर्गः ।। 62 ।।
तस्य राक्षसराजस्य निशम्य परिदेवितम्।
कुम्भकर्णो बभाषेदं वचनं प्रजहास च ।। 6.63.1 ।।
दृष्टो दोषो हि योऽस्माभिः पुरा मन्त्रविनिर्णये।
हितेष्वनभिरक्तेन सोऽयमासादितस्त्वया ।। 6.63.2 ।।
शीघ्रं खल्वभ्युपेतं त्वां फलं पापस्य कर्मणः।
निरयेष्वेव पतनं यथा दुष्कृतकर्मणः ।। 6.63.3 ।।
प्रथमं वै महाराज कृत्यमेतदचिन्तितम्।
केवलं वीर्यदर्पेण नानुबन्धो विचारितः ।। 6.63.4 ।।
यः पश्चात् पूर्वकार्याणि कुर्यादैश्वर्यमास्थितः।
पूर्वं चापरकार्याणि न स वेद नयानयौ ।। 6.63.5 ।।
देशकालविहीनानि कर्माणि विपरीतवत्।
क्रियमाणानि दुष्यन्ति हवींष्यप्रयतेष्विव ।। 6.63.6 ।।
त्रयाणां पञ्चधा योगं कर्मणां यः प्रपश्यति।
सचिवैः समयं कृत्वा स सभ्ये वर्तते पथि ।। 6.63.7 ।।
यथागमं च यो राजा समयं विचिकीर्षति।
बुध्यते सचिवान् बुद्ध्या सुहृदश्चानुपश्यति ।। 6.63.8 ।।
धर्ममर्थं च कामं च सर्वान् वा रक्षसां पते।
भजेत पुरुषः काले त्रीणि द्वन्द्वानि वा पुनः ।। 6.63.9 ।।
त्रिषु चैतेषु यच्छ्रेष्ठं श्रुत्वा तन्नावबुध्यते।
राजा वा राजमात्रो वा व्यर्थं तस्य बहुश्रुतम् ।। 6.63.10 ।।
उपप्रदानं सान्त्वं वा भेदं काले च विक्रमम्।
योगं च रक्षसां श्रेष्ठ तावुभौ च नयानयौ ।। 6.63.11 ।।
काले धर्मार्थकामान् यः सम्मन्त्र्य सचिवैः सह।
निषेवेतात्मवान् लोके न स व्यसनमाप्नुयात् ।। 6.63.12 ।।
हितानुबन्धमालोच्य कार्याकार्यमिहात्मनः।
राजा सहार्थतत्त्वज्ञैः सचिवैः स हि जीवति ।। 6.63.13 ।।
अनभिज्ञाय शास्त्रार्थान् पुरुषाः पशुबुद्धयः।
प्रागल्भ्याद्वक्तुमिच्छन्ति मन्त्रेष्वभ्यन्तरीकृताः ।। 6.63.14 ।।
अशास्त्रविदुषां तेषां न कार्यमहितं वचः।
अर्थशास्त्रानभिज्ञानां विपुलां श्रियमिच्छताम् ।। 6.63.15 ।।
अहितं च हिताकारं धार्ष्ट्याज्जल्पन्ति ये नराः।
अवेक्ष्य मन्त्रबाह्यास्ते कर्तव्याः कृत्यदूषणाः ।। 6.63.16 ।।
विनाशयन्तो भर्तारं सहिताः शत्रुभिर्बुधैः।
विपरीतानि कृत्यानि कारयन्तीह मन्त्रिणः ।। 6.63.17 ।।
तान् भर्ता मित्रसङ्काशानमित्रान् मन्त्रनिर्णये।
व्यवहारेण जानीयात् सचिवानुपसंहितान् ।। 6.63.18 ।।
चपलस्येह कृत्यानि सहसानुप्रधावतः।
छिद्रमन्ये प्रपद्यन्ते क्रौञ्चस्य स्वमिव द्विजाः ।। 6.63.19 ।।
यो हि शत्रुमविज्ञाय नात्मानमभिरक्षति।
अवाप्नोति हि सोऽनर्थान् स्थानाच्च व्यवरोप्यते ।। 6.63.20 ।।
यदुक्तमिह ते पूर्वं क्रियतामनुजेन च।
तदेव नो हितं कार्यं यदिच्छसि च तत् कुरु ।। 6.63.21 ।।
तत्तु श्रुत्वा दशग्रीवः कुम्भकर्णस्य भाषितम्।
भ्रुकुटिं चैव सञ्चक्रे क्रुद्धश्चैनमभाषत ।। 6.63.22 ।।
मान्यो गुरुरिवाचार्यः किं मां त्वमनुशाससि।
किमेवं वाक्छ्रमं कृत्वा युक्तं विधीयताम् ।। 6.63.23 ।।
विभ्रमाच्चित्तमोहाद्वा बलवीर्याश्रयेण वा।
नाभिपन्नमिदानीं यद्व्यर्थास्तस्य पुनः कथाः ।। 6.63.24 ।।
अस्मिन् काले तु यद्युक्तं तदिदानीं विधीयताम्।
गतं तु नानुशोचन्ति गतं तु गतमेव हि ।। 6.63.25 ।।
ममापनयजं दोषं विक्रमेण समीकुरु।
यदि खल्वस्ति मे स्नेहो विक्रमं वाऽवगच्छसि।
यदि वा कार्यमेतत्ते हृदि कार्यतमं मतम् ।। 6.63.26 ।।
स सुहृद् यो विपन्नार्थं दीनमभ्यवपद्यते।
स बन्धुर्योऽपनीतेषु साहाय्यायोपकल्पते ।। 6.63.27 ।।
तमथैवं ब्रुवाणं तु वचनं धीरदारुणम्।
रुष्टोऽयमिति विज्ञाय शनैः श्लक्ष्णमुवाच ह ।। 6.63.28 ।।
अतीव हि समालक्ष्य भ्रातरं क्षुभितेन्द्रियम्।
कुम्भकर्णः शनैर्वाक्यं बभाषे परिसान्त्वयन् ।। 6.63.29 ।।
अलं राक्षसराजेन्द्र सन्तापमुपपद्य ते।
रोषं च सम्परित्यज्य स्वस्थो भवितुमर्हसि ।। 6.63.30 ।।
नैतन्मनसि कर्तव्यं मयि जीवति पार्थिव।
तमहं नाशयिष्यामि यत्कृते परितप्यसे ।। 6.63.31 ।।
अवश्यं तु हितं वाच्यं सर्वावस्थं मया तव।
बन्धुभावादभिहितं भ्रातृस्नेहाच्च पार्थिव ।। 6.63.32 ।।
सदृशं यत्तु कालेऽस्मिन् कर्तुं स्निग्धेन बन्धुना।
शत्रूणां कदनं पश्य क्रियमाणं मया रणे ।। 6.63.33 ।।
अद्य पश्य महाबाहो मया समरमूर्धनि।
हते रामे सह भ्रात्रा द्रवन्तीं परवाहिनीम् ।। 6.63.34 ।।
अद्य रामस्य तद् दृष्ट्वा मयाऽऽनीतं रणाच्छिरः।
सुखी भव महाबाहो सीता भवतु दुःखिता ।। 6.63.35 ।।
अद्य रामस्य पश्यन्तु निधनं सुमहत् प्रियम्।
लङ्कायां राक्षसाः सर्वे ये ते निहतबान्धवाः ।। 6.63.36 ।।
अद्य शोकपरीतानां स्वबन्धुवधकारणात्।
शत्रोर्युधि विनाशेन करोम्यास्रप्रमार्जनम् ।। 6.63.37 ।।
अद्य पर्वतसङ्काशं ससूर्यमिव तोयदम्।
विकीर्णं पश्य समरे सुग्रीवं प्लवगोत्तमम् ।। 6.63.38 ।।
कथं त्वं राक्षसैरेभिर्मया च परिरक्षितः।
जिघांसुभिर्दाशरथिं वध्यसे त्वमिहानघ ।। 6.63.39 ।।
अथ पूर्वं हते तेन मयि त्वां हन्ति राघवः।
नाहमात्मनि सन्तापं गच्छेयं राक्षसाधिप ।। 6.63.40 ।।
कामं त्विदानीमपि मां व्यादिश त्वं परन्तप।
न परः प्रेषणीयस्ते युद्धायातुलविक्रम ।। 6.63.41 ।।
अहमुत्सादयिष्यामि शत्रूंस्तव महाबल ।। 6.63.42 ।।
यदि शक्रो यदि यमो यदि पावकमारुतौ।
तानहं योधयिष्यामि कुबेरवरुणावपि ।। 6.63.43 ।।
गिरिमात्रशरीरस्य शितशूलधरस्य मे।
नर्दतस्तीक्ष्णदंष्ट्रस्य बिभीयाच्च पुरन्दरः ।। 6.63.44 ।।
अथवा त्यक्तशस्त्रस्य मृद्नतस्तरसा रिपून्।
न मे प्रतिमुखे स्थातुं कश्चिच्छक्तो जिजीविषुः ।। 6.63.45 ।।
नैव शक्त्या न गदया नासिना निशितैः शरैः।
हस्ताभ्यामेव संरब्धो हनिष्याम्यपि वज्रिणम् ।। 6.63.46 ।।
यदि मे मुष्टिवेगं स राघवोऽद्य सहिष्यते।
ततः पास्यन्ति बाणौघा रुधिरं राघवस्य तु ।। 6.63.47 ।।
चिन्तया बाध्यसे राजन् किमर्थं मयि तिष्ठति।
सोऽहं शत्रुविनाशाय तव निर्यातुमुद्यतः ।। 6.63.48 ।।
मुञ्च रामाद्भयं राजन् हनिष्यामीह संयुगे।
राघवं लक्ष्मणं चैव सुग्रीवं च महाबलम्।
हनुमन्तं च रक्षोघ्नं लङ्का येन प्रदीपिता ।। 6.63.49 ।।
हरींश्चापि हनिष्यामि संयुगे समवस्थितान्।
असाधारणमिच्छामि तव दातुं महद्यशः ।। 6.63.50 ।।
यदि चेन्द्राद्भयं राजन् यदि वापि स्वयम्भुवः ।। 6.63.51 ।।
अपि देवाः शयिष्यन्ते क्रुद्धे मयि महीतले।
यमं च शमयिष्यामि भक्षयिष्यामि पावकम्।
आदित्यं पातयिष्यामि सनक्षत्रं महीतले ।। 6.63.52 ।।
शतक्रतुं वधिष्यामि पास्यामि वरुणालयम्।
पर्वतांश्चूर्णयिष्यामि दारयिष्यामि मेदिनीम् ।। 6.63.53 ।।
दीर्घकालं प्रसुप्तस्य कुम्भकर्णस्य विक्रमम्।
अद्य पश्यन्तु भूतानि भक्ष्यमाणानि सर्वशः ।। 6.63.54 ।।
नन्विदं त्रिदिवं सर्वमाहारस्य न पूर्यते ।। 6.63.55 ।।
वधेन ते दाशरथेः सुखार्हं सुखं समाहर्तुमहं व्रजामि।
निहत्य रामं सह लक्ष्मणेन खादामि सर्वान् हरियूथमुख्यान् ।। 6.63.56 ।।
रमस्व कामं पिब चाग्र्यवारुणीं कुरुष्व कृत्यानि विनीयतां ज्वरः।
मयाऽद्य रामे गमिते यमक्षयं चिराय सीता वशगा भविष्यति ।। 6.63.57 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिषष्टितमः सर्गः ।। 63 ।।
तदुक्तमतिकायस्य बलिनो बाहुशालिनः।
कुम्भकर्णस्य वचनं श्रुत्वोवाच महोदरः ।। 6.64.1 ।।
कुम्भकर्ण कुले जातो धृष्टः प्राकृतदर्शनः।
अवलिप्तो न शक्नोषि कृत्यं सर्वत्र वेदितुम् ।। 6.64.2 ।।
न हि राजा न जानीते कुम्भकर्ण नयानयौ।
त्वं तु कैशोरकाद्धृष्टः केवलं वक्तुमिच्छसि ।। 6.64.3 ।।
स्थानं वृद्धिं च हानिं च देशकालविभागवित्।
आत्मनश्च परेषां च बुध्यते राक्षसर्षभः ।। 6.64.4 ।।
यत्तु शक्यं बलवता कर्तुं प्राकृतबुद्धिना।
अनुपासितवृद्धेन कः कुर्यात्तादृशं बुधः ।। 6.64.5 ।।
यांस्तु धर्मार्थकामांस्त्वं ब्रवीषि पृथगाश्रयान्।
अनुबोद्धुं स्वभावे तान्नहि लक्षणमस्ति ते ।। 6.64.6 ।।
कर्म चैव हि सर्वेषां कारणानां प्रयोजकम्।
श्रेयः पापीयसां चात्र फलं भवति कर्मणाम् ।। 6.64.7 ।।
निश्श्रेयसफलावेव धर्मार्थावितरावपि।
अधर्मानर्थयोः प्राप्तिः फलं च प्रत्यवायिकम् ।। 6.64.8 ।।
एहलौकिकपारत्रं कर्म पुम्भिर्निषेव्यते।
कर्माण्यपि तु कल्याणि लभते काममास्थितः ।। 6.64.9 ।।
तत्र क्लृप्तमिदं राज्ञा हृदि कार्यं मतं च नः।
शत्रौ हि साहसं यत् स्यात् किमिवात्रापनीयताम् ।। 6.64.10 ।।
एकस्यैवाभियाने तु हेतुर्यः प्रकृतस्त्वया।
तत्राप्यनुपपन्नं ते वक्ष्यामि यदसाधु च ।। 6.64.11 ।।
येन पूर्वं जनस्थाने बहवोऽतिबला हताः।
राक्षसा राघवं तं त्वं कथमेको जयिष्यसि ।। 6.64.12 ।।
ये पुरा निर्जितास्तेन जनस्थाने महौजसः।
राक्षसांस्तान् पुरे सर्वान् भीतानद्यापि पश्यसि ।। 6.64.13 ।।
तं सिंहमिव सङ्क्रुद्धं रामं दशरथात्मजम्।
सर्पं सुप्तमिवाबुध्य प्रबोधयितुमिच्छसि ।। 6.64.14 ।।
ज्वलन्तं तेजसा नित्यं क्रोधेन च दुरासदम्।
कस्तं मृत्युमिवासह्यमासादयितुमर्हति ।। 6.64.15 ।।
संशयस्थमिदं सर्वं शत्रोः प्रतिसमासने।
एकस्य गमनं तत्र नहि मे रोचते भृशम् ।। 6.64.16 ।।
हीनार्थः सुसमृद्धार्थं को रिपुं प्राकृतं यथा।
निश्चित्य जीवितत्यागे वशमानेतुमिच्छति ।। 6.64.17 ।।
यस्य नास्ति मनुष्येषु सदृशो राक्षसोत्तम।
कथमाशंससे योद्धुं तुल्येनेन्द्रविवस्वतोः ।। 6.64.18 ।।
एवमुक्त्वा तु संरब्धः कुम्भकर्णं महोदरः।
उवाच रक्षसां मध्ये रावणं लोकरावणम् ।। 6.64.19 ।।
लब्ध्वा पुनस्त्वं वैदेहीं किमर्थं सम्प्रजल्पसि।
यदीच्छसि तदा सीता वशगा ते भविष्यति ।। 6.64.20 ।।
दृष्टः कश्चिदुपायो मे सीतोपस्थानकारकः।
रुचिरश्चेत् स्वया बुद्ध्या राक्षसेश्वर तं शृणु ।। 6.64.21 ।।
अहं द्विजिह्वः संह्रादी कुम्भकर्णो वितर्दनः।
पञ्च रामवधायैते निर्यान्तीत्यवघोषय ।। 6.64.22 ।।
ततो गत्वा वयं युद्धं दास्यामस्तस्य यत्नतः।
जेष्यामो यदि ते शत्रून्नोपायैः कृत्यमस्ति नः ।। 6.64.23 ।।
अथ जीवति नः शत्रुर्वयं च कृतसंयुगाः।
ततस्तदभिपत्स्यामो मनसा यत् समीक्षितम् ।। 6.64.24 ।।
वयं युद्धादिहैष्यामो रुधिरेण समुक्षिताः।
विदार्यं स्वतनुं बाणै रामनामाङ्कितैः शितैः ।। 6.64.25 ।।
भक्षितो राघवोऽस्माभिर्लक्ष्मणश्चेति वादिनः।
तव पादौ ग्रहीष्यामस्त्वं नः कामं प्रपूरय ।। 6.64.26 ।।
ततोऽवघोषय पुरे गजस्कन्धेन पार्थिव।
हतो रामः सह भ्रात्रा ससैन्य इति सर्वतः ।। 6.64.27 ।।
प्रीतो नाम ततो भूत्वा भृत्यानां त्वमरिन्दम।
भोगांश्च परिवारांश्च कामांश्च वसु दापय ।। 6.64.28 ।।
ततो माल्यानि वासांसि वीराणामनुलेपनम्।
पेयं च बहु योधेभ्यः स्वयं च मुदितः पिब ।। 6.64.29 ।।
ततोऽस्मिन् बहुलीभूते कौलीने सर्वतो गते।
भक्षितः ससुहृद्रामो राक्षसैरिति विश्रुते ।। 6.64.30 ।।
प्रविश्याश्वास्य चापि त्वं सीतां रहसि सान्त्वय।
धनधान्यैश्च कामैश्च रत्नैश्चैनां प्रलोभय ।। 6.64.31 ।।
अनयोपधया राजन् भयशोकानुबन्धया।
अकामा त्वद्वशं सीता नष्टनाथा गमिष्यति ।। 6.64.32 ।।
रञ्जनीयं हि भर्तारं विनष्टमवगम्य सा।
नैराश्यात् स्त्रीलघुत्वाच्च त्वद्वशं प्रतिपत्स्यते ।। 6.64.33 ।।
सा पुरा सुखसंवृद्धा सुखार्हा दुःखकर्शिता।
त्वय्यधीनं सुखं ज्ञात्वा सर्वथोपगमिष्यति ।। 6.64.34 ।।
एतत् सुनीतं मम दर्शनेन रामं हि दृष्ट्वैव भवेदनर्थः।
इहैव ते सेत्स्यति मोत्सुको भूर्महानयुद्धेन सुखस्य लाभः ।। 6.64.35 ।।
अदृष्टसैन्यो ह्यनवाप्तसंशयो रिपूनयुद्धेन जयन् नराधिपः।
यशश्च पुण्यं च महन्महीपते श्रियं च कीर्तिं च चिरं समश्नुते ।। 6.64.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुष्षष्ठितमः सर्गः ।। 64 ।।
स तथोक्तस्तु निर्भर्त्स्य कुम्भकर्णो महोदरम्।
अब्रवीद्राक्षसश्रेष्ठं भ्रातरं रावणं ततः ।। 6.65.1 ।।
सोऽहं तव भयं घोरं वधात्तस्य दुरात्मनः।
रामस्याद्य प्रमार्जामि निर्वैरो हि सुखी भव ।। 6.65.2 ।।
गर्जन्ति न वृथा शूरा निर्जला इव तोयदाः।
पश्य सम्पाद्यमानं तु गर्जितं युधि कर्मणा ।। 6.65.3 ।।
न मर्षयति चात्मानं सम्भावयति नात्मना।
अदर्शयित्वा शूरास्तु कर्म कुर्वन्ति दुष्करम् ।। 6.65.4 ।।
विक्लवानामबुद्धीनां राज्ञा पण्डितमानिनाम्।
शृण्वता सादितमिदं त्वद्विधानां महोदर ।। 6.65.5 ।।
युद्धे कापुरुषैर्नित्यं भवद्भिः प्रियवादिभिः।
राजानमनुगच्छद्भिः कृत्यमेतद्धि सादितम् ।। 6.65.6 ।।
राजशेषा कृता लङ्का क्षीणः कोशो बलं हतम्।
राजानमिममासाद्य सुहृच्चिह्नममित्रकम् ।। 6.65.7 ।।
एष निर्याम्यहं युद्धमुद्यतः शत्रुनिर्जये।
दुर्नयं भवतामद्य समीकर्तुमिहाहवे ।। 6.65.8 ।।
एवमुक्तवतो वाक्यं कुम्भकर्णस्य धीमतः।
प्रत्युवाच ततो वाक्यं प्रहसन् राक्षसाधिपः ।। 6.65.9 ।।
महोदरोऽयं रामात्तु परित्रस्तो न संशयः।
न हि रोचयते तात युद्धं युद्धविशारद ।। 6.65.10 ।।
कश्चिन्मे त्वत्समो नास्ति सौहृदेन बलेन च।
गच्छ शत्रुवधाय त्वं कुम्भकर्ण जयाय च ।। 6.65.11 ।।
तस्मात्तु भयनाशार्थं भवान् सम्बोधितो मया।
अयं हि कालः सुहृदां राक्षसानामरिन्दम ।। 6.65.12 ।।
तद्गच्छ शूलमादाय पाशहस्त इवान्तकः।
वानरान् राजपुत्रौ च भक्षयादित्यतेजसौ ।। 6.65.13 ।।
समालोक्य तु ते रूपं विद्रविष्यन्ति वानराः।
रामलक्ष्मणोश्चापि हृदये प्रस्फुटिष्यतः ।। 6.65.14 ।।
एवमुक्त्वा महाराजः कुम्भकर्णं महाबलम्।
पुनर्जातमिवात्मानं मेने राक्षसपुङ्गवः ।। 6.65.15 ।।
कुम्भकर्णबलाभिज्ञो जानंस्तस्य पराक्रमम्।
बभूव मुदितो राजा शशाङ्क इव निर्मलः ।। 6.65.16 ।।
इत्येवमुक्तः संहृष्टो निर्जगाम महाबलः ।। 6.65.17 ।।
राज्ञस्तु वचनं श्रुत्वा कुम्भकर्णः समुद्यतः।
आददे निशितं शूलं वेगाच्छत्रुनिबर्हणम् ।। 6.65.18 ।।
सर्वकालायसं दीप्तं तप्तकाञ्चनभूषणम्।
इन्द्राशनिसमं भीमं वज्रप्रतिमगौरवम् ।। 6.65.19 ।।
देवदानवगन्धर्वयक्षकिन्नरसूदनम्।
रक्तमाल्यं महाधामस्वतश्चोद्गतपावकम् ।। 6.65.20 ।।
आदाय निशितं शूलं शत्रुशोणितरञ्जितम्।
कुम्भकर्णो महातेजा रावणं वाक्यमब्रवीत् ।। 6.65.21 ।।
गमिष्याम्यहमेकाकी तिष्ठत्विह बलं मम।
अद्य तान् क्षुभितान् क्रुद्धो भक्षयिष्यामि वानरान्।
कुम्भकर्णवचः श्रुत्वा रावणो वाक्यमब्रवीत् ।। 6.65.22 ।।
सैन्यैः परिवृतो गच्छ शूलमुद्गरपाणिभिः।
वानरा हि महात्मानः शीघ्राः सुव्यवसायिनः ।। 6.65.23 ।।
एकाकिनं प्रमत्तं वा नयेयुर्दशनैः क्षयम्।
तस्मात् परमदुर्धर्षैः सैन्यैः परिवृतो व्रज।
रक्षसामहितं सर्वं शत्रुपक्षं निषूदय ।। 6.65.24 ।।
अथासनात् समुत्पत्य स्रजं मणिकृतान्तराम्।
आबबन्ध महातेजाः कुम्भकर्णस्य रावणः ।। 6.65.25 ।।
अङ्गदान्यङ्गुलीवेष्टान् वराण्याभरणानि च।
हारं च शशिसङ्काशमाबबन्ध महात्मनः ।। 6.65.26 ।।
दिव्यानि च सुगन्धीनि माल्यदामानि रावणः।
श्रोत्रे चासञ्जयामास श्रीमती चास्य कुण्डले ।। 6.65.27 ।।
काञ्चनाङ्गदकेयूरनिष्काभरणभूषितः।
कुम्भकर्णो बृहत्कर्णः सुहुतोऽग्निरिवाबभौ ।। 6.65.28 ।।
श्रोणीसूत्रेण महता मेचकेन व्यराजत।
अमृतोत्पादने नद्धो भुजङ्गेनेव मन्दरः ।। 6.65.29 ।।
स काञ्चनं भारसहं निवातं विद्युत्प्रभं दीप्तमिवात्मभासा।
आभध्यमानः कवचं रराज सन्ध्याभ्रसंवीत इवाद्रिराजः ।। 6.65.30 ।।
सर्वाभरणसर्वाङ्गः शूलपाणिः स राक्षसः।
त्रिविक्रमकृतोत्साहो नारायण इवाबभौ ।। 6.65.31 ।।
भ्रातरं सम्परिष्वज्य कृत्वा चाभिप्रदक्षिणम्।
प्रणम्य शिरसा तस्मै सम्प्रतस्थे महाबलः ।। 6.65.32 ।।
निष्पतन्तं महाकायं महानादं महाबलम्।
तमाशीर्भिः प्रशस्ताभिः प्रेषयामास रावणः ।। 6.65.33 ।।
शङ्खदुन्दुभिनिर्घोषैः सैन्यैश्चापि वरायुधैः।
तं गजैश्च तुरङ्गैश्च स्यन्दनैश्चाम्बुदस्वनैः ।। 6.65.34 ।।
अनुजग्मुर्महात्मानं रथिनो रथिनां वरम् ।। 6.65.35 ।।
सर्पैरुष्ट्रैः खरैरश्वैः सिंहद्विपमृगद्विजैः।
अनुजग्मुश्च तं घोरं कुम्भकर्णं महाबलम् ।। 6.65.36 ।।
स पुष्पवर्षैरवकीर्यमाणो धृतातपत्रः शितशूलपाणिः।
मदोत्कटः शोणितगन्धमत्तो विनिर्ययौ दानवदेवशत्रुः ।। 6.65.37 ।।
पदातयश्च बहवो महानादा महाबलाः।
अन्वयू राक्षसा भीमा भीमाक्षाः शस्त्रपाणयः ।। 6.65.38 ।।
रक्ताक्षाः सुमहाकाया नीलाञ्जनचयोपमाः।
शूलानुद्यम्य खड्गांश्च निशितांश्च परश्वधान् ।। 6.65.39 ।।
बहुव्यामांश्च परिघान् गदाश्च मुसलानि च।
तालस्कन्धांश्च विपुलान् क्षेपणीयान् दुरासदान् ।। 6.65.40 ।।
अथान्यद्वपुरादाय दारुणं रोमहर्षणम्।
निष्पपात महातेजाः कुम्भकर्णो महाबलः ।। 6.65.41 ।।
धनुश्शतपरीणाहः स षट्छतसमुच्छ्रितः।
रौद्रः शकटचक्राक्षो महापर्वतसन्निभः ।। 6.65.42 ।।
सन्निपत्य च रक्षांसि दग्धशैलोपमो महान्।
कुम्भकर्णो महावक्त्रः प्रहसन्निदमब्रवीत् ।। 6.65.43 ।।
अद्य वानरमुख्यानां तानि यूथानि भागशः।
निर्दहिष्यामि सङ्क्रुद्धः शलभानिव पावकः ।। 6.65.44 ।।
नापराध्यन्ति मे कामं वानरा वनचारिणः।
जातिरस्माद्विधानां सा पुरोद्यानविभूषणम् ।। 6.65.45 ।।
पुररोधस्य मूलं तु राघवः सहलक्ष्मणः।
हते तस्मिन् हतं सर्वं तं वधिष्यामि संयुगे ।। 6.65.46 ।।
एवं तस्य ब्रुवाणस्य कुम्भकर्णस्य राक्षसाः।
नादं चक्रुर्महाघोरं कम्पयन्त इवार्णवम् ।। 6.65.47 ।।
तस्य निष्पततस्तूर्णं कुम्भकर्णस्य धीमतः।
बभूवुर्घोररूपाणि निमित्तानि समन्ततः ।। 6.65.48 ।।
उल्काशनियुता मेघा बभूवुर्गर्दभारुणाः।
ससागरवना चैव वसुधा समकम्पत ।। 6.65.49 ।।
घोररूपाः शिवा नेदुः सज्वालकवलैर्मुखैः।
मण्डलान्यपसव्यानि बबन्धुश्च विहङ्गमाः ।। 6.65.50 ।।
निष्पपात च मालेव गृध्रोऽस्य पथि गच्छतः।
प्रास्फुरन्नयनं चास्य सव्यो बाहुश्च कम्पते ।। 6.65.51 ।।
निपपात तदा चोल्का ज्वलन्ती भीमनिस्वना।
आदित्यो निष्प्रभश्चासीन्न प्रवाति सुखोऽनिलः ।। 6.65.52 ।।
अचिन्तयन् महोत्पातानुत्थितान् रोमहर्षणान्।
निर्ययौ कुम्भकर्णस्तु कृतान्तबलचोदितः ।। 6.65.53 ।।
स लङ्घयित्वा प्राकारं पद्भ्यां पर्वतसन्निभः।
ददर्शाभ्रघनप्रख्यं वानरानीकमद्भुतम् ।। 6.65.54 ।।
ते दृष्ट्वा राक्षसश्रेष्ठं वानराः पर्वतोपमम्।
वायुनुन्ना इव घना ययुः सर्वा दिशस्तदा ।। 6.65.55 ।।
तद्वानरानीकमतिप्रचण्डं दिशो द्रवद्भिन्नमिवाभ्रजालम्।
स कुम्भकर्णः समवेक्ष्य हर्षान्ननाद भूयो घनवद् घनाभः ।। 6.65.56 ।।
ते तस्य घोरं निनदं निशम्य यथा निनादं दिवि वारिदस्य।
पेतुर्धरण्यां बहवः प्लवङ्गा निकृत्तमूला इव सालवृक्षाः ।। 6.65.57 ।।
विपुलपरिघवान् स कुम्भकर्णो रिपुनिधनाय विनिस्सृतो महात्मा।
कपिगणभयमाददत् सुभीमं प्रभुरिव किङ्करदण्डवान् युगान्ते ।। 6.65.58 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चषष्टितमः सर्गः ।। 65 ।।
स लङ्घयित्वा प्राकारं गिरिकूटोपमो महान्।
निर्ययौ नगरात्तूर्णं कुम्भकर्णो महाबलः ।। 6.66.1 ।।
स ननाद महानादं समुद्रमभिनादयन्।
जनयन्निव निर्घातान् विधमन्निव पर्वतान् ।। 6.66.2 ।।
तमवध्यं मधवता यमेन वरुणेन वा।
प्रेक्ष्य भीमाक्षमायान्तं वानरा विप्रदुद्रुवुः ।। 6.66.3 ।।
तांस्तु विप्रद्रुतान् दृष्ट्वा वालिपुत्रोऽङ्गदोऽब्रवीत्।
नलं नीलं गवाक्षं च कुमुदं च महाबलम् ।। 6.66.4 ।।
आत्मानमत्र विस्मृत्य वीर्याण्यभिजनानि च।
क्व गच्छत भयत्रस्ताः प्राकृता हरयो यथा ।। 6.66.5 ।।
साधु सौम्या निवर्तध्वं किं प्राणान् परिरक्षथ।
नालं युद्धाय वै रक्षो महतीयं बिभीषिका ।। 6.66.6 ।।
महतीमुत्थितामेनां राक्षसानां बिभीषिकाम्।
विक्रमाद्विधमिष्यामो निवर्तध्वं प्लवङ्गमाः ।। 6.66.7 ।।
कृच्छ्रेण तु समाश्वस्य सङ्गम्य च ततस्ततः।
वृक्षाद्रिहस्ता हरयः सम्प्रतस्थू रणाजिरम् ।। 6.66.8 ।।
ते निवृत्य तु सङ्क्रुद्धाः कुम्भकर्णं वनौकसः।
निजघ्नुः परमक्रुद्धाः समदा इव कुञ्जराः ।। 6.66.9 ।।
प्रांशुभिर्गिरिशृङ्गैश्च शिलाभिश्च महाबलः।
पादपैः पुष्पिताग्रैश्च हन्यमानो न कम्पते ।। 6.66.10 ।।
तस्य गात्रेषु पतिता भिद्यन्ते शतशः शिलाः।
पादपाः पुष्पिताग्राश्च भग्नाः पेतुर्महीतले ।। 6.66.11 ।।
सोऽपि सैन्यानि सङ्क्रुद्धो वानराणां महौजसाम्।
ममन्थ परमायत्तो वनान्यग्निरिवोत्थितः ।। 6.66.12 ।।
लोहितार्द्रास्तु बहवः शेरते वानरर्षभाः।
निरस्ताः पतिता भूमौ ताम्रपुष्पा इव द्रुमाः ।। 6.66.13 ।।
लङ्घयन्तः प्रधावन्तो वानरा नावलोकयन् ।। 6.66.14 ।।
केचित्समुद्रे पतिताः केचिद्गगनमाश्रिताः।
वध्यमानास्तु ते वीरा राक्षसेन बलीयसा ।। 6.66.15 ।।
सागरं येन ते तीर्णाः पथा तेन प्रदुद्रुवुः ।। 6.66.16 ।।
ते स्थलानि तथा निम्नं विषण्णवदना भयात्।
ऋक्षा वृक्षान् समारूढाः केचित् पर्वतमाश्रिताः ।। 6.66.17 ।।
ममज्जुरर्णवे केचिद् गुहाः केचित् समाश्रिताः।
निषेदुः प्लवगाः केचित् केचिन्नैवावतस्थिरे।
[केचिद्भूमौ निपतिताः केचित् सुप्ता मृता इव।]
तान् समीक्ष्याङ्गदो भग्नान् वानरानिदमब्रवीत् ।। 6.66.18 ।।
अवतिष्ठत युध्यामो निवर्तध्वं प्लवङ्गमाः।
भग्नानां वो न पश्यामि परिगम्य महीमिमाम्।
स्थानं सर्वे निवर्तध्वं किं प्राणान् परिरक्षथ ।। 6.66.19 ।।
निरायुधानां द्रवतामसङ्गगतिपौरुषाः।
दारा ह्यपहसिष्यन्ति स वै घातस्तु जीविनाम् ।। 6.66.20 ।।
कुलेषु जाताः सर्वे स्म विस्तीर्णेषु महत्सु च।
क्व गच्छथ भयत्रस्ता हरयः प्राकृता यथा ।। 6.66.21 ।।
अनार्याः खलु यद्भीतास्त्यक्त्वा वीर्यं प्रधावत ।। 6.66.22 ।।
विकत्थनानि वो यानि तदा वै जनसंसदि।
तानि वः क्व नु यातानि सोदग्राणि महान्ति च ।। 6.66.23 ।।
भीरुप्रवादाः श्रूयन्ते यस्तु जीविति धिक्कृतः।
मार्गः सत्पुरुषैर्जुष्टः सेव्यतां त्यज्यतां भयम् ।। 6.66.24 ।।
शयामहेऽथ निहताः पृथिव्यामल्पजीविताः।
दुष्प्रापं ब्रह्मलोकं वा प्राप्नुमो युधि सूदिताः ।। 6.66.25 ।।
सम्प्राप्नुयामः कीर्तिं वा निहत्वा शत्रुमाहवे।
जीवितं वीरलोकस्य मोक्ष्यामो वसु वानराः ।। 6.66.26 ।।
न कुम्भकर्णः काकुत्स्थं दृष्ट्वा जीवन् गमिष्यति।
दीप्यमानमिवासाद्य पतङ्गो ज्वलनं यथा ।। 6.66.27 ।।
पलायनेन चोद्दिष्टाः प्राणान् रक्षामहे वयम्।
एकेन बहवो भग्ना यशो नाशं गमिष्यति ।। 6.66.28 ।।
एवं ब्रुवाणं तं शूरमङ्गदं कनकाङ्गदम्।
द्रवमाणास्ततो वाक्यमूचुः शूरविगर्हितम् ।। 6.66.29 ।।
कृतं नः कदनं घोरं कुम्भकर्णेन रक्षसा।
न स्थानकालो गच्छामो दयितं जीवितं हि नः ।। 6.66.30 ।।
एतावदुक्त्वा वचनं सर्वे ते भेजिरे दिशः।
भीमं मीमाक्षमायान्तं दृष्ट्वा वानरयूथपाः ।। 6.66.31 ।।
द्रवमाणास्तु ते वीरा अङ्गदेन वलीमुखाः।
सान्त्वैश्चैवानुमानैश्च ततः सर्वे निवर्तिताः ।। 6.66.32 ।।
प्रहर्षमुपनीताश्च वालिपुत्रेण धीमता।
आज्ञाप्रतीक्षास्तस्थुश्च सर्वे वानरयूथपाः ।। 6.66.33 ।।
ऋषभशरभमैन्दधूम्रनीलाः कुमुदसुषेणगवाक्षरम्भताराः।
द्विविदपनसवायुपुत्रमुख्यास्त्वरिततराभिमुखं रणं प्रयाताः ।। 6.66.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्षष्टितमः सर्गः ।। 66 ।।
ते निवृत्ता महाकायाः श्रुत्वाऽङ्गदवचस्तदा।
नैष्ठिकीं बुद्धिमासाद्य सर्वे सङ्ग्रामकाङ्क्षिणः ।। 6.67.1 ।।
समुदीरितवीर्याश्च समारोपितविक्रमाः।
पर्यवस्थापिता वाक्यैरङ्गदेन वलीमुखाः ।। 6.67.2 ।।
प्रयाताश्च गता हर्षं मरणे कृतनिश्चयाः।
चक्रुः सुतुमुलं युद्धं वानरास्त्यक्तजीविताः ।। 6.67.3 ।।
अथ वृक्षान् महाकायाः सानूनि सुमहान्ति च।
वानरास्तूर्णमुद्यम्य कुम्भकर्णमभिद्रुताः ।। 6.67.4 ।।
स कुम्भकर्णः सङ्क्रुद्धो गदामुद्यम्य वीर्यवान्।
अर्दयन् सुमहाकायः समन्ताद्व्यक्षिपद्रिपून् ।। 6.67.5 ।।
शतानि सप्त चाष्टौ च सहस्राणि च वानराः।
प्रकीर्णाः शेरते भूमौ कुम्भकर्णेन पोथिताः ।। 6.67.6 ।।
षोडशाष्टौ च दश च विंशत्ित्रंशत्तथैव च।
परिक्षिप्य च बाहुभ्यां खादन् विपरिधावति।
भक्षयन् भृशसङ्क्रुद्धो गरुडः पन्नगानिव ।। 6.67.7 ।।
कृच्छ्रेण च समाश्वस्ताः सङ्गम्य च ततस्ततः।
वृक्षाद्रिहस्ता हरयस्तस्थुः सङ्ग्राममूर्धनि ।। 6.67.8 ।।
ततः पर्वतमुत्पाट्य द्विविदः प्लवगर्षभः।
दुद्राव गिरिशृङ्गाभं विलम्ब इव तोयदः ।। 6.67.9 ।।
तं समुत्पत्य चिक्षेप कुम्भकर्णस्य वानरः।
तमप्राप्तो महाकायं तस्य सैन्येऽपतत्तदा ।। 6.67.10 ।।
ममर्दाश्वान् गजांश्चापि रथांश्चैव नगोत्तमः।
तानि चान्यानि रक्षांसि पुनश्चान्यद्गिरेः शिरेः ।। 6.67.11 ।।
तच्छैलशृङ्गाभिहतं हताश्वं हतसारथि।
रक्षसां रुधिरक्लिन्नं बभूवायोधनं महत् ।। 6.67.12 ।। 
रथिनो वानरेन्द्राणां शरैः कालान्तकोपमैः।
शिरांसि नदतां जह्रुः सहसा भीमनिस्वनाः ।। 6.67.13 ।।
वानराश्च महात्मानः समुत्पाट्य महाद्रुमान्।
रथानश्वान् गजानुष्ट्रान् राक्षसानभ्यसूदयन् ।। 6.67.14 ।।
हनुमान् शैलशृङ्गाणि वृक्षांश्च विविधान् बहून्।
ववर्ष कुम्भकर्णस्य शिरस्यम्बरमास्थितः ।। 6.67.15 ।।
तानि पर्वतशृङ्गाणि शूलेन स बिभेद ह।
बभञ्ज वृक्षवर्षं च कुम्भकर्णो महाबलः ।। 6.67.16 ।।
ततो हरीणां तदनीकमुग्रं दुद्राव शूलं निशितं प्रगृह्य।
तस्थौ ततोऽस्यापततः पुरस्तान्महीधराग्रं हनुमान् प्रगृह्य ।। 6.67.17 ।।
स कुम्भकर्णं कुपितो जघान वेगेन शैलोत्तमभीमकायम्।
स चुक्षुभे तेन तदाऽभिभूतो मेदार्द्रगात्रो रुधिरावसिक्तः ।। 6.67.18 ।।
स शूलमाविध्य तडित्प्रकाशं गिरिं यथा प्रज्वलिताग्रशृङ्गम्।
बाह्वन्तरे मारुतिमाजघान गुहोऽचलं क्रौञ्चमिवोग्रशक्त्या ।। 6.67.19 ।।
स शूलनिर्भिन्नमहाभूजान्तरः प्रविह्वलः शोणितमुद्वमन् मुखात्।
ननाद भीमं हनुमान् महाहवे युगान्तमेघस्तनितस्वनोपमम् ।। 6.67.20 ।।
ततो विनेदुः सहसा प्रहृष्टा रक्षोगणास्तं व्यथितं समीक्ष्य।
प्लवङ्गमास्तु व्यथिता भयार्ताः प्रदुद्रुवुः संयति कुम्भकर्णात् ।। 6.67.21 ।।
ततस्तु नीलो बलवान् पर्यवस्थापयन् बलम्।
प्रविचिक्षेप शैलाग्रं कुम्भकर्णाय धीमते ।। 6.67.22 ।।
तमापतन्तं सम्प्रेक्ष्य मुष्टिनाऽभिजघान ह।
मुष्टिप्रहाराभिहतं तच्छैलाग्रं व्यशीर्यत ।। 6.67.23 ।।
सविस्फुलिङ्गं सज्वालं निपपात महीतले।
ऋषभः शरभो नीलो गवाक्षो गन्धमादनः ।। 6.67.24 ।।
पञ्च वानरशार्दूलाः कुम्भकर्णमुपाद्रवन् ।। 6.67.25 ।।
शैलैर्वृक्षैस्तलैः पादैर्मुष्टिभिश्च महाबलाः।
कुम्भकर्णं महाकायं सर्वतोऽभिप्रदुद्रुवुः ।। 6.67.26 ।।
स्पर्शानिव प्रहारांस्तान् वेदयानो न विव्यथे।
ऋषभं तु महावेगं बाहुभ्यां परिषस्वजे ।। 6.67.27 ।।
कुम्भकर्णभुजाभ्यां तु पीडितो वानरर्षभः।
निपपातर्षभो भीमः प्रमुखाद्वान्तशोणितः ।। 6.67.28 ।।
मुष्टिना शरभं हत्वा जानुना नीलमाहवे। 
आजघान गवाक्षं तु तलेनेन्द्ररिपुस्तदा ।। 6.67.29 ।।
पादेनाभ्यहनत् क्रुद्धस्तरसा गन्धमादनम्।
दत्तप्रहारव्यथिता मुमुहुः शोणितोक्षिताः ।। 6.67.30 ।।
निपेतुस्ते तु मेदिन्यां निकृत्ता इव किंशुकाः।
तेषु वानरमुख्येषु पतितेषु महात्मसु।
वानराणां सहस्राणि कुम्भकर्णं प्रदुद्रुवुः ।। 6.67.31 ।।
तं शैलमिव शैलाभाः सर्वे ते प्लवगर्षभाः।
समारुह्य समुत्पत्य ददंशुश्च महाबलाः ।। 6.67.32 ।।
तं नखैर्दशनैश्चापि मुष्टिभिर्जानुभिस्तथा।
कुम्भकर्णं महाकायं ते जघ्नुः प्लवगर्षभाः ।। 6.67.33 ।।
स वानरसहस्रैस्तैराचितः पर्वतोपमः।
रराज राक्षसव्याघ्रो गिरिरात्मरुहैरिव ।। 6.67.34 ।।
बाहुभ्यां वानरान् सर्वान् प्रगृह्य सुमहाबलः।
भक्षयामास सङ्क्रुद्धो गरुडः पन्नगानिव ।। 6.67.35 ।।
प्रक्षिप्ताः कुम्भकर्णेन वक्त्रे पातालसन्निभे।
नासापुटाभ्यां निर्जग्मुः कर्णाभ्यां चैव वानराः ।। 6.67.36 ।।
भक्षयन् भृशसङ्क्रुद्धो हरीन् पर्वतसन्निभः।
बभञ्ज वानरान् सर्वान् सङ्क्रुद्धो राक्षसोत्तमः ।। 6.67.37 ।।
मांसशोणितसङ्क्लेदां भूमिं कुर्वन् स राक्षसः।
चचार हरिसैन्येषु कालाग्निरिव मूर्च्छितः ।। 6.67.38 ।।
वज्रहस्तो यथा शक्रः पाशहस्त इवान्तकः।
शूलहस्तो बभौ सङ्ख्ये कुम्भकर्णो महाबलः ।। 6.67.39 ।।
यथा शुष्काण्यरण्यानि ग्रीष्मे दहति पावकः।
तथा वानरसैन्यानि कुम्भकर्णो विनिर्दहत् ।। 6.67.40 ।।
ततस्ते वध्यमानास्तु हतयूथा विनायकाः ।।
वानरा भयसंविग्ना विनेदुर्विस्वरं भृशम् ।। 6.67.41 ।।
अनेकशो वध्यमानाः कुम्भकर्णेन वानराः।
राघवं शरणं जग्मुर्व्यथिताः खिन्नचेतसः ।। 6.67.42 ।।
प्रभग्नान् वानरान् दृष्ट्वा वज्रहस्तसुतात्मजः।
अभ्यधावत वेगेन कुम्भकर्णं महाहवे ।। 6.67.43 ।।
शैलशृङ्गं महद््गृह्य विनदंश्च मुहुर्मुहुः।
त्रासयन् राक्षसान् सर्वान् कुम्भकर्णपदानुगान् ।। 6.67.44 ।।
चिक्षेप शैलशिखरं कुम्भकर्णस्य मूर्धनि।
स तेनाभिहतोऽत्यर्थं गिरिशृङ्गेण मूर्धनि ।। 6.67.45 ।।
कुम्भकर्णः प्रजज्वाल कोपेन महता तदा।
सोऽभ्यधावत वेगेन वालिपुत्रममर्षणः ।। 6.67.46 ।।
कुम्भकर्णो महानादस्त्रासयन् सर्ववानरान्।
शूलं ससर्ज वै रोषादङ्गदे स महावलः ।। 6.67.47 ।।
तमापतन्तं बुद्ध्वा तु युद्धमार्गविशारदः।
लाघवान्मोचयामास बलवान् वानरर्षभः ।। 6.67.48 ।।
उत्पत्य चैनं सहसा तलेनोरस्यताडयत्।
स तेनाभिहतः कोपात् प्रमुमोहाचलोपमः ।। 6.67.49 ।।
स लब्धसञ्ज्ञो बलवान् मुष्टिमावर्त्त्य राक्षसः।
अपहासेन चिक्षेप विसञ्ज्ञः स पपात ह ।। 6.67.50 ।।
तस्मिन् प्लवगशार्दूले विसञ्ज्ञे पतिते भुवि।
तच्छूलं समुपादाय सुग्रीवमभिदुद्रुवे ।। 6.67.51 ।।
तमापतन्तं सम्प्रेक्ष्य कुम्भकर्णं महाबलम्।
उत्पपात तदा वीरः सुग्रीवो वानराधिपः ।। 6.67.52 ।।
पर्वताग्रं समुत्क्षिप्य समाविध्य महाकपिः।
अभिदुद्राव वेगेन कुम्भकर्णं महाबलम् ।। 6.67.53 ।।
तमापतन्तं सम्प्रेक्ष्य कुम्भकर्णः प्लवङ्गमम्।
तस्थौ विकृतसर्वाङ्गो वानरेन्द्रसमुन्मुखः ।। 6.67.54 ।।
कपिशोणितदिग्धाङ्गं भक्षयन्तं प्लवङ्गमान्।
कुम्भकर्णं स्थितं दृष्ट्वा सुग्रीवो वाक्यमब्रवीत् ।। 6.67.55 ।।
पातिताश्च त्वया वीराः कृतं कर्म सुदुष्करम्।
भक्षितानि च सैन्यानि प्राप्तं ते परमं यशः ।। 6.67.56 ।।
त्यज तद्वानरानीकं प्राकृतैः किं करिष्यसि।
सह स्वैकनिपातं मे पर्वतस्यास्य राक्षस ।। 6.67.57 ।।
तद्वाक्यं हरिराजस्य सत्त्वधैर्यसमन्वितम्।
श्रुत्वा राक्षसशार्दूलः कुम्भकर्णोऽब्रवीद्वचः ।। 6.67.58 ।।
प्रजापतेस्तु पौत्रस्त्वं तथैवर्क्षरजस्सुतः।
श्रुतपौरुषसम्पन्नः कस्माद्गर्जसि वानर ।। 6.67.59 ।।
स कुम्भकर्णस्य वचो निशम्य व्याविध्य शैलं सहसा मुमोच।
तेनाजघानोरसि कुम्भकर्णं शैलेन वज्राशनिसन्निभेन ।। 6.67.60 ।।
तच्छैलशृङ्गं सहसा विशीर्णं भुजान्तरे तस्य तदा विशाले।
ततो विषेदुः सहसा प्लवङ्गा रक्षोगणाश्चापि मुदा विनेदुः ।। 6.67.61 ।।
स शैलशृङ्गाभिहतश्चुकोप ननाद कोपाच्च विवृत्य वक्त्रम्।
व्याविध्य शूलं च तडित्प्रकाशं चिक्षेप हर्यृक्षपतेर्वधाय ।। 6.67.62 ।।
तत् कुम्भकर्णस्य भुजप्रविद्धं शूलं शितं काञ्चनधामजुष्टम्।
क्षिप्रं समुत्पत्य निगृह्य दोर्भ्यां बभञ्ज वेगेन सुतोऽनिलस्य ।। 6.67.63 ।।
कृतं भारसहस्रस्य शूलं कालायसं महत्।
बभञ्ज जानुन्यारोप्य प्रहृष्टः प्लवगर्षभः ।। 6.67.64 ।।
शूलं भग्नं हनुमता दृष्ट्वा वानरवाहिनी।
हृष्टा ननाद बहुशः सर्वतश्चापि दुद्रुवे ।। 6.67.65 ।।
सिंहनादं च ते चक्रुः प्रहृष्टा वनगोचराः।
मारुतिं पूजयाञ्चक्रुर्दृष्ट्वा शूलं तथागतम् ।। 6.67.66 ।।
स तत्तदा भग्नमवेक्ष्य शूलं चुकोप रक्षोधिपतिर्महात्मा।
उत्पाट्य लङ्कामलयात् स शृङ्गं जघान सुग्रीवमुपेत्य तेन ।। 6.67.67 ।।
स शैलशृङ्गाभिहतो विसञ्ज्ञः पपात भूमौ युधि वानरेन्द्रः।
तं प्रेक्ष्य भूमौ पतितं विसञ्ज्ञं नेदुः प्रहृष्टास्त्वथ यातुधानाः ।। 6.67.68 ।।
तमभ्युपेत्याद्भुतघोरवीर्यं स कुम्भकर्णो युधि वानरेन्द्रम्।
जहार सुग्रीवमभिप्रगृह्य यथाऽनिलो मेघमतिप्रचण्डः ।। 6.67.69 ।।
स तं महामेघनिकाशरूपमुत्पाट्य गच्छन् युधि कुम्भकर्णः।
रराज मेरुप्रतिमानरूपो मेरुर्यथाऽभ्युच्छ्रितघोरशृङ्गः ।। 6.67.70 ।।
ततस्तमुत्पाट्य जगाम वीरः संस्तूयमानो युधि राक्षसेन्द्रैः।
शृण्वन्निनादं त्रिदशालयानां प्लवङ्गराजग्रहविस्मितानाम् ।। 6.67.71 ।।
ततस्तमादाय तदा स मेने हरीन्द्रमिन्द्रोपममिन्द्रवीर्यः।
अस्मिन् हृते सर्वमिदं हृतं स्यात् सराघवं सैन्यमितीन्द्रशत्रुः ।। 6.67.72 ।।
विद्रुतां वाहिनीं दृष्ट्वा वानराणां ततस्ततः।
कुम्भकर्णेन सुग्रीवं गृहीतं चापि वानरम् ।। 6.67.73 ।।
हनुमांश्चिन्तयामास मतिमान् मारुतात्मजः।
एवं गृहीते सुग्रीवे किं कर्तव्यं मया भवेत् ।। 6.67.74 ।।
यद्वै न्याय्यं मया कर्तुं तत् करिष्यामि सर्वथा।
भूत्वा पर्वतसङ्काशो नाशयिष्यामि राक्षसम् ।। 6.67.75 ।।
मया हते संयति कुम्भकर्णे महाबले मुष्टिविकीर्णदेहे।
विमोचिते वानरपार्थिवे च भवन्तु हृष्टाः प्लवगाः समस्ताः ।। 6.67.76 ।।
अथवा स्वयमप्येष मोक्षं प्राप्स्यति पार्थिवः।
गृहीतोऽयं यदि भवेत्ित्रदशैः सासुरोरगैः ।। 6.67.77 ।।
मन्ये न तावदात्मानं बुद्ध्यते वानराधिपः।
शैलप्रहाराभिहतः कुम्भकर्णेन संयुगे ।। 6.67.78 ।।
अयं मुहूर्तात् सुग्रीवो लब्धसञ्ज्ञो महाहवे।
आत्मनो वानराणां च यत् पथ्यं तत् करिष्यति ।। 6.67.79 ।।
मया तु मोक्षितस्यास्य सुग्रीवस्य महात्मनः।
अप्रीतिश्च भवेत् कष्टा कीर्तिनाशश्च शाश्वतः ।। 6.67.80 ।।
तस्मान्मुहूर्तं काङ्क्षिष्ये विक्रमं पार्थिवस्य तु।
भिन्नं च वानरानीकं तावदाश्वासयाम्यहम् ।। 6.67.81 ।।
इत्येवं चिन्तयित्वा तु हनुमान् मारुतात्मजः।
भूयः संस्तम्भयामास वानराणां महाचमूम् ।। 6.67.82 ।।
स कुम्भकर्णोऽथ विवेश लङ्कां स्फुरन्तमादाय महाकपिं तम्।
विमानचर्यागृहगोपुरस्थैः पुष्पाग्र्यवर्षैरवकीर्यमाणः ।। 6.67.83 ।।
लाजगन्धोदवर्षैस्तु सिच्यमानः शनैःशनैः।
राजमार्गस्य शीतत्वात् सञ्ज्ञामाप महाबलः ।। 6.67.84 ।।
ततः स सञ्ज्ञामुपलभ्य कृच्छ्राद्वलीयसस्तस्य भुजान्तरस्थः।
अवेक्षमाणः पुरराजमार्गं विचिन्तयामास मुहुर्महात्मा ।। 6.67.85 ।।
एवं गृहीतेन कथं नु नाम शक्यं मया सम्प्रतिकर्तुमद्य।
तथा करिष्यामि यथा हरीणां भविष्यतीष्टं च हितं च कार्यम् ।। 6.67.86 ।।
ततः कराग्रैः सहसा समेत्य राजा हरीणाममरेन्द्रशत्रुम्।
खरैश्च कर्णौ दशनैश्च नासां ददंश पार्श्वेषु च कुम्भकर्णम् ।। 6.67.87 ।।
स कुम्भकर्णो हृतकर्णनासो विदारितस्तेन विमर्दितश्च।
रोषाभिभूतः क्षतजार्द्रगात्रः सुग्रीवमाविध्य पिपेष भूमौ ।। 6.67.88 ।।
स भूतले भीमबलाभिपिष्टः सुरारिभिस्तैरभिहन्यमानः।
जगाम खं वेगवदभ्युपेत्य पुनश्च रामेण समाजगाम ।। 6.67.89 ।।
कर्णनासाविहीनस्तु कुम्भकर्णो महाबलः।
रराज शोणितैः सिक्तो गिरिः प्रस्रवणैरिव ।। 6.67.90 ।।
शोणितार्द्रो महाकायो राक्षसो भीमविक्रमः।
युद्धायाभिमुखो भूयो मनश्चके महाबलः ।। 6.67.91 ।।
अमर्षाच्छोणितोद्गरी शुशुभे रावणानुजः।
नीलाञ्जनचयप्रख्यः ससन्ध्य इव तोयदः ।। 6.67.92 ।।
गते तु तस्मिन् सुरराजशत्रुः क्रोधात् प्रदुद्राव रणाय भूयः।
अनायुधोऽस्मीति विचिन्त्य रौद्रो घोरं तदा मुद्गरमाससाद ।। 6.67.93 ।।
ततः स पुर्याः सहसा महौजा निष्क्रम्य तद्वानरसैन्यमुग्रम्।
बभक्ष रक्षो युधि कुम्भकर्णः प्रजा युगान्ताग्निरिव प्रदीप्तः ।। 6.67.94 ।।
बुभुक्षितः शोणितमांसगृध्नुः प्रविश्य तद्वानरसैन्यमुग्रम्।
चखाद रक्षांसि हरीन् पिशाचानृक्षांश्च मोहाद्युधि कुम्भकर्णः ।। 6.67.95 ।।
यथैव मृत्युर्हरते युगान्ते स भक्षयामास हरींश्च मुख्यान् ।। 6.67.96 ।।
एकं द्वे त्रीन् बहून् क्रुद्धो वानरान् सह राक्षसैः।
समादायैकहस्तेन प्रचिक्षेप त्वरन् मुखे ।। 6.67.97 ।।
सम्प्रस्रवंस्तदा मेदः शोणितं च महाबलः।
वध्यमानो नगेन्द्राग्रैर्भक्षयामास वानरान् ।। 6.67.98 ।।
ते भक्ष्यमाणा हरयो रामं जग्मुस्तदा गतिम् ।। 6.67.99 ।।
कुम्भकर्णो भृशं क्रुद्धः कपीन् खादन् प्रधावति ।। 6.67.100 ।।
शतानि सप्त चाष्टौ च विंशत्ित्रंशत्तथैव च।
सम्परिष्वज्य बाहुभ्यां खादन् विपरिधावति ।। 6.67.101 ।।
तस्मिन् काले सुमित्रायाः पुत्रः परबलार्दनः।
चकार लक्ष्मणः क्रुद्धो युद्धं परपुरञ्जयः ।। 6.67.102 ।।
स कुम्भकर्णस्य शरान् शरीरे सप्त वीर्यवान्।
निचखानाददे बाणान् विससर्ज च लक्ष्मणः ।। 6.67.103 ।।
अतिक्रम्य च सौमित्रिं कुम्भकर्णो महाबलः।
राममेवाभिदुद्राव दारयन्निव मेदिनीम् ।। 6.67.104 ।।
अथ दाशरथी रामो रौद्रमस्त्रं प्रयोजयन्।
कुम्भकर्णस्य हृदये ससर्ज निशितान् शरान् ।। 6.67.105 ।।
तस्य रामेण विद्धस्य सहसाऽभिप्रधावतः।
अङ्गारमित्राः क्रुद्धस्य मुखान्निश्चेरुरर्चिषः ।। 6.67.106 ।।
रामास्त्रविद्धो घोरं वै नदन् राक्षसपुङ्गवः।
अभ्यधावत सङ्क्रुद्धो हरीन् विद्रावयन् रणे ।। 6.67.107 ।।
तस्योरसि निमग्नाश्च शरा बर्हिणवाससः।
हस्ताच्चापि परिभ्रष्टा पपातोर्व्यां महागदा।
आयुधानि च सर्वाणि विप्रकीर्यन्त भूतले ।। 6.67.108 ।।
स निरायुधमात्मानं यदा मेने महाबलः।
मुष्टिभ्यां चरणाभ्यां च चकार कदनं महत् ।। 6.67.109 ।।
स बाणैरतिविद्धाङ्गः क्षतजेन समुक्षितः।
रुधिरं प्रतिसुस्राव गिरिः प्रस्रवणं यथा ।। 6.67.110 ।।
स तीर्वेण च कोपेन रुधिरेण च मूर्च्छितः।
वानरान् राक्षसानृक्षान् खादन् विपरिधावति ।। 6.67.111 ।।
अथ शृङ्गं समाविध्य भीमं भीमपराक्रमः।
चिक्षेप राममुद्दिश्य बलवानन्तकोपमः ।। 6.67.112 ।।
अप्राप्तमन्तरा रामः सप्तभिस्तैरजिह्मगैः।
शरैः काञ्चनचित्राङ्गैश्चिच्छेद पुरुषर्षभः ।। 6.67.113 ।।
तन्मेरुशिखराकारं द्योतमानमिव श्रिया।
द्वे शते वानरेन्द्राणां पतमानमपातयत् ।। 6.67.114 ।।
तस्मिन् काले स धर्मात्मा लक्ष्मणो वाक्यमब्रवीत्।
कुम्भकर्णवधे युक्तो योगान् परिमृशन् बहून् ।। 6.67.115 ।।
नैवायं वानरान् राजन्नापि जानाति राक्षसान्।
मत्तः शोणितगन्धेन स्वान् परांश्चैव खादति ।। 6.67.116 ।।
साध्वेनमधिरोहन्तु सर्वे ते वानरर्षभाः।
यूथपाश्च यथा मुख्यास्तिष्ठन्त्वस्य समन्ततः ।। 6.67.117 ।।
अप्ययं दुर्मतिः काले गुरुभारप्रपीडितः।
प्रपतन् राक्षसो भूमौ नान्यान् हन्यात् प्लवङ्गमान् ।। 6.67.118 ।।
तस्य तद्वचनं श्रुत्वा राजपुत्रस्य धीमतः।
ते समारुरुहुर्हृष्टाः कुम्भकर्णं प्लवङ्गमाः ।। 6.67.119 ।।
कुम्भकर्णस्तु सङ्क्रुद्धः समारूढः प्लवङ्गमैः।
व्यधूनयत्तान् वेगेन दुष्टहस्तीव हस्तिपान् ।। 6.67.120 ।।
तान् दृष्ट्वा निर्धुतान् रामो दुष्टोऽयमिति राक्षसः।
सुमुत्पपात वेगेन धनुरुत्तममाददे ।। 6.67.121।
क्रोधताम्रेक्षणो वीरो निर्दहन्निव चक्षुषा।
राघवो राक्षसं रोषादभिदुद्राव वेगितः।
यूथपान् हर्षयन् सर्वान् कुम्भकर्णभयार्दितान् ।। 6.67.122 ।।
स चापमादाय भुजङ्गकल्पं दृढज्यमुग्रं तपनीयचित्रम्।
हरीन् समाश्वास्य समुत्पपात रामो निबद्धोत्तमतूणबाणः ।। 6.67.123 ।।
स वानरगणैस्तैस्तु वृतः परमदुर्जयः।
लक्ष्मणानुचरो रामः सम्प्रतस्थे महावलः ।। 6.67.124 ।।
स ददर्श महात्मानं किरीटिनमरिन्दमम्।
शोणिताप्लुतसर्वाङ्गं कुम्भकर्णं महाबलम् ।। 6.67.125 ।।
सर्वान् समभिधावन्तं यथा रुष्टं दिशागजम्।
मार्गमाणं हरीन् क्रुद्धं राक्षसैः परिवारितम् ।। 6.67.126 ।।
विन्ध्यमन्दरसङ्काशं काञ्चनाङ्गदभूषणम्।
स्रवन्तं रुधिरं वक्त्राद्वर्षमेघमिवोत्थितम् ।। 6.67.127 ।।
जिह्वया परिलिह्यन्तं शोणितं शोणितेक्षणम्।
मृद्नन्तं वानरानीकं कालान्तकयमोपमम् ।। 6.67.128 ।।
तं दृष्ट्वा राक्षसश्रेष्ठं प्रदीप्तानलवर्चसम्।
विस्फारयामास तदा कार्मुकं पुरुषर्षभः ।। 6.67.129 ।।
स तस्य चापनिर्घोषात् कुपितो राक्षसर्षभः।
अमृष्यमाणस्तं घोषमभिदुद्राव राघवम् ।। 6.67.130 ।।
ततस्तु वातोद्धतमेघकल्पं भुजङ्गराजोत्तमभोगबाहुम्।
तमापतन्तं धरणीधराभमुवाच रामो युधि कुम्भकर्णम् ।। 6.67.131 ।।
आगच्छ रक्षोधिप मा विषादमवस्थितोऽहं प्रगृहीतचापः।
अवेहि मां शक्रसपत्न रामं मया मुहूर्ताद्भविता विचेताः ।। 6.67.132 ।।
रामोऽयमिति विज्ञाय जहास विकृतस्वनम्।
अभ्यधावत सङ्क्रुद्धो हरीन् विद्रावयन् रणे ।। 6.67.133 ।।
पातयन्निव सर्वेषां हृदयानि वनौकसाम् ।। 6.67.134 ।।
प्रहस्य विकृतं भीमं स मेघस्तनितोपमम्।
कुम्भकर्णो महातेजा राघवं वाक्यमब्रवीत् ।। 6.67.135 ।।
नाहं विराधो विज्ञेयो न कबन्धः खरो न च।
न वाली न च मारीचः कुम्भकर्णोऽहमागतः ।। 6.67.136 ।।
पश्य मे मुद्गरं घोरं सर्वकालायसं महत्।
अनेन निर्जिता देवा दानवाश्च पुरा मया ।। 6.67.137 ।।
विकर्णनास इति मां नावज्ञातुं त्वमर्हसि।
स्वल्पाऽपि हि न मे पीडा कर्णनासाविनाशनात् ।। 6.67.138 ।।
दर्शयेक्ष्वाकुशार्दूल वीर्यं गात्रेषु मे लघु।
ततस्त्वां भक्षयिष्यामि दृष्टपौरुषविक्रमम् ।। 6.67.139 ।।
स कुम्भकर्णस्य वचो निशम्य रामः सुपुङ्खान् विससर्ज बाणान्।
तैराहतो वज्रसमग्रवेगैर्न चुक्षुभे न व्यथते सुरारिः ।। 6.67.140 ।।
यैः सायकैः सालवरा निकृत्ता वाली हतो वानरपुङ्गवश्च।
ते कुम्भकर्णस्य तदा शरीरे वज्रोपमा न व्यथयाम्प्रचक्रुः ।। 6.67.141 ।।
स वारिधारा इव सायकांस्तान् पिबन् शरीरेण महेन्द्रशत्रुः।
जघान रामस्य शरप्रवेगं व्याविध्य तं मुद्गरमुग्रवेगम् ।। 6.67.142 ।।
ततस्तु रक्षः क्षतजानुलिप्तं वित्रासनं देवमहाचमूनाम्।
विव्याध तं मुद्गरमुग्रवेगं विद्रावयामास चमूं हरीणाम् ।। 6.67.143 ।।
वायव्यमादाय ततो वरास्त्रं रामः प्रचिक्षेप निशाचराय।
समुद्गरं तेन जघान बाहुं स कृत्तबाहुस्तुमुलं ननाद ।। 6.67.144 ।।
स तस्य बाहुर्गिरिशृङ्गकल्पः समुद्गरो राघवबाणकृत्तः।
पपात तस्मिन् हरिराजसैन्ये जघान तां वानरवाहनीं च ।। 6.67.145 ।।
ते वानरा भग्नहतावशेषाः पर्यन्तमाश्रित्य तदा विषण्णाः।
प्रवेपिताङ्गं ददृशुः सुघोरं नरेन्द्ररक्षोधिपसन्निपातम् ।। 6.67.146 ।।
स कुम्भकर्णोऽस्त्रनिकृत्तबाहुर्महान्निकृत्ताग्र इवाचलेन्द्रः।
उत्पाटयामास करेण वृक्षं ततोऽभिदुद्राव रणे नरेन्द्रम् ।। 6.67.147 ।।
स तस्य बाहुं सहसालवृक्षं समुद्यतं पन्नगभोगकल्पम्।
ऐन्द्रास्त्रयुक्तेन जघान रामो बाणेन जाम्बूनदचित्रितेन ।। 6.67.148 ।।
स कुम्भकर्णस्य भुजो निकृत्तः पपात भूमौ गिरिसन्निकाशः।
विवेष्टमानोऽभिजघान वृक्षान् शैलान् शिला वानरराक्षसांश्च ।। 6.67.149 ।।
तं छिन्नबाहुं समवेक्ष्य रामः समापतन्तं सहसा नदन्तम्।
द्वावर्धचन्द्रौ निशितौ प्रगृह्य चिच्छेद पादौ युधि राक्षसस्य ।। 6.67.150 ।।
तौ तस्य पादौ प्रदिशो दिशश्च गिरीन् गुहाश्चैव महार्णवं च।
लङ्कां च सेनां कपिराक्षसानां विनादयन्तौ विनिपेततुश्च ।। 6.67.151 ।।
निकृत्तबाहुर्विनिकृत्तपादो विदार्य वक्त्रं वडवामुखाभम्।
दुद्राव रामं सहसाऽभिगर्जन् राहुर्यथा चन्द्रमिवान्तरिक्षे ।। 6.67.152 ।।
अपूरयत्तस्य मुखं शिताग्रै रामः शरैर्हेमपिनद्धपुङ्खैः।
स पूर्णवक्त्रो न शशाक वक्तुं चुकूज कृच्छ्रेण मुमोह चापि ।। 6.67.153 ।।
अथाददे सूर्यमरीचिकल्पं स ब्रह्मदण्डान्तककालकल्पम्।
अरिष्टमैन्द्रं निशितं सुपुङ्खं रामः शरं मारुततुल्यवेगम् ।। 6.67.154 ।।
तं वज्रजाम्बूनदचारुपुङ्खं प्रदीप्तसूर्यज्वलनप्रकाशम्।
महेन्द्रवज्राशनितुल्यवेगं रामः प्रचिक्षेप निशाचराय ।। 6.67.155 ।।
स सायको राघवबाहुचोदितो दिशः स्वभासा दश सम्प्रकाशयन्।
सधूमवैश्वानरदीप्तदर्शनो जगाम शक्राशनिवीर्यविक्रमः ।। 6.67.156 ।।
स तन्महापर्वतकूटसन्निभं विवृत्तदंष्ट्रं चलचारुकुण्डलम्।
चकर्त रक्षोधिपतेः शिरस्तथा यथैव वृत्रस्य पुरा पुरन्दरः ।। 6.67.157 ।।
कुम्भकर्णशिरो भाति कुण्डलालङ्कृतं महत्।
आदित्येऽभ्युदिते रात्रौ मध्यस्थ इव चन्द्रमाः ।। 6.67.158 ।।
तद्रामबाणाभिहतं पपात रक्षश्शिरःपर्वतसन्निकाशम्।
बभञ्ज चर्यागृहगोपुराणि प्राकारमुच्चं तमपातयच्च ।। 6.67.159 ।।
न्यपतत् कुम्भकर्णोऽथ स्वकायेन निपातयन्।
प्लवङ्गमानां कोट्यश्च परितः सम्प्रधावताम् ।। 6.67.160 ।।
तच्चाति कायं हिमवत्प्रकाशं रक्षस्ततस्तोयनिधौ पपात।
ग्राहान् वरान् मीनवरान् भुजङ्गान् ममर्द भूमिं च तदा विवेश ।। 6.67.161 ।।
तस्मिन् हते ब्राह्मणदेवशत्रौ महाबले संयति कुम्भकर्णे।
चचाल भूर्भूमिधराश्च सर्वे हर्षाच्च देवास्तुमुलं प्रणेदुः ।। 6.67.162 ।।
ततस्तु देवर्षिमहर्षिपन्नगाः सुराश्च भूतानि सुपर्णगुह्यकाः।
सयक्षगन्धर्वगणा नभोगताः प्रहर्षिता रामपराक्रमेण ।। 6.67.163 ।।
ततस्तु ते तस्य वधेन भूरिणा मनस्विनो नैर्ऋतराजबान्धवाः।
विनेदुरुच्चैर्व्यथिता रघूत्तमं हरिं समीक्ष्यैव यथा सुरार्दिताः ।। 6.67.164 ।।
स देवलोकस्य तमो निहत्य सूर्यो यथा राहुमुखाद्विमुक्तः।
तथा व्यभासीद्भुवि वानरौघे निहत्य रामो युधि कुम्भकर्णम् ।। 6.67.165 ।।
प्रहर्षमीयुर्बहवस्तु वानराः प्रबुद्धपद्मप्रतिमैरिवाननैः।
अपूजयन् राघवमिष्टभागिनं हते रिपौ भीमबले दुरासदे ।। 6.67.166 ।।
स कुम्भकर्णं सुरसङ्घमर्दनं महत्सु युद्धेषु पराजितश्रमम्।
ननन्द हत्वा भरताग्रजो रणे महासुरं वृत्रमिवामराधिपः ।। 6.67.167 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तषष्टितमः सर्गः ।। 67 ।।
कुम्भकर्णं हतं दृष्ट्वा राघवेण महात्मना।
राक्षसा राक्षसेन्द्राय रावणाय न्यवेदयन् ।। 6.68.1 ।।
राजन् स कालसङ्काशः संयुक्तः कालकर्मणा।
विद्राव्य वानरीं सेनां भक्षयित्वा च वानरान् ।। 6.68.2 ।।
प्रतपित्वा मुहूर्तं च प्रशान्तो राम तेजसा।
कायेनार्धप्रविष्टेन समुद्रं भीमदर्शनम् ।। 6.68.3 ।।
निकृत्तकण्ठोरुभुजो विक्षरन् रुधिरं बहु।
रुद्ध्वा द्वारं शरीरेण लङ्कायाः पर्वतोपमः ।। 6.68.4 ।।
कुम्भकर्णस्तव भ्राता काकुत्स्थशरपीडितः।
लगण्डभूतो विकृतो दावदग्ध इव द्रुमः ।। 6.68.5 ।।
तं श्रुत्वा निहतं सङ्ख्ये कुम्भकर्णं महाबलम्।
रावणः शोकसन्तप्तो मुमोह च पपात च ।। 6.68.6 ।।
पितृव्यं निहतं दृष्ट्वा देवान्तकनरान्तकौ।
त्रिशिराश्चातिकायश्च रुरुदुः शोकपीडिताः ।। 6.68.7 ।।
भ्रातरं निहतं दृष्ट्वा रामेणाक्लिष्टकर्मणा।
महोदरमहापार्श्वौ शोकाक्रान्तौ बभूवतुः ।। 6.68.8 ।।
ततः कृच्छ्रात् समासाद्य सञ्ज्ञां राक्षसपुङ्गवः।
कुम्भकर्णवधाद्दीनो विललाप स रावणः ।। 6.68.9 ।।
हा वीर रिपुदर्पघ्न कुम्भकर्ण महाबल।
त्वं मां विहाय वै दैवाद्यातोऽसि यमसादनम् ।। 6.68.10 ।।
मम शल्यमनुद्धत्य बान्धवानां महाबल।
शत्रुसैन्यं प्रताप्यैकस्त्वं मां सन्त्यज्य गच्छसि ।। 6.68.11 ।।
इदानीं खल्वहं नास्मि यस्य मे दक्षिणो भुजः।
पतितो यं समाश्रित्य न बिभेमि सुरासुरात् ।। 6.68.12 ।।
कथमेवंविधो वीरो देवदानवदर्पहा।
कालाग्निरुद्रप्रतिमो रणे रामेण वै हतः ।। 6.68.13 ।।
यस्य ते वज्रनिष्पेषो न कुर्याद्व्यसनं सदा।
स कथं रामबाणार्तः प्रसुप्तोऽसि महीतले ।। 6.68.14 ।।
एते देवगणाः सार्धमृष्टिभिर्गगने स्थिताः।
निहतं त्वां रणे दृष्ट्वा निनदन्ति प्रहर्षिताः ।। 6.68.15 ।।
ध्रुवमद्यैव संहृष्टा लब्धलक्षाः प्लवङ्गमाः।
आरोक्ष्यन्ति हि दुर्गाणि लङ्काद्वाराणि सर्वशः ।। 6.68.16 ।।
राज्येन नास्ति मे कार्यं किं करिष्यामि सीतया।
कुम्भकर्णविहीनस्य जीविते नास्ति मे रतिः ।। 6.68.17 ।।
यद्यहं भ्रातृहन्तारं न हन्मि युधि राघवम्।
ननु मे मरणं श्रेयो न चेदं व्यर्थजीवितम् ।। 6.68.18 ।।
अद्यैव तं गमिष्यामि देशं यत्रानुजो मम।
नहि भ्रातॄन् समुत्सृज्य क्षणं जीवितुमुत्सहे ।। 6.68.19 ।।
देवा हि मां हसिष्यन्ति दृष्ट्वा पूर्वापकारिणम्।
कथमिन्द्रं जयिष्यामि कुम्भकर्ण हते त्वयि ।। 6.68.20 ।।
तदिदं मामनुप्राप्तं विभीषणवचः शुभम्।
यदज्ञानान्मया तस्य न गृहीतं महात्मनः ।। 6.68.21 ।।
विभीषणवचो यावत् कुम्भकर्णप्रहस्तयोः।
विनाशोऽयं समुत्पन्नो मां व्रीडयति दारुणः ।। 6.68.22 ।।
तस्यायं कर्मणः प्राप्तो विपाको मम शोकदः।
यन्मया धार्मिकः श्रीमान् स निरस्तो विभीषणः ।। 6.68.23 ।।
इति बहुविधमाकुलान्तरात्मा कृपणमतीव विलप्य कुम्भकर्णम्।
न्यपतदथ दशाननो भृशार्तस्तमनुजमिन्द्ररिपुं हतं विदित्वा ।। 6.68.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टषष्टितमः सर्गः ।। 68 ।।
