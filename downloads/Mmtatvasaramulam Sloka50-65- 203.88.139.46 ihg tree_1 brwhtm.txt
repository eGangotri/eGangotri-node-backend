	अव. - पूर्वश्लोकोक्तान्येव परमतदूषणानि क्रमेण बहुभिः श्लोकैर्विस्तरेणाह [नेत्यादि]
मू.	न द्वैतं प्रतिपादयन्त्युपनिषद्वाचः प्रसिद्धं हि तत्
	किंत्वद्वैतमनन्यगोचरतया तद्वेद्यमास्थीयताम् ।
	अप्राप्ते खलु शास्त्रमर्थवदिति व्यर्थः प्रयासो यतः
	प्रख्यातादितरस्तु शास्त्र विषयो भेदस्त्वदद्वैतवत् ।। 50 ।।
	व्या. - उपनिषद्वाचः - वेदान्तवाक्यानि । द्वैतं - भेदम् । न प्रतिपादयन्ति - न बोधयन्ति । द्वयोर्भावो द्विता, द्वितैव द्वैतम् । प्रज्ञादित्वात् स्वार्थेऽण््प्रत्ययः । द्वित्ववाचिना च द्वैतशब्देन तद्व्यापको भेदो लक्ष्यते । पृथक््त्वनिवेशित्वात् सङ्ख्यया कर्मभेदः स्यादित्युक्तेः । वेदान्तवाक्यानि न भेदप्रतिपादकानीत्यर्थः । कुत इत्यत्राह - प्रसिद्धं हीति । तत् - द्वैतम् । प्रसिद्धं हि - प्रत्यक्षाद्यवगतं  खलु । अतो भेदो न शास्त्रप्रतिपाद्य इत्यर्थः । शास्त्रं त्वसन्निकृष्टेऽर्थे शब्दविज्ञानात् इति सूत्रमत्राभिप्रेतम् ।।
	असन्निकृष्टवाचा च द्वयमत्र जिहासितम् ।
	ताद्रूप्येण परिच्छित्तिस्तद्विपर्ययतोऽपि वा
इत्युक्तरीत्या शास्त्रप्रतिपाद्यत्वरूपेण मानान्तराबोधितत्वस्य शास्त्रप्रतिपाद्यत्वेऽपेक्षितत्वात्तदभावादस्य न शास्त्रप्रतिपाद्यत्वमिति भावः । अत्र घटपटादिभेदस्य प्रत्यक्षसिद्धत्वं नाहमीश्वर इति [स्वस्य] ईश्वरभेदप्रत्यक्षत्वं च विवक्षितम् । तत्र हि शास्त्रप्रतिपाद्यं किमित्यत्राह - किं त्विति । किं तु - भेदस्य शास्त्रप्रतिपाद्यत्वाभावे । अद्वैतम् अभेदः । अनन्यगोचरतया - शास्त्रेतरप्रमाणाविषयत्वेन हेतुना । तद्वेद्यम् उपनिषत्प्रतिपाद्यम् । आस्थीयताम् - प्रतिज्ञायताम् युष्माभिरिति शेषः । कुत इदमित्यत्राह - अप्राप्त इत्यादि । शास्त्रम् अज्ञातज्ञापनैकप्रवणंवेदरुपं हितानुशासनम् । अप्राप्ते - साधकबाधकप्रमाणाविषयेऽर्थे । अर्थवत्खलु - अज्ञातज्ञापनरूपप्रयोजनवत् किल । अतो मानान्तरानधिगतत्वादभेद एव शास्त्रबोध्य इत्यर्थः । इति प्रयासः -  उक्तार्थप्रतिपादनप्रयुक्तः क्लेशगर्भः प्रयत्नः । यसु प्रयत्ने । व्यर्थः - निष्प्रयोजनः । कुत इदमित्यत्राह -  यत इति । प्रख्यातात् - मानान्तरविषयात् घटपटादिभेदात् । इतरो भेदः - कार्यकारणभावशेषशेषिभावनियन्तृनियम्यभावोपास्योपासकभाव- प्राप्यप्रापकभावरूपो भेदस्तु । त्वदद्वैतवत् शास्त्रविषयः त्वदभिमतजीवेश्वराभेदेन तुल्यं, 
शास्त्रप्रतिपाद्यत्वरूपशास्त्रसंबन्धभागीत्यर्थः । विसिनोतीति विषयः षिञ् बन्धने अत स्तेन तुल्यं क्रिया चेदिति वतिप्रत्ययोपपत्तिः । अध्याहृतभवतिक्रियया वा तदुपपत्तिरिति । यथा सोऽयं देवदत्त इत्याद्यैक्यप्रत्यक्षेऽपि जीवपरयोरैक्यस्य तदविषयत्वात् शास्त्रप्रतिपाद्यत्वं त्वया स्वीक्रियते ; तथा घटपटादिभेदस्य प्रत्यक्षादिसिद्धत्वेऽपि जीवपरयोर्नियन्तृनियम्यभावादिरूपभेदस्य तदविषयत्वाच्छास्त्र- प्रतिपाद्यत्वमस्माभिः स्वीक्रियते । अतो न द्वैतं प्रतिपादयन्तीत्यादिनोक्तः प्रयासस्तव वादिविजयानुपयुक्तत्वाद्विफल इति मृषावादिनं प्रत्युक्तिरियं सिद्धान्तिनः ।।
	तदिदमाहुः भट्टसुदर्शनपादाः - यदि भेदमात्रस्य लोकसिद्धत्वात् अप्राप्ते हि शास्त्रमर्थवत् इति न्यायादभेद एव शास्त्रवेद्य इत्युच्यते ; तर्हि सोऽयं देवदत्त इत्यादावभेदमात्रस्य लोकसिद्धत्वात् अप्राप्ते शास्त्रस्यार्थवत्त्वाच्च शास्त्रेणामेद- प्रतिपादनमयुक्तम् । देवदत्ताद्यैक्यं हि लोकसिद्धम् । न जीवपरयोः । अतस्तयोरभेदः शास्त्रवेद्य इति चेत्तर्हि घटपटादिभेद एव लोकसिद्धो न तु जीवपरयोर्नियम्यत्व- नियन्तृत्वधार्यत्वधारकत्वशेषत्वशेषित्वव्याप्यत्वव्यापकत्वलक्षणभेदो न लोकसिद्ध इति स भेदः शास्त्रप्रतिपाद्य एवेति ।। 50 ।। 

	अव. - जीवानां मिथो भेदस्य श्रुतिप्रतिपाद्यत्वमाह  - [यदित्यादि]
मू. 	यच्छ्वेताश्वतरश्रुतिर्नृबहुतामेको बहूनामिति
	ब्रूते तत्र विधिर्विशिष्टविषयस्त्वष्टाकपालादिवत् ।
	नित्यत्वात्मबहुत्वमत्र निगमादन्यत्र विद्म कथं
	प्रत्यक्त्वेन पराक्तया स्वपरयोर्मुक्तौ च भेदः स्फुटः ।। 51 ।।
	व्या. - श्वेताश्वतरश्रुतिः - नित्यो नित्यानां चेतनश्चेतनानामेको बहूनां यो विदधाति कामान् इति श्वेताश्वतरोपनिषद्गतमन्त्रः । एको बहूनाम्  इति  एको बहूनामित्यंशेन । नृबहुतां - आत्मबहुताम् । ब्रूते - बोधयति इति यत् । तत्र - निरुक्तश्रुतेरात्मबहुत्वबोधकतावाद इत्यर्थः । अष्टाकपालादिवत् - यदाग्नेयोऽष्टाकपालः  इत्यादिविधिवत् ; अष्टाकपालत्वविशिष्टाग्नेयपुरोडाश- विधिवदित्यर्थः । अत्रापि वतिप्रत्ययोपपादनं पूर्ववद् द्रष्टव्यम् । विशिष्टविषयो विधिः - नित्यबहुचेतनविशिष्ट [प्रदान] (प्रधान) विषयाज्ञातज्ञापनरूपविधिः । आस्थीयते - प्रतिज्ञायते । आस्थीयतामित्यनुवृत्तस्य 
विभक्तिविपरिणामेन संबन्धः । तुशब्दः शङ्काव्युदासकः । नित्यो नित्यानां चेतनश्चेतनानामेको बहूनां यो विदधाति कामान् इत्यस्य कामविधानपरत्वान्न नित्यत्वबहुत्वयोस्तात्पर्यम् ;  तथा सति वाक्यभेदप्रसङ्गात् ; अनेपेक्षितं चेदं चेतननित्यत्वबहुत्वप्रतिपादनमिति शङ्काद्वयम् ; विशिष्टविधित्वाश्रयणेनानित्यानामल्पानां कामप्रदानादपि नित्यानां बहूनां कामप्रदाने कथिते हि कामप्रदानस्यातिशयो भवतीति कामप्रदानेऽतिशयबोधलिप्सयापेक्षितत्वोप- पादनेन च व्युदस्तमिति सूचनाय तुशब्दप्रयोगः । ननु आत्मबहुत्वस्य लोकसिद्धत्वान्न तत्र शास्त्रस्य तात्पर्यं, अप्राप्ते हि शास्त्रमर्थवदिति शङ्कायामाह - नित्यत्वेत्यादि । नित्यत्वसहिता आत्मानः नित्यत्वात्मानः । सुपेति वा तृतीयेति वा योगविभागात् समासः । नित्यत्वविशिष्टात्मनां बहुत्वं नित्यत्वात्मबहुत्वम् । अत्र - लोके, निगमादन्यत्र - उपदर्शितश्रुतेरन्यतः, प्रत्यक्षादित इत्यर्थः । कथं विद्मः - न विद्म इत्यर्थः । हेतोरधिकरणत्वविवक्षयान्यत्रेति सप्तमी ।। 
	अयं भावः - अचित्संसृष्टात्मबहुत्वप्रतीतिर्लोकसिद्धा । परिशुद्धात्मस्वरूपबहुत्वस्य तु लोकसिद्धत्वाभावात् तत्र शास्त्रस्य तात्पर्यं संभवत्येव । श्रुतौ हि नित्यानां बहूनां चेतनानामिति संबन्धाद्विशिष्टस्य वैशिष्ट्यमिति रीत्या नित्यत्वविशिष्टस्य बहुत्वलाभान्नित्यत्वे बहुत्वावच्छेदकता लभ्यते । औपाधिकाकारस्यानित्यत्वान्निष्कृष्टस्वरूपस्यैव नित्यत्वात्तदवच्छेदेनात्मबहुत्वबोधने सति परिशुद्धात्मस्वरूपबहुत्वं सिद्धं भवतीति तत्र शास्त्रतात्पर्यं संभवत्येवेति । न च श्रुतौ नित्यानां नित्यः चेतनानां चेतन इति संबन्धः सान्निध्यादिति वाच्यम् । संभवति साभानाधिकरण्ये वैयधिकरण्यस्यानुचितत्वात् एको बहुनामित्यत्र वैरूप्यापत्तेश्च तदयोगात् । सान्निध्यं तु नित्यानां कामविधानं नित्यस्योचितमित्यौ- चित्यव्यञ्जनोपक्षीणमिति न सामानाधिकरण्यबाधकम् । सन्निधिश्च दुर्बलप्रमाणत्वान्न श्रुतिरूपं सामानाधिकरण्यं बाधितुमलम् । श्रुतौ नित्यानां बहूनामित्यत्र विशिष्टस्य वैशिष्ट्यमिति रीत्यैव बोध इति सूचनायैव श्लोके नित्यत्वात्मबहुत्वमिति तृतीयासमासगर्भः सन्दर्भः स्वीकृतः न तु नित्यात्मबहुत्वमिति कर्मधारयगर्भः । यद्वा नित्यत्वं चात्मबहुत्वं च नित्यत्वात्मबहुत्वमिति समाहारद्वन्द्वः । तस्य च समूहार्थकत्वात् समूहस्य चैककालावच्छेदेनैकदेशस्थानेकवस्त्वात्मकत्वान्नित्यत्व-  बहुत्वयोरात्मन्येककालावच्छिन्नवृत्तिकत्वसिद्ध्या परिशुद्धात्मस्वरूपबहुत्वलाभः । श्रुतौ च नित्यानां बहूनामिति सामानाधिकरण्योपगमात् । तत्र च कालैक्यमपि भासत  इति 
तान्त्रिकाभ्युपगमान्नित्यत्वबहुत्वयोरात्मस्वेककालावच्छिन्नवृत्तिकत्वलाभाच्छ्रति- गतसामानाधिकरण्यं श्लोके समाहारद्वन्द्वप्रयोगेण विवृतम् । तदुक्तं सुदर्शनभट्टपादैः - नित्यत्वसमानाधिकरणबहुत्वेऽभिहिते परिशुद्धात्मस्वरूपबहुत्वं ह्युक्तं भवति इति । अतः पृथक्त्वनिवेशित्वनयादात्मबहुत्वमात्मभेदलम्भकमिति हृदयम् ।।
	मूक्तावपि भेदश्रवणान्निष्कृष्टात्मनां मिथो भेद इत्याह - प्रत्यक्त्वेनेत्यादिना । प्रत्यक्त्वेन - अहंबुद्धिबोध्यत्वेन । पराक्तया - इदंबुद्धिबोध्यत्वेन स्वपरयोः मुक्तानां स्वस्य चान्यस्य च मिथो भेदः स्फुटः श्रुतिषु स्पष्ट इत्यर्थः । प्रत्यक्त्वपराक्त्वरूपविरुद्धधर्माध्यासान्मोक्षदशायामात्मभेदः, श्रुतिसिद्ध इति भावः । श्रुतिषु मुक्तानामहमिदंव्यवहारः तत्र तत्र द्रष्टव्यः । (यद्वा स्वपरयोरित्यन्तं संसारदशायां भेदसिद्धिपरम्) मुक्ताविति मोक्षदशायां तत्सिद्धिपरम् । इदं च भेदश्रुतीनामनृतविषयतानिरसनं भेदनिषेधार्थं भेदानुवादरूपाणि  भेदश्रवणानि  इति पक्षनिरासस्याप्युपलक्षणम् ।। 51 ।।

अव. - आदौ भेदश्रुतीनामनृतविषयता इत्युक्तपराभ्युपगमो विस्तरेण दूषितः । अथ लक्षणा चैक्यवाचाम् इत्युक्तं तत्पक्षं विस्तरेण दूषयति - [सामानाधिकरण्येत्यादि]
मू.	सामानाधिकरण्यभागिषु पदस्तोमेषु सर्वेषु किं
	प्रत्याय्यं व्यतिरिच्यते प्रतिपदं वक्तव्यमद्वैतिना । 
	यद्वा नेति न चेदनर्थकतया नेकातिरिक्तं पदं
	पठ्येत प्रतिवादिनस्त्वितरथा युक्तिः स्वमासीदति ।। 52 ।।
	व्या - परैर्हि समानाधिकरणवाक्यस्याखण्डार्थत्वमुक्तम् । तथा हि - सामानाधिकरण्यस्यैकार्थपरत्वव्युत्पत्तेरैकार्थ्यस्य च पदानां विशेषणमात्रपरत्वे विशिष्टपरत्वे चासिद्धेः स्वरूपमात्रैक्यपरत्वं सत्यादिसमानाधिकरणपदानामिति । तदिदं निरस्यति - सामानाधिकरण्येत्यादिना । सर्वेषु - व्यधिकरणेषु समानाधिकरणेषु च । पदस्तोमेषु - वाक्येषु मध्ये । सामानाधिकरण्यभागिषु - समानाधिकरणेषु पदेषु, समानमेकमधिकरणं वाच्यं तेषां तथोक्तानि समानाधिकरणानि, तेषां भावः सामानाधिकरण्यं, तत्र भागः संबन्धः तद्वत्स्वित्यर्थः [वाक्येषु] करणस्यैवाधिकरणत्वविवक्षया सप्तमी । प्रत्याय्यं बोध्यम् । प्रतिपदं - तत्तत्पदेषु । व्यतिरिच्यते भिन्नं भवति । यद्वा - अथवा । नेति - न व्यतिरिच्यत इति प्रश्ने । अद्वैतिना - निर्विशेषवस्त्वभ्युपगमवता मृषावादिना । किं वक्तव्यं 
- किंशब्दः क्षेपार्थकः । उक्तकल्पयोः नैकोऽपि कल्पो वक्तुं शक्यत इत्यर्थः । समानाधिकरणपदेषु किंचित्पदबोध्यस्य तदितरपदबोध्याद्विशेषोऽस्ति वा न वेति प्रश्ने मृषावादिना किंचिदप्युत्तरं वक्तुं शक्यमित्यर्थः । कुत इत्यत्राह - न चेदित्यादि । बुद्धिस्थत्वात् द्वितीयं शिरः प्रथमं दूष्यते । न चेत्प्रत्याय्यं - न व्यतिरिच्यते चेदित्यर्थः । एकातिरिक्तं - विवक्षिततत्तदेकैकपदातिरिक्तम् । पदम् अनर्थकतया पदान्तराबोधितार्थबोधनरूपप्रयोजनविरहेण हेतुना । न पठ्येत - नाधीयीतेत्यर्थः उक्तार्थानामप्रयोगः इति न्यायादिति भावः तथा च पठ्यमानस्य वैयर्थ्यप्रसङ्ग इति हृदयम् ।।
	इदमुपलक्षणं - पदानां पर्यायत्वप्रसङ्गः । प्रवृत्तिनिमित्तभेदाभावेन सामानाधिकरण्यलक्षणहानिप्रसङ्गः । सामानाधिकरण्यप्रत्याय्यस्य ऐक्यस्य स्वरूपातिरेके सखण्डत्वप्रसङ्गः । अनतिरेके तस्य प्रतिपदिकावगतस्वरूपाविरोधान्न विशेषणत्याग इत्यपि बोध्यम् । सर्वेषु पदस्तोमेष्वित्यनेन सर्वेष्वेव वाक्येषु पदानां व्युत्पत्तिसिद्धार्थसंसर्गविशेषमात्रं प्रत्याय्यमिति समानाधिकरणपदेषु केवलं व्युत्पत्तिसिद्धप्रवृत्तिनिमित्तप्रहाणं नोचितम् । समानविभक्त्यवगतमैक्यं तु प्रातिपदिकावगतविशेषणसंबन्धाविरोधेन प्रधानभूताविशेष्यैक्यपरमित्ययमर्थः सूचितः ।।
	प्रथमं शिरो दूषयति - इतरथेत्यादिना । इतरथा - प्रत्याय्यं प्रतिपदं भिन्नं चेत् सत्यादिपदानां तत्तत्पदार्थविरोधिव्यावृत्तिमात्रपरत्वे विरोधिव्यावृत्त्यवच्छिन्नस्वरूपपरत्वे चेत्यर्थः प्रतिवादिनो युक्तिः अस्मत्प्रतिवादिनोऽखण्डवाक्यार्थसाधकत्वेनाभिमतः समानविभक्त्यवगतैक्यासिद्धिरूपो हेतुः । स्वम् - प्रतिवादिनः स्वीयं पक्षम् ।  आसीदति - व्याघातकभावेन  प्राप्नोतीत्यर्थः । सत्यादिपदानां विरोधिव्यावृत्तिमात्रपरत्वे प्रतियोगिभेदेन व्यावृत्तिभेदादैक्यासिद्धिः, व्यावृत्त्यवच्छिन्नस्वरूपपरत्वे च व्यावृत्तीनामुपलक्षणत्वे पदान्तरवैयर्थ्यम्, विशेषणत्वे त्वेकार्थत्वासिद्धिरिति दूषणं प्रतिवादिनः स्वपक्षेऽप्यापततीति भावः । विशेषणभूतार्थभेदेऽपि विशेष्यभूतप्रधानार्थैकार्थ्य- सिद्धिरिति च पक्षद्वयेऽपि समानम् । परं तु सिद्धान्ते पदानां मुख्यता, पक्षान्तरे तु तत्तद्विरोधिव्यावृत्तिलक्षकत्वमिति विशेष इति तुशब्दार्थः ।। 52 ।।

	अव. - इत्थं श्लोकत्रयेण, आदौ भेदश्रुतीनामनृतविषयता लक्षणा चैक्यवाचाम् इत्युक्तपराभ्युपगमद्वयं विस्तरेण दूषितम् । दूरेणैव प्रहाणं तदुभयघटनातत्पराणां च वाचाम् 
इत्येतत्तु, घटकश्रुतीनामपि भेदश्रुतित्वेन भेदश्रुत्यनृतविषयतादूषणेनैव दूषितमिति पृथङ् न दूषितम् । दूरेणैव इत्यादिना पृथगुद्देशसूचितम् यस्यात्मा शरीरम् इत्यादिषु शरीरादिशब्दानां तादधीन्यलक्षकतायाः पराभिमतत्वेन तदंशे लक्षणाप्यापततीत्येवंरूपमधिकदूषणं तु दूरेणैव प्रहाणम् इत्यत्रैवोक्तमिति न तत्र विस्तरापेक्षा । अतोऽत्र निर्देशक्रमेण प्रत्यक्षादि प्रमाणस्वारस्यहानिम् इदार्नी विशदयति - [द्दश्यत्वादित्यादि]
मू.	दृश्यत्वादनृतं विगीतमिति यदृष्टान्तयन्तो जगुः
	शुक्त्यारोपितरूप्यमत्र  कतिचित्तत्रेदमाचक्ष्महे ।
	धर्मिग्राहकमानधिक्कृतमिदं सोपाधिकत्वं पुनः
	सौत्रं व्यक्तमभङ्गुरं व्यभिचरल्लिङ्गं च भङ्गाय वः ।। 53 ।।
	व्या. - परैरित्थमुक्तम् - विगीतः प्रपञ्चो मिथ्या दृश्यत्वात् शुक्तिरूप्यवत्  इत्यनुमानेन प्रप़ञ्चमिथ्यात्वसिद्धिः ।  स्वाभावाधिकरणे प्रतीयमानत्वं, स्वसमानाधिकरणात्यन्ताभावप्रतियोगित्वं, ज्ञाननिवर्त्यत्वं वा मिथ्यात्वमिह साध्यधर्मः  । ज्ञानविषयत्वरूपद्दश्यत्वं हेतुः । द्रव्यसमवेतप्रत्यक्षे संयुक्तसमवायस्यावश्यकत्वेन तदभावेन रजतत्वान्यथाख्यातेरसंभवादनिर्वचनीयं साक्षिभास्यं शुक्तावपूर्वं रजतमुत्पद्यते । तच्च द्रव्यं दृङ्निवर्त्त्ये चेति तदेव व्याप्तिनिश्चयभूमितया द्दष्टान्त इति । तदिदमनुवदति - द्दश्यत्वादित्यादिना । अत्र कतिचित् मृषावादिन इत्यर्थः । शुक्त्यारोपितरूप्यम् - शुक्तिविशेष्यकभ्रमप्रकारभूतं रजतम् ; यद्वा रजतकारणतया क्लृप्तसामग्र्यभावेन, पार्श्वस्थानुपलम्भेन च तत्रासंभावितोत्पत्तिकमेव केवलं स्वीयकुसृष्ट्या शुक्तावुत्पन्नतया कथितं रजतम् । द्दष्टान्तयन्तः सन्तः - व्याप्तिनिश्चयभूमिभूतदृष्टान्तमाचक्षाणाः सन्तः । द्दष्टान्तस्य साध्यवैकल्यरूपसिद्धान्त्यभिमतदूषणस्फोरणाय शुक्त्यारोपितेत्युक्तम् । उत्पत्त्यर्थाद्रोहतेः णिजन्तात् कर्मणि क्तः । अत्र च दृष्टान्तयन्त इत्यत्र तत्करोति तदाचष्टे इति सूत्रेणाख्यानार्थको णिच् । ज्ञानप्रत्यासत्त्युपगमात्, पञ्चीकरणसिद्धरजतावयवसत्त्वोपगमाद्वा रजतान्यथाख्यातेः, यथार्थख्यातेर्वा उपगमात् रजतग्रहोपपत्तेश्च न तत्र रजतोत्पत्त्यपेक्षेति हृदयम् । विगीतं विवादाध्यासितम् । जगदिति शेषः । उत्तरश्लोके जगत इत्युक्तेः । अयं पक्षनिर्देशः । अनृतं - ज्ञाननिवर्त्त्यत्वरूपमिथ्यात्ववत् । इदं साध्यसमर्पकम् । द्दश्यत्वात् ज्ञानविषयत्वात्् । इयं हेतूक्तिः । इति यत् विमतं जगन्मिथ्या द्दश्यत्वात् शुक्तिरूप्यवत् इत्याकारकं यदनुमानम् । जगुः अवदन् । शिशुपशुप्रायपुरुषरञ्जकत्वात् गानत्वोक्तिः । तस्य वैदिकसदः 
शिखामणेरग्रतः क्वपरवादिसंभवः  इति पूर्वोक्तदिशा जगुरिति परोक्षनिर्देशः । तत्रेदमाचक्ष्महे - तस्मिन्ननुमाने कालत्ययापदेशसोपाधिकत्वव्याघातात्मक- दूषणत्रयमिदम्  उपरितनसार्ध श्लोकेन सूत्रकारहृदयानुसारिणो वयं वदाम इत्यर्थः । तत्रास्य श्लोकस्योत्तरार्धेन प्रथमं कालात्ययापदेशं सोपाधिकत्वं चाह - धर्मिग्राहकेत्यादिना । इदं - जगत्पक्षकदृश्यत्वहेतुकमिथ्यात्वानुमानम् । धर्मिग्राहकमानेन मिथ्यात्वरूपसाध्यधर्मं प्रति धर्मिभूतप्रपञ्चग्राहिणा प्रत्यक्षेण प्रपञ्चसत्यत्वग्राहकेण, धिक्कृत - साध्याभावग्रहणाद्बाधितम् । अत इदमनुमानं दुष्टमित्यर्थः । तदाहुः सुदर्शनभट्टपादाः - तत्राश्रयः प्रतीतो वा न वा ? न चेदाश्रयासिद्धिः । [प्रतीतत्वे प्रतीतिश्च] (प्रतीतिमत्त्वप्रतीतिश्च । प्रत्यक्षादिप्रमाणैः सत्यत्वेनेति तस्य मिथ्यात्वसाधनं धर्मिग्राहकप्रमाणबाधितम् इति । तथा चण्डमारुतेऽप्युक्तं - प्रपञ्चविषयं ज्ञानं स्वप्रकाशं स्वतः प्रमाणं च । अतो घटादिविषयकत्वप्रमात्वग्राहिणाप्रत्यक्षेण प्रमाविषयत्वं घटादौ गृहीतमिति उष्णत्वप्रत्यक्षेणानुष्णत्वानुमानस्येव मिथ्यात्वानुमानस्यापि बाधः इति सोपाधिकत्वमित्यादि - (पुनश्शब्दस्तुशब्दार्थकः । चकारो विशेषणत्रयसमुच्चयपरः) सौत्रं - वैधम्मर्याच्च न स्वप्नादिवत् इति सूत्रोक्तम् । अभङ्गुरं - अभग्नं, पक्षावृत्तित्वसाध्यसमव्याप्त्योः सत्त्वेनाप्रत्याख्योपाधित्वकम् । व्यभिचरत् साध्याभाववद्वृत्ति, लिङ्गं दृश्यत्वादिति हेतुर्येन तत्तथोक्तम् । ज्ञाप्यत्वं विग्रहवाक्यस्थतृतीयार्थः । हेतुव्यभिचारज्ञापकमित्यर्थः । उपाधेर्व्यभिचारोन्नायकत्वादेवमुक्तम् । सोपाधिकत्वं प्रतिपन्नोपाधौ बाधितत्वरूपोपाधिमत्ता । पुनश्शब्दो वाक्यालङ्कारः । चकारः पूर्वोक्तदोषसमुच्चायकः । वः - वादिनां युष्माकम् । भङ्गाय - पराजयहेतुः । कालात्ययापदेशस्य साक्षात्सोपाधिकत्वस्य चानैकान्तिकद्वारा वादिपराजयावहत्वादिति भावः । अथवा कालात्ययापदिष्टं दृश्यत्वं च अभङ्गुरं सौत्रं तस्य सोपाधिकत्वं च, पुनश्शब्दश्चशब्दार्थकः ; ब्रह्मण्यनैकान्तिकं द्दश्यत्वादिति लिङ्गं च वः पराजयहेतुरिति योजना । श्रुतिस्मृतिस्वारस्यात् ब्रह्मणि  दृश्यत्वं वर्तत इतीत्थमुक्तम् । तदाहुः - दृश्यत्वं च ब्रह्मणि व्यभिचारि इति । लिङ्गमिति सामान्योक्त्या व्यावर्तमानत्वादेरपि दूषणं सिद्धम् . तदिदं सोपाधिकत्वं भट्टसुदर्शनपादैर्विस्तरेणोक्तम । तत्तु तत्रैवानुसन्धेयम् । व्यक्तमित्यनेन बालानामपि इदं सोपाधिकत्वं स्फुटमिति वादिनः प्रयोगाकौशलातिशयाविष्करणम् ।। 53 ।।

	अव. - अथ व्याघातमाह - [मिथ्यात्वमित्यादि]  
मू.	मिथ्यात्वं भ्रान्तिसिद्धं यदि खलु जगतः साध्यते सिद्धसाध्यो
	हेतुः सत्यः प्रपञ्चो भवति हि यदि वा सत्यमद्वैतहानिः 
	साध्यं ब्रह्मस्वरूपं यदि भवति तदा सिद्धसाध्यत्वमेव 
स्यादेवं च प्रपञ्चव्युदसनसरणिर्दूरतस्ते निरस्ता ।। 54 ।।
व्या. - अत्र यत्तदिति पदद्वयमध्याहर्तव्यम् । तथा च जगतो यन्मिथ्यात्वं साध्यते तद्भ्रान्तिसिद्धं यदीति योजना । भ्रान्तिसिद्धं भ्रान्तिप्रकारभूतं, मिथ्याभूतमिति यावत् । जगतः सिषाधयिषितस्य मिथ्यात्वस्य मिथ्यात्वं चेदित्यर्थः । हेतुः - द्दश्यत्वादिकः । सिद्धसाध्यः - सिद्धं मानान्तरावगतं साध्यं यस्येति विग्रहः । अत्र स्यादित्यपकर्षः । अत्र यथाश्रुते हेतोः सिद्धसाधनत्वं दोष इति प्रतीयते । तत्तु नास्ति । तदुक्तं चण्डमारुते वस्तुतो मिथ्यात्वस्य मिथ्यात्वेऽपि तेन रूपेण मिथ्यात्वस्यासाध्यत्वात् सिद्धसाधनासंभवादतोऽर्थान्तरमेव इति । मिथ्यात्वस्य मिथ्यात्वे मिथ्याभूतस्यारोपितपीतिम्नः श्वैत्येनेव परामार्थिकसत्यत्वेनाविरोधादर्थान्तरम् इति च । अतोऽत्र सिद्धसाध्यो हेतुरित्यस्यार्थान्तरं स्यादित्यर्थः । तत्फलितमाह - सत्यः प्रपञ्चो भवतीति । आरोपितमिथ्यात्वस्य पारमार्थिकसत्यत्वेन विरोधाभावान्न प्रपञ्चसत्यत्वहानिरित्यर्थः । यदि वेत्यादि । तत् मिथ्यात्वं सत्यं यदीत्यर्थः । अद्वैतहानिरित्यत्र तदा तस्य ब्रह्मस्वरूपातिरेक इत्यदिः । सिषाधयिषितस्य मिथ्यात्वस्य सत्यत्वे तस्य ब्रह्मस्वरूपातिरेके च सति ब्रह्मणः सत्येन तेन सद्वितीयत्वप्रसङ्ग इत्यर्थः । सत्यस्यैव तस्य ब्रह्मस्वरूपानतिरेकमाशङ्क्य निराकरोति - साध्यं ब्रह्मस्वरूपं यदि भवतीति । ब्रह्मस्वरूपानतिरेके हि नाद्वैतहानिः, न वा जगतः सत्यत्वमिति शङ्काशयः । सिद्धसाध्यत्वमेव स्यात् - अर्थान्तरमेव स्यात् । ब्रह्मस्वरूपस्यास्माभिरङ्गीकारादित्यर्थः । एवकारेण पूर्वोक्तदोष एवापततीति सूच्यते । ततः फलितमाह - एवं चेति । एवम् - उक्तरीत्या ते प्रपंञ्चव्युदसनसरणिः त्वदुक्तजगन्मिथ्यात्वानुमानप्रकिया । दूरतो निरस्ता । साध्यधर्मपारमार्थ्यापारमार्थ्यविकल्पादिना व्याघातप्रसंजनात् दूषितेत्यर्थः । माध्यमिकोक्तज्ञानबाध्यत्वस्य भवता बाध्यत्वाभ्युपगमान्नेयमप्रामाणि कधर्मपरम्परापादनेन दूषणरूपनित्यसमेति सूचनाय चशब्दप्रयोगः । तदिदमाहुर्भट्टसुदर्शनपादाः - साध्यधर्मस्य पारमार्थ्यापारमार्थ्यविकल्पे कृते पारमार्थ्यं चेदद्वैतहानिः । द्दश्यत्वहेतोरनैकान्त्यं च ; परमार्थेऽपि तस्य वृत्तेः । अपारमार्थ्ये प्रपञ्चसत्यता । बाध्यकबाधे बाध्यस्वरूपाबाधः इति 
न्यायात् इत्यादिना ।। 54 ।।

अव. - ननु वैधर्म्याच्च न स्वप्नादिवत्  इति सूत्रस्य योगाचारोक्ते जागरितप्रत्ययो निरालम्बनः वेदनत्वात्, स्वप्नप्रत्ययवत् इत्यनुमाने सोपाधिकत्वप्रदर्शनपरत्वात् कथं मृषावाद्युक्तमिथ्यात्वानुमाने सोपाधिकत्वप्रदर्शनपरतोक्तिरिति चेत् ? अत्राहुः - मृषावादिनां  योगाचाराणां चार्थमिथ्यात्वाभ्युपगमस्याविशेषान्न दोष इति । तदुक्तं भट्टसुदर्शनपादैः प्रतीतत्वे सति बाधार्हत्वस्य उभयाभिमतत्वाच्च इति कारणदोषबाधप्रत्यययोरनिर्वाच्यपक्षेऽप्युपाधित्वोपपत्तेरविशिष्टत्वात् इति च । तथा चण्डमारुतेऽप्युक्तम् - जागरितप्रत्ययो निरालम्बनः वेदनत्वात् स्वाप्नप्रत्ययवत् इति बौद्धानुमानम् वैधर्म्याच्च न स्वप्नादिवत्  इति, सूत्रभाष्ये भगवता दूषितम् । मायिना प्रपञ्चो मिथ्या द्दग्विषयत्वात् शुक्तिरजतस्वाप्नाद्यर्थादिवत् इत्युक्तम् । (एवं च ज्ञानत्वेन मिथ्याविषयत्वसाधनस्य ज्ञानविषयत्वेन मिथ्यात्वसाधनस्य चाविशेषात्, ज्ञानत्वहेतुदूषणान्येव तद्विषयत्वहेतोरपि भवन्ति) इति अतः सौत्रं सोपाधिकत्वमित्येतदुपपादनाय योगाचाराणां मृषावादिनां च प्रपञ्चमिथ्यात्वोप- गताविशेषमाह - [चिन्मात्रेत्यादि]
मू. 	चिन्मात्रव्यतिरेकि वस्तु सकलं मिथ्येति जोघुष्यते
	योगाचारमते यदौपनिषदीकर्तुं तदाकृष्यते ।
	मायावादिभिरप्रतीतनिगमन्यायप्रमाणान्तर-
	प्रस्थानैरपहस्तयन्ति हि सह न्यायैः प्रमाणानि तत् ।। 55 ।।
	व्या. - योगाचारमते - वैभाषिकसौत्रान्तिकयोगाचारमाध्यमिकानां चतुर्णां बुद्धशिष्याणां मध्ये तृतीयस्य  योगाचाराख्यस्य मते । चिदेव चिन्मात्रम् । मयूरव्यंसकादित्वान्मात्रशब्देन समासः । मात्रे कार्त्स्न्येऽवधारणे  इतिकोशः । तव्द्यतिरेकि - (स्वरूपातिरिक्तस्वगतभेदशब्दितयावद्विशेषशून्ये) संविद्वयतिरिक्तम् । सकलं - ज्ञातृज्ञेयादिरूपम् । वस्तु - पदार्थजातम् । सिद्धान्तेन वस्तुत्वोक्तिः सांप्रतिकसत्यत्वेन पराभिमतेन वा वस्तुत्वोक्तिः । मिथ्येति यत् जोघुष्यते - यीन्मथ्यात्वानुमानं पौनःपुन्येनोच्यते । घुषिधातोः क्रियासमभिव्याहारे यङ्न्तात् कर्मणि यत्प्रययः । जागरितप्रत्यय इत्यादिकं यद्योगाचारैरसकृदुक्तं जगन्मिथ्यात्वानुमानम् । तत् - मिथ्यात्वानुमानं, कर्म । इदं च कर्तुमित्यत्रान्वेति । अप्रतीतम् अप्रमितं । निगमानां 
प्रपञ्चसत्यत्वपराणां स्वनिष्ठवस्तुनिषेधपराणां ब्रह्मणि हेयगुणनिषेधपराणां च वेदानां । न्यायानां सामान्यविशेषोत्सर्गापवादोपक्रमविरोधाधिकरणसर्वशाखाप्रत्ययादिन्यायानाम् अपच्छेदजर्तिलादिन्यायानां च । प्रमाणान्तरयोः प्रत्यक्षानुमानयोश्च । प्रस्थानं प्रमेयपरिज्ञापनपरिपाटीयैस्तथोक्तैः । मायावादिभिः अनिर्वचनीयभावरूपाज्ञानवादिभिः शाङ्करैः कर्तृभिः । औपनिषदीकर्तुम् - उपनिषत्प्रतिपाद्यं कर्तुम् । च्विप्रत्ययेन उपनिषदामतत्परत्वं सूच्यते । आकृष्यते उपनिषदिति शेषः । प्रपञ्चसत्यत्वप्रवणानाम् अत एवानिच्छन्तीनां तपस्विनीनाम् उपनिषदां चाकृष्य जगन्मिथ्यात्वात्मकमहाकूपपातनं चिकीर्ष्यत इत्यर्थः । जगदपलापे तुल्येऽपि श्रुतिद्रोहो मायावादिनां योगाचारेभ्यो विशेष इति हृदयम् । तथा च सौत्रं सोपाधिकत्वं मायावादिपक्षेऽप्यविशिष्टमिति भावः । तत्रेदमाचक्ष्महे इत्यादिनोक्तं मिथ्यात्वानुमानदूषणं निगमयति - अपहस्तयन्तीत्यादिना । प्रमाणानि - प्रत्यक्षानुमानागमरूपाणि। न्यायैःसह - स्वपरिकरभूतैः अनुकूलतर्कैर्मीमांसाशास्त्र- ग्रथितोपक्रमादिन्यायैश्च साकम् । तत् प्रपञ्चमिथ्यात्वानुमानं, कर्म । अपहस्तयन्ति - हस्तापकर्षणेन प्रामाणिकसदसो निवर्तयन्तीत्यर्थः ।।
	यद्वा तदिति प्रथमान्तम् । तन्मिथ्यात्वानुमानम् औपनिषदीकर्तुम् उपनिषदनु- ग्राहकतर्करूपं कर्तुम् । आकृष्यते - अनिच्छदपि बलादानीयते । तत् - आकृष्यमाणं मिथ्यात्वानुमानं, कर्म ।  प्रमाणानि न्यायैः सहापहस्तयन्ति हस्ताकर्षेण निवर्तयन्ति इत्यर्थः । अत्र चोपनिषदित्यस्य नाध्याहारः । पूर्वयोजनायां हि ; निकृष्टस्योत्कृष्टपदप्रापणं नाकर्षणं भवितुमर्हति । निकृष्टस्य हि उत्कृष्टपदप्रेप्सया स्वत एव प्रवृत्तेः कर्षणानपेक्षणात् । अतो निकृष्टं पदं मनसापि चिन्तयितुमनिच्छन्त्याः परमोत्कृष्टाया उपनिषद एव तत्राकर्षणमुचितम् । कस्मिन्नर्थे पातयाम इति तत्प्रसिद्धेः इत्यतोऽध्याहार आश्रितः । अस्यां योजनायां तु तथा ब्राह्मणब्रुवैः कैश्चिदाग्रहनिगृहीतैश्चण्डालजातीयैः कश्चित् स्वानर्हतानुसन्धानेन स्वयमनिच्छन्नपि ब्राह्मणकुलमारोपयितुमाकृष्यते तं च ब्राह्मणोत्तमा स्वानुयायिभिः क्षत्रियादिभिः सह दूरादेव निरस्यन्ते ; तद्वत् मृषावादिभिर्योगाचारोक्तं मिथ्यात्वानुमानम् अर्थस्वाभाव्यात् स्वयमेव शिथिलम् औपनिषदीकर्तुमाकृष्यते । तच्च प्रमाणानि न्यायैः सहापहस्तयन्तीत्याकर्षणोक्त्युपपत्तेर्नाध्याहारः । हिशब्दश्र्चर्थे वर्तते । पूर्वयोजनायां तु प्रसिद्धौ हिशब्दः । (कर्तृकरणाद्धात्वर्थ इति निणिच्) ।। 55 ।।

	अवं - ननु चिदंशे योगाचारैर्नानात्वक्षणिकत्वयोरुपगमान्मृषावादिभिश्च तत्र नित्यत्वैकत्वयोरुपगमात् कथं चिन्मात्रव्यतिरेकि वस्तु सकलं मिथ्या इत्यादिकमुक्तं इत्याशङ्क्य चिद्व्यतिरिक्तत्वाविशेषाच्चिद्धर्मभूतनानात्वादेरपि मिथ्यात्वं मतद्वयेऽप्यविशिष्टमिति चिन्मात्रव्यतिरेकि वस्तु सकलं मिथ्या इत्यादिकं वक्तुं युक्तमेवेति परिहरति - [नानात्वेत्यादि]
मू.	नानात्वक्षणिकत्वयोरुपगतेरेकत्वनित्यत्वयो-
	रप्येकत्र मते परत्र च धियो वैषम्यमस्तीति चेत् ।
	मायावादिमतस्य सौगतमतादेतन्न यत्तात्त्विको
	धर्मस्तत्र मतद्वयेऽपि न धियः कश्चित् स्वरूपादृते ।। 56 ।।
	व्या - प्रसङ्गाच्चिदंशेऽपि स्वरूपातिरिक्तधर्मानभ्युपगमान्मृषावादिनां योगाचारैरत्यन्तसाम्यमिति तेषां वैदिकबहिर्भावमाह - नानात्वेत्यादिना । एकत्र मते - योगाचारपक्षे । धियः - संविदः । नानात्वक्षणिकत्वयोरुपगतेः - बहुत्वद्वितीयक्षणवृत्तिध्वंसप्रतियोगित्वयोः स्वीकारात् । परत्र मते  मृषावादिपक्षे । धियेएकत्वनित्यत्वयोरुपगतेः - सजातीयद्वितीयशून्यत्वसर्वकालावच्छिन्नत्वयोश्च स्वीकाराद्धेतोः । सौगतमतात् सुगतभक्तयोगाचारपक्षात् । मायावादिपक्षस्य असत्याविद्यावादिपक्षस्य । वैषम्यं भेदः । अस्तीति चेदेतन्न - उक्त वैषम्यं न प्रामाणिकमित्यर्थः । कुत इत्यत्राह - यदित्यादि । यत् - यस्मात् । तत्र मतद्वयेऽपि पूर्वोक्तयोगाचारपक्षमायावादिपक्षरूपमतद्वयेऽपि । [धियः] स्वरूपाद्ते - धर्मिस्वरूपादन्यः । कश्चित् एकोऽपि । धर्मः - नानात्वादिकः एकत्वादिकश्च । तात्त्विको न भवति सत्यो न भवति । ज्ञानव्यतिरिक्तत्वाद्धर्माणां, धियश्च स्वगतभेदशून्यत्वादित्यर्थः । अतश्चिन्मात्रव्यतिरेकीत्याद्युक्तिर्नानुपपन्ना । चिदंशेऽप्यभ्युपगमतौल्यात् योगाचारमायावादिनामत्यन्तवैदिकबहिर्भाव इत्यर्थः । अत्र च योगाचारैर्मृषावादिभिश्चान्योन्यं प्रति साध्यस्य नानात्वैकत्वादेर्धर्मिस्वरूपातिरेकानतिरेकविकल्पे प्रथमे शिरसि बाह्यार्थास्तित्वसविशेषत्वयोः, अन्त्ये तु [द्वितीये] अर्थान्तरस्य च प्रसङ्गादनुमानास्वारस्यमिति सूच्यते ।। 56 ।।

	अव. - धर्मिग्राहकमानधिक्कृतम् इत्यनेन प्रत्यक्षप्रमाणस्वारस्यहानिः, चिन्मात्रव्यतिरेकि इत्यादिनानुमानस्वारस्यहानिश्चोक्ता । अत्र मुखान्तरेण 
प्रत्यक्षस्वारस्यहानिरुच्यते । सत्ययोरेवाधिष्ठानदोषयोर्भ्रमहेतुत्वं द्दष्टम् । अतो दोषमिथ्यात्वेऽपि भ्रमोत्पत्तिः प्रत्यक्षविरुद्धा । तथा सत्यधिष्ठानमिथ्यात्वेऽपि भ्रमोत्पत्तिप्रसङ्गेन माध्यमिकपक्षविजयप्रसङ्गः । दोषकल्पकदोषापेक्षणाच्चानवस्थाप्रसङ्गः । स्वरूपानादित्वादिनानवस्थापरिहारस्तु अपरमार्थाधिष्ठानवादेऽपि तुल्य इति प्रत्यक्षस्वारस्यहान्या सह मृषावादिनां वैदिकबहिर्भावकाष्ठामाह - [स्वरूपेत्यादि]
मू	स्वरूपानादित्वस्वपरघटने दुर्घटनता
	प्रवाहानादित्वं पुनरिति चतस्रो हि गतयः ।
	असत्याविद्याया गदितुमनवस्थापरिहृतौ
	मतास्त्वेतास्तुल्याः स्फुटमसदधिष्ठानसरणौ ।। 57 ।।
	व्या. - अत्र मृषावादिनामित्यपेक्ष्यते । असत्याविद्यायाः - असत्या च सा अविद्या च असत्याविद्या, तस्याः । पारमार्थ्ये ह्यद्वैतहानिप्रसङ्गेनासत्यत्वेन स्वीकृताया भावरूपाज्ञानशब्दिताया जीवब्रह्माश्रयाया अविद्यायाः, (जीवब्रह्माया सा अविद्याया) अनवस्थापरिहृतौ-स्वयमपि कल्पितत्वेन मूलदोषापेक्षणात् या अनवस्था प्रसंजिता तस्याः परिहाराय । चतस्रो गतयो गदितुं मृषावादिनां मता हीति संबन्धः । स्वरूपानादित्वं च स्वपरघटना च स्वरूपानादित्वस्वपरघटने । इतरेतरयोगद्वन्द्वः । स्वरूपेणानादित्वं स्वरूपानादित्वं, प्रागभावाप्रतियोगित्वमित्यर्थः । जन्यत्वे हि जनकापेक्षा, अजन्यस्य तु न मूलापेक्षेति इयमेका गतिः । इयं च ब्रह्माज्ञानवादिना उक्ता । तदुक्तं भट्टसुदर्शनपादैः ब्रह्माज्ञानवादिना स्वरूपानादित्वेन परिहृतः इति । स्वपरयोर्घटना - स्वपरघटना - स्वकल्पने प्रपञ्चकल्पने च स्वयमेव दोष इति दोषत्वेन स्वपरनिर्वाहकत्वम् । स्वानिर्वाहकत्वेन परनिर्वाहकमात्रत्वे हि स्वस्मिन् निर्वाहकान्तरापेक्षा, स्वपरनिर्वाहकत्वे तु न तदपेक्षेति इयमन्या गतिः । तदुक्तं - दोषस्य स्वपरनिर्वाहकत्वेन दोषान्तरनैरपेक्ष्याच्च नानवस्था इति । दुर्घटनता - दुर्घटत्वम् । उपपत्तिनिरपेक्षत्वम् । उपपत्तिसापेक्षत्वे ह्युपपादकापेक्षा । तन्निरपेक्षत्वे तु नोपपादकापेक्षेति इयमपरा गतिः । तदुक्तं परमार्थस्य ह्युपपत्त्यपेक्षा । प्रासादादिनिगरणेषु अल्पास्येन विपुलतरप्रासादादिनिगरणमनुपपन्नमिति युक्तिर्न प्रवर्तते । अत उपपत्तिनिरपेक्षत्वमपारमार्थ्यस्य साधकमिति । प्रवाहतोऽनादित्वं प्रवाहानादित्वम् - उत्पत्तिविनाशयोगिसजातीयव्यक्तिपारम्पर्यम् । तच्च स्वाश्रयपूर्वकालत्वव्यापकाभावप्रतियोगितानवच्छेदकधर्मवत्त्वमिति । तात्पर्यदीपिकाकृतः । 
बीजाङ्कुरन्यायान्नानवस्थेति इयमितरा गतिः । इयं च जीवाज्ञानवादिनोक्ता । तदुक्तं भट्टसुदर्शनपादैः जीवाज्ञानवादिना बीजाङ्कुरन्यायात् प्रवाहानादित्वेन परिहृता इति । अत्राद्या ब्रह्माज्ञानवादिनोक्ता । अन्त्या तु जीवाज्ञानवादिनोक्ता । मध्यमे तूभाभ्यामुक्ते इति विवेकः । इति चतस्रो गतयः - युक्तयः असत्याविद्याया अनवस्थापरिहाररूपसाध्ये मृषावादिभिर्गदितुं वक्तुं मता इष्टा हीत्यर्थः । इच्छार्थेन योगात्तुमुन् । एताश्चतस्रो गतयो अविद्यायाः स्वरूपानादित्वस्वपरनिर्वाहकत्वोपपत्तिनिरपेक्षत्वप्रवाहानादित्वरूपा अनवस्थापरिहार- हेतवः । असदधिष्ठानसरणौ - प्रपञ्चभ्रमाधिष्ठानभूतसंविन्मात्रापारमार्थ्यवादिमाध्य- मिकपक्षेऽपि । तुल्याः समाना इति । स्फुटं -  बालानामपि स्पष्टमित्यर्थः ।।
	तदिदमुक्तं भट्टसुदर्शनपादैः - अपारमार्थ्ये  स्वरूपानादित्वमपि नानवस्थापरिहारः । तथा सति माध्यमिकपक्षविजयप्रसङ्गात् । तत्राधिष्ठानस्य भ्रान्तिसिद्धत्वेन तस्या भ्रान्तेरधिष्ठानान्तरापेक्षा स्यात्तस्यापि भ्रान्तिसिद्धत्वेन तथा स्यादित्यनवस्थयाह्यधिष्ठानस्य पारमार्थ्यं साधितम् । माध्यमिकेनापरमार्थाधिष्ठानस्य स्वरूपानादित्वे स्वीकृतेऽनवस्था परिहृतेति अधिष्ठानापारमार्थ्यमेव स्यात् इति । दोषस्य स्वपरनिर्वाहकत्वेऽधिष्ठानमपि तथा स्यात् इति च  दुर्घटत्वमनवस्थापरिहारश्चेदधिष्ठानापारमार्थ्येऽपि अनवस्था परिहृता स्यात् इति च । प्रवाहानादित्वपक्षेऽप्यधिष्ठानापारमार्थ्येऽनवस्था सुपरिहरा । पित्रादिपरम्परावत् अधिष्ठानपरम्परानादित्वाभ्युपगमात् इति च । तुशब्दस्तु स्वपरनिर्वाहकत्वदुर्घटत्वयोरधिष्ठानस्य दोषवैषम्यशङ्काव्युदासकः । तदाहुः भट्टसुदर्शनपादाः -  परं प्रत्यधिष्ठानत्वे सिद्धे हि स्वनिर्वाहकत्वमिति चेत्परं प्रति दोषत्वे हि स्वनिर्वाहकत्वं, तदेव नास्ति  इति तुल्याः इत्यादिना तत्रापरमार्थत्वप्रयुक्तोपपत्तिरवर्जनीयेत्यधिष्ठानापेक्षा स्यादेवेत्यनवस्थितिरिति वक्तव्म् । तत्र दोषेऽपि तुल्यमिति च, तदिदं सर्वमभिप्रेत्य भाषितं भगवता - यावद्ब्रह्मव्यतिरिक्तपारमार्थिकदोषानभ्युपगमो न तावद्भ्रान्तिरुपपादिता भवति इति ।। 57 ।।

	अव. - सर्वशून्यत्वसाधकहेतोरिव चिन्मात्रव्यतिरिक्तापारमार्थ्यसाधकहेतोरपि स्वस्वरूपोत्सादकतया हेतोः स्वरूपासिद्धिरिति पुनरप्यनुमानास्वारस्यमुच्यते । तत्र मृषावादिपक्षसाधकयुक्तीनां माध्यमिकपक्षसाधकत्वं पूर्वत्रोक्तम् । अत्र तु माध्यमिकपक्षनिरासकयुक्तीनां मृषावादिपक्षनिरासकत्वमुच्यते - [रे रे इत्यादि]
मू. -	रे रे खण्डनकार खण्डय भवत्पक्षः प्रतिक्षिप्यते
	तर्कैस्त्वत्कथितैस्ततः किमिति चेदस्मन्मतं तिष्ठति ।
	यद्वन्माध्यमिकोक्तचिद्व्युदसनप्रत्यासतस्त्वन्मतं
	तिष्ठत्येव यथा च बाधकहतौ लोके स्वरूपस्थितिः ।। 58 ।।
	व्या. - रे इति सावज्ञाह्वानम् । द्विरुक्त्या निकर्षातिशयो व्यज्यते । खण्डनाख्यग्रन्थकर्तः । खण्डय । अभ्यनुज्ञायां लोट । न नः किंचिच्छिन्नमित्यर्थः । कुत इत्यत्राह - भवदित्यादि । त्वत्कथितैस्तर्कैः - प्रमाणव्याप्त्यादिभङ्गावसरे माध्यमिकं प्रति त्वदुक्तैस्तर्कैः । भवत्पक्षः त्वत्स्वीकृतं चिद्व्यतिरिक्तस्य मिथ्यात्वम् । प्रतिक्षिप्यते - निरस्यते । साधनधर्मपारमार्थ्यापारमार्थ्यविकल्पादिभिस्त्वदुक्तमनु- मानादिकं निरस्यत इत्यर्थः । ततः किमिति चेदिति । स्वमतखण्डनाभ्यनुज्ञानेन स्वपक्षस्थापनाविरहितात् परपक्षदूषणाद्भवतां वैतण्डिकत्वमेव प्रसजति । न तु प्रयोजनं सिध्यतीति चेदित्यर्थ । परिहरति अस्मन्मतमित्यादिना । अस्मन्मतम् अस्मदभिमतं जगत्सत्यत्वम् । तिष्ठति - स्थिरं भवति । परपक्षदूषणं स्वपक्षस्थापना चेतीदं द्वयमपि तन्त्रेण सिद्धमिति न वैतण्डिकत्वप्रसङ्ग इति भावः । अस्मिन्नर्थे तत्पक्षमेव दृष्टान्तयन्ति यद्वेत्यादिना । (यथा) [यद्वत्] माध्यमिकोक्तस्य शून्यवादिनोक्तस्य, चिद्व्युदसनस्य - अधिष्ठानमिथ्यात्वस्य, प्रत्यासतः प्रतिक्षेपात् । प्रमितितत्साधनसद्भावादिविकल्पमुखेन त्वत्कृतात् । त्वन्मतं त्वदभिमतमधिष्ठानभूतसंवित्सत्यत्वम् । तिष्ठति ; तद्वदित्यर्थः । द्दष्टान्तान्तरमाह यथा चेति । लोके अपवरकादौ । बाधकस्य घटाभावबोधकवाक्यस्य । हतौ तत्रैव घटसद्भावप्रमितिजनकेन वाक्येन स्वबोध्याभावबोधने सति । स्वरूपस्य प्रतियोगिनो घटादेः । स्थितिः सत्यत्वं यथा तद्वदित्यर्थः । कारकज्ञापकयोर्वैषम्यात् न हि देवदत्तहन्तरि हते देवदत्तस्य पुनरुन्मज्जनम् इति न्यायस्य न विरोधः । तदिदं भट्टसुदर्शनपादैः, एतत्खण्डनकाराद्युक्तकुतर्कनिरसनोपलक्षणार्थमुक्तमित्यादिना विस्तरेणोक्तं तत्रैवानुसन्धेयम् ।। 58 ।।

	अव. - पुनरप्यनुमानास्वारस्यमाह - [अधीत्वमित्यादि]
मू.	अधीत्वं वेद्यत्वे प्रसजति धियः कुम्भवदिति
	स्वसिद्धिः सा धीत्वादिति यदिह कोऽप्याह तदसत् ।
	स्वसि द्धिः स्वाधारं प्रति हि न परं प्रत्यपि नरं
	परज्ञेया सेयं तदपि न मतित्वं विघटते ।। 59 ।।
	व्या. - कोऽपि  - नामग्रहणानर्हः कश्चिन्मृषावादीत्यर्थः । इह - प्रामाणिकभूयिष्ठे जगति । धियः - अनुभूतेः । वेद्यत्वे - अनुभवान्तरविषयत्वे सति । अधीत्वं अननुभूतित्वम् । प्रसजति आपादनं भजति । कुम्भवत् - कुम्भस्येव । षष्ठ्यन्ताद्वतिः । अनुभूतिर्यद्यनुभाव्या स्यात्तर्हि अननुभूतिः स्यात् घटवदित्ययमनुकूलतर्को वक्ष्यमाणानुमानाङ्गतयोक्त इति हेतोः, उक्ततर्काद्धेतोः । अथानुमानमाह - स्वसिद्धिरित्यादिना । सा - अनुभूतिः । अयं पक्षनिर्देशः । स्वसिद्धिः - स्वेनैव सिद्धिः व्यवहारानुगुण्यं यस्यास्तथोक्ता । [तत्त्वं च] स्वयंप्रकाशत्वे सति [ज्ञानान्तराविषयत्वं], (ज्ञानान्तरविषयत्वं भवतीत्यर्थः) अवधारणगर्भत्वादुक्तार्थसिद्धिः, तच्च वेद्यत्वे परज्ञेयेति च पूर्वपरानुसारादाश्रितम् । अयं च साध्यनिर्देशः । धीत्वात् अनुभूतित्वात् । हेतुनिर्देशोऽयम् । कुम्भवदिति पूर्वस्मादनुषज्यते । व्यतिरेकदृष्टान्तश्चायम् । घटादौ हि ज्ञानान्तरविषयत्वाभाव- स्वप्रकाशत्वयोरभावोऽननुभूतित्वं च दृष्टमितीदं व्यतिरेक्यनुमानम् । इति यदाह पूर्वोक्तकारकं यदनुमानमुक्तवान्, वक्ति वा । तदसत् । तत् - अनुमानम् असत् - दुष्टं, सिद्धसाधनकालात्ययापदेशसोपाधिकत्वरूपदोषयुक्तमित्यर्थः । अत्र च साध्यं स्वयंप्रकाशत्वं किं स्वाश्रयं प्रति, उतान्यं प्रति । आद्ये सिद्धसाधनं, अन्त्ये बाधः । परज्ञानस्य परं प्रति ज्ञानमन्तरेणाप्रकाशात् । अनुभूतेर्ज्ञानान्तरविषयत्वाभावश्च बाधितः । पुरुषान्तरज्ञानानां पुरुषान्तरीयानुमित्यादिविषयत्वात् । अन्यथा लौकिकवैदिकसकलव्यवहारविरोधापत्तेः । घटादेश्चाननुभूतित्वमज्ञानाविरोधित्वप्रयुक्तं नानुभाव्यत्वप्रयुक्तमिति सोपाधिकं चेदम् । तदेतदाह - स्वसिद्धिरित्यादिना । स्वाधारं प्रति - अहं जानामीत्यत्र ज्ञानाश्रयतया प्रतीतमहमर्थं प्रति । स्वसिद्धिः - स्वयंप्रकाशस्वाश्रयभूताहमर्थकर्तृकस्वकर्मकव्यवहारे स्वयमेव हेतुरित्यर्थः । शेषित्ववाचिना प्रतिशब्देनाश्रयकर्तृकत्वलाभः । शेषत्ववाचिना च लक्षणेत्थं भूताख्यान भागवीप्सासु प्रतिपर्यनवः इत्युक्तेः । अत एव स्वाधारम् इत्यत्र द्वितीया । साध्यतावच्छेदकप्रकारेण मानान्तरसिद्धिपरहिशब्देन सिद्धसाधनत्वं सूच्यते । न परमित्यादि  ; परं नरं प्रत्यपि स्वाश्रयपुरुषादन्यं पुरुषं प्रत्यपि (पुरुषान्तरं प्रत्यपि) । स्वसिद्धिर्न भवति हीत्यर्थः । हिशब्दो मध्ममणिन्यायात् पूर्वापरान्वयी । अतः कालात्ययापदिष्टमिदमित्यर्थः परज्ञेयेत्यादि ; सेयं - स्वाश्रयं प्रति स्वसीद्धरूपा पुरुषान्तरं प्रत्यतथाविधा च धीः । परज्ञेया 
- परया - स्वभिन्नानुभूत्या, ज्ञानान्तरेणेत्यर्थः । ज्ञेया विषयीकार्या, ज्ञानान्तरविषयत्ववतीत्यर्थः । सर्वनाम्नो वृत्तिमात्रे पुंवद्भावः  परा चानुभूतिद्वयी समानाधिकरणा व्यधिकरणा च । तया द्विविधयापि वेद्यत्वमनुभूतेः । तत्र तत्पुरुषीयातीतानागतानुभूतेस्तत्पुरुषीयवर्तमानानु- भूतिविषयत्वादाद्ययानुभाव्यत्वं,  पुरुषान्तरज्ञानानां पुरुषान्तरानुमेयत्वदर्शना- दन्ययानुभूत्यानुभाव्यत्वमिति समानाधिकरणव्यधिकरणानुभूतिद्वयसंग्रहाय परया ज्ञेयेति व्याख्यातम् । अतोऽनुभूतेर्ज्ञानान्तरविषयत्वाभावो बाधित इत्यर्थः । तदपीत्यादि ; अत्र धिय इत्यनुषज्यते । तदपि - तथापि, परज्ञेयत्वेऽपि, ज्ञानान्तरविषयत्वे सत्यपीति यावत् । धियः - अनुभूतेः मतित्वं, न विघटते - न विरुध्यते । अनुभूतित्वमनुभाव्यत्वाधिकणनुभूतिवृत्त्यभावाप्रतियोगीत्यर्थः । घटादेरनुभूतित्वाभावो नानुभाव्यत्वप्रयुक्तः ।  किं तु अज्ञानाविरोधित्वप्रयुक्तः । अनुभूतिस्तु अज्ञानविरोधिन्येवेति सोपाधिकत्वमिति भावः ।। 59 ।।

	अव. - अनुभूतेरनुभूतित्वमसाधारणधर्मः । अनुभूतित्वं च वर्तमानदशायां स्वसत्तयैव स्वाश्रयं प्रति प्रकाशमानत्वम् । अनुभाव्यत्वं तु घटादिसाधारणं, न ह्यसाधारणाकारो धर्मिग्राहकमानसिद्धः साधारणाकारे सत्यपगच्छति । तथा सति [घटादेरनुभाव्यत्वेनाघटत्वादिप्रसङ्गादिति, अनुभाव्यत्वाननुभूतित्वयोः] (घटादेरनुभाव्यत्वेन घटत्वादिप्रसङ्गादित्यनुभाव्यत्वाननुभाव्यत्वयोः) व्याप्तिं दूषयति - [तथा हीत्यादि]
मू. -	तथा हि प्रत्यक्षप्रभृतिमितिवर्गप्रकटितः
	स्वभावो भावानामपसरति वेद्यास्त इति किम् ।
	स्वभावप्रत्यासो यदि भवति वेद्यत्ववशतः
	पटस्य ज्ञेयत्वे घटवदपटत्वं प्रसजति ।। 60 ।।
	व्या. - तथा हि - तदपि न मतित्वं विघटते  इति यत्पूर्वमुक्तं तत्तथैवेत्यर्थः । कुत इत्यत्राह - प्रत्यक्षेत्यादि । ते - भावाः, पदार्थाः । वेद्या इति - ज्ञानविषया इति । इतिशब्दो हेत्वर्थकः । वेद्यत्वात्कारणादित्यर्थः । भावानां - पदार्थानाम् । प्रत्यक्षप्रभृतिमितिवर्गैः - साक्षात्कारानुमितिशाब्दात्मकप्रमासमूहैः । प्रकटितः - पूर्वं सन्नेव प्रकाशितः । तेन वैज्ञानिकत्वव्युदासः । वर्गशब्देन बहूनामन्यथाकरणमनुचितमिति लभ्यते । 
स्वभावः - असाधारणधर्मः । अपसरति किं नापगच्छतीत्यर्थः । पदार्थानां प्रमेयत्वादिरूपसाधारणधर्मो न प्रमाणसिद्धः तत्तदसाधारणधर्मविरुद्ध इत्यर्थः । तथात्वेऽतिप्रसङ्गमाह - स्वभावेत्यादिना । धिय इत्यादिः । धियो वेद्यत्ववशतः - अनुभाव्यत्व योगात्, ज्ञेयत्वरूपसाधारणधर्मयोगादित्यर्थः । स्वभावस्य - स्वासाधारणधर्मभूतानुभूतित्वस्य, प्रत्यासः -  प्रतिक्षेपः  असु क्षेपणे इति पठितात् प्रतिपूर्वात् भावे घञ् । भवति यदि - भवति चेदित्यर्थः । ज्ञेयत्वरूपसाधारणधर्मोऽनुभूतित्वरूपासाधारणधर्मा- भावव्याप्यश्चेदित्यर्थः । पटस्य प्रत्यक्षसिद्धपटत्वरूपासाधारणधर्मवतः । ज्ञेयत्वे सति -  साधारणात् प्रमेयत्वादित्यर्थः । घटवत् - प्रमेयत्वधर्मयोगिघटवत् । अपटत्वं पटत्वाभावः । अर्थाभावेऽव्ययीभावः । प्रसजति -  आपद्यते । ज्ञेयत्वस्य घटे पटत्वाभावसामानाधिकरण्यमात्रेण पटेऽपि तत्सामानाधिकरण्यं प्रत्यक्षविरुद्धमित्यर्थः । इदमुपलक्षणं - धूमानुमितस्य पर्वतीयवह्नेर्ज्ञेयत्वात् पर्वतीयवह्नित्वाभावप्रसङ्गः । कल्प्यापूर्वस्य वादे तस्य ज्ञेयत्वादपूर्वत्वाभावप्रसङ्गः । शब्दैकवेद्यस्य स्वर्गस्य प्रमेयत्वात् स्वर्गत्वाभावप्रसङ्गश्चेत्यपि बोध्यम् । प्रत्यक्षप्रभृतिमितिवर्गेत्युक्तत्वात् । एवं च घटादावनुभाव्यत्वस्यानुभूतित्वाभावसामानाधिकरण्यमात्रेण स्वप्रकाशायामनु- भूतावपि अनुभाव्यत्वेनानुभूतित्वाभावः प्रत्यक्षबाधित इति भावः । घटादौ त्वज्ञानाविरोधित्वमेवानुभूतित्वाभावप्रयोजकं, नानुभाव्यत्वम् । तदिदं भाषितं भगवता एवं तर्ह्यज्ञानाविरोधित्वमेवाननुभूतित्वनिबन्धनं, नानुभाव्यत्वमित्यास्थीयताम् इति । अतोऽनुभाव्यत्वाननुभूतित्वयोर्न व्याप्तिरिति हृदयम् ।। 60 ।।

	अव. - प्रत्यक्षादिप्रमाणस्वरसगतिहतिः इत्यत्रादिशब्दविवक्षितानु- मानास्वारस्यमुक्तं दृश्यत्वादनृतम् इत्यादिना । अत्र तद्बाधश्च [तर्कबाधश्च] भूयान् इत्युक्तं विवृणोति - [प्रकाश इत्यादि]
मू.	प्रकाशः कुम्भादौ जडिमवति तद्गोचरमिति-
	स्तिरोधिश्चैतस्या विरतिरजडे ब्रह्मणि पुनः ।
	स्वरूपं चिन्मात्रं स्फुरणमपिधिश्च स्वनिधनं
	जडं वा ब्रह्म स्यादपिधिविधुरं वाप्यपरथा ।। 61 ।।
	व्या. -  ब्रह्मस्वरूपस्य नित्यत्वनिर्विशेषत्वस्वप्रकाशत्वानि, भावरूपाज्ञानेन तिरोधानं, ज्ञानेन तन्निवृत्तिश्च मृषावादिभिरभ्युपगतानि । तत्रान्योन्यं धर्माणां व्याहतिरुच्यते - प्रकाशः कुम्भादावित्यादिना । जडिमवति - जडत्ववति, नियतपरप्रकाश्यत्ववति । कुम्भादौ - घटादौ । प्रकाशः - भाति प्रकाशते इति व्यवहारविषयो धर्मः । तद्गोचरमितिः - तद्विषयकज्ञानं भवति । कुम्भादौ तिरोधिश्च घटादिनिष्ठं तिरोहितत्वं तु, न प्रकाशत इति व्यवहारविषयभूतं तिरोहितत्वं । एतस्याः - घटादिगोचरबुद्धेः । विरतिः - अभावो भवतीत्यर्थः । एवं प्रामाणिकं घटादीनां प्रकाशतिरोधानस्वरूपं दर्शितम् । अत्र च घटादिस्वरूपातिरिक्तत्वात्तदभावरूपं तत्तिरोधानं न तत्स्वरूपनाशात्मकमिति वक्ष्यमाणार्थवैषम्यमुक्तं भवति । अस्त्वेवं ततः किमित्यत्राह - अजड इत्यादि । अजडे-स्वप्रकाशे । ब्रह्मणि पुनः - ब्रह्मणि विषये तु । चिदेव चिन्मात्रं - स्वरूपातिरिक्तप्रकाशादिधर्मशून्यम् । स्वरूपं - धर्मिस्वरूपम् । स्फुरणं - प्रकाशः, भवतीति शेषः । अपिधिश्च अपिधानं च, तिरोधानं त्वित्यर्थः । अपिपूर्वकाद्दधातेः उपसर्गे घोः किप्रत्ययः । स्वनिधनं - स्वरूपनाश एव, अत्र स्यादिति शेषः । प्रकाशस्य स्वरूपरूपत्वात्तिरोधानं तन्नाश एव स्यादिति नित्यत्वादीनां मिथो व्याघात इति भावः । प्रकाशैकस्वरूपस्य प्रकाशतिरोधानं प्रकाशनाश एव इति च भगवता भाषितम् । जङं वेत्यादि । अपरथा - ब्रह्मणःस्वरूपातिरिक्तज्ञानविषयत्वाभ्युपगमे ; स्वरूपातिरिक्तप्रकाशस्य नित्यस्फुरणाभ्युपगमे च, क्रमेण ब्रह्म जडं वा स्यात्, अपिधिविधुरं वा स्यात् - घटादिवत् जडत्वप्रसङ्गो वा, तिरोघानाभावप्रसङ्गो वा ब्रह्मण इति भावः । तिरोधानस्य निवर्तकानुपपत्तिनिवृत्त्यनुपपत्त्योः, अपिशब्देन सूचनम् । अत्र च ज्ञानरूपं परं ब्रह्म इत्यादिकमनुसन्धेयम् । तिरश्शब्दस्यानुपसर्गत्वेऽपि बाहुळकः किप्रत्यय इति वा, सर्वधातुभ्य इन् इति इन््प्रत्ययस्य बाहुळकं कित्वमिति वा धातुनिर्देशे इक्प्रत्ययः । दधातेश्चार्थलक्षकत्वमिति वा समाधेयम् । तिरोधिपदसाधुत्वमित्याहुः । प्रयुक्तं च भगवद्यामुनपादैः - स्वयाथात्म्यं प्रकृत्यास्य तिरोधिः शरणागतिः इति ।। 61 ।।

	अव. - आच्छादनं विक्षेपश्चेति कृत्यद्वयमविद्याया ब्रह्मणि मृषावादिभिरुक्तम् । तत्राच्छादनांशः पूर्वत्र दूषितः । विक्षेपांशोऽत्र दूष्यते । विक्षेपाश्चाध्यासः । स चातद्रू पारोपः । तस्यात्र स्वरूपनिवृत्त्योरसिद्धिरुच्यते -- [पूरोवर्तीत्यादि]
मू.	पुरोवर्तिद्रव्यस्फुरणमपि रूप्यभ्रमसहं
	न शुक्तित्वस्फूर्तिर्भ्रमविहतये या प्रभवति ।
	यदि ब्रह्म प्राग्वन्न खलु जगदध्यासविरतिः
	क्व सिध्येदध्यासो यदि भवति शुक्तित्वसदृशम् ।। 62 ।।
	व्या - पुरो वर्तत इति पुरोवर्त्ति । सुप्यजतौ इति णिनिः । पुरोवर्तिनः द्रव्यस्य शुक्त्यादिद्रव्यस्य, स्फुरणं इदंत्व [द्रव्यत्व] शुक्तित्वा)दिना ग्रहणम् । रूप्यभ्रमसहं - रजतभ्रमाविरोधि ।  प्रत्युत तदुपयोगीत्यर्थः । अपिशब्दस्तु स्फुरणभ्रमयोः समानविशेष्यकत्वप्रयुक्तविरोधसूचकः । स च विरोधस्फुरणस्यासाधारणधर्माविषयकत्वेन परिहृतः । न शुक्तित्वेत्यादि । शुक्तित्वस्फूर्तिः - शुक्त्यसाधारणशुक्तित्वस्फुरणम् । न रूप्यभ्रमसहं - रजतभ्रमविरोधीत्यर्थः । कुत इत्यत्राह - भ्रमेति । या  - शुक्तित्वस्फूर्तिः । भ्रमविहतये - रजतभ्रमनिवृत्तये, अनुत्पादाय प्रभवति - शक्तेत्यर्थः । तथा च साधारणाकारग्रहो भ्रमोत्पादकः, असाधारणाकारग्रहस्तु तद्विरोधीति सर्वसिद्धमित्यर्थः । तयोर्द्वयोरपि ब्रह्मविषयकत्वेऽनिष्टमाह -- यदीत्यादिना । ब्रह्म - स्वप्रकाशैकरसं ब्रह्म । प्राग्वद्यदि -  पूर्वार्धे प्रथमोपात्तपुरोवर्तिद्रव्यस्फुरणसदृशं चेद्भ्रमहेतुधर्मिग्रहरूपं चेत् । तदा जगदध्यासविरतिः न खलु प्रपञ्चभ्रमनिवृत्तिर्न स्यात् । भ्रमहेतुज्ञानस्य तदनिवर्तकत्वादित्यर्थः । तथा चानिर्मोक्षप्रसङ्ग इति भावः । ब्रह्म शुक्तित्वसदृशं यदि भवति - असाधारणधर्मभूतशुक्तित्वग्रहतुल्यं चेत् , भ्रमविरोधिग्रहरूपं चेत् । अध्यासः - प्रपञ्चभ्रमः क्व सिध्येत्  प्रतिबन्धकसत्त्वान्नोत्पद्येतेत्यर्थः । तथा च प्रत्यक्षविरोध इत्यर्थः । ब्रह्मस्वरूपं न स्वरूपतोऽध्यासविरोधि, किं त्वपरोक्षवृत्त्यवच्छिन्नमित्येतत्तु न संभवति । विषयभेदाभावात् । ब्रह्मस्वरूपाविषयीकृतापरोक्षवृत्त्यवच्छिन्नतद्विषयीकृतः कश्चिदाकारोऽस्ति वा न वा ? आद्ये ब्रह्मणः सविशेषत्वम्, अन्त्ये स्वरूपस्यैव निवर्तकत्वमित्यादिकं तु वेदान्तविजयादिषु द्रष्टव्यम् ।। 62 ।।

	अव. - ब्रह्मणि अचेतनाध्यासः चेतनाध्यासश्चेति अध्यासद्वयं तन्मते स्वीकृतम् । तत्र घटपटाध्यासोऽचेतनाध्यासः । कर्तृत्वभोक्तृत्वादियुक्तपुरुषाध्यासस्तु चेतनाध्यासः । तत्राचिदध्यासः न खलु जगदध्यासविरतिः इति पूर्वत्र दूषितः । अत्र तु कर्तृत्वभोक्तृत्वादियुक्तजीवाध्यासानुपपत्तिस्तन्निवृत्त्यनुपपत्तिश्चोच्यते - [इदमित्यादि]
मू.	इदं मायावादे विविधमुदितं दूषणमिह 
	स्वयंज्योतिर्ब्रह्म व्यपगतविशेषं यदि कथम् ।
	मते तस्मिन्नरमद््दृशि तु सविशेषः पुरुष इ-
	त्यतद्रूपारोपस्तदुपरतिरित्यादि घटते ।। 63 ।।
	व्या - इह मते - मायावादपक्षे ब्रह्म, स्वयंज्योतिः व्यपगतविशेषं यदि - निर्विशेषस्वप्रकाशरूपं चेत् । तदा अस्मद््दृशि तस्मिन् -  अस्मत्प्रत्यये निर्विशेषस्वप्रकाशस्वरूपे ब्रह्मणि । अस्मत्प्रत्ययगोचरे विषयिणि इति हि तदुक्तिः । तुशब्दोऽधिष्ठानत्वोपयुक्तधर्मशून्यत्वद्योतकः । सविशेषः - ; विषयतया कर्तृत्वभोक्तृत्वादिधर्मयुक्तः । पुरुष इत्यतद्रूपारोपः - पुरुष इति यदतद्रूपं पुरुषत्वरूपं यदधिष्ठानभूतब्रह्मस्वरूपावृत्तिरूपधर्मः तस्यारोपोऽध्यासः । तदुपरतिः - तन्निवृत्तिः । इत्यादि - तत्प्रभृति पूर्वोक्तं सर्वम् । कथं  घटते -  कथमुपपद्यते ।
	ब्रह्मणो निर्विशेषत्वेन साधारणासाधारणधर्मद्वयाभावात्, स्वप्रकाशैकस्वरूपत्वेन तयोः स्फूर्त्यस्फूर्त्योरभावाच्च न भ्रमसंभवः । संभवे वा न तन्निवृत्तिः ;  तदविरोधिनस्तन्निवर्तकत्वायोगात् । न च वैशद्यस्याध्यासनिवर्तकत्वं युक्तम् । तस्य जडत्वेनानिवर्तकत्वात् । ज्ञानमेवाज्ञाननिवर्तकमिति युष्माभिरुपगमात् । तन्मात्रविषयकज्ञानस्यैव निवर्तकत्वे च तस्यानादित्वादनादिनिवृत्तिप्रसङ्गः । स्वमात्रसाक्षिज्ञानस्य च निवर्तकत्वे तस्योत्पाद्यत्वप्रसङ्गः । स्वमात्रसाक्षित्वस्य चोत्पाद्यत्वे तस्यैव निवर्तकत्वप्रसङ्गः । स्वमात्रसाक्षित्वस्य निवर्तकतावच्छेदकत्वमप्ययुक्तम् । शुक्त्यादिज्ञानस्याधिष्ठानातिरिक्तविषयस्यापि निवर्तकत्वदर्शनादिकं चण्डमारुतादावनुसन्धेयम् ।।
	तस्मिन्नस्मद््दृशि त्वित्यस्यैवं वार्थः । तुशब्दश्चकारार्थकः । तस्मिन् निर्विशेषस्वप्रकाशे ब्रह्मणि । अस्मद््दृशि च अस्मत्प्रतीतिविषये अहंकाराख्यद्रव्ये च । सविशेषः - कर्तृत्वादिविषयकः । पुरुष इत्यतद्रूपारोपः जीवाध्यास इत्याद्ययं भावः । न तावदन्तःकरणे चित्प्रतिबिम्बात् कर्तृत्वादियुक्तजीवसिद्धिः । चितो निर्विशेषत्वेन तत्र कर्तृत्वाद्यभावात् नीरूपत्वेन प्रतिबिम्बासंभवाच्च । नापि चित्स्वरूपेऽन्तःकरणप्रतिबिम्बात् कर्तृत्वादिविशिष्टजीवसिद्धिः । अन्तःकरणस्याचेतनत्वेन (कर्तृ) कर्तृत्वाद्यभावात् । न च ज्ञातृत्वकर्तृत्वादिशून्यस्य ज्ञानस्यान्तःकरणे प्रतिबिम्बाज्जीवसिद्धिः । ज्ञानस्याचाक्षुषत्वेन 
प्रतिबिम्बासंभवादिति अतद्रूपारोपः तदुपरतिरित्यादि घटत इतीदं विविधं मायावादे दूषणमुदितम् उक्तमिति मायावाद इत्युपक्रान्तविस्तरो निगमितः ।। 63 ।।

	अवं - ननु भवत्पक्षे क्षेत्रज्ञानां नित्यं स्फुरणमस्ति तथा च तेषां स्वरूपतिरोधानेन विना न देहात्मभ्रम इति तुल्यानुपपत्तिरित्यत्राह -- [अधिष्ठान इत्यादि]
मू.	 अधिष्ठाने पुंसि स्वयमहमिति स्फुर्जति वपुः -
	 प्रकाराध्यारोपः पशुरहमहं मानुष इति ।
	 अणुत्वादौ देहव्यतिकरविदूरे च विहिते
	 तिरोधिः संकोचो ननु भवति तद्गोचरधियः ।। 64 ।।
	व्या. - पुंसि - क्षेत्रज्ञात्मनि । अधिष्ठाने विशेष्ये, जीवात्मरूपे भ्रमधर्मिणि । अहमिति स्वयं स्फुर्जति - अहमिति स्वतःप्रकाशमाने सतीत्यर्थः । टुओस्फूर्जा वज्रनिर्घोष इति पठितात् लटः शत्रादेशः । स्वयंप्रकाशत्वप्रयुक्तात्मस्फुरणस्यात्यन्तदार्ढ्यद्योतनाय वज्रनिर्घोषत्वव्यपदेशः ।  एतेनात्मनो जडत्वं निरस्तम् अत्र च भ्रमापेक्षिताधिष्ठानस्फूर्तिरुक्ता । भ्रमविरोधिधर्मास्फूर्तिमाह - अणुत्वेत्यादिना । देहव्यतिकरः - देहात्मनोरितरेतरतादात्म्यभ्रमः, विदूरो निर्वर्त्यो यस्य तथोक्ते । अन्योन्यसंसर्गवाचिनो व्यतिकरशब्दस्य सामर्थ्यात् तद्भ्रमपरत्वत् अणुत्वादीनां देहावृत्तित्वात् तत््ज्ञानं देहतादात्म्यभ्रमविरोधीति देहव्यतिकरेत्याद्युक्तम् । अणुत्वादौ । आदिना नित्यत्वनिरवयवत्वयोः परिग्रहः । विहितेसति च तिरोहिते सति च, स्फुरति सति चेत्यर्थः । चकारोऽधिष्ठानस्फुरणं पूर्वोक्तं समुच्चिनोति । अणुत्वादीनामागमगम्यत्वादस्फुरणोक्तिः । ते हि नाहं प्रत्ययगोचरा इति । एवं भ्रमापेक्षितधर्मिस्फुरणं विरोधिधर्मास्फुरणं चोक्तम् । अथ भ्रमोत्पत्तिमाह - पशुरित्यादिना । अहं पशुरहं मानुष इति वपुः - प्रकाराध्यारोपः तादात्म्येन देहप्रकारकभ्रमः । अत्र भवतीति शेषः । अभेदसंसर्गेण पशुमनुष्यादिदेहप्रकारकात्मविशेष्यकभ्रम उपपन्न इति भावः । प्रकारत्वमिहागृहीतान्तरत्वे सत्यप्रधानतया भातत्त्वम् । स्वरूपातिरिक्तधर्माभ्युपगमात्  । तदप्रकाशेऽपि नात्मस्वरूपनाशप्रसङ्ग इति देहात्मभ्रमोपपत्तिः । पक्षान्तरे तु तत्र स्वरूपातिरिक्तधर्मानभ्युपगमात् स्वरूपनाशप्रसङ्गादिना तदनुपपत्तिर्दुर्वारेति भावः । तद्गोचरधियः - आत्मवृत्त्यणुत्वनित्यत्वनिरवयवत्वेषु विषयतया प्रसरणार्हस्य धर्मभूतज्ञानस्य 
संकोचः - कर्मणा, श्रुत्यादिसहकार्यसमवधानेन च तेषु प्रसरणविरह एव । नन्वित्यवधारणे । तिरोधिः - अप्रकाशः ;  अत्र भवतीति शेषः । अणुत्वादेरप्रकाशोपपत्तेः, धर्मिणः प्रकाशोपपत्तेश्च आत्मनि देहतादात्म्यभ्रम उपपन्न इति हृदयम् । तदिदमाहुर्भट्टसुदर्शनपादाः - सत्यं स्वरूपस्फुरणमस्त्येव । न तस्य तिरोधानमभ्युपगम्यते । न च स्वरूपस्फुरणं भ्रमविरोधि । किन्तु नित्यत्वाणुत्वनिरवयवत्वान्येव भ्रमविरोधीनि । तान्यागमगम्यानि । तेषां तिरोधिस्तद्विषयज्ञानप्रसराभावरूपः सेकोचः । अतः स्वरूपातिरिक्ताकारान्तराभ्युपगमान्नात्मनाशप्रसङ्गः इति ।। 64 ।।

	अव. - ननु अहंत्वधर्मभूतज्ञानयोरात्मासाधारणाकारयोः स्फुरणाद्भ्रमानुपपत्तिरित्यत्राह - [अहं त्वेत्यादि]
मू	अहंत्वज्ञातृत्वे ननु पुरुषधर्मौ नतु वपु-
	र्गुणौ वस्तुस्थित्या तदपि न तथात्वं ननु तयोः
	अनादेरध्यासादवगतमिदानीं श्रुतिनय-
	स्वयोगाद्यैरन्यः स्फुरति वपुरादेस्तु पुरुषः ।। 65 ।।
	व्या. - अहंत्वज्ञातृत्वे -  प्रत्यक्त्वेनाहंबुद्धिबोध्यत्वं धर्मभूतज्ञानाश्रयत्वं चेत्येते वस्तुस्थित्या । वस्तुसत्तया । इत्थंभूतलक्षणे तृतीया । प्रकृत्यादित्वाद्वा तृतीया । व्युत्पत्तिस्वाभाव्याच्च पदार्थैकदेशेऽपि पुरुषधर्मत्वे तृतीयार्थान्वयः । पुरुषधर्मौ ननु - वस्तुसद्भावविशिष्टात्मधर्मताकावेव । पुरुषावात्ममानवौ इति कोशः । (वस्तुस्थित्या पुरुषधर्मावित्यनेनाग्रहणसंभावितमस्त्वमात्मवृत्तित्वस्य व्युदस्यते) । न तु वपुर्गुणौ - न तु देहधर्मौ । नित्यतदाश्रितत्वात् गुणत्वव्यपदेशः । अत्रापि वस्तुस्थित्येति संबध्यते । वस्तुसत्तायुक्तदेहधर्मत्वाभावके इत्यर्थः । अन्तराळाग्रहणसंभावितं देहधर्मत्वं चात्र व्युदस्यते । आभ्यां वाक्याभ्याम् आत्मवृत्तित्वे सति देहावृत्तित्वरूपमात्मासाधारणाकारत्वमहंत्वज्ञातृत्वयोरुक्तं भवति । यद्यपीति चादौ पूरणीयम् । अहंत्वज्ञातृत्वे यद्यपि पुरुषधर्मावेव वपुर्गुणौ च न भवत इति योजना । असाधारणाकारस्फुरणात् भ्रमानुपपत्तिरिति चोद्यपरमिदं वाक्यम् । परिहरति - तदपीत्यादिना । [तदपि] (तथापि) तयोरहंत्वज्ञातृत्वयोस्तथात्वमात्मवृत्ति त्वे सति देहावृत्तित्वं, आत्मासाधारणत्वमित्यर्थः । अनादेः - बीजाङ्कुरन्यायेन प्रवाहानादित्ववतः 
अध्यासात् देहात्मभ्रमाद्धेतोः । नावगतम् - न गृहीतम् । अतो भ्रमोपपत्तिरिति शेषः । वस्तुतोऽसाधारणाकारत्वेऽपि तयोस्तथात्वस्याग्रहान्न भ्रमविरोधः । शुक्तित्वादेरसाधारण्यग्रह एव हि रजतादिभ्रमनिवर्तक इति भावः । अहंत्वादेरात्मासाधारण्याग्रहाद्देहात्मभ्रमः, देहात्मभ्रमात्तदग्रह इत्यन्योन्याश्रय परिहारायानादेरित्युक्तम् । तदाहुर्भट्टसुदर्शनपादाः -  ज्ञानस्यात्मासाधारणाकारस्य स्फुरणात् भ्रमानुपपत्तिरिति चेन्न ;  तस्यासाधारणत्वास्फुरणात् । असाधारणतया स्फुरतो धर्मस्य हि भ्रमविरोधित्वं दृष्टम् । यथा शुक्तित्वादेः । शुक्तित्वं शुक्त्यसाधारणतया पूर्वं ज्ञातं पश्चाद्भ्रमं निवर्तयति । न तावद्ज्ञानं देहातिरिक्तात्मासाधारणधर्मत्वेन क्वचिद््दृष्टचरम् । अतो भ्रमः संभवति । आत्मासाधारणधर्मत्वादर्शनादध्यासः ; अध्यासादसाधारणधर्मत्वाग्रहणमित्यन्योन्या- श्रयोऽनादितया परिहृतः इति । तर्ह्यसाधारण्यग्रहादिना













 
