।। युद्धकाण्डः ।।
।। श्लोकः ।।
(96सर्गतः 131सर्गपर्यन्तम्)
आर्तानां राक्षसीनां तु लङ्कायां वै कुले कुले।
रावणः करुणं शब्दं शुश्राव परिदेवितम् ।। 6.96.1 ।।
स तु दीर्घं विनिश्वस्य मुहूर्तं ध्यानमास्थितः।
बभूव परमक्रुद्धो रावणो भीमदर्शनः ।। 6.96.2 ।।
सन्दश्य दशनैरोष्ठं क्रोधसंरक्तलोचनः।
राक्षसैरपि दुर्दर्शः कालाग्निरिव मूर्च्छितः ।। 6.96.3 ।।
उवाच च समीपस्थान् राक्षसान् राक्षसेश्वरः।
भयाव्यक्तकथस्तत्र निर्दहन्निव चक्षुषा ।। 6.96.4 ।।
महोदरमाहपार्श्वौ विरूपाक्षं च राक्षसम्।
शीघ्रं वदत सैन्यानि निर्यातेति ममाज्ञया ।। 6.96.5 ।।
तस्य तद्वचनं श्रुत्वा राक्षसास्ते भयार्दिताः।
चोदयामासुरव्यग्रान् राक्षसांस्तान् नृपाज्ञया ।। 6.96.6 ।।
ते तु सर्वे तथेत्युक्त्वा राक्षसा घोरदर्शनाः।
कृतस्वस्त्ययनाः सर्वे रणायाभिमुखा ययुः ।। 6.96.7 ।।
प्रतिपूज्य यथान्यायं रावणं ते निशाचराः।
तस्थुः प्राञ्जलयः सर्वे भर्तुर्विजयकाङ्क्षिणः ।। 6.96.8 ।।
अथोवाच प्रहस्यैतान् रावणः क्रोधमूर्च्छितः।
महोदरमहापार्श्वौ विरूपाक्षं च राक्षसम् ।। 6.96.9 ।।
अद्य बाणैर्धनुर्मुक्तैर्युगान्तादित्यसन्निभैः।
राघवं लक्ष्मणं चैव नेष्यामि यमसादनम् ।। 6.96.10 ।।
खरस्य कुम्भकर्णस्य प्रहस्तेन्द्रजितोस्तथा।
करिष्यामि प्रतीकारमद्य शत्रुवधादहम् ।। 6.96.11 ।।
नैवान्तरिक्षं न दिशो न नद्यो नापि सागराः।
प्रकाशत्वं गमिष्यन्ति मद्बाणजलदावृताः ।। 6.96.12 ।।
अद्य वानरमुख्यानां तानि यूथानि भागशः।
धनुषा शरजालेन विधमिष्यामि पत्रिणा ।। 6.96.13 ।।
अद्य वानरसैन्यानि रथेन पवनौजसा।
धनुःसमुद्रादुद्भूतैर्मथिष्यामि शरोर्मिभिः ।। 6.96.14 ।।
आकोशपद्मवक्त्राणि पद्मकेसरवर्चसाम्।
अद्य यूथतटाकानि गजवत् प्रमथाम्यहम् ।। 6.96.15 ।।
सशरैरद्य वदनैः सङ्ख्ये वानरयूथपाः।
मण्डयिष्यन्ति वसुधां सनालैरिव पङ्कजैः ।। 6.96.16 ।।
अद्य युद्धप्रचण्डानां हरीणां द्रुमयोधिनाम्।
मुक्तेनैकेषुणा युद्धे भेत्स्यामि च शतं शतम् ।। 6.96.17 ।।
हतो भर्ता हतो भ्राता यासां च तनया हताः।
वधेनाद्य रिपोस्तासां करोम्यस्रप्रमार्जनम् ।। 6.96.18 ।।
अद्य मद्बाणनिर्भिन्नैः प्रकीर्णैर्गतचेतनैः।
करोमि वानरैर्युद्धे यत्नावेक्ष्यतलां महीम् ।। 6.96.19 ।।
अद्य गोमायवो गृध्रा ये च मांसाशिनोऽपरे।
सर्वांस्तांस्तर्पयिष्यामि शत्रुमांसैः शरार्पितैः ।। 6.96.20 ।।
कल्प्यतां मे रथः शीघ्रं क्षिप्रमानीयतां धनुः।
अनुप्रयान्तु मां सर्वे येऽवशिष्टा निशाचराः ।। 6.96.21 ।।
तस्य तद्वचनं श्रुत्वा महापार्श्वोऽब्रवीद्वचः।
बलाध्यक्षान् स्थितांस्तत्र बलं सन्त्वर्यतामिति ।। 6.96.22 ।।
बलाध्यक्षास्तु संरब्धा राक्षसांस्तान् गृहाद्गृहात्।
चोदयन्तः परिययुर्लङ्कायां तु महाबलाः ।। 6.96.23 ।।
ततो मुहूर्तान्निष्पेतू राक्षसा भीमदर्शनाः।
नर्दन्तो भीमवदना नानाप्रहरणैर्भुजैः ।। 6.96.24 ।।
असिभिः पट्टिशैः शूलैर्गदाभिर्मुसलैर्हुलैः।
शक्तिभिस्तीक्ष्णधाराभिर्महद्भिः कूटमुद्गरैः ।। 6.96.25 ।।
यष्टिभिर्विमलैश्चक्रैर्निशितैश्च परश्वधैः।
भिण्डिपालैः शतघ्नीभिरन्यैश्चापि वरायुधैः ।। 6.96.26 ।।
अथानयद्बलाध्यक्षः सत्वरो रावणाज्ञया।
द्रुतं सूतसमायुक्तं युक्ताष्टतुरगं रथम् ।। 6.96.27 ।।
आरुरोह रथं भीमो दीप्यमानं स्वतेजसा ।। 6.96.28 ।।
ततः प्रयातः सहसा राक्षसैर्बहुभिर्वृतः।
रावणः सत्त्वगाम्भीर्याद्दारयन्निव मेदिनीम् ।। 6.96.29 ।।
रावणेनाभ्यनुज्ञातौ महापार्श्वमहोदरौ।
विरूपाक्षश्च दुर्धर्षो रथानारुरुहुस्तदा ।। 6.96.30 ।।
ते तु हृष्टा विनर्दन्तो भिन्दन्त इव मेदिनीम्।
नादं घोरं विमुञ्जन्तो निर्ययुर्जयकांक्षिणः ।। 6.96.31 ।।
ततो युद्धाय तेजस्वी रक्षोगणबलैर्वृतः।
निर्ययावुद्यतधनुः कालान्तकयमोपमः ।। 6.96.32 ।।
ततः प्रजवनाश्वेन रथेन स महारथः।
द्वारेण निर्ययौ तेन यत्र तौ रामलक्ष्मणौ ।। 6.96.33 ।।
ततो नष्टप्रभः सूर्यो दिशश्च तिमिरावृताः ।। 6.96.34 ।।
द्विजाश्च नेदुर्घोराश्च सञ्चचालेव मेदिनी।
ववर्ष रुधिरं देवश्चस्खलुस्तुरगाः पथि ।। 6.96.35 ।।
ध्वजाग्रे न्यपतद्गृध्रो विनेदुश्चाशिवं शिवाः।
नयनं चास्फुरद्वामं सव्यो बाहुरकम्पत ।। 6.96.36 ।।
विवर्णं वदनं चासीत् किञ्चिदभ्रश्यत स्वरः ।। 6.96.37 ।।
ततो निष्पततो युद्धे दशग्रीवस्य रक्षसः।
रणे निधनशंसीनि रूपाण्येतानि जज्ञिरे ।। 6.96.38 ।।
अन्तरिक्षात् पपातोल्का निर्घातसमनिस्वना।
विनेदुरशिवा गृध्रा वायसैरनुनादिताः ।। 6.96.39 ।।
एतानचिन्तयन् घोरानुत्पातान् समुपस्थितान्।
निर्ययौ रावणो मोहाद्वधार्थी कालचोदितः ।। 6.96.40 ।।
तेषां तु रथघोषेण राक्षसानां महात्मनाम्।
वानराणामपि चमूर्युद्धायैवाभ्यवर्तत ।। 6.96.41 ।।
तेषां तु तुमुलं युद्धं बभूव कपिरक्षसाम्।
अन्योन्यमाह्वयानानां क्रुद्धानां जयमिच्छताम् ।। 6.96.42 ।।
ततः क्रुद्धो दशग्रीवः शरैः काञ्चनभूषणैः।
वानराणामनीकेषु चकार कदनं महत् ।। 6.96.43 ।।
निकृत्तशिरसः केचिद्रावणेन वलीमुखाः।
केचिद्विच्छिन्न हृदयाः केचिच्छ्रोत्रविवर्जिताः।
निरुच्छ्वासा हताः केचित् केचित् पार्श्वेषु दारिताः ।। 6.96.44 ।।
केचिद्विभिन्नशिरसः केचिच्चक्षुर्विवर्जिताः ।। 6.96.45 ।।
दशाननः क्रोधविवृत्तनेत्रो यतो यतोऽभ्येति रथेन सङ्ख्ये।
ततस्ततस्तस्य शरप्रवेगं सोढुं न शेकुर्हरिपुङ्गवास्ते ।। 6.96.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षण्णवतितमः सर्गः ।। 96 ।। 
तथा तैः कृत्तगात्रैस्तु दशग्रीवेण मार्गणैः।
बभूव वसुधा तत्र प्रकीर्णा हरिभिस्तदा ।। 6.97.1 ।।
रावणस्याप्रसह्यं तं शरसम्पातमेकतः।
न शेकुः सहितुं दीप्तं पतङ्गा ज्वलनं यथा ।। 6.97.2 ।।
तेऽर्दिता निशितैर्बाणैः क्रोशन्तो विप्रदुद्रुवुः।
पावकार्चिस्समाविष्टा दह्यमाना यथा गजाः ।। 6.97.3 ।।
प्लवङ्गानामनीकानि महाभ्राणीव मारुतः।
स ययौ समरे तस्मिन् विधमन् रावणः शरैः ।। 6.97.4 ।।
कदनं तरसा कृत्वा राक्षसेन्द्रो वनौकसाम्।
आससाद ततो युद्धे राघवं त्वरितस्तदा ।। 6.97.5 ।।
सुग्रीवस्तान् कपीन् दृष्ट्वा भग्नान् विद्रवतो रणे।
गुल्मे सुषेणं निक्षिप्य चक्रे युद्धेऽद्भुतं मनः ।। 6.97.6 ।।
आत्मनः सदृशं वीरः स तं निक्षिप्य वानरम्।
सुग्रीवोऽभिमुखः शत्रुं प्रतस्थे पादपायुधः ।। 6.97.7 ।।
पार्श्वतः पृष्टतश्चास्य सर्वे यूथपाधिपाः स्वयम्।
अनुजह्रुर्महाशैलान् विविधांश्च महाद्रुमान् ।। 6.97.8 ।।
स नर्दन् युधि सुग्रीवः स्वरेण महता महान्।
पातयन् विविधांश्चान्यान् जगामोत्तमराक्षसान् ।। 6.97.9 ।।
ममन्थ च महाकायो राक्षसान् वानरेश्वरः।
युगान्तसमये वायुः प्रवृद्धानगमानिव ।। 6.97.10 ।।
राक्षसानामनीकेषु शैलवर्षं ववर्ष ह।
अश्मवर्षं यथा मेघः पक्षिसङ्घेषु कानने ।। 6.97.11 ।।
कपिराजविमुक्तैस्तैः शैलवर्षैस्तु राक्षसाः।
विकीर्णशिरसः पेतुर्निकृत्ता इव पर्वताः ।। 6.97.12 ।।
अथ सङ्क्षीयमाणेषु राक्षसेषु समन्ततः।
सुग्रीवेण प्रभग्नेषु पतत्सु निनदत्सु च ।। 6.97.13 ।।
विरूपाक्षः स्वकं नाम धन्वी विश्राव्य राक्षसः।
रथादाप्लुत्य दुर्धर्षो गजस्कन्धमुपारुहत् ।। 6.97.14 ।।
स तं द्विरदमारुह्य विरूपाक्षो महारथः।
विनदन् भीमनिर्ह्रादं वानरानभ्यधावत ।। 6.97.15 ।।
सुग्रीवे स शरान् घोरान् विससर्ज चमूमुखे।
स्थापयामास चोद्विग्नान् राक्षसान् सम्प्रहर्षयन् ।। 6.97.16 ।।
स तु विद्धः शितैर्बाणैः कपीन्द्रस्तेन रक्षसा।
चक्रोध स महाक्रोधो वधे चास्य मनो दधे ।। 6.97.17 ।।
ततः पादपमुद्धृत्य शूरः सम्प्रधनो हरिः।
अभिपत्य जघानास्य प्रमुखे तु महागजम् ।। 6.97.18 ।।
स तु प्रहाराभिहतः सुग्रीवेण महागजः।
अपासर्पद्धनुर्मात्रं निषसाद ननाद च ।। 6.97.19 ।।
गजात्तु मथितात्तूर्णमपक्रम्य स वीर्यवान्।
राक्षसोऽभिमुखः शत्रुं प्रत्युद्गम्य ततः कपिम् ।। 6.97.20 ।।
आर्षभं चर्म खड्गं च प्रगृह्य लघुविक्रमः।
भर्त्सयन्निव सुग्रीवमाससाद व्यवस्थितम् ।। 6.97.21 ।।
स हि तस्याभिसङ्क्रुद्धः प्रगृह्य विपुलां शिलाम्।
विरूपाक्षाय चिक्षेप सुग्रीवो जलदोपमाम् ।। 6.97.22 ।।
स तां शिलामापतन्तीं दृष्ट्वा राक्षसपुङ्गवः।
अपक्रम्य सुविक्रान्तः खड्गेन प्राहरत्तदा ।। 6.97.23 ।।
तेन खड्गप्रहारेण रक्षसा बलिना हतः।
मुहूर्तमभवद्वीरो विसञ्ज्ञ इव वानरः ।। 6.97.24 ।।
स तदा सहसोत्पत्य राक्षसस्य महाहवे।
मुष्टिं संवर्त्य वेगेन पातयामास वक्षसि ।। 6.97.25 ।।
मुष्टिप्रहाराभिहतो विरूपाक्षो निशाचरः।
तेन खड्गेन सङ्क्रुद्धः सुग्रीवस्य चमूमुखे।
कवचं पातयामास पद्भ्यामभिहतोऽपतत् ।। 6.97.26 ।।
स समुत्थाय पतितः कपिस्तस्य व्यसर्जयत्।
तलप्रहारमशनेः समानं भीमनिस्वनम् ।। 6.97.27 ।।
तलप्रहारं तद्रक्षः सुग्रीवेण समुद्यतम्।
नैपुण्यान्मोचयित्वैनं मुष्टिनोरस्यताडयत् ।। 6.97.28 ।।
ततस्तु सङ्क्रुद्धतरः सुग्रीवो वानरेश्वरः।
मोक्षितं चात्मनो दृष्ट्वा प्रहारं तेन रक्षसा।
स ददर्शान्तरं तस्य विरूपाक्षस्य वानरः ।। 6.97.29 ।।
ततो न्यपातयत् क्रोधाच्छङ्खदेशे महत्तलम् ।। 6.97.30 ।।
महेन्द्राशनिकल्पेन तलेनाभिहतः क्षितौ ।। 6.97.31 ।।
पपात रुधिरक्लिन्नः शोणितं च समुद्वमन्।
स्रोतोभ्यस्तु विरूपाक्षो जलं प्रस्रवणादिव ।। 6.97.32 ।।
विवृत्तनयनं क्रोधात् सफेनं रुधिराप्लुतम्।
ददृशुस्ते विरूपाक्षं विरूपाक्षतरं कृतम् ।। 6.97.33 ।।
स्फुरन्तं परिवर्तन्तं पार्श्वेन रुधिरोक्षितम्।
करुणं च विनर्दन्तं ददृशुः कपयो रिपुम् ।। 6.97.34 ।।
तथा तु तौ संयति सम्प्रयुक्तौ तरस्विनौ वानरराक्षसानाम्।
बलार्णवौ सस्वनतुः सुभीमं महार्णवौ द्वाविव भिन्नवेलौ ।। 6.97.35 ।।
विनाशितं प्रेक्ष्य विरूपनेत्रं महाबलं तं हरिपार्थिवेन।
बलं समस्तं कपिराक्षसानामुन्मत्तगङ्गाप्रतिमं बभूव ।। 6.97.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तनवतितमः सर्गः ।। 97 ।।
हन्यमाने बले तूर्णमन्योन्यं ते महामृधे।
सरसीव महाघर्मे सोपक्षीणे बभूवतुः ।। 6.98.1 ।।
स्वबलस्य विघातेन विरूपाक्षवधेन च।
बभूव द्विगुणं क्रुद्धो रावणो राक्षसाधिपः ।। 6.98.2 ।।
प्रक्षीणं तु बलं दृष्ट्वा वध्यमानं वलीमुखैः।
बभूवास्य व्यथा युद्धे प्रेक्ष्य दैवविपर्ययम्।
उवाच च समीपस्थं महोदरमरिन्दमम् ।। 6.98.3 ।।
अस्मिन् काले महाबाहो जयाशा त्वयि मे स्थिता।
जहि शत्रुचमूं वीर दर्शयाद्य पराक्रमम् ।। 6.98.4 ।।
भर्तृपिण्डस्य कालोऽयं निर्देष्टुं साधु युध्यताम् ।। 6.98.5 ।।
एवमुक्तस्तथेत्युक्त्वा राक्षसेन्द्रो महोदरः।
प्रविवेशारिसेनां तां पतङ्ग इव पावकम् ।। 6.98.6 ।।
ततः स कदनं चक्रे वानराणां महाबलः।
भर्तृवाक्येन तेजस्वी स्वेन वीर्येण चोदितः ।। 6.98.7 ।।
वानराश्च महासत्त्वाः प्रगृह्य विपुलाः शिलाः।
प्रविश्यारिबलं भीमं जघ्नुस्ते रजनीचरान् ।। 6.98.8 ।।
महोदरस्तु सङ्क्रुद्धः शरैः काञ्चनभूषणैः।
चिच्छेद पाणिपादोरून् वानराणां महाहवे ।। 6.98.9 ।।
ततस्ते वानराः सर्वे राक्षसैरर्दिता भृशम्।
दिशो दश द्रुताः केचित् केचित् सुग्रीवमाश्रिताः ।। 6.98.10 ।।
प्रभग्नां समरे दृष्ट्वा वानराणां महाचमूम्।
अभिदुद्राव सुग्रीवो महोदरमनन्तरम् ।। 6.98.11 ।।
प्रगृह्य विपुलां घोरां महीधरसमां शिलाम्।
चिक्षेप च महातेजास्तद्वधाय हरीस्वरः ।। 6.98.12 ।।
तामापतन्तीं सहसा शिलां दृष्ट्वा महोदरः।
असम्भ्रान्तस्ततो बाणैर्निर्बिभेद दुरासदाम् ।। 6.98.13 ।।
रक्षसा तेन बाणौघैर्निकृत्ता सा सहस्रधा।
निपपात शिला भूमौ गृध्रचक्रमिवाकुलम् ।। 6.98.14 ।।
तां तु भिन्नां शिलां दृष्ट्वा सुग्रीवः क्रोधमूर्च्छितः।
सालमुत्पाट्य चिक्षेप राक्षसे रणमूर्धनि ।। 6.98.15 ।।
शरैश्च विददारैनं शूरः परपुरञ्जयः ।। 6.98.16 ।।
स ददर्श ततः क्रुद्धः परिघं पतितं भुवि ।। 6.98.17 ।।
आविध्य तु स तं दीप्तं परिघं तस्य दर्शयन्।
परिघाग्रेण वेगेन जघानास्य हयोत्तमान् ।। 6.98.18 ।।
तस्माद्धतहयाद्वीरः सोऽवप्लुत्य महारथात्।
गदां जग्राह सङ्क्रुद्धो राक्षसोऽथ महोदरः ।। 6.98.19 ।।
गदापरिघहस्तौ तौ युधि वीरौ समीयतुः।
नर्दन्तौ गौवृषप्रख्यौ घनाविव सविद्युतौ ।। 6.98.20 ।।
ततः क्रुद्धो गदां तस्मै चिक्षेप रजनीचरः।
ज्वलन्तीं भास्कराभासां सुग्रीवाय महोदरः ।। 6.98.21 ।।
गदां तां सुमहाघोरामापतन्तीं महाबलः।
सुग्रीवो रोषताम्राक्षः समुद्यम्य महाहवे।
आजघान गदां तस्य परिघेण हरीश्वरः ।। 6.98.22 ।।
पपात स गदोद्भिन्नः परिघस्तस्य भूतले ।। 6.98.23 ।।
ततो जग्राह तेजस्वी सुग्रीवो वसुधातलात्।
आयसं मुसलं घोरं सर्वतो हेमभूषितम् ।। 6.98.24 ।।
स तमुद्यम्य चिक्षेप सोऽप्यन्यां व्याक्षिपद्गदाम्।
भिन्नावन्योन्यमासाद्य पेततुर्धरणीतले ।। 6.98.25 ।।
ततो भग्नप्रहरणौ मुष्टिभ्यां तौ समीयतुः।
तेजोबलसमाविष्टौ दीप्ताविव हुताशनौ ।। 6.98.26 ।।
जघ्नतुस्तौ तदाऽन्योन्यं नेदतुश्च पुनःपुनः।
तलैश्चान्योन्यमाहत्य पेततुर्धरणीतले ।। 6.98.27 ।।
उत्पेततुस्ततस्तूर्णं जघ्नतुश्च परस्परम्।
भुजैश्चिक्षिपतुर्वीरावन्योन्यमपराजितौ।
जग्मतुस्तौ श्रमं वीरौ बाहुयुद्धे परन्तपौ ।। 6.98.28 ।।
आजहार ततः खड्गमदूरपरिवर्तिनम्।
राक्षसश्चर्मणा सार्धं महावेगो महोदरः ।। 6.98.29 ।।
तथैव च महाखड्गं चर्मणा पतितं सह।
जग्राह वानरश्रेष्ठः सुग्रीवो वेगवत्तरः ।। 6.98.30 ।।
तौ तु रोषपरीताङ्गौ नर्दन्तावभ्यधावताम्।
उद्यतासी रणे हृष्टौ युधि शस्त्रविशारदौ ।। 6.98.31 ।।
दक्षिणं मण्डलं चोभौ सुतूर्णं सम्परीयतुः।
अन्योन्यमभिसङ्क्रुद्धौ जये प्रणिहितावुभौ ।। 6.98.32 ।।
स तु शूरो महावेगो वीर्यश्लाघी महोदरः।
महाचर्मणि तं खड्गं पातयामास दुर्मतिः ।। 6.98.33 ।।
लग्नमुत्कर्षतः खड्गं खड्गेन कपिकुञ्जरः।
जहार सशिरस्त्राणं कुण्डलोपहितं शिरः ।। 6.98.34 ।।
निकृत्तशिरसस्तस्य पतितस्य महीतले।
तद्बलं राक्षसेन्द्रस्य दृष्ट्वा तत्र न तिष्ठते ।। 6.98.35 ।।
हत्वा तं वानरैः सार्धं ननाद मुदितो हरिः।
चुक्रोध च दशग्रीवो बभौ हृष्टश्च राघवः ।। 6.98.36 ।।
विषण्णवदनाः सर्वे राक्षसा दीनचेतसः।
विद्रवन्ति ततः सर्वे भयवित्रस्तचेतसः ।। 6.98.37 ।।
महोदरं तं विनिपात्य भूमौ महागिरेः कीर्णमिवैकदेशम्।
सूर्यात्मजस्तत्र रराज लक्ष्म्या सूर्यः स्वतेजोभिरिवाप्रधृष्यः ।। 6.98.38 ।।
अथ विजयमवाप्य वानरेन्द्रः समरमुखे सुरयक्षसिद्धसङ्घैः।
अवनितलगतैश्च भूतसङ्घैर्हरुषसमाकुलितैः स्तुतो महात्मा ।। 6.98.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टनवतितमः सर्गः ।। 98 ।।
महोदरे तु निहते महापार्श्वो महाबलः।
सुग्रीवेण समीक्ष्याथ क्रोधात् संरक्तलोचनः।
अङ्गदस्य चमूं भीमां क्षोभयामास सायकैः ।। 6.99.1 ।।
स वानराणां मुख्यानामुत्तमाङ्गानि सर्वशः।
पातयामास कायेभ्यः फलं वृन्तादिवानिलः ।। 6.99.2 ।।
केषाञ्चिदिषुभिर्बाहून् स्कन्धांश्चिच्छेद राक्षसः।
वानराणां सुसङ्क्रुद्धः पार्श्वं केषां व्यदारयत् ।। 6.99.3 ।।
तेऽर्दिता बाणवर्षेण महापार्श्वेन वानराः।
विषादविमुखाः सर्वे बभूवुर्गतचेतसः ।। 6.99.4 ।।
निरीक्ष्य बलमुद्विग्नमङ्गदो राक्षसार्दितम्।
वेगं चक्रे महाबाहुः समुद्र इव पर्वणि ।। 6.99.5 ।।
आयसं परिघं गृह्य सूर्यरश्मिसमप्रभम्।
समरे वानरश्रेष्ठो महापार्श्वे न्यपातयत् ।। 6.99.6 ।।
स तु तेन प्रहारेण महापार्श्वो विचेतनः।
ससूतः स्यन्दनात्तस्माद्विसञ्ज्ञः प्रापतद्भुवि ।। 6.99.7 ।।
सर्क्षराजस्तु तेजस्वी नीलाञ्जनचयोपमः।
निष्पत्य सुमहावीर्यः स्वाद्व्यूहान्मेघसन्निभात् ।। 6.99.8 ।।
प्रगृह्य गिरिशृङ्गाभां क्रुद्धः सुविपुलां शिलाम्।
अश्वान् जघान तरसा स्यन्दनं च बभञ्ज तम् ।। 6.99.9 ।।
मुहूर्ताल्लब्धसञ्ज्ञस्तु महापार्श्वो महाबलः।
अङ्गदं बहुभिर्बाणैर्भूयस्तं प्रत्यविध्यत ।। 6.99.10 ।।
जाम्बवन्तं त्रिभिर्बाणैराजघान स्तनान्तरे।
ऋक्षराजं गवाक्षं च जघान बहुभिः शरैः ।। 6.99.11 ।।
जाम्बवन्तं गवाक्षं च स दृष्ट्वा शरपीडितौ।
जग्राह परिघं घोरमङ्गदः क्रोधमूर्च्छितः ।। 6.99.12 ।।
तस्याङ्गदः प्रकुपितो राक्षसस्य तमायसम्।
दूरस्थितस्य परिघं रविरश्मिसमप्रभम् ।। 6.99.13 ।।
द्वाभ्यां भुजाभ्यां सङ्गृह्य भ्रामयित्वा च वेगवान्।
महापार्श्वस्य चिक्षेप वधार्थं वालिनः सुतः ।। 6.99.14 ।।
स तु क्षिप्तो बलवता परिघस्तस्य रक्षसः।
धनुश्च सशरं हस्ताच्छिरस्त्रं चाप्यपातयत् ।। 6.99.15 ।।
तं समासाद्य वेगेन वालिपुत्रः प्रतापवान्।
तलेनाभ्यहनत् क्रुद्धः कर्णमूले सकुण्डले ।। 6.99.16 ।।
स तु क्रुद्धो महावेगो महापार्श्वो महाद्युतिः।
करेणैकेन जग्राह सुमहान्तं परश्वधम् ।। 6.99.17 ।।
तं तैलधौतं विमलं शैलसारमयं दृढम्।
राक्षसः परमक्रुद्धो वालिपुत्रे न्यपातयत् ।। 6.99.18 ।।
तेन वामांसफलके भृशं प्रत्यवपादितम्।
अङ्गदो मोक्षयामास सरोषः स परश्वधम् ।। 6.99.19 ।।
स वीरो वज्रसङ्काशमङ्गदो मुष्टिमात्मनः।
संवर्तयत् सुसङ्क्रुद्धः पितुस्तुल्यपराक्रमः ।। 6.99.20 ।।
राक्षसस्य स्तनाभ्याशे मर्मज्ञो हृदयं प्रति।
इन्द्राशनिसमस्पर्शं स मुष्टिं विन्यपातयत् ।। 6.99.21 ।।
तेन तस्य निपातेन राक्षसस्य महामृधे।
पफाल हृदयं चाशु स पपात हतो भुवि ।। 6.99.22 ।।
तस्मिन्निपतिते भूमौ तत् सैन्यं सम्प्रचुक्षुभे।
अभवच्च महान् क्रोधः समरे रावणस्य तु ।। 6.99.23 ।।
वानराणां च हृष्टानां सिंहनादश्च पुष्कलः।
स्फोटयन्निव शब्देन लङ्कां साट्टालगोपुराम् ।। 6.99.24 ।।
महेन्द्रेणेव देवानां नादः समभवन्महान् ।। 6.99.25 ।।
अथेन्द्रशत्रुस्त्रिदिवालयानां वनौकसां चैव महाप्रणादम्।
श्रुत्वा सरोषं युधि राक्षसेन्द्रः पुनश्च युद्धाभिमुखोऽवतस्थे ।। 6.99.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनशततमः सर्गः ।। 99 ।।
महोदरमहापार्शो हतौ दृष्ट्वा तु राक्षसौ।
तस्मिंश्च निहते वीरे विरूपाक्षे महाबले।
आविवेश महान् क्रोधो रावणं तं महामृधे ।। 6.100.1 ।।
सूतं सञ्चोदयामास वाक्यं चेदमुवाच ह ।। 6.100.2 ।।
निहतानाममात्यानां रुद्धस्य नगरस्य च।
दुःखमेषोऽपनेष्यामि हत्वा तौ रामलक्ष्मणौ ।। 6.100.3 ।।
रामवृक्षं रणे हन्मि सीतापुष्पफलप्रदम्।
प्रशाखा यस्य सुग्रीवो जाम्बवान् कुमुदो नलः ।। 6.100.4 ।।
मैन्दश्च द्विविदश्चैव ह्यङ्गदो गन्धमादनः।
हमूमांश्च सुषेणश्च सर्वे च हरियूथपाः ।। 6.100.5 ।।
स दिशो दश धोषेण रथस्यातिरथो महान्।
नादयन् प्रययौ तूर्णं राघवं चाभ्यवर्तत ।। 6.100.6 ।।
पूरिता तेन शब्देन सनदीगिरिकानना।
सञ्चचाल मही सर्वा सवराहमृगद्विपा ।। 6.100.7 ।।
तामसं स महाघोरं चकारास्त्रं सुदारुणम्।
निर्ददाह कपीन् सर्वांस्ते प्रपेतुः समन्ततः ।। 6.100.8 ।।
उत्पपात रजो घोरं तैर्भग्नैः सम्प्रधावितैः।
न हि तत्सहितुं शेकुर्ब्रह्मणा निर्मितं स्वयम् ।। 6.100.9 ।।
तान्यनीकान्यनेकानि रावणस्य शरोत्तमैः।
दृष्ट्वा भग्नानि शतशो राघवः पर्यवस्थितः ।। 6.100.10 ।।
ततो राक्षसशार्दूलो विद्राव्य हरिवाहिनीम्।
स ददर्श ततो रामं तिष्ठन्तमपारजितम् ।। 6.100.11 ।।
लक्ष्मणेन सह भ्रात्रा विष्णुना वासवं यथा।
आलिखन्तमिवाकाशमवष्टभ्य महद्धनुः।
पद्मपत्रविशालाक्षं दीर्घबाहुमरिन्दमम् ।। 6.100.12 ।।
ततो रामो महातेजाः सौमित्रिसहितो बली।
वानरांश्च रणे भग्नानापतन्तं च रावणम् ।। 6.100.13 ।।
समीक्ष्य राघवो हृष्टो मध्ये जग्राह कार्मुकम् ।। 6.100.14 ।।
विस्फारयितुमारेभे ततः स धनुरुत्तमम्।
महावेगं महानादं निर्भिन्दन्निव मेदिनीम् ।। 6.100.15 ।।
रावणस्य च बाणौघैरामविस्फारितेन च।
शब्देन राक्षसास्ते च पेतुश्च शतशस्तदा ।। 6.100.16 ।।
तयोः शरपथं प्राप्तो रावणो राजपुत्रयोः।
स बभौ च यथा राहुः समीपे शशिसूर्ययोः ।। 6.100.17 ।।
तमिच्छन् प्रथमं योद्धुं लक्ष्मणो निशितैः शरैः।
मुमोच धनुरायम्य शरानग्निशिखोपमान् ।। 6.100.18 ।।
तान्मुक्तमात्रानाकाशे लक्ष्मणेन धनुष्मता।
बाणान् बाणैर्महातेजा रावणः प्रत्यवारयत् ।। 6.100.19 ।।
एकमेकेन बाणेन त्रिभिस्त्रीन् दशभिर्दश।
लक्ष्मणस्य प्रचिच्छेद दर्शयन् पाणिलाघवम् ।। 6.100.20 ।।
अभ्यतिक्रम्य सौमित्रिं रावणः समितिञ्जयः।
आससाद ततो रामं स्थितं शैलमिवाचलम् ।। 6.100.21 ।।
स सङ्ख्ये राममासाद्य क्रोधसंरक्तलोचनः।
व्यसृजच्छरवर्षाणि रावणो राघवोपरि ।। 6.100.22 ।।
शरधारास्ततो रामो रावणस्य धनुश्च्युताः।
दृष्ट्वैवापततः शीघ्रं भल्लान् जग्राह सत्वरम् ।। 6.100.23 ।।
तान् शरौघांस्ततो भल्लैस्तीक्ष्णैश्चिच्छेद राघवः।
दीप्यमानान् महाघोरान् क्रुद्धानाशीविषानिव ।। 6.100.24 ।।
राघवो रावणं तूर्णं रावणो राघवं तदा।
अन्योन्यं विविधैस्तीक्ष्णैः शरैरभिववर्षतुः ।। 6.100.25 ।।
चेरतुश्च चिरं चित्रं मण्डलं सव्यदक्षिणम्।
बाणवेगान् समुत्क्षिप्तावन्योन्यमपारजितौ ।। 6.100.26 ।।
तयोर्भूतानि वित्रेसुर्युगपत् सम्प्रयुध्यतोः।
रौद्रयोः सायकमुचोर्यमान्तकनिकाशयोः ।। 6.100.27 ।।
सन्ततं विविधैर्बाणैर्बभूव गगनं तदा।
घनैरिवातपापाये विद्युन्मालासमाकुलैः ।। 6.100.28 ।।
गवाक्षितमिवाकाशं बभूव शरवृष्टिभिः ।। 6.100.29 ।।
महावेगैः सुतीक्ष्णाग्रैर्गृध्रपत्रैः सुवाजितैः।
शरान्धकारं तौ भीमं चक्रुतुः समरं तदा।
गतेऽस्तं तपने चापि महामेघाविवोत्थितौ ।। 6.100.30 ।।
बभूव तुमुलं युद्धमन्योन्यवधकाङ्क्षिणोः।
अनासाद्यमचिन्त्यं च वृत्रवासवयोरिव ।। 6.100.31 ।।
उभौ हि परमेष्वासावुभौ शस्त्रविशारदौ।
उभावस्त्रविदां मुख्यावुभौ युद्धे विचेरतुः ।। 6.100.32 ।।
उभौ हि येन व्रजतस्तेन तेन शरोर्मयः।
ऊर्मयो वायुना विद्धा जग्मुः सागरयोरिव ।। 6.100.33 ।।
ततः संसक्तहस्तस्तु रावणो लोकरावणः।
नाराचमालां रामस्य ललाटे प्रत्यमुञ्चत ।। 6.100.34 ।।
रौद्रचापप्रयुक्तां तां नीलोत्पलदलप्रभाम्।
शिरसा धारयन् रामो न व्यथां प्रत्यपद्यत ।। 6.100.35 ।।
अथ मन्त्रानभिजपन् रौद्रमस्त्रमुदीरयन्।
शरान् भूयः समादाय रामः क्रोधसमन्वितः।
मुमोच च महातेजाश्चापमायम्य वीर्यवान् ।। 6.100.36 ।।
ते महामेघसङ्काशे कवचे पतिताः शराः।
अवध्ये राक्षसेन्द्रस्य न व्यथां जनयंस्तदा ।। 6.100.37 ।।
पुनरेवाथ तं रामो रथस्थं राक्षसाधिपम्।
ललाटे परमास्त्रेण सर्वास्त्रकुशलो रणे ।। 6.100.38 ।।
ते भित्त्वा बाणरूपाणि पञ्चशीर्षा इवोरगाः।
श्वसन्तो विविशुर्भूमिं रावणप्रतिकूलिताः ।। 6.100.39 ।।
निहत्य राघवस्यास्त्रं रावणः क्रोधमूर्च्छितः।
आसुरं सुमहाघोरमस्त्रं प्रादुश्चकार ह ।। 6.100.40 ।।
सिंहव्याघ्रमुखाश्चान्यान् कङ्ककाकमुखानपि।
गृध्रश्येनमुखांश्चापि शृगालवदनांस्तथा ।। 6.100.41 ।।
ईहामृगमुखांश्चान्यान् व्यादितास्यान् भयानकान्।
पञ्चास्यान् लेलिहानांश्च ससर्ज निशितान् शरान् ।। 6.100.42 ।।
शरान् खरमुखांश्चान्यान् वराहमुखसंस्थितान्।
श्वानकुक्कुटवक्त्रांश्च मकराशीविषाननान् ।। 6.100.43 ।।
एतानन्यांश्च मायावी ससर्ज निशितान् शरान्।
रामं प्रति महातेजाः क्रुद्धः सर्प इव श्वसन् ।। 6.100.44 ।।
आसुरेण समाविष्टः सोऽस्त्रेण रघुनन्दनः।
ससर्जास्त्रं महोत्साहः पावकं पावकोपमः ।। 6.100.45 ।।
अग्निदीप्तमुखान् बाणान् तथा सूर्यमुखानपि।
चन्द्रार्धचन्द्रवक्त्रांश्च धूमकेतुमुखानपि ।। 6.100.46 ।।
ग्रहनक्षत्रवक्त्रांश्च महोल्कामुखसंस्थितान्।
विद्युज्जिह्वोपमांश्चान्यान् ससर्ज निशितान् शरान् ।। 6.100.47 ।।
ते रावणशरा घोरा राघवास्त्रसमाहताः ।। 6.100.48 ।।
विलयं जग्मुराकाशे जग्मुश्चैव सहस्रशः ।। 6.100.49 ।।
तदस्त्रं निहतं दृष्ट्वा रामेणाक्लिष्टकर्मणा।
हृष्टा नेदुस्ततः सर्वे कपयः कामरूपिणः।
सुग्रीवप्रमुखा वीराः परिवार्य तु राघवम् ।। 6.100.50 ।।
ततस्तदस्त्रं विनिहत्य राघवः प्रसह्य तद्रावणबाहुनिस्सृतम्।
मुदाऽन्वितो दाशरथिर्महाहवे विनेदुरुच्चैर्मुदिताः कपीश्वराः ।। 6.100.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे शततमः सर्गः ।। 100 ।।
तस्मिन् प्रतिहतेऽस्त्रे तु रावणो राक्षसाधिपः।
क्रोधं च द्विगुणं चक्रे क्रोधाच्चास्त्रमनन्तरम् ।। 6.101.1 ।।
मयेन विहितं रौद्रमन्यदस्त्रं महाद्युतिः।
उत्स्रष्टुं रावणो घोरं राघवाय प्रचक्रमे ।। 6.101.2 ।।
ततः शूलानि निश्चेरुर्गदाश्च मुसलानि च।
कार्मुकाद्दीप्यमानानि वज्रसाराणि सर्वशः ।। 6.101.3 ।।
मुद्गराः कूटपाशाश्च दीप्ताश्चाशनयस्तथा।
निष्पेतुर्विविधास्तीक्ष्णा वाता इव युगक्षये ।। 6.101.4 ।।
तदस्त्रं राघवः श्रीमानुत्तमास्त्रविदां वरः।
जघान परमास्त्रेण गान्धर्वेण महाद्युतिः ।। 6.101.5 ।।
तस्मिन् प्रतिहतेऽस्त्रे तु राघवेण महात्मना।
रावणः क्रोधताम्राक्षः सौरमस्त्रमुदैरयत् ।। 6.101.6 ।।
ततश्चक्राणि निष्पेतुर्भास्वराणि महान्ति च।
कार्मुकाद्भीमवेगस्य दशग्रीवस्य धीमतः ।। 6.101.7 ।।
तैरासीद्गगनं दीप्तं सम्पतद्भिरितस्ततः।
पतद्भिश्च दिशो दीप्ताश्चन्द्रसूर्यग्रहैरिव ।। 6.101.8 ।।
तानि चिच्छेद बाणौघैश्चक्राणि स तु राघवः।
आयुधानि च चित्राणि रावणस्य चमूमुखे ।। 6.101.9 ।।
तदस्त्रं तु हतं दृष्ट्वा रावणो राक्षसाधिपः।
विव्याध दशभिर्बाणै रामं सर्वेषु मर्मसु ।। 6.101.10 ।।
स विद्धो दशभिर्बाणैर्महाकार्मुकनिस्सृतैः।
रावणेन महातेजा न प्राकम्पत राघवः ।। 6.101.11 ।।
ततो विव्याध गात्रेषु सर्वेषु समितिञ्जयः।
राघवस्तु सुसङ्क्रुद्धो रावणं बहुभिः शरैः ।। 6.101.12 ।।
एतस्मिन्नन्तरे क्रुद्धो राघवस्यानुजो बली।
लक्ष्मणः सायकान् सप्त जग्राह परवीरहा ।। 6.101.13 ।।
तैः सायकैर्महावेगै रावणस्य महाद्युतिः।
ध्वजं मनुष्यशीर्षं तु तस्य चिच्छेद नैकधा ।। 6.101.14 ।।
सारथेश्चापि बाणेन शिरो ज्वलितकुण्डलम्।
जहार लक्ष्मणः श्रीमान् नैर्ऋतस्य महाबलः ।। 6.101.15 ।।
तस्य बाणैश्च चिच्छेद धनुर्गजकरोपमम्।
लक्ष्मणो राक्षसेन्द्रस्य पञ्चभिर्निशितैः शरैः ।। 6.101.16 ।।
नीलमेघनिभांश्चास्य सदश्वान् पर्वतोपमान्।
जघानाप्लुत्य गदया रावणस्य विभीषणः ।। 6.101.17 ।।
हताश्वाद्वेगवान् वेगादवप्लुत्य महारथात्।
क्रोधमाहारयत्तीव्रं भ्रातरं प्रति रावणः ।। 6.101.18 ।।
ततः शक्तिं महाशक्तिर्दीप्तां दींप्ताशनीमिव।
विभीषणाय चिक्षेप राक्षसेन्द्रः प्रतापवान् ।। 6.101.19 ।।
अप्राप्तामेव तां बाणैस्त्रिभिश्चिच्छेद लक्ष्मणः।
अथोदतिष्ठत् सन्नादो वानराणां तदा रणे ।। 6.101.20 ।।
सा पपात त्रिधा च्छिन्ना शक्तिः काञ्चनमालिनी।
सविस्फुलिङ्गा ज्वलिता महोल्केव दिवश्च्युता ।। 6.101.21 ।।
ततः सम्भाविततरां कालेनापि दुरासदाम्।
जग्राह विपुलां शक्तिं दीप्यमानां स्वतेजसा ।। 6.101.22 ।।
सा वेगिता बलवता रावणेन दुरासदा।
जज्वाल सुमहाघोरा शक्राशनिसमप्रभा ।। 6.101.23 ।।
एतस्मिन्नन्तरे वीरो लक्ष्मणस्तं विभीषणम्।
प्राणसंशयमापन्नं तूर्णमभ्यवपद्यत ।। 6.101.24 ।।
तं विमोक्षयितुं वीरश्चापमायम्य लक्ष्मणः।
रावणं शक्तिहस्तं वै शरवर्षैरवाकिरत् ।। 6.101.25 ।।
कीर्यमाणः शरौघेण विसृष्टेन महात्मना।
स प्रहर्तुं मनश्चक्रे विमुखीकृतविक्रमः ।। 6.101.26 ।।
मोक्षितं भ्रातरं दृष्ट्वा लक्ष्मणेन स रावणः।
लक्ष्मणाभिमुखस्तिष्ठन्निदं वचनमब्रवीत् ।। 6.101.27 ।।
मोक्षितस्ते बलश्लाघिन् यस्मादेवं विभीषणः।
विमुच्य राक्षसं शक्तिस्त्वयीयं विनिपात्यते ।। 6.101.28 ।।
एषा ते हृदयं भित्त्वा शक्तिर्लोहितलक्षणा।
मद्बाहुपरिघोत्सृष्टा प्राणानादाय यास्यति ।। 6.101.29 ।।
इत्येवमुक्त्वा तां शक्तिमष्टघण्टां महास्वनाम्।
मयेन मायाविहिताममोघां शत्रुघातिनीम् ।। 6.101.30 ।।
लक्ष्मणाय समुद्दिश्य ज्वलन्तीमिव तेजसा।
रावणः परमक्रुद्धश्चिक्षेप च ननाद च ।। 6.101.31 ।।
सा क्षिप्ता भीमवेगेन शक्राशनिसमस्वना।
शक्तिरभ्यपतद्वेगाल्लक्ष्मणं रणमूर्धनि ।। 6.101.32 ।।
तामनुव्याहरच्छक्तिमापतन्तीं स राघवः।
स्वस्त्यस्तु लक्ष्मणायेति मोघा भव हतोद्यमा ।। 6.101.33 ।।
रावणेन रणे शक्तिः क्रुद्धेनाशीविषोपमा।
मुक्ताऽऽशूरस्यभीतस्य लक्ष्मणस्य ममज्ज सा ।। 6.101.34 ।।
न्यपतत् सा महावेगा लक्ष्मणस्य महोरसि।
जिह्वेवोरगराजस्य दीप्यमाना महाद्युतिः ।। 6.101.35 ।।
ततो रावणवेगेन सुदूरमवगाढया।
शक्त्या निर्भिन्नहृदयः पपात भुवि लक्ष्मणः ।। 6.101.36 ।।
तदवस्थं समीपस्थो लक्ष्मणं प्रेक्ष्य राघवः।
भ्रातृस्नेहान्महातेजा विषण्णहृदयोऽभवत् ।। 6.101.37 ।।
स मुहूर्तमनुध्याय बाष्पव्याकुललोचनः।
बभूव संरब्धतरो युगान्त इव पावकः ।। 6.101.38 ।।
न विषादस्य कालोऽयमिति सञ्चिन्त्य राघवः।
चक्रे सुतुमुलं युद्धं रावणस्य वधे धृतः।
सर्वयत्नेन महता लक्ष्मणं सन्निरीक्ष्य च ।। 6.101.39 ।।
स ददर्श ततो रामः शक्त्या भिन्नं महाहवे।
लक्ष्मणं रुधिरादिग्धं सपन्नगमिवाचलम् ।। 6.101.40 ।।
तामपि प्रहितां शक्तिं रावणेन बलीयसा।
यत्नतस्ते हरिश्रेष्ठा न शेकुरवमर्दितुम् ।। 6.101.41 ।।
अर्दिताश्चैव बाणौघैः क्षिप्रहस्तेन रक्षसा ।। 6.101.42 ।।
सौमित्रिं सा विनिर्भिद्य प्रविष्टा धरणीतलम् ।। 6.101.43 ।।
तां कराभ्यां परामृश्य रामः शक्तिं भयावहाम्।
बभञ्ज समरे क्रुद्धो बलवान् विचकर्ष च ।। 6.101.44 ।।
तस्य निष्कर्षतः शक्तिं रावणेन बलीयसा।
शराः सर्वेषु गात्रेषु पातिता मर्मभेदिनः ।। 6.101.45 ।।
अचिन्तयित्वा तान् बाणान् समाश्लिष्य च लक्ष्णमम्।
अब्रवीच्छ हनूमन्तं सुग्रीवं चैव राघवः ।। 6.101.46 ।।
लक्ष्मणं परिवार्येह तिष्ठध्वं वानरोत्तमाः ।। 6.101.47 ।।
पराक्रमस्य कालोऽयं सम्प्राप्तो मे चिरेप्सितः।
पापात्माऽयं दशग्रीवो वध्यतां पापनिश्चयः।
काङ्क्षतः स्तोककस्येव घर्मान्ते मेघदर्शनम् ।। 6.101.48 ।।
अस्मिन् मुहूर्ते न चिरात् सत्यं प्रतिशृणोमि वः।
अरावणमरामं वा जगद्द्रक्ष्यथ वानराः ।। 6.101.49 ।।
राज्यनाशं वने वासं दण्डके परिधावनम्।
वैदेह्याश्च परामर्शं रक्षोभिश्च समागमम् ।। 6.101.50 ।।
प्राप्तं दुःखं महद्घोरं क्लेशं च निरयोपमम्।
अद्य सर्वमहं त्यक्ष्ये निहत्वा रावणं रणे ।। 6.101.51 ।।
यदर्थं वानरं सैन्यं समानीतमिदं मया।
सुग्रीवश्च कृतो राज्ये निहत्वा वालिनं रणे ।। 6.101.52 ।।
यदर्थं सागरः क्रान्तः सेतुर्बद्धश्च सागरे।
सोऽयमद्य रणे पापश्चक्षुर्विषयमागतः ।। 6.101.53 ।।
चक्षुर्विषयमागम्य नायं जीवितुमर्हति।
दृष्टिं दृष्टिविषस्येव सर्पस्य मम रावणः ।। 6.101.54 ।।
स्वस्थाः पश्यत दुर्धर्षा युद्धं वानरपुङ्गवाः।
आसीनाः पर्वताग्रेषु ममेदं रावणस्य च ।। 6.101.55 ।।
अद्य रामस्य रामत्वं पश्यन्तु मम संयुगे।
त्रयो लोकाः सगन्धर्वाः सदेवाः सर्षिचारणाः ।। 6.101.56 ।।
अद्य कर्म करिष्यामि यल्लोकाः सचराचराः।
सदेवाः कथयिष्यन्ति यावद्भूमिर्धरिष्यति।
समागम्य सदा लोके यथा युद्धं प्रवर्तितम् ।। 6.101.57 ।।
एवमुक्त्वा शितैर्बाणैस्तप्तकाञ्चनभूषणैः।
आजघान दशग्रीवं रणे रामः समाहितः ।। 6.101.58 ।।
अथ प्रदीप्तैर्नाराचैर्मुसलैश्चापि रावणः।
अभ्यवर्षत्तदा रामं धाराभिरिव तोयदः ।। 6.101.59 ।।
रामरावणमुक्तानामन्योन्यमभिनिघ्नताम्।
शराणां च शराणां च बभूव तुमुलः स्वनः ।। 6.101.60 ।।
ते भिन्नाश्च विकीर्णाश्च रामरावणयोः शराः।
अन्तरिक्षात् प्रदीप्ताग्रा निपेतुर्धरणीतले ।। 6.101.61 ।।
तयोर्ज्यातलनिर्घोषो रामरावणयोर्महान्।
त्रासनः सर्वभूतानां सम्बभूवाद्भुतोपमः ।। 6.101.62 ।।
स कीर्यमाणः शरजालवृष्टिभिर्महात्मना दीप्तधनुष्मताऽर्दितः।
भयात् प्रदुद्राव समेत्य रावणो यथाऽनिलेनाभिहतो बलाहकः ।। 6.101.63 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोत्तरशततमः सर्गः ।। 101 ।।
शक्त्या विनिहतं दृष्ट्वा रावणेन बलीयसा।
लक्ष्मणं समरे शूरं रुधिरौघपरिप्लुतम् ।। 6.102.1 ।।
स दत्त्वा तुमुलं युद्धं रावणस्य दुरात्मनः।
विसृजन्नेव बाणौघान् सुषेणं वाक्यमब्रवीत् ।। 6.102.2 ।।
एष रावणवीर्येण लक्ष्मणः पतितः क्षितौ।
सर्पवद्वेष्टते वीरो मम शोकमुदीरयन् ।। 6.102.3 ।।
शोणितार्द्रमिमं वीरं प्राणैरिष्टतमं मम।
पश्यतो मम का शक्तिर्योद्धुं पर्याकुलात्मनः ।। 6.102.4 ।।
अयं स समरश्लाघी भ्राता मे शुभलक्षणः।
यदि पञ्चत्वमापन्नः प्राणैर्मे किं सुखेन च ।। 6.102.5 ।।
लज्जतीव हि मे वीर्यं भ्रश्यतीव कराद्धनुः।
सायका व्यवसीदन्ति दृष्टिर्बाष्पवशं गता।
अवसीदन्ति गात्राणि स्वप्नयाने नृणामिव ।। 6.102.6 ।।
चिन्ता मे वर्धते तीव्रा मुमूर्षा चोपजायते ।। 6.102.7 ।।
भ्रातरं निहतं दृष्ट्वा रावणेन दुरात्मना ।। 6.102.8 ।।
विनिष्टनन्तं दुःखार्थं मर्मण्यभिहतं भृशम्।
राघवो भ्रातरं दृष्ट्वा प्रियं प्राणं बहिश्चरम्।
दुःखेन महताऽऽविष्टो ध्यानशोकपरायणः ।। 6.102.9 ।।
परं विषादमापन्नो विललापाकुलेन्द्रियः ।। 6.102.10 ।।
न हि युद्धेन मे कार्यं नैव प्राणैर्न सीतया।
भ्रातरं निहतं दृष्ट्वा लक्ष्मणं रणपांसुषु ।। 6.102.11 ।।
किं मे राज्येन किं प्राणैर्युद्धे कार्यं न विद्यते।
यत्रायं निहतः शेते रणमूर्धनि लक्ष्मणः ।। 6.102.12 ।।
देशे देशे कलत्राणि देशे देशे च बान्धवाः।
तं तु देशं न पश्यामि यत्र भ्राता सहोदरः ।। 6.102.13 ।।
इत्यवं विलपन्तं तं शोकविह्वलितेन्द्रियम्।
विवेष्टमानं करुणमुच्छ्वसन्तं पुनःपुनः।
राममाश्वासयन् वीरः सुषेणो वाक्यमब्रवीत् ।। 6.102.14 ।।
न मृतोऽयं महाबाहो लक्ष्मणो लक्ष्मिवर्धनः।
न चास्य विकृतं वक्त्रं नापि श्यावं न निष्प्रभम् ।। 6.102.15 ।।
सुप्रभं च प्रसन्नं च मुखमस्याभिलक्ष्यते।
पद्मरक्ततलौ हस्तौ सुप्रसन्ने च लोचने ।। 6.102.16 ।।
एवं न विद्यते रूपं गतासूनां विशाम्पते।
दीर्घायुषस्तु ये मर्त्यास्तेषां तु मुखमीद्दशम् ।। 6.102.17 ।।
नायं प्रेतत्वमापन्नो लक्ष्मणो लक्ष्मिवर्धनः।
मा विषादं कृथा वीर सप्राणोऽयमरिन्दमः ।। 6.102.18 ।।
आख्यास्यते प्रसुप्तस्य स्रस्तगात्रस्य भूतले।
सोच्छ्वासं हृदयं वीर कम्पमानं मुहुर्मुहुः ।। 6.102.19 ।।
एवमुक्त्वा तु वाक्यज्ञः सुषेणो राघवं वचः।
हनुमन्तमुवाचेदं हनुमन्तमभित्वरन् ।। 6.102.20 ।।
सौम्य शीघ्रमितो गत्वा शैलमोषधिपर्वतम्।
पूर्वं ते कथितो योऽसौ वीर जाम्बवता शुभः ।। 6.102.21 ।।
दक्षिणे शिखरे तस्य जातमोषधिमानय।
विशल्यकरणीं नाम विशल्यकरणीं शुभाम् ।। 6.102.22 ।।
सवर्णकरणीं चापि तथा सञ्जीवनीमपि।
सन्धानकरणीं चापि गत्वा शीघ्रमिहानय ।। 6.102.23 ।।
सञ्जीवनार्थं वीरस्य लक्ष्मणस्य महात्मनः।
इत्येवमुक्तो हनुमान् गत्वा चौषधिपर्वतम्।
चिन्तामभ्यगमच्छ्रीमानजानंस्तां महौषधिम् ।। 6.102.24 ।।
अस्मिन् हि शिखरे जातामोषधीं तां सुखावहाम्।
प्रतर्केणावगच्छामि सुषेणोऽप्येवमब्रवीत् ।। 6.102.26 ।।
अगृह्य यदि गच्छामि विशल्यकरणीमहम्।
कालात्ययेन दोषः स्याद्वैक्लव्यं च महद्भवेत् ।। 6.102.27 ।।
इति सञ्चिन्त्य हनुमान् गत्वा क्षिप्रं महाबलः।
आसाद्य पर्वतश्रेष्ठं त्रिः प्रकम्प्य गिरेः शिरः ।। 6.102.28 ।।
फुल्लनानातरुगणं समुत्पाट्य महाबलः।
गृहीत्वा हरिशार्दूलो हस्ताभ्यां समतोलयत् ।। 6.102.29 ।।
स नीलमिव जीमूतं तोयपूर्णं नभस्थलात्।
आपपात गृहीत्वा तु हनुमान् शिखरं गिरेः ।। 6.102.30 ।।
समागम्य महावेगः सन्न्यस्य शिखरं गिरेः।
विश्रम्य किञ्चिद्धनुमान् सुषेणमिदमब्रवीत् ।। 6.102.31 ।।
ओषधिं नावगच्छामि तामहं हरिपुङ्गव।
तदिदं शिखरं कृत्स्नं गिरेस्तस्याहृतं मया ।। 6.102.32 ।।
एवं कथयमानं तं प्रशस्य पवनात्मजम्।
सुषेणो वानरश्रेष्ठो जग्राहोत्पाट्य चौषधीम् ।। 6.102.33 ।।
विस्मितास्तु बभूवुस्ते रणे वानरराक्षसाः।
दृष्ट्वा हनुमतः कर्म सुरैरपि सुदुष्करम् ।। 6.102.34 ।।
ततः सङ्क्षोदयित्वा तामोषधीं वानरोत्तमः।
लक्ष्मणस्य ददौ नस्तः सुषेणः सुमहाद्युतेः ।। 6.102.35 ।।
सशल्यस्तां समाघ्राय लक्ष्मणः परवीरहा।
विशल्यो विरुजः शीघ्रमुदतिष्ठन्महीतलात् ।। 6.102.36 ।।
तमुत्थितं ते हरयो भूतलात् प्रेक्ष्य लक्ष्मणम्।
साधु साध्विति सुप्रीताः सुषेणं प्रत्यपूजयन् ।। 6.102.37 ।।
एह्येहीत्यब्रवीद्रामो लक्ष्मणं परवीरहा।
सस्वजे स्नेहगाढं च बाष्पपार्याकुलेक्षणः ।। 6.102.38 ।।
अब्रवीच्च परिष्वज्य सौमित्रिं राघवस्तदा।
दिष्ट्या त्वां वीर पश्यामि मरणात् पुनरागतम् ।। 6.102.39 ।।
न हि मे जीवितेनार्थः सीतया चापि लक्ष्मण।
को हि मे विजयेनार्थस्त्वयि पञ्चत्वमागते ।। 6.102.40 ।।
इत्येवं वदतस्तस्य राघवस्य महात्मनः।
खिन्नः शिथिलया वाचा लक्ष्मणो वाक्यमब्रवीत् ।। 6.102.41 ।।
तां प्रतिज्ञां प्रतिज्ञाय पुरा सत्यपराक्रम।
लघुः कश्चिदिवासत्त्वो नैवं वक्तुमिहार्हसि ।। 6.102.42 ।।
न हि प्रतिज्ञां कुर्वन्ति वितथां साधवोऽनघ।
लक्षणं हि महत्त्वस्य प्रतिज्ञापरिपालनम् ।। 6.102.43 ।।
नैराश्यमुपगन्तुं ते तदलं मत्कृतेऽनघ।
वधेन रावणस्याद्य प्रतिज्ञामनुपालय ।। 6.102.44 ।।
न जीवन् यास्यते शत्रुस्तव बाणपथं गतः।
नर्दतस्तीक्ष्णदंष्ट्रस्य सिंहस्येव महागजः ।। 6.102.45 ।।
अहं तु वधमिच्छामि शीघ्रमस्य दुरात्मनः।
यावदस्तं न यात्येष कृतकर्मा दिवाकरः ।। 6.102.46 ।।
यदि वधमिच्छसि रावणस्य सङ्ख्ये यदि च कृतां त्वमिहेच्छसि प्रतिज्ञाम्।
यदि तव राजवरात्मजाभिलाषः कुरु च वचो मम शीघ्रमद्यवीर ।। 6.102.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्व्युत्तरशततमः सर्गः ।। 102 ।।
लक्ष्मणेन तु तद्वाक्यमुक्तं श्रुत्वा स राघवः।
सन्दधे परवीरघ्नो धनुरादाय वीर्यवान्।
रावणाय शरान् घोरान् विससर्ज चमूमुखे ।। 6.103.1 ।।
अथान्यं रथमारुह्य रावणो राक्षसाधिपः।
अभ्यद्रवत काकुत्स्थं स्वर्भानुरिव भास्करम् ।। 6.103.2 ।।
दशग्रीवो रथस्थस्तु रामं वज्रोपमैः शरैः।
आजघान महाघोरैर्धाराभिरिव तोयदः ।। 6.103.3 ।।
दीप्तपावक सङ्काशैः शरैः काञ्चनभूषणैः।
निर्बिभेद रणे रामो दशग्रीवं समाहितम् ।। 6.103.4 ।।
भूमौ स्थितस्य रामस्य रथस्थस्य च रक्षसः।
न समं युद्धमित्याहुर्देवगन्धर्वदानवाः ।। 6.103.5 ।।
ततः काञ्चनचित्राङ्गः किङ्किणीशतभूषितः।
तरुणादित्यसङ्काशो वैडूर्यमयकूबरः ।। 6.103.6 ।।
सदश्वैः काञ्चनापीडैर्युक्तः श्वेतप्रकीर्णकैः।
हरिभिः सूर्यसङ्काशैर्हेमजालविभूषितैः ।। 6.103.7 ।।
रुक्मवेणुध्वजः श्रीमान् देवराजरथो वरः।
देवराजेन सन्दिष्टो रथमारुह्य मातलिः ।। 6.103.8 ।।
अभ्यवर्तत काकुत्स्थमवतीर्य त्रिविष्टपात् ।। 6.103.9 ।।
अब्रवीच्च तदा रामं सप्रतोदो रथे स्थितः।
प्राञ्जलिर्मातलिर्वाक्यं सहस्राक्षस्य सारथिः ।। 6.103.10 ।।
सहस्राक्षेण काकुत्स्थ रथोऽयं विजयाय ते।
दत्तस्तव महासत्त्व श्रीमान् शत्रुनिबर्हण ।। 6.103.11 ।।
इदमैन्द्रं महच्चापं कवचं चाग्निसन्निभम्।
शराश्चादित्यसङ्काशाः शक्तिश्च विमला शिता ।। 6.103.12 ।।
आरुह्येमं रथं वीर राक्षसं जहि रावणम्।
मया सारथिना राजन् महेन्द्र इव दानवान् ।। 6.103.13 ।।
इत्युक्तः सम्परिक्रम्य रथं समभिवाद्य च।
आरुरोह तदा रामो लोकान् लक्ष्म्या विराजयन् ।। 6.103.14 ।।
तद्बभूवाद्भुतं युद्धं तुमुलं रोमहर्षणम्।
रामस्य च महाबाहो रावणस्य च रक्षसः ।। 6.103.15 ।।
स गान्धर्वेण गान्धर्वं दैवं दैवेन राघवः। 
अस्त्रं राक्षसराजस्य जघान परमास्त्रवित् ।। 6.103.16 ।।
अस्त्रं तु परमं घोरं राक्षसं राक्षसाधिपः। 
ससर्ज परमक्रुद्धः पुनरेव निशाचरः ।। 6.103.17 ।।
ते रावणधनुर्मुक्ताः शराः काञ्चनभूषणाः।
अभ्यवर्तन्त काकुत्स्थं सर्पा भूत्वा महाविषाः ।। 6.103.18 ।।
ते दीप्तवदना दीप्तं वमन्तो ज्वलनं मुखैः। 
राममेवाभ्यवर्तन्त व्यादितास्या भयानकाः ।। 6.103.19 ।।
तैर्वासुकिसमस्पर्शैर्दीप्तभोगैर्महाविषैः।
दिशश्च सन्तताः सर्वाः प्रदिशश्च समावृताः ।। 6.103.20 ।।
तान् दृष्ट्वा पन्नगान् रामः समापतत आहवे। 
अस्त्रं गारुत्मतं घोरं प्रादुश्चके भयावहम् ।। 6.103.21 ।।
ते राघवशरा मुक्ता रुक्मपुङ्खाः शिखिप्रभाः। 
सुपर्णाः काञ्चना भूत्वा विचेरुः सर्पशत्रवः ।। 6.103.22 ।।
ते तान् सर्वान् शरान् जघ्नुः सर्परूपान् महाजवान्। 
सुपर्णरूपा रामस्य विशिखाः कामरूपिणः ।। 6.103.23 ।।
अस्त्रे प्रतिहते क्रुद्धो रावणो राक्षसाधिपः। 
अभ्यवर्षत्तदा रामं घोराभिः शरवृष्टिभिः ।। 6.103.24 ।।
ततः शरसहस्रेण राममक्लिष्टकारिणम्।
अर्दयित्वा शरौघेण मातलिं प्रत्यविध्यत ।। 6.103.25 ।।
चिच्छेद केतुमुद्धिश्य शरेणैकेन रावणः।
पातयित्वा रथोपस्थे रथात् केतुं च काञ्चनम्।
ऐन्द्रानपि जघानाश्वान् शरजालेन रावणः ।। 6.103.26 ।।
तं दृष्ट्वा सुमहत्कर्म रावणस्य दुरात्मनः। 
विषेदुर्देवगन्धर्वा दानवाश्चारणैः सह ।। 6.103.27 ।।
राममार्तं तदा दृष्ट्वा सिद्धाश्च परमर्षयः। 
व्यथिता वानरेन्द्राश्च बभूवुः सविभीषणाः ।। 6.103.28 ।।
रामचन्द्रमसं दृष्ट्वा ग्रस्तं रावणराहुणा। 
प्राजापत्यं च नक्षत्रं रोहिणीं शशिनः प्रियाम् ।। 6.103.29 ।।
समाक्रम्य बुधस्तस्थौ प्रजानामशुभावहः ।। 6.103.30 ।।
सधूमपरिवृत्तोर्मिः प्रज्वलन्निव सागरः। 
उत्पपात तदा क्रुद्धः स्पृशन्निव दिवाकरम् ।। 6.103.31 ।।
शस्त्रवर्णः सुपरुषो मन्दरश्मिर्दिवाकरः। 
अदृश्यत कबन्धाङ्कः संसक्तो धूमकेतुना ।। 6.103.32 ।।
कोसलानां च नक्षत्रं व्यक्तमिन्द्राग्निदैवतम्।
आक्रम्याङ्गारकस्तस्थौ विशाखामपि चाम्बरे ।। 6.103.33 ।।
दशास्यो विंशतिभुजः प्रगृहीतशरासनः। 
अदृश्यत दशग्रीवो मैनाक इव पर्वतः ।। 6.103.34 ।।
निरस्यमानो रामस्तु दशग्रीवेण रक्षसा।
नाशक्नोदभिसन्धातुं सायकान् रणमूर्धनि ।। 6.103.35 ।।
स कृत्वा भ्रुकुटिं क्रुद्धः किञ्चित् संरक्तलोचनः। 
जगाम सुमहाक्रोधं निर्दहन्निव चक्षुषा ।। 6.103.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्र्युत्तरशततमः सर्गः ।। 103 ।।
तस्य क्रुद्धस्य वदनं दृष्ट्वा रामस्य धीमतः।
सर्वभूतानि वित्रेसुः प्राकम्पत च मेदिनी ।। 6.104.1 ।।
सिंहशार्दूलवान् शैलः सञ्चचाल चलद्रुमः।
बभूव चातिक्षुभितः समुद्रः सरितां पतिः ।। 6.104.2 ।।
खगाश्च खरनिर्घोषा गगने परुषा घनाः। 
औत्पातिकानि नर्दन्तः समन्तात् परिचक्रमुः ।। 6.104.3 ।।
रामं दृष्ट्वा सुसङ्क्रुद्धमुत्पातांश्च सुदारुणान्।
वित्रेसुः सर्वभूतानि रावणस्याभवद्भयेम् ।। 6.104.4 ।।
विमानस्थास्तदा देवा गन्धर्वाश्च महोरगाः।
ऋषिदानवदैत्याश्च गरुत्मन्तश्च खेचराः ।। 6.104.5 ।।
ददृशुस्ते महायुद्धं लोकसंवर्तसंस्थितम्।
नानाप्रहरणैर्भीमैः शूरयोः सम्प्रयुद्ध्यतोः ।। 6.104.6 ।।
ऊचुः सुरासुराः सर्वे तदा विग्रहमागताः।
प्रेक्षमाणा महद्युद्धं वाक्यं भक्त्या प्रहृष्टवत् ।। 6.104.7 ।।
दशग्रीवं जयेत्याहुरसुराः समवस्थिताः। 
देवा राममथोचुस्ते त्वं जयेति पुनःपुनः ।। 6.104.8 ।।
एतस्मिन्नन्तरे क्रोधाद्राघवस्य स रावणः।
प्रहर्तुकामो दुष्टात्मा स्पृशन् प्रहरणं महत् ।। 6.104.9 ।।
वज्रसारं महानादं सर्वशत्रुनिबर्हणम्।
शैलशृङ्गनिभैः कूटैश्चितं दृष्टिभयावहम् ।। 6.104.10 ।।
सधूममिव तीक्ष्णाग्रं युगान्ताग्निचयोपमम्।
अतिरौद्रमनासाद्यं कालेनापि दुरासदम् ।। 6.104.11 ।।
त्रासनं सर्वभूतानां दारणं भेदनं तदा।
प्रदीप्तमिव रोषेण शूलं जग्राह रावणः ।। 6.104.12 ।।
तच्छूलं परमक्रुद्धो मध्ये जग्राह वीर्यवान्।
अनेकैः समरे शूरै राक्षसैः परिवारितः ।। 6.104.13 ।।
समुद्यम्य महाकायो ननाद युधि भैरवम्।
संरक्तनयनो रोषात् स्वसैन्यमभिहर्षयन् ।। 6.104.14 ।।
पृथिवीं चान्तरिक्षं च दिशश्च प्रदिशस्तथा। 
प्राकम्पयत्तदा शब्दो राक्षसेन्द्रस्य दारुणः ।। 6.104.15 ।।
अतिनादस्य नादेन तेन तस्य दुरात्मनः। 
सर्वभूतानि वित्रेसुः सागरश्च प्रचुक्षुभे ।। 6.104.16 ।।
स गृहीत्वा महावीर्यः शूलं तद्रावणो महत्। 
विनद्य सुमहानादं रामं परुषमब्रवीत् ।। 6.104.17 ।।
शूलोऽयं वज्रसारस्ते राम रोषान्मयोद्यतः। 
तव भ्रातृसहायस्य सद्यः प्राणान् हरिष्यति ।। 6.104.18 ।।
रक्षसामद्य शूराणां निहतानां चमूमुखे। 
त्वां निहत्य रणश्लाघिन् करोमि तरसा समम्।
तिष्ठेदानीं निहन्मि त्वामेष शूलेन राघव ।। 6.104.19 ।।
एवमुक्त्वा स चिक्षेप तच्छूलं राक्षसाधिपः ।। 6.104.20 ।।
तद्रावणकरान्मुक्तं विद्युज्ज्वालासमाकुलम्।
अष्टघण्टं महानादं वियद्गतमशोभत ।। 6.104.21 ।।
तच्छूलं राघवो दृष्ट्वा ज्वलन्तं घोरदर्शनम्।
ससर्ज विशिखान् रामश्चापमायम्य वीर्यवान् ।। 6.104.22 ।।
आपतन्तं शरौघेण वारयामास राघवः।
उत्पतन्तं युगान्ताग्निं जलौघैरिव वासवः ।। 6.104.23 ।।
निर्ददाह स तान् बाणान् रामकार्मुकनिस्सृतान्।
रावणस्य महाशूलः पतङ्गानिव पावकः ।। 6.104.24 ।।
तान् दृष्ट्वा भस्मसाद्भूतान् शूल संस्पर्शचूर्णितान्। 
सायकानन्तरिक्षस्थान् राघवः क्रोधमाहरत् ।। 6.104.25 ।।
स तां मातलिनाऽऽनीतां शक्तिं वासवनिर्मिताम्।
जग्राह परमक्रुद्धो राघवो रघुनन्दनः ।। 6.104.26 ।।
सा तोलिता बलवता शक्तिर्घण्टाकृतस्वना। 
नभः प्रज्वालयामास युगान्तोल्केव सप्रभा ।। 6.104.27 ।।
सा क्षिप्ता राक्षसेन्द्रस्य तस्मिन् शूले पपात ह।
भिन्नः शक्त्या महान् शूलो निपपात हतद्युतिः ।। 6.104.28 ।।
निर्बिभेद ततो बाणैर्हयानस्य महाजवान्।
रामस्तीक्ष्णैर्महावेगैर्वज्रकल्पैः शितैः शरैः ।। 6.104.29 ।।
निर्बिभेदोरसि ततो रावणं निशितैः शरैः।
राघवः परमायत्तो ललाटे पत्रिभिस्त्रिभिः ।। 6.104.30 ।।
स शरैर्भिन्नसर्वाङ्गो गात्रप्रस्रुतशोणितः।
राक्षसेन्द्रः समूहस्थः फुल्लाशोक इवाबभौ ।। 6.104.31 ।।
स रामबाणैरभिविद्धगात्रो निशाचरेन्द्रः क्षतजार्द्रगात्रः।
जगाम खेदं च समाजमध्ये क्रोधं च चक्रे सुभृशं तदानीम् ।। 6.104.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुरुत्तरशततमः सर्गः ।। 104 ।।
स तेन तु तथा क्रोधात् काकुत्स्थेनार्दितो रणे।
रावणः समरश्लाघी महाक्रोधमुपागमत् ।। 6.105.1 ।।
स दीप्तनयनो रोषाच्चापमायम्य वीर्यवान्। 
अभ्यर्दयत् सुसङ्क्रुद्धो राघवं परमाहवे ।। 6.105.2 ।।
बाणधारासहस्रैस्तैः स तोयद इवाम्बरात्।
राघवं रावणो बाणैस्तटाकमिव पूरयत् ।। 6.105.3 ।।
पूरितः शरजालेन धनुर्मुक्तेन संयुगे। 
महागिरिरिवाकम्प्यः काकुत्स्थो न प्रकम्पते ।। 6.105.4 ।।
स शरैः शरजालानि वारयन् समरे स्थितः।
गभस्तीनिव सूर्यस्य प्रतिजग्राह वीर्यवान् ।। 6.105.5 ।।
ततः शरसहस्राणि क्षिप्रहस्तो निशाचरः। 
निजघानोरसि क्रुद्धो राघवस्य महात्मनः ।। 6.105.6 ।।
स शोणित समादिग्धः समरे लक्ष्मणाग्रजः।
दृष्टः फुल्ल इवारण्ये सुमहान् किंशुकद्रुमः ।। 6.105.7 ।।
शराभिघातसंरब्धः सोऽपि जग्राह सायकान्।
काकुत्स्थः सुमहातेजा युगान्तादित्यतेजसः ।। 6.105.8 ।।
ततोऽयोन्यं सुसंरब्धावुभौ तौ रामरावणौ। 
शरान्धकारे समरे नोपालक्षयतां तदा ।। 6.105.9 ।।
ततः क्रोधसमाविष्टो रामो दशरथात्मजः।
उवाच रावणं वीरः प्रहस्य परुषं वचः ।। 6.105.10 ।।
मम भार्या जनस्थानादज्ञानाद्राक्षसाधम।
हृता ते विवशा यस्मात्तस्मात्त्वं नासि वीर्यवान् ।। 6.105.11 ।।
मया विरहितां दीनां वर्तमानां महावने।
वैदेहीं प्रसभं हृत्वा शूरोऽहमिति मन्यसे ।। 6.105.12 ।।
स्त्रीषु शूर विनाथासु परदाराभिमर्शक।
कृत्वा कापुरुषं कर्म शूरोऽहमिति मन्यसे ।। 6.105.13 ।।
भिन्नमर्याद निर्लज्ज चारित्रेष्वनवस्थित।
दर्पान्मृत्युमुपादाय शूरोऽहमिति मन्यसे ।। 6.105.14 ।।
शूरेण धनदभ्रात्रा बलैः समुदितेन च।
श्लाघनीयं यशस्यं च कृतं कर्म महत्त्वया ।। 6.105.15 ।।
उत्सेकेनाभिपन्नस्य गर्हितस्याहितस्य च।
कर्मणः प्राप्नुहीदानीं तस्याद्य सुमहत् फलम् ।। 6.105.16 ।।
शूरोऽहमिति चात्मानमवगच्छसि दुर्मते।
नैव लज्जाऽस्ति ते सीतां चोरवद् व्यपकर्षतः ।। 6.105.17 ।।
यदि मत्सन्निधौ सीता धर्षिता स्यात्त्वया बलात्।
भ्रातरं तु खरं पश्येस्तदा मत्सायकैर्हतः ।। 6.105.18 ।।
दिष्ट्याऽसि मम दुष्टात्मंश्चक्षुर्विषयमागतः।
अद्य त्वां सायकैस्तीक्ष्णैर्नयामि यमसादनम् ।। 6.105.19 ।।
अद्य ते मच्छरैश्छिन्नं शिरो ज्वलितकुण्डलम्।
क्रव्यादा व्यपकर्षन्तु विकीर्णं रणपांसुषु ।। 6.105.20 ।।
निपत्योरसि गृध्रास्ते क्षितौ क्षिप्तस्य रावण।
पिबन्तु रुधिरं तर्षाच्छरशल्यान्तरोत्थितम् ।। 6.105.21 ।।
अद्य मद्बाणभिन्नस्य गतासोः पतितस्य ते।
कर्षन्त्वन्त्राणि पतगा गरुत्मन्त इवोरगान् ।। 6.105.22 ।।
इत्येवं संवदन् वीरो रामः शत्रुनिबर्हणः।
राक्षसेन्द्रं समीपस्थं शरवर्षैरवाकिरत् ।। 6.105.23 ।।
बभूव द्विगुणं वीर्यं बलं हर्षश्च संयुगे।
रामस्यास्त्रबलं चैव शत्रोर्निधनकाङ्क्षिणः ।। 6.105.24 ।।
प्रादुर्बभूवुरस्त्राणि सर्वाणि विदितात्मनः।
प्रहर्षाच्च महातेजाः शीघ्रहस्ततरोऽभवत् ।। 6.105.25 ।।
शुभान्येतानि चिह्नानि विज्ञायात्मगतानि सः।
भूय एवार्दयद्रामो रावणं राक्षसान्तकृत् ।। 6.105.26 ।।
हरीणां चाश्मनिकरैः शरवर्षैश्च राघवात्।
हन्यमानो दशग्रीवो विघूर्णहृदयोऽभवत् ।। 6.105.27 ।।
यदा च शस्त्रं नारेभे न व्यकर्षच्छरासनम्।
नास्य प्रत्यकरोद्वीर्यं विक्लेवेनान्तरात्मना ।। 6.105.28 ।।
क्षिप्ताश्चापि शरास्तेन शस्त्राणि विविधानि च।
न रणार्थाय वर्तन्ते मृत्युकालेऽभिवर्ततः ।। 6.105.29 ।।
सूतस्तु रथनेताऽस्य तदवस्थं समीक्ष्य तम्।
शनैर्युद्धादसम्भ्रान्तो रथं तस्यापवाहयत् ।। 6.105.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चोत्तरशततमः सर्गः ।। 105 ।।
स तु मोहात् सुसङ्क्रुद्धः कृतान्तबलचोदितः।
क्रोधसंरक्तनयनो रावणः सूतमब्रवीत् ।। 6.106.1 ।।
हीनवीर्यमिवाशक्तं पौरुषेण विवर्जितम्।
भीरुं लघुमिवासत्त्वं विहीनमिव तेजसा ।। 6.106.2 ।।
विमुक्तमिव मायाभिरस्त्रैरिव बहिष्कृतम्।
मामवज्ञाय दुर्बुद्धे स्वया बुद्ध्या विचेष्टसे ।। 6.106.3 ।।
किमर्थं मामवज्ञाय मच्छन्दमनवेक्ष्य च।
त्वया शत्रोः समक्षं मे रथोऽयमपवाहितः ।। 6.106.4 ।।
त्वयाऽद्य हि ममानार्य चिरकालसमार्जितम्।
यशो वीर्यं च तेजश्च प्रत्ययश्च विनाशितः ।। 6.106.5 ।।
शत्रोः प्रख्यातवीर्यस्य रञ्जनीयस्य विक्रमैः।
पश्यतो युद्धलुब्धोऽहं कृतः कापुरुषस्त्वया ।। 6.106.6 ।।
यस्त्वं रथमिमं मोहात् न चोद्वहसि दुर्मते।
सत्योऽयं प्रतितर्को मे परेण त्वमुपस्कृतः ।। 6.106.7 ।।
न हि तद्विद्यते कर्म सुहृदो हितकाङ्क्षिणः।
रिपूणां सदृशं चैतन्न त्वयैतत् स्वनुष्ठितम् ।। 6.106.8 ।।
निवर्तय रथं शीघ्रं यावन्नोपैति मे रिपुः।
यदि वाऽध्युषितो वाऽसि स्मर्यन्ते यदि वा गुणाः ।। 6.106.9 ।।
एवं परुषमुक्तस्तु हितबुद्धिरबुद्धिना।
अब्रवीद्रावणं सूतो हितं सानुनयं वचः ।। 6.106.10 ।।
न भीतोऽस्मि न मूढोऽस्मि नोपजप्तोऽस्मि शत्रुभिः।
न प्रमत्तो न निस्नेहो विस्मृता न च सत्क्रिया ।। 6.106.11 ।।
मया तु हितकामेन यशश्च परिरक्षता।
स्नेहप्रस्कन्नमनसा प्रियमित्यप्रियं कृतम् ।। 6.106.12 ।।
नास्मिन्नर्थे महाराज त्वं मां प्रियहिते रतम्।
कश्चिल्लघुरिवानार्यो दोषतो गन्तुमर्हसि ।। 6.106.13 ।।
श्रूयतां त्वभिधास्यामि यन्निमित्तं मया रथः। 
नदीवेग इवाभोगे संयुगे विनिवर्तितः ।। 6.106.14 ।।
क्षमं तवावगच्छामि महता रणकर्मणा।
न हि ते वीर सौमुख्यं प्रहर्षं वोपधारये ।। 6.106.15 ।।
रथोद्वहनखिन्नाश्च त इमे रथवाजिनः। 
दीना धर्मपरिश्रान्ता गावो वर्षहता इव ।। 6.106.16 ।।
निमित्तानि च भूयिष्ठं यानि प्रादुर्भवन्ति नः।
तेषु तेष्वभिपन्नेषु लक्षयाम्यप्रदक्षिणम् ।। 6.106.17 ।।
देशकालौ च विज्ञेयौ लक्षणानीङ्गीतानि च।
दैन्यं खेदश्च हर्षश्च रथिनश्च बलाबलम् ।। 6.106.18 ।।
स्थलनिम्नानि भूमेश्च समानि विषमाणि च।
युद्धकालश्च विज्ञेयः परस्यान्तरदर्शनम् ।। 6.106.19 ।।
उपयानापयाने च स्थानं प्रत्यपसर्पणम्।
सर्वमेतद्रथस्थेन ज्ञेयं रथकुटुम्बिना ।। 6.106.20 ।।
तव विश्रमहेतोश्च तथैषां रथवाजिनाम्।
रौद्रं वर्जयता खेदं क्षमं कृतमिदं मया ।। 6.106.21 ।।
न मया स्वेच्छया वीर रथोऽयमपवाहितः ।। 6.106.22 ।।
भर्तृस्नेहपरीतेन मयेदं यत्कृतं विभो ।। 6.106.23 ।।
आज्ञापय यथातत्त्वं वक्ष्यस्यरिनिषूदन।
तत्करिष्याम्यहं वीर गतानृण्येन चेतसा ।। 6.106.24 ।।
सन्तुष्टस्तेन वाक्येन रावणस्तस्य सारथेः।
प्रशस्यैनं बहुविधं युद्धलुब्धोऽब्रवीदिदम् ।। 6.106.25 ।।
रथं शीघ्रमिमं सूत राघवाभिमुखं कुरु।
नाहत्वा समरे शत्रून् निवर्तिष्यति रावणः ।। 6.106.26 ।।
एवमुक्त्वा ततस्तुष्टो रावणो राक्षसेश्वरः।
ददौ तस्मै शुभं ह्येकं हस्ताभरणमुत्तमम् ।। 6.106.27 ।।
श्रुत्वा रावणवाक्यं तु सारथिः सन्न्यवर्तत ।। 6.106.28 ।।
ततो द्रुतं रावणवाक्यचोदितः प्रचोदयामास हयान् स सारथिः।
स राक्षसेन्द्रस्य ततो महारथः क्षणेन रामस्य रणाग्रतोऽभवत् ।। 6.106.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षडुत्तरशततमः सर्गः ।। 106 ।।
।। आदित्यहृदयप्रारम्भः ।।
ततो युद्धपरिश्रन्तं समरे चिन्तया स्थितम्।
रावणं चाग्रतो दृष्ट्वा युद्धाय समुपस्थितम् ।। 6.107.1 ।।
दैवतैश्च समागम्य द्रष्टुमभ्यागतो रणम्।
उपागम्याब्रवीद्राममगस्त्यो भगवानृषिः ।। 6.107.2 ।।
राम राम महाबाहो शृणु गुह्यं सनातनम्।
येन सर्वानरीन् वत्स समरे विजयिष्यसि ।। 6.107.3 ।।
आदित्यहृदयं पुण्यं सर्वशत्रुविनाशनम्।
जयावहं जपेन्नित्यमक्षय्यं परमं शिवम् ।। 6.107.4 ।।
सर्वमङ्गलमङ्गल्यं सर्वपापप्रणाशनम्।
चिन्ताशोकप्रशमनमायुर्वर्धनमुत्तमम् ।। 6.107.5 ।।
रश्मिमन्तं समुद्यन्तं देवासुरनमस्कृतम्।
पूजयस्व विवस्वन्तं भास्करं भुवनेश्वरम् ।। 6.107.6 ।।
सर्वदेवात्मको ह्येष तेजस्वी रश्मिभावनः।
एष देवासुरगणान् लोकान् पाति गभिस्तिभिः ।। 6.107.7 ।।
एष ब्रह्मा च विष्णुश्च शिवः स्कन्दः प्रजापतिः।
महेन्द्रो धनदः कालो यमः सोमो ह्यपां पतिः ।। 6.107.8 ।।
पितरो वसवः साध्या ह्यश्विनौ मरुतो मनुः।
वायुर्वह्निः प्रजापाण ऋतुकर्ता प्रभाकरः ।। 6.107.9 ।।
आदित्यः सविता सूर्यः खगः पूषा गभस्तिमान्।
सुवर्णसदृशो भानुर्हिरण्यरेता दिवाकरः ।। 6.107.10 ।।
हरिदश्वः सहस्रार्चिः सप्तसप्तिर्मरीचिमान्।
तिमिरोन्मथनः शम्भुस्त्वष्टा मार्तण्ड अंशुमान् ।। 6.107.11 ।।
हिरण्यगर्भः शिशिरस्तपनो भास्करो रविः।
अग्निगर्भोऽदितेः पुत्रः शङ्खः शिशिरनाशनः ।। 6.107.12 ।।
व्योमनाथस्तमोभेदी ऋग्यजुस्सामपारगः।
घनवृष्टिरपां मित्रो विन्ध्यवीथीप्लवङ्गमः ।। 6.107.13 ।।
आतपी मण्डली मृत्युः पिङ्गलः सर्वतापनः।
कविर्विश्वो महातेजा रक्तः सर्वभवोद्भवः ।। 6.107.14 ।।
नक्षत्रग्रहताराणामधिपो विश्वभावनः।
तेजसामपि तेजस्वी द्वादशात्मन्नमोऽस्तु ते ।। 6.107.15 ।।
नमः पूर्वाय गिरये पश्चिमे गिरये नमः।
ज्योतिर्गणानां पतये दिनाधिपतये नमः ।। 6.107.16 ।।
जयाय जयभद्राय हर्यश्वाय नमो नमः।
नमो नमः सहस्रांशो आदित्याय नमो नमः ।। 6.107.17 ।।
नम उग्राय वीराय सारङ्गाय नमो नमः।
नमः पद्मप्रबोधाय मार्ताण्डाय नमो नमः ।। 6.107.18 ।।
ब्रह्मोशानाच्युतेशाय सूर्यायादित्यवर्चसे।
भास्वते सर्वभक्षाय रौद्राय वपुषे नमः ।। 6.107.19 ।।
तमोघ्नाय हिमध्नाय शत्रुघ्नायामितात्मने।
कृतघ्नघ्नाय देवाय ज्योतिषां पतये नमः ।। 6.107.20 ।।
तप्तचामीकराभाय वह्नये विश्वकर्मणे।
नमस्तमोभिनिघ्नाय रुचये लोकसाक्षिणे ।। 6.107.21 ।।
नाशयत्येष वै भूतं तदेव सृजति प्रभुः।
पायत्येष तपत्येष वर्षत्येष गभस्तिभिः ।। 6.107.22 ।।
एष सुप्तेषु जागर्ति भूतेषु परिनिष्ठितः। 
एष एवाग्निहोत्रं च फलं चैवाग्निहोत्रिणाम् ।। 6.107.23 ।।
वेदाश्च क्रतवश्चैव क्रतूनां फलमेव च।
यानि कृत्यानि लोकेषु सर्व एष रविः प्रभुः ।। 6.107.24 ।।
एनमापत्सु कृच्छ्रेषु कान्तारेषु भयेषु च।
कीर्तयन् पुरुषः कश्चिन्नावसीदति राघव ।। 6.107.25 ।।
पूजयस्वैनमेकाग्रो देवदेवं जगत्पतिम्।
एतत्रिगुणितं जप्त्वा युद्धेषु विजयिष्यसि ।। 6.107.26 ।।
अस्मिन् क्षणे महाबाहो रावणं त्वं वधिष्यसि। 
एवमुक्त्वा तदाऽगस्त्यो जगाम च यथागतम् ।। 6.107.27 ।।
एतच्छुत्वा महातेजा नष्टशोकोऽभवत्तदा।
धारयामास सुप्रीतो राघवः प्रयतात्मवान् ।। 6.107.28 ।।
आदित्यं प्रेक्ष्य जप्त्वा तु परं हर्षमवाप्तवान्।
त्रिराचम्य शुचिर्भूत्वा धनुरादाय वीर्यवान् ।। 6.107.29 ।।
रावणं प्रेक्ष्य हृष्टात्मा युद्धाय समुपागमत्।
सर्वयत्नेन महता वधे तस्य धृतोऽभवत् ।। 6.107.30 ।।
अथ रविरवदन्निरीक्ष्य रामं मुदितमनाः परमं प्रहृष्यमाणः।
निशिचरपतिसङ्क्षयं विदित्वा सुरगणमध्यगतो वचस्त्वरेति ।। 6.107.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तोत्तरशततमः सर्गः ।। 107 ।।
स रथं सारथिर्हृष्टः परसैन्यप्रधर्षणम्।
गन्धर्वनगराकारं समुच्छ्रितपताकिनम् ।। 6.108.1 ।।
युक्तं परमसम्पन्नैर्वाजिभिर्हेममालिभिः।
युद्धोपकरणैः पूर्णं पताकाध्वजमालिनम् ।। 6.108.2 ।।
ग्रसन्तमिव चाकाशं नादयन्तं वसुन्धराम्।
प्रणाशं परसैन्यानां स्वसैन्यानां प्रहर्षणम्।
रावणस्य रथं क्षिप्रं चोदयामास सारथिः ।। 6.108.3 ।।
तमापतन्तं सहसा स्वनवन्तं महास्वनम्।
रथं राक्षसराजस्य नरराजो ददर्श ह ।। 6.108.4 ।।
कृष्णवाजिसमायुक्तं युक्तं रौद्रेण वर्चसा।
तडित्पताकागहनं दर्शितेन्द्रायुधायुधम् ।। 6.108.5 ।।
शरधारा विमुञ्चन्तं धारासारमिवाम्बुदम्।
तं दृष्ट्वा मेघसङ्काशमापतन्तं रथं रिपोः ।। 6.108.6 ।।
गिरैर्वज्राभिमृष्टस्य दीर्यतः सदृशस्वनम्।
विस्फारयन् वै वेगेन बालचन्द्रनतं धनुः ।। 6.108.7 ।।
उवाच मातलिं रामः सहस्राक्षस्य सारथिम् ।। 6.108.8 ।।
मातले पश्य संरब्धमापतन्तं रथं रिपोः ।। 6.108.9 ।।
यथाऽऽपसव्यं पतता वेगेन महता पुनः।
समरे हन्तुमात्मानं तथा तेन कृता मतिः ।। 6.108.10 ।।
तदप्रमादमातिष्ठन् प्रत्युद्गच्छ रथं रिपोः।
विध्वंसयितुमिच्छामि वायुर्मेघमिवोत्थितम् ।। 6.108.11 ।।
अविक्लवमसम्भ्रान्तमव्यग्रहृदयेक्षणम्।
रश्मिसञ्चारनियतं प्रचोदय रथं द्रुतम् ।। 6.108.12 ।।
कामं न त्वं समाधेयः पुरन्दररथोचितः।
युयुत्सुरहमेकाग्रः स्मारये त्वां न शिक्षये ।। 6.108.13 ।।
परितुष्टः स रामस्य तेन वाक्येन मातलिः।
प्रचोदयामास रथं सुरसारथिसत्तमः ।। 6.108.14 ।।
अपसव्यं ततः कुर्वन् रावणस्य महारथम्।
चक्रोत्क्षिप्तेन रजसा रावणं व्यवधानयत् ।। 6.108.15 ।।
ततः क्रुद्धो दशग्रीवस्ताम्रविस्फारितेक्षणः।
रथप्रतिमुखं रामं सायकैरवधूनयत् ।। 6.108.16 ।।
धर्षणामर्षितो रामो धैर्यं रोषेण लम्भयन्।
जग्राह सुमहावेगमैन्द्रं युधि शरासनम्।
शरांश्च सुमहातेजाः सूर्यरश्मिसमप्रभान् ।। 6.108.17 ।।
तदोपोढं महद्युद्धमन्योन्यवधकाङ्क्षिणोः।
परस्पराभिमुखयोर्दृप्तयोरिव सिंहयोः ।। 6.108.18 ।।
ततो देवाः सगन्धर्वाः सिद्धाश्च परमर्षयः।
समेयुर्द्वैरथं दृष्टुं रावणक्षयकाङ्क्षिणः ।। 6.108.19 ।।
समुत्पेतुरथोत्पाता दारुणा रोमहर्षणाः।
रावणस्य विनाशाय राघवस्य जयाय च ।। 6.108.20 ।।
ववर्ष रुधिरं देवो रावणस्य रथोपरि।
वाता मण्डलिनस्तीक्ष्णा ह्यपसव्यं प्रचक्रमुः ।। 6.108.21 ।।
महद् गृध्रकुलं चास्य भ्रममाणं नभस्स्थले। 
येन येन रथो याति तेन तेन प्रधावति ।। 6.108.22 ।।
सन्ध्यया चावृता लङ्का जपापुष्पनिकाशया।
दृश्यते सम्प्रदीप्तेव दिवसेऽपि वसुन्धरा ।। 6.108.23 ।।
सनिर्घाता महोल्काश्च सम्प्रचेरुर्महास्वनाः।
विषादयंस्ते रक्षांसि रावणस्य तदाऽहिताः ।। 6.108.24 ।।
रावणश्च यतस्तत्र सञ्चचाल वसुन्धरा। 
रक्षसां च प्रहरतां गृहीता इव बाहवः ।। 6.108.25 ।।
ताम्राः पीताः सिताश्वेताः पतिताः सूर्यरश्मयः।
दृश्यन्ते रावणस्याङ्गे पर्वतस्येव धातवः ।। 6.108.26 ।।
गृध्रैरनुगताश्चास्य वमन्त्यो ज्वलनं मुखैः। 
प्रणेदुर्मुखमीक्षन्त्यः संरब्धमशिवं शिवाः ।। 6.108.27 ।।
प्रतिकूलं ववौ वायू रणे पांसून् समाकिरन्। 
तस्य राक्षसराजस्य कुर्वन् दृष्टिविलोपनम् ।। 6.108.28 ।।
निपेतुरिन्द्राशनयः सैन्ये चास्य समन्ततः।
दुर्विषह्यस्वना घोरा विना जलधरस्वनम् ।। 6.108.29 ।।
दिशश्च प्रदिशः सर्वा बभूवुस्तिमिरावृताः। 
पांसुवर्षेण महता दुर्दर्शं च नभोऽभवत् ।। 6.108.30 ।।
कुर्वन्त्यः कलहं घोरं शारिकास्तद्रथं प्रति।
निपेतुः शतशस्तत्र दारुणं दारुणारुताः ।। 6.108.31 ।।
जघनेभ्यः स्फुलिङ्गांश्च नेत्रेभ्योऽश्रूणि सन्ततम्।
मुमुचुस्तस्य तुरगास्तुल्यमग्निं च वारि च ।। 6.108.32 ।।
एवम्प्रकारा बहवः समुत्पाता भयावहाः।
रावणस्य विनाशाय दारुणाः सम्प्रजज्ञिरे ।। 6.108.33 ।।
रामस्यापि निमित्तानि सौम्यानि च शुभानि च।
बभूवुर्जयशंसीनि प्रादुर्भूतानि सर्वशः ।। 6.108.34 ।।
निमित्तानि च सौम्यानि राघवः स्वजयाय च।
दृष्ट्वा परमसंहृष्टो हतं मेने च रावणम् ।। 6.108.35 ।।
ततो निरीक्ष्यात्मगतानि राघवो रणे निमित्तानि निमित्तकोविदः।
जगाम हर्षं च परां च निर्वृत्तिं चकार युद्धे ह्यधिकं च विक्रमम् ।। 6.108.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टोत्तरशततमः सर्गः ।। 
108 ।।
ततः प्रवृत्तं सुक्रूरं रामरावणयोस्तदा। 
सुमहद्द्वैरथं युद्धं सर्वलोकभयावहम् ।। 6.109.1 ।।
ततो राक्षससैन्यं च हरीणां च महद्बलम्।
प्रगृहीतप्रहरणं निश्चेष्टं समतिष्ठत ।। 6.109.2 ।।
सम्प्रयुद्धौ ततो दृष्ट्वा बलवन्नरराक्षसौ।
व्याक्षिप्तहृदयाः सर्वे परं विस्मयमागताः ।। 6.109.3 ।।
नानाप्रहरणैर्व्यग्रैर्भुजैर्विस्मितबुद्धयः।
सर्पन्तं प्रेक्ष्य सङ्ग्रामं नाभिजग्मुः परस्परम् ।। 6.109.4 ।।
रक्षसां रावणं चापि वानराणां च राघवम्।
पश्यतां विस्मिताक्षाणां सैन्यं चित्रमिवाबभौ ।। 6.109.5 ।।
तौ तु तत्र निमित्तानि दृष्ट्वा रावणराघवौ।
कृतबुद्धी स्थिरामर्षौ युयुधाते ब्यभीतवत् ।। 6.109.6 ।।
जेतव्यमिति काकुत्स्थो मर्तव्यमिति रावणः। 
धृतौ स्ववीर्यसर्वस्वं युद्धेऽदर्शयतां तदा ।। 6.109.7 ।।
ततः क्रोधाद्दशग्रीवः शरान् सन्धाय वीर्यवान्।
मुमोच ध्वजमुद्दिश्य राघवस्य रथे स्थितम् ।। 6.109.8 ।।
ते शरास्तमनासाद्य पुरन्दररथध्वजम्।
रथशक्तिं परामृश्य निपेतुर्धरणीतले ।। 6.109.9 ।।
ततो रामोऽभिसङ्क्रुद्धश्चापमायम्य वीर्यवान्।
कृतप्रतिकृतं कर्तुं मनसा सम्प्रचक्रमे ।। 6.109.10 ।।
रावणध्वजमुद्दिश्य मुमोच निशितं शरम्।
महासर्पमिवासह्यं ज्वलन्तं स्वेन तेजसा ।। 6.109.11 ।।
जगाम स महीं छित्त्वा दशग्रीवध्वजं शरः।
स निकृत्तोऽपतद्भूमौ रावणस्य रथध्वजः ।। 6.109.12 ।।
ध्वजस्योन्मथनं दृष्ट्वा रावणः सुमहाबलः।
सम्प्रदीप्तोऽभवत् क्रोधादमर्षात् प्रदहन्निव ।। 6.109.13 ।।
स रोषवशमापन्नः शरवर्षं महद्वमन्। 
रामस्य तुरगान् दीप्तैः शरैर्विव्याध रावणः ।। 6.109.14 ।।
ते विद्धा हरयस्तत्र नास्खलन्नापि बभ्रमुः। 
बभूवुः स्वस्थहृदयाः पद्मनालैरिवाहताः ।। 6.109.15 ।।
तेषामसम्भ्रमं दृष्ट्वा वाजिनां रावणस्तदा।
भूय एव सुसङ्क्रुद्धः शरवर्षं मुमोच ह ।। 6.109.16 ।।
गदाश्च परिघाश्चैव चक्राणि मुसलानि च। 
गिरिशृङ्गाणि वृक्षांश्च तथा शूलपरश्वधान् ।। 6.109.17 ।।
मायाविहितमेतत्तु शस्त्रवर्षमपातयत्।
तुमुलं त्रासजननं भीमं भीमप्रतिस्वनम् ।। 6.109.18 ।।
तद्वर्षमभवद्युद्धे नैकशस्त्रमयं महत्। 
विमुच्य राघवरथं समान्ताद्वानरे बले ।। 6.109.19 ।।
सायकैरन्तरिक्षं च चकाराशु निरन्तरम्।
सहस्रशस्ततो बाणानश्रान्तहृदयोद्यमः।
मुमोच च दशग्रीवो निस्सङ्गेनाऽन्तरात्मना ।। 6.109.20 ।।
व्यायच्छमानं तं दृष्ट्वा तत्परं रावणं रणे।
प्रहसन्निव काकुत्स्थः सन्दधे सायकान् शितान् ।। 6.109.21 ।।
स मुमोच ततो बाणान् रणे शतसहस्रशः।
तान् दृष्ट्वा रावणश्चक्रे स्वशरैः खं निरन्तरम् ।। 6.109.22 ।।
ततस्ताभ्यां प्रमुक्तेन शरवर्षेण भास्वता।
शरबद्धमिवाभाति द्वितीयं भास्वदम्बरम् ।। 6.109.23 ।।
नानिमित्तोऽभवद्बाणो नातिभेत्ता न निष्फलः ।। 6.109.24 ।।
अन्योन्यमभिसंहत्य निपेतुर्धरणीतले।
तथा विसृजतोर्बाणान् रामरावणयोर्मृधे ।। 6.109.25 ।।
प्रायुद्ध्यतामविच्छिन्नमस्यन्तौ सव्यदक्षिणम्।
चक्रतुश्च शरौघैस्तौ निरुच्छ्वासमिवाम्बरम् ।। 6.109.26 ।।
रावणस्य हयान् रामो हयान् रामस्य रावणः।
जघ्नतुस्तौ तथाऽन्योन्यं कृतानुकृतकारिणौ ।। 6.109.27 ।।
एवं तौ तु सुसङ्क्रुद्धौ चक्रतुर्युद्धमद्भुतम्।
मुहूर्तमभवद्युद्धं तुमुलं रोमहर्षणम् ।। 6.109.28 ।।
प्रयुध्यमानौ समरे महाबलौ शितैः शरै रावणलक्ष्मणाग्रजौ।
ध्वजावपातेन स राक्षसाधिपो भृशं प्रचुक्रोध तदा रघूत्तमे ।। 6.109.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे नवोत्तरशततमः सर्गः ।। 109 ।।
तौ तदा युद्ध्यमानौ तु समरे रामरावणौ। 
ददृशुः सर्वभूतानि विस्मितेनान्तरात्मना ।। 6.110.1 ।।
अर्दयन्तौ तु समरे तयोस्तौ स्यन्दनोत्तमौ।
परस्परमभिक्रुद्धौ परस्परमभिद्रुतौ ।। 6.110.2 ।।
परस्परवधे युक्तौ घोररूपौ बभूवतुः।
मण्डलानि च वीथीश्च गतप्रत्यागतानि च।
दर्शयन्तौ बहुविधां सूतसारथ्यजां गतिम् ।। 6.110.3 ।।
अर्दयन् रावणं रामो राघवं चापि रावणः।
गतिवेगं समापन्नौ प्रवर्तननिवर्तने ।। 6.110.4 ।।
क्षिपतोः शरजालानि तयोस्तौ स्यन्दनोत्तमौ।
चेरतुः संयुगमहीं सासारौ जलदौ यथा ।। 6.110.5 ।।
दर्शयित्वा तथा तौ तु गतिं बहुविधां रणे।
परस्परस्याभिमुखौ पुनरेवावतस्थतुः ।। 6.110.6 ।।
धुरं धुरेण रथयोर्वक्त्रं वक्त्रेण वाजिनाम्।
पताकाश्च पताकाभिः समेयुः स्थितयोस्तदा ।। 6.110.7 ।।
रावणस्य ततो रामो धनुर्मुक्तैः शितैः शरैः।
चतुर्भिश्चतुरो दीप्तैर्हयान् प्रत्यपसर्पयत् ।। 6.110.8 ।।
स क्रोधवशमापन्नो हयानामपसर्पणे।
मुमोच निशितान् बाणान् राघवाय निशाचरः ।। 6.110.9 ।।
सोऽतिविद्धो बलवता दशग्रीवेण राघवः। 
जगाम न विकारं च न चापि व्यथितोऽभवत् ।। 6.110.10 ।।
चिक्षेप च पुनर्बाणान् वज्रपातसमस्वनान्।
साराथिं वज्रहस्तस्य समुद्दिश्य निशाचरः ।। 6.110.11 ।।
मातलेस्तु महावेगाः शरीरे पतिताः शराः।
न सूक्ष्ममपि सम्मोहं व्यथां वा प्रददुर्युधि ।। 6.110.12 ।।
तया धर्षणया क्रुद्धो मातलेर्न तथाऽऽत्मनः।
चकार शरजालेन राघवो विमुखं रिपुम् ।। 6.110.13 ।।
विंशतं त्रिंशतं षष्टिं शतशोऽथ सहस्रशः।
मुमोच राघवो वीरः सायकान् स्यन्दने रिपोः ।। 6.110.14 ।।
रावणोऽपि ततः क्रुद्धो रथस्थो राक्षसेश्वरः।
गदामुसलवर्षेण रामं प्रत्यर्दयद्रणे ।। 6.110.15 ।।
तत्प्रवृत्तं महद्युद्धं तुमुलं रोमहर्षणम् ।। 6.110.16 ।।
गदानां मुसलानां च परिघाणां च निस्वनैः।
शराणां पुङ्खपातैश्च क्षुभिताः सप्त सागराः ।। 6.110.17 ।।
क्षुब्धानां सागराणां च पातालतलवासिनः।
व्यथिताः पन्नगाः सर्वे दानवाश्च सहस्रशः ।। 6.110.18 ।।
चकम्पे मेदिनी कृत्स्ना सशैलवनकानना। 
भास्करो निष्प्रभश्चासीन्न ववौ चापि मारुतः ।। 6.110.19 ।।
ततो देवाः सगन्धर्वाः सिद्धाश्च परमर्षयः।
चिन्तामापेदिरे सर्वे सकिन्नरमहोरगाः ।। 6.110.20 ।।
स्वस्ति गोब्राह्मणेभ्यस्तु लोकास्तिष्ठन्तु शाश्वताः।
जयतां राघवः सङ्ख्ये रावणं राक्षसेश्वरम् ।। 6.110.21 ।।
एवं जपन्तोऽपश्यंस्ते देवाः सर्षिगणास्तदा।
रामरावणयोर्युद्धं सुघोरं रोमहर्षणम् ।। 6.110.22 ।।
गन्धर्वाप्सरसां सङ्घा दृष्ट्वा युद्धमनूपमम् ।। 6.110.23 ।।
गगनं गगनाकारं सागरः सागरोपमः।
रामरावणयोर्युद्धं रामरावणयोरिव।
एवं ब्रुवन्तो ददृशुस्तद्युद्धं रामरावणम् ।। 6.110.24 ।।
ततः क्रुद्धो महाबाहू रघूणां कीर्तिवर्धनः।
सन्धाय धनुषा रामः क्षुरमाशीविषोपमम् ।। 6.110.25 ।।
रावणस्य शिरोऽच्छिन्दच्छ्रीमज्ज्वलितकुण्डलम्।
तच्छिरः पतितं भूमौ दृष्ट्वं लोकैस्त्रिभिस्तदा ।। 6.110.26 ।।
तस्यैव सदृशं चान्यद्रावणस्योत्थितं शिरः।
तत् क्षिप्रं क्षिप्रहस्तेन रामेण क्षिप्रकारिणा ।। 6.110.27 ।।
द्वितीयं रावणशिरश्छिन्नं संयति सायकैः।
छिन्नमात्रं तु तच्छीर्षं पुनरन्यत् स्म दृश्यते ।। 6.110.28 ।।
तदप्यशनिसङ्काशैश्छिन्नं रामेण सायकैः।
एवमेकशतं छिन्नं शिरसां तुल्यवर्चसाम् ।। 6.110.29 ।।
न चैव रावणस्यान्तो दृश्यते जीवितक्षये ।। 6.110.30 ।।
ततः सर्वास्त्रविद्वीरः कौसल्यानन्दवर्धनः।
मार्गणैर्बहुभिर्युक्तश्चिन्तयामास राघवः ।। 6.110.31 ।।
मारीचो निहतो यैस्तु खरो यैस्तु सदूषणः।
क्रौञ्चावने विराधस्तु कबन्धो दण्डकावने ।। 6.110.32 ।।
यैः साला गिरयो भग्ना वाली च क्षुभितोऽम्बुधिः।
त इमे सायकाः सर्वे युद्धे प्रात्ययिका मम।
किं नु तत्कारणं येन रावणे मन्दतेजसः ।। 6.110.33 ।।
इति चिन्तापरश्चासीदप्रमत्तश्च संयुगे।
ववर्ष शरवर्षाणि राघवो रावणोरसि ।। 6.110.34 ।।
रावणोऽपि ततः क्रुद्धो रथस्थो राक्षसेश्वरः।
गदामुसलवर्षेण रामं प्रत्यर्दयद्रणे ।। 6.110.35 ।।
तत् प्रवृत्तं महद्युद्धं तुमुलं रोमहर्षणम्।
अन्तरिक्षे च भूमौ च पुनश्च गिरिमूर्धनि ।। 6.110.36 ।।
देवदानवयक्षाणां पिशाचोरगरक्षसाम्।
पश्यतां तन्महद्युद्धं सर्वरात्रमवर्तत ।। 6.110.37 ।।
नैव रात्रं न दिवसं न मुहूर्तं न च क्षणम्।
रामरावणयोर्युद्धं विराममुपगच्छति ।। 6.110.38 ।।
दशरथसुतराक्षसेन्द्रयोर्जयमनवेक्ष्य रणे स राघवस्य।
सुरवररथसारथिर्महान् रणगतमेनमुवाच वाक्यमाशु ।। 6.110.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे दशोत्तरशततमः सर्गः ।। 110 ।।
अथ संस्मारयामास राघवं मातलिस्तदा।
अजानन्निव किं वीर त्वमेनमनुवर्तसे ।। 6.111.1 ।।
विसृजास्मै वधाय त्वमस्त्रं पैतामहं प्रभो।
विनाशकालः कथितो यः सुरैः सोऽद्य वर्तत ।। 6.111.2 ।।
ततः संस्मारितो रामस्तेन वाक्येन मातलेः।
जग्राह सशरं दीप्तं निश्वसन्तमिवोरगम् ।। 6.111.3 ।।
यमस्मै प्रथमं प्रादादगस्त्यो भगवानृषिः।
ब्रह्मदत्तं महाबाणममोघं युधि वीर्यवान् ।। 6.111.4 ।।
ब्रह्मणा निर्मितं पूर्वमिन्द्रार्थममितौजसा।
दत्तं सुरपतेः पूर्वं त्रिलोकजयकाङ्क्षिणः ।। 6.111.5 ।।
यस्य वाजेषु पवनः फले पावकभास्करौ।
शरीरमाकाशमयं गौरवे मेरुमन्दरौ ।। 6.111.6 ।।
जाज्वल्यमानं वपुषा सुपुङ्खं हेमभूषितम्।
तेजसा सर्वभूतानां कृतं भास्करवर्चसम् ।। 6.111.7 ।।
सधूममिव कालाग्निं दीप्तमाशीविषं यथा।
परनागाश्ववृन्दानां भेदनं क्षिप्रकारिणम् ।। 6.111.8 ।।
द्वाराणां परिघाणां च गिरीणामपि भेदनम्।
नानारुधिरसिक्ताङ्गं मेदोदिग्धं सुदारुणम् ।। 6.111.9 ।।
वज्रसारं महानादं नानासमितिदारणम्।
सर्ववित्रासनं भीमं श्वसन्तमिव पन्नगम् ।। 6.111.10 ।।
कङ्कगृध्रवलानां च गोमायुगणरक्षसाम्।
नित्यं भक्ष्यप्रदं युद्धे यमरूपं भयावहम् ।। 6.111.11 ।।
नन्दनं वानरेन्द्राणां रक्षसामवसादनम्।
वाजितं विविधैर्वाजैश्चारुचित्रैर्गरुत्मतः ।। 6.111.12 ।।
तमुत्तमेषुं लोकानामिक्ष्वाकुभयनाशनम्।
द्विषतां कीर्तिहरणं प्रहर्षकरमात्मनः ।। 6.111.13 ।।
अभिमन्त्र्य ततो रामस्तं महेषुं महाबलः।
वेदप्रोक्तेन विधिना सन्दधे कार्मुके बली ।। 6.111.14 ।।
तस्मिन् सन्धीयमाने तु राघवेण शरोत्तमे।
सर्वभूतानि वित्रेसुश्चचाल च वसुन्धरा ।। 6.111.15 ।।
स रावणाय सङ्क्रुद्धो भृशमायम्य कार्मुकम्।
चिक्षेप परमायत्तस्तं शरं मर्मघातिनम् ।। 6.111.16 ।।
स वज्र इव दुर्धर्षो वज्रिबाहुविसर्जितः।
कृतान्त इव चावार्यो न्यपतद्रावणोरसि ।। 6.111.17 ।।
स विसृष्टो महावेगः शरीरान्तकरः शरः।
बिभेद हृदयं तस्य रावणस्य दुरात्मनः ।। 6.111.18 ।।
रुधिराक्तः स वेगेन जीवितान्तकरः शरः।
रावणस्य हरन् प्राणान् विवेश धरणीतलम् ।। 6.111.19 ।।
स शरो रावणं हत्वा रुधिरार्दीकृतच्छविः।
कृतकर्मा निभृतवत् स्वतूणीं पुनरागमत् ।। 6.111.20 ।।
तस्य हस्ताद्धतस्याशु कार्मुकं तत् ससायकम्।
निपपात सह प्राणैर्भ्रश्यमानस्य जीवितात् ।। 6.111.21 ।।
गतासुर्भीमवेगस्तु नैर्ऋतेन्द्रो महाद्युतिः।
पपात स्यन्दनाद्भूमौ वृत्रो वज्रहतो यथा ।। 6.111.22 ।।
तं दृष्ट्वा पतितं भूमौ हतशेषा निशाचराः।
हतनाथा भयत्रस्ताः सर्वतः सम्प्रदुद्रुवुः ।। 6.111.23 ।।
नर्दन्तश्चाभिपेतुस्तान् वानरा द्रुमयोधिनः ।। 6.111.24 ।।
दशग्रीववधं दृष्ट्वा विजयं राघवस्य च।
अर्दिता वानरैर्हृष्टैर्लङ्कामभ्यपतन् भयात्।
गताश्रयत्वात् करुणैर्बाष्पप्रस्रवणैर्मुखैः ।। 6.111.25 ।।
ततो विनेदुः संहृष्टा वानरा जितकाशिनः।
वदन्तो राघवजयं रावणस्य च तद्वधम् ।। 6.111.26 ।।
अथान्तरिक्षे व्यनदत् सौम्यस्त्रिदशदुन्दुभिः।
दिव्यगन्धवहस्तत्र मारुतः ससुखो ववौ ।। 6.111.27 ।।
निपपातान्तरिक्षाच्च पुष्पवृष्टिस्तदा भुवि।
किरन्ती राघवरथं दुरवापा मनोरमा ।। 6.111.28 ।।
राघवस्तवसंयुक्ता गगनेऽपि च शुश्रुवे।
साधु साध्विति वागग्र्या दैवतानां महात्मनाम् ।। 6.111.29 ।।
आविवेश महाहर्षो देवानां चारणैः सह।
रावणे निहते रौद्रे सर्वलोकभयङ्करे ।। 6.111.30 ।।
ततः सकामं सुग्रीवमङ्गदं च महाबलम्।
चकार राघवः प्रीतो हत्वा राक्षसपुङ्गवम् ।। 6.111.31 ।।
ततः प्रजग्मुः प्रशमं मरुद्गणा दिशः प्रसेदुर्विमलं नभोऽबवत्।
मही चकम्पे न हि मारुतो ववौ स्थिरप्रभश्चाप्यभवद्दिवाकरः ।। 6.111.32 ।।
ततस्तु सुग्रीवविभीषणादयः सुहृद्विशेषाः सहलक्ष्मणास्तदा।
समेत्य हृष्टा विजयेन राघवं रणेऽभिरामं विधिना ह्यपूजयन् ।। 6.111.33 ।।
स तु निहतरिपुः स्थिरप्रतिज्ञः स्वजनबलाभिवृतो रणे रराज।
रघुकुलनृपनन्दनो महौजास्त्रिदशगणैरभिसंवृतो यथेन्द्रः ।। 6.111.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकादशोत्तरशततमः सर्गः ।। 111 ।।
भ्रातरं निहतं दृष्ट्वा शयानं रामनिर्जितम्।
शोकवेगपरीतात्मा विललाप विभीषणः ।। 6.112.1 ।।
वीर विक्रान्त विख्यात विनीत नयकोविद।
महार्हशयनोपेत किं शेषेऽद्य हतो भुवि ।। 6.112.2 ।।
विक्षिप्य दीर्घौ निश्चेष्टौ भुजावङ्गदभूषितौ।
मुकुटेनापवृत्तेन भास्कराकारवर्चसा ।। 6.112.3 ।।
तदिदं वीर सम्प्राप्तं मया पूर्वं समीरितम्।
काममोहपरीतस्य यत्ते न रुचितं वचः ।। 6.112.4 ।।
यन्न दर्पात् प्रहस्तो वा नेन्द्रजिन्नापरे जनाः।
न कुम्भकर्णोऽतिरथो नातिकायो नरान्तकः।
न स्वयं त्वममन्येथास्तस्योदर्कोऽयमागतः ।। 6.112.5 ।।
गतः सेतुः सुनीतानां गतो धर्मस्य विग्रहः।
गतः सत्त्वस्य सङ्क्षेपः प्रस्तावानां गतिर्गता ।। 6.112.6 ।।
आदित्यः पतितो भूमौ मग्नस्तमसि चन्द्रमाः ।। 6.112.7 ।।
चित्रभानुः प्रशान्तार्चिर्व्यवसायो निरुद्यमः।
अस्मिन्निपतिते भूमौ वीरे शस्त्रभृतां वरे ।। 6.112.8 ।।
किं शेषमिव लोकस्य हतवीरस्य साम्प्रतम्।
रणे राक्षसशार्दूले प्रसुप्त इव पांसुषु ।। 6.112.9 ।।
धृतिप्रवालः प्रसहाग्र्यपुष्पस्तपोबलः शौर्यनिबद्धमूलः।
रणे महान् राक्षसराजवृक्षः सम्मर्दितो राघवमारुतेन ।। 6.112.10 ।।
तेजोविषाणः कुलवंशवंशः कोपप्रसादापरगात्रहस्तः।
इक्ष्वाकुसिंहावगृहीतदेहः सुप्तः क्षितौ रावणगन्धहस्ती ।। 6.112.11 ।।
पराक्रमोत्साहविजृम्भितार्चिर्निश्वासधूमः स्वबलप्रतापः।
प्रतापवान् संयति राक्षसाग्निर्निर्वापितो रामपयोधरेण ।। 6.112.12 ।।
सिंहर्क्षलाङ्गूलककुद्विषाणः पराभिजिद्गन्धनगन्धहस्ती।
रक्षोवृषश्चापलकर्णचक्षुः क्षितीश्वरव्याघ्रहतोऽवसन्नः ।। 6.112.13 ।।
वदन्तं हेतुमद्वाक्यं परिमृष्टार्थनिश्चयम्।
रामः शोकसमाविष्टमित्युवाच विभीषणम् ।। 6.112.14 ।।
नायं विनष्टो निश्चेष्टः समरे चण्डविक्रमः।
अत्युन्नतमहोत्साहः पतितोऽयमशङ्कितः ।। 6.112.15 ।।
नैवं विनष्टाः शोच्यन्ते क्षत्रधर्ममवस्थिताः।
वृद्धिमाशंसमाना ये निपतन्ति रणाजिरे ।। 6.112.16 ।।
येन सेन्द्रास्त्रयो लोकास्त्रासिता युधि धीमता।
तस्मिन् कालसमायुक्ते न कालः परिशोचितुम् ।। 6.112.17 ।।
नैकान्तविजयो युद्धे भूतपूर्वः कदाचन।
परैर्वा हन्यते वीरः परान् वा हन्ति संयुगे ।। 6.112.18 ।।
इयं हि पूर्वैः सन्दिष्टा गतिः क्षत्रियसम्मता।
क्षत्रियो निहतः सङ्ख्ये न शोच्य इति निश्चय ।। 6.112.19 ।।
तदेवं निश्चयं दृष्ट्वा तत्त्वमास्थाय विज्वरः।
यदिहानन्तरं कार्यं कल्प्यं तदनुचिन्तय ।। 6.112.20 ।।
तमुक्तवाक्यं विक्रान्तं राजपुत्रं विभीषणः।
उवाच शोकसन्तप्तो भ्रातुर्हितमनन्तरम् ।। 6.112.21 ।।
योऽयं विमर्देषु न भग्नपूर्वः सुरैः समेतैः सह वासवेन।
भवन्तमासाद्य रणे विभग्नो वेलामिवासाद्य यथा समुद्रः ।। 6.112.22 ।।
अनेन दत्तानि सुपूजितानि भुक्ताश्च भोगा निभृताश्च भृत्याः।
धनानि मित्रेषु समर्पितानि वैराण्यमित्रेषु च यापितानि ।। 6.112.23 ।।
एषोहिताग्निश्च महातपाश्च वेदान्तगः कर्मसु चाग्र्यवीर्यः।
एतस्य यत् प्रेतगतस्य कृत्यं तत् कर्तुमिच्छामि तव प्रसादात् ।। 6.112.24 ।।
स तस्य वाक्यैः करुणैर्महात्मा सम्बोधितः साधु विभीषणेन।
आज्ञापयामास नरेन्द्रसूनुः स्वर्गीयमाधानमदीनसत्त्वः ।। 6.112.25 ।।
मरणान्तानि वैराणि निर्वृत्तं नः प्रयोजनम्।
क्रियतामस्य संस्कारो ममाप्येष यथा तव ।। 6.112.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वादशोत्तरशततमः सर्गः ।। 112 ।।
रावणं निहतं श्रुत्वा राघवेण महात्मना।
अन्तःपुराद्विनिष्पेतू राक्षस्यः शोककर्शिताः ।। 6.113.1 ।।
वार्यमाणाः सुबहुशो वेष्टन्त्यः क्षितिपांसुषु।
विमुक्तकेश्यो दुःखार्ता गावो वत्सहता इव ।। 6.113.2 ।।
उत्तरेण विनिष्क्रम्य द्वारेण सह राक्षसैः।
प्रविश्यायो धनं घोरं विचिन्वन्त्यो हतं पतिम् ।। 6.113.3 ।।
राजपुत्रेति वादिन्यो हा नाथेति च सर्वशः।
परिपेतुः कबन्धाङ्कां महीं शोणितकर्दमाम् ।। 6.113.4 ।।
ता बाष्पपरिपूर्णाक्ष्यो भर्तृशोकपराजिताः।
करेण्व इव नर्दन्त्यो विनेदुर्हतयूथपाः ।। 6.113.5 ।।
ददृशुस्तं महावीर्यं महाकायं महाद्युतिम्।
रावणं निहतं भूमौ नीलाञ्जनचयोपमम् ।। 6.113.6 ।।
ताः पतिं सहसा दृष्ट्वा शयानं रणपांसुषु।
निपेतुस्तस्य गात्रेषु च्छिन्ना वनलता इव ।। 6.113.7 ।।
बहुमानात् परिष्वज्य काचिदेनं रुरोद ह।
चरणौ काचिदालिङ्ग्य काचित् कण्ठेऽवलम्ब्य च ।। 6.113.8 ।।
उद्धृत्य च भुजौ काचिद्भूमौ स्म परिवर्तते।
हतस्य वदनं दृष्ट्वा काचिन्मोहमुपागमत् ।। 6.113.9 ।।
काचिदङ्के शिरः कृत्वा रुरोद मुखमीक्षती।
स्नापयन्ती मुखं बाष्पैस्तुषारैरिव पङ्कजम् ।। 6.113.10 ।।
एवमार्ताः पतिं दृष्ट्वा रावणं निहतं भुवि।
चुक्रुशुर्बहुधा शोकाद्भूयस्ताः पर्यदेवयन् ।। 6.113.11 ।।
येन वित्रासितः शक्रो येन वित्रासितो यमः।
येन वैश्रवणो राजा पुष्पकेण वियोजितः ।। 6.113.12 ।।
गन्धर्वाणामृषीणां च सुराणां च महात्मनाम्।
भयं येन महद्दत्तं सोऽयं शेते रणे हतः ।। 6.113.13 ।।
असुरेभ्यः सुरेभ्यो वा पन्नगेभ्योऽपि वा तथा।
न भयं यो विजानाति तस्येदं मानुषाद्भयम् ।। 6.113.14 ।।
अवध्यो देवतानां यस्तथा दानवरक्षसाम्।
हतः सोऽयं रणे शेते मानुषेण पदातिना ।। 6.113.15 ।।
यो न शक्यः सुरैर्हन्तुं न यक्षैर्नासुरैस्तथा।
सोऽयं कश्चिदिवासत्त्वो मृत्युं मर्त्येन लम्भितः ।। 6.113.16 ।।
एवं वदन्त्यो बहुधा रुरुदुस्तस्य ताः स्त्रियः।
भूय एव च दुःखार्ता विलेपुश्च पुनःपुनः ।। 6.113.17 ।।
अशृण्वता च सुहृदां सततं हितवादिनाम्।
मरणायाहृता सीता घातिताश्च निशाचराः ।। 6.113.18 ।।
एताः सममिदानीं ते वयमात्मा च पातिताः।
ब्रुवाणोऽपि हितं वाक्यमिष्टो भ्राता विबीषणः।
धृष्टं परुषितो मोहात्त्वयाऽऽत्मवधकाङ्क्षिणा ।। 6.113.19 ।।
यदि निर्यातिता ते स्यात् सीता रामाय मैथिली।
न नः स्याद् व्यसनं घोरमिदं मूलहरं महत् ।। 6.113.20 ।।
वृत्तकामो भवेद्भ्राता रामो मित्रकुलं भवेत्।
वयं चाविधवाः सर्वाः सकामा न च शत्रवः ।। 6.113.21 ।।
त्वया पुनर्नृशंसेन सीतां संरुन्धता बलात्।
राक्षसा वयमात्मा च त्रयं तुल्यं निपातितम् ।। 6.113.22 ।।
न कामकारः कामं वा तव राक्षसपुङ्गव।
दैवं चेष्टयते सर्वं हतं दैवेन हन्यते ।। 6.113.23 ।।
वानराणां विनाशोऽयं रक्षसां च महाहवे।
तव चैव महाबाहो दैवयोगादुपागतः ।। 6.113.24 ।।
नैवार्थेन न कामेन विक्रमेण न चाज्ञया।
शक्या दैवगतिर्लोके निवर्तयितुमुद्यता ।। 6.113.25 ।।
विलेपुरेवं दीनास्ता राक्षसाधिपयोषितः।
कुरर्य इव दुःखार्ता बाष्पपर्याकुलेक्षणाः ।। 6.113.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रयोदशोत्तरशततमः सर्गः ।। 113 ।।
तासां विलपमानानां तथा राक्षसयोषिताम्।
ज्येष्ठा पत्नी प्रिया दीना भर्तारं समुदैक्षत ।। 6.114.1 ।।
दशग्रीवं हतं दृष्ट्वा रामेणाचिन्त्यकर्मणा।
पतिं मण्डोदरी तत्र कृपणा पर्यदेवयत् ।। 6.114.2 ।।
ननु नाम महाभाग तव वैश्रवणानुज।
क्रुद्धस्य प्रमुखे स्थातुं त्रस्यत्यपि पुरन्दरः ।। 6.114.3 ।।
ऋषयश्च महीदेवा गन्धर्वाश्च यशस्विनः ।। 6.114.4 ।।
ननु नाम तवोद्वेगाच्चारणाश्च दिशो गताः।
स त्वं मानुषमात्रेण रामेण युधि निर्जितः।
न व्यपत्रपसे राजन् किमिदं राक्षसर्षभ ।। 6.114.5 ।।
कथं त्रैलोक्यमाक्रम्य श्रिया वीर्येण चान्वितम्।
अविषह्यं जघान त्वां मानुषो वनगोचरः ।। 6.114.6 ।।
मानुषाणामविषये चरतः कामरूपिणः।
विनाशस्तव रामेण संयुगे नोपपद्यते ।। 6.114.7 ।।
न चैतत् कर्म रामस्य श्रद्दधामि चमूमुखे।
सर्वतः समुपेतस्य तव तेनाभिमर्शनम् ।। 6.114.8 ।।
यदैव च जनस्थाने राक्षसैर्बहुभिर्वृतः।
खरस्तव हतो भ्राता तदेवासौ न मानुषः ।। 6.114.9 ।।
यदैव नगरीं लङ्कां दुष्प्रवेशां सुरैरपि।
प्रविष्टो हनुमान् वीर्यात्तदैव व्यथिता वयम् ।। 6.114.10 ।।
यदैव वानरैर्घोरैर्बद्धः सेतुर्महार्णवे।
तदैव हृदयेनाहं शङ्के रामममानुषम् ।। 6.114.11 ।।
अथवा रामरूपेण कृतान्तः स्वयमागतः।
मायां तव विनाशाय विधायाप्रतितर्किताम् ।। 6.114.12 ।।
अथवा वासवेन त्वं धर्षितोऽसि महाबल।
वासवस्य कुतः शक्तिस्त्वां द्रष्टुमपि संयुगे ।। 6.114.13 ।।
व्यक्तमेष महायोगी परमात्मा सनातनः।
अनादिमध्यनिधनो महतः परमो महान् ।। 6.114.14 ।।
तमसः परमो धाता शङ्खचक्रगदाधरः।
श्रीवत्सवक्षा नित्यश्रीरजय्यः शाश्वतो ध्रुवः ।। 6.114.15 ।।
मानुषं वपुरास्थाय विष्णुः सत्यपराक्रमः।
सर्वैः परिवृतो देवैर्वानरत्वमुपागतैः ।। 6.114.16 ।।
सर्वलोकेश्वरः साक्षाल्लोकानां हितकाम्यया।
सराक्षसपरीवारं हतवांस्त्वां महाद्युतिः ।। 6.114.17 ।।
इन्द्रियाणि पुरा जित्वा जितं त्रिभुवनं त्वया।
स्मरद्भिरिव तद्वैरमिन्द्रियैरेव निर्जितः ।। 6.114.18 ।।
क्रियतामविरोधश्च राघवेणेति यन्मया।
उच्यमानो न गृह्णासि तस्येयं व्युष्टिरागता ।। 6.114.19 ।।
अकस्माच्चाभिकामोऽसि सीतां राक्षसपुङ्गव।
ऐश्वर्यस्य विनाशाय देहस्य स्वजनस्य च ।। 6.114.20 ।।
अरुन्धत्या विशिष्टां तां रोहिण्याश्चापि दुर्मते।
सीतां धर्षयता मान्यां त्वया ह्यसदृशं कृतम् ।। 6.114.21 ।।
वसुधायाश्च वसुधां श्रियः श्रीं भर्तृवत्सलाम्।
सीतां सर्वानवद्याङ्गीमरण्ये विजने शुभाम् ।। 6.114.22 ।।
आनयित्वा तु तां दीनां छद्मनाऽऽत्मस्वदूषण।
अप्राप्य चैव तं कामं मैथिलीसङ्कमे कृतम्।
पतिव्रतायास्तपसा नूनं दग्धोऽसि मे प्रभो ।। 6.114.23 ।।
तदैव यन्न दग्धस्त्वं धर्षयंस्तनुमध्यमाम्।
देवा बिभ्यति ते सर्वे सेन्द्राः साग्निपुरोगमाः ।। 6.114.24 ।।
अवश्यमेव लभते फलं पापस्य कर्मणः।
घोरं पर्यागते काले कर्ता नास्त्यत्र संशयः ।। 6.114.25 ।।
शुभकृच्छुभमाप्नोति पापकृत् पापमश्नुते।
विभीषणः सुखं प्राप्तस्त्वं प्राप्तः पापमीदृशम् ।। 6.114.26 ।।
सन्त्यन्याः प्रमदास्तुभ्यं रूपेणाभ्यधिकास्ततः।
अनङ्गवशमापन्नस्त्वं तु मोहान्न बुध्यसे ।। 6.114.27 ।।
न कुलेन न रूपेण न दाक्षिण्येन मैथिली।
मयाऽधिका वा तुल्या वा त्वं तु मोहान्न बुध्यसे ।। 6.114.28 ।।
सर्वथा सर्वभूतानां नास्ति मृत्युरलक्षणः।
तव तावदयं मृत्युर्मैथिलीकृतलक्षणः ।। 6.114.29 ।।
सीतानिमित्तजो मृत्युस्त्वया दूरादुपाहृतः ।। 6.114.30 ।।
मैथिली सह रामेण विशोका विहरिष्यति।
अल्पपुण्या त्वहं घोरे पतिता शोकसागरे ।। 6.114.31 ।।
कैलासे मन्दरे मेरौ तथा चैत्ररथे वने।
देवोद्यानेषु सर्वेषु विहृत्य सहिता त्वया ।। 6.114.32 ।।
विमानेनानुरूपेण या याम्यतुलया श्रिया।
पश्यन्ती विविधान् देशांस्तांस्तांश्चित्रस्रगम्बरा।
भ्रंशिता कामभोगेभ्यः साऽस्मि वीर वधात्तव ।। 6.114.33 ।।
सैवान्येवास्मि संवृत्ता धिग् राज्ञां चञ्चलाः श्रियः ।। 6.114.34 ।।
हा राजन् सुकुमारं ते सुभ्रु सुत्वक् समुन्नसम्।
कान्तिश्रीद्युतिभिस्तुल्यमिन्दुपद्मदिवाकरैः ।। 6.114.35 ।।
किरीटकूटोज्ज्वलितं ताम्रास्यं दीप्तकुण्डलम्।
मदव्याकुललोलाक्षं भूत्वा यत् पानभूमिषु ।। 6.114.36 ।।
विविधस्रग्धरं चारु वल्गुस्मितकथं शुभम्।
तदेवाद्य तवेदं हि वक्त्रं न भ्राजते प्रभो ।। 6.114.37 ।।
रामसायकनिर्भिन्नं सिक्तं रुधिरविस्रवैः।
विशीर्णमेदोमस्तिष्कं रूक्षं स्यन्दनरेणुभिः ।। 6.114.38 ।।
हा पश्चिमा मे सम्प्राप्ता दशा वैधव्यकारिणी।
या मयाऽऽसीन्न सम्बुद्धा कदाचिदपि मन्दया ।। 6.114.39 ।।
पिता दानवराजो मे भर्ता मे राक्षसेश्वरः।
पुत्रो मे शक्तनिर्जेता इत्येवं गर्विता भृशम् ।। 6.114.40 ।।
दृप्तारिमर्दनाः शूराः प्रख्यातबलपौरुषाः।
अकुतश्चिद्भया नाथा ममेत्यासीन्मतिर्द्दढा ।। 6.114.41 ।।
तेषामेवंप्रभावानां युष्माकं राक्षसर्षभ।
कथं भयमसम्बुद्धं मानुषादिदमागतम् ।। 6.114.42 ।।
स्निग्धेन्द्रनीलनीलं तु प्रांशुशैलोपमं महत्।
केयूराङ्गदवैडूर्यमुक्तादामस्रगुज्ज्वलम् ।। 6.114.43 ।।
कान्तं विहारेष्वधिकं दीप्तं सङ्ग्रामभूमिषु।
भात्याभरणभाभिर्यद्विद्युद्भिरिव तोयदः ।। 6.114.44 ।।
तदेवाद्य शरीरं ते तीक्ष्णैर्नैकैः शरैश्चितम्।
पुनर्दुर्लभसंस्पर्शं परिष्वक्तुं न शक्यते ।। 6.114.45 ।।
श्वाविधः शललैर्यद्वद्बाणैर्लग्नैर्निरन्तरम्।
स्वर्पितैर्मर्मसु भृशं सञ्छिन्नस्नायुबन्धनम्।
क्षितौ निपतितं राजन् श्यावं रुधिरसच्छवि ।। 6.114.46 ।।
वज्रप्रहाराभिहतो विकीर्ण इव पर्वतः ।। 6.114.47 ।।
हा स्वप्नः सत्यमेवेदं त्वं रामेण कथं हतः।
त्वं मृत्योरपि मृत्युः स्याः कथं मृत्युवशं गतः ।। 6.114.48 ।।
त्रैलोक्यवसुभोक्तारं त्रैलोक्योद्वेगदं महत्।
जेतारं लोकपालानां क्षेप्तारं शङ्करस्य च ।। 6.114.49 ।।
दृप्तानां निग्रहीतारमाविष्कृतपराक्रमम्।
लोकक्षोभयितारं च नादैर्भूतविराविणम् ।। 6.114.50 ।।
ओजसा दृप्तवाक्यानां वक्तारं रिपुसन्निधौ।
स्वयूथभृत्यवर्गाणां गोप्तारं भीमकर्मणाम् ।। 6.114.51 ।।
हन्तारं दानवेन्द्राणां यक्षाणां च सहस्रशः।
निवातकवचानां च सङ्ग्रहीतारमीश्वरम् ।। 6.114.52 ।।
नैकयज्ञविलोप्तारं त्रातारं स्वजनस्य च।
धर्मव्यवस्थाभेत्तारं मायास्रष्टारमाहवे ।। 6.114.53 ।।
देवासुरनृकन्यानामाहर्तारं ततस्ततः।
शत्रुस्त्रीशोकदातारं नेतारं स्वजनस्य च ।। 6.114.54 ।।
लङ्काद्वीपस्य गोप्तारं कर्तारं भीमकर्मणाम्।
अस्माकं कामभोगानां दातारं रथिनां वरम् ।। 6.114.55 ।।
एवंप्रभावं भर्तारं दृष्ट्वा रामेण पातितम्।
स्थिराऽस्मि या देहमिमं धारयामि हतप्रिया ।। 6.114.56 ।।
शयनेषु महार्हेषु शयित्वा राक्षसेश्वर।
इह कस्मात् प्रसुप्तोऽसि धरण्यां रेणुपाटलः ।। 6.114.57 ।।
यदा मे तनयः शस्तो लक्ष्मणेनेन्द्रजिद्युधि।
तदाऽस्म्यभिहता तीव्रमद्य त्वस्मिन्निपातिता ।। 6.114.58 ।।
नाहं बन्धुजनैर्हीना हीना नाथेन तु त्वया।
विहीना कामभोगैश्च शोचिष्ये शाश्वतीः समाः ।। 6.114.59 ।।
प्रपन्नो दीर्घमध्वानं राजन्नद्यासि दुर्गमम्।
नय मामपि दुःखार्तां न जीविष्ये त्वया विना ।। 6.114.60 ।।
कस्मात् त्वं मां विहायेह कृपणां गन्तुमिच्छसि।
दीनां विलपितैर्मन्दां किंवा मां नाभिभाषसे ।। 6.114.61 ।।
दृष्ट्वा न खल्वसि क्रुद्धो मामिहानवकुण्ठिताम्।
निर्गतां नगरद्वारात् पद्भ्यामेवागतां प्रभो ।। 6.114.62 ।।
पश्येष्टदार दारांस्ते भ्रष्टलज्जावकुण्ठितान्।
बहिर्निष्पतितान् सर्वान् कथं दृष्ट्वा न कुप्यसि ।। 6.114.63 ।।
अयं क्रीडासहायस्ते नाथ लालप्यते जनः।
न चैनमाश्वासयसे किं वा न बहुमन्यसे ।। 6.114.64 ।।
यास्त्वया विधवा राजन् कृता नैकाः कुलस्त्रियः।
पतिव्रता धर्मपरा गुरुशुश्रूषणे रताः।
ताभिः शोकाभितप्ताभिः शप्तः परवशं गतः ।। 6.114.65 ।।
त्वया विप्रकृताभिर्यत्तदा शप्तं तदागतम् ।। 6.114.66 ।।
प्रवादः सत्य एवायं त्वां प्रति प्रायशो नृप।
पतिव्रतानां नाकस्मात् पतन्त्यश्रूणि भूतले ।। 6.114.67 ।।
कथं च नाम ते राजन् लोकानाक्रम्य तेजसा।
नारीचौर्यमिदं क्षुद्रं कृतं शौण्डीर्यमानिना ।। 6.114.68 ।।
अपनीयाश्रमाद्रामं यन्मृगच्छद्मना त्वया।
आनीता रामपत्नी सा तत्ते कातर्यलक्षणम् ।। 6.114.69 ।।
कातर्यं च न ते युद्धे कदाचित् संस्मराम्यहम्।
तत्तुभाग्यविपर्यासान्नूनं ते पक्वलक्षणम् ।। 6.114.70 ।।
अतीतानागतार्थज्ञो वर्तमानविचक्षणः।
मैथिलीमाहृतां दृष्ट्वा ध्यात्वा निश्वस्य चायतम् ।। 6.114.71 ।।
सत्यवाक् स महाभागो देवरो मे यदब्रवीत्।
सोऽयं राक्षसमुख्यानां विनाशः पर्युपस्थितः।
कामक्रोधसमुत्थेन व्यसनेन प्रसङ्गिना ।। 6.114.72 ।।
निर्वृत्तस्त्वत्कृतेऽनर्थः सोऽयं मूलहरो महान्।
त्वया कृतमिदं सर्वमनाथं रक्षसां कुलम् ।। 6.114.73 ।।
न हि त्वं शोचितव्यो मे प्रख्यातबलपौरुषः।
स्त्रीस्वभावात्तु मे बुद्धिः कारुण्ये परिवर्तते ।। 6.114.74 ।।
सुकृतं दुष्कृतं च त्वं गृहीत्वा स्वां गतिं गतः।
आत्मानमनुशोचामि त्वद्वियोगेन दुःखिता ।। 6.114.75 ।।
सुहृदां हितकामानां न श्रुतं वचनं त्वया।
भ्रातॄणां चापि कार्त्स्न्येन हितमुक्तं त्वयाऽनघ ।। 6.114.76 ।।
हेत्वर्थयुक्तं विधिवत् श्रेयस्करमदारुणम्।
विभीषणेनाभिहितं न कृतं हेतुमत्त्वया ।। 6.114.77 ।।
मारीचकुम्भकर्णाभ्यां वाक्यं मम पितुस्तदा।
न श्रुतं वीर्यमत्तेन तस्येदं फलमीदृशम् ।। 6.114.78 ।।
नीलजीमूतसङ्काश पीताम्बर शुभाङ्गद ।। 6.114.79 ।।
स्वगात्राणि विनिक्षिप्य किं शेषे रुधिराप्लुतः।
प्रसुप्त इव शोकार्तां किं मां न प्रतिभाषसे ।। 6.114.80 ।।
महावीर्यस्य दक्षस्य संयुगेष्वपलायिनः।
यातुधानस्य दौहित्र किं च मां नाभ्युदीक्षसे ।। 6.114.81 ।।
उत्तिष्ठोत्तिष्ठ किं शेषे प्राप्ते परिभवे नवे।
अद्य वै निर्भयां लङ्कां प्रविष्टाः सूर्यरश्मयः ।। 6.114.82 ।।
येन सूदयसे शत्रून् समरे सूर्यवर्चसा।
वज्रो वज्रधरस्येव सोऽयं ते सततार्चितः ।। 6.114.83 ।।
रणे शत्रुप्रहरणो हमजालपरिष्कृतः।
परिघो व्यवकीर्णस्ते बाणैश्छिन्नः सहस्रधा ।। 6.114.84 ।।
प्रियामिवोपगुह्य त्वं शेषे समरमेदिनीम्।
अप्रियामिव कस्माच्च मां नेच्छस्यभिभाषितुम् ।। 6.114.85 ।।
धिगस्तु हृदयं यस्या ममेदं न सहस्रधा।
त्वयि मञ्चत्वमापन्ने फलते शोकपीडितम् ।। 6.114.86 ।।
इत्येवं विलपन्त्येव बाष्पव्याकुललोचना।
स्नेहावस्कन्नहृदया देवी मोहमुपागमत् ।। 6.114.87 ।।
कश्मलाभिहता सन्ना बभौ सा रावणोरसि।
सन्ध्याऽनुरक्ते जलदे दीप्ता विद्युदिवासिते ।। 6.114.88 ।।
तथागतां समुत्पत्य सपत्न्यस्ता भृशातुराः।
पर्यवस्थापयामासू रुदन्त्यो रुदतीं भृशम् ।। 6.114.89 ।।
न ते सुविदिता देवि लोकानां स्थितिरध्रुवा।
दशाविभागपर्याये राज्ञां चञ्चलया श्रिया ।। 6.114.90 ।।
इत्येवमुच्यमाना सा सशब्दं प्ररुरोद ह।
स्नापयन्ती त्वभिमुखौ स्तनावस्राम्बुविस्रवैः ।। 6.114.91 ।।
एतस्मिन्नन्तरे रामो विभीषणमुवाच ह।
संस्कारः क्रियतां भ्रातुः स्त्रियश्चैता निवर्तय ।। 6.114.92 ।।
तं प्रश्रितस्ततो रामं श्रुतवाक्यो विभीषणः।
विमृश्य बुद्ध्या धर्मज्ञो धर्मार्थसहितं वचः।
रामस्यैवानुवृत्त्यर्थमुत्तरं प्रत्यभाषत ।। 6.114.93 ।।
त्यक्तधर्मव्रतं क्रूरं नृशंसमनृतं तथा।
नाहमर्होऽस्मि संस्कर्तुं परदाराभिमर्शिनम् ।। 6.114.94 ।।
भ्रातृरूपो हि मे शत्रुरेषसर्वाहिते रतः।
रावणो नार्हते पूजां पूज्योऽपि गुरुगौरवात् ।। 6.114.95 ।।
नृशंस इति मां कामं वक्ष्यन्ति मनुजा भुवि।
श्रुत्वा तस्यागुणान् सर्वे वक्ष्यन्ति सुकृतं पुनः ।। 6.114.96 ।।
तच्छ्रुत्वा परमप्रीतो रामो धर्मभृतां वरः।
विभीषणमुवाचेदं वाक्यज्ञो वाक्यकोविदम् ।। 6.114.97 ।।
तवापि मे प्रियं कार्यं त्वत्प्रभावाच्च मे जितम्।
अवश्यं तु क्षमं वाच्यो मया त्वं राक्षसेश्वर ।। 6.114.98 ।।
अधर्मानृतसंयुक्तः कामं त्वेष निशाचरः।
तेजस्वी बलवान् शूरो संयुगेषु च नित्यशः ।। 6.114.99 ।।
शतक्रतुमुखैर्देवैः श्रूयते न पराजितः।
महात्मा बलसम्पन्नो रावणो लोकरावणः ।। 6.114.100 ।।
मरणान्तानि वैराणि निर्वृत्तं नः प्रयोजनम्।
क्रियतामस्य संस्कारो ममाप्येष यथा तव ।। 6.114.101 ।।
त्वत्सकाशाद्दशग्रीवः संस्कारं विधिपूर्वकम्।
प्राप्तुमर्हति धर्मज्ञ त्वं यशोभाग् भविष्यसि ।। 6.114.102 ।।
राघवस्य वचः श्रुत्वा त्वरमाणो विभीषणः।
संस्कारेणानुरूपेण योजयामास रावणम् ।। 6.114.103 ।।
चितां चन्दनकाष्ठानां पद्मकोशीरसंवृताम्।
ब्राह्म्या संवेशयाञ्चक्रू राङ्कवास्तरणावृताम् ।। 6.114.104 ।।
वर्तते वेदविहितो राज्ञो वै पश्चिमः क्रतुः।
प्रचक्रू राक्षसेन्द्रस्य पितृमेधमनुक्रमम् ।। 6.114.105 ।।
वेदिं च दक्षिणप्राच्यां यथास्थानं च पावकम्।
पृषदाज्येन सम्पूर्णं स्रुवं सर्वे प्रचिक्षिपुः ।। 6.114.106 ।।
पादयोः शकटं प्रादुरन्तरूर्वोरुलूखलम्।
दारुपात्राणि सर्वाणि अरणिं चोत्तरारणिम्।
दत्त्वा तु मुसलं चान्यद्यथा स्थानं विचक्षणाः ।। 6.114.107 ।।
शास्त्रदृष्टेन विधिना महर्षिविहितेन च।
तत्र मेध्यं पशुं हत्वा राक्षसेन्द्रस्य राक्षसाः ।। 6.114.108 ।।
परिस्तरणिकां राज्ञो घृताक्तां समवेशयन् ।। 6.114.109 ।।
गन्धैर्माल्यैरलङ्कृत्य रावणं दीनमानसाः।
विभीषणसहायास्ते वस्त्रैश्च विविधैरपि ।। 6.114.110 ।।
लाजैश्चावकिरन्ति स्म बाष्पपूर्णमुखास्तदा ।। 6.114.111 ।।
ददौ च पावकं तस्य विधियुक्तं विभीषणः ।। 6.114.112 ।।
स्नात्वा चैवार्द्रवस्त्रेण तिलान् दूर्वाभिमिश्रितान्।
उदकेन च संमिश्रान् प्रदाय विधिपूर्वकम् ।। 6.114.113 ।।
प्रदाय चोदकं तस्मै मूर्ध्ना चैनं नमस्य च।
ताः स्त्रियोऽनुनयामास सान्त्वमुक्त्वा पुनःपुनः ।। 6.114.114 ।।
गम्यतामिति ताः सर्वा विविशुर्नगरं तदा।
प्रविष्टासु च सर्वासु राक्षसीषु विभीषणः।
रामपार्श्वमुपागम्य तदाऽतिष्ठद्विनीतवत् ।। 6.114.115 ।।
रामोऽपि सह सैन्येन समुग्रीवः सलक्ष्मणः।
हर्षं लेभे रिपुं हत्वा यथा वृत्रं शतक्रतुः ।। 6.114.116 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुर्दशोत्तरशततमः सर्गः ।। 114 ।।
ते रावणवधं दृष्ट्वा देवगन्धर्वदानवाः।
जग्मुः स्वैस्वैर्विमानैस्ते कथयन्तः शुभाः कथाः ।। 6.115.1 ।।
रावणस्य वधं घोरं राघवस्य पराक्रमम्।
सुयुद्धं वानराणां च सुग्रीवस्य च मन्त्रितम् ।। 6.115.2 ।।
अनुरागं च वीर्यं च सौमित्रेर्लक्ष्मणस्य च।
[पतिव्रतात्वं सीताया हनूमति पराक्रमम्।]
कथयन्तो महाभागा जग्मुर्हृष्टा यथागतम् ।। 6.115.3 ।।
राघवस्तु रथं दिव्यमिन्द्रदत्तं शिखिप्रभम्।
अनुज्ञाय महाभागो मातलिं प्रत्यपूजयत् ।। 6.115.4 ।।
राघवेणाभ्यनुज्ञातो मातलिः शक्रसारथिः।
दिव्यं तं रथमास्थाय दिवमेवारुरोह सः ।। 6.115.5 ।।
तस्मिंस्तु दिवमारूढे सुरसारथिसत्तमे।
राघवः परमप्रीतः सुग्रीवं परिषस्वजे ।। 6.115.6 ।।
परिष्वज्य च सुग्रीवं लक्ष्मणेन प्रचोदितः।
पूज्यमानो हरिश्रेष्ठैराजगाम बलालयम् ।। 6.115.7 ।।
अब्रवीच्च तदा रामः समीपपरिवर्तिनम्।
सौमित्रिं सत्यसम्पन्नं लक्ष्मणं दीप्ततेजसम् ।। 6.115.8 ।।
विभीषणमिमं सौम्य लङ्कायामभिषेचय।
अनुरक्तं च भक्तं च मम चैवोपकारिणम् ।। 6.115.9 ।।
एष मे परमः कामो यदीमं रावणानुजम्।
लङ्कायां सौम्य पश्येयमभिषिक्तं विबीषणम् ।। 6.115.10 ।।
एवमुक्तस्तु सौमित्री राघवेण महात्मना।
तथेत्युक्त्वा तु संहृष्टः सौवर्णं घटमाददे ।। 6.115.11 ।।
तं घटं वानरेन्द्राणां हस्ते दत्त्वा मनोजवान्।
आदिदेश महासत्त्वान् समुद्रसलिलानये ।। 6.115.12 ।।
इति शीघ्रं ततो गत्वा वानरास्ते महाबलाः।
आगतास्तज्जलं गृह्य समुद्राद्वानरोत्तमाः ।। 6.115.13 ।।
ततस्त्वेकं घटं गृह्य संस्थाप्य परमासने।
घटेन तेन सौमित्रिरभ्यषिञ्चद्विभीषणम् ।। 6.115.14 ।।
लङ्कायां रक्षसां मध्ये राजानं रामशासनात्।
विधिना मन्त्रदृष्टेन सुहृद्गणसमावृतम्।
अभ्यषिञ्चत् स धर्मात्मा शुद्धात्मानं विभीषणम् ।। 6.115.15 ।।
तस्यामात्या जहृषिरे भक्ता ये चास्य राक्षसाः।
दृष्ट्वाऽभिषिक्तं लङ्कायां राक्षसेन्द्रं विभीषणम् ।। 6.115.16 ।।
स तद्राज्यं महत् प्राप्य रामदत्तं विभीषणः।
प्रकृतीः सान्त्वयित्वा च ततो राममुपागमत् ।। 6.115.17 ।।
अक्षतान् मोदकान् लाजान् दिव्याः सुमनसस्तदा।
आजह्रुरथ संहृष्टाः पौरास्तस्मै निशाचराः ।। 6.115.18 ।।
स तान् गृहीत्वा दुर्धर्षो राघवाय न्यवेदयत्।
मङ्गल्यं मङ्गलं सर्वं लक्ष्मणाय च वीर्यवान् ।। 6.115.19 ।।
कृतकार्यं समृद्धार्थं दृष्ट्वा रामो विभीषणम्।
प्रतिजग्राह तत् सर्वं तस्यैव प्रियकाम्यया ।। 6.115.20 ।।
ततः शैलोपमं वीरं प्राञ्जलिं पार्श्वतः स्थितम्।
अब्रवीद्राघवो वाक्यं हनुमन्तं प्लवङ्गमम् ।। 6.115.21 ।।
अनुमान्यं महाराजमिमं सौम्य विभीषणम् ।। 6.115.22 ।।
गच्छ सौम्य पुरीं लङ्कामनुज्ञाप्य यथाविधि।
प्रविश्य रावणगृहं विजयेनाभिनन्द्य च ।। 6.115.23 ।।
वैदेह्यै मां कुशलिनं ससुग्रीवं सलक्ष्मणम्।
आचक्ष्व जयतां श्रेष्ठ रावणं च मया हतम् ।। 6.115.24 ।।
प्रियमेतदुदाहृत्य मैथिल्यास्त्वं हरीश्वर।
प्रतिगृह्य च सन्देशमुपावर्तितुमर्हसि ।। 6.115.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चदशोत्तरशततमः सर्गः ।। 115 ।।
इति प्रतिसमादिष्टो हनुमान् मारुतात्मजः।
प्रविवेश पुरीं लङ्कां पूज्यमानो निशाचरैः ।। 6.116.1 ।।
प्रविश्य च महातेजा रावणस्य निवेशनम्।
ददर्श मृजया हीनां सातङ्कामिव रोहिणीम्।
वृक्षमूले निरानन्दां राक्षसीभिः समावृताम् ।। 6.116.2 ।।
निभृतः प्रणतः प्रह्वः सोऽभिगम्याभिवाद्य च ।। 6.116.3 ।।
दृष्ट्वा तमागतं देवी हनुमन्तं महाबलम्।
तूष्णीमास्त तदा दृष्ट्वा स्मृत्वा प्रमुदिताऽभवत् ।। 6.116.4 ।।
सौम्यं दृष्ट्वा मुखं तस्या हनुमान् प्लवगोत्तमः।
रामस्य वचनं सर्वमाख्यातुमुपचक्रमे ।। 6.116.5 ।।
वैदेहि कुशली रामः सहसुग्रीवलक्ष्मणः।
विभीषणसहायश्च हरीणां सहितो बलैः ।। 6.116.6 ।।
कुशलं चाहु सिद्धार्थो हतशत्रुररिन्दमः ।। 6.116.7 ।।
विभीषणसहायेन रामेण हरिभिः सह।
निहतो रावणो देवि लक्ष्मणस्य नयेन च ।। 6.116.8 ।।
पृष्ट्वा तु कुशलं रामो वीरस्त्वां रघुनन्दनः।
अब्रवीत् परमप्रीतः कृतार्थेनान्तरात्मना ।। 6.116.9 ।।
प्रियमाख्यामि ते देवि त्वां तु भूयः सभाजये।
दिष्ट्या जीवसि धर्मज्ञे जयेन मम संयुगे ।। 6.116.10 ।।
[तव प्रभावाद्धर्मज्ञे महान् रामेण संयुगे।] 
लब्धो नो विजयः सीते स्वस्था भव गतव्यथा।
रावणश्च हतः शत्रुर्लङ्का चेयं वशे स्थिता ।। 6.116.11 ।।
मया ह्यलब्धनिद्रेण दृढेन तव निर्जये।
प्रतिज्ञैषा विनिस्तीर्णा बद्ध्वा सेतुं महोदधौ ।। 6.116.12 ।।
सम्भ्रमश्च न गन्तव्यो वर्तन्त्या रावणालये।
विभीषणविधेयं हि लङ्कैश्वर्यमिदं कृतम् ।। 6.116.13 ।।
तदाश्वसिहि विश्वस्ता स्वगृहे परिवर्तसे।
अयं चाभ्येति संहृष्टस्त्वद्दर्शनसमुत्सुकः ।। 6.116.14 ।।
एवमुक्ता समुत्पत्य सीता शशिनिभानना।
प्रहर्षेणावरुद्धा सा व्याजहार न किञ्चन ।। 6.116.15 ।।
अब्रवीच्च हरिश्रेष्ठः सीतामप्रतिजल्पतीम्।
किं नु चिन्तयसे देवि किं नु मां नाभिभाषसे ।। 6.116.16 ।।
एवमुक्ता हनुमता सीता धर्मे व्यवस्थिता।
अब्रवीत् परमप्रीता हर्षगद्गदया गिरा ।। 6.116.17 ।।
प्रियमेतदुपश्रुत्य भर्तुर्विजयसंश्रितम्।
प्रहर्षवशमापन्ना निर्वाक्याऽस्मि क्षणान्तरम् ।। 6.116.18 ।।
न हि पश्यामि सदृशं चिन्तयन्ती प्लवङ्गम।
मत्प्रियाख्यानाकस्येह तव प्रत्यभिनन्दनम् ।। 6.116.19 ।।
न हि पश्यामि तत् सौम्य पृथिव्यामपि वानर।
सदृशं मत्प्रियाख्याने तव दातुं भवेत् समम् ।। 6.116.20 ।।
हिरण्यं वा सुवर्णं वा रत्नानि विविधानि च।
राज्यं वा त्रिषु लोकेषु नैतदर्हति भाषितुम् ।। 6.116.21 ।।
एवमुक्तस्तु वैदेह्या प्रत्युवाच प्लवङ्गमः।
गृहीतप्राञ्जलिर्वाक्यं सीतायाः प्रमुखे स्थितः ।। 6.116.22 ।।
भर्तुः प्रियहिते युक्ते भर्तुर्विजयकाङ्क्षिणि।
स्निग्धमेवंविधं वाक्यं त्वमेवार्हसि भाषितुम् ।। 6.116.23 ।।
तवैतद्वचनं सौम्ये सारवत् स्निग्धमेव च।
रत्नौघाद्विविधाच्चापि देवराज्याद्विशिष्यते ।। 6.116.24 ।।
अर्थतश्च मया प्राप्ता देवराज्यादयो गुणाः।
हतशत्रुं विजयिनं रामं पश्यामि सुस्थितम् ।। 6.116.25 ।।
तस्य तद्वचनं श्रुत्वा मैथिली जनकात्मजा।
ततः शुभतरं वाक्यमुवाच पवनात्मजम् ।। 6.116.26 ।।
अतिलक्षणसम्पन्नं माधुर्यगुणभूषितम्।
बुद्ध्या ह्यष्टाङ्गया युक्तं त्वमेवार्हसि भाषितुम् ।। 6.116.27 ।।
श्लाघनीयोऽनिलस्य त्वं पुत्रः परमधार्मिकः।
बलं शौर्यं श्रुतं सत्त्वं विक्रमो दाक्ष्यमुत्तमम् ।। 6.116.28 ।।
तेजः क्षमाधृतिर्धैर्यं विनीतत्वं न संशयः।
एते चान्ये च बहवो गुणास्त्वय्येव शोभनाः ।। 6.116.29 ।।
अथोवाच पुनः सीतामसम्भ्रान्तो विनीतवत्।
प्रगृहीताञ्जलिर्हर्षात् सीतायाः प्रमुखे स्थितः ।। 6.116.30 ।।
इमास्तु खलु राक्षस्यो यदि त्वमनुमन्यसे।
हन्तुमिच्छाम्यहं सर्वा याभिस्त्वं तर्जिता पुरा ।। 6.116.31 ।।
क्लिश्यन्तीं पतिदेवां त्वामशोकवनिकां गताम् ।। 6.116.32 ।।
घोररूपसमाचाराः क्रूराः क्रूरतरेक्षणाः।
राक्षस्यो दारुणकथा वरमेतत् प्रयच्छ मे ।। 6.116.33 ।।
मुष्टिभिः पाणिभिः सर्वाश्चरणैश्चैव शोभने।
इच्छामि विविधैर्घातैर्हन्तुमेताः सुदारुणाः ।। 6.116.34 ।।
घातैर्जानुप्रहारैश्च दशनानां च पातनैः।
भक्षणैः कर्णनासानां केशानां लुञ्चनैस्तथा ।। 6.116.35 ।।
नखैः शुष्कमुखीभिश्च दारणैर्लङ्घनैर्हतैः।
निपात्य हन्तुमिच्छामि तव विप्रियकारिणीः ।। 6.116.36 ।।
एवंप्रकारैर्बहुभिर्विप्रकारैर्यशस्विनि।
हन्तुमिच्छाम्यहं देवि तवेमाः कृतकिल्बिषाः ।। 6.116.37 ।।
एवमुक्ता हनुमता वैदेही जनकात्मजा।
उवाच धर्मसहितं हनुमन्तं यशस्विनी ।। 6.116.38 ।।
राजसंश्रयवश्यानां कुर्वन्तीनां पराज्ञया।
विधेयानां च दासीनां कः कुप्येद्वानरोत्तम ।। 6.116.39 ।।
भाग्यवैषम्ययोगेन पुरादुश्चरितेन च।
मयैतत् प्राप्यते सर्वं स्वकृतं ह्युपभुज्यते ।। 6.116.40 ।।
प्राप्तव्यं तु दशायोगान्मयैतदिति निश्चितम्।
दासीनां रावणस्याहं मर्षयामीह दुर्बला ।। 6.116.41 ।।
आज्ञप्ता रावणेनैता राक्षस्यो मामतर्जयन्।
हते तस्मिन्न कुर्युर्हि तर्जनं वानरोत्तम ।। 6.116.42 ।।
अयं व्याघ्रसमीपे तु पुराणो धर्मसंस्थितः।
ऋक्षेण गीतः श्लोको मे तन्निबोध प्लवङ्गम ।। 6.116.43 ।।
न परः पापमादत्ते परेषां पापकर्मणाम्।
समयो रक्षितव्यस्तु सन्तश्चारित्रभूषणाः ।। 6.116.44 ।।
पापानां वा शुभानां वा वधार्हाणां प्लवङ्गम।
कार्यं करुणमार्येण न कश्चिन्नापराध्यति ।। 6.116.45 ।।
लोकहिंसाविहाराणां रक्षसां कामरूपिणाम्।
कुर्वतामपि पापानि नैव कार्यमशोभनम् ।। 6.116.46 ।।
एवमुक्तस्तु हनुमान् सीतया वाक्यकोविदः।
प्रत्युवाच ततः सीतां रामपत्नीं यशस्विनीम् ।। 6.116.47 ।।
युक्ता रामस्य भवती धर्मपत्नी यशस्विनी।
प्रतिसन्दिश मां देवि गमिष्ये यत्र राघवः ।। 6.116.48 ।।
एवमुक्ता हनुमता वैदेही जनकात्मजा।
अब्रवीद्द्रष्टुमिच्छामि भर्तारं वानरोत्तम ।। 6.116.49 ।।
तस्यास्तद्वनं श्रुत्वा हनुमान् मारुतात्मजः।
हर्षयन् मैथिलीं वाक्यमुवाचेदं महाद्युतिः ।। 6.116.50 ।।
पूर्णचन्द्राननं रामं द्रक्ष्यस्यार्ये सलक्ष्मणम्।
स्थिरमित्रं हतामित्रं शचीव त्रिदशेश्वरम् ।। 6.116.51 ।।
तामेवमुक्त्वा राजन्तीं सीतां साक्षादिव श्रियम्।
आजगाम महावेगो हनुमान् यत्र राघवः ।। 6.116.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षोडशोत्तरशततमः सर्गः ।। 116 ।।
स उवाच महाप्राज्ञमभिगम्य प्लवङ्गमः।
रामं वचनमर्थज्ञो वरं सर्वधनुष्मताम् ।। 6.117.1 ।।
यन्निमित्तोऽयमारम्भः कर्मणां च फलोदयः।
तां देवीं शोकसन्तप्तां मैथिलीं द्रष्टुमर्हसि ।। 6.117.2 ।।
सा हि शोकसमाविष्टा बाष्पपर्याकुलेक्षणा।
मैथिली विजयं श्रुत्वा तव हर्षमुपागमत् ।। 6.117.3 ।।
पूर्वकात् प्रत्ययाच्चाहमुक्तो विश्वस्तया तया।
भर्तारं द्रष्टुमिच्छामि कृतार्थं सहलक्ष्मणम् ।। 6.117.4 ।।
एवमुक्तो हनुमता रामो धर्मभृतां वरः।
अगच्छत् सहसा ध्यानमीषद्बाष्पपरिप्लुतः ।। 6.117.5 ।।
दीर्घमुष्णं विनिश्वस्य मेदिनीमवलोकयन्।
उवाच मेघसङ्काशं विभीषणमुपस्थितम् ।। 6.117.6 ।।
दिव्याङ्गरागां वैदेहीं दिव्याभरणभूषिताम्।
इह सीतां शिरस्स्नातामुपस्थापय मा चिरम् ।। 6.117.7 ।।
एवमुक्तस्तु रामेण त्वरमाणो विभीषणः।
प्रविश्यान्तःपुरं सीतां स्वाभिः स्त्रीभिरचोदयत् ।। 6.117.8 ।।
दिव्याङ्गरागा वैदेहि दिव्याभरणभूषिता।
यानमारोह भद्रं ते भर्ता त्वां द्रष्टुमिच्छति ।। 6.117.9 ।।
एवमुक्ता तु वेदेही प्रत्युवाच विभीषणम्।
अस्नाता द्रष्टुमिच्छामि भर्तारं राक्षसाधिप ।। 6.117.10 ।।
तस्यास्तद्वचनं श्रुत्वा प्रत्युवाच विभीषणः।
यदाह राजा भर्ता ते तत्तथा कर्तुमर्हसि ।। 6.117.11 ।।
तस्य तद्वचनं श्रुत्वा मैथिली भर्तृदेवता।
भर्तृभक्तिव्रता साध्वी तथेति प्रत्यभाषत ।। 6.117.12 ।।
ततः सीतां शिरस्स्नातां युवतीभिरलङ्कृताम्।
महार्हाभरणोपेतां महार्हाम्बरधारिणीम् ।। 6.117.13 ।।
आरोप्य शिबिकां दीप्तां परार्ध्याम्बरसंवृताम्।
रक्षोभिर्बहुभिर्गुप्तामाजहार विभीषणः ।। 6.117.14 ।।
सोऽभिगम्य महात्मानं ज्ञात्वाऽपि ध्यानमास्थितम्।
प्रणतश्च प्रहृष्टश्च प्राप्तं सीतां न्यवेदयत् ।। 6.117.15 ।।
तामागतामुपश्रुत्य रक्षोगृहचिरोषिताम्।
हर्षो दैन्यं च रोषश्च त्रयं राघवमाविशत् ।। 6.117.16 ।।
ततः पार्श्वगतं दृष्ट्वा सविमर्शं विचारयन्।
विभीषणमिदं वाक्यमहृष्टं राघवोऽब्रवीत् ।। 6.117.17 ।।
राक्षसाधिपते सौम्य नित्यं मद्विजये रत।
वैदेही सन्निकर्षं मे शीघ्रं समुपगच्छतु ।। 6.117.18 ।।
स तद्वचनमाज्ञाय राघवस्य विभीषणः।
तूर्णमुत्सारणे यत्नं कारयामास सर्वतः ।। 6.117.19 ।।
कञ्चुकोष्णीषिणस्तत्र वेत्रजर्जरपाणयः।
उत्सारयन्तः पुरुषाः समन्तात् परिचक्रमुः ।। 6.117.20 ।।
ऋक्षाणां वानराणां च राक्षसानां च सर्वशः।
वृन्दान्युत्सार्यमाणानि दूरमुत्ससृजुस्तदा ।। 6.117.21 ।।
तेषामुत्सार्यमाणानां सर्वेषां ध्वनिरुत्थितः।
वायुनोद्वर्तमानस्य सागरस्येव निस्वनः ।। 6.117.22 ।।
उत्सार्यमाणांस्तान् दृष्ट्वा समन्ताज्जातसम्भ्रमान्।
दाक्षिण्यात्तदमर्षाच्च वारयामास राघवः ।। 6.117.23 ।।
संरब्धश्चाब्रवीद्रामश्चक्षुषा प्रदहन्निव।
विभीषणं महाप्राज्ञं सोपालम्भमिदं वचः ।। 6.117.24 ।।
किमर्थं मामनादृत्य क्लिश्यतेऽयं त्वया जनः। 
निवर्तयैनमुद्योगं जनोऽयं स्वजनो मम ।। 6.117.25 ।।
न गृहाणि न वस्त्राणि न प्राकारास्तिरस्क्रियाः।
नेदृशा राजसत्कारा वृत्तमावरणं स्त्रियाः ।। 6.117.26 ।।
व्यसनेषु न कृच्छ्रेषु न युद्धेषु स्वयंवरे।
न क्रुतौ न विवाहे च दर्शनं दुष्यति स्त्रियाः ।। 6.117.27 ।।
सैषा युद्धगता चैव कृच्छ्रे च महति स्थिता।
दर्शनेऽस्या न दोषः स्यान्मत्समीपे विशेषतः ।। 6.117.28 ।।
[विसृज्य शिभिकां तस्मात् पद्भ्यामेवोपसर्पतु।
समीपे मम वैदेहीं पश्यन्त्वेते वनौकसः ।। ]
तदानय समीपं मे शीघ्रमेनां विभीषण।
सीता पश्यतु मामेषा सुहृद्गणवृतं स्थितम् ।। 6.117.29 ।।
एवमुक्तस्तु रामेण सविमर्शो विभीषणः।
रामस्योपानयत् सीतां सन्निकर्षं विनीतवत् ।। 6.117.30 ।।
ततो लक्ष्मणसुग्रीवौ हनुमांश्च प्लवङ्गमः।
निशम्य वाक्यं रामस्य बभूवुर्व्यथिता भृशम् ।। 6.117.31 ।।
कलत्रनिरपेक्षैश्च इङ्गितैरस्य दारुणैः।
अप्रीतमिव सीतायां तर्कयन्ति स्म राघवम् ।। 6.117.32 ।।
लज्जया त्ववलीयन्ती स्वेषु गात्रेषु मैथिली।
विभीषणेनानुगता भर्तारं साऽभ्यवर्तत ।। 6.117.33 ।।
सा वस्त्रसंरुद्धमुखी लज्जया जनसंसदि।
रुरोदासाद्य भर्तारमार्यपुत्रेति भाषिणी ।। 6.117.34 ।।
विस्मयाच्च प्रहर्षाच्च स्नेहाच्च पतिदेवता।
उदैक्षत मुखं भर्तुः सौम्यं सोम्यतरानना ।। 6.117.35 ।।
अथ समपनुदन्मनःक्लमं सा सुचिरमदृष्टमुदीक्ष्य वै प्रियस्य।
वदनमुदितपूर्णचन्द्रकान्तं विमलशशाङ्कनिभानना तदानीम् ।। 6.117.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तदशोत्तरशततमः सर्गः ।। 117 ।।
तां तु पार्श्वस्थितां प्रह्वां रामः सम्प्रेक्ष्य मैथिलीम्।
हृदयान्तर्गतक्रोधो व्याहर्तुमुपचक्रमे ।। 6.118.1 ।।
एषाऽसि निर्जिता भद्रे शत्रुं जित्वा मया रणे।
पौरुषाद्यदनुष्ठेयं तदेतदुपपादितम् ।। 6.118.2 ।।
गतोऽस्म्यन्तममर्षस्य धर्षणा सम्प्रमार्जिता।
अवमानश्च शत्रुश्च मया युगपदुद्धृतौ ।। 6.118.3 ।।
अद्य मे पौरुषं दृष्टमद्य मे सफलः श्रमः।
अद्य तीर्णप्रतिज्ञत्वात् प्रभवामीह चात्मनः ।। 6.118.4 ।।
या त्वं विरहिता नीता चलचित्तेन रक्षसा।
दैवसम्पादितो दोषो मानुषेण मया जितः ।। 6.118.5 ।।
सम्प्राप्तमवमानं यस्तेजसा न प्रमार्जति।
कस्तस्य पुरुषार्थोऽस्ति पुरुषस्याल्पतेजसः ।। 6.118.6 ।।
लङ्घनं च समुद्रस्य लङ्कायाश्चावमर्दनम्।
सफलं तस्य तच्छ्लाध्यं महत् कर्म हनूमतः ।। 6.118.7 ।।
युद्धे विक्रमतश्चैव हितं मन्त्रयतश्च मे।
सुग्रीवस्य ससैन्यस्य सफलोऽद्य परिश्रमः ।। 6.118.8 ।।
निर्गुणं भ्रातरं त्यक्त्वा यो मां स्वयमुपस्थितः।
विभीषणस्य भक्तस्य सफलोऽद्य परिश्रमः ।। 6.118.9 ।।
इत्येवं ब्रुवतस्तस्य सीता रामस्य तद्वचः।
मृगीवोत्फुल्लनयना बभूवाश्रुपरिप्लुता ।। 6.118.10 ।।
पश्यतस्तां तु रामस्य भूयः क्रोधो व्यवर्धत।
प्रभूताज्यावसिक्त्स्य पावकस्येव दीप्यतः ।। 6.118.11 ।।
स बद्ध्वा भ्रुकुटीं वक्त्रे तिर्यक्प्रेक्षितलोचनः।
अब्रवीत् परुषं सीतां मध्ये वानररक्षसाम् ।। 6.118.12 ।।
यत् कर्तव्यं मनुष्येण धर्षणां परिमार्जता।
तत् कृतं सकलं सीते शत्रुहस्तादमर्षणात् ।। 6.118.13 ।।
निर्जिता जीवलोकस्य तपसा भावितात्मना।
अगस्त्येन दुराधर्षा मुनिना दक्षिणेव दिक् ।। 6.118.14 ।।
विदितश्चास्तु ते भद्रे योऽयं रणपरिश्रमः।
स तीर्णः सुहृदां वीर्यान्न त्वदर्थं मया कृतः ।। 6.118.15 ।।
रक्षता तु मया वृत्तमपावदं च सर्वशः।
प्रख्यातस्यात्मवंशस्य न्यङ्गं च परिरक्षता ।। 6.118.16 ।।
प्राप्तचारित्रसन्देहा मम प्रतिमुखे स्थिता। 
दीपो नेत्रातुरस्येव प्रतिकूलाऽसि मे दृढम् ।। 6.118.17 ।।
तद्गच्छ ह्यभ्यनुज्ञाता यथेष्टं जनकात्मजे।
एता दश दिशो भद्रे कार्यमस्ति न मे त्वया ।। 6.118.18 ।।
कः पुमान् हि कुले जातः स्त्रियं परगृहोषिताम्।
तेजस्वी पुनरादद्यात् सुहृल्लेख्येन चेतसा ।। 6.118.19 ।।
रावणाङ्कपरिभ्रष्टां दृष्टां दुष्टेन चक्षुषा।
कथं त्वां पुनरादद्यां कुलं व्यपदिशन् महत् ।। 6.118.20 ।।
तदर्थं निर्जिता मे त्वं यशः प्रत्याहृतं मया।
नास्ति मे त्वय्यभिष्वङ्गो यथेष्टं गम्यतामितः ।। 6.118.21 ।।
इति प्रव्याहृतं भद्रे मयैतत् कृतबुद्धिना।
लक्ष्मणे भरते वा त्वं कुरु बुद्धिं यथासुखम् ।। 6.118.22 ।।
सुग्रीवे वानरेन्द्रे वा राक्षसेन्द्रे विभीषणे।
निवेशय मनः सीते यथा वा सुखमात्मनः ।। 6.118.23 ।।
न हि त्वां रावणो दृष्ट्वा दिव्यरूपां मनोरमाम्।
मर्षयेत चिरं सीते स्वगृहे परिवर्तिनीम् ।। 6.118.24 ।।
ततः प्रियार्हश्रवणा तदप्रियं प्रियादुपश्रुत्य चिरस्य मैथिली।
मुमोच बाष्पं सुभृशं प्रवेपिता गजेन्द्रहस्ताभिहतेव सल्लकी ।। 6.118.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टादशोत्तरशततमः सर्गः ।। 118 ।।
एवमुक्ता तु वैदेही परुषं रोमहर्षणम्।
राघवेण सरोषेण भृशं प्रव्यथिताऽभवत् ।। 6.119.1 ।।
सा तदश्रुतपूर्वं हि जने महति मैथिली।
श्रुत्वा भर्तृवचो रूक्षं लज्जया व्रीडिताऽभवत् ।। 6.119.2 ।।
प्रविशन्तीव गात्राणि स्वान्येव जनकात्मजा।
वाक्छल्यैस्तैः सशल्येव भृशमश्रूण्यवर्तयत् ।। 6.119.3 ।।
ततो बाष्पपरिक्लिष्टं प्रमार्जन्ती स्वमाननम्।
शनैर्गद्गदया वाचा भर्तारमिदमब्रवीत् ।। 6.119.4 ।।
किं मामसदृशं वाक्यमीदृशं श्रोत्रदारुणम्।
रूक्षं श्रावयसे वीर प्राकृतः प्राकृतामिव ।। 6.119.5 ।।
न तथाऽस्मि महाबाहो यथा त्वमवगच्छसि।
प्रत्ययं गच्छ मे येन चारित्रेणैव ते शपे ।। 6.119.6 ।।
पृथक्स्त्रीणां प्रचारेण जातिं तां परिशङ्कसे।
परित्यजेमां शङ्कां तु यदि तेऽहं परीक्षिता ।। 6.119.7 ।।
यद्यहं गात्रसंस्पर्शं गताऽस्मि विवशा प्रभो।
कामकारो न मे तत्र दैवं तत्रापराध्यति ।। 6.119.8 ।।
मदधीनं तु यत्तन्मे हृदयं त्वयि वर्तते।
पराधीनेषु गात्रेषु किं करिष्याम्यनीश्वरा ।। 6.119.9 ।।
सहसंवृद्धभावाच्च संसर्गेण च मानद।
यद्यहं ते न विज्ञाता हता तेनास्मि शाश्वतम् ।। 6.119.10 ।।
प्रेषितस्ते यदा वीरो हनुमानवलोककः।
लङ्कास्थाऽहं त्वया वीर किं तदा न विसर्जिता ।। 6.119.11 ।।
प्रत्यक्षं वानरेन्द्रस्य तद्वाक्यसमनन्तरम्।
त्वया सन्त्यक्तया वीर त्यक्तं स्याज्जीवितं मया ।। 6.119.12 ।।
न वृथा ते श्रमोऽयं स्यात् संशये न्यस्य जीवितम्।
सुहृज्जनपरिक्लेशो न चायं निष्फलस्तव ।। 6.119.13 ।।
त्वया तु नरशार्दूल क्रोधमेवानुवर्तता।
लघुनेव मनुष्येण स्त्रीत्वमेव पुरस्कृतम् ।। 6.119.14 ।।
अपदेशेन जनकान्नोत्पत्तिर्वसुधातलात्।
मम वृत्तं च वृत्तज्ञ बहु ते न पुरस्कृतम् ।। 6.119.15 ।।
न प्रमाणीकृतः पाणिर्बाल्ये बालेन पीडितः।
मम भक्तिश्च शीलं च सर्वं ते पृष्ठतः कृतम् ।। 6.119.16 ।।
एवं ब्रुवाणा रुदती बाष्पगद्गदभाषिणी।
अब्रवील्लक्ष्मणं सीता दीनं ध्यानपरं स्थितम् ।। 6.119.17 ।।
चितां मे कुरु सौमित्रे व्यसनस्यास्य भेषजम्।
मिथ्योपघातोपहता नाहं जीवितुमुत्सहे ।। 6.119.18 ।।
अप्रीतस्य गुणैर्भर्तुस्त्यक्ताया जनसंसदि।
या क्षमा मे गतिर्गन्तुं प्रवेक्ष्ये हव्यवाहनम् ।। 6.119.19 ।।
एवमुक्तस्तु वैदेह्या लक्ष्मणः परवीरहा।
अमर्षवशमापन्नो राघवाननमैक्षत ।। 6.119.20 ।।
स विज्ञाय ततश्छन्दं रामस्याकारसूचितम्।
चितां चकार सौमित्रिर्मते रामस्य वीर्यवान् ।। 6.119.21 ।।
अधोमुखं तदा रामं शनैः कृत्वा प्रदक्षिणम्।
उपासर्पत वैदेही दीप्यमानं हुताशनम् ।। 6.119.22 ।।
प्रणम्य देवताभ्यश्च ब्राह्मणेभ्यश्च मैथिली।
बद्धाञ्जलिपुटा चेदमुवाचाग्निसमीपतः ।। 6.119.23 ।।
यथा मे हृदयं नित्यं नापसर्पति राघवात्।
तथा लोकस्य साक्षी मां सर्वतः पातु पावकः ।। 6.119.24 ।।
यथा मां शुद्धचारित्रां दुष्टां जानाति राघवः।
तथा लोकस्य साक्षी मां सर्वतः पातु पावकः ।। 6.119.25 ।।
कर्मणा मनसा वाचा यथा नातिचराम्यहम्।
राघवं सर्वधर्मज्ञं तथा मां पातु पावकः ।। 6.119.26 ।।
आदित्यो भगवान् वायुर्दिशश्चन्द्रस्तथैव च।
अहश्चापि तथा सन्ध्ये रात्रिश्च पृथिवी तथा।
यथान्येऽपि विजानन्ति तथा चारित्रसंयुताम् ।। 6.119.27 ।।
एवमुक्त्वा तु वैदेही परिक्रम्य हुताशनम्।
विवेश ज्वलनं दीप्तं निस्सङ्गेनान्तरात्मना ।। 6.119.28 ।।
जनः स सुमहांस्त्रस्तो बालवृद्धसमाकुलः।
ददर्श मैथिलीं तत्र प्रविशन्तीं हुताशनम् ।। 6.119.29 ।।
सा तप्तनवहेमाभा तप्तकाञ्चनभूषणा।
पपात ज्वलनं दीप्तं सर्वलोकस्य सन्निधौ ।। 6.119.30 ।।
ददृशुस्तां महाभागां प्रविशन्तीं हुताशनम्।
सीतां कृत्स्नास्त्रयो लोकाः पुण्यामाज्याहुतीमिव ।। 6.119.31 ।।
प्रचुक्रुशुः स्त्रियः सर्वास्तां दृष्ट्वा हव्यवाहने।
पतन्तीं संस्कृतां मन्त्रैर्वसोर्धारामिवाध्वरे ।। 6.119.32 ।।
ददृशुस्तां त्रयो लोका देवगन्धर्वदानवाः।
शप्तां पतन्तीं निरये त्रिदिवाद्देवतामिव ।। 6.119.33 ।।
तस्यामग्निं विशन्त्यां तु हाहेति विपुलस्वनः।
रक्षसां वानराणां च सम्बभूवाद्भुतोपमः ।। 6.119.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनविंशत्युत्तरशततमः सर्गः ।। 119 ।।
ततो हि दुर्मना रामः श्रुत्वैवं वदतां गिरः।
दध्यौ मुहूर्तं धर्मात्मा बाष्पव्याकुललोचनः ।। 6.120.1 ।।
ततो वैश्रवणो राजा यमश्चामित्रकर्शनः।
सहस्राक्षो महेन्द्रश्च वरुणश्च परन्तपः ।। 6.120.2 ।।
षडर्धनयनः श्रीमान् महादेवो वृषध्वजः।
कर्ता सर्वस्य लोकस्य ब्रह्मा ब्रह्मविदां वरः ।। 6.120.3 ।।
एते सर्वे समागम्य विमानैः सूर्यसन्निभैः।
आगम्य नगरीं लङ्कामभिजग्मुश्च राघवम् ।। 6.120.4 ।।
ततः सहस्ताभरणान् प्रगृह्य विपुलान् भुजान्।
अब्रुवंस्त्रिदशश्रैष्ठाः प्राञ्जलिं राघवं स्थितम् ।। 6.120.5 ।।
कर्ता सर्वस्य लोकस्य श्रेष्ठो ज्ञानवतां वरः।
उपेक्षसे कथं सीतां पतन्तीं हव्यवाहने ।। 6.120.6 ।।
कथं देवगणश्रेष्ठमात्मानं नावबुध्यसे ।। 6.120.7 ।।
ऋतधामा वसुः पूर्वं वसूनां त्वं प्रजापतिः।
त्रयाणां त्वं हि लोकानामादिकर्ता स्वयम्प्रभुः।
रुद्राणामष्टमो रुद्रः साध्यानामसि पञ्चमः ।। 6.120.8 ।।
अश्विनौ चापि ते कर्णौ चन्द्रसूर्यौ च चक्षुषी।
अन्ते चादौ च लोकानां दृश्यसे त्वं परन्तप ।। 6.120.9 ।।
उपेक्षसे च वैदेहीं मानुषः पाकृतो यथा ।। 6.120.10 ।।
इत्युक्तो लोकपालैस्तैः स्वामी लोकस्य राघवः।
अब्रवीत्रिदशश्रेष्ठान् रामो धर्मभृतां वरः ।। 6.120.11 ।।
आत्मानं मानुषं मन्ये रामं दशरथात्मजम्।
योऽहं यस्य यतश्चाहं भगवांस्तद् ब्रवीतु मे ।। 6.120.12 ।।
इति ब्रुवन्तं काकुत्स्थं ब्रह्मा ब्रह्मविदां वरः।
अब्रवीच्छृणु मे राम सत्यं सत्यपराक्रम ।। 6.120.13 ।।
भवान्नारायणो देवः श्रीमांश्चक्रायुधो विभुः।
एकशृङ्गो वराहस्त्वं भूतभव्यसपत्नजित् ।। 6.120.14 ।।
अक्षरं ब्रह्म सत्यं च मध्ये चान्ते च राघव।
लोकानां त्वं परो धर्मो विष्वक्सेनश्चतुर्भुजः ।। 6.120.15 ।।
शार्ङ्गधन्वा हृषीकेशः पुरुषः पुरुषोत्तमः।
अजितः खड्गधृद्विष्णुः कृष्णश्चैव बृहद्बलः ।। 6.120.16 ।।
सेनानीर्ग्रामणीश्च त्वं बुद्धिः सत्त्वं क्षमा दमः।
प्रभवश्चाप्ययश्च त्वमुपेन्द्रो मधुसूदनः ।। 6.120.17 ।।
इन्द्रकर्मा महेन्द्रस्त्वं पद्मनाभो रणान्तकृत्।
शरण्यं शरणं च त्वामाहुर्दिव्या महर्षयः ।। 6.120.18 ।।
सहस्रशृङ्गो वेदात्मा शतजिह्वो महर्षभः ।। 6.120.19 ।।
त्वं त्रयाणां हि लोकानामादिकर्ता स्वयम्प्रभुः।
सिद्धानामपि साध्यानामाश्रयश्चासि पूर्वजः ।। 6.120.20 ।।
त्वं यज्ञस्त्वं वषट्कारस्त्वमोङ्कारः परन्तपः।
प्रभवं निधनं वा ते न विदुः को भवानिति ।। 6.120.21 ।।
दृश्यसे सर्वभूतेषु ब्राह्मणेषु च गोषु च।
दिक्षु सर्वासु गगने पर्वतेषु वनेषु च ।। 6.120.22 ।।
सहस्रचरणः श्रीमान् शतशीर्षः सहस्रदृक्।
त्वं धारयसि भूतानि वसुधां च सपर्वताम् ।। 6.120.23 ।।
अन्ते पृथिव्याः सलिले दृश्यसे त्वं महोरगः।
त्रील्लोँकान् धारयन् राम देवगन्धर्वदानवान् ।। 6.120.24 ।।
अहं ते हृदयं राम जिह्वा देवी सरस्वती।
देवा गात्रेषु रोमाणि निर्मिता ब्रह्मणः प्रभो ।। 6.120.25 ।।
निमेषस्ते भवेद्रात्रिरुन्मेषस्ते भवेद्दिवा।
संस्कारास्तेऽभवन् वेदा न तदस्ति त्वया विना ।। 6.120.26 ।।
जगत् सर्वं शरीरं ते स्थैर्यं ते वसुधातलम्।
अग्निः कोपः प्रसादस्ते सोमः श्रीवत्सलक्षणः ।। 6.120.27 ।।
त्वया लोकास्त्रयः क्रान्ताः पुराणे विक्रमैस्त्रिभिः।
महेन्द्रश्च कृतो राजा बलिं बद्ध्वा महासुरम् ।। 6.120.28 ।।
सीता लक्ष्मीर्भवान् विष्णुर्देवः कृष्णः प्रजापतिः।
वधार्थं रावणस्येह प्रविष्टो मानुषीं तनुम् ।। 6.120.29 ।।
तदिदं नः कृतं कार्यं त्वया धर्मभृतां वर। 
निहतो रावणो राम प्रहृष्टो दिवमाक्रम ।। 6.120.30 ।।
अमोघं बलवीर्यं ते अमोघस्ते पराक्रमः।
अमोघं दर्शनं राम न च मोघः स्तवस्तव ।। 6.120.31 ।।
अमोघास्ते भविष्यन्ति भक्तिमन्तश्च ये नराः ।। 6.120.32 ।।
ये त्वां देवं ध्रुवं भक्ताः पुराणं पुरुषोत्तमम्।
प्राप्नुवन्ति सदा कामानिह लोके परत्र च ।। 6.120.33 ।।
इममार्षं स्तवं नित्यमितिहासं पुरातनम्।
ये नराः कीर्तयिष्यन्ति नास्ति तेषां पराभवः ।। 6.120.34 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे विंशत्युत्तरशततमः सर्गः ।। 120 ।।
एतच्छ्रुत्वा शुभं वाक्यं पितामहसमीरितम्।
अङ्केनादाय वैदेहीमुत्पपात विभावसुः ।। 6.121.1 ।।
स विधूय चितां तां तु वैदेहीं हव्यवाहनः।
उत्तस्थौ मूर्तिमानाशु गृहीत्वा जनकात्मजाम् ।। 6.121.2 ।।
तरुणादित्यसङ्काशां तप्तकाञ्चनभूषणाम्।
रक्ताम्बरधरां बालां नीलकुञ्चितमूर्धजाम् ।। 6.121.3 ।।
अक्लिष्टमाल्याभरणां तथारूपां मनस्विनीम्।
ददौ रामाय वैदेहीमङ्के कृत्वा विभावसुः ।। 6.121.4 ।।
अब्रवीच्च तदा रामं साक्षी लोकस्य पावकः ।। 6.121.5 ।।
एषा ते राम वैदेही पापमस्यां न विद्यते ।। 6.121.6 ।।
नैव वाचा न मनसा नानुध्यानान्न चक्षुषा।
सुवृत्ता वृत्तशौण्डीर न त्वामतिचचार ह ।। 6.121.7 ।।
रावणेनापनीतैषा वीर्योत्सिक्तेन रक्षसा।
त्वया विरहिता दीना विवशा निर्जनाद्वनात् ।। 6.121.8 ।।
रुद्धा चान्तःपुरे गुप्ता त्वच्चित्ता त्वत्परायणा।
रक्षिता राक्षसीसङ्घैर्विकृतैर्घोरदर्शनैः ।। 6.121.9 ।।
प्रलोभ्यमाना विविधं भर्त्स्यमाना च मैथिली।
नाचिन्तयत तद्रक्षस्त्वद्गतेनान्तरात्मना ।। 6.121.10 ।।
विशुद्धभावां निष्पापां पतिगृह्णीष्व राघव। 
न किञ्चिदभिधातव्यमहमाज्ञापयामि ते ।। 6.121.11 ।।
ततः प्रीतमना रामः श्रुत्वैतद्वदतां वरः।
दध्यौ मुहूर्तं धर्मात्मा बाष्पव्याकुललोचनः ।। 6.121.12 ।।
एवमुक्तो महातेजा द्युतिमान् दृढविक्रमः।
अब्रवीत् त्रिदशश्रेष्ठं रामो धर्मभृतां वरः ।। 6.121.13 ।।
अवश्यं त्रिषु लोकेषु न सीता पापमर्हति।
दीर्घकालोषिता हीयं रावणान्तःपुरे शुभा ।। 6.121.14 ।।
बालिशः खलु कामात्मा रामो दशरथात्मजः।
इति वक्ष्यन्ति मां सन्तो जानकीमविशोध्य हि ।। 6.121.15 ।।
अनन्यहृदयां भक्तां मच्चित्तपरिवर्तिनीम्।
अहमप्यवगच्छामि मैथिलीं जनकात्मजाम् ।। 6.121.16 ।।
प्रत्ययार्थं तु लोकानां त्रयाणां सत्यसंश्रयः।
उपेक्षे चापि वैदेहीं प्रविशन्तीं हुताशनम् ।। 6.121.17 ।।
इमामपि विशालाक्षीं रक्षितां स्वेन तेजसा।
रावणो नातिवर्तेत वेलामिव महोदधिः ।। 6.121.18 ।।
न हि शक्तः स दुष्टात्मा मनसाऽपि हि मैथिलीम्।
प्रधर्षयितुमप्राप्तां दीप्तामग्निशिखामिव ।। 6.121.19 ।।
नेयमर्हति चैश्वर्यं रावणान्तःपुरे शुभा।
अनन्या हि मया सीता भास्करेण प्रभा यथा ।। 6.121.20 ।।
विशुद्धा त्रिषु लोकेषु मैथिली जनकात्मजा।
न हि हातुमियं शक्या कीर्तिरात्मवता यथा ।। 6.121.21 ।।
अवश्यं तु मया कार्यं सर्वेषां वो वचः शुभम्।
स्निग्धानां लोकमान्यानामेवं च ब्रुवतां हितम् ।। 6.121.22 ।।
इतीदमुक्त्वा विदितं महाबलैः प्रशस्यमानः स्वकृतेन कर्मणा।
समेत्य रामः प्रियया महाबलः सुखं सुखार्होऽनुबभूव राघवः ।। 6.121.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकविंशत्युत्तरशततमः सर्गः ।। 121 ।।
एतच्छ्रुत्वा शुभं वाक्यं राघवेण सुभाषितम्।
इदं शुभतरं वाक्यं व्याजहार महेश्वरः ।। 6.122.1 ।।
पुष्कराक्ष महाबाहो महावक्षः परन्तप।
दिष्ट्या कृतमिदं कर्म त्वया शस्त्रभृतां वर ।। 6.122.2 ।।
दिष्ट्या सर्वस्य लोकस्य प्रवृद्धं दारुणं तमः।
अपावृत्तं त्वया सङ्ख्ये राम रावणजं भयम् ।। 6.122.3 ।।
आश्वास्य भरतं दीनं कौसल्यां च यशस्विनीम्।
कैकेयीं च सुमित्रां च दृष्ट्वा लक्ष्मणमातरम् ।। 6.122.4 ।।
प्राप्य राज्यमयोध्यायां नन्दयित्वा सुहृज्जनम्।
इक्ष्वाकूणां कुले वंशं स्थापयित्वा महाबल ।। 6.122.5 ।।
इष्ट्वा तुरगमेधेन प्राप्य चानुत्तमं यशः।
ब्राह्मणेभ्यो धनं दत्त्वा त्रिदिवं गन्तुमर्हसि ।। 6.122.6 ।।
एष राजा विमानस्थः पिता दशरथस्तव। 
काकुत्स्थ मानुषे लोके गुरुस्तव महायशाः ।। 6.122.7 ।।
इन्द्रलोकं गतः श्रीमांस्त्वया पुत्रेण तारितः।
लक्ष्मणेन सह भ्रात्रा त्वमेनमभिवादय ।। 6.122.8 ।।
महादेववचः श्रुत्वा काकुत्स्थः सहलक्ष्मणः।
विमानशिखरस्थस्य प्रणाममकरोत् पितुः ।। 6.122.9 ।।
दीप्यमानं स्वया लक्ष्म्या विरजोम्बरधारिणम्।
लक्ष्मणेन सह भ्रात्रा ददर्श पितरं विभुः ।। 6.122.10 ।।
हर्षेण महताऽऽविष्टो विमानस्थो महीपतिः।
प्राणैः प्रियतरं दृष्ट्वा पुत्रं दशरथस्तदा ।। 6.122.11 ।।
आरोप्याङ्कं महाबाहुर्वरासनगतः प्रभुः।
बाहुभ्यां सम्परिष्वज्य ततो वाक्यं समाददे ।। 6.122.12 ।।
न मे स्वर्गो बहुमतः सम्मानश्च सुरर्षिभिः।
त्वया राम विहीनस्य सत्यं प्रतिशृणोमि ते ।। 6.122.13 ।।
अद्य त्वां निहतामित्रं दृष्ट्वा सम्पूर्णमानसम्।
निस्तीर्णवनवासं च प्रीतिरासीत् परा मम ।। 6.122.14 ।।
कैकेय्या यानि चोक्तानि वाक्यानि वदतां वर।
तव प्रवाजनार्थानि स्थितानि हृदये मम ।। 6.122.15 ।।
त्वां तु दृष्ट्वा कुशलिनं परिष्वज्य सलक्ष्मणम्।
अद्य दुःखाद्विमुक्तोऽस्मि नीहारादिव भास्करः ।। 6.122.16 ।।
तारितोऽहं त्वया पुत्र सुपुत्रेण महात्मना।
अष्टावक्रेण धर्मात्मा तारितो ब्राह्मणो यथा ।। 6.122.17 ।।
इदानीं तु विजानामि यथा सौम्य सुरेश्वरैः।
वधार्थं रावणस्येदं विहितं पुरुषोत्तम ।। 6.122.18 ।।
सिद्धार्था खलु कौसल्या या त्वां राम गृहं गतम्।
वनान्निवृत्तं संहृष्टा द्रक्ष्यत्यरिनिषूदन ।। 6.122.19 ।।
सिद्धार्थाः खलु ते राम नरा ये त्वां पुरीं गतम्।
जलार्द्रमभिषिक्तं च द्रक्ष्यन्ति वसुधाधिपम् ।। 6.122.20 ।।
अनुरक्तेन बलिना शुचिना धर्मचारिणा।
इच्छामि त्वामहं द्रष्टुं भरतेन समागतम् ।। 6.122.21 ।।
चतुर्दश समाः सौम्य वने निर्यापितास्त्वया।
वसता सीतया सार्धं लक्ष्मणेन च धीमता ।। 6.122.22 ।।
निवृत्तवनवासोऽसि प्रतिज्ञा सफला कृता।
रावणं च रणे हत्वा देवास्ते परितोषिताः ।। 6.122.23 ।।
कृतं कर्म यशः श्लाध्यं प्राप्तं ते शत्रुसूदन।
भ्रातृभिः सह राज्यस्थो दीर्घमायुरवाप्नुहि।
इति ब्रुवाणं राजानं रामः प्राञ्जलिरब्रवीत् ।। 6.122.24 ।।
कुरु प्रसादं धर्मज्ञ कैकेय्या भरतस्य च।
सपुत्रां त्वां त्यजामीति यदुक्ता कैकयी त्वया ।। 6.122.25 ।।
स शापः केकयीं घोरः सपुत्रां न स्पृशेत् प्रभो ।। 6.122.26 ।। 
स तथेति महाराजो राममुक्त्वा कृताञ्जलिम्।
लक्ष्मणं च परिष्वज्य पुनर्वाक्यमुवाच ह ।। 6.122.27 ।।
रामं शुश्रूषता भक्त्या वैदेह्या सह सीतया।
कृता मम महाप्रीतिः प्राप्तं धर्मफलं च ते ।। 6.122.28 ।।
धर्मं प्राप्स्यसि धर्मज्ञ यशश्च विपुलं भुवि। 
रामे प्रसन्ने स्वर्गं च महिमानं तथैव च ।। 6.122.29 ।।
रामं शुश्रूष भद्रं ते सुमित्रानन्दवर्धन।
रामः सर्वस्य लोकस्य शुभेष्वभिरतः सदा ।। 6.122.30 ।।
एते सेन्द्रास्त्रयो लोकाः सिद्धाश्च परमर्षयः।
अभिगम्य महात्मानमर्चन्ति पुरुषोत्तमम् ।। 6.122.31 ।।
एतत्तदुक्तमव्यक्तमक्षरं ब्रह्मनिर्मितम्।
देवानां हृदयं सौम्य गुह्यं रामः परन्तपः ।। 6.122.32 ।।
अवाप्तं धर्मचरणं यशश्च विपुलं त्वया।
रामं शुश्रूषता भक्त्या वैदेह्या सह सीतया ।। 6.122.33 ।।
स तथोक्त्वा महाबाहुर्लक्ष्मणं प्राञ्जलिं स्थितम्।
उवाच राजा धर्मात्मा वैदेहीं वचनं शुभम् ।। 6.122.34 ।।
कर्तव्यो न तु वैदेहि मन्युस्त्यागमिमं प्रति।
रामेम त्वद्विशुद्ध्यर्थं कृतमेतद्धितैषिणा ।। 6.122.35 ।।
न त्वं सुभ्रु समाधेया पतिशुश्रूषणं प्रति।
अवश्यं तु मया वाच्यमेष ते दैवतं परम् ।। 6.122.36 ।।
इति प्रतिसमादिश्य पुत्रौ सीतां तथा स्नुषाम्।
इन्द्रलोकं विमानेन ययौ दशरथो ज्वलन् ।। 6.122.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्वाविंशत्युत्तरशततमः सर्गः ।। 122 ।।
प्रतिप्रयाते काकुत्स्थे महेन्द्रः पाकशासनः।
अब्रवीत् परमप्रीतो राघवं प्राञ्जलिं स्थितम् ।। 6.123.1 ।।
अमोघं दर्शनं राम तवास्माकं परन्तप।
प्रीतियुक्ताः स्म तेन त्वं ब्रूहि यन्मनसेच्छसि ।। 6.123.2 ।।
एवमुक्तस्तु काकुत्स्थः प्रत्युवाच कृताञ्जलिः।
लक्ष्मणेन सह भ्रात्रा सीतया सह भार्यया ।। 6.123.3 ।।
यदि प्रीतिः समुत्पन्नामयि सर्वसुरेश्वर।
वक्ष्यामि कुरु ते सत्यं वचनं वदतां वर ।। 6.123.4 ।।
मम हेतोः पराक्रान्ता ये गता यमसादनम्।
ते सर्वे जिवितं प्राप्य समुत्तिष्ठन्तु वानराः ।। 6.123.5 ।।
मत्कृते विप्रयुक्ता ये पुत्रैर्दारैश्च वानराः।
मत्प्रियेष्वभियुक्ताश्च न मृत्युं गणयन्ति च ।। 6.123.6 ।।
त्वत्प्रसादात् समेयुस्ते वरमेतदहं वृणे ।। 6.123.7 ।।
नीरुजो निर्व्रणांश्चैव सम्पन्नबलपौरुषान्।
गोलाङ्गूलांस्तथैवर्क्षान् द्रष्टुमिच्छामि मानद ।। 6.123.8 ।।
अकाले चापि मुख्यानि मूलानि च फलानि च।
नद्यश्च विमलास्तत्र तिष्ठेयुर्यत्र वानराः ।। 6.123.9 ।।
श्रुत्वा तु वचनं तस्य राघवस्य महात्मनः।
महेन्द्रः प्रत्युवाचेदं वचनं प्रीतिलक्षणम् ।। 6.123.10 ।।
महानयं वरस्तात त्वयोक्तो रघुनन्दन।
द्विर्मया नोक्तपूर्वं हि तस्मादेतद्भविष्यति ।। 6.123.11 ।।
समुत्थास्यन्ति हरयो ये हता युधि राक्षसैः।
ऋक्षाश्च सहगोपुच्छा निकृत्ताननबाहवः।
नीरुजो निर्व्रणाश्चैव सम्पन्नबलपौरुषाः ।। 6.123.12 ।।
समुत्थास्यन्ति हरयः सुप्ता निद्राक्षये यथा।
सुहृद्भिर्बान्धवैश्चैव ज्ञातिभिः स्वजनैरपि।
सर्व एव समेष्यन्ति संयुक्ताः परया मुदा ।। 6.123.13 ।।
अकाले पुष्पशबलाः फलवन्तश्च पादपाः।
भविष्यन्ति महेष्वास नद्यश्च सलिलायुताः ।। 6.123.14 ।।
सव्रणैः प्रथमं गात्रैः संवृत्तैर्निर्व्रणैः पुनः ।। 6.123.15 ।।
ततः समुत्थिताः सर्वे सुप्त्वेव हरिपुङ्गवाः।
बभूवुर्वानराः सर्वे किमेतदिति विस्मिताः ।। 6.123.16 ।।
ते सर्वे वानरास्तस्मै राघवायाभ्यवादयन् ।। 6.123.17 ।।
काकुत्स्थं परिपूर्णार्थं दृष्ट्वा सर्वे सुरोत्तमाः।
ऊचुस्ते प्रथमं स्तुत्वा स्तवार्हं सहलक्ष्मणम् ।। 6.123.18 ।।
गच्छायोध्यामितो वीर विसर्जय च वानरान् ।। 6.123.19 ।।
मैथिलीं सान्त्वयस्वैनामनुरक्तां तपस्विनीम्।
शत्रुघ्नं च महात्मानं मातॄः सर्वाः परन्तप ।। 6.123.20 ।।
भ्रातरं पश्य भरतं त्वच्छोकाद््व्रतधारिणम्।
अभिषेचय चात्मानं पौरान् गत्वा प्रहर्षय ।। 6.123.21 ।।
एवमुक्त्वा तमामन्त्र्य रामं सौमित्रिणा सह।
विमानैः सूर्यसङ्काशैर्हृष्टा जग्मुः सुरा दिवम् ।। 6.123.22 ।।
अभिवाद्य च काकुत्स्थः सर्वांस्तांस्त्रिदशोत्तमान्।
लक्ष्मणेन सह भ्रात्रा वासमाज्ञापयत्तदा ।। 6.123.23 ।।
ततस्तु सा लक्ष्मणरामपालिता महाचमूर्हृष्टजना यशस्विनी।
श्रिया ज्वलन्ती विरराज सर्वतो निशा प्रणीतेव हि शीतरश्मिना ।। 6.123.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रयोविंशत्युत्तरशततमः सर्गः ।। 123 ।।
तां रात्रिमुषितं रामं सुखोत्थितमरिन्दमम्।
अब्रवीत् प्राञ्जलिर्वाक्यं जयं पृष्ट्वा विभीषणः ।। 6.124.1 ।।
स्नानानि चाङ्गरागाणि वस्त्राण्याभरणानि च।
चन्दनानि च दिव्यानि माल्यानि विविधानि च ।। 6.124.2 ।।
अलङ्कारविदश्चेमा नार्यः पद्मनिभेक्षणाः।
उपस्थितास्त्वां विधिवत् स्नापयिष्यन्ति राघव।
प्रतिगृह्णीष्व तत् सर्वं मदनुग्रहकाम्यया ।। 6.124.3 ।।
एवमुक्तस्तु काकुत्स्थः प्रत्युवाच विभीषमम् ।। 6.124.4 ।।
हरीन् सुग्रीवमुख्यांस्त्वं स्नानेनाभिनिमन्त्रय ।। 6.124.5 ।।
स तु ताम्यति धर्मात्मा मम हेतोः सुखोचितः।
सुकुमारो महाबाहुः कुमारः सत्यसंश्रवः ।। 6.124.6 ।।
तं विना केकयीपुत्रं भरतं धर्मचारिणम्।
न मे स्नानं बहुमतं वस्त्राण्याभरणानि च ।। 6.124.7 ।।
इत एव पथा क्षिप्रं प्रतिगच्छामि तां पुरीम्।
अयोध्यामागतो ह्येष पन्थाः परमदुर्गमः ।। 6.124.8 ।।
एवमुक्तस्तु काकुत्स्थं प्रत्युवाच विभीषणः ।। 6.124.9 ।।
अह्ना त्वां प्रापयिष्यामि तां पुरीं पार्थिवात्मज।
पुष्पकं नाम भद्रं ते विमानं सूर्यसन्निभम् ।। 6.124.10 ।।
मम भ्रातुः कुबेरस्य रावणेनाहृतं बलात्।
हृतं निर्जित्य सङ्ग्रामे कामगं दिव्यमुत्तमम् ।। 6.124.11 ।।
त्वदर्थे पालितं चैतत्तिष्ठत्यतुलविक्रम।
तदिदं मेघसङ्काशं विमानमिह तिष्ठति ।। 6.124.12 ।।
तेन यास्यसि यानेन त्वमयोध्यां गतज्वरः ।। 6.124.13 ।।
अहं ते यद्यनुग्राह्यो यदि स्मरसि मे गुणान् ।। 6.124.14 ।।
वस तावदिह प्राज्ञ यद्यस्ति मयि सौहृदभ्।
लक्ष्मणेन सह भ्रात्रा वैदेह्या चापि भार्यया ।। 6.124.15 ।।
अर्चितः सर्वकामैस्त्वं ततो राम गमिष्यसि।
प्रीतियुक्तस्य मे राम ससैन्यः ससुहृद्गणः ।। 6.124.16 ।।
सत्क्रियां विहितां तावद्गृहाण त्वं मयोद्यताम्।
प्रणयाद्वहुमानाच्च सौहृदेन च राघव।
प्रसादयामि प्रेष्योऽहं न खल्वाज्ञापयामि ते ।। 6.124.17 ।।
एवमुक्तस्ततो रामः प्रत्युवाच विभिषणम्।
रक्षसां वानराणां च सर्वेषां चोपशृण्वताम् ।। 6.124.18 ।।
पूजितोऽहं त्वया सौम्य साचिव्येन परन्तप।
सर्वात्मना च चेष्टाभिः सौहृदेनोत्तमेन च ।। 6.124.19 ।।
न खल्वेतन्न कुर्यां ते वचनं राक्षसेश्वर।
तं तु मे भ्रातरं द्रष्टुं भरतं त्वरते मनः।
मां निवर्तयितुं योऽसौ चित्रकूटमुपागतः ।। 6.124.20 ।।
शिरसा याचतो यस्य वचनं न कृतं मया ।। 6.124.21 ।।
कौसल्यां च सुमित्रां च कैकेयीं च यशस्विनीम्।
गुरूंश्च सुहृदश्चैव पौरांश्च तनयैः सह ।। 6.124.22 ।।
उपस्थापय मे क्षिप्रं विमानं राक्षसेश्वर।
कृतकार्यस्य मे वासः कथं स्यादिह सम्मतः ।। 6.124.23 ।।
अनुजानीहि मां सौम्य पूजितोऽस्मि विभीषण।
मन्युर्न खलु कर्तव्यस्त्वरितं त्वाऽनुमानये ।। 6.124.24 ।।
राघवस्य वचः श्रुत्वा राक्षसेन्द्रो विभीषणः।
तं विमानं समादाय तूर्णं प्रतिनिवर्तत ।। 6.124.25 ।।
ततः काञ्चनचित्राङ्गं वैडूर्यमयवेदिकम्।
कूटागारैः परिक्षिप्तं सर्वतो रजतप्रभम् ।। 6.124.26 ।।
पाण्डुराभिः पताकाभिर्ध्वजैश्च समलङ्कृतम्।
शोभितं काञ्चनैर्हर्म्यैर्हेमपद्मविभूषितम् ।। 6.124.27 ।।
प्रकीर्णं किङ्किणीजालैर्मुक्तामणिगवाक्षितम्।
घण्टाजालैः परिक्षिप्तं सर्वतो मधुरस्वनम् ।। 6.124.28 ।।
यन्मेरुशिखराकारं निर्मितं विश्वकर्मणा।
बहुभिर्भूषितं हर्म्यैर्मुक्तारजतसन्निभैः ।। 6.124.29 ।।
तलैः स्फाटिकचित्राङ्गैर्वैडूर्यैश्च वरासनैः।
महार्हास्तरणो पेतैरुपपन्नं महाधनैः ।। 6.124.30 ।।
उपस्थितमनाधृष्यं तद्विमानं मनोजवम्।
निवेदयित्वा रामाय तस्थौ तत्र विभीषणः ।। 6.124.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुर्विंशत्युत्तरशततमः सर्गः ।। 124 ।।
उपस्थितं तु तं दृष्ट्वा पुष्पकं पुष्पभूषितम्।
अविदूरस्थितो रामं प्रत्युवाच विभीषणः ।। 6.125.1 ।।
स तु बद्धाञ्जलिः प्रह्वो विनीतो राक्षसेश्वरः।
अब्रवीत्त्वरयोपेतः किं करोमीति राघवम् ।। 6.125.2 ।।
तमब्रवीन्महातेजा लक्ष्मणस्योपशृण्वतः।
विमृश्य राघवो वाक्यमिदं स्नेहपुरस्कृतम् ।। 6.125.3 ।।
कृतप्रयत्नकर्माणो विभीषण वनौकसः।
रत्नैरर्थैश्च विविधैर्भूषणैश्चापि पूजय ।। 6.125.4 ।।
सहैभिरजिता लङ्का निर्जिता राक्षसेश्वर। 
हृष्टैः प्राणभयं त्यक्त्वा सङ्ग्रामेष्वनिवर्तिभिः ।। 6.125.5 ।।
त इमे कृतकर्माणः पूज्यन्तां सर्ववानराः ।। 6.125.6 ।।
धनरत्नप्रदानेन कर्मैषां सफलं कुरु ।। 6.125.7 ।।
एव सम्मानिताश्चैते मानार्हा मानद त्वया।
भविष्यन्ति कृतज्ञेन निर्वृता हरियूथपाः ।। 6.125.8 ।।
त्यागिनं सङ्ग्रहीतारं सानुक्रोशं यशस्विनम्।
सर्वे त्वामवगच्छन्ति ततः सम्बोधयाम्यहम् ।। 6.125.9 ।।
हीनं रतिगुणैः सर्वैरभिहन्तारमाहवे।
त्यजन्ति नृपतिं सैन्याः संविग्नास्तं नरेश्वरम् ।। 6.125.10 ।।
एवमुक्तस्तु रामेण वानरांस्तान् विभीषणः।
रत्नार्थैः संविभागेन सर्वानेवाभ्यपूजयत् ।। 6.125.11 ।।
ततस्तान् पूजितान् दृष्ट्वा रत्नैरर्थैश्च यूथपान्।
आरुरोह ततो रामस्तद्विमानमनुत्तमम् ।। 6.125.12 ।।
अङ्केनादाय वैदेहीं लज्जमानां यशस्विनीम्।
लक्ष्मणेन सह भ्रात्रा विक्रान्तेन धनुष्मता ।। 6.125.13 ।।
अब्रवीच्च विमानस्थः पूजयन् सर्ववानरान्।
सुग्रीवं च महावीर्यं काकुत्स्थः सविभीषणम् ।। 6.125.14 ।।
मित्रकार्यं कृतमिदं भवद्भिर्वानरोत्तमाः।
अनुज्ञाता मया सर्वे यथेष्टं प्रतिगच्छत ।। 6.125.15 ।।
यत्तु कार्यं वयस्येन सुहृदा वा परन्तप।
कृतं सुग्रीव तत् सर्वं भवताऽधर्म भीरुणा ।। 6.125.16 ।।
विष्किन्धां प्रतियाह्याशु स्वसैन्येनाभिसंवृतः ।। 6.125.17 ।।
स्वराज्ये वस लङ्कायां मया दत्ते विभीषण।
न त्वां धर्षयितुं शक्ताः सेन्द्रा अपि दिवौकसः ।। 6.125.18 ।।
अयोध्यां प्रतियास्यामि राजधानीं पितुर्मम।
अभ्यनुज्ञातुमिच्छामि सर्वांश्चामन्त्रयामि वः ।। 6.125.19 ।।
एवमुक्तास्तु रामेण वानरास्ते महाबलाः।
ऊचुः प्राञ्जलयो रामं राक्षसश्च विभीषणः ।। 6.125.20 ।।
अयोध्यां गन्तुमिच्छामः सर्वान्नयतु नो भवान्।
उद्युक्ता विचरिष्यामो वनानि नगराणि च ।। 6.125.21 ।।
दृष्ट्वा त्वामभिषेकार्द्रं कौसल्यामभिवाद्य च।
अचिरेणागमिष्यामः स्वान् गृहान् नृपतेः सुत ।। 6.125.22 ।।
एवमुक्तस्तु धर्मात्मा वानरैः सविभीषणैः।
अब्रवीद्राघवः श्रीमान् ससुग्रीवविभीषणान् ।। 6.125.23 ।।
प्रियात् प्रियतरं लब्धं यदहं ससुहृज्जनः।
सर्वैर्भवद्भिः सहितः प्रीतिं लप्स्ये पुरीं गतः ।। 6.125.24 ।।
क्षिप्रमारोह सुग्रीव विमानं वानरै सह।
त्वमध्यारोह सामात्यो राक्षसेन्द्र विभीषण ।। 6.125.25 ।।
ततस्तत् पुष्पकं दिव्यं सुग्रीवः सह सेनया।
अध्यारोहत्त्वरन् शीघ्रं सामात्यश्च विभीषणः ।। 6.125.26 ।।
तेष्वारूढेषु सर्वेषु कौबेरं परमासनम्।
राघवेणाभ्यनुज्ञातमुत्पपात विहायसम् ।। 6.125.27 ।।
ययौ तेन विमानेन हंसयुक्तेन भास्वता।
प्रहृष्टश्च प्रतीतश्च बभौ रामः कुबेरवत् ।। 6.125.28 ।।
ते सर्वे वानरा हृष्टा राक्षसाश्च महाबलाः।
यथासुखमसम्बाधं दिव्ये तस्मिन्नुपाविशन् ।। 6.125.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे पञ्चविंशत्युत्तरशततमः सर्गः ।। 125 ।।
अनुज्ञातंस्तु रामेण तद्विमानमनुत्तमम्।
उत्पपात महामेघः श्वसनेनोद्धतो यथा ।। 6.126.1 ।।
पातयित्वा ततश्चक्षुः सर्वतो रघुनन्दनः।
अब्रवीन्मैथिलीं सीतां रामः शशिनिभाननाम् ।। 6.126.2 ।।
कैलासशिखराकारे त्रिकूटशिखरे स्थिताम्।
लङ्कामीक्षस्व वैदेहि निर्मितां विश्वकर्मणा ।। 6.126.3 ।।
एतदायोधनं पश्य मांसशोणितकर्दमम्।
हरीणां राक्षसानां च सीते विशसनं महत् ।। 6.126.4 ।।
अत्र दत्तवरः शेते प्रमाथी राक्षसेश्वरः।
तव हेतोर्विशालाक्षि रावणो निहतो मया ।। 6.126.5 ।।
कुम्भकर्णोऽत्र निहतः प्रहस्तश्च निशाचरः।
धूम्राक्षश्चात्र निहतो वानरेण हनूमता ।। 6.126.6 ।।
विद्युन्माली हतश्चात्र सुषेणेन महात्मना ।। 6.126.7 ।।
लक्ष्मणेनेन्द्रजिच्चात्र रावणिर्निहतो रणे।
अङ्गदेनात्र निहतो विकटो नाम राक्षसः ।। 6.126.8 ।।
विरूपाक्षश्च दुर्धर्षो महापार्श्वमहोदरौ।
अकम्पनश्च निहतो बलिनोऽन्ये च राक्षसाः ।। 6.126.9 ।।
अत्र मण्डोदरी नाम भार्या तं पर्यदेवयत्।
सपत्नीनां सहस्रेण सास्रेण परिवारिता ।। 6.126.10 ।।
एतत्तु दृश्यते तीर्थं समुद्रस्य वरानने।
यत्र सागरमुत्तीर्य तां रात्रिमुषिता वयम् ।। 6.126.11 ।।
एष सेतुर्मया बद्धः सागरे सलिलार्णवे।
तव हेतोर्विशालाक्षि नलसेतुः सुदुष्करः ।। 6.126.12 ।।
पश्य सागरमक्षोभ्यं वैदेहि वरुणालयम्।
अपारमभिगर्जन्तं शङ्खशुक्तिनिषेवितम् ।। 6.126.13 ।।
हिरण्यनाभं शैलेन्द्रं काञ्चनं पश्य मैथिलि।
विश्रमार्थं हनुमतो भित्त्वा सागरमुत्थितम् ।। 6.126.14 ।।
एतत् कुक्षौ समुद्रस्य स्कन्धावारनिवेशनम् ।। 6.126.15 ।।
एतत्तु दृश्यते तीर्थं सागरस्य महात्मनः।
सेतुबन्ध इति ख्यातं त्रैलोक्येनाभिपूजितम्।
एतत् पवित्रं परमं महापातकनाशनम् ।। 6.126.16 ।।
अत्र पूर्वं महादेवः प्रसादमकरोत् प्रभुः ।। 6.126.17 ।।
अत्र राक्षसराजोऽयमाजगाम विभीषणः ।। 6.126.18 ।।
एषा सा दृश्यते सीते किष्किन्धा चित्रकानना।
सुग्रीवस्य पुरी रम्या यत्र वाली मया हतः ।। 6.126.19 ।।
अथ दृष्ट्वा पुरीं सीता किष्किन्धां वालिपालिताम्।
अब्रवीत् प्रश्रितं वाक्यं रामं प्रणयसाध्वसा ।। 6.126.20 ।।
सुग्रीवप्रियभार्याभिस्ताराप्रमुखतो नृप।
अन्येषां वानरेन्द्राणां स्त्रीभिः परिवृता ह्यहम्।
गन्तुमिच्छे सहायोध्यां राजधानीं त्वयाऽनघ ।। 6.126.21 ।।
एवमुक्तोऽथ वैदेह्या राघवः प्रत्युवाच ताम्।
एवमस्त्विति किष्किन्धां प्राप्य संस्थाप्य राघवः।
विमानं प्रेक्ष्य सुग्रीवं वाक्यमेतदुवाच ह ।। 6.126.22 ।।
ब्रूहि वानरशार्दूल सर्वान् वानरपुङ्गवान्।
स्वदारसहिताः सर्वे ह्ययोध्यां यान्तु सीतया ।। 6.126.23 ।।
तथा त्वमपि सर्वाभिः स्त्रीभिः सह महाबल।
अभित्वरस्व सुग्रीव गच्छामः प्लवगेश्वर ।। 6.126.24 ।।
एवमुक्तस्तु सुग्रीवो रामेणामिततेजसा।
वानराधिपतिः श्रीमांस्तैश्च सर्वैः समावृतः ।। 6.126.25 ।।
प्रविश्यान्तःपुरं शीघ्रं तारामुद्वीक्ष्य भाषत ।। 6.126.26 ।।
प्रिये त्वं सह नारीभिर्वानराणां महात्मनाम्।
राघवेणाभ्यनुज्ञाता मैथिलीप्रियकाम्यया ।। 6.126.27 ।।
त्वर त्वमभिगच्छामो गृह्य वानरयोषितः।
अयोध्यां दर्शयिष्यामः सर्वा दशरथस्त्रियः ।। 6.126.28 ।।
सुग्रीवस्य वचः श्रुत्वा तारा सर्वाङ्गशोभना।
आहूय चाब्रवीत् सर्वा वानराणां तु योषितः ।। 6.126.29 ।।
सुग्रीवेणाभ्यनुज्ञाता गन्तुं सर्वैश्च वानरैः ।।
मम चापि प्रियं कार्यमयोध्यादर्शनेन च ।। 6.126.30 ।।
प्रवेशं चापि रामस्य पौरजानपदैः सह।
विभूतिं चैव सर्वासां स्त्रीणां दशरथस्य च ।। 6.126.31 ।।
तारया चाभ्यनुज्ञाताः सर्वा वानरयोषितः।
नेपथ्यं विधिपूर्वेण कृत्वा चापि प्रदक्षिणम्।
अध्यारोहन् विमानं तत् सीतादर्शनकाङ्क्षया ।। 6.126.32 ।।
ताभिः सहोत्थितं शीघ्रं विमानं प्रेक्ष्य राघवः।
ऋश्यमूकसमीपे तु वैदेहीं पुनरब्रवीत् ।। 6.126.33 ।।
दृश्यतेऽसौ महान् सीते सविद्युदिव तोयदः।
ऋश्यमूको गिरिश्रेष्ठः काञ्चनैर्धातुभिर्वृतः ।। 6.126.34 ।।
अत्राहं वानरेन्द्रेण सुग्रीवेण समागतः।
समयश्च कृतः सीते वधार्थं वालिनो मया ।। 6.126.35 ।।
एषा सा दृश्यते पम्पा नलिनी चित्रकानना।
त्वया विहीनो यत्राहं विललाप सुदुःखितः।
अस्यास्तीरे मया दृष्टा शबरी धर्मचारिणी ।। 6.126.36 ।।
अत्र योजनबाहुश्च कबन्धो निहतो मया ।। 6.126.37 ।।
दृश्यते च जनस्थाने सीते श्रीमान् वनस्पतिः।
यत्र युद्धं महद्वृत्तं तव हेतोर्विलासिनि।
रावणस्य नृशंसस्य जटायोश्च महात्मनः ।। 6.126.38 ।।
खरश्च निहतो यत्र दूषणश्च निपातितः।
त्रिशिराश्च महावीर्यो मया बाणैरजिह्मगैः।
एतत्तदाश्रमपदमस्माकं वरवर्णिनि ।। 6.126.39 ।।
पर्णशाला तथा चित्रा दृश्यते शुभदर्शना।
यत्र त्वं राक्षसेन्द्रेण रावणेन हृता बलात् ।। 6.126.40 ।।
एषा गोदावरी रम्या प्रसन्नसलिला शिवा।
अगस्त्यस्याश्रमो ह्येष दृश्यते पश्य मैथिलि ।। 6.126.41 ।।
दीप्तश्चैवाश्रमो ह्येष सुतीक्ष्णस्य महात्मनः ।। 6.126.42 ।।
वैदेहि दृश्यते चात्र शरभङ्गाश्रमो महान्।
उपयातः सहस्राक्षो यत्र शक्रः पुरन्दरः ।। 6.126.43 ।।
अस्मिन् देशे महाकायो विराधो निहतो मया ।। 6.126.44 ।।
एते हि तापसावासा दृश्यन्ते तनुमध्यमे।
अत्रिः कुलपतिर्यत्र सूर्यवैश्वानप्रभः।
अत्र सीते त्वया दृष्टा तापसी धर्मचारिणी ।। 6.126.45 ।।
असौ सुतनु शैलेन्द्रश्चित्रकूटः प्रकाशते।
यत्र मां केकयीपुत्रः प्रसादयितुमागतः ।। 6.126.46 ।।
एषा सा यमुना दूराद्दृश्यते चित्रकानना ।। 6.126.47 ।।
भरद्वाजाश्रमो यत्र श्रीमानेष प्रकाशते ।। 6.126.48 ।।
एषा त्रिपथगा गङ्गा दृश्यते वरवर्णिनि।
नानाद्विजगणाकीर्णा सम्प्रयुष्पितकानना ।। 6.126.49 ।।
शृङ्गिवेरपुरं चैतद् गुहो यत्र समागतः ।। 6.126.50 ।।
एषा सा दृश्यते सीते सरयूर्यूपमालिनी।
नानातरुशताकीर्णा सम्प्रपुष्पितकानना ।। 6.126.51 ।।
एषा सा दृश्यतेऽयोध्या राजधानी पितुर्मम्।
अयोध्यां कुरु वैदेहि प्रणामं पुनरागता ।। 6.126.52 ।।
ततस्ते वानराः सर्वे राक्षसश्च विभीषणः।
उत्पत्योत्पत्य ददृशुस्तां पुरीं शुभदर्शनाम् ।। 6.126.53 ।।
ततस्तु तां पाम्डुरहर्म्यमालिनीं विशालकक्ष्यां गजवाजिसङ्कुलाम्।
पुरीमयोध्यां ददृशुः प्लवङ्गमाः पुरीं महेन्द्रस्य यथाऽमरावतीम् ।। 6.126.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षड्विंशत्युत्तरशततमः सर्गः ।। 126 ।।
पूर्णे चतुर्दशे वर्षे पञ्चम्यां लक्ष्मणाग्रजः।
भरद्वाजश्रमं प्राप्य ववन्दे नियतो मुनिम् ।। 6.127.1 ।।
सोऽपृच्छदभिवाद्यैनं भरद्वाजं तपोधनम्।
शृणोषि कच्चिद्भगवन् सुभिक्षानामयं पुरे।
कच्चिच्च युक्तो भरतो जीवन्त्यपि च मातरः ।। 6.127.2 ।।
एवमुक्तस्तु रामेण भरद्वाजो महामुनिः।
प्रत्युवाच रघुश्रेष्ठं स्मितपूर्वं प्रहृष्टवत् ।। 6.127.3 ।।
पङ्कदिग्धस्तु भरतो जटिलस्त्वां प्रतीक्षते।
पादुके ते पुरस्कृत्य सर्वं च कुशलं गृहे ।। 6.127.4 ।।
त्वां पुरा चीरवसनं प्रविशन्तं महावनम्।
स्त्रीतृतीयं च्युतं राज्याद्धर्मकामं च केवलम्।
पदातिं त्यक्तसर्वस्वं पितुर्वचनकारिणम् ।। 6.127.5 ।।
सर्वभोगैः परित्यक्तं स्वर्गच्युतमिवामरम्।
दृष्ट्वा तु करुणा पूर्वं ममासीत् समितिञ्जय ।। 6.127.6 ।।
कैकेयीवचने युक्तं वन्यमूलफलाशिनम् ।। 6.127.7 ।।
साम्प्रतं सुसमृद्धार्थं समित्रगणबान्धवम्।
समीक्ष्य विजितारिं त्वां मम प्रीतिरनुत्तमा ।। 6.127.8 ।।
सर्वं च सुखदुःखं ते विदितं मम राघव ।। 6.127.9 ।।
यत्त्वया विपुलं प्राप्तं जनस्थानवधादिकम्।
ब्राह्मणार्थे नियुक्तस्य रक्षितुः सर्वतापसान् ।। 6.127.10 ।।
रावणेन हृता भार्या बभूवेयमनिन्दिता।
मारीचदर्शनं चैव सीतोन्मथनमेव च ।। 6.127.11 ।।
कबन्धदर्शनं चैव पम्पाभिगमनं तथा।
सुग्रीवेण च ते सख्यं यच्च वाली हतस्त्वया ।। 6.127.12 ।।
मार्गणं चैव वैदेह्याः कर्म वातात्मजस्य च।
विदितायां च वैदेह्यां नलसेतुर्यथा कृतः ।। 6.127.13 ।।
यथा वा दीपिता लङ्का प्रहृष्टैर्हरियूथपैः।
सपुत्रबान्धवामात्यः सबलः सहवाहनः ।। 6.127.14 ।।
यथा विनिहतः सङ्ख्ये रावणो देवकम्टकः।
समागमश्च त्रिदशैर्यथा दत्तश्च ते वरः।
सर्वं ममैतद्विदितं तपसा धर्मवत्सल ।। 6.127.15 ।।
अहमप्यत्र ते दद्मि वरं शस्त्रभृतां वर।
अर्ध्यमद्य गृहाणेदमयोध्यां श्वो गमिष्यसि ।। 6.127.16 ।।
तस्य तच्छिरसा वाक्यं प्रतिगृह्य नृपात्मजः।
बाढमित्येव संहृष्टो धीमान् वरमयाचत।
अकाले फलिनो वृक्षाः सर्वे चापि मधुस्रवाः ।। 6.127.17 ।।
फलान्यमृतकल्पानि बहूनि विविधानि च।
भवन्तु मार्गे भगवन्नयोध्यां प्रति गच्छतः ।। 6.127.18 ।।
तथेति च प्रतिज्ञाते वचनात् समनन्तरम्।
अभवन् पादपास्तत्र स्वर्गपादपसन्निभाः ।। 6.127.19 ।।
निष्फलाः फलिनश्चासन् विपुष्पाः पुष्पशालिनः।
शुष्काः समग्रपत्रास्ते नगाश्चैव मधुस्रवाः ।। 6.127.20 ।।
सर्वतो योजनास्तिस्रो गच्छतामभवंस्तदा ।। 6.127.21 ।।
ततः प्रहृष्टाः प्लवगर्षभास्ते बहूनि दिव्यानि फलानि चैव।
कामादुपाश्नन्ति सहस्रशस्ते मुदाऽन्विताः स्वर्गजितो यथैव ।। 6.127.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तविंशत्युत्तरशततमः सर्गः ।। 127 ।।
अयोध्यां तु समालोक्य चिन्तयामास राघवः।
चिन्तयित्वा हनूमन्तमुवाच प्लवगोत्तमम् ।। 6.128.1 ।।
जानीहि कच्चित् कुशली जनो नृपतिमन्दिरे ।। 6.128.2 ।।
शृङ्गिबेरपुरं प्राप्य गुहं गहनगोचरम्।
निषादाधिपतिं ब्रूहि कुशलं वचनान्मम ।। 6.128.3 ।।
श्रुत्वा तु मां कुशलिनमरोगं विगतज्वरम्।
भविष्यति गुहः प्रीतः स ममात्मसमः सखा ।। 6.128.4 ।।
अयोध्यायाश्च ते मार्गं प्रवृत्तिं भरतस्य च।
निवेदयिष्यति प्रीतो निषादाधिपतिर्गुहः ।। 6.128.5 ।।
भरतस्तु त्वया वाच्यः कुशलं वचनान्मम।
सिद्धार्थं शंस मां तस्मै सभार्यं सहलक्ष्मणम् ।। 6.128.6 ।।
हरणं चापि वैदेह्या रावणेन बलीयसा ।। 6.128.7 ।।
सुग्रीवेण च संसर्गं वालिनश्च वधं रणे।
मैथिल्यन्वेषणं चैव यथा चाधिगता त्वया ।। 6.128.8 ।।
लङ्घयित्वा महातोयमापगापतिमव्ययम्।
उपयानं समुद्रस्य सागरस्य च दर्शनम् ।। 6.128.9 ।।
यथा च कारितः सेतू रावणश्च यथा हतः।
वरदानं महेन्द्रेण ब्रह्मणा वरुणेन च ।। 6.128.10 ।।
महादेवप्रसादाच्च पित्रा मम समागमम्।
उपयातं च मां सौम्य भरतस्य निवेदय ।। 6.128.11 ।।
सह राक्षसराजेन हरीणां प्रवरेण च ।। 6.128.12 ।।
एतच्छुत्वा यमाकारं भजते भरतस्तदा।
स च ते वेदितव्यः स्यात् सर्वं यच्चापि मां प्रति ।। 6.128.13 ।।
जित्वा शत्रुगणान् रामः प्राप्य चानुत्तमं यशः।
उपयाति समृद्धार्थः सह मित्रैर्महाबलैः ।। 6.128.14 ।।
ज्ञेयाश्च सर्वे वृत्तान्ता भरतस्येङ्गितानि च।
तत्त्वेन मुखवर्णेन दृष्ट्या व्याभाषणेन च ।। 6.128.15 ।।
सर्वकामसमृद्धं हि हस्त्यश्वरथसङ्कुलम्।
पितृपैतामहं राज्यं कस्य नावर्तयेन्मनः ।। 6.128.16 ।।
सङ्गत्या भरतः श्रीमान् राज्यार्थी चेत् स्वयं भवेत्।
प्रशास्तु वसुधां कृत्स्नामखिलां रघुनन्दनः ।। 6.128.17 ।।
तस्य बुद्धिं च विज्ञाय व्यवसायं च वानर।
यावन्न दूरं याताः स्म क्षिप्रमागन्तुमर्हसि ।। 6.128.18 ।।
इति प्रतिसमादिष्टो हनुमान् मारुतात्मजः।
मानुषं धारयन् रूपमयोध्यां त्वरितो ययौ ।। 6.128.19 ।।
अथोत्पपात वेगेन हनुमान् मारुतात्मजः।
गरुत्मानिव वेगेन जिघृक्षन् भुजगोत्तमम् ।। 6.128.20 ।।
लङ्घयित्वा पितृपथं भुजगेन्द्रालयं शुभम्।
गङ्गायमुनयोर्मध्यं सन्निपातमतीत्य च।
शृङ्गिबेरपुरं प्राप्य गुहमासाद्य वीर्यवान् ।। 6.128.21 ।।
स वाचा शुभया हृष्टो हनुमानिदमब्रवीत् ।। 6.128.22 ।।
सखा तु तव काकुत्स्थो रामः सत्यपराक्रमः।
सहसीतः ससौमित्रिः स त्वां कुशलमब्रवीत् ।। 6.128.23 ।।
पञ्चमीमद्य रजनीमुषित्वा वचनान्मुनेः।
भरद्वाजाभ्यनुज्ञातं द्रक्ष्यस्यद्यैव राघवम् ।। 6.128.24 ।।
एवमुक्त्वा महातेजाः सम्प्रहृष्टतनूरुहः।
उत्पपात महावेगो वेगवानविचारयन् ।। 6.128.25 ।।
सोऽपश्यद्रामतीर्थं च नदीं वालुकिनीं तथा।
गोमतीं तां च सोऽपश्यद्भीमं सालवनं तथा।
प्रजाश्च बहुसाहस्राः स्फीतान् जनपदानपि ।। 6.128.26 ।।
स गत्वा दूरमध्वानं त्वरितः कपिकुञ्जरः।
आससाद द्रुमान् फुल्लान् नन्दिग्रामसमीपगान् ।। 6.128.27 ।।
स्त्रीभिः सपुत्रैर्वृद्धैश्च रममाणैरलङ्कृतान्।
सुराधिपस्योपवने यथा चैत्ररथे द्रुमान् ।। 6.128.28 ।।
क्रोशमात्रे त्वयोध्यायाश्चीरकृष्णाजिनाम्बरम्।
ददर्श भरतं दीनं कृशमाश्रमवासिनम् ।। 6.128.29 ।।
जटिलं मलदिग्धाङ्गं भ्रातृव्यसनकर्शितम्।
फलमूलाशिनं दान्तं तापसं धर्मचारिणम् ।। 6.128.30 ।।
समुन्नतजटाभारं वल्कलाजिनवाससम्।
नियतं भावितात्मानं ब्रह्मर्षिसमतेजसम् ।। 6.128.31 ।।
पादुके ते पुरस्कृत्य शासन्तं वै वसुन्धराम्।
चातुर्वर्ण्यस्य लोकस्य त्रातारं सर्वतो भयात् ।। 6.128.32 ।।
उपस्थितममात्यैश्च शुचिभिश्च पुरोहितैः।
बलमुख्यैश्च युक्तैश्च काषायाम्बरधारिभिः ।। 6.128.33 ।।
न हि ते राजपुत्रं तं चीरकृष्णाजिनाम्बरम्।
परिभोक्तुं व्यवस्यन्ति पौरा वै धर्मवत्सलम् ।। 6.128.34 ।।
तं धर्ममिव धर्मज्ञं देहवन्तमिवापरम्।
उवाच प्राञ्जलिर्वाक्यं हनुमान् मरुतात्मजः ।। 6.128.35 ।।
वसन्तं दण्डकारण्ये यं त्वं चीरजटाधरम्।
अनुशोचसि काकुत्स्थं स त्वां कुशलमब्रवीत् ।। 6.128.36 ।।
प्रियमाख्यामि ते देव शोकं त्यज सुदारुणम्।
अस्मिन् मुहूर्ते भ्रात्रा त्वं रामेण सह सङ्गतः ।। 6.128.37 ।।
निहत्य रावणं रामः प्रतिलभ्य च मैथिलीम्।
उपयाति समृद्धार्थः सह मित्रैर्महाबलैः ।। 6.128.38 ।।
लक्ष्मणश्च महातेजा वैदेही च यशस्विनी।
सीता समग्रा रामेण महेन्द्रेण यथा शची ।। 6.128.39 ।।
एवमुक्तो हनुमता भरतो भ्रातृवत्सलः।
पपात सहसा हृष्टो हर्षान्मोहं जगाम ह ।। 6.128.40 ।।
ततो मुहूर्तादुत्थाय प्रत्याश्वस्य च राघवः।
हनुमन्तमुवाचेदं भरतः प्रियवादिनम् ।। 6.128.41 ।।
अशोकजैः प्रीतिमयैः कपिमालिङ्ग्य सम्भ्रमात्।
सिषेच भरतः श्रीमान् विपुलैरस्त्रबिन्दुभिः ।। 6.128.42 ।।
देवो वा मानुषो वा त्वमनुक्रोशादिहागतः।
प्रियाख्यानस्य ते सौम्य ददामि ब्रुवतः प्रियम् ।। 6.128.43 ।।
गवां शतसहस्रं च ग्रामाणां च शतं परम्।
सुकुण्डलाः शुभाचारा भार्याः कन्याश्च षोडश ।। 6.128.44 ।।
हेमवर्णाः सुनासोरूः शशिसौम्याननाः स्त्रियः।
सर्वाभरणसम्पन्नाः सम्पन्नाः कुलजातिभिः ।। 6.128.45 ।।
निशम्य रामागमनं नृपात्मजः कपिप्रवीरस्य तदद्भुतोपमम्।
प्रहर्षितो रामदिदृक्षयाऽभवत् पुनश्च हर्षादिदमब्रवीद्वचः ।। 6.128.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे अष्टाविंशत्युत्तरशततमः सर्गः ।। 128 ।।
बहूनि नाम वर्षाणि गतस्य सुमहद्वनम्।
शृणोम्यहं प्रीतिकरं मम नाथस्य कीर्तनम् ।। 6.129.1 ।।
कल्याणी बत गाथेयं लौकिकी प्रतिभाति मे।
एति जीवन्तमानन्दो नरं वर्षशतादपि ।। 6.129.2 ।।
राघवस्य हरीणां च कथमासीत् समागमः।
कस्मिन् देशे किमाश्रित्य तत्त्वमाख्याहि पृच्छतः ।। 6.129.3 ।।
स पृष्टो राजपुत्रेण बृस्यां समुपवेशितः।
आचचक्षे ततः सर्वं रामस्य चरितं वने ।। 6.129.4 ।।
यथा प्रव्राजितो रामो मातुर्दत्तो वरस्तव।
यथा च पुत्रशोकेन राजा दशरथो मृतः ।। 6.129.5 ।।
यथा दूतैस्त्वमानीतस्तूर्णं राजगृहात् प्रभो।
त्वयाऽयोध्यां प्रविष्टेन यथा राज्यं न चेप्सितम् ।। 6.129.6 ।।
चित्रकूटं गिरिं गत्वा राज्येनामित्रकर्शन।
निमन्त्रितस्त्वया भ्राता धर्ममाचरता सताम् ।। 6.129.7 ।।
स्थितेन राज्ञो वचने यथा राज्यं विसर्जितम्।
आर्यस्य पादुके गृह्य यथाऽसि पुनरागतः ।। 6.129.8 ।।
सर्वमेतन्महाबाहो यथावद्विदितं तव।
त्वयि प्रतिप्रयाते तु यद्वृत्तं तन्निबोध मे ।। 6.129.9 ।।
अपयाते त्वयि तदा समुद््भ्रान्तमृगद्विजम्।
परिद्यूनमिवात्यर्थं तद्वनं समपद्यत ।। 6.129.10 ।।
तद्धस्तिमृदितं घोरं सिंहव्याघ्रमृगायुतम्।
प्रविवेशाथ विजनं सुमहद्दण्डकावनम् ।। 6.129.11 ।।
तषां पुरस्ताद्बलवान् गच्छतां गहने वने।
निनदन् सुमहानादं विराधः प्रत्यदृश्यत ।। 6.129.12 ।।
तमुत्क्षिप्य महानादमूर्ध्वबाहुमधोमुखम्।
निखाते प्रक्षिपन्ति स्म नदन्तमिव कुञ्जरम् ।। 6.129.13 ।।
तत् कृत्वा दुष्करं कर्म भ्रातरौ रामलक्ष्मणौ।
सायाह्ने शरभङ्गस्य रम्यमाश्रममीयतुः ।। 6.129.14 ।।
शरभङ्गे दिवं प्राप्ते रामः सत्यपराक्रमः।
अभिवाद्य मुनीन् सर्वान् जनस्थानमुपागमत् ।। 6.129.15 ।।
ततः पश्चाच्छूर्पणखा रामपार्श्वमुपागता ।। 6.129.16 ।।
ततो रामेण सन्दिष्टो लक्ष्मणः सहसोत्थितः।
प्रगृह्य खड्गं चिच्छेद कर्णनासं महाबलः ।। 6.129.17 ।।
चतुर्दश सहस्राणि रक्षसां भीमकर्मणाम्।
हतानि वसता तत्र राघवेण महात्मना ।। 6.129.18 ।।
एकेन सह सङ्गम्य रणे रामेण सङ्गताः।
अह्नश्चतुर्थभागेन निश्शोषा राक्षसाः कृताः ।। 6.129.19 ।।
महाबला महावीर्यास्तपसो विघ्नकारिणः।
निहता राघवेणाजौ दण्डकारण्यवासिनः ।। 6.129.20 ।।
राक्षसाश्च विनिष्पिष्टाः खरश्च निहतो रणे ।। 6.129.21 ।।
ततस्तेनार्दिता बाला रावणं समुपागता ।। 6.129.22 ।।
रावणानुचरो घोरो मारीचो नाम राक्षसः।
लोभयामास वैदेहीं भूत्वा रत्नमयो मृगः ।। 6.129.23 ।।
अथैनमब्रवीद्रामं वैदेही गृह्यतामिति।
अहो मनोहरः कान्त आश्रमो नो भविष्यति ।। 6.129.24 ।।
ततो रामो धनुष्पाणिर्धावन्तमनुधावति।
स तं जघान धावन्तं शरेणानतपर्वणा ।। 6.129.25 ।।
अथ सौम्य दशग्रीवो मृगं याते तु राघवे।
लक्ष्मणे चापि निष्क्रान्ते प्रविवेशाश्रमं तदा ।। 6.129.26 ।।
जग्राह तरसा सीतां ग्रहः खे रोहिणीमिव।
त्रातुकामं ततो युद्धे हत्वा गृध्रं जटायुषम् ।। 6.129.27 ।।
प्रगृह्य सीतां सहसा जगामाशु स रावणः ।। 6.129.28 ।।
ततस्त्वद्भुतसङ्काशाः स्थिताः पर्वतमूर्धनि।
सीतां गृहीत्वा गच्छन्तं वानराः पर्वतोपमाः।
ददृशुर्विस्मितास्तत्र रावणं राक्षसाधिपम् ।। 6.129.29 ।।
प्रविवेश ततो लङ्कां रावणो लोकरावणः ।। 6.129.30 ।।
तां सुवर्णपरिक्रान्ते शुभे महति वेश्मनि।
प्रवेश्य मैथिलीं वाक्यैः सान्त्वयामास रावणः ।। 6.129.31 ।।
तृणवद्भाषितं तस्य तं च नैर्ऋतपुङ्गवम्।
अचिन्तयन्ती वैदेही अशोकवनिकां गता ।। 6.129.32 ।।
न्यवर्तत ततो रामो मृगं हत्वा महावने ।। 6.129.33 ।।
निवर्तमानः काकुत्स्थोऽदृष्ट्वा गृध्रं प्रविव्यथे ।। 6.129.34 ।।
गृध्रं हतं ततो दग्ध्वा रामः प्रियसखं पितुः।
मार्गमाणस्तु वैदेहीं राघवः सहलक्ष्मणः।
गोदावरीमन्वचरद्वनोद्देशांश्च पुष्पितान् ।। 6.129.35 ।।
आसेदतुर्महारण्ये कबन्धं नाम राक्षसम् ।। 6.129.36 ।।
ततः कबन्धवचनाद्रामः सत्यपराक्रमः।
ऋश्यमूकं गिरिं गत्वा सुग्रीवेण समागतः ।। 6.129.37 ।।
तयोः समागमः पूर्वं प्रीत्या हार्दो व्यजायत ।। 6.129.38 ।।
भ्रात्रा निरस्तः क्रुद्धेन सुग्रीवो वालिना पुरा ।। 6.129.39 ।।
इतरेतरसंवादात् प्रगाढः प्रणयस्तयोः ।। 6.129.40 ।।
रामस्य बाहुवीर्येण स्वराज्यं प्रत्यपादयत्।
वालिनं समरे हत्वा महाकायं महाबलम् ।। 6.129.41 ।।
सुग्रीवः स्थापितो राज्ये सहितः सर्ववानरैः ।। 6.129.42 ।।
रामाय प्रतिजानीते राजपुत्र्याश्च मार्गणम् ।। 6.129.43 ।।
आदिष्टा वानरेन्द्रेण सुग्रीवेण महात्मना।
दश कोट्यः प्लवङ्गानां सर्वाः प्रस्थापिता दिशः ।। 6.129.44 ।।
तेषां नो विप्रकृष्टानां विन्ध्ये पर्वतसत्तमे।
भृशं शोकाभितप्तानां महान् कालोऽत्यवर्तत ।। 6.129.45 ।।
भ्राता तु गृध्रराजस्य सम्पातिर्नाम वीर्यवान्।
समाख्याति स्म वसतिं सीताया रावणालये ।। 6.129.46 ।।
सोऽहं शोकपरीतानां दुःखं तज्ज्ञातिनां नुदन्।
आत्मवीर्यं समास्थाय योजनानां शतं प्लुतः ।। 6.129.47 ।।
तत्राहमेकामद्राक्षमशोकवनिकां गताम्।
कौशेयवस्त्रां मलिनां निरानन्दां दृढव्रताम् ।। 6.129.48 ।।
तया समेत्य विधिवत् पृष्ट्वा सर्वमनिन्दिताम्।
अभिज्ञानं च मे दत्तमर्चिष्मान् स महामणिः ।। 6.129.49 ।।
अभिज्ञानं मणिं लब्ध्वा चरितार्थोऽहमागतः ।। 6.129.50 ।।
मया च पुनरागम्य रामस्याक्लिष्टकर्मणः।
अभिज्ञानं मया दत्तमर्चिष्मान् स महामणिः ।। 6.129.51 ।।
श्रुत्वा तु मैथिलीं हृष्टस्त्वाशशंसे च जीवितम्।
जीवितान्तमनुप्राप्तः पीत्वाऽमृतमिवातुरः ।। 6.129.52 ।।
उद्योजयिष्यन्नुद्योगं दध्रे कामं वधे मनः।
जिघांसुरिव लोकान्ते सर्वाँल्लोकान् विभावसुः ।। 6.129.53 ।।
ततः समुद्रमासाद्य नलं सेतुमकारयत्।
अतरत् कपिवीराणां वाहिनी तेन सेतुना ।। 6.129.54 ।।
प्रहस्तमवधीन्नीलः कुम्भकर्णं तु राघवः।
लक्ष्मणो रावणसुतं स्वयं रामस्तु रावणम् ।। 6.129.55 ।।
स शक्रेण समागम्य यमेन वरुणेन च।
महेश्वरस्वयम्भूभ्यां तथा दशरथेन च ।। 6.129.56 ।।
तैश्च दत्तवरः श्रीमानृषिभिश्च समागतः।
सुरर्षिभिश्च काकुत्स्थो वराँल्लेभे परन्तपः ।। 6.129.57 ।।
स तु दत्तवरः प्रीत्या वानरैश्च समागतः।
पुष्पकेण विमानेन किष्किन्धामभ्युपागमत् ।। 6.129.58 ।।
तं गङ्गां पुनरासाद्य वसन्तं मुनिसन्निधौ।
अविघ्नं पुष्ययोगेन श्वो रामं द्रष्टुमर्हसि ।। 6.129.59 ।।
ततस्तु सत्यं हनुमद्वचो महन्निशम्य हृष्टो भरतः कृताञ्जलिः।
उवाच वाणीं मनसः प्रहर्षिणीं चिरस्य पूर्णः खलु मे मनोरथः ।। 6.129.60 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनत्रिंशदुत्तरशततमः सर्गः ।। 129 ।।
श्रुत्वा तु परमानन्दं भरतः सत्यविक्रमः।
हृष्टमाज्ञापयामास शत्रुघ्नं परवीरहा ।। 6.130.1 ।।
दैवतानि च सर्वाणि चैत्यानि नगरस्य च।
सुगन्धमाल्यैर्वादित्रैरर्चन्तु शुचयो नराः ।। 6.130.2 ।।
सूताः स्तुतिपुराणज्ञाः सर्वे वैतालिकास्तथा।
सर्वे वादित्रकुशला गणिकाश्चापि सङ्घशः।
अभिनिर्यान्तु रामस्य द्रष्टुं शशिनिभं मुखम् ।। 6.130.3 ।।
भरतस्य वचः श्रुत्वा शत्रुघ्नः परवीरहा।
विष्टीरनेकसाहस्राश्चोदयामास वीर्यवान् ।। 6.130.4 ।।
समीकुरुत निम्नानि विषमाणि समानि च।
स्थलानि च निरस्यन्तां नन्दिग्रामादितः परम् ।। 6.130.5 ।।
सिञ्चन्तु पृथिवीं कृत्स्नां हिमशीतेन वारिणा।
ततोऽभ्यव किरन्त्वन्ये लाजैः पुष्पैश्च सर्वशः ।। 6.130.6 ।।
समुच्छ्रितपताकास्तु रथ्याः पुरवरोत्तमे।
शोभयन्तु च वेश्मानि सूर्यस्योदयनं प्रति ।। 6.130.7 ।।
स्रग्दामभिर्मुक्तपुष्पैः सुगन्धैः पञ्चवर्णकैः।
राजमार्गमसम्बाधं किरन्तु शतशो नराः ।। 6.130.8 ।।
राजदारास्तथाऽमात्याः सैन्याः सेनागणाङ्गनाः।
ब्राह्मणाश्च सराजन्याः श्रेणीमुख्यास्तथा गणाः ।। 6.130.9 ।।
धृष्टिर्जयन्तो विजयः सिद्धार्थो ह्यर्थसाधकः।
अशोको मन्त्रपालश्च सुमन्त्रश्चापि निर्ययुः ।। 6.130.10 ।।
मत्तैर्नागसहस्रैश्च शातकुम्भविभूषितैः ।। 6.130.11 ।।
अपरे हेमकक्ष्याभिः सगजाभिः करेणुभिः।
निर्ययुस्तुरगाक्रान्तै रथैश्च सुमहारथाः ।। 6.130.12 ।।
शक्त्यृष्टिप्रासहस्तानां सध्वजानां पताकिनाम्।
तुरगाणां सहस्रैश्च मुख्यैर्मुख्यनरान्वितैः।
पदातीनां सहस्रैश्च वीराः परिवृता ययुः ।। 6.130.13 ।।
ततो यानान्युपारूढाः सर्वा दशरथस्त्रियः।
कौसल्यां प्रमुखे कृत्वा सुमित्रां चापि निर्ययुः ।। 6.130.14 ।।
कैकेय्या सहिताः सर्वा नन्दिग्राममुपागमन् ।। 6.130.15 ।।
कृत्स्नं च नगरं तत्तु नन्दिग्राममुपागमत् ।। 6.130.16 ।।
अश्वानां खुरशब्देन रथनेमिस्वनेन च।
शङ्खदुन्दुभिनादेन सञ्चचालेव मेदिनी ।। 6.130.17 ।।
द्विजातिमुख्यैर्धर्मात्मा श्रेणीमुख्यैः सनैगमैः।
माल्यमोदकहस्तैश्च मन्त्रिभिर्भरतो वृतः ।। 6.130.18 ।।
शङ्खभेरीनिनादैश्च वन्दिभिश्चाभिवन्दितः।
आर्यपादौ गृहीत्वा तु शिरसा धर्मकोविदः ।। 6.130.19 ।।
पाण्डुरं छत्रमादाय शुक्लमाल्योपशोभितम्।
शुक्ले च वालव्यजने राजार्हे हेमभूषिते ।। 6.130.20 ।।
उपवासकृशो दीनश्चीरकृष्णाजिनाम्बरः।
भ्रातुरागमनं श्रुत्वा तत्पूर्वं हर्षमागतः।
प्रत्युद्ययौ ततो रामं महात्मा सचिवैः सह ।। 6.130.21 ।।
समीक्ष्य भरतो वाक्यमुवाच पवनात्मजम् ।। 6.130.22 ।।
कच्चिन्न खलु कापेयी सेव्यते चलचित्तता।
नहि पश्यामि काकुत्स्थं राममार्यं परन्तपम्।
कच्चिन्न खलु दृश्यन्ते वानराः कामरूपिणः ।। 6.130.23 ।।
अथैवमुक्ते वचने हनुमानिदमब्रवीत्।
अर्थं विज्ञापयन्नेव भरतं सत्यविक्रमम् ।। 6.130.24 ।।
सदाफलान् कुसुमितान् वृक्षान् प्राप्य मधुस्रवान्।
भरद्वाजप्रसादेन मत्तभ्रमरनादितान् ।। 6.130.25 ।।
तस्य चैष वरो दत्तो वासवेन परन्तप।
ससैन्यस्य तथाऽऽतिथ्यं कृतं सर्वगुणान्वितम् ।। 6.130.26 ।।
निस्वनः श्रूयते भीमः प्रहृष्टानां वनौकसाम्।
मन्ये वानरसेना सा नदीं तरति गोमतीम् ।। 6.130.27 ।।
रजोवर्षं समुद्धूतं पश्य वालुकिनीं प्रति ।। 6.130.28 ।।
मन्ये सालवनं रम्यं लोलयन्ति प्लवङ्गमाः ।। 6.130.29 ।।
तदेतद्दृश्यते दूराद्विमलं चन्द्रसन्निभम्।
विमानं पुष्पकं दिव्यं मनसा ब्रह्मनिर्मितम् ।। 6.130.30 ।।
रावणं बान्धवैः सार्धं हत्वा लब्धं महात्मना ।। 6.130.31 ।।
तरुणादित्यसङ्काशं विमानं रामवाहनम्।
धनदस्य प्रसादेन दिव्यमेतन्मनोजवम् ।। 6.130.32 ।।
एतस्मिन् भ्रातरौ वीरौ वैदेह्या सह राघवौ।
सुग्रीवश्च महातेजा राक्षसश्च विभीषणः ।। 6.130.33 ।।
ततो हर्षसमुद्भूतो निस्वनो दिवमस्पृशत्।
स्त्रीबालयुववृद्धानां रामोऽयमिति कीर्तिते ।। 6.130.34 ।।
रथकुञ्जरवाजिभ्यस्तेऽवतीर्य महीं गताः।
ददृशुस्तं विमानस्थं नराः सोममिवाम्बरे ।। 6.130.35 ।।
प्राञ्जलिर्भरतो भूत्वा प्रहृष्टो राघवोन्मुखः।
स्वागतेन यथार्थेन ततो राममपूजयत् ।। 6.130.36 ।।
मनसा ब्रह्मणा सृष्टे विमाने भरताग्रजः।
रराज पृथुदीर्घाक्षो वज्रपाणिरिवापरः ।। 6.130.37 ।।
ततो विमानाग्रगतं भरतो भ्रातरं तदा।
ववन्दे प्रयतो रामं मेरुस्थमिव भास्करम् ।। 6.130.38 ।।
ततो रामाभ्यनुज्ञातं तद्विमानमनुत्तमम्।
हंसुयुक्तं महावेगं निष्पपात महीतले ।। 6.130.39 ।।
आरोपितो विमानं तद्भरतः सत्यविक्रमः।
राममासाद्य मुदितः पुनरेवाभ्यवादयत् ।। 6.130.40 ।।
तं समुत्थाप्य काकुत्स्थश्चिरस्याक्षिपथं गतम्।
अङ्के भरतमारोप्य मुदितः परिषस्वजे ।। 6.130.41 ।।
ततो लक्ष्मणमासाद्य वैदेहीं चाभ्यवादयत्।
अभिवाद्य ततः प्रीतो भरतो नाम चाब्रवीत् ।। 6.130.42 ।।
सुग्रीवं केकयीपुत्रो जाम्बवन्तं तथाऽङ्गदम्।
मैन्दं च द्विविदं नीलमृषभं परिषस्वजे ।। 6.130.43 ।।
सुषेणं च नलं चैव गवाक्षं गन्धमादनम्।
शरभं पनसं चैव भरतः परिषस्वजे ।। 6.130.44 ।।
ते कृत्वा मानुषं रूपं वानराः कामरूपिणः।
कुशलं पर्यपृच्छंस्ते प्रहृष्टा भरतं तदा ।। 6.130.45 ।।
अथाब्रवीद्राजपुत्रः सुग्रीवं वानरर्षभम्।
परिष्वज्य महातेजा भरतो धर्मिणां वरः ।। 6.130.46 ।।
त्वमस्माकं चतुर्णां तु भ्राता सुग्रीव पञ्चमः।
सौहृदाज्जायते मित्रमपकारोऽरिलक्षणम् ।। 6.130.47 ।।
विभीषणां च भरतः सान्त्ववाक्यमथाब्रवीत्।
दिष्ट्या त्वया सहायेन कृतं कर्म सुदुष्करम् ।। 6.130.48 ।।
शत्रुघ्नश्च तदा राममभिवाद्य सलक्ष्मणम्।
सीतायाश्चारणौ पश्चाद्विनयादभ्यवादयत् ।। 6.130.49 ।।
रामो मातरमासाद्य विषण्णां शोककर्शिताम्।
जग्राह प्रणतः पादौ मनो मातुः प्रसादयन् ।। 6.130.50 ।।
अभिवाद्य सुमित्रां च कैकेयीं च यशस्विनीम्।
स मातॄश्च ततः सर्वाः पुरोहितमुपागतम् ।। 6.130.51 ।।
स्वागतं तै महाबाहो कौसल्यानन्दवर्धन।
इति प्राञ्जलयः सर्वे नागरा राममब्रुवन् ।। 6.130.52 ।।
तान्यञ्जलिसहस्राणि प्रगृहीतानि नागरैः।
व्याकोशानीव पद्मानि ददर्श भरताग्रजः ।। 6.130.53 ।।
पादुके ते तु रामस्य गृहीत्वा भरतः स्वयम्।
चरणाभ्यां नरेन्द्रस्य योजयामास धर्मवित्।
अब्रवीच्च तदा रामं भरतः स कृताञ्जलिः ।। 6.130.54 ।।
एतत्ते रक्षितं राजन् राज्यं निर्यातितं मया।
अद्य जन्म कृतार्थं मे संवृत्तश्च मनोरथः ।। 6.130.55 ।।
यस्त्वां पश्यामि राजानमयोध्यां पुनरागतम्।
अवेक्षतां भवान् कोशं कोष्ठागारं पुरं बलम्।
भवतस्तेजसा सर्वं कृतं दशगुणं मया ।। 6.130.56 ।।
तथा ब्रुवाणं भरतं दृष्ट्वा तं भ्रातृवत्सलम्।
मुमुचुर्वानरा बाष्पं राक्षसश्च विभीषणः ।। 6.130.57 ।।
ततः प्रहर्षाद्भरतमङ्कमारोप्य राघवः।
ययौ तेन विमानेन ससैन्यो भरताश्रमम् ।। 6.130.58 ।।
भरताश्रममासाद्य ससैन्यो राघवस्तदा।
अवतीर्य विमानाग्रादवतस्थे महीतले ।। 6.130.59 ।।
अब्रवीच्च तदा रामस्तद्विमानमनुत्तमम्।
वह वैश्रवणं देवमनुजानामि गम्यताम् ।। 6.130.60 ।।
ततो रामाभ्यनुज्ञातं तद्विमानमनुत्तमम्।
उत्तरां दिशमागम्य जगाम धनदालयम् ।। 6.130.61 ।।
पुरोहितस्यात्मसमस्य राघवो बृहस्पतेः शक्र इवामराधिपः।
निपीड्य पादौ पृथगासने शुभे सहैव तेनोपविवेश राघवः ।। 6.130.62 ।।
	इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिंशदुत्तरशततमः सर्गः ।। 130 ।।
शिरस्यञ्जलिमाधाय कैकेय्यानन्दवर्धनः।
बभाषे भरतो ज्येष्ठं रामं सत्यपराक्रमम् ।। 6.131.1 ।।
पूजिता मामिका माता दत्तं राज्यमिदं मम।
तद्ददामि पुनस्तुभ्यं यथा त्वमददा मम ।। 6.131.2 ।।
धुरमेकाकिना न्यस्तामृषभेण बलीयसा।
किशोरवद् गुरुं भारं न वोढुमहमुत्सहे ।। 6.131.3 ।।
वारिवेगेन महता भिन्नः सेतुरिव क्षरन्।
दुर्बन्धनमिदं मन्ये राज्यच्छिद्रमसंवृतम् ।। 6.131.4 ।।
गतिं खर इवाश्वस्य हंसस्येव च वायसः।
नान्वेतुमुत्सह राम तव मार्गमरिन्दम ।। 6.131.5 ।।
यथा चारोपितो वृक्षो जातश्चान्तर्निवेशने।
महांश्च सुदुरारोहो महास्कन्धप्रशाखवान् ।। 6.131.6 ।।
शीर्येत पुष्पितो भूत्वा न फलानि प्रदर्शयन्।
तस्य नानुभवेदर्थं यस्य हेतोः स रोप्यते ।। 6.131.7 ।।
एषोपमा महाबाहो त्वदर्थं वेत्तुमर्हसि।
यद्यस्मान् मनुजेन्द्रं त्वं भक्तान् भृत्यान्न शाधि हि ।। 6.131.8 ।।
जगदद्याभिषिक्तं त्वामनुपश्यतु सर्वतः।
प्रतपन्तमिवादित्यं मध्याह्ने दीप्ततेजसम् ।। 6.131.9 ।।
तूर्यसङ्घातनिर्घोषैः काञ्चीनूपुरनिस्वनैः।
मधुरैर्गीतशब्दैश्च प्रतिबुध्यस्व राघव ।। 6.131.10 ।।
यावदावर्तते चक्रं यावती च वसुन्धरा।
तावत्त्वमिह सर्वस्य स्वामित्वमनुवर्तय ।। 6.131.11 ।।
भरतस्य वचः श्रुत्वा रामः परपुरञ्जयः।
तथेति प्रतिजग्राह निषसादासने शुभे ।। 6.131.12 ।।
ततः शत्रुघ्नवचनान्निपुणाः श्मश्रुवर्धकाः।
सुखहस्ताः सुशीघ्राश्च राघवं पर्युपासत ।। 6.131.13 ।।
पूर्वं तु भरते स्नाते लक्ष्मणे च महाबले।
सुग्रीवे वानरेन्द्रे च राक्षसेन्द्रे विभीषणे ।। 6.131.14 ।।
विशोधितजटः स्नातश्चित्रमाल्यानुलेपनः।
महार्हवसनो रामस्तस्थौ तत्र श्रिया ज्वलन् ।। 6.131.15 ।।
प्रतिकर्म च रामस्य कारयामास वीर्यवान्।
लक्ष्मणस्य च लक्ष्मीवानिक्ष्वाकुकुलवर्धनः ।। 6.131.16 ।।
प्रतिकर्म च सीतायाः सर्वा दशरथस्त्रियः।
आत्मनैव तदा चक्रुर्मनस्विन्यो मनोहरम् ।। 6.131.17 ।।
ततो वानरपत्नीनां सर्वासामेव शोभनम्।
चकार यत्नात् कौसल्या प्रहृष्टा पुत्रलालसा ।। 6.131.18 ।।
ततः शत्रुघ्नवचनात् सुमन्त्रो नाम सारथिः।
योजयित्वाऽभिचक्राम रथं सर्वाङ्गशोभनम् ।। 6.131.19 ।।
अर्कमण्डलसङ्काशं दिव्यं दृष्ट्वा रथोत्तमम्।
आरुरोह महाबाहू रामः सत्यपराक्रमः ।। 6.131.20 ।।
सुग्रीवो हनुमांश्चैव महेन्द्रसदृशद्युती।
स्नातौ दिव्यनिभैर्वस्त्रैर्जग्मतुः शुभकुण्डलौ ।। 6.131.21 ।।
वराभरणसम्पन्ना ययुस्ताः शुभकुण्डलाः।
सुग्रीवपत्न्यः सीता च द्रष्टुं नगरमुत्सुकाः ।। 6.131.22 ।।
अयोध्यायां तु सचिवा राज्ञो दशरथस्य य।
पुरोहितं पुरस्कृत्य मन्त्रयामासुरर्थवत् ।। 6.131.23 ।।
अशोको विजयश्चैव सुमन्त्रश्चैव सङ्गताः।
मन्त्रयन् रामवृद्ध्यर्थमृद्ध्यर्थं नगरस्य च ।। 6.131.24 ।।
सर्वमेवाभिषेकार्थं जयार्हस्य महात्मनः।
कर्तुमर्हथ रामस्य यद्यन्मङ्गलपूर्वकम् ।। 6.131.25 ।।
इति ते मन्त्रिणः सर्वे सन्दिश्य तु पुरोहितम्।
नगरान्निर्ययुस्तूर्णं रामदर्शनबुद्धयः ।। 6.131.26 ।।
हरियुक्तं सहस्राक्षो रथमिन्द्र इवानघः।
प्रययौ रथमास्थाय रामो नगरमुत्तमम् ।। 6.131.27 ।।
जग्राह भरतो रश्मीन् शत्रुघ्नश्छत्रमाददे।
लक्ष्मणो व्यजनं तस्य मूर्ध्नि सम्पर्यवीजयत् ।। 6.131.28 ।।
श्वेतं च वालव्यजनं जग्राह पुरतः स्थितः।
अपरं चन्द्रसङ्काशं राक्षसेन्द्रो विभीषणः ।। 6.131.29 ।।
ऋषिसङ्घैस्तदाऽऽकाशे देवैश्च समरुद्गणैः।
स्तूयमानस्य रामस्य शुश्रुवे मधुरध्वनिः ।। 6.131.30 ।।
ततः शत्रुञ्जयं नाम कुञ्जरं पर्वतोपमम्।
आरुरोह महातेजाः सुग्रीवः प्लवगर्षभः ।। 6.131.31 ।।
नवनागसहस्राणि ययुरास्थाय वानराः।
मानुषं विग्रहं कृत्वा सर्वाभरणभूषिताः ।। 6.131.32 ।।
शङ्खशब्दप्रणादैश्च दुन्दुभीनां च निस्वनैः।
प्रययौ पुरुषव्याघ्रस्तां पुरीं हर्म्यमालिनीम् ।। 6.131.33 ।।
ददृशुस्ते समायान्तं राघवं सपुरस्सरम्।
विराजमानं वपुषा रथेनातिरथं तदा ।। 6.131.34 ।।
ते वर्धयित्वा काकुत्स्थं रामेण प्रतिनन्दिताः।
अनुजग्मुर्महात्मानं भ्रातृभिः परिवारितम् ।। 6.131.35 ।।
अमात्यैर्ब्राह्मणैश्चैव तथा प्रकृतिभिर्वृतः।
श्रिया विरुरुचे रामो नक्षत्रैरिव चन्द्रमाः ।। 6.131.36 ।।
स पुरोगामिभिस्तूर्यैस्तालस्वस्तिकपाणिभिः।
प्रव्याहरद्भिर्मुदितैर्मङ्गलानि ययौ वृतः ।। 6.131.37 ।।
अक्षतं जातरूपं च गावः कन्यास्तथा द्विजाः।
नरा मोदकहस्ताश्च रामस्य पुरतो ययुः ।। 6.131.38 ।।
सख्यं च रामः सुग्रीवे प्रभावं चानिलात्मजे।
वानराणां च तत् कर्म राक्षसानां च तद्बलम्।
विभीषणस्य संयोगमाचचक्षे च मन्त्रिणाम् ।। 6.131.39 ।।
श्रुत्वा तु विस्मियं जग्मुरयोध्यापुरवासिनः ।। 6.131.40 ।।
द्युतिमानेतदाख्याय रामो वानरसंवृतः।
हृष्टपुष्टजनाकीर्णामयोध्यां प्रविवेश ह ।। 6.131.41 ।।
ततो ह्यभ्युच्छ्रयन् पौराः पताकास्ते गृहे गृहे ।। 6.131.42 ।।
ऐक्ष्वाकाध्युषितं रम्यमाससाद पितुर्गृहम् ।। 6.131.43 ।।
अथाब्रवीद्राजसुतो भरतं धर्मिणां वरम्।
अर्थोपहितया वाचा मधुरं रघुनन्दनः ।। 6.131.44 ।।
पितुर्भवनमासाद्य प्रविश्य च महात्मनः।
कौसल्यां च सुमित्रां च कैकेयीमभिवाद्य च ।। 6.131.45 ।।
यच्च मद्भवनं श्रेष्ठं साशोकवनिकं महत्।
मुक्तावैडूर्यसङ्कीर्णं सुग्रीवाय निवेदय ।। 6.131.46 ।।
तस्य तद्वचनं श्रुत्वा भरतः सत्यविक्रमः।
पाणौ गृहीत्वा सुग्रीवं प्रविवेश तमालयम् ।। 6.131.47 ।।
ततस्तैलप्रदीपांश्च पर्यङ्कास्तरणानि च।
गृहीत्वा विविशुः क्षिप्रं शत्रुघ्नेन प्रचोदिताः ।। 6.131.48 ।।
उवाच च महातेजाः सुग्रीवं राघवानुजः।
अभिषेकाय रामस्य दूतानाज्ञापय प्रभो ।। 6.131.49 ।।
सौवर्णान् वानरेन्द्राणां चतुर्णां चतुरो घटान्।
ददौ क्षिप्रं स सुग्रीवः सर्वरत्नविभूषितान् ।। 6.131.50 ।।
यथा प्रत्यूषसमये चतुर्णां सागराम्भसाम्।
पूर्णैर्घटैः प्रतीक्षध्वं तथा कुरुत वानराः ।। 6.131.51 ।।
एवमुक्ता महात्मानो वानरा वारणोपमाः।
उत्पेतुर्गगनं शीघ्रं गरुडा इव शीघ्रगाः ।। 6.131.52 ।।
जाम्बवांश्च हनूमांश्च वेगदर्शी च वानराः।
ऋषभश्चैव कलशान् जलपूर्णानथानयन् ।। 6.131.53 ।।
नदीशतानां पञ्चानां जलं कुम्भेषु चाहरन् ।। 6.131.54 ।।
पूर्वात् समुद्रात् कलशं जलपूर्णमथानयत्।
सुषेणः सत्त्वसम्पन्नः सर्वरत्नविभूषितम् ।। 6.131.55 ।।
ऋषभो दक्षिणात्तूर्णं समुद्राज्जलमाहरत्।
रक्तचन्दनशाखाभिः संवृतं काञ्चनं घटम् ।। 6.131.56 ।।
गवयः पश्चिमात्तोयमाजहार महार्णवात्।
रत्नकुम्भेन महता शीतं मारुतविक्रमः ।। 6.131.57 ।।
उत्तराच्च जलं शीघ्रं गरुडानिलविक्रमः।
आजहार स धर्मात्मा नलः सर्वगुणान्वितः ।। 6.131.58 ।।
ततस्तैर्वानरश्रेष्ठैरानीतं प्रेक्ष्य तज्जलम्।
अभिषेकाय रामस्य शत्रुघ्नः सचिवैः सह।
पुरोहिताय श्रेष्ठाय सुहृद्भ्यश्च न्यवेदयत् ।। 6.131.59 ।।
ततः स प्रयतो वृद्धो वसिष्ठो ब्राह्मणैः सह। 
रामं रत्नमये पीठे सहसीतं न्यवेशयत् ।। 6.131.60 ।।
वसिष्ठो वामदेवश्च जाबालिरथ काश्यपः।
कात्यायनः सुयज्ञश्च गौतमो विजयस्तथा ।। 6.131.61 ।।
अभ्यषिञ्चन् नरव्याघ्रं प्रसन्नेन सुगन्धिना।
सलिलेन सहस्राक्षं वसवो वासवं यथा ।। 6.131.62 ।।
ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा।
योधैश्चैवाभ्यषिञ्चंस्ते सम्प्रहृष्टाः सनैगमैः ।। 6.131.63 ।।
सर्वौषधिरसैर्दिव्यैर्दैवतैर्नभसि स्थितैः।
चतुर्भिर्लोकपालैश्च सर्वैर्देवैश्च सङ्गतैः ।। 6.131.64 ।।
[ब्रह्मणा निर्मितं पूर्वं किरीटं रत्नशोभितम्।
अभइषिक्तः पुरा येन मनुस्तं दीप्ततेजसम् ।। 
तस्यान्ववाये राजानः क्रमाद्येनाभिषेचिताः।
सभायां हेमक्लृप्तायां शोभितायां महाजनैः ।।
रत्नैर्नानाविधैश्चैव चित्रितायां सुशोभनैः।
नानारत्नमये पीठे कल्पयित्वा यथाविधि ।।
किरीटेन ततः पश्चाद्वसिष्ठेन महात्मना।
ऋत्विग्भिर्भूषणैश्चैव समयोक्ष्यत राघवः ।।]
छत्रं तु तस्य जग्राह शत्रुघ्नः पाण्डुरं शुभम्।
श्वेतं च वालव्यजनं सुग्रीवो वानरेश्वरः ।।
अपरं चन्द्रसङ्काशं राक्षसेन्द्रो विभीषणः ।। 6.131.65 ।।
मालां ज्वलन्तीं वपुषा काञ्चनीं शतपुष्कराम्।
राघवाय ददौ वायुर्वासवेन प्रचोदितः ।। 6.131.66 ।।
सर्वरत्नसमायुक्तं मणिरत्नविभूषितम्।
मुक्ताहारं नरेन्द्राय ददौ शक्रप्रचोदितः ।। 6.131.67 ।।
प्रजगुर्देवगन्धर्वा ननृतुश्चाप्सरोगणाः।
अभिषेके तदर्हस्य तदा रामस्य धीमतः ।। 6.131.68 ।।
भूमिः सस्यवती चैव फलवन्तश्च पादपाः।
गन्धवन्ति च पुष्पाणि बभूवू राघवोत्सवे ।। 6.131.69 ।।
सहस्रशतमश्वानां धेनूनां च गवां तथा।
ददौ शतं वृषान् पूर्वं द्विजेभ्यो मनुजर्षभः ।। 6.131.70 ।।   
त्रिंशत्कोटीर्हिरण्यस्य ब्रह्मणेभ्यो ददौ पुनः।
नानाभरणवस्त्राणि महार्हणि च राघवः ।। 6.131.71 ।।
अर्करश्मिप्रतीकाशां काञ्चनीं मणिविग्रहाम्।
सुग्रीवाय स्रजं दिव्यां प्रायच्छन्मनुजर्षभः ।। 6.131.72 ।।
वैडूर्यमणिचित्रे च वज्ररत्नविभूषिते।
वालिपुत्राय धृतिमानङ्गदायाङ्गदे ददौ ।। 6.131.73 ।।
मणिप्रवरजुष्टं च मुक्ताहारमनुत्तमम्।
सीतायै प्रददौ रामश्चन्द्ररश्मिसमप्रभम् ।। 6.131.74 ।।
अरजे वाससी दिव्ये शुभान्याभरणानि च।
अवेक्षमाणा वैदेही प्रददौ वायुसूनवे ।। 6.131.75 ।।
अवमुच्यात्मनः कण्टाद्धारं जनकनन्दिनी।
अवैक्षत हरीन् सर्वान् भर्तारं च मुहूर्मुहुः ।। 6.131.76 ।।
तामिङ्गितज्ञः सम्प्रेक्ष्य बभाषे जनकात्मजाम्।
प्रदेहि सुभगे हारं यस्य तुष्टाऽसि भामिनि।
पौरुषं विक्रमो बुद्धिर्यस्मिन्नेतानि सर्वशः ।। 6.131.77 ।।
ददौ सा वायुपुत्राय तं हारमसितेक्षणा।
हनुमांस्तेन हारेण शुशुभे वानरर्षभः। 
चन्द्रांशुचयगौरेण श्वेताभ्रेण यथाऽचलः ।। 6.131.78 ।।
ततो द्विविदमैन्दाभ्यां नीलाय च परन्तपः। 
सर्वान् कामगुणान् वीक्ष्य प्रददौ वसुधाधिपः ।। 6.131.79 ।।
सर्ववानरवृद्धाश्च ये चान्ये वानरेश्वराः।
वासोभिर्भूषणैश्चैव यथार्हं प्रतिपूजिताः ।। 6.131.80 ।।
विभीषणोऽथ सुग्रीवो हनुमान् जाम्बवांस्तथा।
सर्ववानरमुख्याश्च रामेणाक्लिष्टकर्मणा ।। 6.131.81 ।।
यथार्हं पूजिताः सर्वैः कामै रत्नैश्च पुष्कलैः। 
प्रहृष्टमनसः सर्वे जग्मुरेव यथागतम् ।। 6.131.82 ।।
नत्वा सर्वे महात्मानं ततस्ते प्लवगर्षभाः। 
विसृष्टाः पार्थिवेन्द्रेण किष्किन्धामभ्युपागमन् ।। 6.131.83 ।।
सुग्रीवो वानरश्रेष्ठो दृष्ट्वा रामाभिषेचनम्  ।। 6.131.84 ।।
लब्ध्वा कुलधनं राजा लङ्कां प्रायाद्विभीषणः ।। 6.131.85 ।।
स राज्यमखिलं शासन्निहतारिर्महायशाः।
राघवः परमोदारः शशास परया मुदा ।। 6.131.86 ।।
उवाच लक्ष्मणं रामो धर्मज्ञं धर्मवत्सलः ।। 6.131.87 ।।
आतिष्ठ धर्मज्ञ मया सहेमां गां पूर्वराजाध्युषितां बलेन।
तुल्यं मया त्वं पितृभिर्धृता या तां यौवराज्ये धुरमुद्वहस्व ।। 6.131.88 ।।
सर्वात्मना पर्यनुनीयमानो यदा न सौमित्रिरुपैति योगम्।
नियुज्यमानोऽपि च यौवराज्ये ततोऽभ्यषिञ्चद्भरतं महात्मा ।। 6.131.89 ।।
पौण्डरीकाश्वमेधाभ्यां वाजपेयेन चासकृत्।
अन्यैश्च विविधैर्यज्ञैरयजत् पार्थिवर्षभः ।। 6.131.90 ।।
राज्यं दश सहस्राणि प्राप्य वर्षाणि राघवः। 
शताश्वमेधानाजह्रे सदश्वान् भूरिदक्षिणान् ।। 6.131.91 ।।
आजानुलम्बबाहुः स महास्कन्धः प्रतापवान्। 
लक्ष्मणानुचरो रामः पृथिवीमन्वपालयत् ।। 6.131.92 ।।
राघवश्चापि धर्मात्मा प्राप्य राज्यमनुत्तमम्। 
ईजे बहुविधैर्यज्ञैः ससुहृज्ज्ञातिबान्धवः ।। 6.131.93 ।।
न पर्यदेवन् विधवा न च व्यालकृतं भयम्।
न व्याधिजं भयं वापि रामे राज्यं प्रशासति ।। 6.131.94 ।।
निर्दस्युरभवल्लोको नानर्थः कञ्चिदस्पृशत्। 
न च स्म वृद्धा बालानां प्रेतकार्याणि कुर्वते ।। 6.131.95 ।।
सर्वं मुदितमेवासीत् सर्वो धर्मपरोऽभवत्।
राममेवानुपश्यन्तो नाभ्यहिंसन् परस्परम् ।। 6.131.96 ।।
आसन् वर्षसहस्राणि तथा पुत्रसहस्रिणः। 
निरामया विशोकाश्च रामे राज्यं प्रशासति ।। 6.131.97 ।।
रामो रामो राम इति प्रजानामभवन् कथाः। 
रामभूतं जगदभूद्रामे राज्यं प्रशासति ।। 6.131.98 ।।
नित्यपुष्पा नित्यफलास्तरवः स्कन्धविस्तृताः।
काले वर्षी च पर्जन्यः सुखस्पर्शश्च मारुतः ।। 6.131.99 ।।
ब्राह्मणाः क्षत्रिया वैश्याः शूद्रा लोभविवर्जिताः। 
स्वकर्मसु प्रवर्तन्ते तुष्टाः स्वैरेव कर्मभिः ।। 6.131.100 ।।
आसन् प्रजा धर्मरता रामे शासति नानृताः। 
सर्वे लक्षण सम्पन्नाः सर्वे धर्मपरायणाः ।। 6.131.101 ।।
दश वर्षसहस्राणि दश वर्षशतानि च।
भ्रातृभिः सहितः श्रीमान् रामो राज्यमकारयत् ।। 6.131.102 ।।
धन्यं यशस्यमायुष्यं राज्ञां च विजयावहम्।
आदिकाव्यमिदं त्वार्षं पुरा वाल्मीकीना कृतम्।
यः पठेच्छृणुयाल्लोके नरः पापाद्विमुच्यते ।। 6.131.103 ।।
पुत्रकामस्तु पुत्रान् वै धनकामो धनानि च।
लभते मनुजो लोके श्रुत्वा रामाभिषेचनम् ।। 6.131.104 ।।
महीं विजयते राजा रिपूंश्चाप्यधितिष्ठति।
राघवेण यथा माता सुमित्रा लक्ष्मणेन च ।। 6.131.105 ।।
भरतेनेव कैकेयी जीवपुत्रास्तथा स्त्रियः।
[भविष्यन्ति सदानन्दाः पुत्रपौत्रसमन्विताः]  ।। 6.131.106 ।।
श्रुत्वा रामायणमिदं दीर्घमायुश्च विन्दति। 
रामस्य विजयं चैव सर्वमक्लिष्टकर्मणः ।। 6.131.107 ।।
शृणोति य इदं काव्यमार्षं वाल्मीकिना कृतम्।
श्रद्दधानो जितक्रोधो दुर्गाण्यतितरत्यसौ ।। 6.131.108 ।।
समागमं प्रवासान्ते लभते चापि बान्धवैः। 
प्रार्थितांश्च वरान् सर्वान् प्राप्नुयादिह राघवात् ।। 6.131.109 ।।
श्रवणेन सुराः सर्वे प्रीयन्ते सम्प्रशृण्वताम्।
विनायकाश्च शाम्यन्ति गृहे तिष्ठन्ति यस्य वै ।। 6.131.110 ।।
विजयेत महीं राजा प्रवासी स्वस्तिमान् व्रजेत्।
स्त्रियो रजस्वलाः श्रुत्वा पुत्रान् सूयुरनुत्तमान् ।। 6.131.111 ।।
पूजयंश्च पठंश्चेममितिहासं पुरातनम्।
सर्वपापात् प्रमुच्येत दीर्घमायुरवाप्नुयात् ।। 6.131.112 ।।
प्रणम्य शिरसा नित्यं श्रोतव्यं क्षत्रियैर्द्विजात्। 
ऐश्वर्यं पुत्रलाभश्च भविष्यति न संशयः ।। 6.131.113 ।।
रामायणमिदं कृत्स्नं शृण्वतः पठतः सदा। 
प्रीयते सततं रामः स हि विष्णुः सनातनः ।। 6.131.114 ।।
आदिदेवो महाबाहुर्हरिर्नारायणः प्रभुः।
[साक्षाद्रामो रघुश्रेष्ठः शेषो लक्ष्मण उच्यते]  ।। 6.131.115 ।।
कुटुम्बवृद्धिं धनधान्यवृद्धिं स्त्रियश्च मुख्याः सुखमुत्तमं च।
श्रुत्वा शुभं काव्यमिदं महार्थं प्राप्नोति सर्वां भुवि चार्थसिद्धिम् ।। 6.131.116 ।।
आयुष्यमारोग्यकरं यशस्यं सौभ्रातृकं बुद्धिकरं सुखं च।
श्रोतव्यमेतन्नियमेन सद्भिराख्यानमोजस्करमृद्धिकामैः ।। 6.131.117 ।।
एवमेतत् पुरावृत्तमाख्यानं भद्रमस्तु वः।
प्रव्याहरत विस्रब्धं बलं विष्णोः प्रवर्धताम् ।। 6.131.118 ।।
देवाश्च सर्वे तुष्यन्ति ग्रहणाच्छ्रवणात्तथा।
रामायणस्य श्रवणात्तुष्यन्ति पितरस्तथा ।। 6.131.119 ।।
भक्त्या रामस्य ये चेमां संहितामृषिणा कृताम्।
लेखयन्तीह च नरास्तेषां वासस्त्रिविष्टपे ।। 6.131.120 ।।	
	इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमद्युद्धकाण्डे श्रीरामपट्टाभिषेको नाम एकत्रिंशदुत्तरशततमः सर्गः ।। 131 ।।
।। इति युद्धकाण्डः समाप्तः ।।
।। श्रीसीतारामचन्द्रार्पणमस्तु ।।
