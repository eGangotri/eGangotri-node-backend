12.0
ॐ
।। श्री:।।
द्वादश: प्रबन्धाङ्गचतुष्षष्टिचतुष्टयप्रकाश:
ङ् ङ् ङ्
इतिहासकथोद्भूतमितरद्वा सदाश्रयम्। चतुर्वर्गफलोपेतं चतुरोदात्तनायकम् ।।
पञ्चावस्थाभिनिष्पन्नै: पञ्चभि: सन्धिभिर्युतम्। वृत्तिवृत्त्यंशसम्पन्नं पञ्चार्थप्रकृतिक्षमम् ।।
महारसमहाभोगमुदात्तवचनान्वितम्। महापुरुषसञ्चारसाध्वाचारजनप्रियम् ।।
सुश्लिष्टसन्धिसंयोगं सुप्रयोगं सुखाश्रयम्। मृदुशब्दाभिधानं च गुणालङ्कारभूषितम् ।।
सन्ध्यन्तरैकविंशत्या चतुष्षष्ट्यङ्गसंयुतम्। लक्षणैश्च चतुष्षष्ट्या युक्तं कुर्वीत नाटकम्।।
इति। यदुक्तं तत्र यथा काव्यादे: प्रबन्धस्य  शरीराणि पञ्चारम्भविधय: पञ्चार्थप्रकृतय: पञ्चावस्था: पञ्च, संस्था: पञ्च, समवस्था: पञ्च, सन्धय: पञ्च, चतुर्विंशति: प्रवृत्तय इत्येका चतुष्षष्टि:, दशास्याङ्गानि, त्रयोदश वीथ्यङ्गानि, षोडश वृत्त्यङ्गानि, एकविंशति: सन्ध्यन्तराणि, चत्वारि पताकास्थानानीति द्वितीया चतुष्षष्टि:, सन्ध्यङ्गानि तृतीया चतुष्षष्टि:, काव्यलक्षणानीति चतुर्थी, इमाश्चतस्त्रोऽपि चतुष्षष्टय: क्रमेण स्पष्टीक्रियन्ते। तत्र प्रथमचतुष्षष्टावितिहासाश्रयं, कथाश्रयमुत्पाद्येतिवृत्तमनुत्पाद्यतिवृत्तं प्रतिसंस्कार्येतिवृत्तमिति पञ्च प्रबन्धशरीराणि। इतिहासाश्रयमित्यनेन वृत्तदेवादिचरितसंश्रितामाह, यथा कुमारसम्भव हयग्रीववधादयो महादेवादीनामैतिहासिकं चरितमावेदयन्ति। कथाश्रनयमित्यनेन बृहत्कथादिप्रतिपन्नप्रख्यातोदात्तनायकचरितविषयतामपि महाकाव्यादे: प्रबन्धस्याभिधत्ते, यथा बृहत्कथया कथामुखचन्द्र प्रति वत्सेश्वरचरितमुदयनोदये। उत्पाद्येतिवृत्तमित्यनेन कविमनीषाप्रकल्पितचतुर्वर्गावबोधहेतुदिव्यादिप्रकारत्वं ब्रूते, यथा चन्द्रापीडपुण्डरीकादिचरितवर्णनं कादम्बर्याम्। अनुत्पाद्यतिवृत्तमित्यनेन यथावगतवर्तमानातीतमहाराजादिवृत्तवर्णनं विषयतामस्यांचष्टे, यथा हर्षवर्धनराज्यवर्धनादीनां च वर्णनं हर्षचरिते। प्रतिसंस्कार्येतिवृत्तमित्यनेनेतिहासेषु यथास्थितवृत्तोपनिबन्धने न्यायप्रवृत्तेरप्यफलवत्त्वमनिष्टावाप्तिफलत्वं च दृश्यते। अन्यथा यत्प्रवृत्तेरपि फलयोगो अवधार्यते तत्र तथा प्रतिसंस्कारो विधेय:, यथा न्यायप्रवृत्तेरेव फलयोगानिवृत्तिविपरीतस्य निष्फलत्वानिष्टावाप्ती भवत इति व्युत्पादयति। ते च धर्मशृङ््गारार्थशृङ्गारकामशृङ्गारमोक्षशृङ्गाराधिकारिण: धीरोदात्तधीरललितधीरोद्धतधीरप्रशान्तसात्त्विकराजसतामसोत्तममध्यमकनिष्ठसाधारणानुकूलदक्षिणशठधृष्टादि भेदभिन्ना नायकानुनायकोपनायकप्रतिनायकादयोऽग्रत: प्रबन्धेन प्रतिपादयिष्यन्त इति नेह प्रतन्यन्ते। प्रमाणं, प्रमेयं, विमर्श:, निर्णय:, प्रवृत्ति: इत्येता: पञ्चारम्भविधय:। ताश्च प्रत्येकं पञ्चप्रकारत्वात् पञ्चविंशतिर्भवन्ति। तत्र युक्तिरुक्तिर्दृष्टं निदर्शनमर्थापत्तिनिधर्मोऽर्थक ... लोको लोकयात्रेति प्रमेयाणि। कर्मणामारम्भोपाय: परुषद्द्रव्यसंपद्देशकालविभागो विनिपातप्रतीकार: कार्यसिद्धिश्चेति विमर्शा:। अनुपलब्धस्य ज्ञानमुपलब्धस्य निश्चयबलाधानमद्वैधस्य संशयोच्छेदनमेकदेशदृष्टस्य शेषोपलब्धिर्विपर्ययचिकित्सा चेति निर्णया:। अलब्धलाभार्था, लब्धपरिरक्षार्था, रक्षिताभिवृद्ध्यर्था, वर्धितोपयोगार्था, उपयोगपर्याप्त्यर्था चेति प्रवृत्तय:। प्रमाणेन प्रमेयमुपलभ्य विमृश्यावधार्य उपेक्षापूर्वकारिणो अभीष्टकर्माणि प्रारभन्ते। ता इमा: पञ्चविंशतिरारम्भविधय: कथ्यन्ते।
12.1
 अथैतासु कथाशरीरोपादानकारणभूता: पञ्चार्थप्रकृतयो भवन्ति। चतसृषु हि विधासु तत्त्वं परिसमाप्यते कर्ता कर्म करणं क्रियेति। ताश्च प्रकृतिपञ्चकोपलक्षणेन प्रतिपाद्यन्ते। तद्यथा---
बीजं बिन्दु:पताका च प्रकरी कार्यमेव च। अर्थप्रकृतय:पञ्च कथादेहस्य हेतव:।।
कथाशरीरव्यापिनि नायके कर्तरि कर्मणि वावतिष्ठमान आरम्भो बीजमित्युच्यते, यथा रामचरितं शिशुपालवध इति। एतेन नायिका अपि व्याख्याता:, यथा लक्ष्मीस्वयंवर:, सुभद्राहरणमिति। उक्तं च,
अल्पमात्रमुपक्षिप्तं बहुधा यद्विसर्पति। फलावसानं यच्च स्यात्तद्बीजमिति संज्ञितम्।।
12.2
 बीजमिव च बीजम्। यथा बीजमुप्तमंकुरमूलप्रकाण्डपत्रस्कन्धशाखाप्ररोहपल्लवपुष्पादिना प्रकारेण 
बहुधा विसर्पदन्ते फलाय कल्पते तथा यो महावाक्यार्थो 
नायकोपनायकानुनायकप्रतिनायकसुहृत्सहायादिव्यापारभेदाद्बहुधा विसर्पन्नन्ते फलाय जायते स बीजमित्युच्यते। कथाशरीरव्यापिषु गुरुज्ञातिपुरोहितामात्यभृत्यदासपीठमर्दविटविदूषकशकारसिद्धतापसादिनायकप्रतिनायकसहायेषु कर्तृभूतेषु पर्यस्तमान आरम्भो बीजमित्युच्यते। स हि विष्कम्भप्रवेशकादिभिरसंबद्ध: संबद्धो वा कथाशरीराद्विच्छेदहेतुतयावतिष्ठमानो  बिन्दुरित्याख्यायते। उक्तं च, 
प्रयोजनानां विच्छेदे यदविच्छेदकारणम्। यावत्समाप्ति यद्बन्ध: स बिन्दुरिति कीर्तित:।।
बिन्दुरिव च बिन्दु:। यथा पयोबिन्दुश्च्योतन्पयोऽभिप्यन्दलक्षणाया: क्रियाया अविच्छेदहेतु:। यथा वा घृतबिन्दुरग्निज्वलनलक्षणाया, एवं विच्छिन्नाविच्छिन्नेषु कथाशरीरेषु योऽनुसन्धाता स बिन्दुरित्युच्यते। कथाशरीरव्यापिनि पुन: साहाय्यविशेषे साधकतमत्वं करणभूते वर्तमान आरम्भ: पताकेत्युच्यते। कथाशरीरव्यापिनो हि नायकस्य प्राधान्येन यदुपकारकं स्वेन च फलेन च फलवत् सा पताका। उक्तं च,
यस्या वृत्तं परार्थं स्यात्प्रधानस्योपकारकम्। तत्सम्बन्धाच्च फलवत्सा पताकेति कीर्तिता।।
12.3
 यथा हि पताका कस्यचिच्चिह्नरूपेण प्रकर्षशोभायै भवति एवं तेषु यदुपनायकादेश्चरितं तत्प्रधानस्यात्मनश्च शोमाप्रकर्षाय जायमानं पताकेत्युच्यते। कथाशरीरव्यापिनि पुन: सहायविशेष एवासाधकत्वात् करुणाभासभूते वर्तमान आरम्भ: प्रकरीत्युच्यते। एताकैव ह्यफलवत्यनुबन्धविहीना च प्रकरी। यथोच्यते,
फपवलं प्रकल्पते यस्या: परार्थायैव केवलम्। अनुबन्धविहीनां तां प्रकरीति विनिर्दिशेत्।।
प्रकरी च प्रकरी लघुर्हि प्रकार: प्रकरीत्युच्यते। स तु पुष्पादीनामेव स्यात्। यथा च पुष्पप्रकार: परार्थोऽपवरकादे: शयनस्थानस्य अन्यस्य वा शोभायै भवति एवं महाप्रबन्धस्य ऋतुवर्णनादि: अन्यो वा कोऽपि तद्विधो व्यापार: सा प्रकरीति कथ्यते। कथाशरीरव्यापिन्यां नायकसहायादिक्रियायामुपलभ्यमानं प्रधानसंबन्धी प्रारम्भफलविशेष: कार्यमित्युच्यते। धर्मार्थकामानामन्यतमं हि पुरुषार्थकार्यमित्यामनन्ति। तदाह,
यदाधिकारिकं वस्तु सम्यक्प्राज्ञै: प्रयुज्यते। यदर्थश्च समारम्भस्तत्कार्यमिति कीर्तितम्।।
	अथैतेषामुदाहरणानि। बीजस्य यथा---
प्राचेतसो मुनिवृषा प्रवर: कवीनां यत्पावनं रघुपते: प्रणिनाय वृत्तम्।
भक्तस्य तत्र समरन्त ममापि वाच: ता: सुप्रसन्नमनस: कृतिनो भ्ाजन्ताम्।।
	बिन्दो: यथा---
हा वत्सा: खरदूषणत्रिशिरसो वध्या:स्थ पापस्य मे
	हा हा वत्स विभीषण त्वमपि मे कार्येण हेय: स्थित:।
हा मद्वत्सल वत्स रावण महत् पश्यामि ते संकटं 
	वत्से कैकसि हा हतासि न चिरं त्रीन् पुत्रकान् द्रक्ष्यसि ।।
	पताकाया: यथा---
मूर्ध्ना जाम्बवतो़ऽभिवाद्य चरणावापृच्छय सेनापती-
	नाश्वास्याश्रुमुखान्प्रियसखान्प्रेष्यान् समादिश्य च।
आरम्भं जगृहे महेन्द्रशिखारादम्भोनिधेर्लङ्घने
	रंहस्वी रघुनाथपादरजसामुच्चै: स्मरन्मारुति: ।।
मैनाक: किमयं रुणद्धि गगने मन्मार्गमव्याहतं 
	शक्तिस्तस्य कुत: स वज्रपतनाद्भीतो महेन्द्रादपि।
तार्क्ष्य: सोऽपि समं निजेन विभुजा जानाति मां रावणं
	आ: ज्ञातं स जटायुरेष जरसा क्िलष्टो वधं वाञ्छति ।। इति प्रकरी.
नीतो विक्रमबाहुरात्मसमतां प्राप्तेयमुर्वीतले
	सारं सागरिका ससागरमहीप्राप्त्येकहेतु: प्रिया।
देवी प्रीतिमुपागता च भगिनीलाभाज्जिता: कोसला:
	किं नास्ति त्वयि सत्यमात्यवृषभे यस्मिन्करोमि स्पृहाम् ।।
इति कार्यस्येति। कार्यार्थं च दैवपौरुषप्राधान्यमध्यासते। तस्य तस्य दैवपौरुषोभयप्राधान्यादवस्था: संस्था: समवस्थास्त्रयो व्यपदेशा: जायन्ते। अवस्थादीनां च तिसृणामप्यारम्भप्रसवादीनि पञ्च पञ्च पर्वाणि भवन्ति। तत्र दैवप्राधान्ये अवस्थास्तासामारम्भादय: पञ्च पर्वाणि।
आरम्भप्रसवोद्भेदकिञ्चिच्छेष्ासमाप्तय:। निर्दिष्टा: सूरिभिरते तु तेषां लक्षणमुच्यते ।।
प्रयत्न: फलयोगस्य स खल्वारम्भ इष्यते। अपश्यत: फलप्राप्तिं यो व्यापार: फलं प्रति ।।
परं त्वौत्सुक्यगमनं प्रसव: स उदाहृत:। ईषत्प्राप्तिर्यदा काचित्फलस्य परिकल्प्यते ।।
भावमात्रेणं तं प्राहुरुद्भेदमिह सूरय:। नियतां तु फलप्राप्तिं यदा भावेन पश्यति ।।
किञ्चिच्छेषां समाप्तिं तामाक्षिपन्त: प्रचक्षते। अभिप्रेतं समग्रं च प्रतिरूपं निग्रद्यते।।
	पौरुषे प्राधान्ये संस्था। तासां तु प्रारम्भादय: पञ्च पर्वाणि।
प्रारम्भश्च प्रयत्नश्च तथा वै प्राप्तिसम्भव:। नियता तु फलप्राप्ति: फलयोगश्च पञ्चम: ।।
12.4
 अत्र प्रत्येकं प्रोपसर्गयोगात् पौरुषप्रकर्षोऽवभासते। पुरुषव्यापारेण बलात्कार्यसिद्धि: संस्थाप्यते। इमा: संस्था उच्यन्ते, अर्थस्तु य: पूर्वेषां स एषामपीति।
प्रार्थनादय: पञ्चैव पर्वाणि। प्रार्थनालाभसंयोगौ नाशस्संप्राप्तिरेव च ।।
12.5
 अत्र लाभनाशयोर्दैवस्य प्राधान्यं प्रार्थनासंयोगयो: पौरुषस्य संप्राप्तौ दैवपौरुषयोरिति न सर्वत्र प्रकर्षवाचि। प्रोपसर्गयोगे भवति। तत्र आरम्भप्रसवादयो अवस्था उषाहरणादिषु प्रारम्भप्रसवादय: संस्थाश्चतुर्दारिकालाभादिषु प्रबन्धेषूपवीथयो गृह्यन्ते।
12.6
 अथैतदुपाधे: कथाशरीरभागानां सुखादय: पञ्च व्यपदेशा भवन्ति। मुखं प्रतिमुखं गर्भो विमर्शो निर्वहणमिति। ते च बीजबिन्द्वादीनामर्थप्रकृतीनां सन्धानत्सन्धय उच्यन्ते। तदाह--
मुखं प्रतिमुखं गर्भो विमर्शश्च तथैव हि। तथा निर्वहणं चेति सन्धय: पञ्च नाटके ।।
	तत्राधिकारिणो नायकादेर्यत्र निरूपणं तत्र रससम्भवा:।
	कथाशरीरानुगतं तन्मुखं परिकीर्तितम्।
	यत्र फलार्थाया: प्रवृत्तेरुपक्रमस्कन्धे तु निरूपणं तत्प्रतिमुखम्। यथोच्यते--
बीजस्योद्धाटनं यत्र दृष्टनष्टमिव क्वचित्। मुखे न्यस्तस्य दृश्येत तद्वै प्रतिमुखं स्मृतम् ।।
	यत्र क्रियाफलस्योद्भेदलाभनाशान्वेषणादयो जायन्ते तत्र गर्भ इति स्मृतम्। यथोच्यते--
उद्भेद: कार्यबीजस्य प्राप्तिरप्राप्तिरेव वा। अन्विप्यते तु यस्तत्र स वै गर्भ इतीरित: ।।
	क्रियाफलावाप्तये विचारनिर्णयो विमर्श:। यथोच्यते---
गर्भनिर्भिन्नबीजार्थ: क्रोधव्यसनजोऽपि वा। विप्रलम्भकृतो वापि विमर्श इति संज्ञित: ।।
इति। क्रियाफलेन सम्यग्योगो निर्वहणम्। यथोच्यते,
यत्रानयनमर्थानां मुखाद्यानां महौजसाम्। फलोपबृंहितानां स्याज्ज्ञेयं निर्वहणं तु तत् ।।
12.7
 एते च महावाक्येषु रत्नावल्यादिषूपक्षेपपरिकराद्यङ्गचतुष्षष्टिप्रविभागप्रस्तावादन्यत्र विस्तरादुदाहरिष्यन्त इति नेह प्रतन्यते। तथा चोपक्षेपादय: प्रबन्धेष्वाधिकारिका: आनुषङ्गिका: प्रासङ्गिका वा प्रयोक्तव्या:।  यथा सन्दर्भस्य शोभायै भवन्ति तेनानुसन्ध्यादीनामपि समावेशो व्याख्यात:। तत्र किमाधिकारिकं किमानुषङ्गिकं किं प्रासङ्गिकमिति चेत्,
यत्कार्यं हि फलप्राप्तौ समर्थं परिकल्प्यते। तदाधिकारिकं ज्ञेयमन्यत्स्यादानुषङ्गिकम् ।।
कारणात्फलयोगस्य वृत्तं स्यादाधिकारिकम्। तस्योदाहरणार्थं तु प्रासङ्गिकमिहोच्यते ।।
	एवमेते पञ्चसन्धय: परिपूर्णप्रबन्धे भवन्ति। तदुक्तम्--
एते तु सन्धय: कार्या नाटकेषु प्रयोक्तृभि:। तथा प्रकरणेष्वेवं कथास्वाख्यायिकासु च ।।
महाकाव्येषु चम्पूषु तथैवाख्यानकेषु च। क्रियन्ते यत्र नैते तु सर्वे ते स्युर्डिमादय: ।।
एकलोपे चतुर्थस्य द्विलोपे त्रिचतुर्थयो:। द्वितृतीयचतुर्थानां त्रिलोपे लोप इष्यते ।।
12.8
 सुखादिसन्धिषु च व्याप्रियमाणा नायकोपनायकादीनां मनोवाक्कायकर्मनिबन्धना: पञ्च वृत्तयो 
भवन्ति, भारती, आरभटी, कैशिकी, सात्त्वती, विमिश्रा चेति। तासु,
या वाक्प्रधाना नृवरप्रयोज्या स्त्रीवर्जिता संस्मृतपाठ्ययुक्ता।
स्वनामधेयैर्भरतप्रयोज्या सा भारती नाम भवेत्तु वृत्ति: ।।
प्रस्तावपातप्लुतलङ्घनानि छेद्यानि मायाकृतमिन्द्रजालम्।
चित्राणि युद्धानि च यत्र वृत्तिं तां तादृशीमारभटीं वदन्ति।
या श्लक्ष्णनेपथ्यविशेषचित्रा स्त्रीसंयुता या बहुनृत्तगीता।
कामोपभोगप्रभवोपचारा तां कैशिकीवृत्तिमुदाहरन्ति।
या सात्त्वतेनेह गुणेन युक्ता त्यागेन वृत्तेन समन्विता च।
हर्षोत्कटा संहितशोकभावा सा सात्त्वती नाम भवेत्तु वृत्ति: ।।
यत्रारभट्यादिगुणास्समस्ता: मिश्रत्वमाश्रित्य मिथ: प्रथन्ते।
मिश्रेतिं तां वृत्तिमुशन्ति धीरा: साधारणीमर्थचतुष्टयस्य ।।
12.9
 सोऽयं पञ्चप्रकारोऽपि चेष्टाविशेषविन्यासक्रमो वृत्तिरित्याख्यायते। वेषविन्यासक्रम: प्रवृत्ति:। सापि चतुर्धा, पौरस्त्या, मागधी, दाक्षिणात्या, आवन्त्या च। तासां च लक्षणान्यग्रतो वक्ष्याम:। अन्ये पुनरन्यथा प्रवृत्तिं व्याचक्षते, दशविधा पुण्यप्रवृत्ति:, दशविधा पापप्रवृत्तिरिति। सा चाग्रतो व्याकरिष्यते। केचित्तु तामप्यन्यथा आहु:, पञ्च बुद्धीन्द्रियाणि, पञ्च कर्मेन्द्रियाणि तद्द्वारिका च धर्मा च वादस्थाने च पृथक्पृथक् दशप्रकारा प्रवृत्ति: भवति।
12.10
 अथान्यन्मतं प्रवृत्तिर्वाग्बुद्धिशरीरारम्भा। तत्र वागारम्भा द्वादश आलापप्रलापादय:, बुध्द्यारम्भा द्वादश भावहावादय:, शरीरारम्भा द्वादश विलासादय:। त एते षट्त्रिंशदप्यग्रत उदाहरिष्यन्ते। अन्यत्तु दर्शनं वेषविन्यासक्रम: प्रवृत्तिरित्युक्तम्। तत्र च पौरस्त्यौढ्रमागधीत्यादिना देशोपलक्षणेन देशकालपात्रवयोऽवस्थाशक्तिसाधनाभिप्रायप्रत्ययविपरिणामनिमित्ताभिगमसङ्ग्रामविहारोपहारच्छलच्छद्मश्रमजातिवृत्तिविभवप्रकीर्णसंकीर्णविप्रकीर्णादयो वेषविशेषप्रवृत्तिहेतव: संगृह्यन्ते। तत्र देशो यथा---
ताटङ्कवल्गनतरङ्गितगण्डलेखमानाभिलम्बि दरदोलिततारहारम्।
आश्रोणिगुल्फपरिमण्डलितान्तरीयं वेषं नमस्यत महोदयसुन्दीणाम् ।।
	कालो यथा---
कर्णे स्मेरं शिरीषं शिरसि विचकिलस्रग्लता: पाटलिन्य:
	कण्ठे मार्णालहारो वलयितबिसिनीमूलकाण्डा: कलाच्यो:।
सामोदं चन्दनाम्भ: स्तनभुवि नयने म्लानमाञ्चिष्ठपृष्ठे
	गात्रं लोलज्जलार्द्रं जयति मृगदृशां ग्रैष्मिको वेष एष: ।।
	पात्रं यथा---
छणपिठ्ठधूसरत्थणि महुमअअम्बच्छि कुवलआहरणे।
कस्स कअ चूरमञ्जरि पुत्ति तुए मण्डिओ गामो ।।
[क्षणपिष्टधूसरस्तनि मधुमदताम्राक्षि कुवलयाभरणे।
कस्य कृते चूतमञ्जरि पुत्रि त्वया मण्डितो ग्राम: ।।]
	वयो यथा---
विरचितविशेषकाणां शेक्षरिणामिक्षुकाण्डहस्तानाम्।
बृन्दै: कुमारकाणां विहितवतंसा इव ग्रामा: ।।
	अवस्था यथा---
वसने परिधूसरे वसाना नियमक्षामतनु: कृशैकवेणी।
अतिनिष्करुणस्य शुद्धशीला मम दीर्घां विरहव्यथां बिभर्ति ।।
	शक्तिर्यथा--
आर्द्रस्रजो मलयजोदकमच्छमेकं वासश्च वासवरिपुर्ममृषेऽलसाङ्ग:।
सञ्चिक्लिशे कलितरुद्रनिकेतनाद्रिर्भारेण तत्क्षणमसौ मणिभूषणानाम् ।।
	साधनं यथा--
वासो जाम्बवपल्लवानि जघपवने गुञ्जास्रजो भूषणं
	हस्तस्वस्तिकदानमंशुकविधिर्धातुद्रवो मण्डनम्।
उत्तंस: शितिकण्ठपिञ्छलतिकावेषोऽयमल्पैर्दिनै:
	यस्यारातिवधूजनेन शबरीसंवासत: शिक्षित: ।।
	अभिप्रायो यथा---
सिहिपिंछकण्ण(c)रा वहुआ वाहस्सगव्विरीभमइ।
गअमोत्तिअरइअ पसाहणाण मज्"े सवत्तीणं ।।
	[शिखिपिञ्छकर्णपूरा वधूर्व्याधस्य गर्विणी भ्रमति। गजमौक्तिकरचितप्रसाधनानां मध्ये सपत्नीनाम्।।]
	व्यत्यासो यथा--
प्रतिमूर्धजं निहितकर्णपूरका रभसेन नारपददत्तकाञ्च्य:।
परिवर्तिताम्बरयुगा रसाय तद्वलयीकृतश्रवणकुण्डला: स्त्रिय: ।।
	विपरिणामो यथा--
बभूव भस्मैव सिताङ्गराग: कपोलमेवामलशेखरश्री:।
उपान्तभागेषु च रोचनाङ्क: सिंहाजिनस्येव दूकूलभाव: ।।
	निमित्तं यथा--
प्रत्यग्रमज्जनविशेषविविक्तमूर्ति: कौसुम्भरागरुचिरस्फुरदंशुकान्ता।
विभ्राजते मकरकेतनमर्चयन्ती बालप्रभावविटपिप्रभवा लतेव ।।
	अभिगमो यथा--
गोरङ्गउ तरुणीअणो जोह्णाइं अहिसरइ सिअणेवच्छ पडिच्छेओ वल्लहबद्धरइ।
तच्छाआहिं पुण चलिअउ सामलगत्तो तह मअणु मन्तिअहिम् ।।
[गौराङ्गस्तरुणीजनो ज्योत्स्नायामभिसरति सितनेपथ्यपरिच्छन्नो वल्लभबद्धरति:।
तच्छायासु पुनश्चलित: श्यामलाङ्गस्तत्र मदनो मन्त्र्यभूत् ।।]
	सङ्ग्रामो यथा--
अथाभिपश्यन्निव विद्विष: पुर: पुरोधसारोपितहेतिसंहति:।
बभार रम्योऽपि वपु: स भीषणं गत: क्रियां मन्त्र इवाभिचारिकीम् ।।
	विहारो यथा--
शृङ्गाणि द्रुतकनकोज्ज्वलानि गन्धा: कौसुम्भं पृथुकुचकुम्भसङ्गि वास:।
मार्द्वीकं प्रियतमसन्निधानमासन्नारीणामिति जलकेलिसाधनानि ।।
	उपहारो यथा--
न्यस्तालक्तकरक्तमाल्यवसना पाषण्डचण्डालयो:
	पापारम्भवतोर्मृगीव वृकयोर्भीरुर्गता गोचरम्।
सेयं भूरिवसोर्वसोरिव सुता मृत्योर्मुखे वर्तते
	हा धिक्कष्टमनिष्टमस्तकरुण: कोऽयं विधे: प्रक्रम: ।।
	छलं यथा--
अथाजिनाषाढधर: प्रगल्भवाग्ज्वलन्निव ब्रह्ममयेन वर्चसा।
विवेश कश्चिज्जटिलस्तपोवनं शरीरबद्ध: प्रथमाश्रमो यथा ।।
	छद्म यथा--
जातं मे परुषेण भस्मरजसा तच्चन्दनोद्धूलनं
	हारो वक्षसि यज्ञसूत्रमुचितं चीनांशुकं वल्कलम्।
रुद्राक्ष: स किलेतरौ भ्रुकुटिवलयक्लिष्टा जटाकुन्तला-
	स्सीताकुन्तलहारि कल्पितमहो रम्यं वपु: कामिनाम् ।।

	आश्रमो यथा--
चूडाचुम्िबतकङ्कपत्रमभितस्तूणीद्वयं पृष्ठत:
	भस्मस्तोकपवित्रलाच्छनमुरो धत्ते त्वचं रौरवीम्।
मौर्व्या मेखलया नियन्त्रितमधो वासश्च माञ्चिष्ठकं
	पाणौ कार्मुकमक्षसूत्रवलये दण्डोऽपर: पैप्पल: ।।
	जातिर्यथा---
गलनिहित .. चर्चार्चितसन्निस्रावइ। .. प्रविशति हृष्ट: कुटीरकं हट्टकुटुम्बिन्या: ।।
	व्यक्तिर्यथा---
अथ हिमरुचिभस्मभूषितं शिरसि विराजितमिन्दुलेखया।
स्ववपुरतिमनोहरं हरं दधतमुदीक्ष्य ननाम पाण्डव: ।।
	विभवा यथा---
शिरसि जण्डीलो अडीगणिमणिअडाणगीसतो। विगोधडाकराविआमुद्धएउ ईरस्स ।।
	प्रकीर्णं यथा---
मलिणवसणाण कअवे णिआण आवं डुगण्डपालीणा सणाण।
पुप्फवइआण कामो अंगेसु कआउहोवसइ ।।
	सङ्कीर्णं यथा---
क्व युवतिमार्दवं क्व च महाहवदारुणता क्व च बलयी कर: क्व करिदन्तजमुष्टिरसि:।
क्व च नवयौवनं क्व कुसुमायुधनिस्पृहता तव ललनाविचेष्टितविरुद्धमहो ललितम् ।।
	विप्रकीर्णं यथा--
अथ स ललितयोषिद्भ्रूलताचाररुश्र्ङ्गं रतिवलयपदाङ्के चापमासज्य कण्ठे।
सहचरमधुहस्तन्यस्तचूतांकुरास्त्र: शतमखमुपतस्थे प्राञ्जलि: पुष्पधन्वा ।।
एवमियं प्रथमा चतुष्षष्टि: अथ द्वितीया। तस्यां गेयपदं स्थितपाठ्यं आसीनं पुष्पगन्धिका, प्रच्छेदकत्रिमूढकं सैन्धवं द्विमूढकं उत्तमोत्तममुक्तप्रत्युक्तमिति लास्याङ्गानि। एतेषु,
आसनेषूपविष्टैर्यद्भाण्डवाद्योपबृंहितम्। गायनैर्गीयते शुष्कं तद्गेयपदमुच्यते ।।
	यथा नागानन्दे प्रथमेऽङ्के वीणां वादयन्ती मलयवती गायति,
उत्फुल्लकमलकेसरपरागगौरद्युते मम हि गौरि।
अभिवाञ्छितं प्रसिध्यतु भगवति युष्मत्प्रसादेन ।।
प्रतिपक्षनियुक्ते तु पठेदासनसंस्थिता। मदनानलतप्ताङ्गी स्थितपाठ्यं तदुच्यते ।।
12.11
 यथा रत्नावल्यां द्वितीयेऽङ्के सागरिका विश्वस्य, हिअअ, पसीद, पसीद। किं इमिणा आमासमत्तफलएण दुल्लहजणप्पत्थणाणुबंधेण। अण्णा च्च जेण एव्व दिट्ठेण दे ईदिसो संदावो णं वढ्ढदि। पुणोवि तं जेव्व पेक्खिदुं अहिलससित्ति अहो दे मूढदा। अइ णिसंस हिअअ, जम्मदो पहुदि सह संव्वट्टिअं इमं जणं परिहरिअ क्खणमत्तदंसणपरिचिदं जणं अणुगच्छंतो कथं ण लज्जेसि। अहवा अणंगसरपडणमीदेण तुए पव्वं अज्ज व्वसिदं। भअवं कुसुमाउहए णिज्जिअसअलसुरासुरो भवीअ कहं इत्थिआजणं पहरंतो ण लज्जेसि। अहवा अणंगो सि सव्वधा इमिणा उवट्ठिदं। ताजाव इह कोवि ण आअच्छदि दाव आलेक्खसमप्पिदं तत अभिमदं जणं पेक्खिअ जहा समीहिदं करिस्सं' इति।
	[हृदय, प्रसीद प्रसीद। किममुनायासमात्रफलकेन दुर्लभजनप्रार्थनानुबन्धेन। अन्यच्च। येनैव दृष्टेन त 
ईदृश: सन्तापो ननु वर्धते। पुनरपि तमेव प्रेक्षितुं अभिलषसीत्यहो ते मूढता। अयि नृशंस हृदय, जन्मत: प्रभृति सह संवर्ध्येमं जनं परिहृत्य क्षणमात्रदर्शनपरिचितं जनमनुगच्छत् कथं न लज्जसे ? अथवा अनंगशरपतनभीतेन त्वयैवमद्य व्यवसितम्। भगवन् कुसुमायुध, निर्जितसकलसुरासुरो भूत्वा स्त्रीजनं प्रहरन् न लज्जसे। सर्वथा मम अनेन निमित्तेन उपस्थितम्। तद्यावदिह कोऽपि न आगच्छति तावदालेख्यसमर्पितं तमभिमतं जनं प्रेक्ष्य यथा समीहितं करिष्यामि।]
आसीनमास्यते यत्र सर्वातोद्यविवर्जितम्। अप्रसारितगात्रं च चिन्ताशोकसमन्वितम् ।।
	यथा रत्नावल्यां तृतीयेऽङ्के राजा आसनस्थ एव प्रविष्ट: पठति,---
संतापो हृदय स्मरानलकृत: संप्रत्यय सह्यतां
	नास्त्येवोऽपशमोऽस्य तां प्रति पुन: किं त्वं मुधा ताम्यसि।
यन्मूढेन मया तदा कथमपि प्राप्तो गृहीत्वा चिरं
	विन्यस्तस्त्वयि सान्द्रचन्दनरसस्पर्शो न तस्या: कर: ।।
12.12
 न तथाहमेवंविधावस्थमात्मानमनुचिन्तयामि यथान्तर्गूढकोपसंभाराया देव्या लोचनगोचरगतां तामेव तपस्विनीं सागरिकाम्। तथाहि।
ह्रिया सर्वस्याधो नयति विदितास्मीति वदनं द्वयोर्दृष्ट्वाऽऽलापं कलयति कथामात्मविषयाम्।
सखीषु स्मेरासु प्रकटयति वैलक्ष्यमधिकं प्रिया प्रायेणास्ते हृदयनिहितातङ्कविधुरा ।। इति ।।
वृत्तानि विविधानि स्युर्गेयं चातोद्यसंश्रितम्। चेष्टा च विविधा पुंसा यत्र सा पुष्पगण्डिका ।।
	यथा रत्नावल्यां द्वितीयेऽङ्के विदूषकेण नलिनीपत्रशयते दर्शितो राजा,---
	वयस्य, निपुणमुपलक्षितम्। तथा हि, 
परिम्लानं पीनस्तनजघनसङ्गादुभयतस्तनोर्मध्यस्यान्त: परिमिलनमप्राप्य हरितम्।
इदं व्यस्तन्यासं श्लथभुजलताक्षेपवलनै: कृशाङ्ग्या: सन्तापं वदति नलिनीपत्रशयनम् ।।
	अपिच,
स्थितमुरसि विशालं पद्मिनीपत्रमेतत्कथयति न तथान्तर्मन्मथोत्थामवस्थाम्।
अतिशयपरितापग्लापिताङ्ग्या यथास्यास्स्तनयुगपरिणारं मण्डलाभ्यां ब्रवीति ।।
प्रच्छेदकस्स विज्ञेयो यत्र चन्द्रातपाहता:। स्त्रिय: प्रियेषु सज्जन्ते अपि विप्रियकारिषु ।।
12.13
 यथा रासकाङ्के,--- विदूषकादेवपव प्रभृतिभेदमवगम्य तथाकृतापराधमपि चन्द्रातपाहता प्रियमभिससार राधा, यत्र वा लतिका गतेति।
अनिष्ठुरश्लक्ष्णपदं समवृत्तैरलंकृतम्। नाट्यं पुरुषभावाढ्यं त्रिमूढकमुदाहृतम् ।।
	यथा रत्नावल्यां द्वितीयेऽङ्के राजा सागरिकामेवावलोक्याह,
दृश:पृथुतरीकृता जितनिजाब्जपत्रत्विष श्चतुर्भिरपि साधु साध्विति मुखै: समं व्याहृतम्।
शिरांसि चलितानि विस्मयवशाद्ध्रुवं वेधसो विधाय ललनां जगत्त्रयललामभूतामिमाम् ।।
दृष्टिं रुषा क्षिपसि भामिनि यद्यपीमां स्निग्धेयमेष्यति तथापि न रूक्षभावम्।
त्यक्त्वा त्वरां व्रज पदै: स्खलितैरयं ते खेदं गमिष्यति गुरुर्नितरां नितम्ब: ।।
श्रीरेषा पाणिरप्यस्या: पारिजातस्य पल्लव:। कुतोऽन्यथा स्रवत्येष स्वेदच्छद्मामृतद्रवम् ।।
रूपादिवाद्यसंयुक्तं पाठ्येन च विवर्जितम्। नाट्यं हि तत्तु विज्ञेयं सैन्धवं नाट्यकोविदै: ।।
12.14
 रत्नावल्यां द्वितीयेऽङ्के विदूषक:, 'भो वअस्स जिदं अम्हेर्हि' (भो वयस्य, जितं अस्माभि:।) इत्युक्ता बाहू प्रसार्य नृत्यति। कक्षाया: चित्रुफलकं पतति, तत् दृष्ट्वा राजा विषादं नाटयति। अपवार्य विदूषकं अङ्गुल्या तर्जयतीति।
मुखप्रतिमुखे मूढे घटिते तु पदक्रमम्। स्पष्टभावरसोपेतं चित्रार्थं चेद्विमूढकम् ।।
	रत्नावल्यां द्वितीयेऽङ्के राजा चित्रगतां सागरिकां दृष्ट्वा आह---
लीलावधूतपद्मा कथयन्ती पक्षपातमधिकं न:। मानसमुपैति केयं चित्रगता राजहंसीव ।।
इत्याद्यभिहितं यावत्सुसङ्गता आगच्छेति। एतन्मुखोपक्षिप्तबीजोद्भेदान्मुखमिव मुखम्। तथा सुसङ्गतायामागतायां राजनि साशङ्के विच्छिन्नमिव तद्बीजमिति दृश्यते।
12.15
 'बीजस्योद्धाटनंपव यत्र दृष्टनष्टमिव क्वचित्।' इति। अत एवाभिहितं राज्ञा सुसङ्गते क्रीडामात्रकमेवैतदित्यादि। अत एव द्वे मुखप्रतिमुखे मूढे घटिते यत्र तद्द्विमूढकमिति।
उत्तमोत्तमकं विद्यादनेकरससंश्रयम्। विचित्रश्लोकबन्धैश्च हेलाहावविभूषितम् ।।
	यथा रत्नावल्यां तृतीयेऽङ्के, राजा सागरिकाबुद्ध्या वासवदत्तामाह--- प्रिये सागरिके,
शीतांशुर्मुखमुत्पले तव दृशौ पद्मानुकारौ करौ
	रम्भागर्भनिभं तवोरुयुगलं बाहू मृणालोपमौ।
इत्याह्लादकाराखिलाङ्गि रभसान्निश्शङ्कमालिङ्ग्य मा-
	मङ्गानि त्वमनङ्गतापविधुराण्येह्येहि निर्वापय ।। इत्यादि।
कोपप्रसादजनितमधिक्षेसमाश्रयम्। उक्तप्रत्युक्तमेवं स्थाल्लास्याङ्गं दशमं त्विह ।।
12.16
 यथा रत्नावल्यां तृतीयेऽङ्के, राज्ञा प्रत्यभिज्ञातायां वासवदत्तायां प्रिये वासवदत्ते इत्याद्यभिहिते वासवदत्ता सकोपमाह, 'अज्जउत्त, मा एव्वं भण। अदिक्कंदाइं दाणिं एदाइं अक्खवराइं।' (आर्यपुत्र, मा एवं भण। अतिक्रान्तानीदानीमेतान्यक्षराणि।) एवमुक्ते तदा विज्ञापनानन्तरं पादयो: पतन्तं राजनं दृष्ट्वा वासवदत्ता पुनरनुभावान्नायकप्रसादमुररीकृत्य प्रविष्टाह, 'कंचणमाले, तं तहा चरणनिवडिदं अज्जउत्तं अवधीरिअ आअच्छंतीए मए अदिनिठ्ठुरं किदं। ता दाणिं सअं गदुअ अलक्खिदा एव्व कंठे गेण्हिअ पसादइस्सं।' (काञ्चनमाले, तं तथा चरणनिपतिततमार्यपुत्रमवधीर्यागच्छन्त्या मयातिनिष्ठुरं कृतम्। तदिदानीं स्वयं गत्वा अलक्षितैव कण्ठे गृहीत्वा प्रसादयिष्ये।) इत्यादि।
12.17
 अथ वीथ्यङ्गानि उद्धातकं, अवलुण्ठितं, अन्वस्यन्दितं, असंप्रलाप:, नालिका, वाक्केलि:, अधिबलं, छलं, व्याहार:, त्रिगतं, गण्ड:, मृदवं, प्रपञ्च इति। पदानि त्वगतार्थानि तदर्थगतयेन .... । यथा वेणीसंहारे,
सत्पक्षा मधुरगिर: प्रसाधिताशा मदोद्धतारम्भा:।
निपतन्ति धार्तराष्ट्रा: कालवशान्मेदिनीपृष्ठे ।।
इति सूत्रधारेण पठिते संभ्रान्त: पारिपार्श्वक:, 'भाव, शान्तं पापं, प्रतिहतममङ्गलम्।'
	सूत्रधार:-- ननु शरत्समयवर्णनाशंसया हंसान्धार्तराष्ट्रानिति व्यपदिशामि।
	पारिपार्श्वक:-- भाव, न खलु न जाने। किन्त्वमङ्गलाशंसयास्य वो वचनस्य यत्सत्यं कम्पितमिव मे हृदयमिति।
यत्रान्यस्मिन्समावेश्य कार्यमन्यत्प्रसाध्यते। तच्चावलगितं नाम विज्ञेयं नाट्ययोक्तृभि: ।।
	यथा रत्नावल्यां द्वितीयेऽङ्के, सुसङ्गता-- सहि, जस्स किदे तुमं आअदा सो अअं चिट्ठदि। (सखि, यस्य कृते त्वमागता सोऽयं तिष्ठति।)
	सागरिका--- (सासूयं) सहि, कस्स किदे अअं आअदा। (सहि, कस्य कृतेऽहमागता।)
	सूसङ्गता--- (विहस्य), अइ अण्णसंकिदे। णं चित्तफलअस्स ता गोण्हतं।
अयि अन्यशङ्किते, ननु चित्रुलकस्य कृते आगताहमिति प्रतिपादयन्त्या छायान्तरेण राजार्थोऽपि प्रतिपादित इत्यवलगितम्।
आकाङ्क्षि तु कस्मिंश्चिच्छुभाशुभसमुत्थिते। कौशलादुच्यतेऽन्योर्थस्तदवस्यन्दितं भवेत् ।।
	यथा वेणीसंहारे प्रथमेऽङ्के सूत्रधार:--
निर्वाणवैरदहना: प्रशमादरीणां नन्दन्तु पाण्डुतनया: सह माधवेन।
रक्तप्रसाधितभुव: क्षतविग्रहाश्च स्वस्था भवन्तु कुरुराजसुता: सभृत्या: ।।
इति सूत्रधारवचनममृष्यमाण: क्रुध्यन् भीमसेन: प्राह-- आ: दुरात्मन्वृथा मङ्गलपाठक शैलूषापसद।
लाक्षागृहानलविषान्नसभाप्रवेशै: प्राणेषु वित्तनिचयेषु च न: प्रहृत्य।
आकृष्टपाण्डववधूपरिधानकेशा: स्वस्था भवन्ति मयि जीवति धार्तराष्ट्रा: ।।
इति भीमसेनेनोक्ते सहदेव आह-- आर्यानुमतमेवास्य नो भरतपुत्रवचनम्। तथाहि, निर्वाणवैरदहना इत्यन्यथास्य व्याख्यानमित्युक्त्वा, रक्तप्रसाधितभुव: क्षतविग्रहा: स्वर्गस्था भवन्त्विति अन्यथा व्याचष्टे।
मूर्खजनसन्निकर्षे हितमपि यत्र प्रभाषते विद्वान्।
न च गृह्यते ऽस्य वचनं विज्ञेयोऽसंप्रलापी ऽसौ ।।
यथा रामाभ्युदये द्वितीयेऽङ्के रावण:-- प्राय: श्रुतमेव भवता यथा कलत्रसामीप्येऽपि तापसस्तदपहार एव तापसाय निरूप्यताम्। न च कलत्रापहरणादृते पुरुषस्यापरं परभिवस्थानमस्ति। तत्र च मारीचेन साहाय्यकं क्रियमाणमिच्छामि।
मारीच:-- स्वामिन्, जीवतो रामस्य परिभव इत्यलम्। न खलु तापस इति नावज्ञातुमर्हति देव: अन्यदेव किमपि 	  वस्त्वन्तरं तत्।
रावण:-- सक्रोधम्, आ:, किन्नाम वस्त्वन्तरं तन्मूढ:।
युक्तैव क्षत्रवन्धो परिभवमज्जीयत: कर्तुमिच्छन्
	मायासाहाय्यके त्वं निपुणतम इति .... येनासमर्थ:।
यच्चान्यत्तत्र वज्रप्रहतिमसृणितस्फारकेयूरभाज:
	सज्जा त्रैलोक्यलक्ष्मीर्हठहरणसहा बाहवो रावणस्य ।।
यत्रात्मन: परस्य च वचनं स्यादुत्तरोत्तरप्रभवम्।
अन्योन्यार्थविशेषकवाक्यमिति तद्बुधैर्ज्ञेयम् ।।
	यथा कृत्यारावणे--- हा भ्रातर्लक्ष्मण परित्रायस्व मां परित्रायस्वेति।
श्रुत्वा सीतावेषधारिणीं शूर्पणखामुपागतां तस्यां च मूढायां,
	लक्ष्मण:-- आर्ये, समाश्वसिहि, समाश्वसिहि। इत्यादि।
अन्यार्थमेव वाक्यं छमति .... सन्धानहास्यरोषकरम्।
12.18
 यथाव रत्नावल्यां चित्रफलके राजानं सागरिकां चावलोक्य, 'कस्स पदं विण्णाणं ?' (कस्येदं विज्ञानम् ?) इति वासवदत्ताप्रश्ने, राजा-- अलमन्यथा सम्भाविनेन। इयं हि मया स्वचेतसैव परिकल्प्यालिखिता। न तु दृष्टपूर्वा।
12.19
 विदूषक:--- सच्चं सबामि बम्हसुत्तेण जइ कदावि अम्हेहिं ईदिसी दिठ्ठुपुव्वा। (सत्यं शपे ब्रह्मसुत्रेण यदि कदाप्यस्माभिरीदृशी दृष्टपूर्वा।) इति।
	राजा-- वयस्य, कथं दर्शनमपि भविष्यति प्रियाया:।
12.20
 विदूषक:--- (साहंकारं) भो:, किं त्ति ण भविस्सदि जस्स दे उवहसिदविहप्पदि बुद्धि विहवो अअं अमच्चे। ( भो:, किमिति न भविष्यति यस्य त उपहसितबृहस्पतिबुद्धिविभवोऽयममात्य:। ) अत्र विदूषकेणानुभूतस्यार्थस्य हास्यलेशाय व्याहार इति।
	श्रुतिसारूप्याद्यस्मिन् बहवोऽर्था: युक्तिभिर्निरूपिता: तत् त्रिगतमिति ज्ञायते।
	यथेन्दुलेखायां वीथ्याम्, राजा-- वयस्य,
किन्नु कलहंसनादो मधुरो मधुवाचिनानुत्सङ्कर:।
हृदयगृहदेवतायास्तस्या नु सनूपुरं चरणम् ।।
	यदि वा---
यत्रानुदात्तवचनं त्रिधा विभक्तं भवेत्प्रयोगे तु।
हास्यरससंप्रयुक्तं तत्ित्रगतं नाम विज्ञेयम् ।।

	
12.21
 यथा पुल्लसके रूपके--- तरलं हि भट्टा तुंहएअं अवत्थंसो (c)ण चिन्ता अआमाउळहराओ आगदेहिंसि धत्थवरेण्णो ... सुरुषचमालाइ आए मालं सअंवरत्थेण विरइअं गइ(c)णं एसा देवी इह 
एव्वमाअदेत्ति।
संरम्भसम्भ्रमयुतं विवादयुक्तं तथापवादकृतम्।
बहुवचनाक्षेपकृतं गण्डमिति वदन्ति तत्त्वज्ञा: ।।
	यथा वेणीसंहारे द्वितीयेऽङ्के दुर्योधनो भानुमतीमुद्दिश्य,
लोलांशुकस्य पवनाकुलितांशुकान्तं त्वद्दृष्टिहारि मम लोचनबान्धवस्य।
अध्यासितुं तव चिरं जघनस्थलस्य पर्याप्तमेव करभोरु ममोरुयुग्मम् ।।
	कञ्चुकी--- देव भग्नम्। राजा--- किं नाम। कंचुकी--- भग्नं भीमेन।
	राजा--- आ: किमेवं प्रलपसि। कंचुकी--- (सभयं) ननु भग्नं भीमेन भवत:।
	राजा--- हा धिक् प्रलापिन् वृद्धापसद, कोऽयमद्य ते व्यामोह:।
	कंचुकी--- देव न खनपलु कश्चिव्द्यामोह:। सत्यमेव ब्रवीमि।
भग्नं भीमेन भवतो मरुता रथकेतनम्। पतितं किङ्किणीक्वाणबद्धाक्रन्दमिव क्षितौ ।। इति
12.22
 ननु च वहौ वक्ष्यमाणस्याशुभवार्ताबहुमत्यर्थो बहुवचनाक्षेपकृतं गण्डमित्यनेनोच्यते। तच्च पताकास्थानकस्यापि आगामिवस्तुसूचनात्मकत्वात् ततोऽस्य को भेद: ? उच्यते। एताकास्थानकेन धर्मादेर्नाटकशरीरभूतस्य साध्यस्य वस्तुन: साधनभूतानामुपक्षेप: क्रियते। अत एव तद्विघ्नभूतानामिति विशेष:। अत 
एव गण्ड इव गण्ड ... । यथा हि गण्डो गण्डरूप: प्रथममुद्भिद्यमान: व्यावर्तको गण्डो ज्ञेय:। तदाह बहुवचनसंबन्धानामन्ते यत्पदं च संबद्धम्। संबद्धमिवाभाति च तद्गण्डं नामपव वीथ्यां स्यात्।
हास्येनोपगतार्था प्रहेलिका नाळिकेति विज्ञोया।।
	यथा---
कोऽयं द्वारि हरि: प्रयाह्युपवनं शाखामृगस्यात्र किं 
	कृष्णोऽहं दयिते बिभेमि सुतरां कृष्णादहं वानरात्।
राधेऽहं मधुसूदनो व्रज लतां तामेव पुष्पान्विता-
	मित्थं निर्वचनीकृतो दयितया ह्रीणो हरि: पातु व: ।।
	यथा मृच्छकटिकायां---
12.23
 वसन्तसेना--- कधं परिअणोत्ति मं अवगच्छदि। (कथं परिजन इति मामवगच्छति।) प्रावारकं गृहीत्वा समाघ्राय च, अणुदासीणं से जावणं पडिहासेदि। (अनुदासीनमस्य यौवनं प्रतिभासते।) अपवारितकेन प्रावृणोति।
	चारुदत्त:-- ननु रदनिके रोहसेनं गृहीत्वा आभ्यन्तरं प्रविश।
	वसन्तसेना-- मन्दभाइणीक्खु अहं तुह अब्भन्तरस्स। (मन्दभागिनी खल्वहं तवाभ्यन्तरस्य।) कार्यहेतो: स्वरूपविज्ञानादिप्रच्छादनं नर्मगर्भ:। यथा---
	चारुदत्त:--- ननु रदनिके प्रतिवचनमपि नास्ति। कष्टम्।
यदा तु भाग्यक्षयपीडितां दशां नर: कृतान्तोपहितां प्रपद्यते।
तदास्य मित्राण्यपि यान्त्यमित्रतां चिरानुरक्तोऽपि विरज्यते जन: ।।
	यथा शाकुन्तले --
मेदश्छेदकृशोदरं लघु भवत्युत्थानयोग्यं वपु:
	सत्त्वानामपि लक्ष्यते विकृतिमच्चित्तं भयक्रोधयो:।
उत्कर्ष: स च धन्विनां यदिषव: सिध्द्यन्ति लक्ष्ये चले
	मिथ्या हि व्यसनं वदन्ति मृगयामीदृग्विनोद: कृत: ।।
	गुणस्य दोषीकरणं यथा मालतीमाधवे---
पुरश्चक्षूरागस्तदनुमनसोऽनन्यपरता तनुग्लानिर्यस्य त्वयि समभवद्यत्र च तव।
युवा सोऽयं प्रेयानिह सुवदने मुञ्च जडतां विधातुर्वैदग्ध्यं विलसतु सकामोऽस्तु मदन: ।।
इति कामन्दकीवचनादनन्तरं लवङ्गिका-- भअवदि किसणचउंदसीरअणि मस्नाणसचारणिंवूढविसमबवसाअ णिंठाविदचण्डपासंडर्दोदंडसाहसो साहसिओ खु एसो। अदो खु मे पिअसही उंकंविदा। [भगवति कृष्णचतुर्दशीरजनीश्मशानसञ्चारनिर्व्यूढविषमव्यवसायनिष्ठापितचण्डुपाषण्डदोर्दण्डसाहसस्साहसिक: खल्वेष:। अत्र: खलु मे प्रियसख्युत्कम्पित।
	कामंदकी--- साधु लवङ्गिके साधु स्थाने खलु अनुरागोपकारयोर्गरीयसोरुपन्यास:। एकस्य वा अर्थहेतोर्यथा मृच्छकटिकायाम्---
	चारुदत्त:--- (मैत्रेयं दृष्ट्वा) दिष्ट्या भवान् दृश्यते। वयस्य स्वागतम्। आस्यताम्।
	विदूषक:--- उवविठ्ठम्हि। (उपविष्टोऽस्मि।)
	चारुदत्त:--- वयस्य, कथय तत् कार्यम्।
	विदूषक:--- तं क्खु कज्जं विणट्ठं। (तत् खलु कार्यं विनष्टम्।)	
	चारुदत्त:--- किं तया न गृहीता सा रत्नावली ?
	विदूषक:--- कुदो अम्हाणं एत्तिअं भाअधेअं। णवणलिणकोमलं अञ्जलिं मत्थए कदुअ पडिच्छिआ। (कुतोऽस्माकमेतावद्भागधेयम्। नवनलिनकोमलमञ्जलिं मस्तके कृत्वा गृहीता।)
अथ प्रत्यङ्गानि.
12.24
 उद्धात्यकादीनामङ्गानां प्रवृत्ति: वीथी उद्धात्यक: कथोद्धात: प्रयोगातिशय: प्रवर्तकोऽवलगितमिति। तत्रोद्धात्यको यथा---
को जयति जयति शर्व: केन जितं जितमनङ्गदहनेन।
त्रिपुरारिणा भगवता बालशशाङ्काङ्कितजटेन ।।
	कथोद्धातो यथा---
साकं पङ्कजजन्मना सुरपतेरभ्यर्थनाया वशा-
	दिक्ष्वाको: शरदिन्दुबिम्बविमले वंशेऽवतीर्य स्वयम्।
नि:शेषात्तपदं त्रयीपथजुषां विद्वेषिणं राक्षसं
	य: पौलस्त्यमहन् स पातु भवतो रामाभिधानो हरि: ।।
	प्रयोगातिशयो यथा---
यूथायितमवतु हरे: क्ष्मामुद्धरतो वराहवपुषो व:। शेषफगरत्नदर्पणसहस्रसंक्रान्तबिम्बस्य ।।
	प्रवर्तको यथा---
आसादितप्रकटनिर्मलचन्द्रहास: प्राप्त: शरत्समय एष विशुद्धकान्त:।
उत्साद्य गाढतमसं धनकालमुग्रं रामो दशास्यमिव सम्भृतबन्धुजीव: ।।
	अवलगितं यथा--- अमुमेवं शरत्समयमाश्रित्य गीयताम्। तथा ह्यस्याम्
सत्पक्षा मधुरगिर: प्रसाधिताशा मदोद्धतारम्भा:।
निपतन्ति धार्तराष्ट्रा: कालवशान्मेदिनीपृष्ठे ।।
12.25
 संक्षिप्तिका, अवपात:, वस्तूत्थापनं, संस्फोट:, इति चत्वारि आरभट्यङ्गानि। तेषु माहेन्द्रजालनेपथ्यादिभिर्वस्तुसंक्षेप: संक्षिप्तिका। यथा---
रक्षसा मृगरूपेण वञ्चयित्वा सराघवौ। जहार सीतां पक्षीन्द्रप्रयासक्षणविघ्नित: ।।
	भयादिभिर्विद्रवादिकर्मानुप्रवेशनिर्गमनमवपात:। यथा---
मृगरूपं परित्यज्य विधाय विकटं वपु:। नीयते रक्षसा तेन लक्ष्मणो युधि संशयम् ।।
	अविद्रव: सविद्रवो वा सर्वरसभावसमासो वस्तूत्थापनम्। यथा---
राहोश्चन्द्रकलामिवाननचरीं दैवात् समासाद्य मे
	दस्योरस्य कृपाणपातविषयादाच्छिन्दत: प्रेयसीम्।
आतङ्काद्विकलं द्रुतं करुणया विक्षोभितं विस्मयात्
	क्रोधेन ज्वलितं मुदा विकसितं चेत: कथं वर्तताम् ।।
	नानास्त्रयुद्धनियुद्धादिभि: ससंरम्भसंप्रहार: संस्फोट:। यथा---
कृष्टा येन शिरोरुहेषु पशुना पाञ्चालराजात्मजा
	येनास्या: परिधानमप्यपहृतं राज्ञां गुरूणां पुर:।
यस्योर:स्थलशोणितासवमहं पातुं प्रतिज्ञातवान्
	सोऽयं मद्भुजपञ्जरे निपतित: संरक्ष्यतां कौरवै: ।।
12.26
 नर्म, नर्मस्फिज:, नर्मस्फोट:, नर्मगर्भ इति चत्वारि कैशिक्यङ्गानि। तेषु स्थापितशृङ्गारे वचो विचेष्टितं वा सपरिहासं नर्म। यथा---
वयं तथा नाम यथात्थ किं वदाम्ययं त्वकस्माद्विकल: कथान्तरे।
कदम्बगोलाकृतिमाश्रित: कथं विशुद्धमुग्ध: कुलकन्यकाजन: ।।
	प्रथमसम्भोगे नवावस्थानं संभोगाश्रयवाक्यादि कर्म नर्मस्फिज:। यथा---
प्राप्तासौ वृषपर्वण: प्रियसुता सङ्केतखण्डे नवे
	वृष्टि: सेयमनम्बुदा ऽमृतमयी गात्राणि मे सिञ्चति।
किं जानासि विनोदयिष्यति मन: संतप्तमेवाद्य मे
	दुर्वात्येव निवर्तयिष्यति न भो स्तां देवयानीं प्रति ।।
	आविर्भूताभिलाषानुभावयोरकाण्डसम्भोगभङ्गो नर्मस्फोट:। यथा---
इत: परानर्भकहार्यशस्त्रान् वैदर्भि पश्यानुमता मयासि।
एवंविधेनाहवचेष्टितेन, त्वं प्रार्थ्यसे हस्तगता ममैभि: ।।
	कार्यहेतो: स्वरूपविज्ञानादिप्रच्छादनं नर्मगर्भ:। यथा--
अथाजिनाषाढधर: प्रगल्भवाक् ज्वलन्निव ब्रह्ममयेन तेजसा।
विवेश कश्चिज्जटिलस्तपोवनं शरीरबद्ध: प्रथमाश्रमो यथा ।।
12.27
 उत्थापक:, परिवर्तक:, संलापक:, संघात्यक:, इति चत्वारि सात्वत्यङ्गानि। तेषु परस्परीभूतार्थेषूत्थापनमुत्थापक:। यथा--
प्रहर मम तु कायं प्राक् प्रहरप्रियोऽहं मयि तु कृतविघाते किं विदध्या: परस्मात्।
"टिति विततबह्वङ्गारभास्वत्कुठारप्रविघटितकठोरस्कन्धबन्ध: कबन्ध: ।।
	प्रस्तुतार्थत्यागादन्यार्थभजनं परिवर्तक:। यथा--
मुनिमभिमुखता निनीषवो या: समुपययु: कमनीयतां गुणेन।
मदनमुपदधे स एव ताभ्यो दुरधिगमा हि गति: प्रयोजनानाम् ।।
	सदसि नानावाक्यैर्मिथोऽधिक्षेप: संलापक:। यथा---
कथमपि न निषिद्धो दु:खिना भीरुणा वा द्रुपदतनयपाणिस्तेन पित्रा ममाद्य।
तव भुजबलदर्पध्मायमानस्य वाम: शिरसि चरण एष न्यस्यते धारयैनम् ।।
	कार्यमन्त्रानुभावदैवादिभि: संघातभेद: संघात्यक:। यथा---
अपश्यद्भिरिवेशानं रणान्निववृते गणै:। मुह्यत्येव हि कृच्छ्रेषु संभ्रमाधिगतं मन: ।।
12.28
 अथ सन्ध्यन्तराण्येकविंशति:। तद्यथा-- साम, भेद:, दण्ड:, प्रदानं, वध:, प्रत्युत्पन्नमतित्वं, गोत्रस्खलितं, साहसं, भयं, ही:, माया, क्रोध:, ओज:, संवरणं, भ्रान्ति, हेत्ववधारणं, दूत:, लेख:, स्वप्न:, मित्रं, मद इति।
	तत्र साम यथा--- पार्थविजये, भगवान् वासुदेवो दूत्येन गतो दुर्योधनमाह,
क्षीरोदादमृतद्युति: क्षितिभुजां वंशस्ततो भारत:
	श्लाघ्य: श्लाघ्यगुणश्च किञ्च बहुना यत्रोद्भवस्तापवदृशाम्।।  इत्यादि।
12.29
 मेदो यथा मुद्राराक्षसे, चाणक्येन तन्मुद्रालाञ्छितलेखालङ्कारादिदर्शनेन राक्षसान्मलयकेतुर्भेदित:। दण्डो यथा--- तत्रैव राक्षससङ्ग्रहार्थं वधबन्धादिकं तन्मित्रे श्रेष्ठिनि चन्दनदासे प्रयुक्त:। प्रदानं यथा-- मृच्छकट्यां, शकारो गणिकां वसन्तसेनां व्यापादयितुं विटमुपन्यस्तवान्। शकार:--- भावे भावे, जदिच्छशे लम्बदशाविशालं पावालअं शुत्तशदेहि जुत्तम्। मंशं च खादुं तह तुट्टि कादुं चुहू चूहू चुक्कतु चुहू चुहूत्ति।। (भाव भाव, यदीच्छसि लम्बदशाविशालं प्रावारकं सूत्रशतैर्युक्तम्। मांसं च खादितुं तथा तुष्टिं कर्तुं चुहू चुहू चुक्कु चुहू चुहू इति।।)	विट:--- तत: किम्।
	शकार:--- मम पिअं कलेहि। (मम प्रियं कुरु।)
	विट:--- बाढं करोमि वर्जयित्वा त्वकार्यम्।
	शकार:--- भावे अकज्जाह गन्धे वि णत्थि। लक्खशि काविणत्थि।
	   (अकार्यस्य गन्धोऽपि नास्ति। राक्षसी कापि नास्ति।)
	विट:--- उच्यतां तर्हि।
	शकार:--- मालेहि वशन्तशेणिअं। (मारय वसन्तसेनाम्।)
	विट:--- कर्णौ पिधाय।
12.30
 शकार:--- अहं ते भेडकं दइश्शं। अण्णं च विवित्ते उज्जाणे इध मालन्तं को तुमं पेक्खिश्शादि। (अहं त एडकं दास्यामि। अन्यच्च विविक्त उद्यान इह मारयन्तं कस्त्वां प्रेक्षिष्यते।) तथा मम स्वामिना अनेनार्येण वसन्तसेना व्यापादिता, न चारुदत्तेनति ब्रुवते। स चेटाय कटकं प्रयच्छन्नाह, इत्यादि।
12.31
 वधो यथा-- रामायणीयेषु नाटकेषु ताटकाविराधवालिजटायुप्रभतीनां, भारतीयेषु वकहिडिम्बकीचकाभिमन्युप्रभृतीनामिति।
12.32
 प्रत्युत्पन्नमतित्वं यथा--- तापसवत्सराजे, वसन्तकेन राजा भौतिकनैष्ठिकवृत्तयोर्विशेषं पृष्ट: कथयित्वाऽऽह। किं च भवान्नैष्ठिकं प्रपन्न: ?
12.33
 विदूषक:-- भो णा हं भोदिअं जाणामि, ण हि णठिअं, जदा तुमं एदं ... परिच्चअसि तदउ ... जा (उण) एसा दासीए ... एदं परिव्वाअअभण्डिअं सरसक्कारं ण इअ त.. जेव्व देवीए वासवदत्ताए सहत्थोवणीदमोद ... पढम विअ अब्भुवं विलसिस्सं। [भो नाहं भौतिकं जानामि न नैष्ठिकं, यदा त्वमेतत्पारिव्रज्यं परित्यजसि तदा अहमपि। या पुनरेषा पुत्री स्वस्वप्रिययाता ? दुहितेव क्षणं स्कन्धान्नावतरति, एतत्परिव्राजभाण्डकं शतसत्कारं नीत्वा तत्रैव देव्या वासवदत्तया स्वहस्तोपनीतमोदकमश्नन् प्रथमकालतोऽपि अद्भुतं विलसिष्वामि।]
	राजा--- (ससंभ्रमौत्सुक्यं) वयस्य, कथमिव।
12.34
 विदूषक:--- (प्रकाशितदाहापया वासवदत्ताया रभसाज्जीवनोच्छेदं कृत्वा हस्तमवधूय आत्मगतं) किं दाणिं एद्ध करिस्सं अहवा एव्वं दाव। (प्रकाशं) भो वयस्य, किं ण सुमरदि भवं जं भणिदं तेण भअवदा देवी सरिसा किदीए कणआए पाणिग्गहं ... देवी समाअमो दे हविस्सदित्ति। [किमिदानीमिह करिष्ये, अथवा एवं तावत्। भो वयस्य किं न स्मरति भवान् यत्तेन भगवता सिद्धेन भणितं यथा देवीसदृश्या: कन्यकाया: पाणिग्रहणं निर्वर्त्य देवीसमागमस्ते भविष्यतीति। इति।]
12.35
 गोत्रस्खलितं यथा--- विक्रमोर्वश्याम्, अप्सरसा अन्यस्यै कथितं (c)र्वश्या शक्रसदसि प्रेक्षणीये पुरुषोत्तम इति वक्तव्ये तद्गतमनसा पुरूरवा इत्यभिहितमिति प्रवेशकसूचितम्।
12.36
 साहसं यथा--- चन्द्रगुप्ते, स्त्रीवेषनिह्नुतश्चन्द्रगुप्त: शत्रो: स्कन्धावारमलिपुरं शकपतिवधायागमत् इति प्रयोगे दर्शितम्। शकपतिमघातयदिति च वृत्तं सूचितम्।
12.37
 भयं यथा--- वेणीसंहारे, नेपथ्ये सूचितं भो भो भयस्खलितकार्मुककृपाणतोमरशक्तिकौरवबलपक्षपाततृणीकृतद्रपविणसञ्चया नरपतय: संस्तभ्यतां निहितदुश्शासनपीतशेषशोणितस्नपितबीभत्सवृकोदरदर्शनपरिस्खपवलत्प्रहराणि रणद्विद्रवन्ति बलानि। पुनश्च मूर्च्छितदुर्योधनमपवाहयता सूतेनोक्तम्-- कथमासन्न एवायं दुरात्मा कौरवद्रुमोत्पातमारुतो मारुति:। 
अनुपलब्धसंज्ञश्च तावदत्र महाराज:। भवतु सुदूरमपहरामि स्यन्दनमित्येवं प्रयोग एव दर्शितम्।
12.38
 हीर्यथा-- तापसवत्सराजे, पद्मावती प्रत्याख्यानदु:खादुद्धृत्यात्मानं व्यापादयन्ती वत्सराजेन निवारिता ह्रिया युक्ता। तत्र हि विदूशक:--- भोदि अअं दाव थोअगुग्गुलु बिद्धओ उण्होदएण जडाओ विच्छोळिअ तादिसो एव्व, अहं अणवराहमुंडिदो कुदो तादिसे चण्डु ... लहिस्सं। पद्मावती लज्जावनतमुखी स्मितं करोति। पुनश्च कञ्चुकिविज्ञापनया, अनुज्ञाता राज्ञा सलज्जा अधोमुखी कञ्चुकिना सह निष्क्रान्ता।
12.39
 तथा पुंसोऽपि ह्रीर्यथा--- पार्थविजये, गन्धर्वै: पराजित्य बद्धस्यार्जुनेन विक्रम्य मोचितस्य दुर्योधनस्य। तथाहि, दुर्योधनमर्जुन आह। न चाहमस्मिन् काले पाण्डवेनाहृत इति मनसि सम्भावनीयम्। यस्मादभिन्नमेवार्ययुधिष्ठिरमहाराजमवगच्छामो विशेषतोऽस्मिन्काले। पश्यतु महाराज:।
स्वैर्वैरे कुरुपाण्डवान्तरकृतो यस्मिन्विशेषोऽस्ति न:
	तस्मिंस्तत्किमसाधु यच्च कथमित्यार्या विजानन्ति तत्।
यत्रैकाभिजनान्वये त्वभिभव: क्षत्रस्य तस्मिन्पुन:
	भ्रातॄणां पुरतोऽभियोगसमये पञ्चोत्तरं न: शतम् ।।
	दुर्योधन:-- (सबैलक्ष्यमात्मगतम्) हृदय शिक्षयोत्तरम्। कथमिवैनमालपामि।
भ्राताहमित्यसदृशं मम दुष्कृतैस्तै र्द्वेष्टा भवानिति तदत्र दशाविरुद्धम्।
यद्यद्ब्रवीमि वचनं लघु तत्तु तत्र कामं भवेच्छरणमप्रतिपत्तिरेव ।।
तदत्र वैलक्ष्यमत्र लज्जानिमित्तमेव।


12.40
 माया यथा--- देवीचन्द्रगुप्ते, चन्द्रगुप्तस्थ कृतकोन्माद इति मानुषी माया। कृत्यारावणादिषफ, कनकमृगादिरचनात्मिका त्वमानुषी।
12.41
 क्रोधो यथा--- श्रीविशाखदेवकृते अभिसारिकावञ्चिते, वत्सराज: संभावितपुत्रवधायै पद्मावत्यै क्रुद्धस्तथा चाभ्यधात्।
प्रदुष्टोग्रग्राहां सरितमवगाढ: श्रमवशादुपालीन: शाखां फलकुसुमलोभाद्विषतरो:।
फणालीढेनार्थी व्युतपरिचयां क्रौर्यनिरतां विषज्वालागर्भां चिरमुरगकन्यामनुसृत: ।।
12.42
 योऽसौ पुरुषार्थसिद्धिहेतु: क्रोधस्थायीभाव:, सोऽयं न भवतीत्युदाहृतम्। पुरुषार्थसिद्धिहेतुस्तु स्थायिभावो न सन्ध्यन्तरम्। ओजो यथा--- देवीचन्द्रगुप्ते, विदूषक: शकपते: शिबिरमभिप्रस्थितस्सन् नायकमाह,-- भो कह दाणिं तुमं सुबहुदाणं अमच्चाणं मज्"े एआई संचरिस्ससि। [भो कथमिदानीं त्वं सुबहूनां अमात्यानां मध्ये एकाकी संचरिष्यसि।]
	नायक: --- अहं मुर्ख सत्त्वमुत्सृज्य सङ्ख्यायां बहुमानो भवत:। पश्य,
सद्वंशान्पृथुवर्ष्मविक्रमबलान्दृष्ट्वाद्भुतान्दन्तिनो
	हासस्येव गुहामुखादभिमुखं निष्क्रामत: पर्वतान्।
एकस्यापि विधूतकेसरसटाभारस्य भीता मृगा
	गन्धादेव हरेर्द्रवन्ति बहवो वीरस्य किं संख्यया ।।
एतदोजसाभिहितम्। संवरणं यथा, तापसवत्सराजे,--- पद्मावत्या स्विकायां वत्सराजप्रतिकृतौ दर्शितायां स्वगतमाह-- कहं अय्यउत्तो ? अइ हदहिअअ आलिअमहाणुभाव उत्त अच्चेक्खं सन्तं सिवन्तं ? मन्दभाइणिं आआसेसि। इति ससंवरणमास्ते।
12.43
 पद्मावती --- पिअसहि किं भणामि ण लज्जावेदि पिअसही एस मे जडापरिग्गहो। [प्रियसखि, किं भणामि लज्जयति प्रियसखीं एष मे जटापरिग्रह:।]	12.44
 वासवदत्ता --- कहं ते एसा आकिदी अणणुरूप अहिरमदि। [कथं तव एषा आकृति: अननुरूपे अभिरमते ?]
	सांकृत्यायनी --- (सखेदमात्मगतं) अहो धैर्यं वत्साया:, येनेयं--
दयितं विलोकयन्ती तद्गतमनसोऽपि हस्तगतमस्या:।
अन्तर्नियमितदु:खा न मनागपि विकृतिमायाति ।।
12.45 भ्रान्तिर्यथा --- रत्नावल्यां, रात्रावुद्यानसङ्केतस्थानस्थितेन राज्ञा नैपथ्यसादृश्यनिमित्तया भ्रान्त्या सागरिकेति तन्नाम्ना वासवदत्ता समाभाषिता, वासवदत्तानाम्ना सागरिका।
12.46
 हेत्ववधारणं यथा-- मुद्राराक्षसे, नेपथ्ये, वैतालिकाभ्यां देवतारूपकेण प्रवृत्तशरद्गुणप्रख्यापकाशीर्वचने पठितेऽनन्तरं श्लोकद्वयं पठितम्।
सत्त्वोत्कर्षस्य धात्रा निधय इव कृता: केऽपि कस्यापि हेतो-
	र्जातार: स्वेन धाम्ना मदसलिलमुचां नागयूथेश्वराणाम्।
दंष्ट्राभङ्गं मृगाणामधिपतय इव त्यक्तमानावलेपा:
	नाज्ञाभङ्गं सहन्ते नृवर नृपतयस्त्वादृशास्सार्वभौमा: ।।
	अपि च,
भूषणाद्युपभोगेन प्रभुर्भवति न प्रभु:। परैरपरिभूताज्ञ स्त्वमिव प्रभुरुच्यते।।
एतदाकर्ण्य चाणक्यश्चन्द्रगुप्तेनादिष्टस्य कौमुदीमहोत्सवस्य स्वयं कृतं प्रतिषेधमनुसन्धाय चन्द्रगुप्तसमुत्तेजनपरमेतदित्यवधारयन् तथा हि स्वगतमाह,--- प्रथमं तावद्विशिष्टदेवतास्तुतिरूपेण प्रवृत्तशरद्गुणप्रख्यापनमाशीर्वचनमपरं किमित्यवधारयामि। (विचिन्त्य), आ:, भवतु ज्ञातम्। राक्षसस्यायं प्रयोग:। आकाशे लक्ष्यं बध्वा, राक्षस राक्षस दृश्यसे भो दृश्यसे। जागर्ति खलु कौटिल्य:। अत्र राक्षसप्रयुक्ते हेतोरवधारणम्।
	दूतो यथा--- पार्थविजये, भगवान् वासुदेवो दुर्योधनस्य दूतो गत:।
12.47
 लेखो यथा--- तापसवत्सराजे, प्रद्योतेन वासवदत्ताया: प्रहितलेखे, 'वत्से त्वां स्वजनाशिषामविषयं पत्यु:प्रसादैर्गतां श्रुत्वाहं सुखित:।'
12.48
 वासवदत्ते पद्मावतीमस्वस्थां दृष्ट्वा राजा समुद्रगृहकं गत:। पद्मावतीरहितं च तदवलोक्य तस्या एव शयनीये सुष्वाप। वासवदत्तां च स्वप्रवदस्वप्नेददर्श। स्वप्नायमानश्च वासवदत्तामावभावे। स्वप्नशब्देन चेह स्वापो वा स्वप्नदर्शनं वा स्वप्नायितं वा विवक्षितं, सर्वत्रेदमेवोदाहरणम्। सर्वेषां संभवात् ।। 	चित्रं यथा, रत्नावल्यां,-- चित्रगतां सागरिकां दृष्ट्वा वत्सराजस्य कामस्समुत्पन्न:। .. मानिनो भवस्य चेतिहासेषु दर्शितं रावणस्यापि नाटकेषु कविभिर्निबन्ध:। यथा कृत्यारावणे,--- विमानस्थो रावणो मदादाह---
भीता .... किममरास्समराभिमानमुत्सृज्य तिष्ठति रिपौ न हि मेऽस्ति वैरम्।
स्वत्थोऽरुणव्रजविकृष्टखलीनपाश: प्रेष्येषु किं दशशिरा: प्रहिणोति शस्त्रम् ।।
12.49
 अथ पाननिमित्तो यथा मालविकाग्निमित्रे। तत्र हि, इरावती प्रविश्य युक्तिमत्ता प्रविश्य ... विसेसमंडनं इत्थिआ अणस्सत्ति अविससं चोलो अप्पवादो।
	चेटी-- पडमं लोअप्पवादो एव्व। अज्ज उण सच्चो संउत्तो।
अथ पताकास्थानानि चत्वारि।
यत्रार्थे चिन्तितेऽन्यस्मिंस्तल्लिङ्गोऽन्य: प्रयुज्यते।
आगन्तुकेन भावेन पताकास्थानकं तु तत् ।।
	तच्चतुर्धा,
सहसैवार्थसम्पत्तिर्गुणवत्युपकारत:। पताकास्थानकमिदं प्रथमं परिकीर्तितम् ।।
12.50
 कृच्छ्रमापतितं रामगुप्तस्कन्धावारमनुजिघृक्षुरुपायान्तरागोचरे प्रतिकारे निशि वेतालसाधनमध्यवस्यत्। कुमारचन्द्रगुप्ते, आत्रेयेण विदूषकेणोक्तम्।
12.51
 विदूषक:-- भो सक्कं दाणिं भवदा इमाए वेलाए मभंदारआणं स आसादो पदादो पदं वि गंतुं ।। 
नाय: -- स्वगतम्, अत्रोपायश्चिन्तनीय:।
12.52
 प्रविश्य पठलकहस्ता चेटिका ।। चेटी-- जअजअदु कुमारो कुमार कहिं अज्जु मा .. अज्जखु 
अज्जआ केण विकारणेण अअं विमणा कुमारं पेक्खामित्ति भणंती राअउळादो णिक्कंता। इमं च सेदेवीए धुपदेवीए ससरीरपरिभुत्तं वसाहणअं पसादीकिदं गह्णिअकुठारं ससमीपे अज्जुअ .. मण्णा आगदंधिअ पत्तेअखोमि इमं जाव अज्जुअं अण्णेसामि। (निष्क्रान्ता.)
12.53
 विदूषक: --- आ दासीए धीटे कितव अहं भंडागारिओ गच्छ वेच्छि इति यवनिकान्तरित: स्त्रीवेषं
कृत्वा निष्क्रान्त:। तदेवमन्यथा निर्गमनोपाये चिन्त्यमाने स्त्रीवेष: साधनमुपगतमिति सामान्यलक्षणानुगमात्तद्भेददश्चेटीवचनप्रयुक्तमेकं पताकास्थानकमिति।
वच: सातिशयं श्लिष्टं काव्यबन्धसमाश्रयम्। पताकास्थानकमिदं द्वितीयं परिकल्पितम् ।।
	यथा रामाभ्युदये, तृतीयेऽङ्के सुग्रीव: संदिशति।
बहुनात्र किमुक्तेन पारेऽपि जलधे: स्थिताम्। अचिरादेव देवि त्वामार्थ: प्रश्वासयिष्यति ।।
अत्र जलधे: पारस्य दुर्गत्वात् दुष्करं प्रश्वासं मन्यमानो रामपराक्रमस्य तत्राप्रतिघातादतिशयमुपवर्णयंश्चिन्त्यमानेषु देशान्तरेषु सुकरतां प्रश्वासने भाविनीं ख्यापयति, नतु जलधे: वारे स्थितां ज्ञात्वैव।
अर्थप्रक्षेपणं यत्र हीनं सविनयं भवेत्। श्लिष्टप्रत्युत्तरोपेतं तृतीयमिदमिष्यते ।। 
12.54
 यथा मुद्राराक्षते--- चाणक्येन स्ववरितात् प्रयोगाद्राक्षसग्रहणे सन्देहादाशंसिते सिद्धार्थवचनसङ्घटनया निश्चय उपक्षिप्त:। तत्र चाणक्य:-- अपि नाम दुरात्मा राक्षसो गृह्येत।
	सिद्धार्थक: --- अयं गहीदो।
12.55
 चाणक्य:--- सहर्षमात्मगतं, हन्त गृहीतो दुरात्मा राक्षस:। (प्रकाशं) भद्र, अथ कोऽयं गृहीत:। सिद्धार्थक: --- गहीदो अय्यसंदेहोत्ति।
व्द्यर्थे वचनविन्यास: सुश्लिष्ट: कार्ययोजित:। उपन्याससुयुक्तत्वं तच्चतुर्थमुदाहृतम् ।।
	यथा रत्नावल्यां, राजा नवमालिकोपन्यासादाह,
उद्दामोत्कलिकां विपाण्डुररुचं प्रारब्धजृम्भां क्षणा-
	दायासं श्वसनोद्गमैरविरतैरातन्वतीमात्मन:।
अद्योद्यानलतामिमां समदनां नारीमिवान्यां ध्रुवं
	पश्यन्कोपविपाटलद्युति मुखं देव्या: करिष्याम्यहम् ।।
अत्र वत्सराजस्य वासवदत्तया सह नवमालिकामाधवीलतयो: प्रथमकुसुमोद्गमनिमित्ते समाह्वये विषयसुखमभिलषत: सागरिकासंदर्शनं सुखनिमित्तद्वितीयार्थाभिधानादागामि प्रयुक्तं; अयं च वचनविन्यास: सुश्लिष्टो नितरामुपक्षेपणार्थेनालिङ््गित: प्रसङ्गादुक्त:, सेयं द्वितीया चतुष्षष्टि:।
	अथ तृतीया सन्ध्यङ्गचतुष्षष्टिरित्याचक्षते।
सन्धोनां यानि वृत्तानि पुनरुक्तानि पूर्वश:। सुसम्पद्गुणयुक्तानि तान्यङ्गान्यपराधयेत् ।। 
इष्टस्यार्थस्य रचना वृत्तान्तस्यानुपक्षय:। अनुरागप्रयोगस्य गुह्यनां च निगूहनम् ।।
आश्चर्यवदभिख्यानं प्रकाश्यानां प्रकाशनम्। अङ्गानां षड्विधं ह्येतद्दृष्टं शास्त्रे प्रयोजनम् ।।
अङ्गहीनो नरो यश्च नैवारम्भक्षमो भवेत्। अङ्गहीनस्तथा कार्यं न प्रयोगक्षमं भवेत् ।।
काव्यं पदविहीनार्थं सम्यगङ्गै: समन्वितम्। भाभामेति न संशय: ।।
उदात्तकार्यं यत्तत्र स्यादङ्गै: परिवर्जितम्। हीनतवाद्धि प्रयोगस्य न सतां रञ्जयेन्मन: ।।
तस्मात्सन्धिप्रयोगेषु यथाकाव्यं यथारसम्। कार्याण्यङ्गानि तेषां तु प्रविभाग: प्रदृश्यते ।।
आक्षेपश्च परीकर्म परिन्यासो विलोभनम्। युक्ति: प्राप्तिस्समाधानं विधानं परिभावना ।।
उद्भेद: कारणा भेद: ।।	  इति ।।
12.56
 मुखसन्धौ द्वादशाङ्गानि। विलास:, परिसर्प:, विधूतं, तापनं, नर्म, नर्मगर्भ:, नर्मस्फोट:, नर्मद्युति, पर्युपासनं, पुष्पं, वज्रं, वर्णसंहार इति। प्रमतिमुखसन्धावपि द्वादशाङ्गानि। अभूताहरणं, मार्ग:, रूपं, 
उदाहरणं, क्रमं, सङ्ग्रह:, अनुमानं, प्रार्थना, आक्षिप्ति:, तोटकं, अधिबलं, उद्वेग इति। गर्भसन्धौ 
त्रयोदशाङ्गानि। विद्रव:, अपवाद:, संस्फोट:, शक्ति:, व्यवसाय:, प्रसङ्ग:, कान्ति:, खेद:, प्रतिषेध:, विरोधनं, आदानं, साधनं प्ररोचनेति। विमर्शसन्धावपि त्रयोदशैवाङ्गानि। विशेषणं, द्युति:, प्रसाद:, आननं, समय:, उपगूहनं, भाषणं, पूर्ववाक्यं, वाक्यसंहार:, प्रशस्तिरित्यादि। निर्वहणसन्धौ चतुर्दशाङ्गानि। सैषा सन्ध्यङ्गचतुष्षष्टिर्नाटकादिषु महाकाव्यादिषु च पूर्णसन्ध्यादिषु निबन्धनीयानि। प्रतिसन्धि च यान्यङ्गानि पठितानि तावतामेव क्रमेण निबन्ध: कार्य इत्येष प्रचुर: प्रयोग:। संविधानवशाच्च न्यूनाधिकभावेन व्युत्क्रमेण च प्रयोग इत्येतदप्यवगन्तव्यमिति। तेष्वर्थमुखाङ्गानि तावत् 
काव्यार्थस्य समुत्पत्तिरुपक्षेप इति स्मृत: ।।
	यथा रत्नावल्यां, यौगान्धरायण: सूत्रधारानन्तरं,-- एवमेतत्। कस्सन्देह: ?
द्वीपादन्यस्मादपि मध्यादपि जलनिधे र्दिशोऽप्यन्तात्।
आनीय "डिति घटयति विधिरभिमुखमभिमुखीभूत: ।।
	यथा च वेणीसंहारे सूत्रधार:---
निर्वाणवैरदहना: प्रशमादरीणां नन्दन्तु पाण्डुतनया: सह माधवेन।
रक्तप्रसाधितभुव: क्षतविग्रहाश्च स्वस्था भवन्तु कुरुराजसुता: सभृत्या: ।।
समुत्पन्नार्थबाहुल्याज्ज्ञेय: परिकरस्तु स: ।।
	यथा वेणीसंहारे, भीम: -- सहदेव, उच्यतां मद्वचनादार्य:।
युष्मच्छासनलङ्घनांभसि मया मग्नेन नास स्थितं
	प्राप्ता नाम विगर्हणा स्थितिमतां मध्येऽनुजानामपि।
क्रोधोल्लासितशोणितारुणगदस्योच्छिन्दत: कौरवा-
	नद्यैकं दिवसं ममासि न गुरु र्नाहं विधेयस्तव ।।
तन्निष्पत्ति: परिन्यासो विज्ञेय: कविभि: सदा ।।
12. 57
 यथा रत्नावल्यां, यौगन्धरायण: -- तदेवं निष्पन्नप्रायमपि प्रभुप्रयोजनं न मे धृतिमावहतीति कष्टोऽथं खलु भृत्यभाव:। इति यावत्। यथा च वेणीसंहारे --
चञ्चद्भुजभ्रमितचण्डगदाभिघातसंचूर्णितोरुयुगलस्य सुयोधनस्य।
सत्यानावनद्धघनशोणितशोणपाणिरुत्तंसयिष्यति कचांस्तवव देवि भीम: ।।
गुणनिर्वर्णनं चैव विलोभनमिति स्मृतम्।।
	यथा रत्नावल्याम्, यौगन्धरायण: रत्नावलीतो विलोभनार्थमाह---
विश्रान्तविग्रहकथो रतिमाञ्जनस्य चित्ते वसन् प्रियवसन्तक एव साक्षात्।
पर्युत्सुको निजमहोत्सवदर्शनाय वत्सेश्वर: कुसुमचाप इवाभ्युपैति ।।
	यथा च वेणीसंहारे---
मन्थायस्तार्णवाम्भ:प्लुतकुहरवलन्मन्दरध्मानधीर:
	कोणाघातेषु गर्जन्र्पलयघनघटान्योन्यसङ्घट्टचण्ड:।
कृष्णाक्रोधाग्रदूत: कुरुकुलनिधनोत्पातनिर्घातवात:
	केनास्मत्सिंहनादप्रतिरसितसखो दुन्दुभिस्ताड्यते ऽयम् ।।
सम्प्रधारणमर्थानां युक्तिरित्यभिधीयते ।।
	यथा रत्नावल्यां, राजा---
राज्यं निर्जितशत्रु योग्यसचिवे न्यस्त: समस्तो भर:
	सम्यक्पालनलालिता: प्रशमिताशेषोपसर्गा: प्रजा:।
प्रद्योतस्य सुता वसन्तसमयस्त्वं चेति नाम्ना धृतिं
	काम: काममुपैत्वयं मम पुनर्मन्ये महानुत्सव: ।।
	यथा वेणीसंहारे, सहदेव: -- आर्य किं महाराजस्य संदेशोऽव्युत्पन्न इव गृहीत:।
	मीम: -- का पुनरार्यस्य व्युत्पत्ति: सह ?
	सहदेव: -- एवमार्येण सन्दिष्टं सुयोधनस्य।
इन्द्रप्रस्थं वृकप्रस्थं जयन्तं वारणावतम्। प्रयच्छ चतुरो ग्रामान्कंचिदेकं तु पञ्चमम् ।।
तदेवमनया प्रतिनामग्रामप्रार्थनया पञ्चमस्य चाकीर्तनाद्विषभोजनजतुगृहदाहद्यूतसभाद्यपकारस्थानोद्धाटनमेवेदं मन्ये। इति।।
सुखार्तस्योपगमनं प्राप्तिरित्यभिधीयते ।।
12.58
 यथा रत्नावल्यां, वसन्तकेन मदनमहोत्सवे वर्णितप्रकारमभिदधद्वसनतकेनानेकविधं मदनिकां नृत्यन्तीं पश्यन् सुखातिशयमनुभूतवान्।
12.59
यथा च वेणीसंहारे, चेटी--- (सानन्दं) भट्टिणि परिकुविदो विअ कुमालो लक्खीअदि। (भट्टिणि, परिकुपित इव कुमार: लक्ष्यते) 	
12.60
 द्रौपदी--- हञ्जे जइ एव्वं ता अवहीरणावि एसा मं आसासअदि ता एत्थ उवविट्ठा भविअ सुणोमि दाव णाहस्य ववसिदं। (हञ्जे, यद्येवं तदवधीरणाप्येषा मामाश्वासयति। तदुपविष्टा भूत्वा शृणोमि तावन्नाथस्य व्यवसितम्)	भीमसेन:---
मथ्नामि कौरवशतं समरे न कोपात् दुश्शासनस्य रुधिरं न पिबाम्युरस्त:।
संचूर्णयामि गदया न सुयोधनोरू सन्धिं करोतु भवतां नृपति: पणेन ।।
	द्रौपदी --- णाह अस्सुदपूव्वं क्खु दे एदिसं वअणं। ता पुणो विदाव भणाहि ।।
                 (नाथ अश्रुतपूर्वं खलु ते ईदृशं वचनम्। तत्पुनरपि तावद्भण।)
बीजार्थस्योपगमनं समाधानमिति स्मृतम् ।।
	यथा रत्नावल्यां, चेष्ट्यौ-- णहि णहि विण्णवेदि। (नहि नहि, विज्ञापयति।)
12.61
 राजा-- (विहस्य सादरं) मदनिके, नन्वाज्ञापयतीत्येतदेव रमणीयम्। विशेषतोऽद्य मदनोत्सवे। तत्किमाज्ञापयति देवी ?
12.62
 चेट्यौ--- एव्वं देवी विण्णवेदि। अज्ज खु मए मअरंदुज्जाणं गदुअ रत्तासोअपाअवत्तलसंट्ठाविदस्स भअवदो कुसुमाउहस्स पूआ णिव्वत्तइदव्वा। तर्हिं अज्जउत्तेण संणिहिदेण होदव्वं
।। (एवं देवी विज्ञापयति। अद्य खलु मया मकरन्दोद्यानं गत्वा रक्ताशोकपादपतलसंस्थापितस्य भगवत: कुसुमायुधस्य पूजा निर्वर्तयितव्या। तत्र आर्यपुत्रेण संनिहितेन भवितव्यम्।) 
12.63
 विदूषक: --- भो वअस्स, ता उठ्ठेहिं तहिं जेव्व गच्छम्ह जेण तहिं गदस्स बम्हणबलाअस्स मे सोत्थिवाअणं किंपि भविस्सदिति। (भो वयस्य, तदुत्तिष्ठ। तत्रैव गच्छाव: येन तत्र गतस्य ब्राह्मणबालकस्य मम स्वस्तिवायनं किमपि भविष्यतीति।)
12.64
 यथा च वेणीसंहारे, द्रौपदी-- णाह मा क्खु मा क्खु जण्णसेनीपरिहवुद्दीविदकोवाणलाअणवेक्खिदसरीरा संचरिस्सध। जदो अष्पमत्तसंचरिणिज्जाइं रिउबलाइं सुणीअन्ति।
	(नाथ, मा खलु मा खलु याज्ञसेनीपरिभवोद्दीपितकोपानला अनवेक्षितशरीरा: संचरिथ्यथ। यतोऽप्रमत्तसंचरणीयानि विपुबलानि श्रूयन्ते।)
	भीमसेन: --- अयि सुक्षत्रिये,
अन्योन्यास्फालभिन्नद्विपरुधिरवसामांसमस्तिष्कपङ्के
	मग्नानां स्यन्दनानामुपरिकृतपदन्यासविक्रान्तपत्तौ।
स्फीतासृक्पानगोष्ठीरसदशिवशिवातूर्यनृत्यत्कबन्धे
	संग्रामैकार्णवान्त:पयसि विचरितुं पण्डिता: पाण्डुपुत्रा: ।।
सुखदु:खान्वितो यो ऽर्थस्तद्विधानमिति स्मृतम् ।।
12.65
 यथा रत्नावल्यां, काञ्चनमाला --- देवि, अअं सो रत्तासोअपाअवो जहिं देवी अणंगस्स पूआं णिव्वट्टइस्सदि। (देवि, अयं स रक्ताशोकपादपो यत्र देवी अनङ्गस्य पूजां निर्वर्तयिष्यति।)
12.66
 वासवदत्ता--- तेण हि उवणेहि मे पूआणिमित्ताइं उवअरणाइं। (तेन हि उपानय मे पूजानिमित्तादि उपकरणादि।)
	सागरिका--- (उपसृत्य) भट्टिणि, एदं सव्वं सज्जम्। (एतत्सर्वं सज्जितम्।)
	
12.67
 वासवदत्ता--- (निरूप्य स्वगतं), अहो पमादो परिअणस्स। जस्स जेव्व दंसणपधादो पअत्तेण रक्खीअदि तस्स ज्जेव्व दिठ्ठिगोअरे पडिदा भवे। भोदु। एवं दाव भणिस्सं। (प्रकाशं) हञ्जे साअरिए, कीस तुमं 
अज्ज मअणमहूस्सवपराहीणे परिअणे सारिअं उज्"िअ इहागदा। ता तहिं ज्जेव्व लहु गच्छ। एदं वि सव्वं पूओवअरणं कंचणमालाए हत्थे समप्पेहि।
	(अहो प्रमाद: परिजनस्य। यस्यैव दर्शनपथात्प्रयत्नेन रक्ष्यते तस्यैव दृष्टिगोचरे पतिता भवेत्। भवतु। एवं तावद्भणिष्यामि। हञ्जे सागरिके, कस्मात्त्वमद्य मदनमाहेत्सवपराधीने परिजने सारिकामुज्"ित्वेहागता। तत्तेत्रैव लघु गच्छ। एतदपि सर्वं पूजोपकरणं काञ्चनमालाया हस्ते समर्पय।)
12.68
 सागरिका--- जं भट्टिणी आणवेदि। (इति कतिचित्पदानि गत्वा आत्मगतम्) सारिआ मए उण सुसंगदाए हत्थे समप्पिदा। एदं वि अत्थि मे पेक्खिदुं कोदूहलं। किं जहा तादस्स अन्तेउरे भअवं अणंगो अच्चिअदि। इह वि तह ज्जेव्व अण्णहेति। ता अलक्खिआभविअ ऐक्खिस्सम्। [यद्भट्टिण्याज्ञापयति। सारिका मया पुन: पुसङ्गताया हस्ते समर्पिता। एतदप्यस्ति मे प्रेक्षितुं कौतूहलम्। किं यथा तातस्यान्त:पुरे भगवाननङ्गोऽर्च्यते अत्रापि तथैव किमन्यथेति। तदलक्षिता भूत्वा प्रेक्षिष्ये।]
12.69
 यथा च वेणीहसहारे, द्रौपदी--- अण्णं च णाह पुणोवि तुम्हेहिं समरादो आअच्छिअ अहं समासासइदव्वा। [अन्यच्च, नाथ पुनरपि युष्माभि: समरादागत्याहं समाश्वासयितवया।]
	भीमसेन: -- ननु पाञ्चालराजतनये किमद्याप्यलीकाश्वासनया।
भूय:परिभवक्लान्तिलज्जाविधुरिताननम्। अनि:शेषितकौरव्यं न पश्यसि वृकोदरम् ।।
कुतूहलोत्तरावेध: प्रोक्ता तु परिभावना ।।
	यथा रत्नावल्यां, सागरिका--- कहं वचेक्खो एव्व भअवंतसुमायुगो पच्चीयदि।
	यथा वेणीसंहारे, द्रौपदी -- किं दाणिं एसो। (किमिदानीमेष:।)
	यथा रत्नावल्यां नेपथ्ये वैतालिक:---
अस्तापास्तसमस्तभासि नभस: पारं प्रयाते रवा-
	वास्थानीं समये समं नृपजनस्सायन्तने सम्पतन्।
सम्प्रत्येव सरोरुहद्युतिमुष: पादांस्तवासेवितुं
	प्रीत्युत्कर्षकृतो दृशामुदयनस्येन्दोरिवोद्वीक्षते ।।
12.70
 सागरिका --- (सहर्षं परिवृत्य सस्पृहं पश्यन्ती) कहं अअं सो राआ उदअणो जस्स अहं तादेण दिण्णा। (कथमयं स राजा उदयनो यस्याहं तातेन दत्ता।)	
	यथा च वेणीसंहारे, भीमसेन: --- रणयज्ञ:। तथाहि।
चत्वारो वयमृत्विज: स भगवान्कर्मोपदेष्टा हरि:
	संग्रामाध्वरदीक्षितो नरपति: पत्नी गृहीतव्रता।
कौरव्या: पशव: प्रियापरिभवक्लेशोपशान्ति: फलं
	राजन्योपनिमन्त्रणाय रसति स्फीतं यशोदुन्दुभि: ।।
प्रकृतार्थसमारम्भं कारणं परिचक्षते ।।
12.71
 यथा रत्नावल्यां, सागरिका --- कहं अअं सो राआ उदअणो जस्स अअं तादेण दिण्णा। 
तापरप्पेसणकरिसिदं वि मे सरीरं एदस्स दंसणेण दाणीं बहुमदं संवुत्तम्।
	[कथमयं स राजा उदयनो यस्याहं तातेन दत्ता। तत्परप्रेषणकृशमपि मे शरीरमेतस्य दर्शनेनेदानीं बहुमतं संवृत्तम्।]
	यथा वेणीसंहारे ---
	सहदेव: -- आर्य, गच्छामो वयमिदानीं गुरुजनेनानुज्ञाता विक्रमानुरूपमाचरितुम्।
12.72
 भीमसेन: -- वत्स एते वयमुद्यता एवार्यस्यानुज्ञामनुष्ठातुम्। (उत्थाय), देवि, गच्छामो वयमिदानीं कुरुकुलक्षयायेति।
	सङ्घातरूपभेदो य: स भेद इति कीर्तित: ।।
	यथा रत्नावल्यां, सागरिका --- दिठ्ठं जं दिठ्ठव्वं (दृष्टं यद्द्रष्टव्यं) इत्नयादि भणित्वा निर्गता।
	यथा च वेणीसंहारे-- वासुदेवोपक्रान्त: सन्धिप्रयत्नो निरस्त:।
यत्सत्यव्रतभङ्गभीरुमनसा यत्नेन मन्दीकृतं
	यद्विस्मर्तुमपीहितं शमवता शान्ति कुलस्येच्छता।
तद्द्यूतारणिसम्भृतं नृपवधूकेशाम्बराकर्षणै:
	क्रोधज्योतिरिदं महत्कुरुवने यौधिष्ठिरं जृम्भते ।।
	भीमसेन: -- (आकर्ण्य, सहर्षं) जुम्भतां जृम्मतामप्रतिहतप्रसरमार्यस्य क्रोधज्योतिरिति।
12.73
 अथ प्रतिमुखाङ्गानि द्वादश। .. हा रतिभोगार्था विलास: परिकीर्तित: ।।
यथा रत्नावल्यां, विवगतेनापि नायकेन सह सम्भोगमुखमवलगच्छन्त्या सागरिकया यदुक्तम्।
12.74
 यथा वेणीसंहारे, राजा --- विनयन्धर अद्य खलु भानुमती यथापूर्वं मामनामन्त्र्यैव वासभवनात्प्रातरेव निष्क्रान्तेति व्याक्षिप्तं मे मन:।
12.75
 यथा रत्नावल्यां, सागरिका राजानमालिखन्ती दृष्टा सुसङ्गतयाभ्यधायि।
किं पुण एसा गुरुअणुराओक्खित्तहिअआ किं पि आलिहंती मं पि ण पेक्खदि। भोदु। ता जाव इमाए दिठ्ठिपदं परिहरिअ णिरूवइस्सं किं एसा आलिहदित्ति। [किं पुनरेषा गुर्वनुरागोत्क्षिप्तहृदया किमप्यालिखन्ती मामपि न प्रेक्षते। भवतु त़द्यावदस्या दृष्टिपथं परिहृत्य निरूपयिष्यामि किमेषाऽऽलिखतीति।]
12.76
 यथा वेणीसंहारे, कञ्चुकी--- साधु पतिव्रते साधु स्त्रीस्वभावेऽपि वर्तमाना वरं भवती न पुनर्महाराज: योऽयमुद्यतेषु बलवत्स्वबलवत्सु वा वासदुदेवसहायेषु पाण्डुपुत्रेष्वरिष्वद्याप्यन्त:पुरविहारमनुभवति। इदमपरमयथातथं स्वामिनश्चेष्टितम्। कुत:,
आशस्त्रग्रहणादकुण्ठपरशोस्तस्यापि जेता मुने-
	स्तापायास्य न पाण्डुसूनुभिरयं भीष्म: शरै: शायित:।
प्रौढानेकधनुर्धरारिविजयश्रान्तस्य चैकाकिनो
	बालस्यायमरातिलूनधनुष: प्रीतोऽभिमन्योर्वधात् ।।
कृतस्य विनयस्यादौ विधूतं ह्यपरिग्रह:।।
12.77
 यया रत्नावल्यां, सुसङ्गता--- (सागरिकाया हृदये हस्तं दत्वा), सहि समस्सस समस्सस। जाव इमाए दिग्धिआए णलिणीपत्ताइं मुणालिआइं अ गेण्हिअ लडुं आअच्छामि। [सखि, समाश्वसिहि समाश्वसिहि। यावदस्या दीर्घिकाया नलिनीपत्राणि मृणालिकां च गृहीत्वा लघ्वागच्छामि।] उत्थाय परिक्रम्योपसृत्य नलिनीपत्राणि मृणालिकानि च नाट्येन हृदयेऽस्या ददाति।
12.78
 सागरिका--- (पत्राणि विक्षिपन्ती), सहि, अवणेहि इमाइं णलिणीपत्तादं मुणालिआइं अ। अलं एदिण। कीस अआरणे अत्ताणं आआसेसि। [सखि, अपनयेमानि नलिनीपत्राणि मृणालिकानि च। अलमेतेन। किमकारण आत्मानमायालयसि।]
	यथा च वेणीसंहारे, द्वितीये अङ्के, राजा--- अयि प्रिये,
विकिर धवलदीर्घापाङ्गसंसर्पि चक्षु: परिजनपथवर्तिन्यत्र किं सम्भ्रमेण।
स्मितमधुरमुदारं देवि मामालपोच्चै: प्रभवति मम पाण्योरञ्जलि: सेवितुं त्वाम् ।।
12.79
 भानुमती--- अज्जउत्त अब्भणुण्णादाए तुए अत्थि मे कस्सिं वि णिअमे अहिलासो। ता अणुमण्णदु मं अज्जउत्तोत्ति। [आर्यपुत्र अभ्यनुज्ञातायास्त्वया अस्ति मे कस्मिन्नपि नियमेऽभिलाष:। तदनुमन्यतां मामार्यपुत्र:। इति।।]
अपायदर्शनंप यत्तु तापनं नाम तद्भवेत् ।।
	यथा रत्नावल्यां सागरिका---
दुल्लहजणअणुराओ लज्जा गुरुई पव्वसो अप्पा।
पिअसहि विसमं प्पेम्मं मरणं सरणं णु वरमेक्कम् ।।
[दुर्लभजनानुरागो लज्जा गुर्वी परवश आत्मा। प्रियसखि विषमं प्रेम मरणं शरणं वु वरमेकम् ।।]
12.80
 यथा च वेणीसंहारे, सुवदना-- सहि भाणुमदि कीस दाणीं तुमं सिविणअदंसणमेत्तस्स किदे अहिमाणेणो महाराअदुज्जाहणस्स महिसी भविअ एव्वं विअलिअधीरभावा अतिमेत्तं संतप्पसि। [सखि भानुमति, कस्मादिदानीं त्वं स्वप्नदर्शनमात्रस्य कृते अभिमानिनो महाराजदुर्योधनस्य महिषी भूत्वैवं विगलितधीरभावातिमात्रं संतप्यसे।]
12.81
 भानुमती -- हञ्जे एव्वं ण्णेदम्। किंदु एदं सिविणअं अदिमेत्तं अकुसलदंसणं मे पडिभादि।न [हञ्जे एवमेतत्। किंत्वयं स्वप्नोऽतिमात्रकुशलदर्शनो मे प्रतिभाति।]
क्रीडाविलोभनार्थं च हास्यं नर्मेति कीर्तितम् ।।
12.82
 यथा रत्नावल्यां, विदेषक: -- (कर्णं दत्वा, ससंभ्रमं राजानं हस्ते गृहीत्वा,) भो वयस्य, एहि पलाअम्ह। एअस्सिं वउळपाअपे को वि भूदो पडिवसदि। जई मम वअणं ण पत्तिआअसि ता अग्गदो भवीअ सअंए आअण्णेहि। [भो वयस्य, एहि पालयाव:। एतस्मिन् वकुलपादपे कोऽपि भूत: प्रतिवसति। यदि मम वचनं न प्रत्याययसि तदग्रतो भूत्वा स्वयमेवाकर्णय।]
	राजा --- आकर्ण्य, वयस्य, शारिकेयमिति।
12.83
 यथा च वेणीसंहारे, राजा कृतावकुण्ठनश्चेट्या हस्तं गृहीत्वा भानुमत्या अर्ध्यपात्रमुपनयति।
12.84
 भानुमती --- स्पर्शमभिनीय सोत्कम्पमर्घ्यपात्रं धारयति। ससाध्वसाया हस्तात्पुष्पाणि पतन्ति। राजानमनवलोक्य, सरोषं, अहो पमादो परिअणस्स। कधं अज्जउत्तो।
[अहो प्रमाद: परिजनस्य। कथमार्यपुत्र:।]	

	राजा --- देवि, अनिपुण: परिजनोऽयमेवंविधे सेवावकाशे। तत्प्रभवत्यत्रानुशासने देवी।
दोषप्रच्छादनार्थं तु हास्यं नर्मद्युति: स्मृता ।।
12.85
 यथा रत्नावल्यां, विदूषक: --- (c)र्ध्वं विलोक्य, कहं सच्चं एव्व सारिआ। (दण्डकाष्ठमुद्यम्य) आ: दासीर धीए तुमं जाणासि किं सच्चं एव्व वसन्तओ भाअदित्ति। ताचिठ्ठ चिठ्ठ दाव मुहुत्तं जाव इमिणा पिसुणजणहिअअकुटिलेण दंडअट्ठेण पडिपक्कं विअ कइत्थफलं इमादोव वउळपाअवादो पाडइस्समिति। [कथं सत्यमेव शारिका। आ: दास्या: पुत्रि, त्वं जानासि सत्यमेव वसन्तको विभेतीति। तत्तिष्ठ तिष्ठ तावन्मुहूर्तं यावदेतेन पिशुनजनहृदयकुटिलेन दण्डकाष्ठेन परिपक्वमिव कपित्थफलमस्माद्बकुलपादपादाहृत्य पातयिष्यामीति।
12.86
 यथा च वेणीसंहारे, राजा --- सपरिहासं, श्रुतविस्तार एवास्मि भवत्या: स्वप्नवृत्तान्तं प्रति। तदलमेवं प्रकृतिसुकुमारमात्मानं खेदयितुम्।
उत्तरोत्तरवाक्यं तु भवेत्प्रशमनं तथा ।।
12.87
 यथा रत्नावल्यां विदूषक: --- भो वयस्स, एसाखु साअरिआ दासीएव दुहिदा चउवेदी बह्मणी विअ रिचाइं भणिदुं पउत्ता। [भो वयस्य, एषा खलु शारिका दास्या दुहिता चतुर्वेदी ब्राह्मण इव ऋचो भणितुं प्रवृत्ता।]
	राजा --- कथय किमप्यन्यचेतसा मया नावधारितं, किमनयोक्तम्।
	विदूषक: --- भो एआए मंतिदं। (भो एतया मन्त्रितं),
	दुळ्ळहजणाणुराओ ।। (दुर्लभजनानुरागो) इत्यादि पठति।
	राजा --- (सहासं) महाब्राह्मण, भवन्तं मुक्त्वा कोऽन्य एवमृचामभिज्ञ:।
	विदूषक: --- तदो किं णु खु एदं। (तत: किं नु खल्विदम् ?)
12.88
 राजा --- वयस्य, ननु गाथा। इदं कयापि श्लाघ्ययौवनया प्रियतममनासादयन्त्या जीवितनिरपेक्षयोक्तम्। 
	
12.89
 विदूषक: --- किं एदेहिं वक्कभणितेहिं। उज्जुअं एव्वं किं ण भणसि जह मं अणासाअअंतीएत्ति। अण्णहा को अण्णो कुसुमचावव्ववदेसेन णिण्हवीअदि। [भो किमेतै र्वक्रभणितै:। ऋजुकमेव किं ण भणसि यथा मामेवानासादयन्त्येति। अन्यथा कोऽन्य: कुसुमचापव्यपदेशेन निह्नूयते।]
	यथा च वेणीसंहारे, प्रविश्य कञ्चुकी-- भग्नम्। द्रर्योधन:-- केन ? कञ्चुकी-- भीमेन।
	दुर्योधन: --- कस्य ? कञ्चुकी --- भवत:। दुर्योधन: --- किमुद्धतं प्रलपसि ?
	कञ्चुकी ---  (सभयं) देव, भग्नं भीमेन भवतो मरुता रथकेतनम् ।। इति ।।
सुखानां सन्निवेशो य: स निरोध: प्रकोर्तित: ।।
12.90
 यथा रत्नावल्यां, राजा--- धिङ्मूर्ख। किमुच्चैर्हसता त्वयेयं त्रासिता ? येनोड्डीयान्यत्र क्वापि गतेति। 
	यथा वेणीसंहारे, भानुमत्या सह सुखासीने राजनि प्रविश्य यजद्रथमाता दु:शला च।
	माता --- परित्ताअदु परित्ताअदु कुमालो। (परित्रायतां परित्रायतां कुमार:।)
12.91
 राजा --- (ससंभ्रममुत्थाप्य) अम्ब समाश्वसिहि समाश्वसिहि। अपि कुशलं समराङ्गणेष्वप्रतिरथस्य जयद्रथस्य।	
	माता --- जाद कुदो कुसलम्। (जात कुत: कुशलम्) इत्यादि ।।
क्रुद्धस्याननुयोगस्तु भवेत्तत्पर्युपासनम् ।।
12.92
 यथा रत्नावल्यां, विदूषक: --- भो एसा खु कअलीहरं एव्व गदा। ता एहि तुरिअंअणुसरेह्म। (भो वयस्य, एषा कदलीगृहमेव गता। तदेहि त्वरितमनुसराव:।)
12.93
 यथा च वेणीसंहारे, राजा --- कञ्चुकिनमुद्दिश्य, विनयन्धर किमाह भवान् एको बहुभिर्बालो लूनशरासनश्च निहत इत्यत्र का श्लाघा कुरुपुङ्गवानामिति। मूढ पश्य।
हते जरति गाङ्गेये पुरस्कृत्य शिखण्डिनम्। या श्लाघा पाण्डुपुत्राणां सैवास्माकं भविष्यति ।।
विशेषवचनं यत्तु तत्पुष्पमिति संज्ञितम् ।।12.94
 यथा रत्नावल्यां, विदूषक: --- भो एदं तं जं मए मणिदं तुमं जेव्व एत्थ आदिहिदो अण्णआ को अण्णो कुसुमचापव्ववदेसेण णिण्हवीअदि इति। (भो, एतत्तद्यन्मया भणितं त्वमेवात्राऽऽलिखित:। अन्यथा कोऽन्य: कुसुमचापव्यपदेशेन निह्नूयत इति।)
12.95
 यथा च वेणीसंहारे, राजा --- अलं विकल्पेन। स्वप्रदर्शनमेवैतदनया वर्णितम्। मया पुनर्मन्दधियाऽन्यथैव संभावितम्।
प्रत्यक्षरूक्षं यद्वाक्यं तद्वज्रमिति कीर्तितम् ।।
	यथा रत्नावल्यां, राजा --- सुसङ्गते, कथमहमिहस्थो भवत्या विज्ञात:।
12.96
 सुसङ्गता --- जअदु भट्टा। ण केवलं देवो। चित्तफलएण सह सव्वो वुत्तन्तो वि मए विण्णादो। ता देवीए गदुअ णिवेदइस्समिति। (जयतु भर्ता। न केवलं देव:। चित्रुफलकेन सह सर्वो वृत्तान्तो।पि मया विज्ञात:। तद्दैव्यै गत्वा निवेदयिष्ये।)
12.97
 यथा च वेणीसंहारे, राजा कञ्चुकिनमाह --- आ वृद्धापशद, मरुता रथस्य केतुर्भग्न:। तत्किमाकुलं प्रलपसीति।
वर्णतार्थतिरस्कारो वर्णसंहार उच्यते ।।
12.98
 यथाव रत्नावल्यां विदूषक: --- अपवार्य, भो वअस्स, सव्वं संभाविअदि। मुहरा खु एसा गब्भदासी। ता परितोसेहि णं। (भो वयस्य, सर्वं संभाव्यते। मुखरा सल्वेषना गर्भदासी। तत्परितोषयैनाम्।)
12.99
 राजा --- युक्तमभिहितम्। सुसङ्गते, क्रीडामात्रमेवैवत्। तथा अकारणे देवी न खेदयितव्या। तद्गृहाण कर्णामरणम्। इदं ते पारितोषिकम्।
12.100
 सुसङ्गता --- एदिणा भट्टिणो एसादेण अव्व कीळिदं जेव्व्। ता किं कण्णाभरणेण। एसो एव्व मे गुरुओ पसादो जं किं त्ति तुए अहं एत्थ चित्तफळए आळिह्रिदंति भणिअ परिकुविवदा मे पिअसही साअरिआ वट्ठदि। ता गदुए पसादिअदु।
	( एतेन भर्तु: प्रसादेन चव्या क्रीडितमेव। तत्किं कर्णाभरणेन, एष एव मे गुरु: प्रसाद: यत् किमिति त्वयाऽत्र चित्रफलकेऽहमालिखितेति भणित्वा कुपिता मे प्रियसखी सागरिका वर्तते। तद्गत्वा प्रसादयतु।)
12.101
 यथा च वेणीसंहारे, कञ्चुकिना रथकेतनपतन आवेदिते भानुमती --- अज्जउत्त पडिहरीअदुएद अणिमित्तं पसण्णबह्मणवेआणुघोसेण होमेण अ। [आर्यपुत्र, परिहार्यतामेतदनिमित्तं प्रसन्नब्राह्मणवेदानुघोशेण होमेन च।]
	अथ गर्भाङ्गानि त्रयोदश। तेषु,
अभूताहरणं तत्स्याद्वक्यं यत्कपटाश्रयम् ।।
12.102
 यथा रत्नावल्यां, विदूषक: -- सुसङ्गदे, णहु साअरिअं वज्जिअ अण्णं पिअवअस्सस्स किं पि असत्थदाए कारणं। ता एत्थ पडिआरं चिंतेहि। अज्जखु देवीए चित्तफळअवुत्तंतसंकिदाए साअरिअं मम हत्थे समप्पअंतीए जं णेवत्थं मे पसादीकिदं तदो तस्सिं एव्व विरइदभट्टिणी बेसं साअरिअं गेह्णिअ अहं पि कंचणमालावेसधारिणी भविअ पदोसकाले आगमिस्सं। तुमं पि इध आठ्ठिदो पडिवालइस्ससि। तदो माहवीलदामंडपे भट्टिणो ताएसह समाअमो हविस्सदि। (सुसंगते, न हि सागरिकां वर्जयित्वा प्रियवयस्यस्यान्यत्किमप्यस्वस्थताया: कारणम्। तदत्र प्रतीकारं चिन्तय। अद्य खलु देव्या चित्रुलकवृत्तान्तशंकितया सागरिकां मम हस्ते समर्पयन्त्या यन्नेपथ्यं मे प्रसादीकृतं ततस्तस्मिन्नेव विरचितभर्त्रीवेषां सागरिकां गृहीत्वाऽऽहमपि  काञ्चनमालावेषधारिणी भूत्वा प्रदोषकाले भर्तुरागमिष्ये। त्वमपीहाऽऽस्थित: प्रतिपालयिष्यसि। ततो माधवीलतामण्डपे तया सह भर्तु: समागमो भविष्यति।)
	यथा च वेणीसंहारे, द्रौपदीमुद्दिश्य सूतोऽश्वत्थामानमाह---
अश्वत्थामाहत इति पृथासूनुना स्पष्टमुक्त्वा स्वैरं शेषे गज इति किल व्याहृतं सत्यवाचा।
तब्छ्रुत्वासौ दयिततनय: प्रत्ययात्तस्य राज्ञश्शस्त्राण्याजौ नयनसलिलं चापि तुल्यं मुमोच ।।
तत्त्वार्थवचनं चैव सत्यमित्यभिधीयते ।।
12.103
 यथाव रत्नावल्यां तृतीयेऽङ्के, काञ्चनमालया सुसङ्गतावसन्तकयो: कपटप्रपञ्चो राज्ञश्चा स्वस्थावस्थाप्रच्छादनं तत्त्वत उपलभ्य मदनिकायै पुनश्च वासवदत्तायै निवेदितमिति।
	यथा च वेणीसंहारे राजा --- कथं पुनराचार्य: शस्त्रग्रहणसमये शस्त्रमुज्"ितवान्।
12.104
 कर्ण: --- अयमपि प्रायस्तत्स्यात्। अश्वत्थामा मया पृथिवीराज्ये अभिषेक्तव्य इति। तस्यैवाभावाद्दृढस्य मे ब्राह्मणस्य वृथा शस्त्रग्रहणमिति तथा कृतवान्। साधु निपुणमुपलक्षितम्। अत एव समर्थोऽपि कुरुकुलक्षयमुपेक्षितवानिति।
चित्रार्थसमवाये तु तच्चित्रं रूपमुच्यते ।।
	यथा रत्नावल्यां तृतीये अङ्के, राजा --- अहो महदाश्चर्यम्।
मनश्चलं प्रकृत्यैव दुर्लक्ष्यं च तथापि मे। कामेनैतत्कथं विद्धं समं सर्वै श्शिलीमुखै: ।।
	यथा च वेणीसंहारे, राजा -- अङ्गराज,
तेजस्वी रिपुहतबन्धुदु:खपारं बाहुभ्यां व्रजति धृतायुधप्लवाभ्याम्।
आचार्य: सुतनिधनं निशम्य संख्ये किं शस्त्रग्रहसमये विशस्त्र आसीत् ।।
यच्चातिशयवद्धाक्यं तदुदाहरणं स्मृतम् ।।
12.105
 यथा रत्नावल्यां, विदूषक: --- ही ही भो:, कोसंबीरज्जलाहेणावि ण तादिसो पिअवअस्सस्स हिअआभिलासो आसी जादिसो मम अज्ज सआदादो पिअवअणं सुणिअ हविस्सदित्ति तक्केमि। [ही ही भो:। कौशाम्बीराज्यलाभेनापि न तादृश: प्रियवयस्यस्य हृदयाभिलाष: आसीद्यादृशो मत्सकाशादद्य प्रियवचनं श्रुत्वा भविष्यतीति तर्कयामि।]
12.106
 यथा च वेणीसंहारे, अश्वत्थामा -- अङ्गराज, किमाह भवान् किमत्र क्रियत इति। श्रूयतां यत्क्रियते।
यो य: शास्त्रं बिभर्ति स्वभुजगुरुमद: पाण्डवीनां चतूनां
	यो य: पाञ्चालगोत्रे शिशुरधिकवया गर्भशय्यां गतो वा।
यो यस्तत्कर्मसाक्षी चरति मयि रणे यश्च यश्च प्रतीप:
	क्रोधान्धस्तस्य तस्य स्वयमपि जगतामन्तकस्यान्तकोऽहम् ।।
भावतत्त्वोपलब्धिस्तु तम इत्यभिधीयते ।।
12.107
 यथा रत्नावल्यां तृतीयेऽङ्के, विदूषक: --- उपसृत्य, भो वअस्स दिठ्ठिआ वड्डसे तुमं समीहितकज्जसिद्धीए। (भो वयस्य, दिष्ट्या वर्धसे त्वं समीहितकार्यसिद्ध्या।)
	राजा --- वयस्य, अपि कुशलं प्रियाया: सागरिकाया: ?
	विदूषक: --- वअस्स, अइरेण सअं एव्व पेक्खिअ जाणिस्ससि।
	(वयस्य, अचिरेण स्वयमेव प्रेक्ष्य ज्ञास्यसि।)	
	राजा --- (सपरितोषं) वयस्य, कथं दर्शनमपि भविष्यतीति।
12.108
 यथा च वेणीसंहारे, तृतीयेऽङ्के, कृप: --- राजन्, सुमहान्खलु द्रोणपुत्रेण वोढुमध्यवसित: समरभार:। तदहमेवं मन्ये भवता कृतपरिकरोऽयमुच्छेत्तुं लोकत्रयमपि समर्थ: किं पुनर्युधिष्ठिरवलम्। अतोऽभिषिच्यतां सैनापत्ये।
	दूर्योधन: -- सुष्ठु युज्यमानमभिहितं युष्माभि:। किं तु प्राक्प्रतिपन्नोऽयमर्थोऽङ्गराजस्य।
सामदानार्थसम्पन्न: संग्रह: परिकीर्तित: ।।
12.110
 यथा रत्नावल्यां, तृतीयेऽङ्के, राजा -- (सहर्षं) वयस्य, साधु। इदं च ते पातितोशिकम्। हस्तादपसार्य कटकं प्रयच्छति।
	यथा च वेणीसंहारे, अश्वत्थामा-- राजन् कौरवेश्वर किमद्यापि युक्तायुक्तविचारणया।
प्रयत्नपरिबोधित: स्तुतिभिरद्य शेषे निशा मकेशवमपाण्डवं भुवनमद्य निस्सोमकम्।
इयं परिसमाप्यते रणकथाद्य दोश्शालिना व्यपैतु नृपकाननातिगुरुरद्य भारो भुव: ।।
रूपानुरूपगमनमनुमानमिति स्मृतम् ।।
12.111
 यथा रत्नावल्याम्, विदूषक: -- निरूप्य, भो एदं खु समासण्णं बहलपादवदाए पिंडीकदंधआरं विअ मअरंदुज्जणं। ता कधं एत्थ मग्गो लक्खीअदि। (भो एतत्खलु समासन्नं बहलपादपतया पिण्डीकृतान्धकारमिव मकरन्दोद्यानम्। तत्कथमत्र मार्गो लक्ष्यते।)
	राजा -- वयस्य, सुज्ञातमेवैतत्। तथा हि,
पानीयं चम्पकानां नियतमयमसौ सुन्दर: सिन्दुवार:
	सान्द्रा वीथरी तथेयं वकुलविटपिनां पाटला पंक्तिरेषा।
आघ्रायाघ्राय गन्धं विविधमधिगतै: पादपैरेवमस्मिन्
	व्यक्तिं पन्था: प्रयाति द्विगुणतरतामो निह्नुतोऽप्येष चिह्नै: ।।
12.112
 यथा च वेणीसंहारे, अश्वत्थामा --- (अग्रतोऽवलोक्य), मातुल हा धिक्कष्टम्। एष खलु भ्रातु: प्रतिज्ञाभङ्गभीरु: किरीटी समं दुर्योधनराधेयौ शरवर्षैर्दुर्वारैरभिद्रवति। सर्वथा पीतं दु:शासनशोणितं भीमेनेति।
अभ्यर्थनापरं वाक्यं प्रार्थनेत्यभिधीयते ।।
12.113
 यथा रत्यावल्यां तृतीयेऽङ्के, विदूषक: --- भोदि साअरिए, वीसद्धा भविअ पिअवअस्सं 
आलावेहि। अज्जवि दाव णिच्चरुहाए देवीए वासवदत्ताए दुहवअणेहिं कडुइदउ कण्णा। सुहावेदु मउमहुरवअणोवण्णासो। (भवति सागरिके, विश्रब्धा भूत्वा प्रियवयस्यमालापय अद्यापि तावन्नित्यरुष्टाया देव्या वासवदत्ताया दुष्टवचनै: कटुकिता: कर्णा:। सुखयतु मुदुमधुरवचनोपन्यास:।)
12.114
 यथा च वेणीसंहारे, अश्वत्थामा --- राजन्कौरवनाथ, अभीष्मद्रोणं संप्रति कौरवबलमालोडयन्तौ भीमार्तुनौ राधेयेनैवंविधेनान्येन वा न शक्येते निवारयितुम्। अत: स्वयमेव भ्रातु: प्रतीकारपरो भव।
गर्भस्योद्भेदनं यत्तु संक्षिप्तिरिति गीयते ।।
12.115
 यथा रत्नावल्यां, राजा --- (मुखमुत्पाट्य, विलोक्य च सविषादं) कथं देवी वासवदत्ता ? (विदूषकमुद्दिश्य) मूर्ख किमेतत्।
	विदूषक: -- (समयं) भो वअस्स, किं अवरं ? अह्माणं जीविदसंसओ जादो एसो।
	(भो वयस्य, किमपरम् ? अस्माकं जीविसंशयो जात एष:।)
12.116
 यथा च वेणीसंहारे, चतुर्थेऽङ्के, सुन्दरक: --- अह वा किं एत्थ देवं उवालहामि। तस्स क्सु पदं णिब्भच्छिअविउरवणवीअस्स अवहीरिदपिदामहहिदोवदेसंकुरस्स सउणिप्पोच्छाहणादिविरूढमूलस्स जदुगेहतूदविससाहिणो संभूदचिरआलसंबद्धवेरालवालस्स पञ्चालीकेसग्गहणकुसुमस्स फपवलं परिणमदि इति। (अथ वा किमत्र दैवमुपालमे। तस्य खल्विदं निर्भर्त्सितविदुरवचनबीजस्य अवधीरितपितामहहितोपदेशांकुरस्य शकुनिप्रोत्साहनादिविरूढमूलस्य जतुगृहद्यूतविषशाखिन: संभूतचिरकालसंबद्धवैरालवालस्य पाञ्चालीकेशग्रहणकुसुमस्य फलं परिणमति)
सम्भाववचनं चैव तोटकं समुदाहृतम् ।।
	यथा रत्नावल्यां, राजा --- (अञ्जलिं बध्वा), प्रिये वासवदत्ते, प्रसीद।
	वासवदत्ता --- (अश्रूणि धारयन्ती), अज्जउत्त, मा एव्वं भण। अदिक्कंदाइं दाणिं एदाहं अक्खराइं। (आर्यपुत्र, मा एवं भण। अतिक्रान्तानीदानीमेतान्यक्षराणि।)
	यथा च वेणीसंहारे, राजा -- अये सुन्दरक, कच्चित्कुशलमङ्गराजस्य ?
	सुन्दरक: --- देव कुसलं सरीरमेत्तेण। (देव कुशलं शरीरमात्रेण।)
	राजा -- किञ्चास्य किरीटिनास्य निहता धौरेया हतस्सारथि र्भग्नो वा रथ: ?
	सुन्दरक: --- देव, ण भग्गो रहो। से मणोरहो वि। [देव, न भग्नो रथ:। अस्य मनोरथोऽपि।]
	राजा -- ससंरम्भ, किमविस्पष्टकथितैराकुलमपि पर्याकुलयसि मे हृदयम्।
कपटस्थान्यथाभावं ब्रूवतेऽधिबलं बुधा: ।।
12.118
 यथा रत्नावल्यां, तृतीयेऽङ्के, राजा --- एवं प्रत्यक्षदृष्टव्यलीक: किं ब्रवीमि। तथापि विज्ञापयामि।
आताम्रतामपनयामि विवर्ण एष लाक्षाकृतां चरणयोस्तव देवि मूर्ध्ना।
कोपोपरागजनितां तु मुखेन्दुबिम्बे हर्तुं क्षमो यदि परं करुणा मयि स्यात् ।।
12.119
 यथा च वेणीसंहारे, सुन्दरक:-- तदो अ देव एदस्सिं अन्तरे सत्तिखण्डणामरिसिदेण गण्डीविणा भणिअम्--- अरे रे दुज्जोहणप्पमुहा कुरुबलसेणापहुणो अरे अविणअणोकण्णाधार कण्ण तुम्हेहिं मह परोक्खं बहुहिं महारेहेहिं पडिवारिअ एआई मम पुत्तओ अहिमण्णु व्वावादिदो। अहं उण तुम्हाणं पेक्खन्ताणं एव्वं एदं कुमालविससेणं सुमरिदव्वसेसं करोमि।
	[ततश्च देवैतस्मिन्नन्तरे शक्तिखण्डनामर्षितेन गाण्डीविना भणितम्--- अरे रे दुर्योधनप्रमुखा: कुरुबलसेनाप्रभव: अरे अविनयनौकर्णधार कर्ण युष्माभिर्मम परोक्षं बहुभिर्महारथै: परिवृत्यैकाकी मम पुत्रकोऽभिमन्युर्व्यापादित:। अहं पुनर्युष्माकं प्रेक्षमाणानामेवैतं कुमारवृषसेनं स्मर्तव्यशेषं करोमि।] इति।
भयं नृपादिजनित मुद्वेग स्संप्रकीर्तित: ।।
12.120
यथा रत्नावल्यां, तृतीयेऽङ्के, सागरिका--- (सास्रं विमृश्य) वरं दाणिं सअ एव्वं अत्ताणअं 
उब्बधिअ उवरदा भविस्सं। जेण णउण जाणिद संकेदवुत्तंतए देवीए सुसंगदाविअपरिभूदह्मि। ताजाव अहं 
असोअपादवे गदुअ जधा समीहिदं करिस्सं।
	[वरमिदानीं स्वमयेवात्मानमुद्बध्योपरता भविष्ये। येन च पुनर्ज्ञातसंकेतवृत्तान्तया देव्या सुसङ्गतेव परिभूतास्मि। तद्यावदहमशोकपादपे गत्वा यथासमीतं करिष्ये।]
12.121
 यथा च वेणीसंहारे, चतुर्थेऽङ्के, भो भो: अस्मद्दर्शनभयस्खलितकार्मुककृपाणतोमरशक्तय: कौरवचमूभटा: पाण्डवपक्षपातिनश्च योधा: न भेतव्य न भेतव्यमित्यादि भीमसेनवचनं श्रुत्वा, सूत:-- (सभयम्), अये आसन्न एव दुरात्मा कौरवराजपुत्रमहावनोत्पातमारुतो मारुति:। अनुपलब्धसंज्ञश्च तावदत्र महाराज:। भवतु। सुदूरमपहरामि स्यन्दनम्। कदाचित् दुश्शासन इवास्मिन्नप्ययमनार्योऽनार्यमाचरिष्यतीति।
शङ्का भयत्रासकृतो विद्रव: समुदाहृत: ।।
12.122
 यथा रत्नावल्यां, विदूषक: -- (उच्चै:,) भो वअस्स, परित्ताहि, परित्ताहि। एसा खु देवी वासवदत्ता अप्पाणअं उब्बंधिअ वावादेति। (भो वयस्य, परित्रायस्व, परित्रायस्व। एषा खलु देवी वासवदत्तां आत्मानमुद्बध्य व्यापादयति।)
	राजा --- ससम्भ्रममुपसृत्य, वयस्य, क्वासौ क्वासौ ?
	विदूषक: --- हो एसा। (अहो एषा।)
	राजा --- अयि साहसकारिणि, किमिदमकार्यं क्रियते।
मम कण्ठगता: प्राणा: पाशे कण्ठस्थिते तव। अत: स्वार्थप्रयत्नोऽयं त्यज्यतां साहसं प्रिये ।।
	यथा वेणीसंहारे, पञ्चमेऽङ्के, सूत: --- आयुष्मन्,
प्राप्तावेकरथारूढौ पृच्छन्तौ त्वामितस्तत: ।।
	सर्वे --- कश्च कश्च ?
	सूत: --- स कर्णारि: स च क्रूरो वृककर्मा वृकोदर: ।।
	गान्धारी --- (सभयं) जाद, किं एत्थ पडिपज्जिदव्वम्। (जात, किमत्र प्रतिपत्तव्यम्)
	राजा --- ननु संनिहितैवेयं गदेति।
	अथ विमर्शाङ्गानि त्रयोदश।
दोषप्रख्यापनं यत्स्यात्सोऽपवाद: प्रकीर्तित: ।।
12.123
 यथा रत्नावल्यां तृतीयेऽङ्के, राज्ञि प्रियं वदत्यपि सागरिका --- अय्यउत्त, किं एदिणा अलीअदाक्खिण्णेण जीविदादो वि अधिअवल्लहाए पुणेवि अत्ताणअं अवराहिणं किं करेसि।
	(आर्यपुत्र, किमेतेनालीकदाक्षिण्येन, जीवितादप्यधिकवल्लभाया देव्या: पुनरष्यात्मानमपराधिनं किं करोषि।)
	राजा --- अयि मिथ्यावादिनी खल्वसि। कुत:,
श्वासोत्कम्पिनि कम्पितं कुचयुगे मौने प्रियं भाषितं
	वक्त्रेऽस्या: कुटिलीकृतभ्रणि तथा यातं मया पादयो:।
इत्थं न: सहजाभिजात्यजनिता सेवैव देव्या: परं
	प्रेमाबन्धविवर्धिताधिकरसा प्रीतिस्तु या सा त्वयि ।।
	यथा च वेणीसंहारे, युधिष्ठिर: ---
तीर्णे भीष्ममहोदधौ कथमपि द्रोणानले निर्वृते
	कर्णाशीविषभोगिनि प्रशमिते शल्ये च याते दिवम्।
भीमेन प्रियसाहसेन रभसात्स्वल्पावशेषे जये
	सर्वे जीवितसंशयं वयममी वाचा समारोपिता: ।।
रोषग्रथितवाक्यं तु संस्फोट इति कीर्तितम् ।।
12.124
 यथा रत्नावल्यां, तृतीयेऽङ्के, तदेव सागरिकावत्सराजयोर्वाक्यमलक्षिता निशम्योपसृत्य च देवी 
सरोषमाह-- अज्जउत्त जुत्तं एदं, सरिसं एदं। [आर्यपुत्र, युक्तमेतत्। सदृशमेतत्। राजा सागरिकासुक्त्वा, 
ससम्भ्रमं -- देवि, न खल्वकारणे मामुपालब्धुमर्हसि। सत्यं त्वामेव मत्वा वेषसादृश्याद्विप्रलब्धा वयमिहागता:। तथापि क्षम्यतामिति (पादयो: पतति।)
	वासवदत्ता -- अज्जउत्त, उठ्ठेहि। किं अज्जेवि सहजाभिजादाए सेवाए दुक्खं अणुभवीअदि।
	[आर्यपुत्र, उत्तिष्ठोत्तिष्ठ। किमद्यापि सहजाभिजातया सेवया दु:खमनुभाष्यते।]
	राजा -- कथितमिदमपि श्रुतं देव्या। इति।
12.125
 यथा वेणीसंहारे, युधिष्ठिर: -- भद्र पाञ्चालक कच्चिदासादिता तस्य दुरात्मन: कौरवाधमस्य पदवी।
12.126
 पाञ्चालक: --- देव न केवलं पदवी। स एव दुरात्मा देवीकेशाम्यराकर्षणमहापातकप्रधानहेतुरुपलब्ध इति।
गुरुव्यतिक्रमो यस्तु स द्रव: परिकीर्तित: ।।
12.127
 यया रत्नावल्यां, तृतीयेऽङ्के, वसन्तक: --- भोदि, तुमं किल अत्ताणअं उब्बंधिअ वावादेसित्ति वेससारिस्समोहिदेण मए पिअवअस्सो एत्थ आणीदो। जइ मम वअणं ण पत्तिआअसि ता पेक्ख इमं लदापासं। (इति लतापाशं दर्शयति।)
[ भवति, त्वं किल आत्मानमुद्वध्य विपद्यस इति वेषसादृश्यमोहितेन मया प्रियवयस्यऽत्रानीत:। यदि मम वचनं न प्रत्याययसि तत्प्रेक्षस्वेमं लतापाशम्।]
12.128
 वासवदत्ता --- (सकोपं) हंजे कंचणमाले, एदेण एव्व लदापासेण बंधिअ गेण्ह एणं बम्हणं। एदं अ दुठ्ठकण्णआं अग्गदो करेहि। (हंजे काञ्चनमाले, एतेनैव लतापाशेन वध्वा गृहाणैनं ब्राह्मणम्। एतां च दुष्टकन्यकां अग्रत: कुरु।)
	कांचनमाला -- जं भट्भिणी आणवेदि। (यद्भट्टिण्याज्ञापयति।) इति विदूषकं बध्नाति। 
	यथा वा वेणसीसंहारे, युधिष्ठिर: --- द्रौपदीमवलोक्य, मुखादस्या बाष्पमपनीय, अयि सुक्षत्रिये,
गुरूणां बन्धूनां क्षितिंपतिसहस्रस्य च पुर: पुराभूदस्माकं नृपसदसि योऽयं परिभव:।
प्रिये प्रायस्तस्य द्वितयमपि पारं गमयति क्षय: प्राणानां न: कुरुपतिपशोर्वाद्य निधनम् ।।
विरोधप्रशमो यस्तु सा शक्ति: परिकीर्तिता ।।
12.129
 यथा रत्नावल्यां, चतुर्थेऽङ्के, विदूषक: प्रविश्याह-- हीही भो:, अज्ज खु पिअवअस्सेण पसादिताए तत्तभोदीए वासवदत्ताए बंधणादो मोचिअ सहत्थदिण्णेहिं मोदअलड्डु आहिं उदरं मे सुपूरिदं किदं अण्णं च एदं पट्टं सुअजु अलं कण्णाभरणं अदिण्णं। ता जाव दाणिं पिअवअस्सं पेक्खिस्सं। [ही ही भो: ! अद्य खलु प्रियवयस्येन प्रसादितया तत्रभवत्या वासवदत्तया बन्धनान्मोचयित्वा स्वहस्तदत्तैर्मोदकलड्डुकैरुदरं मे सुपूरितं कृतम्। अन्यच्च एतत्पट्टांशुकयुगलं कर्णाभरणं च दत्तम्। तद्यावदिनानीं प्रियवयस्यं प्रेक्षिष्ये।]
12.130
 यथा च वेणीसंहारे, पाञ्चालको युधिष्ठिरमाह --- अहं च देवेन चक्रपाणिपना देवसकाशमनुप्रेषित:। आह च देवो देवकीनन्दन:। अपर्युषितप्रतिज्ञे च मारुतौ प्रनष्टे कौरवराजे महानासीन्नो विषाद:। संप्रति पुनर्भीमसेनेनासादिते सुयोधने निष्कण्टकीभूतं भुवनतलं परिकलयतु भवान्। इति।
व्यवसायश्च विज्ञेय: प्रतिज्ञाहेतुसम्भव: ।।
	यथा रत्नावल्यां, ऐन्द्रजालिक: --- देव,
किं धरणिए मिअंको आआसे महिअरो जले जलणो।
मज्"ण्हंमि पओसो दाविज्जइ देहि आण्णत्तिम् ।।
(किं धरण्यां मृगाङ्क आकाशे महीधरो जले ज्वलन:। मध्याह्ने प्रदोषो दर्शयामि देह्याज्ञप्तिम् ।।)
	अविअ, अपिच,
हरिहरब्रह्मप्पमुहं देवं दावेमि देवराअं अ। गअणेवि सिद्धविज्जाहरवहुसत्थं च णच्चंतं ।।
किं जप्पिदेण बहुणा जं जं हिअए समीहिदं दिट्टुम्।
तं तं दावेमि अहं गुरुणा मंतप्पहावेण ।।
हरिहरब्रह्मप्रमुखान्देवान्दर्शयामि देवराजं च। गगनेऽपि सिद्धविद्याधरवधूसार्धं च नृत्यन्तम् ।।
किं जल्पितेन बहुना यद्यद्धृदये समीहितं द्रष्टुम्। तत्तद्दर्शयाम्यहं गुरोर्मन्त्रप्रभावेन ।।
ईदिसो अवष्टम्भो जेण सव्वं संभावीअदि [ईदृशोऽवष्टम्भ: येन सर्वमपि संभाव्यते।] इति।
	यथा च वेणीसंहारे, युधिष्ठिर: --- अश्रूणि मुञ्चन्,
सर्वथा कथय ब्रह्मन्संक्षेपाद्विस्तेरण वा। वत्सस्य किमपि श्रोतुमेष दत्त: क्षणो मया ।।
	राक्षस: --- श्रूयताम्।
	तस्मिन् कौरवभीमयोर्गुरुगदाघोरध्वनौ संयुगे
	द्रौपदी --- सहसोत्थाय, तदो तदो। ततस्तत:।
	राक्षस: --- स्वगतम्. कथं पुनरप्यनया लब्धा संज्ञा। अयमपहराम्यस्या: प्राणान्।
	सीरी सत्वरमागतश्चिरमभूत्तस्याग्रत: सङ्गर:।
	कञ्चुकी --- नूनं तत्कुतोऽत्र कश्चिदपराद्धो भविष्यति।
	राक्षस: --- 
आलम्ब्य प्रियशिष्यतां तु हलिना संज्ञा रजस्याहिता
यामासाद्य कुरूत्तम: प्रतिकृतिं दुश्शासनारौ गत: ।।
अप्रस्तुतार्थवचनं प्रसङ्ग: परिकीर्तित: ।।
12.131
 यथा रत्नावल्यां, वासवदत्ता--- हला कंचणमाले उज्जइणीदो आअदोत्ति अत्थि मे तस्सिं इंदजालिए वक्खवादो। [कांचनमाले, उज्जयिनीत आगत: इत्यस्ति मे तस्मिन् ऐन्द्रजालिके पक्षपात:।]
	कांचणमाला --- भट्टिणि, णाभिउलवहुमाणो खु एसो देवीए।
	[भट्टिणि, नाभिकुलबहुमान: खलु एष देव्या:।]
12.132
 यथा च वेणीसंहारे, युधिष्ठिर: -- हा तात भीमसेन, कान्तारव्यसनबान्धव, हा मच्छरीरस्थितिविच्छेदकातर, जतुगृहविपत्समुद्रतरणयानपात्र, हा किर्मीरहिडिम्बासुरजरासन्धविजयैकमल्ल, हा कीचकसुयोधनानुजकमलिनीकुञ्जर, हा द्यूतपणप्रणयिन्, हा मदाज्ञासम्पादक, हा कौरववनदावानल,
निर्लज्जस्य दुरोदरव्यसनिनो वत्स त्वया सा तदा
	भक्त्या मे समदद्विपायुतबलेनाङ्गीकृता दासता।
किं नामापकृतं मयाऽधिकमतस्त्वय्यद्य यद्गम्यते
	त्यक्त्वा नाथ सबान्धवं सपदि मां प्रीति: क्व ते साऽधुना ।।
	द्रौपदी --- महाराअ, किं एदं ? महाराज, किमेतत् ?
	युधिष्ठिर: --- कृष्णे, किमन्यत्।
स कीचकनिषूदनो बकहिडिम्बकिर्मीरहा मदान्धमगणाधिपद्विरदसन्धिभेदाशनि:।
गदापरिघशोभिनां भुजयुगेन तेनान्वित: प्रियस्तव ममानुजोऽर्जुनगुरुर्गतोऽस्तं किल ।।
वाक्यमाधर्षसंयुक्तं द्युतिस्तज्ज्ञैरुदाहृता ।।
12.133
 यथा रत्नावल्यां, चतुर्थेऽङ्के, विदूषक: --- अपवार्य, आ: दासीएउत्त, इंदआलिअ, किं एदेहिं देवेहिं किंवा अच्छराइहिं। जइ दे इमिणा परितुठ्ठेण पओअणं ता साअरिअं से दंसेहि। [आ: दास्या: पुत्र, इन्द्रजालिक, किमतै र्देवैरप्सरोभिश्च। यदि ते अनेन परितुष्टेन प्रयोजनं तद्दर्शय सागरिकाम्।]
	यथा च वेणीसंहारे, षष्ठे अङ्के, युधिष्ठिर: -- भगवन् कामपाल कृष्णाग्रज सुभद्राभ्रात:,
ज्ञातिप्रीतिर्मनसि न कृता क्षत्रियाणां न धर्मो रूढं सख्यं तदपि गणितं नानुजस्यार्जुनेन।
तुल्य:कामं भवतु भवतश्शिष्ययोस्स्नेहबन्ध: कोऽयं पन्था यदसि विमुखो मन्दभाग्ये मयीत्थम् ।।
मनश्चेष्टाविनिष्पन्न: श्रम: खेद उदाहृत: ।।
	यथा रत्नावल्यां, राजा --- आर्य वसुभूते, अपि कुशलं तत्रभवत: सिंहलेश्वरस्य ?
	वसुभूति: -- (c)र्ध्वमवलोक्य, नि:श्वस्य च, देव, न जाने किं विज्ञापयामि मन्दभाग्य:।
	वासवदत्ता --- सविषादमात्मगतं, हद्धि, किं दाणीं वसुभूदी कथइस्सदि ?
	[हा धिक्, किमिदानीं वुसभूति: कथयिष्यति ?]
	राजा --- कथय किमिति मां पर्याकुलयसि।
	बाभ्रव्य: --- अपवार्य, अमात्य, सुचिरमपि स्थित्वा कथनीयमेवैतत्। कथ्यताम्।
12.134
वसुभूति: -- देव, न शक्यते कथयितुम्। तथाप्येष मन्दभाग्य: कथयामि। या सा तत्रभवता सिंहलेश्वरेण  स्वदुहिता रत्नावली नाम आयुष्मतीं देवीं दग्धां वासवदत्तामुपश्रुत्य देवाय पूर्वं प्रार्थिता सती दत्ता।
	विदूषक: -- तदो ताए किं संउत्त ? [ततस्तस्या: किं संवृत्तम् ?]
	वसुभूति: --- सा आयुष्मदन्तिकमस्माभिरानीयमाना वहनभङ्गात्सागरे निमग्ना।
	वासवदत्ता -- सास्रं, हा बहिणए, कहिं दाणिं सि। देहि मे पडिवअणं।
	[हा भगिनिके, क्वेदानीमसि। देहि मे प्रतिवचनम्।] इति।
12.135
 यथा च वेणीसंहारे, युधिष्ठिर: --- युक्तमाह पाञ्चाली। कञ्चुकिन्। क्रियतामियं तपस्विनी चितासंविभागेन सह्यवेदना। ममापि सज्जं धनुरुपनय। अलमथवा धनुषा।
तस्यैव देहरुधिरोक्षितपाटलाङ्गी मादाय संयति गदामपविध्य चापम्।
भ्रातृप्रियेण कृतमद्य यदर्जुनेन श्रेयो ममापिहि तदेव कृतं यजेन ।।
ईप्सितार्थप्रतीघात: प्रतिषेध इति स्मृत: ।।
12.136
  यथा रत्नावल्यां, चतुर्थेऽङ्के, राजा --- देव, समाश्वसिहि  समाश्वसिहि। दुरवबोधा गतिर्दैवस्य। नन्वेतावेव वाहनभङ्गपतितोत्थितौ बाभ्रव्यवसुभूतो निदर्शनम्।
	वासवदत्ता --- अय्यउत्त, जुज्जदि एवं। परं कुदो मम एत्तिअं भाअहेअं।
	(आर्यपुत्र, युज्यत एवम्। परं कुतो ममैतावद्भागधेयम्।)
	राजा --- वसुभूतिमपवार्य, बाभ्रव्य किमेतत्। सर्वं नावगच्छामि।
	बाभ्रव्य: --- श्रूयताम्। नेपथ्ये, 
हर्म्याणां हेमशृङ्गश्रियमिव निचयैरर्चिषामादधान:
	सान्द्रोद्यानद्रुमाग्रग्लपनपिशुनितात्यन्ततीव्राभिताप:।
कुर्वन्क्रीडामहीध्रं सजलजलधरश्यामलं धूमपातै-
	रेषप्लोषार्तयोषिज्जनव इह सहसैवोत्थितोऽन्त:पुरेऽग्नि: ।।
सर्वे ससम्भ्रममुत्तिष्ठन्ति।
	यथा च वेणीसंहारे, युधिष्ठिर: --- रे दुर्योधनमभियोजयितुं जिगमिषति।
12.137
 राक्षस: --- राजन् रिपुजयविमुखं ते यदि चेत स्तदा यत्र यत्र वा प्राणत्यागं कुरु। वृथा तत्र गमनम्। इति।
कार्यात्ययोपगनं विरोधनमिति स्मृतम् ।।
12.138
 यथा रत्नावल्यां, वासवदत्ता -- अज्जउत्त, मए अत्तणो किदे ण भणितं। किं उपा एसा खु मए णिग्धिणाए इध णिअडे संजमिदा साअरिआ विवज्जेदि। परित्ताअदु परित्ताअदु अज्जउत्तो इति। (आर्यपुत्र, मयात्मन: कृते न भणितम्। किं पुनरेषा खलु मया निर्घृणयेह निगडे संयमिता सागरिका विपद्यते। तत्परित्रायत्वार्यपुत्र:।)
12.139
 यथा च वेणीसंहारे, कञ्चुकी --- प्रविश्य सम्भ्रान्त:, परित्रायतां परित्रायतां महाराज:। एष खलु
दुरात्मा कौरवापसद: क्षतजाभिषेकपाटलिताम्बरशरीर: समुच्छ्रितदिग्धभीषणगदापाणि रुद्यतकालदण्डइव कृतान्तो ऽत्रभवतीं पाञ्चालराजतनयामितस्तत: परिमार्गमाण: इत एवाभिवर्तते। इति।
बीजकार्योपगमन मादानमिति संज्ञितम् ।।
12.140
 यथा रत्नावल्यां, सागरिका विद्यते तां परित्रायतां राजपुत्र इति वासवदत्तयोक्ते, राजा एष 
गच्छामि। 
	वसुभूति: -- किमयमकारणे पतङ्गवृत्ति: क्रियते ?
	कञ्चुकी --- युक्तमाह वसुभूति:। 
	विदूषक: -- राजानमुत्तरीये गृहीत्वा, भो माखु माखु साहसं कारइस्ससि।
	[भो मा खलु साहसं कुरु।] 
	(उत्तरीयमुत्सृज्य), राजा --- मूर्ख, सागरिका दह्येते। अहं प्राणान् बिभर्मीत्यारभ्य सर्वेष्वग्निप्रवेशं नाटयत्सु, राजा --- नन्वियमासन्ना वर्तते सागरिका। तत्त्वरितमेनं संभावयामीति यावत्।
12.141
 यथा च वेणीसंहारे, कञ्चुकी बुद्धिमतिकामाह --- भो: कष्टम्। एष दुरात्मा कौरवाधमो यथेष्टमित एवाभिवर्तते। सर्वथा सम्प्रत्ययमेव कालोचित: प्रतीकार:। चितासमीपमुपनयाम्यत्रभवतीं पाञ्चालराजतनयाम्। अहमप्येवमेवानुगच्छामि। (चेटीं प्रति) भद्रे त्वमपि देव्या भ्रातरं धृष्टद्युम्नं नकुलसहदेवौ वाऽवाप्नुहि। अथवा एवमवस्थिते महाराजेऽस्तमितयोर्भीजार्जुनयो: कुतोऽत्र परित्राणाशा। भो भो: समन्तपञ्चकसञ्चारिण: क्षतजासवमत्तयक्षराक्षसपिशाचभूतवेतालकङ््कगृध्रजम्बुकोलूकवायसभूयिष्ठा विरलयोधपुरषा: कृतमस्मद्दर्शनत्रासेन। कथयत कस्मिन्नुद्देशे याज्ञसेनी संनिहितेति। कथयाम्युपलक्षणं तस्या:।
(c)रू करेण परिघट्टयत: सलीलं दुर्योधनस्य पुरतोऽपहृताम्बरा या।
दुश्शासनेन कचकर्षणभिन्नमौलि: सा द्रौपदी कथयत क्व पुन: प्रदेशे ।।
प्ररोचना च विज्ञेया संहारार्थप्रदर्शिनी ।।
12.142
 यथा रत्नावल्यां, राजा --- अहो आश्चर्यम्। क्वासौ ज्वलद्धुतवह:। तदवस्थमेतदन्त: पुरम्। कथमवन्तिनृपात्मजेयम्।
	बाभ्रव्य: --- एष वसुभूति:, अयं वयस्य:। 
स्वप्ने मतिर्भ्रमति किन्त्विदमिन्द्रजालम् ।।
12.143
 विदूषक: --- भो मा संदेहं करेहि। भणिदं खु तेण दासीए उत्तेण इंदआलिएण। एक्को खेलनओ देवेन प्रेक्षिदव्वोत्ति। (भो:, मा सन्देहं कुरु। भणितं तेन दास्या: पुत्रेण एक: खेलनको देवेन प्रेक्षितव्य इति।)
12.144
 यथा च वेणीसंहारे, कञ्चुकी --- (सहर्षं) महाराज, वञ्च्यसे। अयं खल्वायुष्मान् कुमार भीमसेन: सुयोधनक्षतजारुणीकृतसकलशरीराम्बरो दुर्लक्षव्यक्ति:। अलमधुना सन्देहेनेति।
	अथ निर्वहणाङ्गानि चतुर्दश। तेषु,
चमूर्बीजोपगमनं सन्धिरित्यभिधीयते ।।
12.145
 यथा रत्नावल्यां चतुर्थेऽङ्के, वसुभूति: अग्निविद्रवानन्तरं रत्नावलीं विलोक्याह -- बाभ्रव्य, सदृशीयं राजपुत्र्या:। बाभ्रव्य: --- ममाप्येतदेव मनसि वर्तते।
12.146
 यथा वेणीसंहारे, चेटी -- द्रौपदीमालिङ्ग्य, देवी णिवठ्ठीअदु णिवठ्इअदु। एसो क्खु पूरिदपडिण्णाभारो णाहो दे वेणीसंहारं कादुं तुवं एव्व अणेसेदि। (देवि निवृत्यतां निवृत्यतां। एष खलु पूरितप्रतिज्ञाभारो नाथस्ते वेणीसंहारं कर्तुं त्वामेवान्विष्यति।)
अन्यस्यान्वेषणं युक्त्या निरोध इति कीर्तित: ।।
	यथा रत्नावल्यां चतुर्थेऽङ्के, वसुभूति: -- देव, कुत इयं कन्यका ?
12.147
 यथा च वेणीसंहारे, युधिष्ठिर: -- (स्वैरमुक्त्वा भीमसेनमवलोकयन्नंसे परामृश्य) जयंधर, सत्यं कथयामि। नायमनुजवैरी। वत्स, बाष्पजलान्तरितनयनत्वान्न पश्यामि ते मुखचन्द्रमिति।
उपक्षेपस्तु कार्याणां ग्रथनं परिकीर्तितम् ।।
12.148
 यथा रत्नावल्यां, चतुर्थेऽङ्के, वासवदत्ता --- अमच्च, एसा खु साअरदो पाविदेत्ति भणिअ अमच्चजोअन्धराअणेण मम हत्थे णिक्खिता। अदो एव्व साअरिआत्ति सद्दाईअदि।
	[अमात्य, एषा खलु सागरात्प्राप्तेति भणित्वा अमात्ययौगन्धरायणेन मम हस्ते निक्षिप। अत एव 
सागरिकेति शब्दायते।]
12.149
 वसुभूति: --- (जनान्तिकं) बाभ्रव्य, यथा वसन्तकस्य कण्ठे रत्नमाला, (सागरिकां निर्दिश्य) यथा चास्या: सागरात्प्राप्तिस्तथा व्यक्तमेवेयं सिंहलेश्वरदुहिता रत्नावलीति।
12.150
 यथा च वेणीसंहारे, भीमसेन: --- देव अजातशत्रो भीमार्जुनगुरो कुतोऽद्यापि दुर्योधपनहतक:। मया हि तस्य दुरात्मन: पाण्डुकुलपरिभाविन: ---
भूमौ क्षिप्तं शरीरं निहितमिदमसृक्चन्दनाभं निजाङ्गे
	लक्ष्मीरार्ये  निषण्णा चतुरुदधिपयस्सीमया सार्धमुर्व्या।
भृत्या मित्राणि योधा: कुरुकुलमखिलं दग्धमेतद्रणाग्नौ
	नामैकं यद्ब्रवीषि क्षितिप तदधुना धार्तराष्ट्रस्य शेषम् ।।
	अनुभूतार्थकथनं निर्णय: समुदाहृत: ।।
	यथा रत्नावल्यां, वसुभूति: -- आयुष्मति रत्नावलि, त्वमेतामवस्थां प्राप्तासि ?
	सागरिका -- (सप्रत्यभिज्ञं) तुमं पि किं अमच्चवसुभूदी ? (त्वमपि किं अमात्यवसुभूति: ?)
	वसुभूति: --- स एवाहं मन्दभाग्य:।
	सागरिका -- सा खु अहं मंदभाइणी। (सा खल्वहं मन्दभागिनी।)
	वसुभूति: -- हा हतोऽस्मि। इति भूमौ पतति। सागरिका -- हा तात, हा अम्ब।
	वासवदत्ता -- आ किं एसा मे बहिणिय्या रअणावली। (किमेषा मे भगिनिका रत्नावली !)
	कञ्चुकी --- देवि, एवम्।
	वासवदत्ता --- रत्नावलि, समस्सस, समस्सस। (समाश्वसिहि, समाश्वसिहि।)
	राजा --- कथमुदात्तराजवंशप्रसूतस्य सिंहलेश्वरस्य विक्रमबाहोरात्मजेयम्।
12.151
विदूषक: --- (आत्मगतं), पडममेव्व मए जाणिदं। (रत्नमालामपरामृश्य) णहु ईदिसो सामण्णजणस्स विहवो होदित्ति। [प्रथममेव मया ज्ञातम्। न खलु ईदृश: सामान्यजनस्य विभवो भवतीति।]

	
12.152
 यथा वा वेणीसंहारे, युधिष्ठिर: --- वत्स, बाष्पजलान्तरितनयनत्वान्न पश्यामि ते मुखचन्द्रम्। तत्कथय कञ्चिज्जीवति भवान्समं किरीटिना।
	भीमसेन: -- निहतसकलरिपुपक्षे त्वयि नराधिपे जीवति भीमोऽर्जुनश्च।
	युधिष्ठिर: --- (पुनर्गाढमालिङ्ग्य),
रिपोरास्तां तावन्निधनमिदमाख्याहि शतश: प्रियो भ्राता सत्यं त्वमसि मम योऽसौ बकरिषु:।
जरासन्धस्योरस्सरसि रुधिरासारसलिले तटाघातक्रीडाललितमकरस्संयति भवान् ।।
परिवादकृतं यत्स्यात्तदाहु: परिभाषणम् ।।
12.153
 यथा रत्नावल्यां, चतुर्थेऽङ्के, वसुभूति: --- आयुष्मति, समाश्वसिहि। नन्वियं ज्यायसी ते भगिनी दु:खमास्ते। तत्परिष्वजस्वैनाम्।
12.154
 रत्नावली --- (समाश्वस्य, राजानं निरीक्षमाणा, स्वगतं) किआवराहा खु अहं देवीए ण सक्कुणोमि मुहं दंसिदुं। [कृतापराधा खल्वहं देव्या। न शक्नोमि मुखं दर्शितम्।] इति।
	यथा वेणीसंहारे, भीमसेन: -- मुञ्चतु मामार्य: क्षणमेकम्।
	युधिष्ठिर: --- किमपरमवशिष्टम् ?
12.155
 भीमसेन: --- आर्य, सुमहदवशिष्टम्। संयच्छामि तावदनेन दुश्शासनसुयोधनशोणितोक्षितेन पाणिना पाञ्चाल्या दुश्शासनावकृष्टं केशहस्तमिति।
ईर्ष्याकोपप्रशमनं द्युतिमाचक्षते बुधा: ।।
12.156
 यथा रत्नावल्यां, चतुर्थेऽङ्के, वासवदत्ता --- वसुभूतिमपवार्य, अय्यउत्त, लज्जामि खु अहं इमिणा णिसंसत्तणेणं। ता अवणेहि से बंधणं। [आर्यपुत्र, लज्जे खल्वहं नृशंसत्वेन। तदपनयास्या बन्धनम्।]
	राजा --- सपरितोषं, यथाह देवी। इति मोचयति।
12.157
 वासवदत्ता --- (वसुभूतिमुद्दिश्य,) अय्य, जोअन्धराअणेण एत्तिअ कालं दुज्जणीकिदह्मि। जेण जाणं तेणवि ण मे णिवेदिद। [आर्य, यौगन्धरायणैनैतावत्कालं दुर्जनीकृतास्मि। येन जानतापि न मे निवेदितम्।]
	यथा च वेणीसंहारे, भीम: --- राजपुत्रि, अलं मामालोक्य त्रासेन।
कृष्टा येनासि राज्ञां सदसि नृपशुना तेन दु:शासनेन
	सत्यानान्येतानि तस्य स्पृश मम करयो: पीतशेषाण्यसृञ्जि
कान्ते राज्ञ: कुरूणामपि सरसमिदं मद्गदाचूर्णितोरो-
	रङ्गेऽङ्गेसृड्निषक्तं तव परिभवजस्यानलस्योपशान्त्यै ।।
शुश्रूषाद्युपसम्पन्न: प्रसाद इति कीर्तित: ।।
12.158
 यथा रत्नावल्यां, वासवदत्ता --- अज्ज अमच्च, फुडं एव्व किं ण भणासि। जहाअज्जउत्ते पडिवादेहि रअणावलींति। [आर्य अमात्य, स्फुटमेव किं न भणसि यथा आर्यपुत्रे प्रतिपादय रत्नावलीमिति।] (इत्युक्त्वा रत्नावलीं स्वैराभरणैरलंकृत्य हस्ते गृहीत्वा राजानमुपसृत्य), देव पडिच्च एदं रअणावलीं। [देव, प्रतीच्छैतां रत्नावलीम्।]
12.159
 यथा च वेणीसंहारे, भीम: --- वेणीं बध्नम्, भवति संयम्यतामिदानीं क्षत्रियकालरात्रि: कुरुपतिविघटिता वेणी।
12.160
 द्रौपदी --- णाह विसुमरिदह्मि एदं बावारम्। णाहस्स प्पसादेण पुणो वि सिक्खिस्सम्।  (नाथ विस्मृतास्म्येतं व्यापारम्। नाथस्य प्रसादेन पुनरपि शिक्षिष्ये।) इति।
समागमस्तथार्थानामानन्द: परिकीर्तित: ।।
	यथा रत्नावल्यां चतुर्थे ऽङ्के, राजा --- हस्तौ प्रसार्य, को देव्या: प्रसादं न बहुमन्यत्र इति।
12.161
 यथा च वेणीसंहारे षष्ठेऽङ्के, नेपथ्ये, महासमरानलदग्धशेषाय स्वस्ति भवतु राजन्यकुलाय। क्रोधान्धैर्यस्य मोक्षात्क्षतनरपतिभि: पाण्डुपुत्रै: कृतानि 
	प्रत्याशं मुक्तकेशान्यतुलभुजबलै: पार्थिवान्त:पुराणि।
कृष्णाया: केशपाश: कुपितयमसखो धूमकेतु: कुरूणां
	सोऽयं बद्ध: प्रजानां विरमतु निधनं स्वस्ति राज्ञां कुलेभ्य: ।।
दु:खस्योपशमश्चैव समयोऽथ निगद्यते ।।
12.162
 यथा च वेणीसंहारे, वासवदत्ता --- अय्यउत्त, दूरे खु एदाए ण्णाभिउलम्। तातह करेदु जह एसा बन्धुजणं ण सुमरेदि। (आर्यपुत्र, दूरे खल्वेतस्या नाभिकुलम्। तत्तथा कुरु यथा एषा बन्धुजनं न स्मरति।)
	राजा --- यथाह देवी। इति।
12.163
 यथा च वेणीसंहारे, युधिष्ठिर: --- अये भगवान्पुण्डरीकाक्ष:, वत्सश्च किरीटि। भगवन् किमस्य मे विजयादन्यत्यात्। यस्य भगवान् पुराणपुरुषो नारायण: स्वयं मङ्गलान्याशास्ते।
कृतगुरुमहदादिक्षोभसम्भूतमूर्तिं गुणिनमुदयनाशस्थानहेतुं प्रजानाम्।
अजममरमचिन्त्यं चिन्तयित्वापि न त्वां भवति जगति दु:खी किं पुनर्देव दृष्ट्वा ।। 
इति।
अद्भुतस्य च संप्राप्तिर्भवेत्तदुपगूहनम् ।।
12.164
 यथा रत्नावल्यां, विदूषक: --- ही ही भो:, पुहवी खु दाणिं हत्थे गदा पिअवअस्सस्स। (पृथवी खल्विदानीं हस्ते गता विप्रवयस्यस्य।)
	यथा च वेणीसंहारे, कृष्ण: --- महाराज युधिष्ठिर
व्यासोऽयं भगवा नमी च मुनयो वाल्मीकिरामादयो
	धृष्टद्युम्नमुखाश्च सैन्यपतयो माद्रीसुताधिष्ठिता:।
प्राप्ता मागधमत्स्ययादवकुलैराज्ञाविधेयैस्समं
	स्कन्धोत्तम्भिततीर्थवारिकलशा राज्याभिषेकाय ते ।।
	अहं पुनर्दुरात्मवना चार्वाकेण विप्रकृतं भवन्तमुपलभ्यार्जुनेन सह त्वरिततरमायात इति।
साम दानादिसम्पन्नं भूषणं ब्रुवते बुधा: ।।
यथा रत्नावल्याम्, वसुभूति: --- देवि, स्थाने देवीशब्दमुद्वहसि।
12.165
 यथा च वेणीसंहारे, भीम:--- क्वासौ धार्तराष्ट्रसखा पुण्यजनापशदो येनार्यस्य महानयं चित्तविभ्रम: कृत:।
	कृष्ण: -- निगृहीत: स दुरात्मा नकुलेनेति।
पुनर्वाक्यं तु विज्ञेयं यथोक्ताक्षेपदर्शनम् ।।
यथा रत्नावल्यां, बाभ्रव्य: -- देवि, इदानीं सफनलपरिश्रमोऽस्मि संवृत्त इति।
यथा च वेणीसंहारे, युधिष्ठिर: --- भगवन्, किं नाम चार्वाकेण रक्षसा वयं विप्रलब्धा: ?
कृष्ण: --- अथ किम्। इति।
वरप्रदानसम्प्राप्ति: काव्यसंहार इष्यते ।।
यथा रत्नावल्यां, यौगन्धरायण:--- देव, तदुच्यतां किं ते भूय: प्रियमुपकरोमि ?
राजा -- किमत:परमपि प्रियमस्ति। यत:,
नीतो विक्रमबाहुरात्मसमतां प्राप्तेयमुर्वीतले
	सारं सागरिका तथा च भुवनप्राप्त्येकहेतु: प्रिया।
देवी प्रीतिमुपागता च भगिनीलाभाज्जिता: कोसला:
	किं नास्ति त्वयि सत्यमात्यवृषभे यस्मै विधेयं स्पृहाम् ।। इति।
यथा वेणीसंहारे, कृष्ण: --- तत्कथय महाराज, किमस्मत्त: प्रियमिच्छसि ?
युधिष्ठिर: -- न खल्वत:परमभ्यर्थयितुं क्षम:। पश्यतु देव:।
क्रोधान्धै: सकलं हतं रिपुकुलं पञ्चाऽक्षतास्ते वयं
	पाञ्चाल्या मम दुर्नयोपजनितस्तीर्णो निकारार्णव:।
त्वं देव: पुरुषोत्तम: सुकृतिनंन सामादृतो भाषसे
	किं नामान्यदत: परं भगवतो याचे प्रसन्नादहम् ।। इति।
नृपदेवादिशक्तिश्च प्रशस्तिरभिधीयते ।।
	यथा रत्नावल्यां, राजा--- तथापीदमस्तु।
उर्वीमुद्दामसस्यां जनयतु विसृजन्वासवो वृष्टिमिष्टां
	इष्टैस्नैविष्टानां विदधतु विधिवत्प्रीणनं विप्रमुख्या:।
आकल्पान्तं च भूयात्समुपचितसुखस्सङ्गमस्सज्जनानां
	निश्शेषं यान्तु शान्तिं पिशुनजनगिरो दुर्जया वज्रलेपा: ।।
	यथा च वेणीसंहारे, युधिष्ठिर: --- तथापि प्रीततरश्चेद्भगवांस्तदिदमस्तु।
अकृपणमति: कामं जीव्याज्जज: पुरुषायुषं भवतु भगवन्भक्तिर्द्वैतं विना पुरुषोत्तमे।
दयितभुवनो विद्वद्बन्धुर्गुणेषु विंशेषवि त्सततसुकृती भूयाद्भूप: प्रसाधितमण्डल: ।।
लक्षणानि चतुष्षष्टिरिति यत्प्रागुदीरितम्। नाटकादेस्स्फुटं लक्ष्म तदिदानीं विविच्यते ।।
भूषणाक्षरसङ्घातौ शोभोदाहरणे तथा। हेतुसंशयदृष्टान्ता: प्राप्तिरोशय एव च ।।
निदर्श्नं निरुक्तं च सन्धिश्चासि विशेषणम्। गुणातिपातोऽतिशयस्तुल्यतर्क: पदोच्चय: ।।
दिष्टं चैवोपदिष्टं च विचारोऽथ विपर्यय:। भ्रंशश्चैवानुनीतिश्च माला दाक्षिण्यगर्हणे ।।
अर्थापत्ति: प्रसिद्धिश्च पृच्छा सारूप्यमेव च। मनोरथश्च लेशश्च याच्ञा प्रोत्साहनं स्पृहा ।।
पश्चात्तापोऽनुवृत्तिश्च युक्तिर्निर्भासनं क्षमा। गुणानुवाद आक्रन्द: कपटं परिवादनम् ।।
उपपत्तिश्च कार्यश्च प्रतिषेधो मृषोद्यम:। छलोक्ति: काकुरुन्माद:व परिहासो विकत्थनम् ।।
यदृच्छायोगवैषम्यप्रतिज्ञातप्रवृत्तय:। आशीरुक्तिश्च सिद्धिश्च प्रियं वचनमेव च ।।
लक्षणानि चतुष्षष्टि काव्येष्वेतानि निर्दिशेत् ।।
	तत्र च,	अलङ्कारै र्गुणैश्चैव बहुभिर्यदवेक्षितम् ।।
	यथा रत्नावल्यां प्रथमेऽङ्के, यौगन्धरायण: ---
विश्रान्तविग्रहकथो रतिमान् जनस्य चित्ते वसन्प्रियवसन्तक एव साक्षात्।
पर्युत्सुको निजमहोत्सवदर्शनाय वत्सेश्वर: कुसुमचाप इवाभ्युपैति ।।

अत्र श्लेषोपमाप्रत्यक्षादिभिरलङ्कारै: श्लेषप्रसादसौकुमार्यादिभिश्च गुणैरुपेतता द्रष्टव्या।
एवं वक्ष्यमाणेष्वपि गुणालङ्कारा यथासम्भवमूहनीय:। नाटककारैश्च नियमो नारभ्यते।
सन्ध्यङ्गेषु तु गुणालङ्कारयोगो नापेक्ष्यत इति।
यत्रार्थैरक्षरै: श्लिष्टैर्विचित्रार्थोपवर्णनम्। तमत्राक्षरसङ्घातं विद्याल्लक्षणसंज्ञितम् ।।
	
12.166
 यथाभिज्ञानशाकुन्तले सप्तमेऽङ्के, (प्रविश्य मृण्मयूरहस्ता तापसी --- सव्वदमण, सउंदलावण्णं पेक्ख। (सर्वदमन, शकुन्तलावण्यं प्रेक्षस्व।)
	बाल: --- (सदृष्टिक्षेपं), कहिं सा अज्जू। (कुत्र मे अम्बा ?)
	उभे -- विहस्य, णामसारिच्छेण छळिदोत्ति भणिदो। (नामसादृश्येन वञ्चितोऽसि मातृवत्सल:।)
	राजा --- (आत्मगतं), किं शकुन्तलेति तस्य मातुराख्या !
सिद्धैरर्थैस्समं कृत्वा यत्रासिद्धं प्रसाध्यते। श्लिष्टा श्लक्ष्णा विचित्रार्था सा शोभेत्यभिधीयते ।।
	यथा रत्नावल्यां, प्रथमेऽङ्के, यौगन्धरायण: ---
द्वीपादन्यस्मादपि मध्यादपि जलनिधेर्दिशोऽप्यन्तात्।
आनीय "टिति घटयति विधिरभिमतमभिमुखीभूत: ।।
अन्यथा क्व सिद्धादेशप्रत्ययप्रार्थिताया: सिंहलेश्वरदुहितु: समुद्रे प्रवहणभङ्गनिम्नगाया: फलकासादनं, क्व च कौशाम्बीयेन वणिजा सिंहलेभ्य: प्रत्यागच्छता तदवस्थाया: सम्भावनं रत्नमालाचिह्नायाश्च प्रत्यभिज्ञानादिहानयनं च। सर्वथा स्पृशन्ति नस्स्वामिनमभ्युदया इति।
तत्र तुल्यार्थयुक्तेन वाक्येनाभिप्रदर्शनात्। साध्यन्ते निपुणैरर्थास्तदुदाहरणं स्मृतम् ।।
12.167
 यथा रत्नावल्यां, द्वितीयेऽङ्के, राजा विदूषकश्च शारिकावचनं निशमयत:। ततो विदूषक: --- (आकाशे) किं आप्रारणे कुप्पसि। जादिसो तुए अयं कामदेवो आलिहिदो तादिसी मए रइ आलिहिदेत्ति। भो वअस्स, किं णेदं। [किं अकारणे कुप्यसि। यादृशस्त्वयायं कामदेव आलिखितस्तादृशी मया रतिरालिखितेति। भो वयस्य, किं न्विदम्?]
12.168
 राजा --- वयस्य, एवं तर्कयामि। कयापि हृदयवल्लभोऽनुरागादभिलिख्य कामपदेवव्यपदेशेन निह्नुतस्तत्सख्यापि प्रत्यभिज्ञाय वैदग्ध्यात्प्रतिभन्दानया सापि तत्रैव लिखितेति।
यत्प्रयोजनसामर्थ्याद्वाक्यमिष्टार्थसाधकम्। समासोक्तमनोग्राहि स हेतुरिति संज्ञित: ।।
12.169
 यथा रत्नावल्यां, द्वितीयेऽङ्के, विदूषक: --- सच्चं सबामि बम्हसुत्तेण जइ कदावि अम्हेर्हि ईदिसी दिठ्ठपुव्वा। [सत्यं शपे ब्रह्मसूत्रेण यदि कदाप्यस्माभिरीदृशी दृष्टपूर्वा।]
12.170
 काञ्चनमाला --- भट्टिणि, कदावि ईदिसं घुणक्खदं वि संभवदि एव्व। [भट्टिणि, कदापीदृशं घुणाक्षरं संभवत्येव।]
12.171
 वासवदत्ता --- अयि उजुए,प वसत्तओ एसो ण आणासि। एदं सव्वं क भणिदीओ। (अयि ऋजुके, वसन्तवक एषो न जानासि। एतत्सर्वं भणसि किं ?)
अपरिज्ञाततत्त्वार्थं यत्र वाक्यं समाप्यते। सोऽनेकत्वाद्विचाराणां संशय: परिकीर्तित: ।।
	यथा रत्नावल्यां, चतुर्थेऽङ्के, वसुभूति: --- (सागरिकां निर्वर्ण्य) सुसदृशीयं राजपुत्र्या:।
	बाभ्रव्य: --- ममाप्येतदेव मनसि वर्तते।
12.172
 यथा च वेणीसंहारे, प्रथमेऽङ्के, चेटी --- अइ जण्णसेणि पञ्च गामा पथीअन्तित्ति सुणीअदि 
कीस दाणीं वि दे केसा ण संजमीअन्ति। (अयि याज्ञसेनि पञ्चग्रामा: प्रार्थ्यन्त इति श्रूयते। तत्कस्मादिदानीमपि 
ते केशा न संयम्यन्ते।)
	भीमसेन: --- सहदेव, श्रुतम्।
	सहदेव: --- आर्य किमिहोच्यते। दुर्योधनकलत्रं हि सा। पश्य।
स्त्रीणां हि साहचर्याद्भवन्ति चेतांसि भर्तृसदृशानि।
मधुरापि हि मूर्च्छयते विषविटपिसमाश्रिता वल्ली ।। इति।   
	यथा रत्नावल्यां, तृतीयेऽङ्के, कदलीगृहे चित्रगतां सागरिकां निर्वर्णयति राजनि,
12.173
 विदूषक: --- भो वअस्स, कीस उण एसा ओणदमुही आलिहिदा। [भो वयस्य, कस्मात्पुनरेषा अवनतमुख्यालिखिता ? (एतच्छ्रुत्वाऽऽह सुसङ्गता) सहि, जह अय्यवसन्तिओ मंतेदि तह तक्केमि भट्टिणावि इह एव्व होवदव्वंति। [सखि, यथा वसन्तको तर्कयते तथा तर्कयामि भर्त्राप्यत्रैव भवितव्यम्।
अभूतपूर्वोऽप्यर्थो यस्सादृश्यात्परिकल्पित:। लोकस्य हृदयग्राही सोऽभिप्रापय इति स्मृत: ।।
	यथा मुद्रा वेदेविलीएये ---
ततस्स्नानकीडाजनितजडभावैरवयवै: कदाचिन्मुञ्चेयं मदनशिखिपीडापरिभवम् ।।
यत्रार्थानां प्रसिद्धानां क्रियते परिकीर्तनम्। परापेक्षाव्युदासार्थं तन्निदर्शनमुच्यते ।।
12.174
 यथा मालतीमाधवे, कामन्दकी --- अयि सरले, किमत्र भगवत्या शक्यम्। प्रभवति प्राय: कुमारीणां जनयिता दैवं च। यच्च किल, कौशिकी शकुन्तला दुष्यन्तमप्सरा: पुरूरवसं चकमे (c)र्वशीत्याख्यानविद आचक्षतेत्यादि तदपि साहसकल्पमित्यनुपदेष्टव्यमेवेति।
निरवद्यस्य शक्यस्य पूर्वोक्तार्थप्रसिद्धये। युदच्यते तु वचनं निरुक्तं तदुदाहृतम् ।।
12.175
 यथाभिज्ञानशाकुन्तले, प्रियंवदा -- हला सउंदले इह एव्व दाव मुहुत्तअं चिठ्ठ। तुए समीपट्ठिदाए ळदासणाहो विअ अअं केसररुक्खओ पडिभाइ। [सखि शकुन्तले, अत्रैव तावत् मुहूर्तं तिष्ठ। यावत्त्वया उपगतया लताव सनाथ इव केसरवृक्ष: प्रतिभाति।]
	शकुन्तला --- अदो खु सि पिअंवदा। (अत: खलु त्वं प्रियंवदा।)
	राजा --- प्रियमपि तथ्यमाह।
अधर: किसलयराग: कोमलविटपानुकारिणौ बाहू।
कुसुममिव लोभनीयं यौवनमङ्गेषु सन्नद्धम् ।।
बहूनां तु प्रधानानां नाम यत्राभिकीर्त्यते। अभिप्रेतार्थसिध्द्यर्थं सा सिद्धिरिति कीर्तिता ।।
	यथा रत्नावल्यां, चतुर्थेऽङ्के, राजा ---
क्वासौ जलं हुतवहस्तदवस्थमेतदन्त:पुरं कथमवन्तिनृपात्मजेयम्।
बाभ्रव्य एष वसुभूतिरयं वयस्यस्स्वप्ने मतिर्भ्रमति किन्त्विदमिन्द्रजालम् ।।
सिद्वान्बहून्प्रधानार्थानुक्त्वा यत्र प्रयुज्यते। विशेष	....	।।
	यथा अभिज्ञानशाकुन्तले ---
प्राणानामनिलेन वृत्तिरुचिता सत्कल्पवृक्षे वने
	तोये काञ्चनपद्मरेणुकपिशे पुण्याभिषेकक्रिया।
ध्यानं रत्नशिलातलेषु विबुधस्त्रीसन्निधौ संयमो
	यद्वाञ्छन्ति तपोभिरन्यमुनयस्तस्मिंस्तपस्यन्त्यमी ।।
गुणाभिधानैर्विविधै र्विपरीतार्थयोजितै:। गुणातिपातो मधुरैर्निष्ठुरार्थै र्भवेत्स्फुटम् ।।
	यथोत्तररामचरिते, लव: -- राममुविषये,
वन्द्यास्ते ह्यविचारणीयचरितास्तिष्ठन्तु किं वर्ण्यते
	सुन्दस्त्रीनिधनेऽप्यखण्डयशसो लोके महान्तो हि ते।
यानि त्रीणि कुतोमुखान्यपि पदान्यासन्खरायोधने
	यद्वा कौशलमिन्द्रसूनुदमने तत्राप्यभिज्ञो जन: ।।
बहून्गुणान्कीर्तयित्वा सामान्यजनसम्भवान्। विशेष:कीर्त्यते यस्तु ज्ञेयस्सोऽतिशयो बुधै: ।।
	यथा रत्नावल्यां, द्वितीयेऽङ्के, राजा चित्रलिखितां सागरिकां दृष्ट्वाऽऽह --
विधायापूर्वपूर्णेन्दुमस्या मुखमभूद्ध्रुवम्। धाता निजासनाम्भोजविनिमीलनदुस्स्थित: ।।
	रूप	...	...	स्तुल्यतर्क: प्रकीर्तित: ।।
	यथोत्तररामचरिते, राम: ---
अपि जनकसुतायास्तच्च तच्चानुरूपं स्फुटमिह शिशुयुग्मे नैपुणोन्नेयमस्ति।
ननु पुनरिव तन्मे गोचरीभूतमक्ष्णोरभिनवशतपत्रश्रीमदास्यं प्रियाया: ।।
बहूनां तु प्रयुक्तानां पदानां बहुभि: पदै:। उच्चयस्सदृशार्थो यस्स विज्ञेय: पदोच्चय: ।।
	यथा रत्नावल्यां, प्रथमेऽङ्के, राजा वासवदत्तां प्रत्याह ---
कुसुमसुकुमारमूर्तिर्दधती नियमेन तनुतरं मध्यम्।
आभाति मकरकेतो: पार्श्वस्था चापयष्टिरिव ।।
यथादेशं यथाकालं यथापात्रं च वर्ण्यते। यत्प्रत्यक्षं परोक्षं वा दिष्टं तद्वर्णकोऽपि वा ।।
	यथा राघवानन्दे---
अङ्के न्यस्योत्तमाङ्गं प्लवगबलपते: पादमक्षस्य हन्तु:
	कृत्वोत्सङ्गे सलीलं त्वचि कनकमृगस्याङ्गशेषं निधाय।
बाणं रक्ष:कुलघ्नं प्रगुणितमनुजेनादरात्तदीक्ष्णमक्ष्ण:
	कोणेनावेक्षमाणस्त्वदनुजवचने दत्तकर्णोऽयमास्ते ।।
परिगृह्यतु शास्त्रार्थं यद्वाक्यमभिधीयते। विद्वन्मनोहरं स्वन्तमुपदिष्टं प्रकीर्त्यते ।।
	यथा शाकुन्तले ---
शुश्रूषस्व गुरून् कुरु प्रियसखीवृत्तिं सपत्नीजने
	भर्तुर्विप्रकृतापि रोषणतया मास्म प्रतीपं गम:।
भूयिष्ठं भव दक्षिणा परिजने भाग्येष्वनुत्सेकिनी
	यान्त्येवं गृहिणीपदं युवतयो वामा: कुलस्याधय: ।।
पूर्वाशयसमानार्थैरप्रत्यक्षार्थसाधनै:। अनेकोपायसंयुक्तो विचार: परिकीर्तित: ।।
	यथोत्तररामचरिते, लवचन्द्रकेतू परस्परं सस्नेहानुरागं निर्वर्ण्य,
निजो वा सम्बन्धो न विधिवशात्कोपविदितो मया तस्मिन्दृष्टे हृदयमवधानं रचयति ।।
विचारस्यान्यथाभावस्तथादिष्टोपदिष्टयो:। सन्देहाज्जायते यत्र स विज्ञेयो विपर्यय: ।।
12.176
 यथा रत्नावल्यां, तृतीयेऽङ्के, वासवदत्ता --- हळा कंचणमाले, सच्चं जेव्व मह वेसधारिणी भविअ साअरिआ अय्यउत्तं अहिसरिस्सदि। [हञ्जे काञ्चनमाले ! सत्यमेव मम वेषधारिणी भूत्वा सागरिका आर्यपुत्रं अभिसरिष्यति।]
12.177
 काञ्चनमाला --- कधं अण्णधा भट्टिणीए णिवेदीअदि। अहवा चित्तसालीआदवारे उवविट्टो वसंतओ एव्व दे पच्चअं उप्पादइस्सदि। [कथमन्यथा भर्त्र्यै निवेद्यते। अथवा चित्रशालिकाद्वार उपविष्टो वसन्तक एव ते प्रत्यक्षमुत्पादयिष्यति।]
(तत: प्रविशति कृतावकुण्ठनो वसन्तक:.)
12.178
 वसन्तक: --- जह अअं चित्तसालिआदुवारे पदसद्दो सुणीअदि तह तक्केमि आअदा साअरिआत्ति। [यथायं चित्रशालिकाद्वारे पदशब्द: श्रूयते तथा तर्कयाम्याम्यागता सागरिकेति।]
12.179
 काञ्चनमाला --- भट्टिणि, इयं सा चित्तशालिआ। ता जाव वसंतअस्स सण्णं करेमि। (भर्त्रि, 
इयं सा चित्रशालिका। तद्यावद्वसन्तकस्य संज्ञां करोमि।) इति छोटिकां ददाति।
12.180
 विदूषक: -- (उपसृत्य अपवार्य), सुसङ्गदे सुसरिसो खु तुए किदो कंचणमालाए वेसो साअरिआ एव्व वासवदत्तेति। (सुसङ्गते, सदृश: खलु त्वया कृत: काञ्चनमालाया वेष: सागरिका एव 
वासवदत्तेति।) यथा चात्रैवाग्रत: ---
12.181
 विदूषक: --- (ससम्भ्रमं, दृष्ट्वा) भो वअस्स, परित्ताअहि परित्ताअहि। एसा खु देवी वासवदत्ता। अत्ताणं उब्बंधिअ वावादेति। (भो वयस्य, परित्रायस्व परित्रायस्व। एषा खलु देवी वासवदत्ता आत्मानमुद्बध्य व्यापादयति।)
	राजा --- (ससम्भ्रममुपसृत्य) वयस्य, क्वासौ ?
	विदूषक: --- भो एसा। (भो एषा।)
	राजा --- (उपसृत्य, कण्ठात्पाशमपनयन्) अयि साहसकारिणि, किमिदमकार्यं क्रियते ? मम कण्ठगता: प्राणा: पाशे कण्ठगते तव। अतस्स्वार्थप्रयत्नोऽयं त्यज्यतां साहसं प्रिये ।।
	यथा च वेणीसंहारे, द्वितीयेऽङ्के, दुर्योधन: --
सहभृत्यगणं सबान्धवं सहमित्रं ससुतं सहानुजम्।
सबलेन निहन्ति संयुगे न चिरात्पाण्डुसुत स्सुयोधनम् ।।
	कञ्चुकी --- (कर्णौ पिधाय, सभयं) शान्तं पापम्। प्रतिहतममङ्गळम्।
	राजा -- (दुर्योधनोक्तं पठित्वा) तदेतद्विपरीतमभिहितं देवेन।
12.182
राजा --- विनयन्धर, अद्य खलु भानुमती यथापूर्वं मामनामन्त्र्य वासभवनात्प्रातरेव निष्क्रान्तेति व्याक्षिप्तं मे मन इति।
उभयो: प्रीतिजननो विरुद्धाभिनिवेशयो:। अर्थस्य साधकश्चैव विज्ञेयोऽनुनयो बुधै: ।।
12.183
 यथा रत्नावल्याम्, तृतीयेऽङ्के, राजा सागरिकावृत्तान्तापराधे वासवदत्ताया: पुरो बद्धाञ्जलिस्तामनुनयन्नाह --- प्रिये वासवदत्ते देवि, एवमपि प्रत्यक्षदृष्टव्यलीक: किं ब्रवीमि ? तथापि विज्ञापयामि।
आताम्रतामपनयामि विवर्ण एष लाक्षाकृतां चरणयोस्तव देवि मूर्ध्ना।
कोपोपरागजनितां तु मुखेन्दुबिम्बे हर्तुं क्षमो यदि परं करुणा मयि स्यात् ।।
अभिप्रेतार्थसिध्द्यर्थं कीर्त्यते यत्र सूरिभि:। प्रयोजनान्यनेकानि सा मालेत्यभिसंज्ञिता ।।
	यथा मालतीमाधवे मकरन्दो मालतीमुद्दिनपश्य कामन्दकीं प्रति, भगवति,
श्लाघ्यान्वयेति नयनोत्सवकारिणीति निर्व्यूढसौहृदमयीति गुणोज्वलेति।
एकैकमेव हि वशीकरणं गरीयो युष्माकमेवमियमित्यथ किं ब्रवीमि ।।
हृष्टै: प्रसन्नवदनैर्यत्परस्यानुपाधिका। .... दाक्षिण्यमुदाहृतम् ।।
12.184
 यथा रत्नावल्यां, द्वितीयेऽङ्के, वासवदत्ता --- (विदूषकमुद्दिश्य), अय्य मम उण एदं चित्त्र पेक्खिअ सीसवेअणा समुप्पणा। ता गमिस्सं अहं। (आर्य, मम पुनरिदं चित्रं प्रेक्ष्य शीर्षवेदना समुत्पन्ना। तद्गमिष्याम्यहम्।)
	राजा --- वासवदत्तां पटान्ते गृहीत्वा, प्रिये
प्रसीदेति ब्रूयामिदमसति कोपे न घटते करिष्याम्येवं नां पुनरिति भवेदभ्युपगम:।
न मे दोषोऽस्तीतित्वमिदमपिच ज्ञास्यसि मृपा किमेतस्मिन्वक्तुं क्षममिति न वेद्मि प्रियतमे ।।
	विदूषक: --- भोदि पसीद। (भवति, प्रसीद।)
12.185
 वासवदत्ता --- अज्जउत्त, मा अण्णधा संभवेहि। सच्चं एव्व मे सीसवेअणा समुप्पणा। ता गमिस्सं। (आर्यपुत्र, माऽन्यथा सम्भावय। सत्यं मे शीर्षवेदना समुत्पन्ना। तद्गमिष्ये) इति निष्क्रान्ता सपरिवारा वासवदत्ता।
12.186
 विदूषक: --- भो दिठ्ठिआ वढ्ढसे क्खेमेण अदिक्कन्ता वासवदत्ता अआलबादलिआ विअ। [भो:, दिष्ट्या वर्धसे क्षेमेणातिक्रान्ता वासवदत्ताऽकालबादलिकैव।]
	राजा --- मूर्ख, अलं परिहासेन। आभिजात्याद्विनिगूढो न लक्षितस्त्वया कोपो देव्या:।
भ्रूभङ्गे सहसोद्गतेऽपि वदनं नीतं परां नम्रता-
	मीषन्मां प्रति भेदकारि हसितं नोक्तं वचो निष्ठुरम्।
अन्तर्बाष्पजडीकृतं प्रभुतया चक्षु र्न निष्फारितं
	कोपश्च प्रकटीकृतो दयितया मुक्तश्च न प्रश्रय: ।।
यत्र सङ्कीर्तयेद्दोषं गुणमर्थेन दर्शयेत्। गुणातिपाताद्दोषाद्वा गर्हणं नाम तद्भवेत्उ ।।

	यथा चोत्तररामचरिते, चन्द्रकेतु: --- सैनिकैरभियुज्यमानं लवमुद्दिश्य, भो भो राजान:,
संख्यातीतै र्द्विरदतुरगस्यन्दनस्थै: पदातावत्रैकस्मिन्कवचनिबिडैर्नद्धचर्मोत्तरीये।
कालज्येष्ठैरपरवयसि व्यातिकामै र्भवद्भिर्योऽसौ बद्धो युधि समभरस्तेन धिग्वो धिगस्मान् ।।
कथ ... न्योऽर्थ: प्रतीयते। वाक्यमाधुर्यसम्पन्ना सार्थापत्तिरुदाहृता ।।
	यथा राघवानन्दे, कुम्भकर्णो रावणमुद्दिश्याह ---
रामोऽयं जगतीह विक्रमगुणैर्यात: प्रसिद्धिं परा-
	मस्मद्भाग्यविपर्ययाद्यदि परं देवो न जानाति तम्।
बन्दी वैष यशांसि गायति मरुद्यस्यैकबाणाहति-
	श्रेणीभूतविशालतालविवरोद्गीर्णै स्स्वरैस्सप्तभि: ।।
वाक्यैस्सातिशयैर्यत्तु ... । लोकप्रसिद्धैर्बहुभि: प्रसिद्धिरिति कीर्तिता ।।
	यथा महावीरचरिते, राम: परशुराममुद्दिश्याह ---
उत्पत्तिर्जमदग्नित: स भगवान्देव: पिनाकी गुरु:
	वीर्यं यत्तु न तद्गिरां पथि ननु व्यक्तं हि तत्कर्मभि:।
त्यागस्सप्तसमुद्रमुद्रितमहीनिर्व्याजदानावधि-
	र्ब्रह्मक्षत्रतपोनिधेर्भगवत: किं वा न लोकोत्तरम् ।।
यत्राकारोद्भवैर्वाक्यैरात्मानमथवा परम्। पृच्छन्निवाभिधत्ते .... ।।
	यथा महावीरचरिते, हनूमान् सीतां दृट्वा आह --
स्थानेऽवसीदसि रघूद्वह किं विधातरस्यास्त्वयेक्षितमलक्षणमङ्गकेषु।
अद्यापि जीवसि दशानन हे हनूमन् केयं तवाभिमुखवर्तिरिपो: प्रतीक्षा ।।
दृष्टश्रुतादिभूतार्थकथनादिसमुद्भवम्। सादृश्यं क्षोभजननं सारूप्यमिति संज्ञितम् ।।
12.187
 यथा वेणीसंहारे, दुर्योधनेन भीमार्जुनौ हताविति चार्वाकादाकर्ण्य शोकाच्चिताप्रवेशं अभिलषति सद्रौपदीके युधिष्ठिरे, (नेपथ्ये कलकलानन्तरं) भो भो: स्यमन्तपञ्चकसञ्चाचिण: क्षतजासवमत्तयक्षराक्षसपिशाचभूतवेतालकङ््कजम्बुकोलूकवायसभूयिष्ठा विरलयोधपुरुषा: कृतमस्मद्दर्शनत्रासेन। कथयत कस्मिन्नुद्देशे याज्ञसेनी संनिहितेति। कथयाम्युपलक्षणं तस्या:।
(c)रू करेण परिघट्टयतस्सलीलं दुर्योधनस्य पुरतोऽपहृताम्बरा या।
दु:शासनेन कचकर्षणभिन्नमौलिस्सा द्रौपदी कथयत क्व पुन: प्रदेशे ।।
	कञ्चुकी --- हा देवि यज्ञवेदिसंभवे, परिभूयसे संप्रत्यनाथ कुरुकुलकलङ्केन।
12.188
 युधिष्ठिर: --- (ससंभ्रममुत्थाय) देवि याज्ञसेनि, न भेतव्यं न भेतव्यम्। क: कोऽत्र भो: सनिषङ्गं मे धनुरुपानय। दुरात्मन्दुर्योधनहतक आगच्छागच्छ। अपनयामि ते गदाकौशलसंभृतं भुजदर्पं शिलीमुखासारेण। अन्यच्च रे कुरुकुलाङ्गार,
प्रियमनुजमपश्यंस्तं जरासन्धमल्लं कुपितहरकिरातायोधिनं तं च वत्सम्।
त्वमिव कठिनचेता: प्राणितुं नास्मि शक्तो ननु पुनरपहर्तुं बाणवर्षैस्तवासून् ।।
(तत: प्रविशति यथानिर्दिष्टो भीमसेन:।)
	भीमसेन: --- भो भो: स्यमन्तपञ्चकसंचारिण: सैनिका: कोऽयमावेग:।
नाहं रक्षो न भूतो रिपुरुधिरजलप्लाविताङ्ग: प्रकामं
	निस्तीर्णोरुप्रतिज्ञाजलनिधिगहन: क्रोधन: क्षत्रियोऽस्मि।
भो भो राजन्यवीरा: समरशिखिशिखादग्धशेषा: कृतं व-
	स्त्रासेनानेन लीनैर्हतकरितुरगान्तर्हितैरास्यते यत् ।।
कथयन्तु भवन्त: कस्मिन्नुद्देशे पाञ्चाली तिष्ठति।
	कञ्चुकी --- देवि पाण्डुस्नुषे, उत्तिष्ठोत्तिष्ठ।
	द्रौपदी -- (सहसोत्थाय) कहं ण संभावेमि अज्जवि चिदासमीवम्। [ कथं न संभावयाम्यद्यापि चितासमीपम्।]
12.189
 युधिष्ठिर: -- क: कोऽत्र भो:। सनिषङ्गं धनुरुपनय। कथं न कश्चित्परिजन:। भवतु। बाहुयुद्धेनैव दुरात्मानं गाढमालिङ्ग्य ज्वलनमभिपातयामि। (इति परिकरं बध्नाति.)
	12.190 कञ्चुकी --- देवि पाण्डुस्नुषे, संयम्यन्तामिदानीं नयनोपरोधिनो दु:शासनावकृष्टा मूर्धजा:। अस्तमिता संप्रति प्रतीकाराशा। चितासमीपमेव द्रुततरं संभावय।
	युधिष्ठिर: --- कृष्णे, न खल्वनिहते तस्मिन्दुरात्मनि दुर्योधने संहर्तव्या: केशा:।
12.191
 भीमसेन: -- पाञ्चालि, न खलु मयि जीवति संहर्तव्या दु:शासनविलुलिता वेणिरात्मपाणिभ्याम्। तिष्ठतु तिष्ठतु। स्वयमेवाहं संहरामि। (इति केशेषु ग्रहीतुमिच्छति।)
	युधिष्ठिर: --- (वेगाद्भीममालिङ्ग्य,) दुरात्मन् भीमार्जुनशत्रो सुयोधनहतक,
आशैशवादनुदिनं जनितापराधो मत्तो बलेन भुजयोर्हतराजपुत्र:।
आसाद्य मेऽन्तरमिदं भुजपञ्जरस्य जीवन्प्रयासि न पदात्पदमद्य पाप ।।
	भीमसेन: --- अये कथमार्य: सुयोधनशङ्क्या क्रोधान्निर्दयं मामालिङ्गति।
12.192
 कञ्चुकी --- (निरूप्य, सहर्षं) महाराज वञ्च्यसे। अयं खल्वायुष्मान्भीमसेन: सुयोधनक्षतजारुणीकृतसकलशरीराम्बरो दुर्लक्ष्यव्यक्ति:। अलमधुना सन्देहेनेति।
हृदयस्थस्य भावस्य सुश्लिष्टार्थप्रकाशकम्। अन्यापदेशकथनं मनोरथ इति स्मृत: ।।
12.193
 यथा रत्नावल्यां द्वितीवयेऽङ्के, सुसङ्गता --- सहि जस्स किदे तुमं आअदा सो अअं चिठ्ठदि। [सखि, यस्य कृते त्वमागता, सोऽयं तिष्ठति।]
	सागरिका -- (सासूयं), सहि कस्स किदे अहं आअदा ? [सखि, कस्य कृतेऽहमागता?]
	सुसङ्गता --- अइ अण्णसंकिदे, णं चित्तफलअस्स। ता गेह्णतम्।
[अयि अन्यशंकिते, ननु चित्रफलकस्य। तद्गृहाण तम्।]
यद्वाक्यं वाक्यकुशलैरुपायेनाभिधीयते। सादृश्यार्थाभिनिष्पत्त्या स लेश इति कीर्तित: ।।
12.194
 यथा शाकुन्तले सख्यौ -- शकुन्तलादुष्यन्तयोराकरं विदित्वा, जनान्तिकं, हळ सउंदळे, जइ अज्ज जादो सण्णिहिदो हवे। (सखि शकुन्तले, यद्यद्य तातस्सन्निहितो भवेत्।)

	शकुन्तला --- (सरोषं) तदो किं भवे। (तत: किं भवेत् ?)
12.195
 सख्यौ --- इमं जीवितसव्वस्सेणवि अदिहिं किदत्थिकरिस्सदि। (इमं जीवितसर्वस्वेनाप्यतिथिं कृतार्थीकरिष्यति।)
12.196
 शकुन्तला -- हळा अवेह। किं वि हिअए करिअ मंतेह। णवो वअणं सुणिस्सं। (सख्यौ अपेत। किमपि हृदये कृत्वा मन्त्रयेथे। न वां वचनं श्रोष्यामि।)
परदोषैर्विचित्रार्थै र्यत्रात्मा परिकीर्त्यते। अदुष्टोऽन्योऽपि वा कश्चित्स तु क्षोभ इति स्मृत: ।।
	यथा रत्नावल्यां, तृतीयेऽङ्के, राजा --- (अञ्जलिं बध्वा) प्रिये वासवदत्ते प्रसीद।
12.197
 वासवदत्ता --- अज्जउत्त, मा एव्वं भण। अण्णगदाइं एदाइं अक्खनराइं। (आर्यपुत्र, मा एवं 
भण्ा। अन्यगतान्येतान्यक्षराणि।)
12.198
 विदूषक: --- भोदि, महाणुभावा खु तुमं। ताखमीअदु दाव एक्को अवराहो पिअवअस्सस्स। [भवति, महानुभावा खलु त्वम्। तत्क्षम्यतां एतावानपराध: प्रियवयस्यस्य।]
12.199
 वासवदत्ता --- अज्ज वसन्तअ, णं पढमसंगमे विग्धं करंतीए मए जेव्व एदस्स अवरद्धं। [आर्य 
वसन्तक, ननु प्रथमसङ्गमे विध्नं कुर्वन्त्या मयैवैतस्यापराद्धम्।]
कीर्त्यमानैर्गुणैर्यत्र विविधार्थसमुद्भवै:। दोषा न परिकल्प्यन्ते तज्ज्ञेयं गुणकीर्तनम् ।।
	यथा रत्नावल्याम्, द्वितीयेऽङ्के, राजा --
दृष्टिं रुषा क्षिपसि भामिनि यद्यपीमां स्निग्धेयमेष्यति तथापि न रूक्षभावम्।
त्यक्त्वा त्वरां व्रज पदै: स्खलितैरयं ते खेदं गमिष्यति गुरुर्नितरां नितम्ब: ।।
पृष्टैरपृष्टैरथवा निर्णय: पर्यवस्थित:। तदाख्यानमिति ज्ञेयं लक्षणं नाटकाश्रयम् ।।
12.200
 यथोत्तररामचरिते, चतुर्थेऽङ्के, कौसल्या -- अम्महे एदाणं मज्"ेको एसो रामचंदकोमारलच्चीसावठ्ठंभेहिं मुद्धळळिदेहिं अंगेहिं दारओ अम्हाणं लोअणाइं सीअळावेइ। [अहो एतेषां मध्ये क एष: रामचन्द्रकौमारलक्ष्मीसावष्टम्भैर्मुग्धललितैरङ्गैर्दारकोऽस्माकं लोचने शीतलयति।]
12.201
 अरुन्धती --- (अपवार्य, सहर्षोत्कण्ठं,) इदं तन्नाम यद्भागीरथीनिवेदितं रहस्यं कर्णामृतम्। नत्वेतत् विद्म: कतरोऽयमायुष्मतो: कुशलवयोरिति।
वार्यमाणा: सुबहुभिर्व ... युक्तिभि:। नार्यो यं नानुतिष्ठन्ति सोऽभिमान: प्रकीर्तित: ।।
12.202
 यथा रत्नावल्यां, तृतीयेऽङ्के, काञ्चनमाला --- भट्टिणि करेहि से पसादं। एअं चरणपडिअं महाराजं उज्"िअ गदाए पच्चादावेन होदव्वं। (भर्त्रि, कुरुष्व अस्मै प्रसादम्। एवं चरणपतितं महाराजमुज्"ित्वा गताया: देव्या: पश्चात्तापेन भवितव्यम्।)
12.203
 वासवदत्ता --- अइ अपेहि अपण्डिते। कुदो एत्थ पसादस्स पच्चादावस्स वा कारणं ? (अयि, अपेहि अपण्डिते। कुतोऽत्र पश्चात्तापस्य प्रसादस्य वा कारणम् ?)
लाभोपपत्तिमाख्याय स्वयं दूतमुखेन वा। प्रार्थ्यते यत्र कन्यादिस्सा याच्ञेत्यभिधीयते ।।
	यथा महावीरचरिते ---
कन्यारत्नमयोनिजन्म भवतामास्ते वयं चार्थिनो
	रत्नं यत्क्वचिदस्ति तत्परिणमत्यस्मासु शक्रादपि।
कन्यायाश्च परार्थतैव हि मता तस्या: प्रदानादहं
	बन्धुर्वो भविता पुलस्त्य पुलहप्रष्ठाश्च सम्बन्धिन: ।।
उत्साहजननैस्स्पष्टै र्गुणैरौपम्यसंश्रयै:। प्रसिद्धैरुपगूढं च ज्ञेयं प्रोत्साहनं बुधै: ।।
	यथा रत्नावल्यां, चतुर्थेऽङ्के, विजयवर्मा प्राग्वृत्तयुद्धवर्णनायां प्राह --- देव, कृतनिश्चयश्चासौ।
योद्धुं निर्गत्य विन्ध्यादभवदभिमुखस्तत्क्षणं दिग्विभागान्
	विन्ध्येनेवापरेण द्विरदपतिघटापीडबन्धेन रुन्धन्।
वेगाद्बाणान्विमुञ्चन्समदगजघटोत्पिष्टपत्तिर्निपत्य
	प्रत्यैच्छद्वाञ्छिताप्तिद्विगुणितरभसस्तं रुमण्वान् क्षणेन ।।
दृष्टे श्रुतेऽनुभूते वा वस्तुनो रामणीयके। अभिलाषो भवेद्यस्तु सा स्पृहेति प्रकीर्तिता ।।
	यथोत्तररामचरिते, जनक: ---
कुवलयदलस्निग्धश्यामश्शिखण्डकमण्डनो वटुपरिषदं पुण्यश्रीक: श्रियैव सभाजनम्।
पुनरिव शिशुर्भूत्वा वत्सस्स मे रघुनन्दनो "टिति कुरुते दृष्ट:कोऽयं दृशोरमृताञ्जनम् ।।
अकार्यंसहसा कृत्वा कृत्वाकार्यमथापि वा। सन्तापो मनसो यस्तु पश्चात्तापस्स उच्यते ।।
12.204
 यथा रत्नावल्यां, तृतीपयेऽङ्के, वासवदत्ता -- कंचनमाळे, तं तहा चळणपडिदमय्यउत्तमवधीरिअ आअच्छंतीए मए अदिणिठ्ठुरं एव्व मए किदं इति। (हञ्जे काञ्चनमाले, तं तथा 
चरणपतितं आर्यपुत्रं अवधीर्यागच्छन्त्या अतिनिष्ठुरमेव मया कृतम्। इति।)
प्रश्रयेणार्थसंयुक्तं यत्परस्यानुवर्तनम्। स्नेहाद्दाक्षिण्ययोगाद्वा सानुवृत्तिस्तु संज्ञिता ।।
	यथा रत्नावल्यां तृतीयेऽङ्के, राजा -- वयस्य, कथं दर्शनमपि भविष्यति प्रियाया:।
12.205
 विदूषक: --- भो कीस ण भविस्सदि जस्स देनप उवहसितविहप्पदिबुद्धिविहवो अअं अमच्चो। 
(भो: कुत: न भविष्यति यस्य त उपहसितबृहस्पतिबुद्धिविभवोऽयममात्य:।)
	राहा --- न खलु किञ्चिन्न संभाव्यत इति।
साध्यते योऽर्थसम्बन्धो महद्भिस्समवायता। परस्परानुकूलेन सा युक्ति: परिकीर्तिता ।।
12.206
 यथा मालतीमाधवे, कामन्दकी --- तदिदानीं विदर्भराजमन्त्रिणा सता देवरातेन माधवं पुत्रमान्वीक्षकीश्रवणाय कुण्डनपुरादिमां पद्मावतीं प्रतिप्रेषयता सुबिहितम्।
अपत्यसम्बन्धविधिप्रतिज्ञा प्रियस्य नीता सुहृद: स्मृतिं च।
अलोकसामान्यगुणस्तनूज: प्ररोचनार्थं प्रकटीकृतश्च ।।
अन्यच्च, मकरन्दोद्यानवृत्तान्तेन भगवतो विधेरप्यनुकूलतामवागच्छामि वकुलावलीचित्रफलकसंविधानव्यतिकरश्च कमप्यद्भुतं प्रमोदमुल्लासयतीति।
अनेकयुक्तिमद्वाक्यमनेकार्थप्रसाधकम्। अनेकवाक्यसंयुक्तं ज्ञेयं निर्भासनं तु तत् ।।
	यथा मालतीमाधवे, मकरन्द: --- वयस्य माधव,
अन्योन्यसम्भिन्नदृशां सखीनां तस्या अपि प्रागनुरागचिह्नम्।
कस्यापि को ऽपीति निवेदितं च धात्रेयिकायाश्चतुरं वचश्च ।।
कलहंसक: --- उपसृत्य, एदं च। चित्रफनलकं दर्शयति।
प्रतिक्रियासमर्थस्य पात्रौचित्यवशेन य:। अपकारेऽप्युपशम: सा क्षमेति प्रकीर्तिता ।।
12.207
 यथोत्तररामचरिते, लव: --- आत्मगतं, ईदृशो मां प्रत्यमीषामकारणस्नेह:। मया पुनरेभ्य एवाभिद्रुग्धमज्ञेन। यदायुधपरिग्रहो विहित:। (प्रकाशं), मृष्यन्तामिदानीं लवस्य बालिशतां तातपादा:। 	राम:-- किमपराद्धं वत्सेन ?
	चन्द्रकेतु: --- अश्वानुयात्रिकेभ्यस्तातप्रतापाविष्करणमुपश्रुत्य वीरायितमनेन।
	राम: --- नन्वयमलङ्कार: क्षत्रस्येति।
गुणानुवाद: स ज्ञेयो यत्र भेदोपचारत:। गौणीं वृत्तिमुपाश्रित्य वस्तुनो रूपमुच्यते ।।
	यथा शाकुन्तले, राजा ---
अनाघ्रातं पुष्पं किसलयमलूनं कररुहै रनाविद्धं रत्नं मधुनवमनास्वादितरसम्।
अखण्डं पुण्यानां फलमिव च तद्रूपमनघं न जाने भोक्तारं कमिह समुपस्थास्यति विधि: ।।
आत्मभावमुपन्यस्य परसादृश्ययुक्तिभि:। तीव्रार्थभाषणं यत्स्यादाक्रन्दस्स तु कीर्तित: ।।
12.208
 यथा मालतीमाधवे, (प्रविश्य), संभ्रान्ता बुद्धरक्षिता --- परित्ताअह परित्ताअह। एसा णो पिअसही 
अमच्चणंदणस्सं भइणी मदअंतिआ एदिणा दुट्ठशर्दूलेण  हतविद्दाविअपरिअणा अभिभविअदि। [एषा न: पियसख्यमात्यनन्दनस्य भगिनी मदयन्तिका एतेन दुष्टशार्दूलेन हतविद्रावितपरिजना अभिभूयते।]	
अदिव्य दिव्यमपि वा कृत्वा रूपविपर्ययम्। अविद्वान्वञ्च्यते यत्र कपटं तदुदाहृतम् ।।
12.209
 यथा मालतीमाधवे, कामन्दकी --- वत्स मकरन्द, अनेनैव मालतीनैपथ्येनापवारित: प्रवर्तस्व परिणयायात्मानं नन्दनेनेति।
यद्दोषैरन्यनामोक्तै: प्रसिद्धार्थप्रयोजनम्। अन्यत्रार्थेन सम्बद्धं ज्ञेयं तत्परिवादनम् ।।
12.210
 यथा रत्नावल्यां, तृतीयेऽङ्के, वासवदत्ता चरणपतितं राजानमुज्"ित्वा निर्गता। विदूषकश्च राजानं भाषते --- ण किदो कहं पसादो जं अज्जवि अक्खेदसरीरा चिट्ठह्म। (न कृत: कथं प्रसादो यदद्यापि अक्षतशरीरास्तिष्ठाम:।)
	ततो ज्ञातायां राजा परिवदन्नाह --- त्वत्कृतोऽयमनर्थोऽस्माकमापतित इति।
प्राप्तानां यथा दोषाणां क्रियते शमनं पुन:। ज्ञेया साभ्युपपत्तिस्तु लक्षणं नाटकाश्रयम् ।।
12.211
 यथा रत्नावल्यां, द्वितीयेऽङ्के, वासवदत्ता --- कंचणमाळे अअं अय्यउत्तो। इअं उण सारिआ। अज्जउत्त किं एदम्। (काञ्चनमाले, अयमार्यपुत्र:। इयं पुन: सारिका। आर्यपुत्र, किमेतत् ?)
	राजा --- अपवार्य, वयस्य, वयस्य किं ब्रवीमि ? त्वमेवास्या उत्तरं प्रयच्छ।
12.212
 विदूषक: --- होदि, अप्पा किल दुक्कं आलिहदुंति मम वअणं सुणिअ पिअवअस्सएण एदं विण्णाणं दंसिदम्। (भवति, आत्मा किल दु:खं लिखतीति मम वचनं श्रुत्वा प्रियवयस्येनेदं विज्ञानं दर्शितम्।)
	राजा --- देवि, यथाह वसन्तक:।
12.213
 वासवदत्ता --- अज्जउत्त, एसापि जा अवरा तुह समीपे आलिहिदा ता किं वसंदअस्स विण्णाणं। (आर्यपुत्र, एषापि याऽपरा तव समीपे आलिखिता, तत्किं वसन्तकस्य विज्ञानम् ?)
12.214
 राजा --- सवैलक्षस्मितं, देवि, अलमन्यथा सम्भावितेन। इयं हि मया कापि कन्यका स्वचेतसैव परिकल्प्यालिखिता। न तु दृष्टपूर्वेति।
यत्र सङ्कीर्तयन्दोषं गुणमर्थेन योजयेत्। .... कार्यं तदिह कीर्तितम् ।।
	यथा रत्नावल्यां, प्रथमेऽङ्के, यौगन्धरायण: ---
प्रारम्भेऽस्मिन् स्वामिनो वृद्धिहेतौ दैवेनेत्थं दत्तहस्तावलम्बे।
सिद्धेर्भ्रान्तिर्नास्ति सत्यं तथापि स्वेच्छाचारी भीत एवास्मि भर्तु: ।।
कार्येषु विपरीतेषु यदि कश्चित्प्रवर्तते। निवार्यते च कार्यज्ञै: प्रतिषेधस्स कीर्तित: ।
	यथा महावीरचरिते, दशरथ: --
विरम नरपते कथं द्विजेऽस्मिन्नविरतवितीर्णगोसहस्र:।
तव पलितनिरन्तर: पृषत्कं स्पृशति पुराणधनुर्धरस्य बाहु: ।।
प्रयुक्तार्थविधानाय मोहा़त्र प्रवर्तते। निवर्तते वृथाक्लेशस्स विज्ञेयो मृषोद्यम: ।।
	यथा वीरचरिते ---
तपो वा शस्त्रं वा व्यपदिशति य: कश्चिदिह वो सदर्पादुद्दामं द्विषमसहमानस्सखलयतु।
अरामां निस्सीरध्वजदशरथीकृत्य वसुधामतृप्तस्तत्कुल्यामपि परशुरामश्शमयति ।।
काक्वाश्लेषेण वा यत्र पदं व्द्यर्थं प्रयुज्यते। प्रधानमतिसन्धातुं सा छलोक्ति:प्रकीर्तिता ।।
12.215
 यथा रत्नावल्यां, द्वितीयेऽङ्के, विदूषक: --- देवि, सच्चं सबामि बह्मसुत्तेण जइ कदावि अह्मेहिं 
ईदिसी दिठ्ठपुव्वा। [देवि, सत्यं शपे ब्रह्मसूत्रेण यदि कदाप्यस्माभिरीदृशी दृष्टपूर्वा।
12.216
 वासवदत्ता -- अइ उजुए, वसंदओ खु एसो। ण आणासि तुमं एदस्स वक्कभणिदाइं अय्य मम एदं चत्तिं पेक्खिअ सीसवेअणा समुप्पणा। ता गमिस्सं अहं इति। [अयि ऋजुके, वसन्तक: खल्वेष:। न जानासि त्वं एतस्य वक्रभणितानि। अद्य मम एतच्चित्रं प्रेक्ष्य शीर्षवेदना समुत्पन्ना। तद्गमिष्येऽहमिति।
	यथा च मालतीमाधवे, प्रभवति निजस्य कन्यकाजनस्य महाराज इति।
वाक्येऽभिधीयमानोऽर्थो येनान्यत्वं प्रपद्यते। भिन्नकण्ठध्वनिर्धीरैस्स काकुरिति कथ्यते ।।
	यथा च वेणीसंहारे, भीम: -- सहदेवमुद्दिश्य, सन्धेयास्ते भ्रातरो युष्माकम्। यथा चात्रैव
लाक्षागृहानलविषान्नसभाप्रवेशै: प्राणेषु वित्तनिचयेषु च न: प्रहृत्य।
आकृष्टपाण्डववधूपरिधानकेशारस्वस्था भवन्ति मयि जीवति धार्तराष्ट्रा: ।।
असाधुकारिणं किञ्चित्पश्यतस्साधु मानिन:। सोत्प्रासं वचनं यत्स्यात्तमुन्माथं प्रचक्षते ।।
12.217
 यथा रत्नावल्यां, तृतीयेऽङ्के, काञ्चनमाला -- साहु रे वसन्तअ आहु। अदिसइदो तुए अमच्च जोअंधराअणोवि इमाए संधिविग्गहचिन्ताए। [साधु रे वसन्तक साधु। अतिशयितस्त्वया अमात्ययौगन्धरायणोऽप्यनया सन्धिविग्रहचिन्तया।] इति।
यदग्राम्यं भवेद्वाक्यं गुरूणामधिकेष्वपि। तथावसरमासाद्य परिहासस्स कथ्यते ।।
12.218
 यथोत्तररामचरिते, राम: --- अस्ति चेदानीमश्वमेधसहचारिणी हिरण्मयी सीताप्रतिकृति:। तत्रापि 
तावद्बाष्पदग्धं चक्षुर्विनोदयामि।
12.219
 सीता --- धण्णा खु सा जा एव्वं अय्यवुत्तेण बहुमण्णीअदि। जा एव्वं अय्यवुत्तं विणोदअंती आसाबंधणं खु जादा जीवळोअस्स। (धन्या खलु सा यैवमार्यपुत्रेण बहुमन्यते। यैवमार्यपुत्रं विनोदयन्ती आशाबन्धनं खलु जाता जीवलोकस्य।) इति।
	तमसा --- (सस्मितस्नेहास्रं परिष्वज्य) अयि वत्से, एवमात्मा संस्तूयते।
सीता --- (सलज्जं), परिहसिदम्मि भअवदीए। (परिहसितास्मि भगवत्या।)
सगुणोत्कर्षतो वापि कर्मणो वापदानत:। आत्मश्लाघापरं वाक्यं विकत्थनमिहोच्यते ।।
	यथा च वेणीसंहारे, अर्जुन: --- तात, अम्ब,
सकलरिपुजयाशा यत्र बद्धा सुतैस्ते तृणमिव परिभूतो यस्य गर्वेण लोक:।
रणशिरसि निहन्ता तस्य राधासुतस्य प्रणमति पितरौ वां मध्यम: पाण्डवोऽयम् ।।
	भीम: ---
चूर्णिताशेषकौरव्य: क्षीबो दु:शासनासृजा। भंक्ता सुयोधनस्योर्वोर्भीमोऽयं शिरसाञ्चति ।।
यदृच्छया भवेद्योगो यत्राभीष्टेन केनचित्। अचिन्तितस्स धीमद्भिर्यदृच्छायोग उच्यते ।।
	यथा मालतीमाधवे, मालती -- णाह तुह्मे उण कहं। [नाथ, यूयं पुन: कथम् !]
	माधव: -- सलज्जं,
त्वत्पाणिपङ्कजपरिग्रहधन्यजन्मा भूयासमित्यभिनिवेशकदर्थ्यमान:।
भ्राम्यन्नृमांसपणनाय परेतभूमावाकर्ण्य भीरु रुदितानि तवागतोऽस्मि ।।
प्रत्यक्षमिति यत्रैक: परोक्षमिति चापर:। मन्यतेऽभिमतं वस्तु तद्वैषम्यमिति स्मृतम् ।।
12.220
 यथोत्तररामचरिते, वासन्ती --- कथमद्यापि नोच्छ्वसिति रामभद्र:। हा प्रियसखि क्वासि, संभावयात्मनो जीवितेश्वरम्। विपत्तिदग्धामपि पुन:पुनर्मन्दभाग्यां दहसि।
12.121
 सीता --- अपसर्तुमिच्छामि। एष पुनश्चिरप्रणयसंभारसौम्यशीतलेन आर्यपुत्रस्पर्शेन दीर्घदारुणमपि "डिति सन्तापं लघयता वज्रलेपोपनद्धं इव पर्यस्तव्यापार आसञ्जितो मे हस्त:।
	राम: --- सखि, कुत: प्रलाप:।
गृहीतो य: पूर्वं परिणयविधौ कङ्कणधरस्सुधासूते: पादैरमृतशिशिरैर्य: परिचित:।
स एवायं तस्यास्तदितरकरौपम्यसुभगो मया लब्ध: पाणिर्ललितलवलीकन्दळनिभ: ।। गृह्णाति।। 
	सीता --- हन्त, आर्यपुत्रस्पर्शमोहिताया: प्रमाद: खलु संवृत्त:।
12.222
 राम: --- सखि वासन्ति, आनन्दनिमीलित: प्रियास्पर्शसाध्वसेन परवानस्मि। तत्त्वमेतं धारय। वासन्ती --- कष्टमुन्माद एव। सीता ससम्भ्रमं हस्तमाक्षिप्यापसर्पति।
	राम: --- हा धिक्प्रमाद:।
करपल्लवस्स तस्यास्सहसैव जडात्मन: परिभ्रष्ट:।
परिकम्पिन: प्रकम्पी करिकर इव पीवरस्स्विद्यन् ।।
	तमसा --- सस्नेहकौतुकस्मितं निर्वर्ण्य,
प्रस्वेदरोमाञ्चितकम्पिताङ्गी जाता प्रियस्पर्शमुखेन वत्सा।
मरुन्नवाम्भ: परिधूतसिक्ता कदम्बयष्टिस्स्फुटकोरकेव ।।
12.223
 सीता --- अवशं गतेनात्मना लज्जापितास्मि भगवत्या तमसया। किं किलैषा मंस्यते एष परित्याग: एष चासङ्ग इति।
12.224
 राम: --- सर्वतोऽवलोक्य, हा कथं नास्त्येव। नन्वकरुणे वैदेहि। न मामेवं परित्यज्य गन्तुमर्हसि। वासन्ती -- देव प्रसीद। स्वेनैव लोकोत्तरेण संस्तम्भयाऽतिभूमिं गतमात्मानम्। कुतोऽत्र मे प्रियसखी।
12.225
 राम: --- व्यक्तं नास्त्येव। कथमन्यथा वासन्त्यपि न पश्येत्। एष खलु स्वप्न एव स्यात्। कुतो रामस्य निद्रेति।
न साधयामि यद्येतदेवं कर्त्रास्म्यहं	 तदा। इत्युद्धवादेर्वाक्यस्य तत्प्रतिज्ञानमुच्यते ।।
	यथा मकुटतापिते, भीम: ---
ध्वस्ता: क्षुब्धा धार्तराष्ट्रास्समस्ता: पीतं रक्तं स्वादु दुश्शासनस्य।
पूर्णा कृष्णाकेशबन्धप्रतिज्ञा तिष्ठत्येक: कौरवस्योरुभङ्ग: ।।
(c)रू निपीड्य गदया यदि नास्य तस्य पादेन रत्नमकुटं शकलीकरोमि।
देहं निपीतनिजधूमविजृम्भमाणज्वालाजटालवपुषि ज्वलने जुहोमि ।।
एवं मयात्र कर्तव्यमिति यन्निश्चितं वच:। स्नेहाद्दाक्षिण्यतो वापि प्रवृत्तिस्सा निगद्यते ।।
	यथा मालतीमाधवे, कामन्दकी ---
मावां सपत्नेष्वपि नाम तद्भूत्पापंप यदस्यां त्वयि वा विशंक्यम्।
तत्सर्वथा सङ्गमनाय यत्न: प्राणव्ययेनापि मया विधेय: ।।
यदा शास्त्यर्थसम्पन्नं मनोरथसमुद्भवम्। अप्रार्थनीयमन्यद्वा विदुस्तामाशिषं बुधा: ।।
	यथा मालतीमाधवे, कामन्दकी ---
विधाता भद्रं नो वितरतु मनोज्ञाय विधये विधेयासुर्देवा परमरमणीयां परिणतिम्।
कृतार्था भूयासं प्रियसुहृदपत्योपनयत: प्रयत्न: कृत्स्नोऽयं फलतु शिवतातिश्च भवतु ।।
प्रस्तावेनैव शेषोऽर्थ: कृत्स्नो यत्र प्रतीयते। वचनेन विनानुक्तस्सिद्धिस्सा परिकीर्तिता ।।
12.226
 यथा शाकुन्तले, राजा --- भगवान् काश्यपश्शाश्वते ब्रह्मणि स्थित इति प्रकाश:। इयं च वस्सखी तदात्मजेति कथमेतत् ?
	अनसूया --- शृणोत्वार्य:। अस्ति कौशिक इति कृतगोत्रनामधेयो महाप्रभावो राजर्षि:।
	राजा --- अस्ति श्रूयते। तत:,
	अनसूया --- तं नौ सख्या: प्रभवमवगच्छ। तेनोज्"ितायाश्शरीरसंवर्धनादिभिस्तात काश्यपोऽस्य पिता।

	राजा --- उज्"ितशब्देन जनितं मे कौतूहलम्। आमूलाच्छ्रोतुमिच्छामि।
	अनसूया --- शृणोत्वार्य:। पुरा किल तस्य राजर्षे: उग्रे तपसि वर्तमानस्य किमपि जातशंकैर्देवै: मेनकानामाप्सरा नियमविध्नकारिणी प्रेरिता।
	राजा --- अस्त्येतदन्यसमाधिभीरुत्वं देवानाम्। ततस्तत:।
	अनसूया --- ततो वसन्तोदारसमये तस्या उन्मादयितृकं रूपं प्रेक्ष्य, (इत्यर्धोक्ते लज्जया विरमति।)
	राजा --- परस्तादवगम्यत एव। सर्वधा अप्सरस्सम्भवैवैषा। इति।
आदौ यत्क्रोधजननमन्ते हर्षविवर्धनम्। तत्प्रियं वचनं ज्ञेयमाशीर्वादसमन्वितम् ।।
12.227
 यथा रत्नावल्यां, चतुर्थेऽङ्के, विदूषक: -- अपवार्यैन्द्रजालिकमाह -- आ: दास्या: पुत्र, इन्द्रजालिक, किमेतैर्देवैरप्सरोमिश्च दर्शितै:। यदि ते अनेन परितुष्टेन कार्यं तद्दर्शय सागरिकाम्। तत एतद्वचनानन्तरमग्निसम्भ्रमादुत्थित: राजा --- न वसुभूत्यादय आवृता वह्निना।
एतानि काव्यस्य विभूषणानि प्रायश्चतुष्षष्टिरुदाहृतानि।
प्रबन्धशोभानकरणाय तज्ज्ञैस्सम्यक्प्रयोज्यानि यथा रसानि ।।
उदाहृता नाटकनाटिकानामियं चतुष्षष्टिचतुष्टयी या।
रसाविरोधेन निबन्धनीया कथासु काव्येषु च सा महद्भि: ।।
भक्तीर्द्वादशता: पृथक्पृथगिमास्सञ्चिन्त्या शब्दार्थयो-
	रसाहित्यस्य च शब्दशासनविदा कार्य: प्रबन्धे श्रम:।
कीर्तिर्यावदनश्वरी हि विदुषां रोदोगृहं गाहते
	ब्राह्मं लोकललामधाम तदमी तावत्किलाध्यासते ।।
---: इति श्री महाराजानधिराज श्री भोजदेवविचिते शृङ्गारप्रकाशे 
प्रबन्धाङ्गचतुष्षष्टिचतुष्टयप्रकाशो नाम द्वादश: प्रकाश: :---
