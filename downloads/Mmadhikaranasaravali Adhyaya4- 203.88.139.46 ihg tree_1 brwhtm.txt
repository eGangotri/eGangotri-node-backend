श्रीः
*4.1.0. उपोद्घातः
 1. इत्युत्पत्तिक्रमेण प्रथममभिहितो मुक्त्युपायस्सहाङ्गैः
 तत्साध्यं सूत्रकारः फलमथ विदुषः पर्वभेदैर्व्यनक्ति।
 स्थूले देहेऽस्य सिध्येद्यदिह वदति तत्पादयुग्मेन पूर्वं
 निष्क्रान्तस्याथ यत्स्यात्परिगणयति तत्पादयुग््मान्तरेण ।।
 2. सूक्ता प्रागेव विद्या किमिति पुनरिमां वक्ति यद्यस्ति शेषं
 	ब्रूतामेतच्च पूर्वं नहि तदिह फले संघटेतेति चेन्न।
	मुक्तैरन्यैरसिद्धिं प्रकृततदविनाभावमासन्नसिद्धिं
	मुक्तावस्थासमञ्च स्थिरभजनरसं व्यङ्क्तुमत्रानुबन्धः ।।
 *4.1.1. 
 3. 	शुद्धैरुत्कृष्टधर्मैस्सदनपचरणे ब्रह्मविद्या भवित्री-
	त्युक्तं पूर्वाधिकारे विमृशति तु परं तत्स्वरूपं यथावत्।
	प्रत्यक्षं वा स्मृतिर्वा सकृदिदमसकृद्वेति नोक्तं पुरस्तात्
	यावज्जीवानुवृत्तिप्रभृति च तदिहापौनरुक्त्यं सुबोधम्।।
 4. ज्ञानं मुक्तेरुपायश्श्रुतिभिहितस्तस्य संख्या तु नोक्ता
	सौकर्यं स्यात्सकृत्त्वे तत इह तु भवेच्चारितार्थ्यं विधीनाम्।
	सम्यक्त्वात्तद्ध्रुवत्वं न पुनरनुगमात्प्रोक्तमित्यप्यसारं
	सामान्योक्तेर्विशेषे सति पशुनयतस्तत्र विश्रान्तिसिद्धेः।।
 5.	किञ्चाग्नेयादिनीत्या विदिरिह वदति ध्यानशब्दार्थमेव
	ध्याने चोपासनोक्तिः परभजनतया वक्ति सेवात्मकत्वम्।
	ऐकार्थ्ये विद्युपास्योव्यतिकरिततया श्रूयते च प्रयोगः
	कार्ये हेतौ च भक्तेः क्वचिदुपचरितो भक्तिभेदत्ववादः।।
 6. 	योगोद्युक्तेषु यस्स्यात्स्ववरणविषयस्तेन लभ्यः परात्मा
	ग्राह्यत्वञ्च प्रियत्वात्तदपि हि गुणतो भक्तिरेव श्रुतैव ।
	साच प्रीत्यात्मिका धीः क्वचिदतिशयिते स्मृत्यबाधोऽप्यतस्स्यात्
	प्रोक्ता चैषा ध्रुवानुस्मृतिरनुवहनात्तैलधाराक्रमेण।।
 7. रागादादौ प्रवृत्तिश्श्रवणमननयोर्ध्यानमेकं विधेयं
	तत्र द्रष्टव्यशब्दो विशदतमतया वक्ति वैशिष्ट्यमात्रम्।
	शब्दोत्थं दर्शनं ये विषयमकथयन् वेदनोक्तेरमीषां
	व्याघातादिप्रपञ्चस्स्वयमिह निपुणैस्सूक्ष्ममन्वेषणीयः।।
 8. ध्याने वैशद्यमात्रादुपचरणवती दृष्टिशब्दप्रवृत्तिः
	स्यात्तुल्यं तत्तवापि ह्यभिलपति धियं चाक्षुषीं दृष्टिशब्दः।
	घ्रातास्प्रष्टेतिशब्दः करणविरहिते मुख्यवृत्तो नहि स्यात्
	तद्ग्राह्यस्त्वस्मदीयो बहुनयगुणवांस्त्याज्य एव त्वदीयः।।
 9.	न द्वारद्वारिक्लृप्तिः कथमपि घटते विश्रमश्चेद्विशेषे
	सामान्यात्मा विशेषैर्लघु च न गुरुभिः कर्तुरैक्ये विकल्प्यम्।
	अर्थैक्ये दर्शनोक्त्या स्मृतिरुपचरिता युज्यते स्पाष्ट्यसिद्ध्यै
	स्मृत्युक्त्या दर्शनस्योपचरणमसदित्यन्यदेतत्फलान्नः।।
 10.	कृच्छ्रादौ शक्तिहीनो दृढपरितपनस्संयमार्हश्च कुर्यात्
	सर्वार्थां केशवानुस्मृतिमिति घटते तद्विकल्पो यथार्हम्।
	सामान्यात्सर्वदोषेष्वियमुपकुरुते सर्वनैमित्तिकानां
	मुक्तेरप्यत्र मूलं मुनिरनुमनुत तां तादृशध्यानरूपाम्।।
 11. नन्वेवं ये मुकुन्दे शरणमुपगता वर्जिता ध्यानयोगैः
	ते चातिक्रम्य मृत्युं यमिन इव परं धाम यान्तीत्युशन्ति।
	सत्यं तेऽपीतिशब्दान्नियतविषययोर्गौरवे लाघवेऽपि
	प्राप्तार्थं ध्यानशास्त्रं प्रणिधिसहदशायोगिभिर्योगविद्भिः ।।
 12. धर्मो वर्णादियोग्यः कलुषशमनतस्सत्त्ववृद्ध्योपकारी
	भक्तेस्तद्वत्प्रपत्तिस्त्वगतिकसमयेष्वन्तरायापहन्त्री।
	सानुक्रोशे हि शक्ते शरणवरणतस्सर्वसाध्यं सुसाधं
	मोक्षाकाङ्क्षी प्रपद्ये शरणमहमिति क्वापि मन्त्रे श्रुतञ्च।।
 *4.1.2.
 13. जीवादत्यन्तभिन्नस्स विभुरभिदधे लक्षणैस्साधनान्तैः
	मुक्त्यर्थोपासनेऽस्मिन्मुषिततमसि न ब्रह्मदृष्ट्यादियुक्तिः।
	तत्त्वज्ञे वीतरागे तदिह न घटते सोऽहमस्मीत्युपास्तिः
	तन्न स्वात्मान्तरात्मन्यहमिति वचसोऽप्यत्र मुख्यप्रवृत्तेः।।
 14. वस्विन्द्रादेरुपास्तौ प्रकृतिशबलितस्वान्वितेक्षा पुरोक्ता
	शुद्धस्स्वात्मा च नित्यः क्वचिदिह तु विभुस्तादृशा स्वेन युक्तः।
	व्यक्तिर्जीवेशभेदे व्यधिकरणपदैर्भावने स्यात्तथापि
	ब्रह्माधीनस्वरूपप्रमितिसुदृढतासिद्धयेऽहङ्ग्रहोक्तिः।।
 15. 	ऐक्योपास्तावहं त्वं त्वमहमिति मतिर्निर्विशेषे कथं स्याद्
	भेदाभेदाभिलापः करकमणिकतद्व्योमनीत्या न मुख्यः।
	मत्तुल्यस्त्वं त्वयाहं सम इति वदतां नोपचारोऽपि युक्तः
	तस्मात्सर्वान्तरात्मन्ययमहमिति धीराकृतिन्यायसिद्धा।।
 16. अद्वैतं द्वैतहानौ न भवति सुवचं तत्प्रतिद्वन्द्विकत्वात्
	द्वैतञ्चाद्वैतगर्भं द्वितयमिह हि तत्स्वस्वरूपादभिन्नम्।
	द्वैताद्वैतञ्च तादृक्तदुभयनियमानुज्ज्ञानादेव सिध्येत्
	सर्वं स्थाने स्थितं स्यात् प्रमितिपरवतां नेतरेषां तु किञ्चित्।।
 17. नन्वद्वैते निषेध्यो गगनकुसुमवद् भ्रान्तिसिद्धोऽस्तु भेदो
	मैवं सत्यादभिन्नस्स यदि न खलु तद्भ्रान्तिसिद्धत्वसिद्धिः।
	भिन्नत्वञ्चास्य तस्माद्यदि भवति मृषा विद्धि दत्तोत्तरं तत्
	सत्यञ्चेत् सत्यभेदोपगतिरिति मुधा दूरतो धावनं वः।।
 *4.1.3. 
 18. नामादिब्रह्मदृष्टावपि तदहमिति प्रत्ययः पूर्ववत्स्यात्
	ब्रह्मध्यानत्वसाम्यादिति यदि न न खल्वन्तरात्मा प्रतीकः।
	न ब्रह्मण्यन्यदृष्टिः कथमपि घटते तस्य सर्वाधिकत्वात्
	अन्यस्मिन्ब्रह्मदृष्टौ परमिह नियतैर्लक्षणैस्तद्ग्रहोऽर्थ्यः।।
 19. 	आत्मन्यब्रह्मभूते भवतु फलवती कुत्रचिद् ब्रह्मदृष्टिः
	नैषा वस्तुव्यवस्थां शिथिलयति नरे वैनतेयत्वधीवत्।
	एतावन्मात्रमोहादिदमहमिति तु स्थापयन् क्षिप्रमृच्छेत्
	इन्द्रत्वारोपदर्पोद्धतनहुषमहाभोगिसंस्थामवस्थाम्।।
 *4.1.4.
 20.	तादर्थ्याद् देवतानां फलकरणतया कर्मणश्चोदितत्वात्
	आदित्यादौ निकृष्टात्मनि भवतु समुत्कृष्टकर्माङ्गदृष्टिः।
	मैवं कर्म प्रधानं विहितमपि यतस्तत्समाराधनं तत्
	तत्प्रीता देवतैव प्रदिशति फलमित्यर्थतस्सा प्रधानम्।।
 21.	अन्यस्मिन्नन्यदृष्टेरविधिरिह घटतामन्यथाख्यातिपक्षे
	याथार्थ्यं सर्वबोधानुगतमिति मते युज्यते नान्यदृष्टिः।
	तन्नात्राद्ये हि न स्याद् विमतिरविमता भ्रान्तिनीतिः परस्मिन्
	तादृग्भेदाग्रहोपप्लुतमतियुगलस्थापनायां नियोगात्।।
 22. 	द्रष्टव्यापह्नवे न भ्रमदनुविहिता दृष्टिरद्वैतमोहः
	स्यादुत्कृष्टापराधस्तत इह विहिता तादृशत्वस्य दृष्टिः।
	तादृग्दृष्टौ न दोषस्तत इति कतिचित्तार्क्ष्यदृष्ट्यादिनीत्या
	द्वेधान्यत्रान्यदृष्टिर्न किमनधिगता व्यक्तितो जातितश्च।।
 23. 	मुख्यं ब्रह्मैकमेवेत्यवहितमनसां ब्रह्मदृष्टिः कथं स्यात्
	एकत्वेनेति केचिन्नहि बलिनि विधौ शङ्कनीयोऽपराधः।
	स्वेच्छापूर्वद्विचन्द्रभ्रमवदिह भिदाकल्पनामाहुरन्ये
	बम्भ्रम्यन्ते यथा च श्रुतिषु बहुविधं ब्रह्म भातीति बालाः।।
 *4.1.5.
 24. 	आसीनस्यैव योगश्श्रुतिषु न ददृशे ध्यानमाहुस्सदेति
	न्यायश्चेलाजिनादेर्नियमविधिकृतः पाक्षिकासीनतायाम्।
	तस्मादेतद्धटेत स्थितिगतिशयनेष्वप्रकम्प्येन्द्रियस्ये-
	त्यप्राप्तं यत्ननिद्रान्वयिनि कथमविच्छिन्नधीसन्ततिस्स्यात्।।
 25. चित्तैकाग्र्योपपत्त्यै विदधति नियतिं देशकालासनादेः
	सच्छिद्रं त्वन्यदापि क्षममिति सततं चिन्तनं संस्मरन्ति।
	प्रत्यक्संस्कारभूम्ना परनिहितधियस्तादधीन्यादिबुद्ध्या
	जुष्टं व्यासक्तनीत्या भवति हि समये योगिनः कर्म सर्वम्।।
 26.	कर्मोपास्त्यङ्गभूतं यदिह निगदितं तत्परे पूर्वपादे
	योगेन ब्रह्मदृष्टिर्यदपि च परमो धर्म इत्युक्तमाप्तैः।
	तेन प्राधान्यसिद्धावितरदनुगुणं तस्य नेयं तथा च
	प्रायः प्रकान्तयोगे पटिमलघुतया कल्पितः कालयोगः।।
 27.	विद्याङ्गं पूर्वमुक्तं किमिहं पुनरसावासनाद्यङ्गचिन्ता
	दृष्टार्थांशं विभज्य प्रथयितुमपि न प्राक्शमाद्यङ्गवादात्।
	सत्यं ध्यानाख्यधारावहनमतिदशा त्वन्वहं साधनीया
	चित्तैकाग्र्येण सर्वप्रयतनविरहे स्यादितीदं प्रकाश्यम्।।
 *4.1.6. 		 	 
 28. 	एकस्मिन्नेव घस्रे यदि भवति परध्यानरूपा तु भक्तिः
	तद्विश्रान्तो विधिस्स्यादुपरि तु विफला ब्रह्मचिन्तेत्ययुक्तम्।
	छान्दोग्ये यावदायुस्सुचरितमुदितं ब्रह्मलोकाप्तिहेतोः
 	तद्धि ध्यानस्य वृद्ध्यै तदपि च विहितं कुत्रचित्प्रायणान्तम्।। 
 *4.1.7.
 29. 	नाभुक्तं कल्पबृन्दैरपि सुपरिहरं कर्म गीतं मुनीन्द्रैः
	पापाश्लेषप्रणाशश्रुतिरपि परविद्वैभवोक्तिस्ततस्स्यात्।
	मैवं नाभुक्तमित्याद्यपि फलजनने कर्मणो दार्ढ्यमाह
	प्रायश्चित्तक्रमेण त्विह परभजनं चोदितं कर्मशान्त्यै।।
 30.	निष्कृत्यात्मत्वमस्योदितदुरितसमुन्मूलनस्योपपन्नं
	नात्र स्वर्गादिनीतिः प्रतिहतिविगमे धीविकासस्स्वतो हि।
	पापालेपः प्रमादोदितसहनमिति स्थाप्यमाज्ञानुवृत्त्यै
	नो चेन्न स्याद्गतिर्नाविरत इति गिरो योगिनाञ्च प्रवृत्तेः।।
 31.	अश्लेषः कर्मशक्तेरनुदय उदये तन्निवृत्तिर्विनाशः
	शक्तिस्सा च प्रणेतुस्तदुचितफलकृन्निग्रहानुग्रहात्मा।
	प्रायश्चित्तं निमित्ते कथमनुदित इत्यत्र नैवानुयोज्यं
	नाधर्मस्तस्य तत्स्यादिति खलु हृदयं ग्राह्यमश्लेषवाचः।।
 32. धीपूर्वं तूत्तराघं न सृजति परवित्सर्वदा सावधानो
	जातं नैमित्तिकैश्च क्षिपति समुचितैराशु भुञ्जीत वा तत्।
	वृत्रादौ दृष्टमेतन्नियतिविभवतश्चेदिराजादिसिद्धिः
	युक्ताद्यैवान्यदा वा मुनिरिह मनुते ब्रह्मनिष्ठस्य मुक्तिम्।।
 *4.1.8.	
 33. धर्मस्याश्लेषनाशौ न हि परभजनानुग्रहेणोपपन्नौ
	तस्याघत्वप्रसङ्गाच्छ्रुतिरपि च परं पापनिर्मुक्तिमाह।
	भोगैस्तत्पुण्यनाशोऽस्त्विति यदि न यतः काम्यमप्यस्य पापं
	तस्मिंस्तल्लक्ष्मसिद्धेर्न सुकृतमिति च श्रूयते पाप्मतास्य।।
 34. 	पुण्यं विद्यानुकूलं यदिह सफलता तस्य विद्याप्रदत्वात्
	तस्यां यन्नोपयुक्तं तदपि दुरितवद् बन्धकत्वेन वार्यम्।
	कारागारोपरुद्धे निगलयुगलतस्सार्वभौमस्य भृत्ये
	हैमं कार्ष्णायसञ्च प्रसदनसमये भञ्जनीयं सहैव।।
 35.	काम्यं नेच्छेद्विरक्तो यदि किल कुरुते रागयोगात् फले तत्
	नाधीपूर्वञ्च काम्यं किमपि नच दिशेद्बन्धमज्ञातधर्मः।
	विद्यार्थैर्लुप्यतेऽतः किमितरदिति चेन्नाधिकैस्सान्तरायैः
	अन्यार्थैर्मोहजैः क्वाप्यनुतपनवतो बन्धुजैश्चास्त्वलेपः।।
 *4.1.9.
 36. नश्यत्वारब्धकार्यं परविदि दुरितं नह्यधीतो विशेषः
	सर्वे पाप्मान इत्यप्यभिहितमिति चेन्नोपलम्भादिबाधात्।
	सद्विद्या तस्य तावच्चिरमिति च वदत्यस्मरंश्चागमज्ञाः
	जीवन्मुक्त्यादिशब्दोऽप्युपचरणपरो मोहितास्तेन मन्दाः।।
 37.	रोगाद्यारम्भकाणां प्रशमनविधयस्सन्ति दानार्चनाद्याः
	प्रत्येतुस्स्वावताराद्यपि विभुरपुनर्जन्मतामप्यगायत्।
	तस्मादारब्धकार्ये फलनियतिवचो दुर्घटं भाति मैवं
	प्रायश्चित्तोज्झितानां ननु फलनियतिस्सूत्रकाराद्यभीष्टा।। 
 *4.1.10.
 38.	श्लेषश्चेदस्य पुण्यैस्स तु भवति तदा बन्ध इत्यभ्युपेत्यं
	यद्यश्लेषो भवेत्तैः परविदि विफला पुण्यनिष्ठा परस्तात् ।
	तस्माद्धर्मोऽप्यधर्मक्रमत इह परित्याज्य एवेत्ययुक्तं
	न स्याद्बन्धाय विद्याङ्कुरमुपचिनुते ह्यग्निहोत्रादिधर्मः।।
 39. सर्वापेक्षेत्यवोचन्ननु परभजने कर्मणामङ्गभावं
	भूयो वक्त्यग्निहोत्रेत्यपि तदिति मुधा ह्येकमत्रेति चेन्न।
	विद्याया नैरपेक्ष्यात्तदपरिकरता शङ्किता प्रागपास्ता
	श्लेषाभावप्रसक्ता त्विह पुनरिति तन्नीतिवैषम्यसिद्धेः।।
 *4.1.11.
 40. निर्दिष्टास्माच्छरीरादिति नियतिरतो यावदित्यादिशब्दः
	कर्म प्रारब्धकार्यं कथयति विदुषस्तच्छरीरान्तमेव।
	मैवं प्रारब्धचैत्र्यान्न तदवधिविधौ व्याप्रियेतान्यपर्याद्
	भूयोदेहस्मृतेश्चान्तिमवपुषि दृढोद्यत्समाधेस्तु मोक्षः।।
 41. 	नन्वत्रास्मादितीदं वितथमिह पदं स्याच्छरीरे न तु स्यात्
	कारागारौपमित्यप्रथनपरतया तस्य साफल्यसिद्धेः।
	त्याज्यत्वव्यक्तये हि प्रभुरसुखमिमं लोकमित्यप्यगायद्
	भूतावासं विशिंषन्निममिति च मनुर्हेयभावं व्यनक्ति।।
 42.	सर्वे जीवास्समानास्स्वत इह विविधं कर्म चानादितुल्यं
	वैषम्यादिश्च दोषो न भवति भगवत्यन्यथा शास्त्रभङ्गः।
	मुक्तौ नातो विलम्बप्रभृति घटत इत्यल्पसारोऽनुयोगः
	चित्रे कर्मप्रवाहे फलसमयभिदा ह्याश्रिता सर्वतन्त्रैः।।
 43.	आवर्त्या ब्रह्मविद्या त्वसकृदहमिति स्याच्च न स्यात्प्रतीके
	कर्माङ्गेऽर्कादिदृष्टिः प्रणिधिरपि भवेत्सासनः प्रत्यहञ्च।
	पापे पुण्ये च नाशादिकमथ तु तयोर्भोग्यतारब्धकार्ये
	कार्यत्वं स्वार्हवृत्तेरिति कथितमिहारब्धशान्तौ च मोक्षः।।
*4.2.0. उपोद्घातः 
 1. 	नित्यत्वज्ञत्वपूर्वैर्निपुणमभिहितं जीवतत्त्वं द्वितीये
	जागर्यादौ च खेदो जगदटविमहाजाङ्घिकस्याथ गीतः।
	विद्यारम्भावसानावधि यदपि परं ध्यातुरर्थ्यं तदुक्तं
	प्रारब्धस्यावसाने वपुरिह जहतो गत्युपक्रान्तिमाह।।
 2.	वर्ण्यो वैराग्यपादे तनुकरणगणक्षोभ ईदृक् तथापि
	ब्रह्मज्ञस्यापि काले भवति मृतिरिति ज्ञप्तयेऽत्रानुबन्धः।
	तस्योत्क्रान्तौ विशेषं कथयितुमुचिता चात्र साधारणोक्तिः
 	मध्ये विद्याफलानां मरणमपि वदंस्तत्प्रियं चिन्त्यमाह।।
 3. 	वृत्तिर्वागादिकं वा क्वचन भजतु सम्पत्तिमन्यक्रमां वा
	श्रुत्यैवोक्तक्रमां वा नहि फलमिह तच्चिन्तनस्येति चेन्न।
	सम्पत्त्याम्नानमीदृक्क्रमनियतियुतं युज्यते न ह्यपार्थँ
	तस्मात्तच्चिन्तनं क्वाप्युपकुरुत इति स्थाप्यमेतद्यथार्हम्।।
 4. 	जीवं ये नित्यमुक्तं निजगदुरथवा जीवतो मुक्तिमाहुः
	तत्तज्जल्पोपजापप्रचलितनिगमग्रामसंक्षोभशान्त्यै।
	उक्त्वा प्रारब्धकार्यं विदुषि च फलवत्प्रायणञ्चात्र तुल्यं
	नाडीभेदप्रवेशप्रभृति समधिकं वक्ष्यति ब्रह्मगत्यै।।
 5.	आयुस्सीमामनिष्टैरिह बहुभिरसावात्मनः प्रेक्ष्य योगी
	यत्कुर्याद्यच्च पुत्रप्रभृतिषु नहि तत्तर्क्यमत्रेत्यनुक्तिः।
	गीतादिष्वन्त्यकाले यदगणि तदपि प्राच्ययोगप्रकारं
	तत्तत्प्राप्यानुरूपे नियतमिति यथापूर्वधीरत्र भाव्या।।
 *4.2.1.
 6.	कर्मज्ञानाक्षवर्गो मनसि न विलयं यात्यतत्संभवत्वात्
	तद्वृत्तेस्तादधीन्यात्तदुपरतिमिह प्राह सम्पत्तिशब्दः।
	इत्येतन्नोपपन्नं तदुभयविलये चोद्यनिस्तारसाम्यात्
	सम्पत्तिश्श्लेषमात्रं करणविषयवाक्शब्दमुख्यत्वसिद्ध्यै।।
 *4.2.2.
 7.	अन्नस्योक्तं विकारो मन इति मनसः प्राणसम्पत्तिवाक्ये
	प्राणस्याम्भोमयत्वात् प्रकृतिविकृतितासम्भवात्तल्लयोऽस्तु।
	मैवं तत्तन्मयत्वश्रुतिरभिमनुते तत्तदाप्यायनं तैः
	प्राग्वत्संश्लेषमात्रं तत इह हि मनः प्राण इत्यामनन्ति।।
 *4.2.3.
 8.	प्राणस्सैकादशाक्षस्तदनु निविशते तेजसीत्थं श्रुतत्वात्
	मध्येऽन्यप्राप्तिक्लृप्तौ श्रुतिहतिरिति चेन्नात्मयोगस्य चोक्तेः।
	प्राणस्य स्वाप्तजीवे मिलति निजतनोरुद्धृतैर्भूतसूक्ष्मैः
	तेजः प्राप्तिश्च गङ्गानिपतितयमुनासागरप्राप्तिवत्स्यात्।।
 *4.2.4.
 9.	तेजस्येवास्तु युक्तश्श्रिततनुभृदनस्तेजसीत्याद्यबाधात्
	छत्रिन्यायोऽपि नास्मिन्निति यदि न तथान्यत्र भूतान्तरोक्तेः।
	विश्वारम्भाय देवस्त्रिवृतमकृत च प्रागिमं भूतपूर्वं
	प्राचुर्यात्तत्तेदकव्यवहृतिरिति चासूत्रयत्पूर्वमेव।।
 *4.2.5. 
 10.	अत्रैव ब्रह्म विन्दत्यमृत इह भवत्यागमाद्ब्रह्मनिष्ठो
	नोत्क्रान्तिस्तस्य युक्तेत्यसदुपनिषदो ह्यस्य गत्याद्युशन्ति।
	नान्यप्राप्त्यर्थमेतत् सगुणसमधिकं कुत्रचिन्मानहानेः
	तस्मादत्रामृतत्वप्रभृतिवचनतस्तादृशी तद्दशोक्ता।।
 11. 	निश्शेषं भोगहेतौ गलति परविदः कर्मणि प्रायणेऽथो
	गत्यर्थँ सूक्ष्मदेहानुगतिरणुतया निश्चितस्याफला स्यात्।
	मार्गे संवादवादस्तदुचितवपुषा त्वस्त्वितीवानुयोगे
	कृत्स्नाविद्यानिवृत्तिः परपदगमनापेक्षिणीत्यादि वाच्यम्।।
 12.	कल्पादौ भूतसूक्ष्््मप्रभृतिभिरुदितं वर्ष्म कल्पान्तनाश्यं
	प्रत्येकं प्राणिभेदे नियतमनियतस्थूलदेहानुयायि।
	लिङ्गाख्यं भस्त्रिकान्तः परुवकवदवस्थायि सांख्यैः प्रगीतं
 	सूक्ष््मांशः पूर्वमूर्तेरुपरितनतनोर्बीजमत्रेष्यते तत्।।
 13.	तत्त्वज्ञानेन बन्धः किल गलति पुरा नोत्क्रमेणेत्यसारं
	माता वन्ध्येतिवद्धि स्ववचनविहतिर्जीवतो मुक्तिवादे।
	मुक्तश्चेत्तत्वबोधात्तनुभृदिह तदा तत्त्वविन्नैष दुःख्येत्
	मिथ्या दुःखं तदा चेत्कथय तव कदा तस्य सत्यत्वमिष्टम्।।
 14.	यं यं भावं स्मरन्तो जहति वपुरिदं देहिनो यान्ति तं तं
	तस्मादुत्क्रान्तिसाम्यं न घटत इति चेत्तन्न तन्मात्रसाम्यात्।
	विद्याभेदादिनीत्या भवति विषमता ह्यन्तिमप्रत्ययादौ
	कॢञ्चित्साधर्म्यवादे न च नियतिमती सर्वथा साम्यसिद्धिः।।
 *4.2.6.
 15.	जीवोत्क्रान्त्युक्तिकाले विदुषि तु घटते तत्प्रतिक्षेपभङ्गो
	भूतोत्क्रान्तेस्तु पश्चात्तदुपनिपतने सङ्गतिस्स्यात्कथंचित्।
	तस्मात्साधारणोऽपि ह्ययमुपरि ततस्स्थाप्यते हार्दयोगः
	तुल्येऽप्यस्मिन्नतुल्यास्सरणिमुखतया प्राप्यभेदेन नाड्यः।।
 16.	प्राप्तुं भोगापवर्गौ प्रयति तनुभृति प्राप्तसूक्ष्मस्वदेहे
	सम्पत्त्या किं परस्यां श्रितहृदयसुषौ लभ्यते देवतायाम्।
	आतस्तेजः परस्यामिति चिरघटितेऽप्यस्तु सिद्धानुवादो
	मैवं मानानुसारात्फलमिति परमे संक्रमश्श्रान्तिशान्त्यै।।
 *4.2.7.
 17.	सम्पत्तिर्देवतायां भवतु लय इयं सा हि सर्वस्य योनिः
	भूयस्स्रष्टुं क्षमा चेत्यसदनुषजतो वाच्यवैरूप्यदोषात्।
	विश्लेषो भूतसूक्ष््मैरिह न च घटते सृष्टिक्लृप्तिस्तु गुर्वी
	प्रोक्ता धूमादिमार्गे गतिरपि भविनस्तत्परिष्व़ञ्जनेन।।
 *4.2.8.
 18.	नाडीजालेऽतिसूक्ष्मे न भवति सुशका मुक्तिनाडी विवेक्तुं
	तस्मान्मूर्धन्यनाडीगतिरनियमतो मुच्यमानस्य पुंसः।
	वाक्यं गन्तुस्तयोर्ध्वं प्रवददमृततां सम्भवादस्तु मैवं
	विद्यासम्प्रीतहार्दप्रसदनमहसा स्वार्हनाडीप्रवेशात्।।
 19.	स्वाधीनो हार्दसंज्ञस्स्वयमविकलया सम्पदा साकमेकः
	स्थित्वा हृतपद्ममध्ये स्थगितनिजतनुस्सप्तलोकीगृहस्थः।
	नाडीचक्रे सुषुम्नां निखिलधृतिकरीं नाभिमूर्धान्तरूपां
	भित्त्वा तन्मध्यरन्ध्रप्रहितमिषुमिवोत्क्षिप्य नेता मुमुक्षुम्।।
 *4.2.9.
 20. 	एतैरेवेति वाक्ये दिनकरकिरणालम्बनेनोर्ध्वयानं
	यत्प्रोक्तं योगिनस्तद्दिनमृतिनियतं निश्ययुक्त्येति चेन्न।
	अह्नि च्छायासु रात्रिष्वपि हि लधुतरा रश्मयस्सन्ति लिङ्गात्
	तापो वर्षादिरात्रौ न यदि हिमदिनन्यायतो नेयमेतत्।।
 *4.2.10.
 21.	सर्वेषामप्रशस्तं रजनिमरणमित्यह््नि योगी म्रियेत
	प्रेयाद्यद्येष रात्रौ न चरममरणं तद्भवेदित्ययुक्तम्।
	कर्म प्रारब्धकार्यं ह्यनियतसमयं क्षीयते तावदेवे-
	त्युक्तश्चास्मिन्विलम्बोऽहनि निशि च परं विद्यया सोऽश्नुतेऽतः।।
 22.	यत्रैकस्यापवर्गः प्रतिनियततया गण्यते जातकक्षैः
	तत्स्यादन्त्यं शरीरं न तु भवति ततोऽप्यन्ययोगव्युदासः।
	न ह्यत्राप्यन्तकाले दिनरजनिभिदा देशभेदादि चैवं
	शव्यं कुर्वन्ति चास्मिन् यदुच यदुच नेत्यादि चैवं विभाव्यम्।।
*4.2.11.
 23.	देहं योगीश्वरोऽपि त्यजति यदि रवेर्दक्षिणावृत्तिकाले
	विन्देत्सायुज्यमिन्दोरिह भवति पुनस्तच्छ्रुतेस्तत्स्मृतेश्च।
	मैवं पूर्वोक्तनीतिस्त्विह नहि विहताथास्य सायुज्यमिन्दौ
	विश्रान्त्यै सूर्यनीत्या जगदुपकृतये भीष्मकालप्रतीक्षा।।
 24.	किञ्च प्रारब्धकर्मप्रतिनियतमिदं जाह्नवीसम्भवस्य
	स्वेच्छा येनैवमासीत् स च वसुरभवन्नै साक्षाद्विमुक्तः।
	तस्माद्विन्देत मुक्तिं नरपितृदिविषद्रात्रिकालेऽपि योगी
	स्यातां प्राशस्त्यनिन्दे तदितरविषये गीतयोक्तौ तु मार्गौ।।
 25.	सम्पद्येतान्यदक्षं मनसि तदपि तत्संयुतं प्राणवायौ
	सोऽध्यक्षे तैस्समेतस्स च तदखिलवान् भूतवर्गे तु सूक्ष्मे।
	उत्क्रान्तिस्स्यात् समाना युतिरथ च परे सा च संश्लेषमात्रं
	निर्गच्छेद् ब्रह्मनाड्या घृणिभिरथ निशादेवरात्र्योश़्च मोक्षी।।
*4.3.0.	उपोद्घातः
 1.	निर्गत्य ब्रह्मरन्ध्रात् तपनकरमथालम्ब्य नाडीनिबद्धं
	प्रत्युद्यद्देवबृन्दप्रहितबलिरसौ येन योगी प्रयाति ।
	मौकुन्दस्स्थाप्यतेऽसौ परमिह मुनिना पञ्चभिर्न्यायभेदैः
	मोहाकूपारपारं पुरमभिगमयन्मुक्तिघण्टापथो नः।।
*4.3.1
 2.	शाखाभेदेषु भिन्नां गतिमुपनिषदोऽधीयते तन्मुमुक्षोः
	विद्यावैषम्यनीत्या गतिरपि विषमा न व्यवस्थार्चिरादेः।
	नैतत्सर्वत्र तैस्तैरिह तदिदमिति प्रत्यभिज्ञानसिद्धौ
	भाव्यं न्यूनाधिकत्वप्रभृति निखिलमप्यत्र सिद्धाविरुद्धम्।।
 3.	चैद्यादीनामयोध्यास्थिरचरजनुषां पुण्डरीकादिकानां
	भीष्मादीनामुपास्तिक्रमभवविभवव्यूहलोकस्थितानाम् ।
	धातॄणां तत्सुतानामिधिकृतिविगमे ब्रह्मसम्प्रेप्सताम-
	प्यन्येषां प्रस्थितिस्सा शितपृथुमतिभिश्चिन्तनीया यथार्हम्।।
*4.3.2.
 4.	सम्प्राप्तो देवलोको मरुदपि च समं वत्सरादित्यमध्ये
	नैकत्वं रूढिभेदात्तत इह तु तयोस्तुल्यभावाद्विकल्पः।
	मैवं योऽयं प्रसिद्धः पवत इति मरुद्देवतानां गृहत्वं
	तस्योक्तं धारकत्वात्तत उचितमिदं निर्विकल्पं तदैक्यम्।।	 	 
*4.3.3.
 5.	कौषीतक्यागमोक्ता वरुणशतमखौ सोऽपि नाथः प्रजानां
	क्वापि स्थाप्या निपीड्य श्रुतिमपि विफला ह्यन्यथा तच्छ्रुतिस्स्यात्।
	तस्मात्ते वायुलोकात्परमनुपठनात्तत्र सन्त्वित्ययुक्तं
	सम्बन्धाद्विद्युतोऽन्वग्वरुण इति परौ पाठतस्तत्परौ स्तः।।
 6.	यत्त्वस्यामानवस्य श्रुतिमिह परसम्प्रापकत्वं भवेत्तत्
	सद्वारत्वेऽप्यबाधं तदपि सहकृतौ तच्छ्रुतौचित्यभूमा।
	यश्चोक्तो मानसाख्यस्तटित उपरि तु ब्रह्मलोकाप्तिहेतुः
	तस्मान्नेता स नान्यो विदुरतिवहनं वैद्युतेनैव तस्मात्।।
 *4.3.4.
 7.	भोगस्थानान्यमूनि ज्वलनदिनमुखान्यध्वचिह्नानि वा स्युः
	लोकोक्तिच्छाययैव स्थितमिदमिति नासंभवात्कालशब्दे।
	स्पष्टे नेतृत्वपुंस्त्वे क्वचिदतिवहनं तद्वदन्यैश्च कार्यं
	सन्दिग्धे वाक्यशेषाद्गतिरिति जगुरग्न्यादिवाचोऽभिम़न्तॄन् ।।
 8.	यां श्रुत्वा धर्मसूनुर्न्यपतदभिपतेत्तामसौ तामसौघो
	वर्गस्त्रैवर्गिकाणां पितृसरणिघटीयन्त्रचक्रे विघूर्णेत्।
	वर्तन्येषार्चिरादिश्श्रुतिभिरपुनरावर्तिनां संविभक्ता
	तत्र ब्रूतेऽतिवोढॄंस्तदितरवदहः पक्षमासादिशब्दः।।
 9.	पूर्वं धूमादिमार्गे सुकृतिषु कथिता चन्द्रमःप्राप्तिरन्या
	सायुज्यं न्यासविद्याप्रकरणपठितं चान्द्रमन्यादृगुक्तम्।
	अन्यात्रार्चिर्मुखानामतिवहनकृतामष्टमस्याप्तिरिन्दो-
	रित्थं सुस्था व्यवस्था प्रणिहितहृदयैरेवमन्यच्च सूहम्।।
 10.	भूलोकेशाग्निपूर्वान्कतिचन भविनः केऽपि मन्यन्त एतान्
	शब्दैक्ये ह्यत्र गुर्वी भवति तदभिमन्त्रन्तराणां प्रक्लृप्तिः।
	अन्ये चामानवस्य स्वपदगतपरब्रह्मनेतृत्वदृष्ट्या
	नित्यत्वात् तद्वदेतान्निजगदुरखिलन्नित्यवैकुण्ठभृत्यान्।।
*4.3.5.
 11. 	वैधात्रस्थाननेतॄन्समकथयदिमान्बादरिस्तादृशानां
	गत्यौचित्यं तदा स्यान्न खलु विभुजुषामत्र वेद्यं न लभ्यम्।
	सामीप्याद् ब्रह्म चोक्तस्सरसिजवसतिस्तेन सार्धञ्च मुक्तिः
	युक्तेत्येतन्न नानाश्रुतिपठितपरस्थानगत्याद्यबाधात्।।
 12.	मार्गोऽसावर्चिरादिर्गमयति परमं धाम गत्यादियोगात्
	ब्रह्मोक्तेर्मुख्यभावादिति तु निरणयज्जैमिनिर्युक्तमेतत्।
	वक्तव्यं त्वत्र किञ्चिन्नयति परविदस्स्वान्वितब्रह्मनिष्ठान्
	तद्देहस्वात्मनिष्ठानपि मुखभिदयामी च सम्पूर्णनिष्ठाः।।
 13.	ध्यायेयुर्ये च जीवान् प्रकृतिशबलितान् केवलान्वा यथेष्टं
	द्वेधापि ब्रह्मदृष्ट्या जडनिवहमपि स्वेन यद्वान्यदृष्ट्या।
	ते सर्वे हि प्रतीकप्रणिहितमनसो नार्चिराद्याध्वयोग्याः
	ब्रह्मोपास्तेश्च लिङ्गं गतिरियमनघा सूत्रिता पूर्वमेव।।
 14. प्रत्यापत्तिप्रकारः प्रतिनियतिमती कर्मयोगादिनिष्ठा
	विद्याभेदाधिकारः परभजनबलान्मुक्तिविघ्नोपशान्तिः।
	अन्त्यावस्थाव्यवस्था पृथगयनगतौ विश्रमाप्तिर्विभक्ता
	साक्षान्मुक्तिः क्रमाद्वेत्यखिलमगतिकैरप्रणोद्यं परैश्च।।
 15.	पन्थानं देवयानं तमिममधिगतः पश्चिमे देहपाते
	तत्त्वस्तोमांस्तमोऽन्तानतिपतति तरत्यापगां तत्र दिव्याम्।
	दिव्यं देहादि लब्ध्वा जनिलयरहितं याति विष्णोः पदं तत्
	पर्यङ्कारोहणान्तां भजति बहुमतिं ब्रह्मसंवादधन्यः।।
 16.	संघाते नित्यता न क्वचिदपि न पृथिव्यादिभावस्तथात्वे
	पर्यङ्काद्यैर्न साध्यं किमपि भगवतः पूर्णनिस्सीमशक्तेः।
	व्याप्तप्राप्त्यर्थमूर्ध्वं गतिरपि विफलेत्यादिकान् हैतुकानां
	क्षोदिष्ठक्षीबजल्पाञ्छ्रुतिरुपशमयेदद्भुतार्थस्वतन्त्रा।।
 17.	भावोऽभावश्च यत्रानुपधि समुदितौ तत्र भावी विरोधः
	प्रज्ञातव्याप्तरोधेऽप्यधिकनिजबलान्मानतस्स्वार्थसिद्धिः।
	दृष्टं सर्वेष्टमेतन्न यदि न हि भवेन्मानमध्यक्षतोऽन्यत्
	बाधोऽध्यक्षे मिथो वा वटदलशयनाद्यद्भुतं चैवमूह्यम्।।
 18.	एकत्वं ब्रह्मविद्यापरिषदि सुपथोऽधीयमानस्य तस्मिन्
	वायौ स्याद्देवलोकश्रुतिरपि वरुणाद्यन्वयो विद्युतोऽधि।
	नेतारोऽमानवान्ताः परपदगमने तद्विदां सोऽयमध्वा
	तुर्याध्यायस्य पादे सृतिरधिकरणैरित्थमुक्ता तृतीये।।
*4.4.0. उपोद्घातः 
 1.	उक्तं पादैरघानामिति पृथुवपुषस्सूक्ष्ममूर्तेश्च हानं
	निर्धूतोपाधिराशेर्निरुपधिकमहानन्दमन्त्येन वक्ति।
	स्वाविर्भावोऽत्र चिन्त्यस्त्रिभिरधिकरणैश्छन्दवृत्तिस्त्रिभिश्चे-
	त्येवं द्वे पेटिके स्तस्स्वत उभयमिदं नोपधेर्नाथनिघ्नम्।।
 *4.4.1.
 2.	अश्रान्तस्वप्रकाशं यदिदमहमिति प्रत्यगात्मस्वरूपं
	तस्याविर्भावसिद्धौ नतु किमपि फलं स्यात्सुषुप्ताविशेषात्।
	तस्मान्मुक्तस्स्वमन्यद्भजति वपुरसौ देववद्रूपशब्दात्
	मैवं स्वेनेति शब्दो ह्यफल इह भवेद्रूपवाचार्थसिद्धेः।।
 3.	नित्यस्वात्मस्वरूपस्थितिरियमभिनिष्पत्तिरित्यूचिवांसः
	तन्मात्रं स्यान्न विद्याफलमिति न विदुर्नित्यसिद्धं त्वसाध्यम्।
	सिद्धं साध्यानुवेधादपि भवति फलं सा त्वविद्यादिभङ्गो
	यद्वा सिद्धस्य वित्तिस्तदिह न विहतं मुक्तइत्यादिसूत्रम्।।
 4.	स्वाकारान्नित्यभातादधिकसुखतया भाति जीवस्तदानीं
	सिद्धाविर्भावमात्रेऽप्यनुविदुरभिनिष्पत्तिवाचः प्रयोगम्।
	सङ्कोचात्यन्तहानिर्धिय इयमभिनिष्पत्तिरागन्तुरुक्ता
	निष्प्रत्यूहस्वरूपोपधिकमपि तदा स्वेनशब्दः प्रवक्ति।।
 5.	प्रायस्स्वस्मिन् स्वदेहिन्यनघगुणनिधौ तद्विभूतिद्वये वा
	दृष्टं यत्स्यात्समाधौ भवति पृषतवत्तद्धि मुक्तानुभूतेः।
	कृत्स्नं तच्छर्करौघव्यतिकरितसुधासिन्धुवत् स्वादुभूतं
	तस्मात्स्वात्मप्रकाशे न फलमिति वदन् कूपकूर्मो घृणार्हः।।
 6.	मल्ली शुद्धं प्रसूनं जनयति समये रञ्जकोपाधिमुक्ते
	तद्वन्नाथानुकम्पा फलमुपशमितावग्रहं सूरितुल्यम्।
	तस्मादागन्तुकेऽपि प्रतिहतिविरहात्तादृशे धीविकासे
	प्रत्यापन्नस्वदायक्रम इह कथितः प्राप्तसिद्धेः प्रतीचः।।
 7.	अर्वाञ्चं मुक्तिभेदं कतिचिदगणयन्् स्वात्ममात्रामनुभूतिं
	तत्र ब्रह्मानुभूतेर्विहतिरुपधितस्स्यात्स्वतो वेति चिन्त्यम्।
	सन्ति द्वेधापि दोषास्तत उपचरणान्मुक्तिशब्दोऽत्र युक्तः
	सालोक्यादिप्रभेदेष्वपि सरणिरियं सावधानैर्विभाव्या।।
 *4.4.2.
 8.	जीवेशौ नित्यभिन्नौ श्रुतिरिह च सहेत्याह मुक्तस्य भोगं
	साम्ये पारम्ययुक्तं स्मृतिमपि स पृथग्भातु तस्मात्परस्तात्।
	मैवं तत्त्वं हि मुक्तौ स्फुरति तदनयोर्भेदभानांश इष्टः
	सिद्धे देहात्मभावे त्विह नहि घटते तत्स्वनिष्ठत्वदृष्टिः।।
 9.	मन्त्रोक्तं भोक्तृभावे यदि सहभवनं ब्रह्म न स्यात् प्रधानं
	तस्मात्तद्भोग्यभावे भवतु तदुचिते ब्राह्मणव्याकृतेश्च।
	द्वेधापि ब्रह्म तत्त्वात् पृथगितर इह स्यादितीदञ्च वार्तं
	सिद्धे भेदे स्वनिष्ठस्थितिपरिहरणं ह्यत्र सूत्रोपपाद्यम् ।।
 10.	पारम्यं यच्च साम्ये श्रुतमिह नहि तत्सर्वथेत्यप्यधीतं
	ग्राव्णो हेम्नश्च यद्वत्समधरणधृतौ स्यात्तदुक्तिस्तथात्र।
	एवं तद्देहभावे स्थितवति विविधाबाधिताम्नायभूम्ना
	ब्रह्मैवेत्यादिवाक्यं प्रथयति समतां तादृगित्यप्यधीतेः।।
 *4.4.3.
 11.	ज्ञानत्वे किं फलं स्यादिति मिषतु गुणैस्तादृशं ब्रह्मसाम्यं
	किं धर्मैरस्वरूपैस्तदिह भवतु चिन्मात्ररूपप्रकाशः।
	इत्थं छात्रोक्तपक्षद्वयमुभयविधश्रुत्युपात्ताद्विरोधात्
	निर्धूयाथ द्विधाविर्भवनमघटयत्सिद्धतत्त्वप्रकाशात्।।
 12.	पर्यायौ नामपाठेष्वनुपरिपठितौ मुक्तिकैवल्यशब्दौ
	कैवल्यञ्चान्ययोगत्यजनमिति कथं धर्मिधर्मान्वयोऽस्य।
	मैवं ब्रह्मस्वरूपादपरमिह न खल्वस्ति किञ्चित् स्वनिष्ठं
	न द्रव्यञ्चागुणं स्यादधिकरणयुगं तन्निरातङ्कमेतत्।।
 *4.4.4.
 13.	धात्रादेरप्यपेक्ष्यो ह्युपकरणगणस्सत्यसङ्कल्पवृत्तेः
	मुक्तस्याप्येवमेवास्त्विति यदि वितथं तद्विकल्पासहत्वात्।
	इष्टा द्रव्याद्यपेक्षा सुकृततदितरापेक्षणं तत्र दुस्स्थं
	न स्यादिच्छाविघातस्त्वनुपधिकतया देववाञ्छैकरस्यात्।।
 14.	विश्वस्यैतस्य जन्मस्थितिलयरचना विश्वकर्तुर्यथा स्यात्
	इच्छासन्तानभेदान्नियतिरिह तथा नित्यमुक्तक्रियाणाम्।
	तस्यानुच्छेदवृत्त्या प्रतिकलभिदुरास्ताश्च तादृक्प्रवाहाः
	तद्बुद्धेरापरोक्ष्यं त्वनिशमभिदुरं वर्तते ब्रह्मधीवत्।।
 15.	प्रत्यूहार्हः प्रजेशप्रभृतिसुकृतिनां सत्यसङ्कल्पभावो
	मर्त्यारम्भस्पृहादौ तदितरविविधप्राणिसृष्ट्यादिदृष्टेः।
	तेनेच्छासन्ततीनां सफलविफलते पुण्यपापैरमीषां
	मुक्तस्योक्ता चिकीर्षा त्वविहतविषया तारतम्यं न दोषः।।
 16.	सूत्रे मुक्तोऽप्यनन्याधिपतिरभिहितस्तेन कस्तस्य शेषी
	श्रुत्यैवोक्तस्स्वराडित्यपि विहतिरतः प्राक्प्रतिष्ठापितानाम्।
	मैवं नाथेतरान्प्रत्यघविहित इह क्षिप्यते शेषभावो
	विश्वस्यात्मेश्वरो यः पतिरिति पठितस्तत्पतित्वं त्वबाध्यम्।।
 *4.4.5.
 17.	मुक्तः प्रोक्तोऽशरीरः क्वचिदथ बहुधा संभवः क्वाप्यधीतो
	गानक्रीडादि चोक्तं तदनुगुणमतद्वन्द्वमार्षं निरस्यन्।
	स्वच्छन्दस्योभयं तत्क्षममिति वदति स्वं मतं सूत्रकारः
	स्याच्चाकर्मोद्भवं तन्निखिलमपि परब्रह्मवत्तत्समस्य।।
 18.	मोक्षे पुण्याद्यभावात्तदुपधिकवपुर्वर्जितत्वं न दूष्यं
	तस्मिन्दुःखार्हदेहत्यजि च शुभवपुस्सत्त्वपक्षोऽप्यबाध्यः।
	इत्थं सत्यत्र मुक्तस्थितिरिह मुनिना कीदृशी सूत्रिता स्यात्
	नैवं स्वच्छन्ददेहग्रहतदनियमस्थापनेऽत्राभिसन्धेः।।
 19.	नानादेहा यदि स्युर्युगपदधिगतब्रह्मसाम्यस्य पुंसः
	तेषां व्याप्तस्वरूपान्वय उचित इति प्राक्तनाणुत्वहानम्।
	नैतद्धीव्याप्तिसिद्धेर्भवति च जगदावेशवाक् तन्निदाना
	सौभर्यादौ प्रक्लृप्तां गतिमपवदितुं न क्षमं ब्रह्मसाम्यम्।।
 20.	देहानां यौगपद्ये बहुषु कथमणुर्धारकोऽस्त्वेष मुक्तः
	चैतन्यद्वारतश्चेत् सकलमपि सदा धारयेद्व्याप्तबोधः।
	मैवं मुक्तस्य शक्तिर्नियमितविषया त्विच्छया सर्वशक्तेः
	प्राक्तादृग्योगशक्त्या बहुतनुभजने कर्मबन्धोऽप्यपेक्ष्यः।।
 21.	शक्तिः क्षेत्रज्ञसंज्ञा मुनिभिरभिदधे वेष्टिता कर्मभिस्स्वैः
	पुंसोऽनंशापि बुद्धिर्बहुविधविकृतिस्स्वीकृतैवं स चास्तु।
	वालाग्रेत्यादिवाक्यात्तदयमणुरपि स्यादनन्तोऽपि मुक्तौ
	न स्याज्जैनादिभङ्गे परिहृतविकृतेरैकरूप्यानपायात्।।
 22.	जीवस्यैकेकशो हि त्यजनत उदितो वृक्षशाखासु शोषः
	तस्मादद्वारकं स्यादपगतवरणे मुख्यमानन्त्यमस्मिन् ।
	मैवं शाखासु भोगाश्रयनियतिकरोपाधिनाशः प्रहाणं
	क्षेत्रादिन्यायतोऽसावभिमतिविरहात् स्यादधीतो जहातिः।।
 23.	एको नैकः परस्मात् पृथगपृथगपि स्वस्वरूपेण मुक्तः
	स्वाभीष्टाशेषभोक्ता स्वयमिति पृथुकक्षीबचोद्ये भ्रमन्ति।
	तेऽन्वीक्ष्य स्वोक्तिबाधं श्रुतिशतविहतिं तत्तदुक्त्यान्यपर्यात्
	जैनावष्टम्भदृप्यन्मतिकलहमुचस्सत्पथं संश्रयन्तु।।
 24.	सर्वं संकल्पमात्राल्लभत इति समाम्नायते सूत्रितञ्च
	स्वेच्छातो देहयोगाद्यनियतिकथनं स्यादतः पिष्टपेषः।
	तन्नान्योन्योपरुद्धश्रुतिगतिनियतिः कामतो़ऽनेकदेह-
	स्वीकारप्रक्रियेत्याद्यनियतिकथने सूत्रकाराभिसन्धेः।।
 *4.4.6.
 25.	यद्यप्युक्तो विमुक्तः परतनुरपृथक्सिद्ध इत्यत्र पूर्वं
	व्यापारांशे तथापि श्रुतमिह परमं साम्यमक्षोभणीयम्।
	संकल्पादेव सर्वोत्थितिरपि हि ततस्स्यादिति प्रत्यवस्थां
	कृन्तत्यन्ते़ऽधिकारे कृतिमदितरयोस्स्थापयन्भोगसाम्यम्।।
 26.	सायुज्यं भोगसाम्यं समगणि निपुणैश्शब्दशक्त्याद्यबाधात्
	तच्च व्यापारसाम्ये त्वसति न घटते स्वक्रियास्वादहानेः।
	तस्मान्मुक्तस्य सृष्टिप्रभृतिरपि जगद्व्यापृतिर्ब्रह्मतुल्या
	मैवं तल्लक्षणं सा कथमनुगमतस्तस्य चान्यस्य च स्यात्।।
 27.	कथ्यन्ते सृष्टिवाक्ये क्वचिदपि न जगत्कारणत्वेन मुक्ताः
	प्राधीतः कामचारो भवतु न जगदारम्भकत्वं ततस्स्यात्।
	सर्वाकारोपभोग्येश्वरविषयधियस्साम्यतो भोगसाम्यं
	युज्येतानन्दवल्ल्यां समगणि विभुनानन्दमात्रे समत्वम्।।
 28.	निष्कामश्रोत्रियस्याप्यतिदिशति सुखं मानुषानन्दतुल्यं
	सानन्दान्वक्तुकामा शतगुणमधिकानाविरिञ्चं क्रमेण।
	तत्तद्भोगात्प्रथिष्ठं कथमिदमवरं कष्टमिष्टं च मुक्ते
	सत्यं तत् स्यान्मुकुन्दप्रियजनसदृशे ह्येकदेशानुवादः।।
 29.	आनन्दानन्त्यमाह श्रुतिरिह हि यतो वाच इत्यादिकास्याः
	विश्रान्तिश्श्रान्तिमात्रादिति च निगदिता यामुनाचार्यवर्यैः।
	न ह्यानन्दोन्मितिस्स्याद्विधिशतवचनेऽप्यस्य यष्ट्या नभोवत्
	तच्चोक्तं भूधराण्वोरुदधिपतितयोर्मज्जने को विशेषः।।
 30.	विश्वं मुक्तस्य देहो नखलु तदपृथक्सिद्ध्यभावोपलम्भात्
	नोपादानं ततोऽसौ कथयितुमुचितस्सर्वशक्तित्वहानेः।
	नात्माशक्यं चिकीर्षेत्तदितरविषये निर्विघाता तदिच्छा
	व्यापारे भिद्यमानेऽप्यविषमरसता दृश्यते क्वापि लोके।।
 31.	तत्तत्सेवाविशेषस्थिरपरिणमितस्सार्वभौमप्रसादः
	सूते भृत्यस्य साम्यं स्वयमनभिमतस्वामिचिह्नैकवर्जम्।
	एवं देवं दयालुं शरणमुपगतैर्लभ्यतेऽनन्यलभ्या
	निर्धूतावृत्तिशङ्का निरुपधिकरसा सव्यवस्था त्ववस्था।।
 32.	अत्राहुस्सूत्रमन्त्यं पृथगधिकरणं केचिदाञ्जस्यलाभात्
	अस्त्यावृत्तिनिर्षेध्ये त्विममिति हि पदं तेन शङ्कोत्थितेति।
	भाष्यादौ तन्न दृष्टं भवति च सुगमं पूर्वशेषत्वमस्य
	स्यादावृत्तिप्रसङ्गादपि निखिलजगन्निर्मितौ साम्यशङ्का।।
 33.	सर्गाद्यावर्तलीलारससहचरिते दण्डरासे नियुक्तं
	जीवं देवो विमुच्य क्रमत इति सयुग्भावधन्यं भुनक्ति ।
	कर्मात्यन्तोपशान्तेरिह नच पुनरावर्तयत्येनमित्य-
	प्याम्नातेः कर्ममूलाक्षयफलकथनाद्युत्थशङ्कोपशान्तिः।।	
 34.	स्वाविर्भावोऽपवर्गे निरुपधिनियतस्वप्रकार्यन्तदृष्टिः
	चिद्रूपस्यैव तद्वच्छ्रुतिमकुटमितैस्स्वप्रकारैस्सहेक्षा।
	सङ्कल्पादेव सिद्धिस्तदनु च नियमोन्मुक्तता ब्रह्मसाम्य-
	प्राप्तौ तल्लक्षणांशोज्झनमिति चरमाध्यायतुर्याङ्घ्रिसाराः।।
 35.	ध्यानादिं तत्प्रभावं करणभृत इतो देहकाराकुटीरात्
	निष्क्रान्तिं ब्रह्मनाड्या गतिमपि सुपथा स्वप्रकाशञ्च साध्यम्।
	इच्छातस्स्वेष्टसृष्टिं परममपि परब्रह्मणा भोगमात्रे	
	साम्यं मायामतस्थः कथमिव घटयेदन्तिमाध्यायसारम्।।
 36.	मानामानप्रभेदप्रभृतिविभजनादादिमे कर्मभागे
	नाना वा देवतेत्याद्यनुपदपठनान्मध्यमे देवतांशे।
	भागेऽस्मिन्भेदधर्मप्रभृतिकथनतस्सौगतादेश्च भङ्गात्
	मीमांसायास्त्रिकाण्ड्यां क्वचिदपि न मृषावादगन्धावकाशः।।
 37.	त्रय्यन्तोदन्वदन्तस्सृतिरियमुदिता देशिकैः कर्णधारैः
	तत्त्वार्थज्ञानपारं गमयति विशदं त्वन्यदीक्ष्यं विमुक्तौ।
	कर्तव्ये कल्पकारैः क्वचिदभिदधिरे कृत्यसन्देहभेदाः
	तत्त्वेऽप्येवं क्वचित्स्यात्तदपि न वितथस्स्वोपयुक्तांशबोधः।।
 38.	श्रुत्यन्तैकान्ततर्कक्रमगरिमधृतौ तूलवच्छैलवर्गः
	तत्सिद्धब्रह्मबोधद्युमणिरुचि तमस्स्तोमकल्पोऽन्यजल्पः।
	मोक्षोपायैकराज्ये तदितरविधयः किङ्करत्वं भजन्ते
	मुक्तानन्दामृतैकोदधिपृषतकणस्पर्धिनोऽन्ये पुमर्थाः।।
 39.	पारावर्यं विविच्य प्रथममवितथैरागमैस्तत्ववर्गे
	संसारे तीव्रभीतिः परसमधिगमे तीव्रनिष्पन्नरागः।
	कञ्चिद्विद्याविशेषं सपरिकरमधिष्ठाय शान्तान्तरायः
	सम्पद्य ब्रह्म भुङ्क्ते निरुपधिकमनावृत्तिरित्थं श्रुतार्थः।।
 40.	सासौ सासूयतत्तत्कुमतिमतसमुन्मूलनी मूलनीति-
	श्रेणीनिश्श्रेणिकल्पा त्रियुगपथरथारोहसूतं सुवीत।
	सन्तस्सन्तापवर्गप्रशमनपटुना तत्त्वबोधेन सन्तं
	सन्तोषं ब्रह्मसूत्राधिकरणचरणाध्यायसारावलिर्वः।।
 41.	षट्पञ्चाशच्छतञ्चेत्यधिकरणगणैर्व्यक्तसीमाविभागे
	काण्डेऽस्मिन्नस्मदुक्तं कतिचिदनुविदुः क्षेपधन्यैः किमन्यैः।
	पश्यन्तो विश्वमेतत् त्रिगुणगुणनिकायन्त्रितस्वान्तनिघ्नं
	नाथे नस्साक्षिभूते न वयमिह मुधा कुर्महे नर्महेलाम्।।
 42.	विश्वं द्रव्यादिभेदाद्विशदमभिहितं तत्त्वमुक्ताकलापे
	व्यूढं शारीरकस्य त्विह दृढघटितं रूपमापादचूडम्।
	तस्मादस्माच्छ्रुताब्धेरमृतमिव समुद्वान्तमश्रान्तबद्ध-
	श्रद्धैरन्योन्यहस्तप्रदमिदमुभयं धार्यमाचार्यवद्भिः।।
 43.	इत्थं शारीरकोक्ते पथि समुपनतास्स्रग्धराश्श्रद्दधानं
	पारे मायापयोधेः प्रहितमभिमुखैस्सूरिभिश्शुद्धभावैः।
	ब्रह्मालङ्कारकल्पैर्बहुभिरुपनिषत्सूत्रतात्पर्यशिल्पैः
	देवार्हत्वाय दिव्याप्सरस इव परिष्कृत्य सम्भावयन्ति।।
 44.	प्रज्ञाधम्मिल्लमल्लीपरिमलमिलितप्राज्ञसेवासमुद्य-
	च्छुद्धालोकोज्ज्वलं मां श्रुतिपरिषदुपस्कारिसौभाग्यवद्भिः।
	पद्यैरेतैस्स्वहृद्यैः प्रणवमहिमवत्पाञ्चजन्यक्रमेण
	स्वाध्मातं रङ्रनाथस्स्वयमिति मुखरीकृत्य संमोदतेस्म।।
 45.	पाराशर्यः प्रभूतादुपनिषदमृतोदन्वतस्सारभूतं
	निर्मथ्यादत्त सूत्रैरवितथनिगमाचार्यनामा मुनीन्द्रः ।
	यत्तन्निष्कृष़्टमित्थं यतिपतिहृदयारूढमारूढतार्क्ष्यः
	तद्वक्ता वाजिवक्त्रस्सह मम गुरुभिर्वादिहंसाम्बुवाहैः।।
 
