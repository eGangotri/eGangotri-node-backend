12-1
अग्निस्तक्मानमप बाधतामितः सोमो ग्रावा मरुतः पृतदक्षाः। 
वेदिर्वहिः समिधः शोशुचाना अप रक्षांस्यमुया धमन्तु।। 1 ।।
अयं यो रूरो अभिशोचयिष्णुर्विश्वा रूपाणि हरिता कृणोति।
तस्मै तेऽरणाय बभ्रवे तपुर्मघाय नमोऽस्तु तक्मने।। 2 ।
तक्मन् सार्थिनमिच्छस्व वशी सन् मृडयासि नः। 
अथेहि यत्र ते गृहा अनिनूर्त्तेषु दस्युषु।। 3 ।।
यः पुरुषः पारुषेयोऽवध्वंस इवारुणः।
तक्मानं विश्वधावीर्या अधराञ्चं परासुव।। 4 ।।
अधराञ्चं प्र हिणोमि नमस्कृत्वा तक्मने।
शकम्भरस्य मुष्टिहा पुनर्गच्छ महावृषान्।। 5 ।।
महावृषान् मूजवत ओक एधि परेत्य।
व्रतानि तक्मने ब्रूमो अन्यक्षेत्राणि वा इमाः।। 6 ।।
ओको अस्य मूजवन्त ओको अस्य महावृषाः।
याज्जातस्तक्मं तादसि बलिहिकेषु न्योचरः।। 7 ।।
तक्मन् व्याल वि गद व्यङ्ग भूरि यावय।
दासीं निष्टक्वरीमिच्छ तां वज्रेण समर्पय।। 8 ।।
गिरिं गच्छ गिरिजासि गिरौ ते माहिषो गृह-।
दासीमिच्छ प्रफर्व्यं तां तक्मन् वीव धूनुहि।। 9 ।।
यस्त्वं शीतो अथो रूरः सह कासावीवियः।
भीमास्ते तक्मन् हेतयस्ताभि स्म परि वृङ््धि नः।। 10 ।।
12-2
तक्मन् भ्रात्रा बलासेन स्वस्रा कासिकया सह।
पाम्ना भ्रातृव्येण नश्येतो मरटाङ्् अभि।। 1 ।।
गन्धारिभ्यो मूजवद््भ्यः काशिभ्यो मगधेभ्यः।
जने प्रियमिव शेवधिं तक्मानं परि दध्मसि।। 2 ।।
नार्कविन्दान्नार्विदालान्नान्नदीं वर्तकावतीम्।
व्रतानि तक्मने ब्रूमो अन्यक्षेत्राणि वा इमाः।। 3 ।।
अन्यक्षेत्रे न रमते सहस्राक्षो अमर्त्यः।
अभूदु प्रार्थस्तक्मा स गमिष्यति बलिहिकाम्।। 4 ।।
अदो गच्छ मूजवतस्ततो वा घ परस्तरम्।
मा स्मातो अभ्यैर्नः पुनस्तत्वा तक्मन्नुप ब्रुवे।। 5 ।।
परस्मै व त्वं चर परमस्यां परावति।
यथा नो नान्तमायसि यथा नो नाभिशोचया।। 6 ।।
12-3
यथेयमुर्वी पृथिवी वृद्धैव गर्भमादधे।
एवा दधामि ते गर्भं तस्मै त्वामवसे हुवे।। 1 ।।
पर्वताद्दिवो योनेर्गात्राद्गात्रात् समाशृतम्।
रेतो देवस्य देवस्यत्सरौ पर्णमिवाधाम्।। 2 ।।
विष्णुर्योनिं कल्पयतु त्वष्टा रूपाणि पिंशतु।
आ सिञ्चतु प्रजापतिर्धाता गर्भं दधातु ते।। 3 ।।
गर्भं धेहि सिनीवालि गर्भं धेहि सरस्वति।
गर्भं युवमश्विनास्यामा धत्तं पुष्करस्रजा।। 4 ।।
गर्भं ते राजा वरुणो गर्भं देवो बृहस्पतिः।
गर्भं त इन्द्रश्चाग्निश्च गर्भं धाता दधातु ते।। 5 ।।
गर्भो अस्योषधीनां गर्भोवनस्पतीनाम्।
गर्भो विश्वस्य भूतस्य सो अग्ने गर्भमेह धाः।। 6 ।।
येनौषधयो गर्भिणीः पशवो येन गर्भिणः।
तेषां गर्भस्य यो गर्भस्तेन त्वं गर्भिणी भव।। 7 ।।
वि ते ग्रन्थिं चृतामसि धाता गर्भं दधातु ते।
आ योनिं पुत्रो रोहतु जननं प्रति जायताम्।। 8 ।।
जनिष्ट हि महिया आ योनिं समिहासरत्।
अथा सोम इव भक्षणमा गर्भः सीदत्वृत्वियम्।। 9 ।।
धातः श्रेष्ठेन रूपेणास्या नार्या गवीन्योः।
पुमांसं पुत्रमा धेहि दशमे मासि सूतवे।। 10 ।।
12-4
सवितः श्रेष्ठेन रूपेणास्या नार्या गवीन्योः।
पुमांसं पुत्रमा धेहि दशमे मासि सूतवे।। 1 ।।
विष्णोः श्रेष्ठेन रूपेणास्या नार्या गवीन्योः।
पुमांसं पुत्रमा धेहि दशमे मासि सूतवे।। 2 ।।
त्वष्टः श्रेष्ठेन रूपेणास्या नार्या गवीन्योः।
पुमांसं पुत्रमा धेहि दशमे मासि सूतवे।। 3 ।।
भगः श्रेष्ठेन रूपेणास्या नार्या गवीन्योः।
पुमांसं पुत्रमा धेहि दशमे मासि सूतवे।। 4 ।।
अधि स्कन्द वीरयस्व गर्भमा धेहि योन्याम्।
वृषाणं वृष्ण्यावन्तं प्रजायै त्वा नयामसि।। 5 ।।
यद्वेद राजा वरुणो वेद देवो बृहस्पतिः।
इन्द्रो यद्वृत्रहा वेद तद् गर्भकरणं पिब।। 6 ।।
वि जिहीष्व बार्हत््सामे गर्भस्ते योनिमा शयाम्।
ददन् ते पुत्रं देवाः सोमपामुभयाविनम्।। 7 ।।
सोमस्य त्वर्त्वियेनोपैमि गर्भकृत्वने।
ततस्ते पुत्रो जायतां कर्तवै वीर्येभ्यः।। 8 ।।
12-5
जायस्वाग्ने अश्वत्थादस्मै क्षत्रायौजसे।
उग्र आपतिकादधि यो वृक्षां अधिरोहति।। 1 ।।
विबाधं चित् सहमानं त्वामग्ने जनयामसि।
जानां जनिष्यमाणां सपत्नान् प्र णुदस्व मे।। 2 ।।
अश्वत्थस्यारोहस्य वृक्षस्यारणयः कृताः।
ततो जाताय तेऽजानि वीडुजम्भाग्निरग्नये।। 3 ।।
तं जातं जातवेदसमा दधाम्यमर्त्यम्।
पावकमग्निमूतये शुचिमन्तं विषासहिम्।। 4 ।।
उत्तनुष्व धनुः प्रति मुञ्चस्व वर्म जहि शत्रून् वीर्या ते कृणोमि।
अत्र रध्यन्तु य उ ते सपत्नास्त्वमेकवृषो भव।। 5 ।।
वृषभं त्वा सजातानां सपत्नानां विषासहिम्।
हन्तारं शत्रूणां कृण्मो विराजं गोपतिं गवाम्।। 6 ।।
समुद्रोऽस्यपां ज्येष्ठ इन्द्रो देवेषु वृत्रहा।
व्याघ्रं सिंहं त्वा कृण्मो दमितारं पृतन्यताम्।। 7 ।।
इन्द्र इव दस्यूनधरान् कृणुष्वोग्र इव वातो विशूणन् सपत्नान्।
ते शुष्यन्त्वप दावादिवाग्नेः पर्यवीवरथा एनान्।। 8 ।।
सं वृश्चेनांस्ते शुष्यन्तु वृश्चेनान् मोपजां शिषः।
सपत्नान् सर्वांस्तृढ्वा त्वमेकवृषो भव।। 9 ।।
त्वमुग्रस्त्ं बली त्वमेधि विवाचनम्।
त्वं पृतन्यतः पूर्वः सपत्नां अव धूनुष्व।। 10 ।।
12-6
असपत्नः सपत्नहेन्द्र इवारिष्टो अक्षितः।
अधः सपत्नास्ते पदोः सर्वे सन्त्वभिष्ठिताः।। 1 ।।
म्लायन्तु ते खातमृलाः सपत्ना अग्निमेषां निर्ह्वायामि शरीरात् 
हविषैषामपि दधामि प्राणास्तथैभ्यो अमुचिः कृताः।। 2 ।।
अभिवर्धमभिभवं सपत्नक्षयणं हविः
राष्ट्राय तुभ्यं कृण्मः सपत्नेभ्यः पराभवन्।। 3 ।।
यो नः स्वो यो अरणोऽरातीयति पूरुषः।
इध्मस्येव प्रक्षायकस्तस्य मोच्छेषि किं चन।। 4 ।।
असपत्नं पुरस्तात् पश्चान्नोऽभयं कृतम्।
सविता मा दक्षिणत उत्तरान्मा शचीपतिः।। 5 ।।
दिवो मादित्या रक्षन्तु भूम्या रक्षन्त्वग्नयः।
इन्द्राग्नी रक्षतां मा पुरस्तादश्विनावभितः शर्म यच्छताम्।
तिरश्चीनघ्न्या रक्षतु जातवेदा भूतकृतो मे सर्वतः सन्तु वर्म।। 6 ।। 
12-7
त्वया पूर्वमथर्वाणो जघ्नु रक्षांस्योषधे।।
त्वया जघान कश्यपस्त्वया कृण्वो अगस्त्यः।। 1 ।।
त्वया वयमप्सरसो गन्धर्वांश्चातयामसि।
अजशृङ्ग्यज रक्षः सर्वान् गन्धेन नाशय।। 2 ।।
नदीं यन्त्वप्सरसो अपान्तारमिव श्वसन्।
गुल््गुलू पीला नलद्यौक्षगन्धिः प्रमन्दिनी।। 3 ।।
यत्रामर्त्या अप्स्वन्तः समुद्रे तुरुर्नीली तुर्वशी पुण्डरीका।
तत् परेता अप्सरसः प्रतिबुद्धा अभूतन।। 4 ।।
यत्र प्रेङ्खो गन्धर्वाणां दिवि बद्धो हिरण्ययः।
तत् परेता अप्सरसः प्रतिबुद्धा अभूतन।। 5 ।।
गन्धर्वाणामप्सरसामानर्तमिति सङ्गमम्।
तत् परेता अप्सरसः प्रति बुद्धा अभूतन।। 6 ।।
यत्राश्वत्था न्यग्रोधा महारुक्माः शिखण्डिनः।
तत् परेता अप्सरसः प्रति बुद्धा अभूतन।। 7 ।।
यत्र वोऽक्षा हरिता अर्जुना आघाटाः कर्कयः संवदन्ति।
तत् परेता अप्सरसः प्रति बुद्धा अभूतन।। 8 ।।
इयं वीरुच्छिखण्डितो गन्धर्वस्याप्सरापतेः।
भिनत्तु मुष्कावपि यातु शेफः।। 9 ।।
एयमगन्नोषधिर्वीरुधां वीर्यावती।
अजशृङ्ग्यराटकी तीक्ष्णशृङ्गी व्यृषतु।। 10 ।।
12-8
अपेतेतो अप्सरसो गन्धर्वा यत्र वो गृहाः।
तीक्ष्णशृडग्यराटक्यजशृङ्गी व्यृषतु।। 1 ।।
जाया वेद वो अप्सरसो गन्धर्वाः पतयो यूयम्।
अप क्रामत् पुरुषादमर्त्या मर्त्यं मा सचध्वम्।। 2 ।।
भीमा इन्द्रस्य हेतयः शतमृष्टीरयस्मै।
ताभिर्गन्धर्वानभैद्यानवकादान् व्यृषतु।। 3 ।।
अवकादाँ अभिशाचो भित्सु द्योतयमामकान्।
गन्धर्वान् सर्वानोषधे प्र णुदस्व परा णय।। 4 ।।
उन्माद्यन्तीरभिशोचयन्तीर्मुनिं नग्नं कृण्वतीर्मोघहासिनम्।
अप्सरसो रघटो याश्चरन्ति गन्धर्वपत्नीरजशृङ्ग्याशये।। 5 ।।
श्वेती कृण्वानः पुरुषं विश्वा रूपाणि बोभुवत्।
श्वेवैकं कपिरिवैकं कुमारः सर्वकेशकः।
प्रियो दृशे भूत्वा गन्धर्वः सचते स्वियं तमितो नाशयामसि।। 6 ।।
12-9
यो वै वशां देवयते पचते वाहुताममा।
मृत्योः स बध्यते पाशे देवानां च यमस्य च।। 1 ।।
दक्षिणां सूर्यामदितिं वदन्ति वशां वाचं कल्पयन्तः समानीम्।
सप्तऋषयो नि दधुर्वाचमेतां सरस्वती मृडया कल्पयन्तः।। 2 ।।
इमां वशां वाचमाहुर्वशेति तिस्रो वशा अतिहिताः सधस्थे।
तासामग्नौ मनसैकां जुहोमि तां नः स्वाद्वीं भूतपतिः कृणोतु।। 3 ।।
स्वाद्वीं न एतां सविता कृणोतु स्वाद्वीं न एतां जनिता पशूनाम्।
जुहुध्यग्ने वयुनानि विद्वांस्तां नः स्वाद्वीं भूतपतिः कृणोतु।। 4 ।।
इदं तृतीयं वशिनी वशाशि महिम्ने त्वा गर्भो अभ्या विवेश।
उशती त्वमुशतो गच्छ देवान् सत्याः सन्तु यजमानस्य कामाः।। 5 ।।
इयमम्भसा वाजसुतस्तभे गौर्यस्यामिन्द्रो वरुणस्तित्विषाते।
नृम्णमनृम्णं सचत इयमागन् धीरः पशुर्वीर्यमा विवेश।। 6 ।।
वशा ससूव स्थवीरं विपश्चितं वशा ससूव वष्कयं दिविस्पृशन्।
वशा ससूव तरुणं विभाजने वशा ससूव संजितं धनानाम्।। 7 ।।
यत् प्रोक्षणमपतद्वर्हिषस्परि दक्षिणतो वेद्या इन्द्रियावत्।
वशा सम्भूत्याधि गौरमीमेत्तस्याः पीवो अभवद्वर्मवाससम्।। 8 ।।
नमो महिम्न उत चक्षुषे वां वशर्षभो मनसा तत् कृणोमि।
देवाँ अपीतं पथिभिः शिवेभिर्मा नो हिंसिष्टं हरसा दैव्येन।। 9 ।।
वशामस्कन्ददृषभस्तिष्ठन्तीमधि तन्तुषु।
गर्भं तमद्य को वेद यतिधा सो अकल्पयत्।। 10 ।।
12-10
रूपमेकः पर्यभवद्राजा नामैक उच्यते।
पतीरूपस्यैको रूपं रूपमेकः सुकृत्वनाम्।। 1 ।।
प्रजापतिः परमेष्ठी मृत्युर्विश्वानरः स्वः।
सरस्वानस्या यज्ञस्य वशाया अधि जज्ञिरे।। 2 ।।
यस्य गृह आदायेत वशा देवकृतं हविः। 
निधानमस्या एष्यं दुहित्रे पत्यामिव।। 3 ।।
नास्याः सकृदभि तिष्ठेन्नास्य श्लोणा गृहे स्यात्।
वशा कन्येव दुर्मङ्कापचित्याविजानता।। 4 ।।
नैनां रक्षेद् ब्राह्मणेभ्यो नामा वि ग्लापयाति च।
यतीं न प्रत्या वर्तयेद् यस्य गोषु वशा स्यात्।। 5 ।।
नास्या वशमा रुन्धेद् देवा मनुष्या उत।
वशं यदन्वैद् ब्रह्मणा तस्मादेषाभवद्वशा।। 6 ।।
वशं कृण्वाना वशिनीयमागन् पदं कल्याण्यवपश्यमाना।
अनिष्ट्योष्टिमभि जायमाना यज्ञस्य मात्रामभिकल्पमाना।। 7 ।।
इन्द्रवन्तस्ते मरुतस्तुरीयं भेजिरे वशे।
तुरीयमादित्या रुद्रास्तुरीयं वसवो वशे।। 8 ।।
तुरीयभाज आदित्यान् वशायाः कवयो विदुः।
अथास्याः पथ्यैका तनुश्चतस्रश्चक्लृपे दिशः।। 9 ।।
वशा पन्थामन्वपश्यन्नाकपृष्ठं स्वर्विदाम्।
आदित्या एनामन्वायन्नृषयश्च तपस्विनः।। 10 ।।
12-11
पदेपदे कल्पयन्त आदित्याङिगिरसो यजुः।
ईडाना अन्वायन्वशां तदैडं सामोच्यते।। 1 ।।
वशेडा वशानुमतिर्वशामाहुः सरस्वतीम्।
विराजं मन्यन्ते वशां वाग्वशा पृथिवी वशा।। 2 ।।
वशा देष्ट्री सिनीवाली वशोषा निर््ऋतिर्वशा।
वशायां मृत्युमविशदा मृत्युमविशद् वशा।। 3 ।।
अग्निर्वागुदकं चक्षुर्मनो वातो वशी वशा।
तन्वं को अस्यास्तां वेद ययोदक्रामदेकया।। 4 ।।
यां चक्षुषा मनसा संविदाना हृदा पश्यन्ति कवयो मनीषिणः।
तस्याः प्रजाधिपतिः पशूनां वशा राज्ञा नान्तवेषा सृष्टिः।। 5 ।।
को वशाया ऊधो वेद क उल्बं च जरायु च।
स्तनानस्याः को वेद क इ तद्वेद यद् दुहे।। 6 ।।
अहमस्या ऊधो वेदाहमुल्बं च जरायु च।
स्तनानस्याः अहं वेदाथो तद्वेद यद् दुहे।। 7 ।।
नैनामहं रक्षेयं दद्यामेव स्याच्च मे।
स्तनाह्यस्या अहं वेद क्षीरमुल्बं च जरायु च।। 8 ।।
कृत्तिर्योनिरधिवासो जरायु पाण्डमुल्बं नाभिरुष्णीषमस्याः।
आ जरसं धयतु मातरं वशी ब्रह्मभिः क्लृप्तः स ह्यस्य बन्धुः।। 9 ।।
(इति पञ्चदशर्चो नाम द्वादशकाण्डे प्रथमोऽनुवाकः)
12-12
इन्द्रस्य नु वीर्याणि प्र वोचं यान्ति चकार प्रथमानि वज्री।
अहन्नहिमन्वपस्ततर्द प्र वक्षणा अभिनत् पर्वतानाम्।। 1 ।।
अहन्नहिं पर्वते शिश्रियाणं त्वष्टास्मै वज्रं स्वर्यं ततक्ष।
वाश्रा इव धेनवः स्यन्दमाना अञ्जः समुद्रमव जग्मुरापः।। 2 ।।
वृषायमाणोऽवृणीत सोमं त्रिकद्रुकेष्वपिबत् सुतस्य।
आ सायकं मघवादत्त वज्रमहन्नेनं प्रथमजामहीनाम्।। 3 ।।
यदिन्द्राहन् प्रथमजामहीनामान् मायिनाममिनाः प्रोत मायाः।
आत् सूर्यं जनयन् द्यामुषासं तादीत्ना शत्रुं न किला विवित्से।। 4 ।।
अहन् वृत्रं वृत्रतरं व्यंसमिन्द्रो वज्रेण महता वधेन।
स्कन्धांसीव कुलिशेना विवृक्णाहिः सयदुपपृक् पृथिव्याः।। 5 ।।
अयोद्धेव दुर्मद आ हि जुह्वे महावीरं तुविबाधमृजीषम्।
नातारीदस्य समृतिं वधानां सं रुजानाः पिपिष इन्द्रशत्रुः।। 6 ।।
अपादहस्तो अपृतन्यदिन्द्रमास्य वज्रमधि सानौ जघान।
वृष्णो वध्रिः प्रतिमानं बुभूषन् पुरुत्रा वृत्रो अशयद् व्यस्तः।। 7 ।।
नदं न भिन्नममुया शयानं मनो रुहाणा अति यन्त्यापः।
याश्चिद्वृत्रो महिना पर्यतिष्ठत् तासामहिः पत््सुतः शीर्बभुव।। 8 ।।
नीचावया अभवद्वृत्रपुत्रेन्द्रो अस्या अव वधर्जभार।
उत्तरा सूरधरः पुत्र आसीद् दानुः शये सहवत्सा न धेनुः।। 9 ।।
अतिष्ठन्तीनामनिवेशनानां काष्ठानां मध्ये निहितं शरीरम्।
वृत्रस्य निण्यं वि चरन्त्यापो दीर्घं तम आशयदिन्द्रशत्रुः।। 10 ।।
12-13
दासपत्नीरहिगोपा अतिष्ठन् निरुद्धा आपः पणिनेव गावः।
अपां बिलमपिहितं यदासीद्वृत्रं जघन्वाँ अप तद् ववार।। 1 ।।
अश्व्यो वारो अभवस्तदिन्द्र सृके यत् त्वा प्रत्यहन् देव एकः।
अजयो गा अजयः शूर सोममवासृजः सर्तवे सप्त सिन्धून्।। 2 ।।
नास्मै विद्युन् न तन्यतुः सिषेध न याम्यहमकिरद्् ध्रादुनिं च।
इन्द्रश्च यद् युयुधाते अहिश्चोतापरीभ्यो मघवा वि जिग्ये।। 3 ।।
अहेर्यातारं कमपश्य इन्द्र हृदि यत्ते जघ्नुषो भीरगच्छत्।
नव च यन्नवतिं च स्रवन्तीः श्येनो न भीतो अतरो रजांसि।। 4 ।।
इन्द्रो जातोऽवसितस्य राजा शमस्य च शृङ््गिणो वज्रबाहुः।
सेदु राजा क्षयति चर्षणीनामरान् न नेमिः परि ता बभुव।। 5 ।।
12-14
यो जात एव प्रथमो मनस्वान् देवो देवान् क्रतुना पर्यभूषत्।
यस्य शुष्माद्रोदसी अभ्यसेतां नृम्णस्य मह्ना स जनास इन्द्रः।। 1 ।।
यः पृथिवीं व्यधमानामदृंहद् यः पर्वतान् प्रकुपिताँ अरम्णात्।
यो अन्तरिक्षं विममे वरोयो यो द्यामस्तभ्नात् स जनास इन्द्रः।। 2 ।।
यो हत्वाहिमरिणात् सप्त सिन्धून् यो गा उदाजदपधा बलस्य।
यो अश्मनोरन्तरग्निं जजान संवृक् समत्सु स जनास इन्द्रः।। 3 ।।
येनेमा विश्वा च्यवना कृतानि यो दासं वर्णमधरं गुहाकः।
श्वघ्नीव यो जिगिवाल्लँक्षमाददर्यः पुष्टानि स जनास इन्द्रः।। 4 ।।
यं स्मा पृच्छन्ति कुह सेति घोरमुतेमाहुर्नैषो अस्तीत्येनम्।
सो अर्यः पुष्टीर्विज इवा मिनाति श्रदस्मै धत्त स जनास इन्द्रः।। 5 ।।
यो रध्रस्य चोदिता यः कृशस्य यो ब्रह्मणो नाधमानस्य कीरेः।
युक्तग्राव्णो योऽविता सुशिप्रः सुतसोमस्य स जनास इन्द्रः।। 6 ।।
यस्याश्वासः प्रदिशि यस्य गावो यस्य ग्रामा यस्य विश्वे रथासः।
यः सूर्यं य उषसं जजान यो अपां नेता स जनास इन्द्रः।। 7 ।।
यं क्रन्दसी संयती विह्वयेते परेऽव उभया अमित्राः।
समानं चिद् रथमातस्थिवासा नाना हवेते स जनास इन्द्रः।। 8 ।।
यस्मान् नर्ते विजयन्ते जनासो यं युध्यमाना अवसे हवन्ते।
यो विश्वस्य प्रतिमानं बभूव यो अच्युतच्युत् स जनास इन्द्रः।। 9 ।।
यः शश्वतो मह्येनो दधानानबुध्यमानान् सर्वा जघान।
यः शर्धते नानुददाति शृध्यां यो दस्योर्हन्ता स जनास इन्द्रः।। 10 ।।
12-15
यः शम्बरं पर्वतेषु क्षियन्तं चत्वारिश्यां शरद्यन्वविन्दत्।
ओजायमानं यो अहिं जघान दानुं शयानं स जनास इन्द्रः।। 1 ।।
यः शम्बरं पर्यचरच्छचीभिर्यो वा वृकस्य नापिबत् सुतम्।
अन्तर्गिरौ यजमानं वहुं जनं यस्तंनासूरुक्षु स जनास इन्द्रः।। 2 ।।
यः सप्तरश्मिर्वृषभस्तु विष्मानवासृजत् सर्वते सप्त सिन्धून्।
यो रौहिणमस्फुरद् वज्रबाहुर्द्यामारोहन्तं स जनास इन्द्रः।। 3 ।।
द्यावा चिदस्मै पृथिवी नमेते शुष्माच्चिदस्य पर्वता भयन्ते।
यः सोमपा निचितो वज्रबाहुर्यो वज्रहस्तः स जनास इन्द्रः।। 4 ।।
यः सुन्वन्तमवति यः पचन्तं यः शंसन्तं यः शशमानमूती।
यस्य ब्रह्म वर्धनं यस्य सोमो यस्येदं राधः स जनास इन्द्रः।। 5 ।।
यः सुन्वते पचते दुध्र आ चिद् वाजं ददर्षिस किलासि सत्यः।
वयं त इन्द्र विश्वह प्रियासः सुवीरासो विदथमा वदेम।। 6 ।।
जातो व्यख्यत् पित्रोरुपस्थे भुवो न वेद जनितु परस्य।
तविष्यमाणो न्वोजो अख्यद् व्रता देवानां स जनास इन्द्रः।। 7 ।।
यः सोमकामो हर्यश्व आसु यस्माद्रेजन्ते भुवनानि विश्वा।
यो जघान शम्बरं यश्च शुष्णं य एकवीरः स जनास इन्द्रः।। 8 ।।
12-16
शं न इन्द्राग्नी भवतामवोभिः शं न इन्द्रावरुणा रातहव्या।
शमिन्द्रासोमा सविताय शं योः शं न इन्द्रापूषणा वाजसातौ।। 1 ।।
शं नो भगः शमु नः शंसो
अस्तु शं नः पुरुन्धिः शमु सन्तु रायः।
शं नः सत्यस्य सूयमस्य शंसः शं नो अर्यमा पुरुजातो अस्तु।। 2 ।।
शं नो धाता शमु धर्ता नो अस्तु शं न उरूची भवतु स्वधाभिः।
शं रोदसी बृहती शं नो अद्रिः शं नो देवानां सुहवानि सन्तु।। 3 ।।
शं नो अग्निर्ज्योतिरनीको अस्तु शं मित्रावरुणावश्विना शम्।
शं नः सुकृतां सुकृतानि सन्तु शं न इषिरो अभि वातु वातः।। 4 ।।
शं नो द्यावापृथिवी पूर्वहूतौ शमन्तरिक्षं दृशये नो अस्तु।
शं न ओषधीर्वनिनो भवन्तु शं नो रजसः पतिरस्तु जिष्णुः।। 5 ।।
शं न इन्द्रो वसुभिर्देवो अस्तु शमादित्येभिर्वरुणः सुशंसः।
शं नो रुद्रो रुद्रेभिर्जलाषः शं नस्त्वष्टाग्नाभिरिह शृणोतु।। 6 ।।
शं नः सोमो भवतु ब्रह्म शं नः शं नो ग्रावाणः शमु सन्तु यज्ञाः।
शं नः स्वरूणां मितयो भवन्तु शं नः प्रस्वः शम्वस्तु वेदिः।। 7 ।।
शं नः सूर्य उरुचक्षा उदेतु शं नो भवन्तु प्रदिशश्चतस्रः।
शं नः पर्वता ध्रुवयो भवन्तु शं नः सिन्धवः शमु सन्त्वापः।। 8 ।।
शं नो अदितिर्भवतु व्रतेभिः शं नो भवन्तु मरुतः स्वर्काः।
शं नो विष्णुः शमु पूषा नो अस्तु शं नो भवित्रं शम्वस्तु वायुः।। 9 ।।
शं नो देवः सविता त्रायमाणः शं नो भवन्तूषसो विभातीः।
शं नः पर्जन्यो भवतु प्रजाभ्यः शं नः क्षेत्रस्य पतिरस्तु शम्भुः।। 10 ।।
12-17
शं नः सत्यस्य पतयो भवन्तु शं नो अर्वन्तः शमु सन्तु गावः।
शं न ऋभवः सृकृतः सुहस्ताः शं नो भवन्तु पितरो हवेषु।। 1 ।।
शं नो देवा विश्वदेवा भवन्तु सं सरस्वती सह धीभिरस्तु।
शमभिषाचः शमु रातिषाचः शं नो दिव्याः पार्थिवाः शं नो अप्याः।। 2 ।।
शं नो अज एकपाद् देवो अस्तु शमहिर्बुध्न्यः शं समुद्रः।
शं नो अपां नपात्पेरुरस्तु शं नः पृश्निर्भवतु देवगोपाः।। 3 ।।
आदित्या रुद्रा वसवो जुषन्तामिदं ब्रह्म क्रियमाणं नवीयः।
शृण्वन्तु नो दिव्याः पार्थिवासो गोजाता उत ये यज्ञियासः।। 4 ।।
ये देवानामृत्विजो यज्ञियासो मनोर्यजत्रा अमृता ऋतज्ञाः।
ते नो रासन्तामुरुगायमद्य यूयं पात स्वस्तिभिः सदा नः।। 5 ।।
तदस्तु मित्रावरुणा तदग्ने शंयोरश्मभ्यमिदमस्तु शस्तम्।
असीमहि गातुमुत प्रतिष्ठां नमो दिवे बृहते सादनाय।। 6 ।।
12-18
अग्नावग्निश्चरति प्रविष्ट ऋषीणां पुत्रो अधिराज एषः।
तस्मै जुहोमि हविषा घृतेन मा देवानां यूयवद् भागधेयम्।। 1 ।।
युक्तो वह जातवेदः पुरस्तादग्ने विद्धि क्रियमाणं यथेदम्।
त्वं भिषग् भेषजस्यापि कर्ता त्वया गामश्वं पुरुषं सनेम।। 2 ।।
तथा त्वमग्ने कृणु जातवेदोऽनेन विद्वान् हविषा यविष्ठ।
पिशाचो अस्य यतमो जघास यथा सो अस्य परिधिष्पताति।। 3 ।।
योऽस्यदिदेव यतमो जघास यथा सो अस्य परिधिष्पताति।
तथा त्वमग्ने कृणु जातवेदो विश्वेभिर्देवैः सह संविदानः।। 4 ।।
अक्ष्यौ नि विध्य हृदयं नि विध्य जिह्वां नि तृन्धि प्र दतः शृणीहि।
पिशाचो अस्य यतमो जघासाग्ने यविष्ठ प्रति तं शृणीहि।। 5 ।।
यदस्य हृतं विहृतं यत् पराभृतमात्मनो जग्धमुत यत् पिशाचैः।
तदग्ने विद्वान् पुनरा भर त्वं शरीरे प्राणमसुमेरयास्य।। 6 ।।
अपां त्वा पाने यतमो ददम्भौदने मन्थे यदि वोत लेहे।
तदात्मना प्रजया पिशाचा वि यातयन्तामगदोऽयमस्तु।। 7 ।।
क्षीरे त्वा मांसे यतमो ददम्भाकृष्टपच्ये अशने धान्ये यः।
तदात्मना प्रजया पिशाचा वि यातयन्तामगदोऽयमस्तु।। 8 ।।
आमे सुपक्वे शवले विपक्वे य इमं पिशाचो अशने ददम्भ।
तमिन्द्रो वाजी वज्रेण हन्तु भिनत्तु सोमः शिरो अस्य धृष्णुः।। 9 ।।
दिवा त्वा नक्तं यतमो ददम्भ क्रव्याद् यातुः शयने पिशाचः।
तदग्ने विद्वान् प्र दह क्षिणीह्यप्येनं धेहि निर््ऋतेरुपस्थे।। 10 ।।
12-19
सोमस्येन्द्रस्य वरुणस्य राज्ञो विष्णोर्बलेन सवितुः सवेन।
अग्नेहोत्रेण प्र णुदे पिशाचान् यविष्ठस्य ब्रह्मणा जातवेदसः।। 1 ।।
क्रव्यादमग्ने रुधिरं पिशाचं मनोहनं जहि जातवेदः सहोभिः।
श्रद्धेमं ब्रह्म जुषतां दक्षिणायुर्यथा जीवात्यगदो भवाति।। 2 ।।
पुनस्त्वा प्राणः पुनरैत्वायुः पुनश्चक्षुः पुनरैतु श्रोत्रम्।
अपघ्ना नो दुरितानि विश्वा शतं हिमाः सर्ववीरा मदेम।। 3 ।।
पुनरस्मै मनो धेहि पुनरायुः पुनर्बलम्।
आपनमस्य प्राणं चाग्ने वर्धय जीवसे।। 4 ।।
चक्षुः सूर्य पुनर्देहि वात प्राणं समीरय।
शरीरमस्य मांसान्यग्ने सं भारया त्वम्।। 5 ।।
समा भर जातवेदो यज्जग्धं यत् पराभृतम्।
गात्राण्यस्य कल्पय पुनरा प्यायतामयम्।। 6 ।।
सोमस्येव जातवेदो अंशुरा प्यायतामयम्।
अग्ने विरप्सिनं मेध्यमयक्ष्मं कृणु जीवसे।। 7 ।।
सं मा सिञ्चन्तु मरुतः सं पूषा सं बृहस्पतिः।
सं मायमग्निः सिञ्चतु प्रजया च धनेन च दीर्घमायुष्कृणोतु मे।। 8।।
वि मुञ्चामि ब्रह्मणा जातवेदसमग्नि होतारमजरं रथस्पृतम्।
सर्वा देवानां जनिमानि विद्वान् यथाभागं वहतु हव्यमग्निः।। 9 ।।
ये पुमांसो यातुधाना या स्त्रियो यातुधान्यः।
बलवदिन्द्रस्य वज्रेणावाचीनानव हन्मि तान्।। 10 ।।
12-20
यं शपामो य उ नः शपाति यं द्विष्मो य उ द्वेषत् पिशाचः।
क्रव्यादमग्ने महता वधेन तमत्रापि प्र दह जातवेदः।। 1 ।।
य आरेभे यस्य वा घास्यप्सरा यः कृण्वेन संविदो यातुमावान्।
उलूकयातुं भृमलो यस्य यातुस्तमत्रापि प्र दह जातवेदः।। 2 ।।
य आददे यस्य वाघासि पित्र्यास्तेन श्वयातुरुत सम्भिधेहिभिः।
यः पताद्रोधनस्याधिदेवनं क्रव्यात् पिशाचः क्रविषस्तितृप््सन्।
उलूकयातुं भृमलो यस्य यातुस्तमत्रापि प्र दह जातवेदः।। 3 ।।
यः पुरुषेणेयते रथेन क्रव्याद् यातुः पिशुनः पिशाचः।
वैश्वानरेण सयुजा सूर्येण तमत्रापि प्र दह जातवेदः।। 4 ।।
यो नो वलिं मृगया यश्च नः कृषिं परितिष्ठाद् यातुभिर्यश्च नः शपात्।
अस्ता रुद्रः श्रथत्वायुरस्य तमत्रापि प्र दह जातवेदः।। 5 ।।
मा यातुमान् विदत मृडितारमलोका अस्मै प्रदिशो भवन्तु।
समेनं तपतां रोदसी उभे तमत्रापि प्र दह जातवेदः।। 6 ।।
ज्योतिष्मतीस्तपना याश्च रोचना प्रत्योषन्तीस्तन्वो यास्ते अग्ने।
ताभिर्मे मर्माण्यभितो ददस्व मा त्वा दभन् यातुधाना नृचक्षः।। 7 ।।
अपो देवीः पिशाचानामप नह्यन्त्वास्यम्।
यथेमं ममात्मानममाधृष्य पुनः पतान्।। 8 ।।
सदं पुष्पे सदं फले सदमिन्द्राभिरक्षिते।
सदा पिशाचा म्रियन्तां मैषामुच्छेषि कश्चन।। 9 ।।
ये पतन्तो यातुधाना दिवानक्तमुपाचरान्।
रात्री मा तेभ्यो रक्षत्वह्न आत्मानं परि ददे।। 10 ।।
12-21
इमं बध्नामि ते मणिं दीर्घायुत्वाय तेजसे।
दर्भं सपत्नजम्भनं द्विषतस्तपनं हृदः।। 1 ।।
द्विषतस्तापयन् हृदः शत्रूणां तापयन् मनः।
दुर्हार्दः सर्वांस्त्वं दर्भ घर्म इवाभीत् सुतापयन्।। 2 ।।
घर्म इवाभितपन् दर्भ द्विषतो नितपन् मणे।
हृदः सपत्नानां भिन्धीन्द्र इव विरुजं वलम्।। 3 ।।
भिन्धि दर्भ सपत्नानां हृदयं द्विषतां मणे।
उद्यं त्वचमिव भूम्याः शिर एषां वि पातय।। 4 ।।
भिन्धि दर्भ सपत्नान् मे भिन्धि मे पृतनायतः।
भिन्धि मे सर्वान् दुर्हार्दो भिन्धि मे द्विषतो मणे।। 5 ।।
छिन्धि दर्भ सपत्नान् मे छिन्धि मे पृतनायतः।
छिन्धि मे सर्वान् दुर्हार्दः छिन्धि मे द्विषतो मणे।। 6 ।।
वृश्च दर्भ सपत्नान् मे वृश्च मे पृतनायतः।
छिन्धि मे सर्वान् दुर्हार्दः छिन्धि मे द्विषतो मणे।। 7 ।।
कृन्त दर्भ सपत्नान् मे कृन्त मे पृतनायतः।
छिन्धि मे सर्वान् दुर्हार्दः छिन्धि मे द्विषतो मणे।। 8 ।।
पिंश दर्भ सपत्नान् मे पिंश मे पृतनायतः।
छिन्धि मे सर्वान् दुर्हार्दः छिन्धि मे द्विषतो मणे।। 9 ।।
विध्य दर्भ सपत्नान् मे विध्य मे पृतनायतः।
छिन्धि मे सर्वान् दुर्हार्दः छिन्धि मे द्विषतो मणे।। 10 ।।
12-22
निक्ष दर्भ सपत्नान् मे निक्ष मे पृतनायतः।
निक्ष मे सर्वान् दुर्हार्दो निक्ष मे द्विषतो मणे।। 1 ।।
तृन्धि दर्भ सपत्नान् मे तृन्धि मे पृतनायतः।
निक्ष मे सर्वान् दुर्हार्दो निक्ष मे द्विषतो मणे।। 2 ।।
भङ््धि दर्भ सपत्नान् मे भङ््धि मे पृतनायतः।
भङ्धि मे सर्वान् दुर्हार्दो भङ््धि मे द्विषतो मणे।। 3 ।।
मृण दर्भ सपत्नान् मे मृण मे पृतनायतः।
मृण मे सर्वान् दुर्हार्दो मृण मे द्विषतो मणे।। 4 ।।
मन्थ दर्भ सपत्नान् मे मन्थ मे पृतनायतः।
मन्थ मे सर्वान् दुर्हार्दो मन्थ मे द्विषतो मणे।। 5 ।।
पिण्ढि दर्भ सपत्नान् मे पिण्ढि मे पृतनायतः।
पिण्ढि मे सर्वान् दुर्हार्दः पिण्ढि मे द्विषतो मणे।। 6 ।।
ओष दर्भ सपत्नान् मे ओष मे पृतनायतः।
ओष मे सर्वान् दुर्हार्द ओष मे द्विषतो मणे।। 7 ।।
दह दर्भ सपत्नान् मे दह मे पृतनायतः।
दह मे सर्वान् दुर्हार्दो दह मे द्विषतो मणे।। 8 ।।
दह दर्भ सपत्नान् मे दह मे पृतनायतः।
जहि दर्भ सपत्नान् मे जहि मे द्विषतो मणे।। 9 ।।
यत्ते दर्भ जरामृत्यू स ते मर्मसु वर्म ते।
तेनेमं वर्मिणं कृत्वा सपत्नान् जहि वीर्यैः।। 10 ।।
शतन्ते दर्भ वर्माणि सहस्रं वीर्याणि ते।
तमस्मै विश्वे त्वां देवा जरसे भर्तवा अदुः।। 11 ।।
त्वामाहुर्देववर्म त्वां दर्भ ब्रह्मणस्पतिम्।
त्वामिन्द्रस्याहुर्वर्म त्वं राष्ट्राणि रक्षसि ।। 12 ।।
सपत्नक्षयणं दर्भं द्विषतस्तपनं हृदः।
मणिं क्षत्रस्य वर्धनं तनूपानं कृणोमि ते।। 13 ।।
यत् समुद्रो अभ्यक्रन्दत् पर्जन्यो विद्युता सह।
ततो हिरण्ययो बिन्दुस्ततो दर्भो अजायत।। 14 ।।
(इति पञ्चदशर्चो नाम द्वादशकाणे द्वितीयोऽनुवाकः)
इत्यथर्ववेदे पैप्पलादसंहितायां पञ्चदशर्चो नाम द्वादशः काण्डः समाप्तः