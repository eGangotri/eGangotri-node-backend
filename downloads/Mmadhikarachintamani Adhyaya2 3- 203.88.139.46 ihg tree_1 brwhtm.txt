                             			 श्रीः
                        द्वितीयाध्यायस्य तृतीयपादः
2.3.1.
      1.  अत्र पूर्वोत्तरपादसङ्गतिर्भाष्य एव सुव्यक्तमुच्यते---- 'साङ्ख्यादिवेदबाह्यतन्त्राणां न्यायाभासमूलतया विप्रतिषेधाच्चसामञ्जस्यमुक्तम्। इदानीं स्वपक्षस्य विप्रतिषेधादिदोषगन्धाभावाख्यापनाय ब्रह्मकार्यतयाभिमतचिदचिदात्मकप्रपञ्चस्य कार्यप्रकारो विशोध्यते'  इति। अत्र पूर्वपादद्वयस्योत्तरपादद्वयेन सङ्गतिरस्स्माभिः पूर्वमेवोक्ता--- कारणद्वारकबाह्यविरोधपरिहार परौ द्वौ पादौ, अपरौ पुनः कार्यद्वारकान्तरविरोधपरिहारपराविति। अतः परं कार्यविषयविरोधपरिहारपरयोः पादयोः परवाद्युक्तप्रक्रियां विभागेनानूद्य तत्प्रतिक्षेपरूपस्वपक्षमन्ते निगमयति-- सर्वमिति। अत्र चत्वारः पक्षाः प्रतिक्षेप्याः। द्रव्यञ्चाद्रव्यंच  सर्वं नित्यमिति साङ्ख्याः प्रतिवदन्ति। सर्वं क्षणिकमिति वैभाषिकाः। सर्वं नित्यानित्यमिति जिनपरिपठितां सप्तभङ्गीं पठन्तः प्राहुः। द्रव्यमाना नित्यं पर्यायात्मनाऽनित्यमिति वदन्तोऽपि विपर्यस्य प्रवदन्ति। नित्यमेवानित्यमिति क्वचित् क्वचित्पुनरनित्यमपि नित्यमिति प्राहुः। वैशेषिकाः खलु नित्यमेव चैतन्यमनित्यमिति वदन्ति तथा नित्यमेवेश्वरविग्रहादिकं प्रमाणसिद्धं न सहन्ते एवमनित्यमपि नित्ययन्ति। यथाऽनित्ययओर्घटतद्धर्मयोस्सम्बन्धं समवायात्मकमनित्यमपि नित्यमेव ब्रुवते। एवं परपक्षाननूद्य श्रुत्य
वलम्बनेनोत्थितांस्तान् श्रुतिभिरेव निरुन्धन् वियत्प्राणपादौ युनक्तीत्यन्वयः।।
	2. अधिकरणसङ्गतिस्तु -- श्रीपाञ्चरात्राधिकरणे जीवोत्वादौ जीवाभिमानिसङ्कर्षणादिपरत्वादौपचारिक इत्युक्तम्, तर्हि तेनैव न्यायेन वियदुत्पत्तिवादोऽप्यौपचारिक एव स्यादिति शङ्क्योत्थानमिति। तदर्थविचारस्तु -- किं वियदुत्पद्यते नेति। किं 'आत्मन आकाशस्संभूतः'  इत्याकाशस्योत्पत्तिं प्रतिपादयति नेति। किमत्र सम्भूतिशब्दो मुख्योत्पत्तिपर उत गौण इति। किमन्यत्र निरवयवस्यानुत्पत्तिदर्शनं निरवयवस्यास्य शब्दैकमधिगम्यस्योत्पत्तियोग्यतामवगमयति नेति। अत्र पूर्वोत्तराधिकरणयोस्सङ्गतिप्रदर्शनपूर्वकं पूर्वपक्षवाद्यभिमतमनूद्य प्रतिक्षिपति -- पूर्वत्रेति। अयमत्र शब्दार्थः-- पूर्वस्मिन्नधिकरणे जीवोत्पत्तिवाक्यं पुरुषनित्यत्वप्रतिपादकवाक्येन बाधितमिति प्रसाधितम्। एवमाकाशोत्पत्तिविषयेऽपि वाक्ये नित्यत्वानित्यत्वप्रतिपादकवचसोर्विरोधे तथैव स्थितिरिति नित्यत्ववाक्येनानित्यत्वबाध इति कश्चिद्वदति। एवं पूर्वपक्षयुक्तौ सिद्धान्त्यभिमतमाह -- सिद्धान्तीति। अयमर्थः -- आकाशोत्पत्तिरनेकश्रुतिप्रतिपन्ना। न तास्यामन्यथासिद्धिरस्ति। अनन्यथासिद्धबहुश्रुतिप्रतिपन्नेऽर्थे जाग्रति एकोऽमुख्यो युक्त्याभासः परवादिकल्पितो जीवितुमेव नार्हतीति भवदुक्तं  परित्यजामः। 'वायुश्चान्तरिक्षञ्चैतदमृतम्' इति श्रुत्यैवाकाशस्यामृतत्वमुक्तम्, तत्परित्यागे जीवामृतत्वोक्तेरपि परित्यागप्रसङ्ग इत्याशङ्क्य भाष्यकारोक्तवैषम्यं दर्शयति -- वाय्वित्यादिना। इदं किलात्र वैषम्यम् -- अनेकाः श्रुतयो ह्याकाशस्य जनिमुत्पत्तिं विदधति। एका श्रुतिस्मृतत्वमनुवदति। अतो हेतोर्हि भग्ना। सा च वायुसहपाठादत्यन्तमवसीदति। वायोर्ह्यनित्यत्वं सर्वलोकसम्प्रतिपन्नम्। इह पुनर्जीवनित्यत्वमेव सर्ववेदसम्प्रतिपन्नम्।उत्पत्तिवादस्तु क्वचित्क एव। स चान्थासिद्धः। तेनान्यथासिद्धबहुश्रुत्यानुगुण्येनात्मनित्यत्वं युक्तम्। वैपरीत्यादयुक्तमाकाशनित्यमिति वैषम्यसिद्धिरिति।।
	3.  अत्राकाशनित्यत्वप्रतिपादने पूर्वपक्षिपरिकल्पितानुक्तान्सुबहून् हेतूननूद्य शिष्यप्रतिबोधनार्थं व्यक्तमेव निराकरोति --- तेजःप्राथम्येत्यादिना। अयमत्र पूर्वपक्ष्यभिप्रेतो हेतुसमुदायः -- सद्विद्यायां हि 'तत्तेजोऽसृजत'  इति प्रथममाकाशसृष्टिमनुक्त्वा तेजस्सृष्टिरेवोच्यते। तेनाकाशस्य सृष्ट्यवचनमाकाश नित्यत्वपरमित्येको हेतुः। 'वायुश्चान्तरिक्षञ्चैतदमृतम्' इत्यव्यवधानेनामृतत्ववचनादित्यमरः। अनंशकद्रव्यभावादिति तृतीयः। अतो व्योमन्युत्पत्तिवागुपहितविषयैव स्याद् घटाकाशादिविषयैव इत्यादिरात्मोत्पत्तिवादो देहपरिग्रहविषय इत्यन्यथाक्रियते तद्वदिहापीति प्रतिबन्दी। अनूदितमेतत्प्रतिक्षिपति -- नेति।  यत्तु प्रथमं  तेजस्सृष्ट्यभिधानदृष्टेरित्युक्तं तन्न। प्राथम्यस्याश्रुतत्वात्।  नह्यत्र प्रथमं 
तेजस्सृत इति प्रथमशब्दश्रूयते। माभूत्प्राथम्यश्रवणम्, अथापि प्रथमपठनमात्रेण तत् कल्प्यत इत्याशङ्क्य प्रतिक्षिपति-- प्रथमपठनत इति। अन्येन बाधात् --  बहुस्मृतीतिहासपुराणन्यायोपबृंहितेन 'आत्मन आकाशस्सम्भूतः'  इत्यादिना वाक्येन बाधादित्यर्थः। कल्पनं हि लैङ्गिकम्। 'तस्माद्वा एतस्मादात्मनः'  इति पञ्चमीनिर्देशात् साक्षादेवाकाशस्य कार्यत्वं श्रुत्यैव प्रतीयत  इत्यर्थः। संभूतशब्दोऽपि जननवाची। अमृतपदमवशिष्यते -- तच्च चिरकालवर्तित्वमात्रप्रतिपादकामर्त्यादिपदवन्न नित्यत्वमुपपादयति। अत्र विनिगमने कारणमाह-- अनेकवाक्यैककण्ठ्यादिति। 'द्वैधे बहूनां वचनम्'  इति हि न्यायविदो निर्णयन्ति।।
	4. वैशेषिकाः खलु 'आकाशो नोत्पद्यते निरवयवद्रव्यत्वात्'   इत्यनुमानं प्रयुञ्जते तदसत् व्यर्थविशेषणत्वात् सर्वस्यापि हि द्रव्यस्य नित्यत्वेनैव प्रामाणिकत्वात् द्रव्यत्वमात्रं तु त्वत्पक्षेणानैकान्तिकम्।ननु घटाद्युत्पत्तिस्तर्हि कथमुच्यते?  सत्कार्यवादादेवेति ब्रूमः। न पुनर्घटादिद्रव्यस्योत्पत्तिः सदेव हि मृत्पिण्डादिकं पृथुबुध्नोदराकारादिरूपं प्राप्य घटादिकमित्युच्यते। तच्च युक्तियुक्तमेव। असमवायिकारणावस्थापन्नद्रव्यविशेषमन्तरेण कार्यावस्थायामपि द्रव्यान्तरस्यानुपलम्भात्। अयं च पक्षः श्रुतिभिरप्यनुमतः। तेन निरवयवद्रव्यत्वादिति व्यर्थविशेषणमेव। तेन तेषुतेषु द्रव्येषु नामान्तरभजनार्हावस्थया सृष्टिवादव इति सुशोभनमेतत्। तदिदमाह-- युक्त इत्यादिना। युक्तः-- युक्तियुक्त इत्यर्थः। श्रुतिभिरनुमत इति --'सदेव सोम्येदमग्र आसीत्'  इति ह्युच्यते। 'यथा सोम्यैकेन'  इति दृष्टान्तश्चास्मिन्नेव पक्षे सङ्घटते। एवं द्रव्योत्पत्तिवादमनङ्गीकृत्यावस्थान्तरोत्पत्त्या कार्यत्वमुपपादयिष्यन् सा पुनरवस्थान्तरोत्पत्तिनिरवयवद्रव्यवर्गेऽपि  परवादिनापि न परित्यज्याह-- इष्टा  इति। निश्शब्दे ह्याकाशे शब्दावस्थोत्पद्यते, एवं ज्ञानादिगुणविधुरेऽपि 
जीवे तद्गुणयोगः, तथा तत्कार्ययोदादिविधुरेऽपीश्वरादौ संयोगादिः, नित्यानामेव परमाणूनां परस्परसंयोगः, पार्थिवपरमाणुषु पाकजगुणोत्पत्तिः, इत्यादि स्वयमेव भाव्यम्। अयमत्र विशेषः -- उपादानस्वरूपे नामान्तरभजनार्हावस्थान्तरापत्तौ कार्यत्वं वदन्ति। अन्यथा ऽवस्थान्तरप्राप्तिरूपमिति। एवमुपपादितमर्थं वैशद्याय निगमयति -- तस्मादिति। श्रुतिष्वाकाशाद्युत्पत्तिरुक्ता वायुवह्निजलपृथिव्युत्पत्तितुल्यत्वान्नबाध्येत्यर्थः। अयमर्थः -- निरवयवत्वादुत्पत्तिनिराकरणे सिद्धसाधनम्, नामान्तरभजनार्हावस्थोत्पत्तिनिराकरणे लोकवेदयुक्त्युपलम्भविरोध इति।।
 2.3.2.
	5. अत्र सङ्गर्भाष्य एव सुव्यक्तमुक्ता -- 'ब्रह्मव्यतिरिक्तस्य कृत्स्नस्य ब्रह्मकार्यत्वमुक्तम्। इदानीं व्यवहितकार्याणां किं केवलात्तत्तदनन्तरकारणभूताद्वस्तुन उत्पत्तिराहोस्वित्तत्तद्रूपाद्ब्रह्मण इति चिन्त्यते' इति। तदर्थविचारस्तु -- महदहङ्कारादीनां सर्वेषां तत्त्वानां किं केवलात्पूर्वतत्त्वमात्रादुत्पत्तिः उत तत्तद्रूपाद्ब्रह्मण इति। किं 'आकाशाद्वायुः'  इत्यादिश्रुतिष्वाकाशादिशब्दा आकाशादिमात्रपरा उत तत्तदवस्थब्रह्मपरा इति। किं 'तेज ऐक्षत'   इत्यादिष्वभिध्यानलिङ्गं तेजः प्रभृतिशब्दानां तत्तदवस्थब्रह्मपरतामवगमयति नेति। किं तेजः प्रभृतिशब्दानां तत्तदवसथब्रह्मपरत्वे लक्षणा स्यान्नेति। किं तेजः प्रभृतिशब्दानामपर्यवसानवृत्त्या ब्रह्माभिधाने व्युत्पत्तिविरोधादिदोषो भवति नेति। अत्र पूर्वपक्षमनूद्य निराकरोति --  कूटस्थादिति।'एतस्माज्जायते प्राणः' इत्यादगिश्रुतेर्द्वयी हि गतिस्सम्भाव्यते। एतस्माद्ब्रह्मणः प्रकृत्यादिक्रमेण पृथिवीपर्यन्तं विश्वसृष्टिरित्येका, अपरा तु प्रकृत्यादिपूर्वपूर्वतत्त्वशरीराद् ब्रह्मणएव पृथिवीपर्यन्तं कृत्स्नस्य विश्वस्य सृष्चिरिति। अत्र पूर्वपक्षवादी मन्यते --  पुत्रपौत्रादिनीत्या कू़टस्थाद्ब्रह्मण  एव परम्परया विश्वसृष्टिः 'एतस्मात्प्राणः' इत्यस्मिन्वाक्ये कल्पयित्वा। अस्मिन्वाक्ये 'खं वायुर्ज्योतिरापः पृथिवी विश्वस्य धारिणी'  इति पाठक्रमात्क्रम ए प्रतिपाद्यत इति प्रतीयते। 'आकाशाद्वायुः' इति श्रौतक्रमस्यात्रापि दृष्टत्वेन श्रुत्यन्तरसंवादात् तत्सहपाठसामर्थ्यात् 'एतस्माज्जायते प्राणो मनस्सर्वेन्द्रियाणि च' इत्यत्रापि प्रतीमानः पाठक्रमो विवक्ष्यते अपि न ब्रह्मणस्साक्षाद्विश्वसृष्टिरिति। ननु 'एतस्माज्जायते प्राणः' 'तस्मादेतद्ब्रह्म नामरूपमन्नञ्च जायते' 'तत्तेजोऽसृजत'  इत्यादिकं त्वत्पक्षए 
न घटत इत्याशङ्क्य पूर्वपक्षी परिहरति -- एतस्मादिति। अयमर्थः --- 'एतस्मात्' इत्यादिभिश्शब्दैर्हेतुत्वमात्रमुच्यते। तत्तु हेतुत्वं व्यवहिताव्यवहितपक्षयोस्साधारणमित्यस्मत्पक्षेऽपि सुगममेवेति। निराकरोति --इहेत्यादिरूहोऽत्र मोह ---  इति। अयमर्थः - व्यवहिताव्यवहितयोरव्यवहिते सम्प्रत्यय इति हि न्यायविदां निर्णयः। तेन ब्रह्मण एवाव्यवहितकारणत्वे सम्भवति व्यवहितकल्पना नलघीयसी। किंञ्च 'एतस्माज्जायते ' इत्यत्रैतस्मादिति पदस्यानुषङ्गेण वाक्यार्थयोजनायां संभावितायां 'एतस्माज्जायते प्राणः प्राणान्मनो मनस इन्द्रियाणीन्द्रियेभ्यः खम्' इत्यादिकयावचनव्यक्त्या पूर्वपूर्वानुषङ्गविपरिणामाभ्यामर्थोपवर्णनमन्याय्यमेव।  अपिच एतस्माद्ब्रह्मण इत्यत्र ब्रह्मण एव कारणभूतात्मप्राणस्य साक्षादुत्पत्तिरुच्यते मनःप्रभृतीनां परम्परयोत्पत्तिरिति वैरूप्यम्। अवैरूप्ये सम्भवति वैरूप्येण निर्वाहोऽपि जघन्य एव। किञ्च 'पृथिव्यप्सु प्रलीयते' इत्यादिना सुबालोपनिषादादौ बहुस्मृतीतिहासपुराणादिषु प्राणान्मनस्सृष्टिर्मनस इन्द्रियसृष्टिरिन्द्रियेभ्य आकाशसृष्टिरित्यस्ति। अत्राप्यन्थासिद्धिमाशङ्क्य परिहरति -- प्राणेत्यादिना ऽतिप्रसङ्गादित्यन्तेन। अयमर्थः -- अयं खलु भवतोऽभिप्रायः 'खं वायुः'  इत्यत्र श्रुत्यन्तरसिद्धक्रम एव प्रतीयते; तत्सहपाठलिङ्गात् 'मनस्सर्वेन्द्रियाणि' इत्यत्रापि पाठक्रम एवानुसर्तव्यः, तेन सुबालोपनिषदादिप्रसिद्धं क्रमान्तरमेव बाध्यत इति, तदिदमसारम्-- सम्प्रतिपन्नबहुवाक्यानुसारेणासम्प्रतिपन्नैकवाक्यार्थोपवर्णनं हि न्याय्यम्। न पुनर्वैपरीत्येन परिकल्पनम्। न्यायविरुद्धार्थपरिकल्पने सर्वशात्रव्यापकोपात्। तेनात्र क्रमो न विवक्ष्यते। अपितु पूर्वपूर्वतत्त्वाविशिष्टाद्ब्रह्मण एव विश्वोत्पत्तिरिति। इममर्थं श्रुतिरेवोपबृंहयतीति हेत्वन्तरमप्याह -- ईक्षेति। ' तदैक्षत' ' तत्तेज ऐक्षत'   'ता आप ऐक्षन्त' इत्यादिषु कारणभूते ब्रह्मणीक्षणमेवानुस्यूतं दृश्यते। तच्च तत्तत्तत्वविशिष्टाद्ब्रह्मण एव विश्वोचत्पत्तौ युज्यत इतीक्षत्यधिकरणादौ सर्वत्रापि शास्त्रे समर्थितम्। उक्तमर्थं निगमयति -- प्रथममिति। यथा प्रकृतिशरीरं ब्रह्म महत्तत्त्वं सृजति, तथा महच्छरीरं ब्रह्माहङ्कारं सृजति, इत्यादिक्रमेण पृथिवीपर्यन्तं योजनीयमिति।।
2.3.3.
	5. अत्र सङ्गतिर्भाष्ये 'वियदादेः' इत्यादिनोक्ता। अयमाशयः -- वियदधिकरणे तावत्परवादिभिर्नित्यत्वेन परिगृहीतानां वियदादीनामुत्पत्तिः स्थापिता। समनन्तराधिकरणे पुनः 


