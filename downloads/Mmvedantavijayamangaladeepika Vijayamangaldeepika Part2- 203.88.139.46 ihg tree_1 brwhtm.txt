श्रीः
अथ साधनचतुष्टयपूर्ववृत्तत्वभङ्गः ।।
        - - -
अङ्गाध्ययनयुक्तेन स्वाध्यायाध्ययनेन हि ।
स्थिरानन्तफलापातधीः पूर्वोत्तरभागयोः ।।
ततः क्रमानुरोधेन पूर्वभागे प्रवर्तते ।
ततः कर्मफलाल्पत्वनिर्णयदुत्तरत्र हि (च) ।।
वेदान्तभागे पुरुषस्तदर्थे निर्णनीषया ।
एवं वेदविचारस्य हेतुरध्ययनं मतम् ।।
कर्मभागविचारो हि हेतुर्वेदान्तचिन्तने ।
असिद्धं कारणं तत्र न साधनचतुष्टयम् ।।
	एवं नियमविधिना साङ्गवेदाध्ययने ततोऽनन्तस्थिरफलापातप्रतीतिः पूर्वोत्तरभागसाधारणी जायते । ततस्तदर्थनिर्णिनीषया प्रवर्तमानः पुरुषः पाठक्रमानुरोधेन प्रथमं पूर्वभागविचारे प्रवर्तते । ततस्तद्यथेह कर्मचितो लोकः क्षीयत इत्यादि वाक्यनिर्णयेन कर्मफलानामनित्यत्वनिर्णये ततस्तन्निर्णयसहितोत्तरभागविषयानन्तस्थिरफलापातप्रतीत्या वेदान्तार्थविचारे प्रवर्तते ।।
	एवं न साङ्गवेदाध्ययनस्य वेदविचतारपूर्ववृत्तत्वं कर्मविचारस्य ब्रह्मविचारपूर्ववृत्तत्वं च सिद्धम् । नतु साधनचतुष्टयस्य ब्रह्मविचारं प्रति पूर्ववृत्तत्वम् , तस्य वेदान्तविचारात् प्रागसिद्धत्वात् । तथाहि इदं हि साधनचतुष्टयं नित्यानित्यवस्तुविवेकः इहामुत्रफलभोगविरागः शमदमादिसंपत्तिः मुमुक्षुत्वं चेति । इदं हि न वेदान्तार्थविचारात्पूर्वं संभवति । नित्यानित्यवस्तुविवेकस्य भागद्वयविचाराधीनत्वेन ततः पूर्वमसत्त्वात् । तदभावे चेहामुत्रफलभोगविरागस्याप्यसंभवात् । तदभावे शमदमादेरपि अभावादनन्तस्थिरफलनिर्णयाभावे मुमुक्षासंभवाच्च ।।  
	अत्राह नवीनः - न तावन्नित्यानित्यवस्तुविवेकासंभवः । सर्वं कार्यमनित्यं कार्यत्वात् घटवदित्यनुमानेन, तद्यथेह कर्मचितो लोकः क्षीयत इति स्पष्टार्थश्रुत्या च अनित्यत्वनिर्णयात् । आत्मनश्च नित्यत्वं मोक्षार्थप्रवृत्त्यनुपपत्त्या सिद्धम् । 
आत्मनश्चानन्दरूपत्वम् " आनन्दाद्ध्येव खल्विमानि भूतानि जायन्ते" "एषोऽस्य परम आनन्द" इत्यादिश्रुत्यापि सिद्धम् । एष परमात्मा अस्य जीवस्यानन्द इत्यर्थः ।।
	नचैवं विचारस्यानारम्भप्रसङ्गः, तेन विनैवान्यस्यापि निश्चेतुं शक्यत्वादिति वाच्यम् ; योऽर्थो मानान्तरविरोधेन निर्णेतुमशक्यः तस्य विचारैकसाध्यत्वात् । अद्वैतसम्न्न्वय(स्य) मानान्तरविरुद्धत्वेन वाक्यश्रवणमात्रेण निर्णेतुशक्यत्वात्तत्र विचारापेक्षा । आत्मनो नित्यानन्दरूपत्वं च प्रमाणान्तराविरुद्धतया वाक्यश्रवणमात्रेण निर्णेतुं शक्यत एव । नच सुखस्यानित्यतया न नित्यात्माभेदसंभव इति वाच्यम् ; अनुकूलतर्काभावेन सुखमात्रे अनित्यत्वावधारणसंभवात् सौषुप्तिकसुखपरामर्शंसभवेन सुखस्य नित्यतया तद्विनाशबुद्धेरन्यविषयत्वात् ।।
	किञ्च यद्येवं (कं) एकन्यायेन निश्चितं तेनेतरदपि न्यायेन निश्चेतव्यमिति न नियमः । पुरुषाणां विचित्रबुद्धित्वात् न्यायानां चालौकिकविषयतयाऽतिसूक्ष्मत्वात् । अन्यथा धूमाग्न्योर्व्याप्तिः सर्वैरपि गृहीतेति सर्वापि व्यप्तिरेवमेव ग्राह्येति वैशेषिकग्रन्थारम्भो व्यर्थ एव स्यात् । तस्मादेतादृश एव पुरुषः अस्मिन् अधिकारी । यो मित्यानित्यवस्तुविवेकादौ समर्थः अर्थान्तराणि विचारेण विना निर्णेतुमशक्तः । तदुक्तम् -
	नात्यन्तमज्ञो नोत ज्ञः सोऽस्मिन् शास्त्रेऽधिकारवात् । इति 
	एवं च ब्रह्मसुखजीवसुखयोः नित्यत्वं तदितरभोगातनां चानित्यत्वं सुनिरूपम् । तेन चेहामुत्रफलभोगविरागः सिध्यति । तेन च बाह्यान्तरेन्द्रिययोरुपशमरूपौ सिध्यतः । प्रयोजनाभावेन तयोर्व्यापारासंभवात् । ताभ्यां तितिक्षादिः । ततश्चाविक्षिप्तचित्ततया निरतिशयानन्दमात्मानं निरस्तनिखिलभेदं वेदान्तवाक्येभ्योऽवगम्य मुमुक्षुर्भवति ।।
	एवं सिद्धे साधनचतुष्टये ब्रह्मविदाप्नोति परम् । तरति शोकमात्मवित् इत्यादिश्रुतिभिः ब्रह्मज्ञानस्य मोक्षसाधनतां निश्चित्य तदर्थं ब्रह्मविचारे प्रवर्तत इति ।। 
	अत्र ब्रूमः - यदि न्यायोपबृंहितवाक्येन नित्यानित्यवस्तुविवेकः तदा ज्ञातव्यांशाभावेन विचारविधेरेवोच्छेदः स्यात् । तथाहि मुमुक्षासिद्धये हि नित्यानित्यवस्तुविवेकादेः पूर्ववृत्तित्वमिष्यते । तत्र यद्यद्वैतनिश्चया - भावेऽपि मुमुक्षा जायेत तर्हि आनन्दत्वनित्यत्वयोर्निर्धारणं किमर्थम् , नित्यपुरुषार्थनिर्धारणाभावे 
अनित्यसुखवैराग्यानुदयेन मुमुक्षाभावात् तदपेक्षेति चेत्तथा सति प्राप्तियोग्यत्वज्ञानाभावे कथं मुमुक्षा  प्राप्तियोग्यत्वज्ञानं चाद्वितीयत्वज्ञानं विना न संभवतीत्यपि पश्यतु भवान् । किञ्च यद्यद्वेतनिश्चयो विचारात् प्राङ्गास्तीत्यभिमतं, तदा ब्रह्मणि परमप्रेमास्पदत्वेनानन्दरूपताज्ञानं कथं स्यात् ।।
	ननु जीव एव तद््ज्ञानमस्त्विति चेत् किं तस्य प्रयोजनम् । तत्स्वरूपस्यपुरुषार्थताबुद्धिरिति चेत् , तर्हि  सिद्धत्वादेवासाध्यतया तदर्थतया ब्रह्मविचारप्रवृत्तेरसंभवात् ।।
	किञ्च ब्रह्मविदाप्नोति परम् इति ज्ञानस्य मोक्षासाधत्वज्ञानमानन्दरूपज्ञानत्वं चोपपादयता परब्रह्मण एव प्राप्यत्वमुपपादितं स्यात् । ततश्च स्वस्य परब्रह्माभेदज्ञानं विना स्वस्वरूपस्यानन्दरूपत्वज्ञानस्य कथमुपयोगः । यदुक्तं सूक्ष्मत्वादनिर्धारणमिति तदनुपपन्नम् । अहं सुखी स्यामित्येवं सुखे प्रेमदर्शनेन प्रेमास्पदतामात्रस्य सुखात्मकतासाधकत्वं कस्यापि बुद्ध्यनारूढं कार्यं सर्वमनित्यमिति बुद्धौ सत्यामपि नित्यसुख्यसाध्यत्वं सुखविनाशप्रत्यक्षस्यान्यविषयत्वं कृत्स्नसुखस्याप्येकत्वं जगत्ककारणे प्रकृतिपुरुषसन्देहे सत्यपि आनन्दरूपत्वं चात्यन्तसूक्ष्मन्यायैरेव निर्णेतव्यम् । एतन्न्यायापेक्षया सूक्ष्मन्यायमभेदसाधकं जलचन्द्रघटाकाशादौ परिदृश्यमानं कमपि न पश्यामः । यद्यभेदसाधकमानस्य भेदसाधकमानविरोधेनानिर्णायकत्वं, तदा सुखनित्यत्वसाधकन्यायेऽपि तुल्यम् । तस्माद्योऽर्थो निर्धारित इत्युक्तस्तन्निर्धारणम्वर्जनीयम् । योऽर्थोऽनिर्धारित इत्युक्तः स एव सन्दिग्धः
	तथाहि - आनन्दत्वं तावज्जगत्कारणे सन्दिग्धं, कारणत्वस्यापि प्रधानचेतनगतत्वसन्देहेन आनन्दपदस्यापि मुख्यगौणार्थसन्देहस्यावर्जनीयत्वात् । अशरीरं वा वसन्तं न प्रियाप्रिये स्पृशत इति मोक्षदशायामानन्दाभावप्रतीतेः मुक्तिकाले प्राप्यत्वेनाभिमतस्य तस्यानन्दरूपत्वासंभवाच्च आनन्दाद्व्येवेति वाक्यार्थनिर्णयः असंभावितः । परमप्रेमास्पदत्वेनानन्दरूपता निर्धारणमप्यसम्भवि । अहन्त्वस्यैवाहमर्थप्रेम्णि प्रयोजकत्वात् सुखत्वस्य प्रेमप्रयोजकत्वं अहमर्थे स्वसमवायान्तर्भावेनैव अहं सुखी स्यामित्यपेक्षादर्शनात् परसमवेततया ज्ञाते इच्छायाः निरुपाधिकायाः अदर्शनात् शत्रुगततयो ज्ञाते द्वेषदर्शनात् । तस्मात् अहन्त्वमपि 
प्रेमप्रयोजकम् ।
	अथवा अहं सुखी स्यामिति प्रेमदर्शनात् सुखविशिष्टात्मन्येव प्रेमता नात्ममात्रे सुखमात्रे वा । अहं स्यामिति प्रेम चन्दनादाविव सुखसाधनता प्रयुक्तम् ।।
	एवं नित्यत्वमपि सन्दिग्धमेव । नात्माश्रुतेः इत्यादिना तस्यापि विचार विषयत्वात् । विज्ञानघन एवैतेभ्यो भूतेभ्यः समुत्थाय तान्येवानुविनश्यतीत्यादिना विनाशप्रतीत्या विचाराभावे तन्निर्णयसंभवाच्च ।। 
	नच कर्मविचारदशायामेवात्मनः स्थायित्वनिर्णयात् नित्यत्वं निश्चितमेवेति वाच्यम् ; चिरकालस्थायित्वनिश्चयेऽपि प्रकृतिप्राकृतविषयकालावस्थायित्वस्यानिश्चयात् । यदुक्तमात्मा च नित्य इत्यवगम्यते, अन्यथा कस्यापि मोक्षार्थप्रवृत्त्यनुपपत्तेरिति, तन्न ; तत्र नित्यत्वं किं स्वप्रकाशकं शास्त्रगम्यं वा । आद्यं त्वसंभावितत्वादेव निरस्तम् । द्वितीये तु शास्त्रेण तत्त्वहितपुरुषार्थान्निश्चित्य स्वहिते प्रवर्तत इति शास्त्रश्रवणात् प्राक् नित्यत्वज्ञानासिद्धेः । किञ्च मोक्षार्थप्रवृत्त्यनुपपत्त्या जीवस्य नित्यत्वेऽपि ब्रह्मणः कथं नित्यता स्यात् । आत्मत्वहेतुना तत्रापि नित्यत्वावगमे ईक्षत्याद्यधिकरणजातं दत्तजलाञ्जलि स्यात् ।।
	एवं नित्यानन्दनिर्धारणाभावात् तन्मूलवैराग्यमप्यसंभवि । तथैव प्रतिरुद्धत्वात् । सौषुप्तिकपरार्शानुसारेण जीवसुखस्यापि नित्यत्वं हि भवदभिमतम् । विनाशबुद्धेरवच्छेदकविषयत्वोपपादनेन सर्वस्यापि सुखस्य नित्यतया इहामुत्रफलभोगविरागोऽप्यसंभावितः । अवच्छेदकानित्यत्वज्ञानस्य सुखवैराग्याप्रयोजकत्वात् । अवच्छेदकवैराग्यविवक्षायां तत्र भोग्यताबुद्धिविरहेण नित्यसिद्धवैराग्यस्यानित्यत्वज्ञाननैरपेक्ष्यात् । तत्र भोग्यता बुद्धौ च अनित्यत्वज्ञानेनापि न तत्र वैराग्यसंभवः । बहुकालं राज्यमनुभवतोऽपि सार्वभौमस्य कन्दुकक्रीडादौ भोग्यताबुद्धिदर्शनात् । तत्र नित्यसुखविरोधित्वे हि वैराग्यम् । नचात्र तद्विरोधः । नित्यसुखावच्छेदकत्वोपपादनेन तयोः समानकालीनत्वेन अविरोधत्वात् ।।
	किञ्च स्वरूपानन्दापेक्षया वैषयिकसुखानामल्पानामप्युत्कर्षस्य च नित्यानन्दाविरोधस्य ज्ञायमानत्वात् न वैराग्यसंभवः ।
	नन्विदानीमानन्दस्वरूपमावृत्तं विषयसंबन्धाधीनवृत्तितारतम्येन आवरण 
निवृत्तितारतम्येन प्रकाशतारतम्यं, मोक्षेऽत्यन्तावरणनिवृत्त्यानवच्छिन्नानन्दप्रकाश इति बुद्धिः संभवतीति चेन्न ; स्वरूपस्यैव प्रकाशरूपतया तत्र तरतमभावनिश्चयाभावात् । नह्यावरणतरतमभावः सन्नपि स्वरूपतारतम्यप्रयोजकः । किञ्चावरणनिवृत्तितारतम्यस्य स्वप्रकाशतारतम्यस्य प्रयोजकत्वे सुखवृत्त्यभावदशायां स्वरूपसुखप्रकाशो न स्यत्। ततश्च परमप्रेमास्पदत्वं न स्यात् । निरवयवके निर्धर्मके स्वरूपसुखे ईषदावृतमीषदनावृतमिति न वक्तुं शक्यम् । 
	किञ्च आवरणनिवृत्तितारतम्यमप्यनुपपन्नम् ; तारतम्यं हि सावयवत्वेन धर्मवत्त्वेन वा स्यात् , नच तदुभयमप्यत्र संभवति ।। किञ्त नास्ति न प्रकाश इति व्यवहारयोग्यता आवरणं तन्निवृत्तौ च को वा तरतमभावः ।।
	नचोत्कृष्टसुखगोचरं आवरणं नास्तीति व्यवहारयोग्यताप्रयोजकत्वमावरणनिवृत्तेरुत्कर्ष इति वाच्यम् । सुखतदावरणनिवृत्त्युत्कर्षयोः परस्परनिरूपितत्वेनान्योन्याश्रयात् । आवरणनिवृत्तितारततम्यस्य सुखतारतम्याधीनत्वात् , सुखतारतम्यस्यावरणनिवृत्तितारतम्याधीनत्वाच्च । आवरणनिवृत्तितारतम्यस्यैव सुखतारतम्यरूपत्वे आत्माश्रयः ।।
	किञ्च शमादेः कथं मुमुक्षाहेतुता । नच शमादौ सति चित्तविक्षेपाभावेन वेदान्तवाक्येनात्मावगमे मुमुक्षा सिध्यतीति शमादेर्मुमुक्षोपयोग इति वाच्यम् ; तथा सति वेदान्तश्रवणात् प्रागेवात्मावगमप्रसिद्धौ वेदान्तश्रवणे प्रवृत्त्यनुपपत्तेः । नचापातप्रतीतिरेव मुमुक्षाहेतुरिति न वैदान्तश्रवणे प्रवृत्त्यनुपपत्तिरिति वाच्यम् ; तथा सति साङ्गवेदाध्ययनेनैवापातप्रतीत्या तत एव मुमुक्षया श्रवणे प्रवृत्त्युपपत्तौ शमदमादीनामनुपयोगप्रसङ्गात् । अत एव शमदमाद्यभावेऽपि वेदान्तविचारे प्रवर्तमानः दुरीश्वरद्वारबहिर्वितर्दिकादुरासिकाविक्षिप्तचित्ता निरन्तररसिकविलासिनीचर्वितसारगद्गदकण्ठा अपि ह्यद्वैतं निर्धार्य तत्रैव प्रगल्भवाचः त्रिचतुरान्धवराटिकालिप्सया चातुर्वर्ण्यं बहिष्कृतपञ्चषपल्लीपालकदुरीश्वरनामाङ्कितग्रन्थानपि विरचयन्तः परश्शतं मिथ्यावादिन उपलभ्यन्ते, तस्मादद्वैतनिर्धारणेऽपि न शमदमाद्यपेक्षा किं पुनरापातप्रतीतौ ।।
	किञ्च शान्तो दान्त उपरतस्तितिक्षुः समाहितो भूत्वात्मन्येवात्मानं पश्येत् इति श्रुत्या शमदमादेः श्रवणाद्यनन्तरभाविनिदिध्यासनाङ्गत्वमेव ह्यवगम्यते । तथाच शमादेः कथं ब्रह्मविचारपूर्ववृत्तत्वम् । नच प्रशान्तचित्ताय शमान्विताय प्रोवाचतामिति शमादेः श्रवणाङ्गत्वमेवेति वाच्यम् ; तस्य लोकसिद्धश्रवणोपयोगिचित्तावधानानुवादतया इन्द्रियमनोनिग्रहरूपशमदमाद्यङ्गताबोधकत्वाभावात् । 
	किञ्च शमदमाद्युपेतः स्यादिति वेदान्तविचार एव शमदमाद्यङ्गत्वनिरूपणस्य क्रियमाणतया ततः पूर्वं शमदमादेरसंभवात् कथं तस्य विचारहेतुता ।।
	किञ्च नित्यानित्यवस्तुविवेकादेः साध्यसाधनभावो विपरीत एव । तथाहि - न तावन्नित्यानित्यवस्तुविवेकः वैषयिकसुखवैराग्यहेतुः ; तदनित्यताज्ञानेऽपि प्रेमातिशयस्य लोके बहुशो दर्शनात् । इहामुत्रफलभोगविरागोऽपि न शमदमादिहेतुः । शमादिश्च न मुमुक्षाहेतुः, शमादेर्मुमुक्षासाध्यत्वात् । मुमुक्षया हि मोक्षोपायं कामयते । तत्कामश्च तदङ्गभूतशमदमादिकं कामयते । मुमुक्षा च पूर्वं न संभवति ; निरतिशयापरिच्छिन्नानन्दपुरुषार्थनिश्यचादेव हि विहितपुरुषार्थक्षुद्रताबुद्ध्या मुमुक्षा स्यात्। तन्निश्चयश्च वेदान्तविचासाध्य इति कथं विचारात् प्राक् मुमुक्षा स्यात् ।।
	किञ्च ब्रह्मस्वरूपानन्दस्य नित्यमनुभूयमानतया कथं मुमुक्षा स्यात् ।।
	ननु ब्रह्मस्वरूपानन्दस्यट प्राप्तत्वेऽपि औपाधिकभेदभ्रमेण प्राप्तत्वभ्रमात् तत्कामनया मुमुक्षा संभवतीति चेन्न ; स्वाभाविको भेदः स्वस्मिन्नवगतो वा न वा । नाद्यः ; अभिन्नत्वेन ज्ञाते अप्राप्तत्वभ्रमासंभवेन कामनादिविरहेण मुमुक्षाविरहात् । न द्वितीयः ; प्राप्तियोग्यत्वज्ञानसंभवेन मुमुक्षासंभवात् ।।
	नहि भिन्नस्याभेदरूपप्राप्तियोग्यतास्ति, कण्ठचामीकरन्यायस्तु विषमः । तत्र प्राप्तत्वबुद्ध्यनन्तरं कामनाविरहात्ततः पूर्वमेवाप्राप्तत्वभ्रमेण तत्कामनासंभवात् ।।
	किञ्च ब्रह्मविचारे ब्रह्मजिज्ञासुरेवाधिकारी, यथा कर्मविचारे कर्मजिज्ञासुः । जिज्ञासाहेतुश्च पूर्वोत्तरभागसाधारणसाङ्गाध्ययनजन्यापातप्रतीतिरेवेति कुतः साधनचतुष्टयापेक्षा । अनन्तस्थिरफलनिर्णनीषया हि विचारे प्रवृत्तिः, अतः कथं नित्यानित्यवस्तुविवेकादीनामुपयोगः । तेषां विचारैकसाध्यत्वेन विचारपूर्ववृत्तत्वमसंभवदुक्तिकम् । नच तेषामन्वयव्यतिरेकाभ्यां विचारपूर्ववृत्तत्वम् ; 
उभयतो व्यभिचारेण तदयोगादिति सिद्धं कर्मविचारस्यैव पूर्ववृत्तत्वं संभवदुक्तिकमिति ।।
	इति वेदान्तविजयमङ्गलदीपिकायां साधनचतुष्टय - 
			पूर्ववृत्तत्वभङ्गश्चतुर्थः ।।
	  			- - -
श्रीः
अथ शास्त्रभेदभङ्गः प्रारभ्यते ।।
  - - - 
पूर्व कर्मविचारस्य वृत्तत्वात्तदनन्तरम् ।
वृत्ते ब्रह्मविचारस्य सिद्धं मीमांसयोर्द्वयोः ।।
ऐक्यं तज्ज्ञोपदेशाच्च वृत्तजिज्ञासयोरपि ।
युक्तीनां लक्षणस्यापि साम्याच्छब्दबलस्य च ।।
तदुक्तं महाचार्यैः - 
जिज्ञासायुक्तिवृत्तीनामैक्यमक्षरलक्ष्मणोः ।
साम्यात् तद््ज्ञोपदेशाच्च तदुक्त्याद्यविरोधतः ।। इति ।
	कर्मब्रह्ममीमांसयोः अथातो ब्रह्मजीज्ञासेति सूत्रेण कर्मविचारस्य वृत्तत्वानुवादेन ब्रह्मविचारस्य तदनन्दरकरतृव्यताप्रतिज्ञानात् सिद्धमैकग्रन्थ्यम् । अन्यथा ब्रह्मजिज्ञासेत्येव सूत्रशैली स्यात् । किञ्च विज्ञासाविषेशादपि सिद्धमैकग्रन्थ्यम् ।।
	तथाहि - अधीतसाङ्गसशिरस्कवेतोऽपि पुरुषः साङ्गवेदाध्ययनेन परिनिष्पन्नानन्तस्थिरफलकर्मब्रह्मावबोधः सन् निष्पन्नज्ञानस्यापातप्रतीतिरूपतयासन्दिहानः कृत्स्नमपि वेदार्थं जिज्ञासते । तदर्थतया प्रवर्तमानो ग्रन्थः कथं भिद्येत । क्रमसङ्गत्योः सद्भावात् , एकव्याख्यानरूपत्वाच्च । नच पूर्वोत्तरमीमांसयोः कर्तृभेदेन भेदः शङ्कनीयः ; आचार्यन्तेवासिनोः व्यासजैमिन्योरनुग्रहप्रवणतया अन्योन्यसमयेनैकैकभागकरणात् । अन्यथा एकैकभागकरणे निमित्ताभावात् । न तावत्तदर्थापरिज्ञां ; उभयोर्ब्रह्मविदग्रेसरत्वेन तदयोगात् । नाप्यनुग्रहाभावः ; एकैकमीमांसाया अपि अकरणप्रसङ्गात् ।। 	नचोभयोरेकैकभागकरणे नियामकाभावः ; प्रमेयगौरवस्यैव नियामकत्वात् । आचार्यो हि 
व्यासः अभ्यर्हितब्रह्मविचारं कर्तृमर्हतीति जैमिनेस्तदकरणात् । आचार्यस्य तु पूर्वभागाकरणं शिष्यस्य जैमिनेरनुग्रहशीलताप्रदर्शनार्थं स्वस्य तस्मिन् स्नेहातिशयज्ञापनार्थं चेति न विरोधः । वृत्तं च पूर्वोत्तरभागयोः समानम् । अथातो धर्मजीज्ञासेत्यत्रानन्तर्यप्रतियोगिवेदाध्ययनलक्षणपूर्ववृत्तत्वस्य भागद्वयसाधरमत्वात् । युक्तिश्च समाना ।  अध्ययनविधेरक्षरग्रहणपर्यन्तत्वेनार्थज्ञानपर्यन्तत्वाभावात् । स्वाध्यायस्याविवक्षितार्थंत्वेन मीमांसानारम्भणीयेति पूर्वपक्षयुक्तेः अर्थपरत्वस्य स्वतः प्राप्तस्य बाधकाभावेन अध्ययनविधिवाक्यवद्विवक्षितार्थत्वात् मीमांसारम्भणीयेति सिद्धान्तयुक्तेश्च समानत्वात् । परमते चाध्ययनविधेः स्वर्गार्थत्वात् स्वाध्यायस्याविवक्षितार्थत्वमिति पूर्वपक्षयुक्तेरध्येतव्य इत्यर्थज्ञानार्थमध्ययनेनैवाक्षरराशिग्रहणं कार्यमिति नियमविधानात् विवक्षितार्थत्वमिति सिद्धान्तयुक्तेश्च समानत्वात् । अक्षरणि च समानानि । अथातो धर्मजिज्ञासेत्यत्र अक्षरसमूहात्मकधर्मपदस्योपासनेऽपि वृत्तेः । यदि साक्षात्फलसाधनं धर्मः तदा उपासनसाध्यमपूर्वमेव धर्मोऽस्तु । यद्युत्तरभागविचारोऽपि धर्मविचारः स्यात् तदा ब्रह्मप्राधान्यभङ्ग इति चेन्न ; परमात्मप्रसादस्य तद्धेतुव्यापारस्य वा धर्मशब्दार्थत्वेन उपचारेण ब्रह्मविचारत्वाविरोधात् भृत्योपचारेण राज्ञ इव ।।
	किञ्च प्राप्यत्वमेव हि ब्रह्मणः प्राधान्यं फलप्रदत्वं वा, उभयमपि न तावता हीयते ।।
	नन्वैकशास्त्र्ये भागद्वयसाधाणप्रतिज्ञा स्यात् , यदि धर्मजिज्ञासासूत्रमेव सा तदा ब्रह्मविचारोऽपि जैमिनिना क्रियेतेति चेन्न ; नहि अथ शब्दानुशासनमित्यादाविव स्वकर्तव्यत्वप्रतिज्ञापरोऽयमथशब्दः, किन्तु साङ्गवेदाध्ययनानन्तरं भागद्वयविचारकर्तव्यताप्रधानपरः । यद्यपि वेदविचारकर्तव्यत्वसाधनस्य स्वकृतिवैयर्थ्यपरिहारार्थत्वादुत्तरभागेऽपि स्वकृतिः प्राप्नोति, तथापि स्वाचार्यान्तेवासिनोः कृतसकेततया स्वस्याचार्यकृतिवैयर्थ्यपरिहारार्थं विचारकर्तव्यत्वसमर्थनमिति न विरोधः अत एव कर्मदेवताकाण्डयोराद्यन्तसूत्राणि वेदाचार्येणैव प्रणीतानि । तन्नियमनेन जेमिनिना मध्यमसूत्राणि प्रणीतानि इति तत्सम्प्रदायवेदिनो वदन्ति । लक्षणमपि समानम् । 'चोदनालक्षणोऽर्थो धर्म' इति चोदनालक्षणत्वरूपधर्मलक्षणस्य 
परमात्मोपासनसाधारणत्वात् । अन्यथा लक्षणस्य तत्रातिव्याप्तिप्रसङ्गात् । तस्मात् एतदनुरोधेनैव प्रतिज्ञासूत्रस्य कृत्स्नवेदार्थविषयत्वसिद्धिः । तज्ज्ञोपदेशाच्च शास्त्रैक्यसिद्धिः, तज्ज्ञस्य भगवतो बोधायनस्योपदेशो हि दृश्यते "संहितमेतच्छारीरकं जैमिनीयेन षोडशलक्षणेनेति शास्त्रैकत्वसिद्धि"रिति । तत्र संहितमिति सङ्गत्यभिधानात् सङ्गतेश्चैकग्रन्थ्यप्रयोजनत्वात् शास्त्रैक्यसिद्धिः । अनेकैरप्यैकग्रन्थकरणस्य समस्यापूरणादौ दृष्टत्वात् ऋत्विक््संहितयजमानकर्तृकत्वस्यैककर्मणि यागादौ दृष्टत्वाच्च कर्तृभेदो नैक्यविरोधी । एकस्य वा नैकस्य वा कर्तृः संकल्पाधीनत्वादैक्यस्य ।।
	नन्वेवमुपासनस्यैव धर्मशब्दार्थत्वेन उपासनविचारप्रतिज्ञैव स्यात् न ब्रह्मविचारप्रतिज्ञेति चेन्न ; ब्रह्मणोऽप्युपासनविषयतया तत्फलतया तत्प्रदकदातृतया च  अपेक्षितस्य ब्रह्मणः 'अथातश्शेषलक्षण' मित्यादिना शेषत्वादेरिव प्रतिज्ञाया विरोधाभावात् तदुपासनप्रतिज्ञाया अपि तत्रान्तर्भावात् । नन्वेवं वेदान्तभागस्यापि उपासनरूपकार्यपरतया सिद्धे व्युत्पत्त्यभावप्रयुक्त आरम्भाक्षेपोऽनुपपन्न इति चेन्न ; उपासनविधिविधुरसद्विद्यादेः सिद्धब्रह्मपरत्वेन सिद्धे व्युत्पत्त्यभावप्रयुक्ताविवक्षितार्थत्वसिद्धौ अप्रामाणिकब्रह्मोपासनपरवाक्यानां सर्वेषामप्यविवक्षितार्थत्वाक्षेपेण कृत्सनवेदान्तभागविचारस्यारम्भाक्षेपसंभवात् । प्रमाणलक्षणे गुरुमते एकदेशमुखेन सर्वाक्षेपन्यायात् ।। 
	अथवा धर्मशब्दस्य वेदार्थपरतया ब्रह्मणोऽपि वेदार्थत्वेन तद्विचारप्रतिज्ञा न विरुद्धा । तस्य अथातो वेदार्थजिज्ञासेत्येव प्रतिज्ञा स्यादिति चेत् वेदार्थविचारप्रवृत्तेः रागमूलत्वज्ञापनार्थत्वात् धर्मशब्दस्यालौकिकश्रेयस्साधनपरत्वात् । नचैवं ब्रह्मविचारासाधारणप्रतिज्ञावत् कर्मविचारासाधारणप्रतिज्ञा स्यादिति वाच्यम् ; तत्र ब्रह्मविचारस्याकर्तव्यत्वशङ्कोत्थानसंभवेन तत्परिहारार्थत्वात् प्रतिज्ञायाः । अत एव च उत्तरसूत्रत्रयमपि तत्कर्तव्यत्वसमर्थनार्थमेव । तदुक्तम् -
	व्युत्पत्त्यभावः प्रतिपत्तिदौस्स्थ्य -
	मन्येन सिद्धत्वमथाफलत्वम् ।
	एतानि वै सूत्रचतुष्टयेना - 
	नारम्भमूलानि निराकृतानि ।। इति ।
	चतुस्सूत्र्या आरम्भार्थ्वं च पूर्वसूत्रप्रतिज्ञातकर्तव्यत्वपरतायाः पञ्चम्यन्तपदेनोत्तरसूत्रद्वयस्य स्वरसतः प्रतीतेः ; द्वितीयसूत्रे च पूर्वकाण्डद्वितीयसूत्रे धर्मशब्दस्येव ब्रह्मशब्दस्याभावेन लक्षणपरत्वासम्भवात् पूर्वसूत्रशेषत्वस्यैव स्वरसतः प्रतीतेश्चावगम्यते । पूर्वकाण्डविचारे च अकर्तव्यत्वहेत्वभावेन पूर्वपक्षानुत्थानात् असाधारणप्रतिज्ञाया न किञ्चित् प्रयोजनमिति तदकरणम् । तदुक्तग्रहणाच्च शास्त्रैक्यसिद्धिः - दृश्यते हि तदुक्तग्रहणं, "संज्ञातश्चेत् तदुक्तमस्ति तु तदपि, अक्षरधियां त्ववरोधः, सामान्यतद्भावाभ्यामौ पसदवत् तदुक्तं, प्रदानवदेव हि तदुक्तमि"ति सूत्रेषु । अत्र कर्तृ निर्देशस्य वा अधिकरणनिर्देशस्य वा अभावे तदुक्तमित्युक्तिः एकस्मिन्नेव ग्रन्थे पूर्वोत्तरतां स्वरसमवगमयति 'अल्पश्रुतेरिति चेत्तदुक्त'मित्यादिवत् । अत एव जैमिनिसूत्रानन्तर्गतार्थविषये 'परं जैमिनिर्मुख्यत्वात्' इति जेमिनिग्रहणं कृतम् ।।
	"संज्ञातश्चेत्तदुक्तम्" इत्यादिसूत्राणामयमर्थः -
	छन्दोगानां वाजसनेयिनां चोद्गीथविद्याया ऐक्यं पूर्वपक्षीकृत्य निरस्य संज्ञात ऐक्यमाशङ्क्योक्तं 'संज्ञातश्चेत्तदुक्तं अस्ति तु तदपि' इति । संज्ञैक्येऽपि भेद उक्तः यथा 'प्रकरणान्तरे प्रयोजनान्यत्व'मित्यत्र नैयमिकमासाग्निहोत्रयोरिति प्रथमसूत्रार्थः ।।
	"यत्तदद्रेश्य" मित्याद्युक्तस्थूलत्वादिविषयाणामभरधियां सर्वत्रावरोधः, सर्वत्र ब्रह्मण एककत्वात् तैर्विना इतरव्यावृत्तब्रह्मानुसन्धानानुपपत्तेश्च । अतः प्रधानब्रह्मनुसन्दाने तद्गुणानामप्यविरोधः औपसदवत् जामदग्न्यचतूरात्रपुरोडाश्युपसद्गुणभूतस्य मन्त्रस्योपसदनुवर्तित्वेनोपांशुगुणकत्वमुक्तम् 'गुणमुख्यव्यतिक्रमे तदर्थत्वान्मुख्येन वेदसंयोग' इत्यत्रेति द्वितीयसूत्रार्थः ।।
	दहरविद्यायामपहतपाप्मत्वादिगुणविशिष्टोपासने तत्तद्गुणविशिष्टस्वरूपभेदात् प्रतिगुणं गुण्यावृत्तिः, यथा इन्द्राय राज्ञ इत्यादिषु विशिष्टस्वरूपभेदात् प्रकारावृत्तिः, तदुक्तं संकर्षणे 'नाना वा देवता पृथक््त्वा'दिति ।।
	इन्द्राय राज्ञे पुरोडाशमेकादशकपालं, इन्द्रायाधिराजाय, इन्द्राय स्वराज्ञे, इति विहितायां त्रिपुरोडाशिन्यामिष्टौ हविर्भेदात् भेदेनावदानप्राप्तौ 'वचनात् सर्वेषां सहावदीयेरन्नि' ति  सूत्रेण सर्वेषामभिगमयन्नवद्यतीति वचनात् सहावदाने स्थापिते ततोऽवदानसाहित्यात् प्रदानसाहित्यं 'तेषां सहप्रदानमवदानैकत्वा'दिति सूत्रेण पूर्वपक्षीकृत्य 
'नाना वा देवता पृथक््त्वा'दिति अत्र राजत्वादिविशिष्टदेवताभेदात् प्रदानं नानैवेत्युक्तमिति तृतीयसूत्रार्थः ।।
	आदिग्रहणं च शास्त्रैक्यसाधकम् ; दृश्यते च तत् "सर्ववेदान्तप्रत्ययं चोदनाद्यविशेषात्" "श्रुत्यादिबलीयस्त्वाच्च न बाध" इति । अत्र आदिशब्द अस्मिन्नेव ग्रन्थे पूर्वोक्तानामन्यत्र गणपठितानां वा श्रुत्युक्तानां वा बोधकः स्यात् , इह चोत्तरयोर्द्वयोरप्यभावेन एकग्रन्थोक्तानां संयोगादीनां चोदनादीत्यादिशब्देन ग्रहणं श्रुत्यादीत्यादिशब्देन पूर्वोक्तानां लिङ्गादीनां ग्रहणं च स्यात् । तथा चैकग्रन्थ्यसिद्धिः ।।
	किञ्च सर्ववेदान्तप्रत्ययमित्यत्र साध्यानुपादानात् शाखान्तराधिकरणसाध्यमेवात्राप्यन्वीयत इति ऐक्यसिद्धिः ।
	पूर्वोत्तरभागयोः विरुद्धार्थप्रतिपादनाभावादपि न शास्त्रभेदः । तथाहि - एवं हि तयोर्विरोधः प्रतीयते । पूर्वभागे 'आम्नायस्य क्रियार्थत्वा'दिति पूर्वपक्षं कृत्वा "विधिना त्वेकवाक्यत्वात्" इति क्रियार्थत्वेनैव वेदस्य प्रामाण्यमुक्तम् । इह त्वारम्भसूत्रे सिद्धपराणामपि प्रामाण्यमुच्यत इति विरोधः ।। 1 ।।
	एवमष्टमे 'गुणत्वे देवताश्रुति' रित्यत्र देवतायाः फलप्रदातृत्वेन प्रादान्यमाशङ्क्य कर्मण एवापूर्वद्वारा फलहेतुतया प्राधान्यम् , देवतायास्तु गुणतया अप्राधान्यमुक्तम् । इह तु "फलमत उपपत्ते" रित्यधिकरणे फलप्रदतया देवताया एव प्राधान्यमुच्यत इति विरोधः ।। 2 ।।
	एवं नवमे "देवता वा प्रयोजयेदतिथिवत् भोजनस्य तदर्थत्वात्" इत्यादिसूत्रैः किं देवतायाः फलमुत कर्मण इति संशय्य, देवतापूजात्मक(तया) यागस्य स्वर्गे जननीये देवताप्रीतिरेव द्वारम् । न तु कल्प्यमपूर्वम् , तस्मात् देवतैव फलप्रदात्रीति पूर्वपक्षं कृत्वा, विधिप्रत्ययेन प्रतीयमाना भावना पुरुषार्थमपेक्षमाणैकपदप्रतिन्नमपि यागमपुरुषार्थतयोपेक्ष्य वाक्यप्रतिपन्नमपि स्वर्गं पुरुषार्थतया गृहीत्वा तत्साधनमाकाङ्क्षन्ती यागमेव करणतया स्वीकरोति । तत्कथंभावकाङ्क्षायां द्रव्यदेवते तादर्थ्येन यागनिर्वर्तकतया गृह्णातीति द्रव्यदेवतयोः यागार्थत्वमेव नु प्राधान्यमिति सिद्धान्तितम् । इह तु देवताधिकरणे देवताया विग्रहादिमत्त्वं प्रतिपाद्यत इति विरोधः ।। 3 ।।
	नवम एव 'असंयोगात्तदर्थेषु तद्विशिष्टं प्रतीयेते'त्यधिकरणे देवतानिरासः प्रतीयते 
। तथाहि - 
	ज्योतिष्टोभे देवताप्रकाशनार्थः सुब्रह्मण्यानिगदः "इन्द्र आगच्छ हरिव आगच्छे" त्यादिः सोऽग्निष्टुत्यतिदिष्टः । तत्राग्नेयी सुब्रह्मण्येति वचनात् इन्द्रपदस्थाने अग्निपदं प्रक्षिप्यते । हरिवआदिपदेषु किमूहहितव्या न वेति संशयः । तदर्थं च किं समवेतवचना - नवेति । तत्र इन्द्र हरिव इत्यादिभिरिन्द्रे एते गुणाः सन्तीति गम्यते । ततश्च स्वगुणद्वारेणेन्द्रं प्रकाशयितुममीषामुच्चारणं दृष्टार्थत्वात् । , तेनाग्निरपि तथा प्रकाश्यत इति हरिवआदिपदस्थाने रोहितादिशब्दोहः कार्यं इति पूर्वपक्षः । सिद्धान्ते वाक्यशेषाणां स्तुतिमात्रपरत्वात् इन्द्रे नैते गगुणास्सन्तीति किञ्चत् प्रमाणमस्ति । तस्मादसमवेतार्थत्वादविद्यमानैरेव गुणैरदृष्टार्थमिन्द्रः प्रकाश्यत इति तथैवाग्निरपि प्रकाश्यत इत्यनूह इति ।  तदपि शरीरकदेवताधिकरणविरुद्धम् ।। 4 ।।
	तथा दशमे 'विधिशब्दस्य मन्त्रत्वे भावः स्यात् तेन चोदने' त्यनेन आग्नेययागे यदाग्नेयोऽष्टाकपालो भवतीति विहिते हविस्त्यागवेलायामग्निशब्दसमानार्थेन शुच्यादिशब्देनापि देवतोद्देशे प्राप्ते विधिगतशब्देनाग्निशब्देनैव हविषः संबन्धचोदना । तस्मात्तस्यैव मन्त्रत्वेनोपादानमित्युक्तम् ।। 5 ।।
	तथा 'तथोत्तरस्यां ततौ तत्प्रकृतित्वा' इत्यत्र सौर्यचरावतिदेशप्राप्तेषु अग्नेरहमुज्जितिमनूज्जेषमित्यादिमन्त्रेष्वप्यविशेषात् सूर्यसवित्रादिष्वन्यतम ऊहितव्य इति प्राप्ते सूर्यशब्दस्य देवतात्वेन तस्यैवोह इति परहृतम् ।। 6 ।।
	एवमाधाने "अग्नये पवमानाय पुरोडाशमष्टाकपालं निर्वपेत् अग्नये पावकाय अग्नयेशुचय" इति विहितपवमानेष्टौ "अविकारो वार्थशब्दानपायात्स्याद्द्रव्यव" दिति  सूत्रेण आग्नेययागादतिदेशप्राप्तेषु मन्त्रेषु अविकारो निर्गुणो विधानं स्यात् विधिशब्दस्य तदर्थदेवतायाश्च तथाप्यनपायात् । यथा "सा वा एषा सर्वदेवत्या यदजा वशा, वायव्यामालभते"ति अजावशाचोदितमपि द्रव्यं विकृतौ 'छागस्य वपाया मेदस' इत्यविकृतेनैव मन्त्रेणाभिधीयते, अर्थशब्दयोरनपायात् इति पूर्वपक्षं कृत्वा, शब्दस्वरूपमेव क्रतुसमन्वयि नार्थ इति "आरम्भासमवायाद्वा चोदितेनाभिधानं स्यात् " इत्यादिसूत्रेणोक्तम् । आरम्भेण स्वरूपेणासमवायाद्देवताया  इत्यर्थः ।  एतत्सर्वं  शारीरकदेवताधिकरणविरुद्धम् 
।। 7 ।।
	किञ्च ऐकशास्त्र्ये सर्ववेदान्तप्रत्ययन्यायेन अधिकाशङ्कापरिहारार्थमावश्यकेन   सर्वशाखाप्रत्ययन्यायस्य   पौनरुक्त्यप्रसङ्गः 
।। 8 ।।
	काण्डद्वयस्थयोः अपशूद्राधिकरणयोश्च पौनरुक्त्यप्रसङ्गश्च ।। 9 ।।
अतः कथमैकशास्त्र्यमिति । अत्रोच्यते - 
	न तावदर्थवादाधिकरणारम्भाधिकरणयोर्विरोधः ; उत्सर्गापवादरूपत्वात तयोः । नचापवादत्वे तत्सामीप्यप्रसङ्गः ;  पाणिनीये द्वितीयस्य लुकः षाष्ठिकालुका अपवाददर्शनात् । यद्वा - अनुष्ठानापर्यवसाने प्रयोजनाभावेनाविवक्षितार्थत्वशङ्कायां विध्येकवाक्यत्वेनार्थवादस्य प्रामाण्यमुक्तम् । आरम्भसूत्रे तु उपासनाविधिविधुरसिद्धपरवाक्यानां विध्येकवाक्यत्वाभावेऽपि प्रत्यक्षादेरिव पुरुषार्थोपस्थापकतया तत्र कामनोत्पादनमुखेन तत्साधनप्रवर्तकतयानुष्ठानपर्यवसायित्वमुपपाद्यत इति । अष्टमे "गुणत्वेन दवता श्रुति" रिति सूत्रस्यायमर्थः - यद्यप्यार्थप्राधान्यशालिनी देवता, तथाप्यनुष्ठेयपरे विधिवाक्ये द्रव्यदेवते द्वे अपि गुणत्वेन श्रूयते, अतो न द्रव्यापेक्षया देवताया विशेषः ।।
	किञ्च ऐन्द्राग्नमित्यत्र द्रव्यं विशेष्यत्वेन प्रधानं देवता तु विशेषणत्वेन गुणभूत । यद्यप्यारप्थप्राधान्यं देवतायास्तथापि ऐन्द्राग्नमेकादशकपालमिति शाब्दप्रतीतिदशायामार्थप्राधान्याप्रतीतेः प्रतीतशब्दप्राधान्यानुरोधेन अतिदेशस्य कर्तव्यत्वात् आग्नेयादिविध्यन्तनियमः सिध्यति । अतो न विरोधः ।।
	नवमे "देवता वा प्रयोजयेदतिथिवत् भोजनस्य तदर्थत्वात् , आर्थपत्याच्च ततश्च तेन संबन्ध" इति पूर्वपक्षसूत्राणामयमर्थः - क्रियाप्रधानवाक्ये अप्रधानभूताऽपि देवता आर्थप्राधान्यात् स्वाराधनार्थं द्रव्यं प्रयोजयेदतिथिवत् तस्याश्चाराध्यत्वं विभूतिमत्त्वाद्युक्तम् । सा च निरपेक्षापि परिचरणप्रसन्ना भवतीति । "अपिवा शब्दपूर्वत्वात् यज्ञकर्म प्रधानं स्यात् गुणत्वे देवताश्रुतिः अतिथौ तत्प्रधानत्वमभावः कर्मणि स्यात् तस्य प्रीतिविधानत्वात्"  इति चतुर्णां सिद्धान्तसूत्राणामयमर्थः - यद्यप्यार्थप्राधान्यमस्ति तथापि कर्तव्योपदेशवाक्ये फलकामप्रवर्तिका शाब्दप्रधानभूता पूर्वं कर्तव्यत्वेन बुद्ध्यारूढा क्रियैव 
स्वसिद्ध्यर्थं द्रव्यदेवतादीन प्रयुङ्क्ते । अतो गुणत्वेन श्रुता देवता अप्रयोजिका । अतिथेस्तु प्रयोजकत्वमेव । अन्यथा अतिथिनिमित्तकत्वेन विधीयमानस्य (आतिथ्य) कर्मणः अभावप्रसङ्गः । नह्यन्यप्रयुक्तातिथ्यकर्मनिर्वर्तनायातिथिरानीयत इति अत्र न कञ्चिद्विरोधं पश्यामः ।।
	नवम एव "असंयोगात् तदर्थेषु तद्विशिष्टं प्रतीयेत" इत्यत्रापि सुब्रह्मण्यायामिन्द्रपदं कर्मसमवेतदेवताप्रकाशकत्वान्न स्तुत्युपयोगी । हरिवआदिपदं तु तेषां गुणानां कर्मासमवायात्  देवतास्तुत्यर्थत्वेनोपयुज्यते । स्तुतिश्च सता असता च भवतीति अविद्यमानेनेन्द्र इवाविद्यमानेन अगग्नावपि न विरुध्यते । उत्कृष्टदेवतागुणेन अपकृष्टदेवतास्तुतिः प्रीत्युतिशयकरी, सेनापतौ राजगुणैः स्तुतिवत् । अग्निप्रकाशनार्थं अग्निवदूहे न्यायसिद्धेऽपि आग्नोयीति वचनं विशेषणे ऊहपरिसंख्यार्थमेव । वस्तुतस्तु आग्नेयीति वचनमेव देवतां साधयति, देवतासत्त्वे हि गुणानामूहप्रसङ्गेन परिसंख्यात्वसिद्धेः । नचेयं परिसंख्या न भवतीति वाच्यम् ; तथा सत्याग्नेयीति वचनवैयर्थ्यप्रसङ्गात् । ततश्चेन्द्रगुणप्रकाशकैरेव पदैरग्निगुणप्रकाशनं द्रष्टव्यम् ।।
	दशमे "विधिशब्दस्य मन्त्रत्वे भावः स्या"दिति सूत्रस्याप्ययमर्थः । विधिवाक्यगतशब्द एव मन्त्रे प्रयोक्तव्यः, तेनैव शब्देनाग्नेर्हविस्संबन्धबोधनायाः सत्त्वात् । येन शब्देन देवताया द्रव्यसंबन्धः (युष्टश्चयष्टव्यभूतस्वसंबन्धः) तेन (पशुश्च यद्द्रव्यभूतः संबन्धस्तेन) शब्देनाभिधाने प्रीत्यतिरेकात् तस्य शब्दस्य प्रकृतत्वाच्च देवतोद्देशाय शब्दापेक्षायां स एव गृह्यते । दृश्यते च लोके स्वसंबन्धद्योतक (तया) मातुलादिशब्देनाभिधाने प्रीत्यतिशयः । शब्दान्तरोच्चारणे कोपश्च । युक्तं चैतत् । अन्यथा अनियतशब्दोपादाने विकल्पप्रसङ्गात् । चोदनोपस्थितस्यैकस्यैव ग्रहणौचित्यात् द्रव्यदेवतासंबन्धहेतु (व्यापारानुष्ठाने) तद्विधौयकवाक्यगतशब्दः सन्निहित इति तस्योपादानं युक्तम् । सौर्यचारौ त्वतिदेशप्राप्तोज्झित्यादिमन्त्राणां सौर्यवाक्यविहितत्वाभावेनासन्निहितत्वाविशेषात् यस्यकस्याप्युपादानं स्यादिति शङ्कानिरासार्थं "तथोत्तरस्या"मिति सूत्रे प्रकृतावुज्झित्यादिनिगदेषु विधिगतशब्दस्य दर्शनात् तथैव विकृतावपि युक्तमिति सूत्राक्षरयोजना । "आरम्भासमसमवायाद्वा चोदितेनाभिधानं स्यात्" द्रव्येष्वारम्भगामित्वादर्थे विकारः सामर्थ्या"दिति 
सूत्रद्वयस्याप्ययमर्थः । देवतायाः स्वरूपेण यागानिर्वर्तकत्वात् शब्देनोद्दिश्यमानतया निर्वर्तकत्वात् शब्दापेक्षायां विनिगमकाभावेन शब्दद्वयोपादां युक्तम् , अन्यथा विधावपि पदद्वयमनर्थकं स्यात् । द्रव्यस्य तु स्वरूपेण निर्वर्तकत्वात् अनपेक्षितशब्दो न शास्त्रार्थ इति न तद्वशेनाजाशब्दोहः, अविकारेण मन्त्रस्य द्रव्याभिधानसामर्थ्यात् । किञ्च - 
	पावकः पवमानश्च शुचिरग्निश्च ते स्मृताः ।
	निर्मन्थ्यः पवमानस्तु वैद्युतः पाकः स्मृतः ।
	शुचिः शोचिस्तु विज्ञेयः स्वाहा(पुत्रा)स्तु ते त्रयः ।।
इति लैङ्गाद्युक्तरीत्या देवतानां भिन्नत्वात् तदसाधारण्यार्थमग्नये पावकायेति निर्देशो युक्तः । इदानीमितरव्यावृत्तस्वरूपेणायमारम्भशब्दध, अतो न तत्रापि विरोधः ।।
	ननु यदि जैमिनिबादरायणयोरैककण्ठ्यं तदा "मध्वादिष्वसंभवादनधिकारं जैमिनिः, धर्मं जैमिनिरत एव, शेषत्वात् पुरुषार्थवादो यथान्येष्विति जैमिनिः, परामर्शं जैमिनिरचोदनाच्चापवदति हि, परं जैमिनिर्मुख्यत्वात् , ब्राह्मेण जैमिनिरुपन्यासादिभ्यः, भावं जैमिनिः विकल्पामननात्" । इत्यादिषु जैमिनिमतनिरासः कथमिति चेत् , उच्यते - हयशिरोपाख्यानादिषु जैमिनेर्बादरायणोपदिष्टब्रह्मविद्यात्वावगमात् श्रवणवेलायां जैमिनिकृतानि चोद्यानि शिष्यानुग्रहेण शिष्यस्य जैमिनेः बुद्ध्यतिशयज्ञापनाय तदुक्ततयाऽनूद्य तन्निरासः कृतः ।।
	अन्यथा "साक्षादप्यविरोधं जैमिनिः" "संपत्तेरिति जैमिनिः तथाहि दर्शयति" "अन्यार्थं तु जैमिनिः प्रश्नव्याख्यानाभ्याम" पि चैवमेके "तद्भूतस्य तु नातद्भावो जैमिनेरपि नियमात्तद्रूपाभावेभ्यः" इत्यादिभिः स्वाभिमतार्थस्य जैमिनिमतत्वेनोपन्यासविरोधप्रसङ्गः ।।
	नचापशूद्राधिकरणयोः पौनरुक्त्यम् ; शूद्रेत्यामन्त्रणनिमित्ताधिका (र) (शङ्का)निराकरणार्थत्वात् शारीरकापशूद्राधिकारणस्य ।।
	नापि सर्ववेदान्तप्रत्ययेन पौनरुक्त्यशङ्का । नहि तत्र सर्ववेदान्तप्रत्ययं एकं अनेकं वेति संशयः, न वाऽनेकमिति पूर्वः पक्षः, एकमिति वा राद्धान्तः ; किन्तु सर्वशाखाप्रर्त्ययन्यायोऽत्र प्रवर्तते न वेति सन्देहे न प्रवर्तत इति पूर्वः पक्षः, प्रवर्तत इति राद्धान्तः । कुतोऽयमर्थं समधिगत इति चेत् , साध्यानिर्देशादिति ब्रूमः । तदनिर्देशश्च 
तत्प्रवृत्तिप्रतिपादनपरे अस्मिन् सूत्रे तदेकत्वस्य साध्यस्यैवान्वयात् । एवं च शाखान्तराधिकरणसिद्धान्तहेतूनामैक्यसाधकानां संयोगचोदानाख्या विशेषाणां सत्त्वेऽपि अक्षरविद्यायां 'तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम्' इति आथर्वणिकासाधारणशिरोव्रतस्य मुण्डके अक्षरविद्याङ्गत्वदर्शनेन वाजसनेयकाक्षरविद्यातो भेदावश्यम्भावात् सारस्वतसत्रलिङ्गदर्शनवत् तस्य सामान्यतो वेदान्तविहितविद्यासु शाखान्तराधिकरणन्यायप्रवृत्तौ लिङ्गदर्शनत्वात् तन्निमित्ताशङ्कानिरा(स)करणार्थत्वान्न पौनरुक्त्यम् ।।
	सारस्वतसत्रे हि श्रूयते - "ये पुरोडाशिनस्त उपसन्ति ये सान्नायिनस्ते वत्सं धारयन्ती"ति । सान्नायिन इष्टप्रथमयज्ञाः सोमयाजिनः, सोमयाजिन एव सान्नाय्यविधानात् । अन्ये पुरोडाशिनः, 'पुरोडाशाभ्यामेव सोमयाजिनं याजयेत्' इति श्रुतेः । तत्र ताण्डकशाखायां एष वाव प्रथमो यज्ञो यज्ञानां यज्ज्योतिष्टोमः' इति क्रत्वन्तराणां ज्योतिष्टोमपूर्वकत्वावगमात् सारस्वतसत्रे पुरोडाशदर्शनं सर्वशाखागतसारस्वतसत्राभेदे नोपपद्यते । भेदे तु ताण्डकशाखागतस्यैव सारस्वतसत्रस्य ज्योतिष्टोमपूर्वकत्वावगमात् सारस्वतसत्रे पुरोडाशदर्शनं सर्वशाखागतसारस्वतसत्राभेदे नोपपद्यते । भेदे तु ताण्डकशाखागतस्यैव सारस्वतसत्रस्य ज्योतिष्टोमपूर्वकत्वं शाखान्तरे तदननुवृत्तेः । तद्विहितसारस्वतसत्रे पुरोडाशदर्शनमुपपन्नम् । अतो नानाशाखागतानां सारस्वतसत्राणां मिथो भेद इति सारस्वतसत्रमात्रे लिङ्गदर्शनं सामान्यत उक्तम् । निरुक्ताक्षेपपरिहारार्थमिदं सूत्रम् 'स्वाध्यायस्य तथात्वे हि समाचारेऽधिकाराच्च सववच्च तन्नियमः' इति ।।
	अयमर्थः - तथात्वं सप्रकारत्वं साङ्गत्वमिति यावत् । स्वाध्यायाध्ययनस्य साङ्गत्वसिद्ध्यर्थं शिरोव्रतनियम इत्यर्थः । कुत एतत् ? 'नैतदचीर्णव्रतोऽधीते' इति तस्याध्ययनसंयोगात् समाचारेऽधिकाराच्च समाचाराख्यग्रन्थे इदमपि वेदव्रतेन व्याख्यातमित्यतिदेश्ता । तस्यायमर्थः - इदमपि प्रस्तुतं वेदव्रतान्तरं परामृश्यते । वेदव्रतेन शिरोव्रते पुष्कलोपदेशं कृत्वा व्रतान्तेर (प्रस्तुत्य) शिरोव्रतक्रममतिदिशत् वाक्यं शिरोव्रतं वेदव्रतशब्देन निर्दिशेत् , सववच्च तन्नियमः - यथाहि सवहोमाः सप्तसूर्यादयः शतौदनपर्यन्ता आथर्वणिका एकाग्निसंबन्धिनस्तत्रैव भवन्ति न त्रेताग्निषु । तेषामेवैतामित्यस्यायमर्थः - शिरोव्रतवतामेव एतामक्षरविद्यां वदेत उपदिशेदिति । 
उपदेशश्चोपस्थितोपनिषद्वाक्येनैवेति लभ्यते, सन्निहितपरित्यागे नियामकाभावात् , 'नैतदचीर्णव्रतोऽधीते, इत्युत्तरवाक्यानुगुण्याच्च । शिरोव्रतं नाम शिरसि अङ्गारपात्रधारणप्रधानः कश्चित् व्रतविशेषः ।।
	यत्तु कश्चिदाह - तत्र शिरोव्रतं नामाथर्वशिरस्युपदिष्टं भस्मधारणमेव शिरश्शब्देनाथर्वशिरसोऽभिधानात् तदेवात्र सर्वविद्याङ्गतया विधीयत इति ।।
 	तदयुक्तम् - शिरोव्रतशब्दस्य पूर्वोक्तव्रतपरत्व एव समुदायाक्यवयोः स्वारस्यात् समुदायोऽपि तत्र सुप्रसिद्धः । शिरश्शब्दो हि शरीरावयवविशेषे प्रसिद्धः । न ह्यथर्वोपपदरहितः शिरश्शब्दः ग्रन्थविशेषोपस्थापनसमर्थः । तस्माच्छस्त्रैक्यमविरुद्धम् ।।
	यद्यप्यारम्भासमवायादिसूत्रे शब्दस्वरूपमेव क्रतुसमवायी नार्थ इत्युक्त्वा देवतानिराकरणं प्रतीयते एवमन्यत्रापि, तथापि न तत्र तात्पर्यम् । उक्तरीत्याऽन्यपरत्वात् तत्परत्वे वाऽभ्युपगमवादः । तत्प्रयोजनं चाश्रुतवेदान्तानां कर्मण्यश्रद्धावारणं, श्रुतवेदान्तानां हि सर्वदेवतान्तरात्मनः परमात्मन एवाराध्यतया तदाराधनरूपकर्मस्वश्रद्धा न स्यात् ।
	येऽप्यन्यदेवता भक्ता यजन्ते श्रद्धयाऽन्विताः । 
	तेऽपि मामेव कौन्तेय यजन्त्यविधिपूर्वकम् ।
इति वचनानुसारात् । अश्रुतवेदान्तानां तु याज्यानामिन्द्रादिदेवतानां विलयात् तत्सर्गे अप्रवृत्तफलानां कर्मणां सर्गान्तरे फलजनकत्वासंभवेन कृतविप्रणाशाकृताभ्यागमौ स्याताम् । तस्मान्न देवतारधनात्मकं कर्म फलव्याप्तमिति कर्मण्यश्रद्धा स्यात् । तद्वारणाय देवताभावमभ्युपगम्य कर्मण एव फलप्रदत्वं समर्थितं भगवता जैमिनिना ।।
	अभिष्टार्थव्ययेनापि जयति क्षेत्रहारिणम् ।
	लब्धक्षेत्रैर्न दुष्प्रापः स्यादर्थ इति निश्चयात् ।।
इति न्यायेन परमाभीष्टदेवतामनभ्युपगम्यापि पूर्वभागार्थे श्रद्धोत्पादने तद्बलादेव तुल्यन्यायेन क्रमेण वेदान्तेऽपि श्रद्धा भविष्यतीति ततो देवतापारमार्थ्यज्ञानं भविष्यतीत्यभिसन्धिना युक्त एवाभ्युपगम्यवादः । भाष्यकारेण शबरस्वामिनाऽपि अयमेवार्थः सूचितः ।।
	"विधिशब्दस्य मन्त्रत्वे भावः स्यात्तेन चोदना" इत्यत्र भाष्यम् - 
	'नन्वेवं शब्द एव देवता प्राप्नोति, अत्रोच्यते - नैतदस्माभिः परिहर्तव्यम् , न 
हीदमुच्यमानमस्मत्पक्षं बाधते । सुतरां शुच्यादीनामप्रसङ्दः' इति ।अत्र हि अस्मद्ग्रहणेनान्यकर्तव्यतासूचनात् तत्त्वतो देवतासद्भावः सूच्यते । सुतरां ग्रहणेन देवतासद्भावेऽपि वाचकशब्दान्तरेषु सत्स्वपि विधिवाक्योपस्थितत्वादग्निशब्द एव प्रयोक्तव्य इति सिध्यत्येव । किं पुनर्देवताविरहे शब्दस्यैव देवतात्वेन शब्दान्तरस्याप्रसङ्गादित्यभिप्रायसूचनात् देवताङ्गीकारः सूचितः । तस्मात् यथाकथञ्चित्परमप्रयोजनभूतकर्मानुष्ठानावैकल्य एव तात्पर्यम् । नतु देवतासद्भावाभावयोः । एवमैकग्रन्थ्यप्रयोजकाकाङ्क्षासिद्धये पूर्वभागोक्तन्यायानां वेदान्तभागेऽप्युपयोगः वेदान्ताचार्यैर्दिक््प्रदर्शनेन प्रदर्शितः । तत्प्रकारश्च महाचार्यैः वेदान्तविजये वीस्तरेण प्रपञ्चितः तत्रैव द्रष्टव्यः । तथापि सामान्यतः कश्चिदुपयोगः प्रदर्श्यते । तथाहि - वेदान्तभागे हि सर्वेषां यज्ञादिकर्मणामुपासनाङ्गत्वं निरूप्यते । तदङ्गत्वं च यज्ञादिस्वरूपनिरूपणाभावे दुर्निरूपम् । तथाच कृत्स्नस्यापि पूर्वभागस्य यागादिस्वरूपनिरूपणपरत्वेन वेदान्तोपयोगः स्पष्ट एवावगम्यते ।। किञ्च वेदान्तभागे यज्ञादित्वकल्पनं तत्र तत्र क्रियते तदपि पूर्वभागोक्तयज्ञादिनिरूपणसापेक्षम् ।।
	किञ्च कर्मणामल्पास्थिरफलत्वनिर्णयस्य वेदान्तभागाधिकारिविशेषणतया तत्संपादकतया पूर्वभागस्योपयोगः स्पष्ट एव । एतदभिप्रायेणैव भगवता बादरायणेन पूर्वोत्तरग्रन्थयोरुपजीव्योपजीवनभावरूपसंगत्यभिप्रायेण वृत्तवर्तिष्यमाणप्रदर्शनपूर्वकमवसरप्रप्तो ब्रह्मविचारः 'अथातो ब्रह्मजिज्ञासा' इत्यनेन सूत्रेण स्वकर्तव्यत्वेन प्रतिज्ञातः । कर्मविचारानन्तरं तत एव हेतोः ब्रह्मविचारः कर्तव्य इति सूत्रार्थः । एवमेतत्सूत्रस्वारस्यात् जिज्ञासाद्यविशेषात् विरुद्धार्थप्रतिपादनाभावात् पौनरुक्त्याभावात् कृत्स्नस्य पूर्वभागस्य वेदान्तभागोपयुक्तत्वाच्च सिद्धमैकशास्त्र्यमिति कृतं विस्तरेण ।।
	इति वेदान्ततविजायमङ्गलदीपिकायां
	       शास्त्रभेदभङ्गः पञ्चमः ।।   
                   - - -

श्रीः 
अथावेद्यत्वभङ्गः प्रारभ्यते ।
      - - -
श्रवणादिविधानेन वेद्यत्वं परमात्मनः ।
सिध्यत्येवान्यथा तेषां वैयर्थ्यं सर्वथा भवेत् ।।
तेषां च वृत्तिरूपत्वे चितो मोक्षार्थता कुतः ।
नहि वृत्तिश्च वित्तिः स्वाच्चैतन्यं च तदा भवेत ।।
	आत्मावाऽरे द्रष्टव्यः श्रोतव्यो मन्तव्यो निदिध्यासितव्य इति परमात्मनः श्रवणादीनां विधानात् तद्विषयतया ब्रह्मणो वेद्यत्वं तावत्सिद्धमेव, अन्यथा तेषां विधानवैचर्थ्यात् । नच तेषां वृत्तिरूपतया तद्विषयत्वं ब्रह्मणो न सिद्धमिति वाच्यम् . तथा सति "ब्रह्म वेद ब्रह्मैव भवति " "ब्रह्मविदाप्नोति परम्" "तमेवं विद्वानमृत इह भवति" इत्यादिश्रुतिविहितब्रह्मवेदनस्य मोक्षहेतुताभङ्गप्रसङ्गात् । वृत्तेश्च वेदनरूपत्वाभावात् , तथात्वे च चैतन्यत्वस्यापि दुर्वारत्वात् ।।
	नचैवं ब्रह्मणो वेद्यत्वे मिथ्यात्वप्रसङ्गः । तस्य मिथ्यात्वभङ्गे वक्ष्यमाणत्वात् । यच्च दृश्यत्वे जड़त्वप्रदर्शनं स्वप्रकाशस्य प्रदीपवत् प्रकाशान्तरनिरपेक्षत्वादिति, तन्न । एकप्रमाणावगते प्रमाणान्तरजन्यज्ञानविषयत्वस्य बहुशो दर्शनात् । स्वप्रकाशसिद्धस्यापि ब्रह्मणः ज्ञानान्तरविषयत्वे विरोधाभावात् । नहि वयं स्वयंप्रकाशेन स्वव्यवहारे प्रकाशान्तरसापेक्षत्वं ब्रूमः, किन्तु संभावितप्रकाशान्तरविषयत्वे विरोधाभावमेव । किञ्च अवेद्यत्वे ब्रह्मणः शाब्दापरोक्षविषयताऽपि न स्यत् । नन्वपरोक्षवृत्तिविषयत्वं ब्रह्मणो न विरुद्धम् , चैतन्यविषयत्वस्यैवानङ्गीकारादिति चेन्न ; अवेद्यत्वसाधकत्वेनाभिमतया "अप्राप्य मनसा सह" इति श्रुत्या अन्तःकरणरूपमनोवृत्तेरपि निषिद्धतया वृत्तिविषयत्वस्यापि असंभवात् ।
	किञ्च वृत्तिः किं ज्ञानमुत न । आद्ये वेद्यत्वमनिवार्थम् । द्वितीये वृत्तेरहं जानामीत्यनुभवविषयतोक्तिविरोधः ।।
	ननु वृत्तिशबलितचैतन्यमेव ज्ञानम् , अतो न विरोध इति चेन्न ; ज्ञानत्वस्य व्यासज्यवृत्तित्वविरोधात् केवलचैतन्ये ज्ञानत्वाभावप्रसङ्गात् ज्ञानत्वस्य प्रत्येकपरिसमाप्यवृत्तित्वे वृत्तिविषयस्य ब्रह्मणो वेद्यत्वं दुर्वारम् ज्ञानादिपदानामक्षादि(पद)वन्नानार्थत्वप्रङ्गश्च ।।
	एतेन वृत्त्युपहितचैतन्यं ज्ञानामिति पक्षोऽपि निरस्तः ; उपाधेरज्ञानत्वेन जानामीत्यनुभवविषयतोक्तिविरोधादेव ।। 
	ननु विषयत्वेन भासमानायां वृत्तौ चैतन्याभेदाध्यासात् ज्ञानत्वप्रतीतिरुपपद्यत एव । नचैवं वृत्तिचैतन्ययोरभेदप्रतीतौ चैतन्यस्यापि विषयत्वप्रसङ्ग इति वाच्यम् ; नहि विषयतया प्रतीयमानवृत्त्यभेदेन चैतन्येऽपि तद्विषयत्वमिति चेन्न ; तत्र किं ज्ञानत्वेन भासमानचैतन्याभेदाध्यासात् वृत्तौ ज्ञानत्वप्रतीतिः स्वरूपेण भासमानचैतन्याभेदाध्यासाद्वा । नाद्यः ; चैतन्यस्य ज्ञानत्वप्रतीतेरसिद्धेः, तस्य स्वरूपेण भासमानत्वाभ्युपगमात् । न द्वितीयः ; गमनेऽपि जानामीति प्रतीतिप्रसङ्गात् , तत्रापि चैतन्याभेदाध्यासात् । किञ्च "तमात्मानमेवावेत् , ब्रह्मवेद ब्रह्मैव भवति, ब्रह्मविदाप्नोति परम् " इत्यादिश्रुतीनां ब्रह्मणो वेद्यत्वाभावे कथं जीवनं स्यात् ।। 
	नन्वेवमवेद्यत्वाभावे "यत्तदद्रेश्यमग्राह्यं" "यस्यामतं तस्य मतं मतं यस्य न वेद सः" "अविज्ञातं विजानतां विज्ञातमविजानतां" "विज्ञातारमरे केन विजानीयात्" "येनेदं विजानाति तं केन विजानीयात्" "अगृह्यो न गृह्यते" हत्यादिश्रुतीनां का गतिरिति चेत् । वेद्यत्वश्रुत्यनुरोध एवेति ब्रूमः । नच वैपरीत्यं वक्तुं शक्यम् । वैद्यत्वश्रुतीनां वृत्तिपरत्वे लक्षणा स्यात् । तन्निषेधश्रुतीनां तु ज्ञानविशेषनिषेधपरत्वं संकोचमात्रम् , नतु लक्षणविशेषलक्षणाययामपि, श्रुतार्थापरित्यागात् संकोच एव ज्यायान् अन्तरङ्गत्वलक्षणत्वात् । किञ्च 'भूयसां स्यात्सधर्मकत्व' मिति न्यायेन वेद्यत्वश्रुतीनां बहुत्वात् प्राबल्यमिति तदनुरोधेनैव तन्निषेधश्रुतीनामर्थो वर्णनीयः ।। 
	किञ्च यत्तदद्रेश्यमित्यत्रैव 'यद्भूतयोनिं परिपश्यन्ति धीराः' इति श्रूयते तत्रैकस्यैव दृशिधातोरेकत्र ज्ञानपरत्वमितरत्र वृत्तिपरत्वमिति न वक्तुं शक्यम् , वैरूप्यप्रसङ्गात् ।
	किञ्च धीरपदेन निषेधस्याधीरविषयत्वं गम्यते । धीरशब्दस्य धीमतामग्रेसरपरत्वात् । उणादौ दशपाद्यां 'सुसूधागृधिभ्यः क्रन्' इति सूत्रेण क्रन्प्रत्ययः तद्वृत्तौ च दधाति चात्तमिति धीर इति व्युत्पादितम् । किञ्च यस्यामतं तस्य मतमिति ब्रह्मणो मतत्वमेवोच्यते । अत्र परेषामेवं योजना - यस्य ब्रह्म अमतमिति मतं तस्य मतमेव मतम् तदेव समीचीनं मतं, यस्य ब्रह्म मतमिति मतं स ब्रह्म न वेदेति । अत्र सामीचीन्यपरमतपदाध्याहारदोषः । किञ्च यस्यामतं मतं यस्येत्यत्रामतमतपदयोः ब्रह्मपरत्वे सन्दंशन्यायेन तन्मध्यस्थमतपदस्यापि ब्रह्मपरत्वमेव युक्तम् । अपि च उत्तरवाक्ये  
ब्रह्मण्यधिकारिविशेषवेदनविषयत्वस्य निषेधात् पूर्वत्रापि अधिकारिविशेषनिर्देशात् तदधिकारिवेदनविषयत्वविधिरेव स्वरसतोऽवगम्यते ।।
	ननु यस्यामतं मतं यस्येत्युभयत्रापि व्याधात इत्याशङ्कय विवृणोतिअविज्ञातमिति । विशब्देन कार्त्स्यलक्षणसामीचीन्यरूपो विशेषो विवक्षितः ः ब्रह्म सम्यग्जानामीति मन्यमानानां ब्रह्म अविज्ञातं याथार्थ्येन ज्ञातं न भवति ब्रह्मासम्यक् जानामीति मन्यमानानां ब्रह्म सम्यक् ज्ञातं याथार्थ्येन ज्ञातमित्यर्थः । एवं यतो वाचो निवर्तन्ते अप्राप्य मनसा सह इति श्रुत्यनुसारात् परिच्छिन्नतया ज्ञानमेव निषिध्यते । प्रकरणबलात् 'सैषाऽऽनन्दस्य मीमांसा भवति' इत्युपक्रम्य शतगुणितोत्तरक्रमेणोत्कर्षमभिधाय "यतो वाचो निवर्तन्त" इत्यभिधानात् ।
	किञ्च पूर्वोत्तरवाक्ययोः ब्रह्मणो वेद्यत्वस्यैव बहुशः प्रतिपादनान्नात्र वेद्यत्वनिषेधसंभवः। तथाहि - " न  तत्र चक्षुर्गच्छती" त्यादिना लौकिकप्रमाणागोचरत्वमुपपाद्य तथा सत्यप्रामाणिकत्वशङ्कायामुच्यते - "अन्यदेव तद्विदितादधो अविदितादधी" ति ।।
	अस्यार्थः - विदितात् लौकिकप्रमाणगम्यात् तद्ब्रह्मान्यत् अलौकिकप्रमाणगम्यमिति । अनन्तरं च "तद्वाचानभ्युदित" मित्यादिभिः पञ्चभिर्मन्त्रैः तदेव ब्रह्म त्वं विद्धि इति वेद्यत्वं ब्रह्मणः पञ्चकृत्वोऽभ्यस्तम् । मनःप्राणचक्षुरादिप्रेरकत्वस्य ब्रह्मण्युपदिष्टतया तावन्मात्रेण कृत्स्नशः ब्रह्मणो ज्ञातत्वभ्रमनिराकरणाय ब्रह्मस्वरूपं त्वया मीमांसितव्यमिति गुरुणोक्ते मीमांसित्वा शिष्य आह मन्ये विदितम् इति। विदितत्वे हेतुमाह - "नाहं मन्ये सुवेदेति नो न वेद " इति । अस्यार्थः - अहं सुवेदेति न मन्ये न वेदेति च नो मन्य इति । अनेन मम सुवेदत्वभ्रमः अवेद्यत्वभ्रमश्च नास्तीत्यर्थः । किं तर्हि सन्देह ? इत्यत्राह - "वेद च" इति । उपदिष्टाकारेण ब्रह्मावधारयामीत्यर्थः । यद्वा नो वेदेति वेद चेत्येकं वाक्यं, ततश्च न वेदेति नो वेदेत्यर्थः, एवं च मन्य इति नानुषङ्गः । यथोक्तज्ञानवानेव ब्रह्मविदित्याह - यो नस्तद्वेद तद्वेद नो न वेदेति वेद चेति । नः अस्माकं मध्ये यः तद् ब्रह्मणः सुष्ठु वेदनाशक्यत्वं वेद स एव तद्वेद ब्रह्मविदित्यर्थः । यश्च न वेदेति नो वेद च स एव च तद्वेदेत्यनुषङ्गः । यद्वा यश्च न वेदेति नेति वेद च स एव तद्ब्रह्म वेदेत्यर्थः । यद्यपि 
तद्वेदेत्यत्रैव सुष्ठुवेदनाशक्यत्ववेद्यत्वयोरन्तर्भावसंभवः, तथापि वेद्यत्वस्य प्राधान्येनाभिधाय पृथक््कथनमिति मन्तव्यम् ।
	एवं पूर्वत्र वेद्यत्वं बहुशोऽभ्यस्तम् । उत्तरत्रापि 'इह चेदवेदीदथ सत्यमस्ति न चेदिहावेतीन्महती विनष्टि'रिति ब्रह्मवेदनात् परमपुरुषार्थदवेदनान्महानर्थप्राप्तिं वदति । एवं ब्रह्मणो दुर्विज्ञानत्वादि तदुत्तरखण्डे "ब्रह्म ह देवेभ्यो विजिग्य" इति प्रतिपाद्य चतुर्थखमण्डे ततो हैव विदाञ्चकार ब्रह्मेतीन्द्रस्य ब्रह्मवेदनमुक्त्वा इन्द्र इवेतरयोः ब्रह्मवेदनमभिप्रेत्य इन्द्रवाय्वग्नीनामन्यदेवताभ्यः प्रथमं ब्रह्मज्ञानेनोत्कर्षमभिधाय तेषामपि मध्ये इन्द्रस्य प्रथमं ब्रह्मवेदनेनाग्निवायुभ्यामप्युत्कृष्टत्वमुक्तम् ।।
	यनेदं सर्वमित्यादिश्रुतेरयमर्थः - 
	येन परमात्मना इदं परदृश्यमानं सर्वं विजानाति "मत्तः स्मृतिर्ज्ञानमपोहनं" चेति वचनात् , तं परमात्मानं अस्मादृते केन कारणेन विजानीयादिति । अत्र हि कारणान्तरप्रतिक्षेपेण स्वाधीनज्ञानविषयत्वं हि प्रतिपाद्यते । तस्माद्वेद्यत्वस्य बहुश्रुतिप्रतिपन्नत्वादवेद्यत्वे श्रुतिर्न प्रमाणम् । वेद्यत्वश्रुतिबाधितत्वाच्चात्र नानुमानमपि प्रमाणम् ।।
	अत्राह नवीनः -
	अनभूतिरवेद्या अनुभूतित्वात् व्यतिरेकेण घटवत् इत्यनुमानम् मानं, अवेद्यत्वं च चैतन्याविषयत्वम् , अतो न वृत्तिविषयमादाय बाधप्रसङ्ग इति अत्रोच्यते-देवदत्तचैतन्यस्य देवदत्तव्यवहारहेतुभूतयज्ञदत्तीयानुमितिरूपवृत्त्यवच्छिन्नचैतन्यविषयत्वात् एवं यज्ञदत्तस्यापि द्वदत्तीयानुमितिरूपवृत्त्यवच्छिन्नचैतन्यविषयत्वाच्च बाधापत्तेः । देवदत्तयज्ञदत्तयोर्भेदेन विषयविषयिभावाविरोधात् भेदमात्रस्यैव तत्प्रयोजकत्वात् । एवं ब्रह्मणोऽपि वृत्तिप्रतिफलितचैतन्यविषयत्वात् बाधः । नच तत्र वृत्तिरेव व्यवहारहेतुः तस्या व्यवहारहेतुत्वानभ्युपगमात् । वास्तवाभेदसत्त्वेन विषयविषयिभावानङ्गीकारे तत एवाज्ञत्वसर्वज्ञत्वसुखित्वदुःखित्वादिव्यवस्थाभङ्गप्रसङ्गात् स्ववचनविरोधाच्च । 
	सर्वं जानीयामिति जिज्ञासाया विषयत्वविषयित्वप्रयोजकधर्मभेदेन कल्पितभेदसत्त्वात् स्वविषयत्वमिति हि स्वेनैवोक्तम् ।
	ननु समानसत्ताकचिद्विषयत्वाभावः साध्यः इति चेन्न ; तथा सति वृत्तिविषयत्वेन 
बाधवारणाय चिद्धटितसाध्यकरणायोगात् , वृत्तेर्भिन्नसत्ताकत्वेऽपि तदवच्छिन्नचैतन्यस्य समानसत्ताकत्वेन तद्विषयतया बाधस्य दुष्परहरत्वाच्च, भिन्नसत्ताकत्वाविशेषेऽपि कारणत्वसत्यत्वानन्दत्वादिधर्माणां ब्रह्मणि सद्भावमङ्गीकृत्य वेद्यत्वनिषेधे कारणाभावाच्च ।।
	नच स्वप्रकाशत्वसिद्ध्यर्थं वेद्यत्वनिषेध इति वाच्यम् ; वेद्यत्वेऽपि स्वव्यवहारहेतुप्रकाशत्वरूपस्वप्रकाशत्वस्याविरोधात् । नच वेद्यत्वं स्वव्यवहारहेतुप्रकाशत्वाभावप्रयोजकतया घटदौ दृष्टमिति वाच्यम् ; तत्र तदभावस्याचित्त्वप्रयुक्ततया वेद्यत्वप्रयुक्तत्वाभावात् । अतो न वेद्यत्वनिषेधस्य स्वप्रकाशत्वे कथञ्चिदप्युपयोगः ।।
	किञ्च किमिदमवेद्यत्वं शुद्धचैतन्याविषयत्वं वा वृत्त्यवच्छिन्नचैतन्याविषयत्वं वा वृत्त्यविषयत्वं वा व्यवहारायोग्यत्वं वा स्वप्रकाशत्वाभावो वा अन्यद्वा ; नाद्यः ; घटादेरप्यवेद्यत्वप्रसङ्गात् स्वप्काशतया ब्रह्मण्यसंभवाच्च । न द्वितीयः ; अपरोक्षवृत्त्यवच्छिन्नचैतन्यविषयतया ब्रह्मण्यसंभवात् । अन्यथा ब्रह्मप्रकाशाभावेनानिर्मोक्षप्रसङ्गात् । जडरूपवृत्तेस्तदप्रकाशत्वात् । प्रकाशकत्वे च घटादेरपि तयैव प्रकाशसंभवे तदवच्छिन्नचैतन्यविषयत्वे मानाभावेनावेद्यत्वप्रसङ्गात् ।। नापि तृतीयः ; ब्रह्मण्यसंभवादेव । नापि चतुर्थः ; ब्रह्मणः अवैद्यत्वनिर्विशेषत्वादिना व्यवहाराभावप्रसङ्गात् । नापि पञ्चमः ; अपसिद्धान्तात् ब्रह्मणः स्वप्रकाशत्वस्य भवदभिमतत्वात् अप्रामाणिकत्वप्रसङ्गात् घटादेरप्यवेद्यत्वप्रसङ्गाच्च । नान्त्यः ; तदनिर्वचनात्  । नचस्वभिन्नज्ञानाविषयत्वं तदिति वाच्यम् ; स्वभिन्नज्ञानाप्रसिद्ध्या तदविषयत्वस्य दुर्ग्रहत्वात् । ज्ञानपदस्य वृत्तिपरत्वे च बाधात् ।।
	नच स्वविषयकज्ञाने स्वभिन्नत्वाभाव एव स्वभिन्नज्ञानाविषयत्वमिति वाच्यम् ; स्वविषयकज्ञानस्यापि त्वन्मते अप्रसिद्धेः,  स्वस्य स्वविषयत्वानभ्युपगमात् , अभ्युपगमे च वेद्यत्वप्रसङ्गात् । तस्मादवेद्यत्वस्य निर्वक्तुमशक्यत्वात् उक्तानुमाने साध्यबाधः । प्रत्यनुमानं च - अनुभूतिरवेद्या न भवति अनुभूतिर्वेद्येति वा साध्यं, वस्तुत्वात् व्यवहारविषयत्वात् घटादिवत् । नचाप्रयोजकत्वम् ; स्वविषयप्रकाशाभावे स्वव्यवहाराभावप्रसङ्गात् मोक्षदशायामानन्दप्रकाशाभावेनापुरुषार्थत्वप्रसङ्गाच्च ; प्रत्युत 
त्वदुक्तानुमानस्यैवाप्रयोजकत्वम् , विपक्षे बाधकाभावात् ।। 
	नच स्वस्य स्वविषयत्वासंभव एव विपक्षे बाधक इति वाच्यम् ; स्वस्य स्वविषयत्वे विरोधाभावात् स्वरूपसंबन्धस्याभेदेऽप्यविरोधात् । शब्दशब्दस्य स्ववाचकत्वस्य सर्वैरभ्युपेतत्वात् सर्वपदादिवृत्तेः स्वविषयत्वाच्च । यत्तु वेद्यत्वे जडत्वप्रसङ्ग इति ;  तन्न, अप्रयोजकत्वात् । विषयत्वाभावस्य भेदाधीनत्वनिर्बन्धोऽपि निर्निबन्धनः । एतत्कालवर्तिशब्दज्ञानवान् त्वमिति शाब्दज्ञानस्य स्वविषयकत्वात् , तत्काले शाब्दज्ञानान्तराभावात् , वृत्तिरनित्या जडेत्यादिवृत्तेः । स्वविषयत्वाच्च ।स्वविषयत्वाभावे ज्ञानव्यवहारो न स्यात् ,, तस्य व्यवहर्तव्यप्रकाशसाध्यत्वात् ।।
	ननु व्यवहारमात्रे प्रकाशो हेतुः नतु व्यवहर्तव्यप्रकाशः ;गौरवात् , अनात्मव्यवहारे व्यवहर्तव्यप्रकाशो विशेषहेतुः, आत्मव्यवहारे आत्मभिन्नप्रकाशो विशेषहेतुः, यत्सामान्ये यत्सामान्यस्य हेतुत्वं तदद्विशेषे तद्विशेषस्य हेतुत्वादिति चेन्न ; किमनात्मगोचरप्रकाशत्वेनानात्मगोचरव्यवहारहेतुत्वेन हेतुहेतुमद्भावोऽविवक्षितः,           अनात्मगोचरतद्विषयकप्रकाशत्वेन,
अनात्मगोचरतद्विषयकव्यवहारत्वेन वा । नाद्यः ; तथा कल्पनस्याप्रामाणिकत्वात् । तथा सति अघटप्रकाशत्वादिना विकल्पनाप्रसङ्गात्  न द्वितीयः ; अनात्मगोचरपदवैयर्थ्यात् गौरवाच्च । अस्तु वा उभयविधकार्यकारणभावः, तथापि तद्विषयव्यवहारे तद्विषयकप्रकाशहेतुत्वं को वारयेत् ।।
	वस्तुतस्तु यत्सामान्य इति न्यायः व्यक्तावेव प्रवर्तते, न त्वनन्ततद्वर्मावच्छिन्ने, यथा विशेषणज्ञानस्य विशिष्टज्ञानकारणत्वे तद्विशेषणज्ञानस्य तद्विशिष्टज्ञानहेतुता, यथा वा विषयेन्द्रियसन्निकर्षस्य प्रत्यक्षहेतुत्वे तद्विषयेन्द्रियसन्निकर्षस्य तत्प्रत्यक्षहेतुता, एवं प्रकृते़ऽपि व्यवहारमात्रे प्रकाशस्य हेतुत्वे तद्विषयव्यवहारे तद्विषयप्रकाशस्य हेतुता सिध्यति न त्ववान्तरकार्यकारणभावः । किञ्च सामान्यकारणतायामेव समानविषयकत्वविशेषणादतिप्रसङ्गापरिहारे आत्मनात्मव्यवहारयोः तदभिन्नप्रकाशत्वतद्विषयप्रकाशत्वाभ्यां विशेषकारणत्वकल्पनं गौरवपराहतम् । तथाचात्मव्यवहारेऽपि आत्मप्रकाश एव हेतुरस्तु ।।
	यदुक्तं संविदन्तराभावाद्ब्रह्मणो न वेद्यत्वमिति, तदप्यनुपपन्नम् ; कथं ? 
संविदन्तराभावः संविदगभावेऽपि सर्वव्यवहारोपपत्तेर्वा, संविदन्तरे प्रमाणाभावाद्वा, ब्रह्मरूपसंविदैव सर्वव्यवहारोपपत्तेर्वा । नाद्यः ; सर्वेषां सर्वदा सर्वव्यवहारप्रसङ्गात् अव्यवहारप्रसङ्गद्वा । न द्वितीयः ; अहं जानामि मम ज्ञानमुत्पन्नं ब्रह्म जानामि इत्याद्यनुभवस्यैव मानत्वात् । न तृतीयः ; ब्रह्मणो घटादिविषयत्वासिद्धेः सर्वेषां सर्वदा सर्वव्यवहारप्रसङ्गाच्च । तस्मात् प्रतिप्रमातृप्रमाणं संविद्भेदोऽङ्गाकरणीयः । उत्पत्तिविनाशप्रतीत्या च संविद्भेदसिद्धिः । न चोत्पत्तिविनाशप्रतीतेरूपाधिनिष्ठोत्पत्तिविनाशविषयत्वम् ; विद्यमानायां संविदि तादृशोपाध्युत्पत्तिविनाशयोरदर्शनात् ।
	ननु प्रकाशस्य व्यवहारकारणत्वात् ब्रह्मरूपप्रकाशेनैव व्यवहारोपपत्तावतिरिक्तप्रकाशकल्पने गौरवमिति चेन्न; सर्वदा सर्वेषां सर्वव्यवहारापत्त्या दत्तोत्तरत्वात् । नच तत्परिहारायानेकवृत्तिकल्पनमिति वाच्यम् ; तथा सति अत्यन्तगौरवात् । अन्तःकरणस्यनेकवृत्तिकल्पनं वृत्तीनां च सविषयकत्वकल्पनं तदवच्छिन्नचैतन्यस्य प्रकाशकत्वकल्पनम् , एतदपेक्षया सविषयकत्वेन प्रतिपन्नेषु ज्ञानत्वकल्पने चातिलाघवम् । नच संविदन्तराङ्गीकारे अद्वैतक्षतिः ; घटादिवन्मिथ्यात्वाङ्गीकारे तदभावात् ।।
	ननु वृत्तिरूपसंविदङ्गीकारेऽपि तदवच्छिन्ना नित्या संविदवश्याभ्युपेया तथाहि - अस्ति तावद्धटादिज्ञानधारानुसन्धानम् , एतावन्तं कालं घटमहमद्राक्षं एतावन्तं कालमिन्दिरारमणमध्यासिषमिति, तच्चानुसन्धानं तत्तज्ज्ञानानां तत्तत्कालीनात्मनश्च पूर्वानुभवाभावे न संभवति, पूर्वानुभवश्च नित्यसंविदेव, तथाच तयैव घटादिसर्वप्रकाशोपपत्तौ घटादिवृत्तीनां तदवच्छेदकत्वमात्रमेव कल्पयितुं युक्तम् , न ज्ञानत्वमपि, गौरवात् । 
	नच घटादिज्ञानधारास्थले इन्दिरारमणध्यानस्थले च मध्ये मध्ये तत्तज्ज्ञानानुव्यवसायेन धारानुसन्धानसंभवे किं नित्यसंविदेति वाचयम् ; तथासति मध्ये मध्ये विच्छेदेन धाराध्यानत्वानुपपत्तिप्रसङ्गात् , बहुकालं जिज्ञानितश्रीवेङ्कटेशलीलाकमनीयविग्रहदर्शनधारानुसन्धानस्य तथाप्यनुपपत्तेश्च । श्रीवेङ्कटेशदर्शनकाले बुभुत्साघटितसामग्रीप्राबल्येन तत्र तत्तज्ज्ञानानुव्यवसायासंभवात् ।।
	किञ्च नैरन्तर्येण द्वादशनामादि श्रृण्वतः द्वादशनामान्यश्रौषमित्यनुसन्धानानुपपत्तिः मध्ये अनुव्यवसायकल्पने अनुव्यवसायकालोत्पन्ननाम्नः  अनुभवाभावेन द्वादशल्वप्रतिसन्धानानुपपत्तिः ।।
	किञ्च सुखजनकेष्टज्ञानस्यानुसन्धानानुपपत्तिः । इष्टज्ञानस्य चरमकारणत्वेनाव्यवहितकाले सुखस्यैवोत्पत्तेः सुखोत्पत्तेः प्रागनुव्यवसायकल्पने तेनैवेष्टज्ञानविनाशेन सुखस्यानुत्पत्तिप्रसङ्गः । सुखोत्पत्त्यनन्तरमनुव्यवसाययश्च न संभवति । स हि सुखस्थितिकाले अनन्तरकाले वा । नाद्यः ; सुखस्य ज्ञानव्याप्तत्वेन सुखानुभवस्यावश्यकतया तदनुभवकाले तज्जनकज्ञानानुभवासंभवात् ।।
	यद्यपि सुखतज्जनकज्ञानयोः समूहालम्बनं संभवति तथापि सुखोत्पत्तितृतीयक्षण एव सुखानुभवस्य वाच्यतया तदा तज्जनकज्ञाननस्य विनाशेन तदनुभवासंभवेन समूहालम्बनासिद्धेः । सिद्धौ वा सुखतज्जनकज्ञानयोः पौर्वापर्याग्रहेण कार्यकारणभावग्रहानुपपत्तिः ।।
	नन्वनुव्यवसायाभावेऽपि ज्ञानानां स्वप्रकाशतया उक्तस्थले सर्वत्रानुसन्धानं संभवतीति चेन्न ; जानामीति प्रतीयमानस्य घटादिवद्विषयत्वावश्यंभावेन स्वप्रकाशत्वानुपपत्तिः, चिदविषयत्वस्यैव स्वप्रकाशत्वरूपत्वात् ।।
	किञ्च एकविषयज्ञानधारानन्तरं एतावन्तं कालं नेतः परमद्राक्षमिति इतरज्ञानाभावानुसन्धानं नित्यज्ञानं विना सर्वथा अनुपपन्नमेव । नचेदमनुसन्धानमनुमितरूपमेव न स्मृतिरूपम् , येनानुभवापेक्षा स्यादिति वाच्यम् ; इतरज्ञानाभावव्याप्यलिङ्गाभावात् इतरज्ञानाभावव्याप्यलिङ्गाप्रतिसन्धानेऽपि इतरज्ञानाभावानुसन्धानदर्शनाच्च ।।
	एवं स्वप्रसाक्षितयाऽपि नित्यसंवित्सिद्धिः । नच स्वप्नज्ञानं स्मृतिः ; प्रत्यक्षत्वेनानुभवात् । नापि चक्षुरादिजन्यं ; चक्षुरादिव्यपारस्य तदानीमुपरमात् । नापि मानसम् ; मनसो वहिरस्वातन्त्र्यात् । तस्मान्नित्यसंविदनङ्गीकारे अनुसन्धानानुपपत्तिः, तदङ्गीकारे तु सर्वमुपपन्नम् ।।
	एवमस्वाप्समिति सुप्तोत्थितस्यात्मपरामर्शादपि नित्यानुभवसिद्धिः । सुषुप्तिकाले  आत्मानुभवाभावे तत्परामर्शासंभवात् । आत्मानुभवश्च साक्षिरूपा संविदेव । एवं 
सुप्तोत्थितस्यैतावन्तं कालं न किञ्चिदवेदिषमिति परामर्शोऽपि तत्र प्रमाणम् । सुषुप्तिकालं अज्ञानानुभावे तत्परामर्शासंभवात् । यत्तु अयं नाज्ञानपरामर्शः किन्त्वनुमानमेवेति, तन्न ; अनुमानासंभवात् । न तावदहं ज्ञानाभाववान् अवस्थाविशेषवत्त्वात् मूर्च्छादिकालीनाहमर्थवदित्यनुमानं संभवति, अहमर्थमात्रपक्षत्वे जाग्रत्कालीनाहमर्थे अंशतो बाधापत्तेः, सुषुप्तिकालीनाहमर्थपक्षत्वे आश्रयासिद्धिः, निखिलज्ञानाभावरूपायाः सुषुप्तेरनुमानात् प्रागसिद्धत्वेन विशेषणासिद्धेः । साध्ये च यत्किञ्चिज्ज्ञानाभावविवक्षायां न किञ्चिदहमवेदिषमित्यनुभवासंभवः. सकलज्ञानाभावविवक्षायां व्याप्तिग्रहस्थानासंभवः, मूर्च्छामरणकाले  स्वस्य ज्ञानाभावेन व्याप्तिग्रहासंभवात् । हेतौ चावस्थाविशेषपदेन सुषुप्तिविवक्षायां साध्याविशेषः निखिलज्ञानाभावरूपत्वात् सुषुप्तेः, जाग्रत्स्वप्नातिरिक्तकालविवक्षायां निखिलज्ञानाभावसिद्धः प्राक् तदतिरिक्तत्वस्य दुर्ज्ञानत्वात् । एतेन सामग्र्यभावेन ज्ञानाभावोऽनुमीयत इति प्रत्युक्तम् ; तत्रापि पक्षसाध्ययोरुक्तविकल्पे उक्तदूषणग्रासात् । सामग्र्यभावोऽपि न हेतुः ; तस्य कार्याभावोन्नेयतया कार्याभावस्य तदुन्नेयतया चान्योन्याश्रयात् ।।
	नचेन्द्रियप्रसादेन तदुपरमानुमानात् सामग्र्यभावसिद्धिरिति नान्योन्याश्रय इति वाच्यम् ; स्वप्ने बाह्येन्द्रियोपरमेऽपि सामग्रीसत्त्वेन ज्ञानदर्शनात् । नच बाह्यभ्यन्तरेन्द्रियव्यापारोपरमस्य ज्ञानाभावानुमापकत्वमिति वाच्यम् ; बाह्येन्द्रियप्रसादस्य तदुपरमानुमापकत्वेऽपि मनःप्रसादस्य तदुपरमानुमापकत्वासंभवात् शोभनस्वप्नप्रदर्शनादपि मनःप्रसाददर्शनेनान्यथासिद्धेः । नच स्मर्तुं योग्यस्य स्मरणाभावेन ज्ञानाभावानुमानं ; निरन्तरानुभूते उदासीनतृणादौ ज्ञानाभावाभावेन व्यभिचारादिति ।।
	अत्रोच्यते - न तावत् धारानुसन्धानानुपपत्तिः ; धाराज्ञानानां स्वप्रकाशत्वेनानुपपत्त्याभावात् । यदुक्तं जानामीति प्रतीयमानस्य ज्ञानस्य घटादिवद्विषयत्वावश्यम्भावात् स्वप्रकाशत्वानुपपत्तिरिति तन्न ; तत्र प्रतीयमानत्वं किं विषयतया प्रयोजकं, जानामीति प्रतीयमानत्वं वा । नाद्यः ; ब्रह्मणोऽपि प्रतीयमानतया विषयत्वप्रसङ्गात् स्वप्रकाशत्वाभावप्रसङ्गाच्च । द्वितीयः ; प्रयोजनाभावेन व्यर्थविशेषणत्वात् ।।
	नन्वस्तु तर्हि प्रतीयमानत्वमेव विषयतया प्रयोजकम् । नच ब्रह्मणोऽपि 
विषयत्वप्रसङ्घः तस्यापि प्रतीयमानत्वादिति चेन्न ; किं तत्प्रतीयमानत्वं प्रतीतिजन्यव्यवहारभावत्वं वा प्रतीतिविषयत्वमेव वा । नाद्यः ; ब्रह्मणो़प्रतीयमानतया प्रतीयमानत्वासिद्धेः । न द्वितीयः ; साध्याविशेषात् । एवं द्वादशनामान्यश्रौषमिति निर्व्यूढम् । तत्तन्नामग्रहणानां स्वप्रकाशतया द्वादशनामग्रहणानुसन्धानाविरोधात् । एवमिष्टज्ञानसुखयोरपि कार्यकारणभावग्रहणं सुलभम् । उभयोरपि स्वप्रकाशत्वेन स्मृतयोस्तयोः कार्यकारणभावग्रहणाविरोधात् ।।
	वस्तुतस्तु इष्टज्ञानस्यैव सुखरूपत्वेन न कार्यकारणभभावः । ज्ञानानामस्वप्रकाशतया अनुव्यवसायगम्यत्वपक्षेऽपि न दोषः । धाराध्यानमध्ये अनुव्यवसायसंभवेन तदनुसन्धानाविरोधात् ।।
	नच धाराध्यानयोः विजातीयज्ञानव्यवधानेन विच्छेद इति वाच्यम् ; सजातीयानधिकरणकालाव्यवधानस्यैव अविच्छेदशब्दार्थत्वात् तस्य च अत्रापि सत्त्वात् । तथाहि - आद्यज्ञानानन्तरं ज्ञाननिर्विकल्पकं, ततः आद्यज्ञानानुव्यवसायः, ततो द्वितीयज्ञानं, ततः प्रथमज्ञानानुव्यवसायात्मकज्ञानत्वरूपविशेषणज्ञानात् द्वितीयज्ञानानुव्यवसायः, ततस्तृतकीयज्ञानं, ततो द्वितीयज्ञानानुव्यवसायात्मकविशेषणज्ञानात् तृतीयज्ञानानुव्यवसायः, ततश्चतुर्थज्ञानम् - इत्येवं द्वितीयज्ञानप्रभृति सजातीयज्ञानानधिकरणकालाव्यवधानेन ज्ञानधारोपपद्यते ।।
	यद्वा पटादिविजातीयज्ञानानुव्यवसायानन्तरं यत्र घटादिज्ञानं, तत्राद्यज्ञानप्रभृत्येव ज्ञानधारा संभवति । एतादृशानुव्यवसायव्यवहितज्ञानधारायां धारानन्तरभावितदनुसन्धानमेव कल्पकमिति न कल्पकानवकाशः ।। 
	मन्वेवमपि श्रीवेङ्कटेशविग्रहानुभवसामग्रीप्राबल्यात् तदनुव्यवसायासंभवात् कथं विग्रहानुभवानुसन्धानम् । अनुव्यवसायसामग्रीप्राबल्येनानुव्यवसायसंभवे अनुव्यवसायधाराप्रसङ्गेन विग्रहानुभवधारानुपपत्तिरिति चेदुच्यते - जिज्ञासिताभीष्टानुभवसामग्री तद्भिन्नबाह्यविषयानुभवसामग्रीतो बलवतीति तदपेक्षया तदनुव्यवसायसामग्री बलवती ।
	नचात्र कल्पकाभावः ; श्रीवेङ्कटेशविग्रहानुभवकाले विषयान्तरानुभवाभावेन जिज्ञासाघटितबाह्यानुभवसाम्ग्र्याः तदघटितबाह्यानुभवसामग्रीतो बलवत्त्वकल्पनात् निरन्तरश्रीवेङ्गटेशविग्रहानुभवानन्तरमेतावन्तं कालं सम्यक् तादृशविग्रहमद्राक्षमिति निरन्तरश्रीवेङ्गटेशविग्रहानुभवानुसन्धानदर्शनेन जिज्ञासाघटितश्रीवेङ्कटेशविग्रहानुभवसामग्रीतोऽपि तदनुव्यवसायसामग्र्याः प्राबल्यकल्पनाच्च ।।
	नचैवमनुव्यवसायधाराप्रसङ्गेन निरन्तरश्रीवेङ्कटेशविग्रहानुभवोपरमप्रसङ्ग इति वाच्यम् ; एतद्बलादेवाननुव्यवसितज्ञानानुव्यवसायसामग्र्या एव प्राबल्यकल्पनात् । तथाचैकैकानुभवानन्तरं एकैकानुव्यवसाय एवेति न निरन्तरानुभवविरोधः ।।
	एवं द्वादशनामान्यश्रौषमित्यत्रापि नानुव्यवसायानुपपत्तिः । मध्येमध्येतत्संभवात् । नच नैरन्तर्यानुपपत्तिः, अनुव्य.वसायेन व्यवधानादिति वाच्यम् ; प्रधमवर्णोच्चारणानन्तरं द्वितीयवर्णज्ञानतदुच्चारणानुकूलकृतिव्यापारैर्व्यवधानस्यावर्जनीयत्वात् । एवमुत्तरोत्तरोच्चारणेऽरीति तादृशव्यवधानसहिष्णोर्द्वादशनामश्रवणस्य एकैकानुव्यवसायव्यवदानं न नैरन्तर्यविधातकम् ।। 
	एवभिष्टज्ञानसुखयोरपि न कार्यकारणाभावग्रहानुपपत्तिः ; उभयोःसमूहालम्बनसंभवात् । नच पौर्वापर्याग्रहात् तदनुपपत्तिः ; अनुभूयमानेष्ट ज्ञानस्यैव कारणान्तरानुपपत्त्या सुखकारणत्वकल्पनात् ।।
	किं च संविद्धारानुसन्धानार्थं नित्यसंवित्सिद्धावपि सा यथा धारां नोत्सादयति तथा संवित्त्वमपि नोत्सादयेत् प्रत्युत धारामिव संवित्त्वमपि साधयत्येव ।।
	ननु आवश्यकसंविदैव सर्वव्यवहारोपपत्तै बहूनां संवित्त्वकल्पने गौरवम् । नच, संवित्त्वानुसन्धानविरोधः ; संविदभेदाध्यासेन तदुपपत्तेरिति चेन्न ; कादाचित्कप्रकाशार्थं अनन्तानामावरणानां तद्धेत्वज्ञानादीनां च कल्पनापेक्षया विषयसंबन्धितया कलृप्तेष्नेकज्ञानत्वकल्पने लाघवात् , ज्ञानत्वानुभवानामनन्तानामप्रमाण्यप्रसङ्गाच्च ।।
	किञ्च क्लृप्तसंविदां कल्प्यसंविदमनपेक्ष्य स्वविषयव्यवहारहेतुत्वं संभवति । संविदस्तु क्लृप्तज्ञाननमनपेक्ष्यव्यवहारहेतुत्वासंभवात् क्लृप्तानामेव व्यवहारहेतुत्वासंभवात् क्लृप्तानामेव व्यवहारहेतुत्वकल्पनात् ज्ञानत्वमप्यनिवार्यम् ।।
	किञ्च ज्ञानधारानुसन्धानेन धारासिद्धिवत् ज्ञानत्वसिद्धावपि न विरोधः । यदि च ज्ञानाभेदाध्यासेन तदनुभवस्यान्यथासिद्धौ न ज्ञानत्वसिद्धिरिति मन्यसे, तदा अनुवृत्तधारारूपसंविदभेदाध्यासेनैव धारानुभवस्यान्यथासिद्धौ ज्ञानसन्तानमात्रोच्छेदप्रसङ्गः । यच्चोक्तं एककस्मिन् विषये निरन्तरानुभवे बहुकालसंभूते 'एतावन्तं कालं एतद्विषयमद्राक्षं इतोऽन्यत् किमपि नाद्राक्षम्' इतीतरज्ञानाभावपरामर्शानुपपत्तिरिति, तन्न ; चत्वरे प्रातर्गजाभावज्ञानवदुपपत्तेः । गजाभावज्ञानं न स्मृतिरूपं ; पूर्वमननुभवात् , किन्त्वनुमितिरूपमेव । तथा प्रकृतेऽपि इतरज्ञानमनुमितिरूपमेव ।।
	किञ्चायमितरज्ञानाभावपरामर्शो धाराकाले घटव्यतिरिक्तज्ञानाभावं साधयन् ज्ञानाभावस्यापि घटभिन्नतया तज्ज्ञानाभावमपि साधयेदविशषात् ; नतु तदा ज्ञानान्तराभावज्ञानं साधयेत् व्याधातात् । तस्मादनुमानजन्यो वा अनुपलब्धिजन्यो वा ज्ञानाभावपरामर्श इत्यकामेनापि स्वीकरणीयम् ।।
	एवं स्वप्नज्ञानानुरोधेनापि न नित्यसंवित्सिद्धिः । तत्र स्मर्यमाणाधिकरणे स्मर्यमाणपदार्थानां मनसाऽऽरोपसंभवात् । नच मनसो बहिरस्वातन्त्र्यम् ; कविकाव्यादिषु मूलभूतज्ञानस्य मानसत्वेन सर्वैरभ्युपगन्तव्यत्वात् ।।
	नचैवं स्वाप्नज्ञानस्य चाक्षुषत्वानुभवविरोधः ; साक्षिरूपज्ञानेऽपि तुल्यत्वात् मानसज्ञाने वैशद्यविशेषेण चाक्षुषत्वारोपसंभवाच्च । वस्तुतस्तु "सन्ध्ये सृष्टिराह हि" इत्यधिकरणे "अथ रथान् रथयोगान् पथः सृजते स हि कर्ते" त्यादिश्रुत्या स्वप्नसृष्टदेहगतेन्द्रियेण सुप्तोत्थितपरामर्शस्तु भावरूपाज्ञानभङ्गे समर्थयिष्यते ।।
	ननु घटः स्फुरति घटं जानामीत्याश्रयभेदेन सकर्मकतया अककर्मकतया उपलम्भात् ज्ञानातिरिक्तस्फुरणात्मकसंवित्सिद्धिरिति चेत् , न ; देवदत्तो मोदकमिच्छति देवदत्ताय रोचते मोदक इत्यत्रापि इच्छारुच्योर्भेदप्रसङ्गात् । कथं तर्ह्युभयत्रापि तत्प्रयोग इति चेत् , उच्यते - मोदकस्य रसगन्धमार्दवादिभिर्देवदत्ताभिलाषहेतुत्वेन कर्तृत्वोपचारात् मोदको रोचत इति प्रयोगः ।। एवं घटस्य स्फीतालोकमध्यवर्तितया प्राधान्येन देवदत्तप्रकाशहेतुतया कर्तृत्वोपचारेण घटः स्फुरतीति प्रयोगः । एवं च यानि संविदभेदसाधकान्य.नुमानानि तानि सर्वाण्यपि बाधितानि । ज्ञानपुदव्युत्पत्तिविषयाणां ज्ञानानामभेदसाधने बाधात् , ज्ञानपदव्युत्पत्त्यविषयसंविदन्तरोभेदसाधने चाश्रयासिद्धेः । अपिच ज्ञानातिरिक्तवृत्तो प्रमाणाभावान्नवृत्तिविषयत्वम् । तथाहि ।। केचिदाहुः - ब्रह्मचैतन्यस्य जगदुपादानत्वेन सर्वतादात्म्यात्तत्सर्वमवभासयति । जीवचैतन्यं तु 
सर्वगतत्वेऽपि अनुपादानत्वेनासङ्गित्वादन्यासंसृष्टमप्यन्तःकरणपरिणामरूपवृत्तेरिन्द्रियद्वारा निर्गमने सति झटित्येव विषयं गत्वा तदाकारेण व्याप्तौ चैतन्यस्य विषयसंबन्थे सति विषयं प्रकाशयतीति चैतन्यविषयोपरागार्थावृत्तिरिति - तदयुक्तम् ; असङ्गित्वस्यानिर्वचनात् । किमिदमसङ्गित्वं न तावदनधिष्ठानत्वं, तथा सति वृत्त्याप्यधिष्ठानत्वसंपादनायोगेन वृत्तिवैयर्थ्यात् । नापि संबन्धमात्राभावः ; स्वभिन्नबिम्बद्वारकसंबन्धसत्त्वेन तदयोगात् । नापि संयोगाबावः ; चैतन्यस्य सर्वगतत्वेन संयोगाभावे मानाबावात् ।
	ननु "असङ्गो ह्ययं पुरुष" इति श्रुतिरेवासङ्गित्वे मानमिति चेन्न ; तस्याः 
हेयसंबन्धस्य कर्माधीनतया स्वाभाविकहेयसंबन्धाभावपरत्वात् , अन्यथाअविशेषेणान्तःकरणेनापि संबन्धाभावप्रसङ्गात्। किञ्च असङ्गित्वं चैतन्यस्य स्वाभाविकं न वा । आद्ये असङ्गित्वस्वभावस्य चैतन्यस्य वृत्त्यापि तत्साधनमशक्यमेव । द्वितीयेसर्वव्यापकस्य चैतन्यस्य संयोगाभावो दुर्वचः । तस्मात् वृत्त्यधीनो विषयोपरागो न चैतन्यस्य । अत्रानेकधा विषयो परागमाहुः ।।
	किचित्तु - विषयविषयिभाव एव चितो विषयोपराग इत्याहुः । अन्ये तु विषयसन्निहितजीवचैतन्यतादात्म्यापन्नाया वृत्तेर्विषयसंयोगे सति तद्द्वारा चैतन्यस्यापि परम्परासंबन्थ एव विषयोपराग इत्याहुः ।। अपरे तुअपरोक्षार्थसंबन्धिन एव सुखादेरापरोक्ष्यदर्शनात् अपरोक्षार्थविषये साक्षात्संबन्धो वाच्यः, तथाा च वृत्तेर्विषयस्य च संयोगे सति जीवचैतन्यस्यापि साक्षाद्विषयसंयोगः सिध्यति । यथा कारणाकारणसंयोगात् कार्याकार्यसंयोगः तथा कार्याकार्यसंयोगादपि कारणाकारणसंयोगोऽपि न विरुद्धः । एवं च स्वकार्यवृत्तेरकार्यघटसंयोगेन स्वकारणान्तःकारणस्य स्वाकारणघटस्य च संयोगः सिध्यतीति अयमेव चिद्विषयोपराग इत्याहुः ।।
	परे तु  - विषयावभासकान्तःकरणोपहितचैतन्यस्य विषयतादात्म्यसम्पादनमेव विषयोपरागः ; विषयतादात्म्यसम्पादनं च विषयतादात्म्यापन्नब्रह्मचैतन्याभेदाभिव्यक्तिद्वारेणेत्याहुः ।।
	तत्र प्रथमपक्षस्तावदनुपपन्नः - विषयविषयिभावस्य वृत्त्यधीनत्वेन वृत्तेरिन्द्रियद्वारा विषयपर्यन्तं बहिर्निर्गमनाभ्युपगमवैयर्थ्यात् , अनिर्गताया एव वृत्तेस्तत्प्रयोजकत्वसंभवात् । नहि वृत्तेर्वहिर्निर्गताया एव घटादिविषयकत्वनियमः ; मतान्तरे बहिरनिर्गतानामपि ज्ञानादीनां घटादिविषयकत्वाभ्युपगमात् ।।
	ननु सत्यमेव विषयविषयिभावे न वृत्तेर्निर्गमनापेक्षा, तदभावेषऽपि परोक्षज्ञानवत् विषयविषयिभावोपपत्तेः ; न वृत्तेर्निर्गमनापेक्षा, तदभावेऽपि परोक्षज्ञानवत् विषयविषयिभावोपपत्तेः ; किन्तु साक्षात्वार्थं, निर्गता वृत्तिर्हि साक्षात्त्वमापादयतीति चेन्न, तथासिति रूपादेर्वृत्तिसंयोगाभावेन तत्र वृत्ते रूपादेश्चापरोक्षत्वाभावप्रसङ्गात् । नच वृत्तिसंयुक्तविषयनिष्ठतया रूपादेरापरोक्ष्यं तदाश्रयसंयुक्ततया वृत्तेरप्यापरोक्ष्यमिति वाच्यम् ; तथा सति शब्दादिना धर्मादिज्ञाने धर्मादेरापरोक्ष्यप्रसङ्गात् ।।
	किञ्च किञ्चज्ज्ञ इत्यत्र यः संबन्धः ज्ञानार्थयोः प्रतीयते, स एव सर्वः सर्वज्ञ इत्यत्रापि वाच्यः ; अन्यथा वैरूप्यप्रसङ्गात् । किञ्चिज्ज्ञ इत्यत्र यादृशसंबन्धो विषयताप्रयोजकः स सर्वज्ञ इत्यत्रास्तीति ब्रह्मणः सर्वज्ञत्वाभावप्रसङ्गात् ब्रह्मवत् जीवचैतन्यस्यापि सर्वव्यापकतया सर्वसंबन्धित्वेन सर्वज्ञत्वप्रसङ्गाद्वा । एतेन द्वितीयतृतीयपक्षावपि निरस्तौ ।।
	किञ्च वृत्तेः सूर्यमण्डलपर्यन्तं निर्गमनेन तन्मध्यवर्तिपदार्थानां वृत्तिसंयोगस्यावश्यकतया तावतां प्रत्यक्षत्वप्रसङ्गो दुर्वारः । नच मध्यवर्तिपदार्थैरेतद्वृत्तिघटितसंबन्धे सत्यपि तत्तदाकारवृत्तिघटितपरम्परासंबन्धाभावात् न तदवभास इति वाच्यम् ; सत्यपि 
चिदुपरागे तदनवभासे चिदपरागस्य विषयावभासप्रयोजकत्वकल्पनं भ्रान्तिमूलमेव स्यात् ।।
	किञ्च संप्रतिपन्नेन चक्षुःसंयोगादिना व्यवहारसंभवे वृत्तिकल्पनं तन्निर्गमनकल्पनं च व्यर्थम् , अतिप्रसङ्गतत्परिहारौ वृत्तिकल्पनेऽपि तुल्यौ ।।
	नापि चतुर्थः पक्षः - बिम्बप्रतिबिम्बाभेदस्य स्वाभाविकत्वेन वृत्त्यधीनत्वाभावात् , तदभिव्यक्तेरपि वृत्त्यधीनत्वाभावाच्च । नहि घटाद्याकारवृत्त्या बिम्बप्रतिबिम्बाभेदः अभिव्यक्तियोग्यः ; अनतिप्रसङ्गात् , मोक्षप्रयन्तावस्थायिनो जीवभावस्य वृत्तिनिवर्त्यत्वाभावात् तदनिवृत्तौ बिम्बप्रतिबिम्बाभेदाभिव्यक्त्यसंभवात् घटादिवृत्त्या जीवभावनिवृत्तौ च सर्वमोक्षप्रसङ्गात्  ।।
	किञ्च परोक्षस्थले वृत्तिनिर्गमनाभावेन चिदुपरागाभावाद्व्यवहाराभावप्रसङ्गः । तत्र वृत्तेरेव व्यवहारहेतुत्वे अपरोक्षेऽपि तथैव स्यादिति चिदुपरागाकल्पनं व्यर्थम्  । परोक्षत्वापरोक्षत्वे च सामग्रीवेचित्र्यकृते इति न चिदुपरागाधीनो विषयावभास इति ।।
	अन्ये - चु सर्वगतोऽपि जीवः अविद्यावृतत्वात् विषयाननवभासयन् वृत्तिविषयोपरागादावरणतिरोधाने सति विषयेऽभिव्यक्तो जीवस्तमेव विषयं प्रकाशयतीत्यावरणाभिभवार्था वृत्तिरित्याहुः, तदप्ययुक्तम् ; आवरणाभिभवस्यैव वक्तुमशक्यत्वात् । अत्रावरणाभिभवं बहुधा वदन्ति - 
	केचित्तु - चैतन्यमात्रावारकस्याज्ञानस्य विषयावच्छिन्नप्रदेशे ज्ञानेन एकदेशस्य विनाशोऽभिभवः, यथा खद्योतादिप्रकाशेन महान्धकारे एकदेशस्य विनाश इत्याहुः ।।
	अन्ये तु - कटवद्विषयांशे (अ) ज्ञासन्य संवेष्टनमभिभव इत्याहुः ।। परे तु - भीरुभटवत् ज्ञानेनाज्ञानस्यापसरणमभिभव इत्याहुः ।। अपरे तु - 
पक्षत्रयमप्ययुक्तम् । न तावत् ज्ञानेनाज्ञानस्यैकदेशविनाश इति पक्षः संभवति, एकदेशविनाशे पुनस्तत्राज्ञानावरणासंभवात् सकृदवगतेऽर्थे सर्वदा आवरणाभावप्रसङ्गात् । निष्क्रियस्यापसरणवेष्टनयोरसंभवात् निस्पर्शतया नोदनाभिधातयोरसंभवाच्च द्वितीयतृतीयपक्षावप्ययुक्तौ। तस्माच्चैतन्यावारकस्यापप्यज्ञानस्य वृत्तिविषयोपरागे चैतन्यानावारकत्वस्वभाव एवाभिभव इत्याहुः ।। तत्र पक्षत्रयं परैरेव निरस्तम् ।।
	किञ्च देवदत्तज्ञानेन घटावच्छिन्नाज्ञानविनाशे यज्ञदत्तस्यापि घटप्रकाशप्रसङ्गः । नच यज्ञदत्तीयवृत्तिकृताज्ञानविनाशभावात् न तत्प्रसङ्ग इति वाच्यम् ; देवदत्तीयदीपेन तमोनिवृत्तावपि यज्ञदत्तस्यापि विषयोपलम्भदर्शनात् । देवदत्तीयज्ञानेन घटाज्ञाननिवृत्तौ यज्ञदत्तीयघटज्ञानेन तस्य घटप्रकाशाभावप्रसङ्गश्च, छिद्रस्य पुनश्छिद्रकरणायोगात् ।।
	चतुर्थपक्षोऽप्यनुपपन्नः - अज्ञानस्यानावारकत्वस्वभावत्वे वृत्त्यपेक्षाभावप्रसङ्गात् । नचाविद्याकृतमावरणं वृत्त्या निवर्त्यत इति तदपेक्षेति वाच्यम् ; तथासति देवदत्तघटवृत्त्या घटाज्ञाननिवृत्तौ यज्ञदत्तस्यापि घटप्रकाशप्रसङ्गात् , प्रतिप्रमात्रावरणभेदकल्पने सकृदवगतार्थस्य सर्वदा प्रकाशप्रसङ्गः ।।
	किञ्च अज्ञानस्य वृत्तिसंसृष्टटविषयचैततन्यावारकत्वभावत्वे नाडीहृदयधर्मादिगोचरपरोक्षवृत्तौ सत्यां तत्रावरणाभावप्रसङ्गः । इन्द्रियजन्यत्वेन वृत्तिविशेषणे इन्द्रियजन्यवृत्तिविषयचैतन्यानावारकत्वस्वभावस्यैव सुवचत्वात् वृत्तेः बहिर्निर्गमनाभ्युपगमो निरमूलः स्यात् ।।
	किञ्च ज्ञानेनावरणनिवृत्तौ ब्रह्मज्ञानेनाप्यावरणनिवृत्तिरेव स्यात् न त्वविद्यानिवृत्तिरिति घटज्ञानेन घटाज्ञानं निवृत्तमित्यनुभवविरोधश्च ।।
	ननु तर्हि ज्ञानेनाज्ञानस्यैव निवृत्तिरस्तु । नच सद्यो मुक्तिप्रसङ्गः ; 
तूलाज्ञाननिवृत्तावपि मूलाज्ञाननिवृत्त्यभावात् , यावन्ति ज्ञानानि तावन्ति तन्निवर्तनीयाज्ञानानीत्यभ्युपगमादिति चेन्न, अज्ञानं हि घटं न जानामीत्यनुभवसिद्धं ; तच्च घटतादात्म्यापन्नतदधिष्ठानविषयगोचरं, स्वस्य जडतया अज्ञानागोचरत्वात् । अधिष्ठानं च ब्रह्मैवेति ब्रह्मावारकमेवाज्ञानं न जीवचैतन्यावारकमिति तस्य नित्यानावृतत्वेन सर्वप्रकाशप्रसङ्गो दुर्वारः ।।
	किञ्चानन्तवृत्तीनां तन्निवर्तनीयानन्ताज्ञानानां  च कल्पनापेक्षया ज्ञानानन्त्यमात्रकल्पने लाघवमिति तत्कल्पनमेव युक्तमिति ।।
	किञ्च पक्षचतुष्टयेऽपि वृत्तिनिर्गमनकल्पनं व्यर्थम् । यदीया वृत्तिर्यदाकारा सा तस्य तद्भोचराज्ञानं निवर्तयतीति वक्तुं सुवचत्वात् , इह स्थित्यैव । विषयगताज्ञाननिवर्तकत्वसंभवात् आवरणस्य विषयगतत्वे मानाभावाच्च । लोके हि मूलावरणं नानाविधं दृष्टम् । किञ्चन्सुस्वगतं यथा पक्ष्म । किञ्चद्गोलकगतं यथा पटलादि । किञ्चिच्च विषयगतं यथाऽवकुण्ठनपटादि । किञ्चिच्च अन्तरालगतं यथा कुड्यादि । एवं च पारिभाषिकस्यावरणस्य कथं देशविशेषनियमकल्पनं ? प्रत्युत वृत्तिसमानदेशत्वकल्पनमेव युक्तम् , अहमज्ञ इति प्रतीते ः । तस्मादज्ञाननिवृत्त्यर्थं न वृत्तेर्निगमापेक्षा ।।
	अपरे तु जीवः अन्तःकरणोपाधिना परच्छिन्नः घटाद्यसंमृष्टो न घटादिकमवभासयति । वृत्तिद्वारा तदुपसृष्टविषयावच्छिन्नब्रह्मचैतन्याभेदाभिव्यक्तौ तं विषयं प्रकाशयतीति विषयचैतन्याभेदाभिव्यक्त्यर्था वृत्तिरित्याहुः ।। 
	तदप्ययुक्तम् - अभेदाभिव्यक्तेरसंभवात् । अत्राभेदाभिव्यक्तं बहुआवर्णयन्ति - 
	केचित्तु कल्याद्वारा तटाककेदारसलिलयोरिव विषयावच्छिन्नचैतन्यान्तः -करणावच्छिन्नचैतन्ययोर्वृत्तिद्वारा एकीभावोऽभेदाभिव्यक्तिरित्याहुः ।।
	अन्ये तु विषयावच्छिन्नब्रह्मचैतन्यं विषयसंसृष्टायां  वृत्तौ अग्रभागे 
विषयप्रकाशकं प्रतिबिम्बमर्पयति, तस्य प्रतिबिम्बस्य जीवचैतन्येन एकीभावोऽभेदाभिव्यक्तिरित्याहुः ।।
	अपरे तु बिम्बभूतवियावच्छिन्नचैतन्यमेव साक्षादाध्यासिकसंबन्धलाभात् वियप्रकाशकमिति तस्यैव बिम्बत्वविशिष्टरूपेण भेदसद्भावेऽपि तदुपलक्षितचैतन्यात्मना एकीभावोऽभेदाभिव्यक्तिः ।।
	एवच्च विषयचैतन्यस्यान्तःककरणावच्छेदात् तदनवच्छेदकृतभेदनिवृत्तिरवभासप्रयोजिकेत्याहुः ।।
	तत्र प्रथमपक्षस्तावदनुपपन्नः । 	औपाधिकजीववादे जीवब्रह्मणोर्वृत्तिद्वारा अभेदे जीवे ब्रह्मगतघटतादात्म्यवत् ब्रह्मणि जीवगतं दुःखित्वं प्रसजेत् ।।
	ननु तदानी घटचैतन्यस्य जीवोपाधिव्याप्त्या जीवभावेन ब्रह्मत्वसिद्धः न ब्रह्मणो दुःखित्वमिति चेत् तर्हि तदानीं ब्रह्मणः सार्वज्ञ्यं न स्यात् । प्रतिबिम्बजीववादे तु भदेकोपाधौ सति वृत्तिमात्रेण बिम्बप्रतिबिम्बयोरभेदायोगात् स्वाभाविकाभेदस्य वृत्त्यनपेक्षत्वात् । यद्युपाधेरपि विनाशस्तदा जीवस्यैव विनाशात् कस्य घटादिप्रकाशः स्यात् ।।
	द्वितीयपक्षोऽप्ययुक्तः । अन्तःकरणतद्वृत्तिरूपोपाधिभेदेन बिम्बप्रतिबिम्बयोरन्तःकरणवृत्तिगतयोरैक्यासंभवात् तद्विम्बयोरपि भेदाच्च । चैतन्यस्वरूपस्यैव अन्तःकरणगतप्रतिबिम्बस्य बिम्बत्वात् विषयावच्छिन्नचैतन्यस्य वृत्तिगतप्रतिबिम्बस्य बिम्बत्वात्। कालभेदादप्यन्तःकरणवृत्तिगतयोः प्रतिबिम्बयोरेक्यासंभवः । अन्तःकरणगतप्रतिबिम्बस्य अनाददित्वात् वृत्तिगतप्रतिबिम्बस्येदानीन्तनत्वात् । किञ्च विषयावच्छिन्नचैतन्यस्य वृत्तौ प्रतिबिम्ब इत्यत्र विषयावच्छिन्नचैतन्यपदेन किं विषयापादितभेदवच्चैतन्यं विवक्षितम् , विषयविशिष्टचैतन्यस्वरूपं वा, विषयोपलक्षिताधिष्ठानचैतन्यस्वरूपं वा । नाद्यः ; विशिष्टज्ञाने समूहालम्बने च तत्तद्विषयावच्छिन्नचैतन्यानां भिन्नतया वृत्तौ  
तत्प्रतिबिम्बानामपि भिन्नत्वेन तेषामेकेनान्तःकरणप्रतिबिम्बचैतन्येनैक्यासंभवात् । न द्वितीयः ; विषयस्य प्रतिबिम्बाभ्युपगमवैयर्थ्यात् । प्रकाशकाधिष्ठानचैतन्याभेदे तस्याप्रयोजकत्वात् । न तृतीयः ; सर्वविषयाधिष्ठानचैतन्याभिन्नतया अन्तःककरणचैतन्यस्य घटप्रकाशकदशायां सर्वप्रकाशप्रसङ्गात् ।।
किञ्च वृत्तेः प्रकाशकचैतन्याभेदार्थत्वं हि भवदभिमतम् । नच तत् संभवति । बिम्बप्रतिबिम्बयोरधिष्ठानचैतन्यवृत्तिचैतन्यवृत्तिचैतन्ययोरौपाधिकभेदसत्त्वे नैक्यासंभवात् । वास्तवाभेदस्यातिप्रसञ्जकत्तवेनाप्रयोजकत्वात् । अन्यथाऽन्तः - करणावच्छिन्स्य बिम्बभूतविषयचैतन्याभेदसत्त्वेन सर्वदा विषयप्रकाशप्रसङ्गात् ।।
	तृतीयपक्षोऽप्यनुपपन्नः । अन्तःकरणावच्छेदकृतभेदनिरासस्य प्रकाशप्रयोजकत्वे घटप्रकाशदशायां स्पर्शादेरपि प्रकाशप्रसङ्गात् । तदाकारवृत्तिकृतभेदनिवृत्तिरेव प्रकाशप्रयोजक इति चेन्न ; तथा सति घटप्रकाशदशायां स्पर्शाद्यप्रकाशार्थमावरणकल्पनवैयर्थ्यात् उक्तप्रयोजकाभावादेव  स्पर्शाद्यप्रकाशोपपत्तेः । ननु अन्तःकरणाच्छिन्नचैतन्याभेद एवावभासकः, नतु तदाकारस्याप्यन्तर्भावः । तथा च स्पर्शादेरपि प्रकाशप्रसङ्गवारणायावरणकल्पनमिति चेन्मैवं ; तदाकारवृत्त्यवच्छिन्नचैतन्यसंबन्धस्यैव अवभासप्रयोजकत्वकल्पनेनैव स्पर्शाद्यप्रकाशोपपत्तेः । अन्तःकरणावच्छिन्नचैतन्याभेदस्य प्रकाशप्रयोजकत्वं कल्पयित्वा स्पर्शाद्यप्रकाशार्थमज्ञानावरणस्य वृत्त्या तन्निवृत्तेश्च कल्पने अत्यन्तगौरवादिति ।। 
	इति श्रीवेदान्तविजयमङ्गलदीपिकायाम्
		अवेद्यत्वभङ्गः षष्ठः ।।    
			- - -  
	  
 
	

	                                                                                         
	
	
		
  

		
