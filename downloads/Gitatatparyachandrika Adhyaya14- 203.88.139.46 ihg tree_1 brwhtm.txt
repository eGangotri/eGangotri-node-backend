Adhyaya 14 Sloka 1 ।। अथ चतुर्दशोऽध्यायः ।।पूर्वाध्यायप्रकृतविशोधनरूपतयाऽस्य  तत्संगतिं प्रदर्शयन्-"गुणबन्धविधा तेषां कर्तृत्वं तन्निवर्तनम् ।गतित्रयस्वमूलत्वं चतुर्दश उदीर्यते''इति संग्रह श्लोकं व्याचष्टे त्रयोदश इति । "इदं शरीरं कौन्तेय क्षेत्रमित्यभिधीयते" इत्यारभ्य ,"इति क्षेत्रं तथा ज्ञानं ज्ञेयं चोक्तं समासतः ।मद्भक्त एतद्विज्ञाय मद्भावैयपपद्यते ।।" (18)इत्यान्तार्थमभिप्रेत्य प्रकृतिपुरुषयोरित्यादि बन्धान्मुच्यत इत्युक्तमित्यन्तमभिहितम् । गुणानां बन्धहेतुताप्रकार इत्यनेन गुणबन्धविधेत्येतत् व्याख्यातम् । गुणनिवर्तनप्रकारश्चेत्यनेन तन्निवर्तनमित्येतत् व्याख्यातम् । संग्रहोक्तगुणकर्तृत्वगतित्रयस्वमूलत्वयोर्भाष्येऽनुक्तिः अन्यार्थानुवादत्वप्रासङ्गिकत्वाभ्यामिति द्रष्टव्यम् ।परशब्दस्योत्कृष्टपरत्वे उत्तमशब्देन पौनरुक्त्यं स्यादिति अन्यथा व्याचष्टे पूर्वोक्तादन्यदिति । एवं सति उक्तस्यैव पुनर्वचनपरं भूयः प्रवक्ष्यामीत्येतत् विरुध्येतेत्याशङ्कावारणाय तदभिप्रेतमाह प्रकृतिपुरुषान्तर्गतमेवेति ।  संग्रहेण पूर्वोध्यायोक्तं गुणानां बन्धहेतुत्वमेव विस्तरेणात्र भूयः प्रवक्ष्यामीर्थ इति न विरोध इति भावः । ज्ञानानामुत्तमं ज्ञानं भूयः प्रवक्ष्यामीत्यन्वय संभवेऽपि तज्ज्ञानस्यावश्यज्ञातव्यत्वसिद्धये  ज्ञानानामुत्तममित्यस्य वाक्यभेदेन विधेयतयाऽन्वयमाह तच्च ज्ञानमिति । ज्ञानानामिति सामान्यनिर्देशेन  सर्वज्ञानापेक्षयोत्तमत्वलाभेऽपि भगवद्विषयज्ञानापेक्षयोत्तमत्वासंभवात् तद्यवच्छेदाय  सर्वेषां प्रकतृतपुरुषविषयज्ञानानामित्युक्तम् । एतज्ज्ञानविषयज्ञानमात्रस्य  परसिद्धिहेतुत्वासंभवात्  तदभ्यासरूपानुष्ठानालाभाच्च सर्वे मुनयस्तन्मननशीला इत्युक्तम् । इतः इत्यस्य प्रकृतज्ञानहेतुतापरत्वे, तदभावेऽपि भूतभव्यसमुच्चारन्यायेन तद्धेतुतालाभात् भगवद्भक्येकलभ्यभगवत्प्राप्तिरूपसिद्धेरेतत्साध्यत्वासंभवेन परत्वप्रतिसंबन्धिविशेषस्य अपेक्षित्वाच्च तत्परत्वमाह इतस्संसारबन्धात् (मण्डलात्) परामिति । इयं परा सिद्धिः  कीदृशीत्यतः तत्स्वरूपमाह परांपरिशुद्धात्मस्वरूपप्राप्तिरूपामिति ।।1।।
Adhyaya 14 Sloka 2 अपौनरूक्त्यं सूचयन् उत्तरश्लोकमवतरायति  पुनरपि तज्ज्ञानमिति । इष्टप्राप्तिः पूर्वत्रोक्ता, अनिष्टनिवृत्तिरत्रोच्यत इति न पौनरुक्त्यमिति भावः । इदंशब्दस्योक्तपरत्वे  प्रकतासंगत्या अन्यथा व्याचष्टे वक्ष्यमाणमिति । आगता  इत्स्यागमनकर्तृपरत्वे प्रकृतानन्वयात् प्राप्त्यर्थत्वमाह प्राप्ता इति । व्यथन्तीत्यस्य  दुःखार्थकत्वेऽपि जनिसमभिव्यवहारात् संहरलक्षकत्वमुचितमित्यभिप्रायेणाह  न च संहृतिकर्मतां भजन्त इति ।।2।।
Adhyaya 14 Sloka 3 गुणसंबन्धहेतुताप्रकारतन्निर्वतनप्रकारप्रतिपादकत्वाभावात् मम योनिर्महद्ब्रह्मेति श्लोकः प्रकृतासंगत इति शङ्कापरिहाराय तच्छ्लोकवतारयति अथ प्राकृतानामिति । वक्ष्यमाणगुणूबन्धहेतुत्तवमपि स्वीकृतमिति द्योतना  सर्वभूतजातस्य प्रकृतिपुरुषसंसर्गजत्वं स्वकृतमिति अनेनोच्यत इति भावः । कृत्स्नस्य जगतो योनिभूतमिति । मम योनिभूतमित्यन्वये, ``अहं कृत्स्नस्य जगतः प्रभवः प्रलयस्तथा ।मत्तः परतरं नान्यत् किंचिदस्ति धनंजय ।।''(भ.गी 7.6)इत्यादिभिर्विरोधः ; स्वयोनिभूते गर्भाधानाभिधानं चानुपपन्नम् ; ``तासां ब्रह्म महद्योनिरहं  बीजप्रदः पिता '' इत्युत्तरश्लोकवैरस्यञ्च  । अतः जगत्पितृत्वेनावस्थितस्य स्वस्य जगद्गर्भाधानक्षमसाक्षाद्विकारिद्रव्यमिह योनिशब्देन विवक्षितमिति भावः । मम योनिरित्येतत् `भूमिरापः इत्यादिप्रतिपादितार्थविषयत्वादनुवादरूपमिति ज्ञपनार्थं तच्छब्दप्रतिसंबन्धितया यच्छब्दनिर्देशः । ननु जगद्योनिभूतं महद्ब्रह्म परमात्मैव; "वासुदेवः परा कृतिः"   "यद्भूत योनिं"      (मु.उ 1.1.6) "कर्तारमीशं पुरुषं ब्रह्मयोनिम्" (मु.उ 3.1.3) इत्यादिषु श्रूयतेः;  स कथं "मम" इति व्यतिरेकेण निर्दिश्यते;ब्रह्मशब्दश्य च न प्रकृतिवाचकत्वं, महद्ब्रह्म, इति विशेषणं च तत्प्रतिकूलमेव  अतः परमात्मस्वरूपमेव "ब्रह्म पुच्छं प्रतिष्ठा" (आ 5) इत्यादिष्विवात्रापि भेदनोपचर्यत इति योज्यम् । तत्राह- भूमिराप इति । अयमभिप्रायः- षट्कद्वयोक्तवैशद्याय हि तृतीयषट्कप्रवृत्तिः ततश्च भूमिरापः इत्यादौ स्वशेषतया निर्दिष्टा प्रकृतिरेवात्रापि संबन्धिविभक्तिवशात्प्रकृतिशब्दपर्याययोनिशब्दादिभिश्च तद्गर्भशब्दाभिहितचेतनप्रकृत्याधानक्षेत्रत्वेन भोगायतनत्वप्रतीतेश्च प्रत्यभिज्ञायते । "एतद्योनीनि" (भ.गी 7.6)इति  योनिशब्दोऽपि पूर्व तत्र प्रयुक्तः । तस्याश्च महतां भूतानां  तत्कारणस्याहंकारस्य  तत्कारणस्य महत्तत्वस्य च कारणतया तत्तत्कार्यापेक्षया महत्त्ववेषितब्रह्मत्वमप्युपपन्नम् । ब्रह्मशब्दश्च कारणत्वबृहत्त्वादिसादृश्यादब्रह्मण्यापि  प्रयोक्तुं युज्यते, तथाच श्रौतप्रयोगोऽप्यस्ति । प्रकृतेर्जगद्योनित्ववचनं तु न परमात्मनो जगदुपादानत्वविरुद्धम् अपित्वनुगुणमेव, प्रकृतिविशिष्टवेषेणैव निर्विकारस्य तस्य तु जगद्योनित्वात् । अतो हि पूर्वं "एतद्योनीनि भूतानि सर्वाणीत्युपधारय" इत्युक्त्वा तदनन्तरंम् "अहं कृत्स्नस्य जगतः प्रभवः प्रलयस्तथा" इत्युक्तम्- इति । प्रसिद्धगर्भासंभवात् गर्भशब्दाभिलप्यत्वमत्र देवस्य कथमित्यत्राह- इतस्त्वन्यामिति । "मम ता" योनिः प्रत्यभिज्ञापितस्वकीयप्रकृतिद्वयविषयप्राचीनवचनपरामशार्दनन्तरग्रन्थसामञ्जस्याच्च गर्भशब्दोऽत्र परप्रकृतिशब्दनिष्टचित्समष्टिपर इति भावः ।"गर्भम्" इत्येकवचनं समुदायैक्यपरमिति ख्यापनाय पुञ्जशब्दः । अन्वितार्थमाह- तस्मिन्निति । ननु पूर्व "ययेदं धार्यते जगत्" (भ.गी 7.5) इति चेतनप्रकृतेराधारत्वमचेतनस्य च धार्यत्वमुक्तम् । इह तु 'तस्मिन् गर्भे दधाम्यहम्' इति तद्विपरीतमुच्यत इत्यत्राह- अचेतनेति । नात्र तादधीन्यपर्यन्ताधाराधेयभावो ऽभिमतः अपित्वभेदनिर्देशमात्रयोग्यस्संयोगः तथाविधसंयोगकरणस्य कर्मवश्यानां पुंसां कर्मानुरूपभोगप्रदानं प्रयोजनमित्युक्तं भवति । अत्र तत् इति नान्तर्यपरः, मन्दप्रयोजनत्वात्; आनन्तर्येन हेतुभावस्य फलितत्वादपि तत्कण्ठोक्तेर्युक्तत्वात् । अतः 'क्षेत्रक्षेत्रज्ञसंयोगात्' इति पूर्वाध्यायोक्त एव हेतुरिह सांख्यमतशङ्कानिरासाय स्वाधीनत्वेन विशेष्यत इत्येभिप्रायेणाह- प्रकृतितदवयसंयोगान्मत्संकल्पकृतादिति । अत एव तस्य कार्यकरत्वं चोपपन्नमिति भावः । अत्र "सर्वभूतानाम्"   महदादितत्त्वपरं, भूतशब्दस्य महदादिष्वरूढत्वात् नापि महाभूतादि विवक्षा, क्षेत्रज्ञानां बन्धहेतुप्रकारपरत्वात् । तच्च क्षेत्रज्ञत्वं भूतशब्दविवक्षितसृज्यत्वाविशेषात्  "आब्रह्मस्तम्बपर्यन्ता जगदन्तर्व्यवस्थिताः ।प्राणिनः कर्मजनितसंसारवशवर्तिनः।।ब्रह्माद्यास्सकला देवा मनुष्याः पशवस्तथा ।विष्णुमाया महावर्तमोहान्धतमसावृताः" ।।"हिरण्यगर्भो भगवान्"  इत्यादिभिश्च  ब्रह्मेशानादेरपि समानमित्यभिप्रायेण सर्वशब्द इति दर्शयितुं ब्रह्मादिस्तम्बपर्यन्तानामित्युक्तम् ।  "अबुद्धिपबर्वकस्सर्गः प्रादुभूतस्तमोमयः" इत्यादिषु चतुर्मुखसंकल्पमन्तरेणैव स्थावरादिसृष्टानामपि स्तम्बपर्यन्तानां परमात्मसृज्यत्वं स्पष्टम् ।।3।।
Adhyaya 14 Sloka 4 एवमनेन श्लोकेन प्रकृतनैमित्तिकसृष्ट्योस्स्वाधीनत्वमुक्तं अथ नित्यसृष्टिरपि स्वेनैव कृतेत्युच्यते- "सर्वयोनिषु" इति श्लोकेन । श्लोकयोः पुनरुक्तिपरिहारमभिप्रेत्याह- कार्यावस्थोऽपीति । नित्यसर्गावच्छिन्नोऽपीत्यर्थः हिरण्यगर्भमूलचतुर्विधसृष्टेस्समन्तरम् अपि आप्रलयात्क्षुद्रेष्वपि जन्तुषु नेश्वरस्स्वयमुदासीनस्सन्नन्यैः कारयतीत्यभिप्रायेण सर्वयोनिशब्द  इत्याह- देवगन्धर्वेत्यादिना । प्रमाणसिद्धं प्रतिनियतकारणवस्तुवैजात्यलक्षणं वैचित्र्यं स्रष्टुस्स्वस्य विचित्रशक्तियेगज्ञप्तये "याः" इति प्रसिद्धवन्निर्देशेनानुद्यत इत्यभिप्रायेणाह- तत्तन्मूर्तय इति । "संभवन्ति" इत्यस्य संभावनार्थताव्युदासार्थमुपादानोपादेयभावज्ञापनार्थं चाह- जायन्त इति । अव्यवहितोपादानत्वाद्याभावात्- कारणमित्युक्तम्  । चित्संपर्कविरहे केवलस्याचिन्मात्रस्य हेतुत्वयोगभिप्रेत्याह- मया संयोजितचेतनवर्गेति । "सर्वयोनिषु"इत्यादिना निर्दिश्यमानचरमव्यष्टिसृष्टौ बहुयोनिकतया प्रतीयमानानां च कथमेकस्या मूलप्रकृतेर्योनित्यत्वमित्याह महदादिविशेषान्तास्थेति । विशेषाः पञ्चभूतानि । अ त्रको बीजशब्दार्थः ? किं च पितृत्वव्यपदेश हेतुभूतं तत्प्रदानं  "तासां ब्रह्ममहद्योनिरहं बीजप्रदः पिता" इत्यनेन च सेश्वरसांख्यवत्प्रकृतेरेवोपादानत्वं, ईश्वरस्य च केवलनिमित्तत्वं  प्रतीयते; तच्च श्रुतिविरुद्धं, एकस्यामेव च योनावेकस्मिन्नेवाविषमे पितरि जायमानानां वैचित्र्यं किं निबन्धनमित्याह- तत्र तत्रेति । महद्ब्रह्म योनिरिति पूर्वश्लोकोक्ता प्रकृतिरत्रापि  स्वशब्देनोपात्ता ।  तत्र गर्भशब्दस्थानीयोबीजशब्दस्तत्तत्सृष्ट्यनुगुणचेतनवाचीति भावः ।।4।।
Adhyaya 14 Sloka 5 ननु नैमित्तिकसर्गादौ प्राचीनकर्मानुरूपपरमपुरुषसंकल्पकृताचित्संसर्गाज्जन्मोपपद्यते; प्राचीनं च कर्म तेनैव दत्तफलं, तदारम्भतत्कर्मावसाने च तच्छरीरं विनश्येत् स्वतश्चात्मा विशुद्धः कुतः पुनरस्य नित्यसृष्टिविषयतेत्यत्र गुणबन्धप्रकरणमवतारयति- एवमिति । एवं समष्टिविषयश्लोकद्वयोक्तप्रकरेणेत्यर्थः । स्वरूपनिरूपकधर्मा हि धर्मिणं कदाचिदपि न त्यजन्ति, अतः प्रकृतिसंभवमित्वमिह कार्यदशायां विषयतयोद्भवमात्रमित्यभिप्रायेणाह- प्रकृतिस्स्वरूपानुबन्धिन इति । निरूपधिका इति शब्दः । सत्वादीनामेव प्रकृतिद्रव्यतां वदतस्सांख्यान् प्रतिक्षिपति- स्वभावविशेषा इति । चेतनासाधारणत्वेऽप्यौपाधिकास्सुखदुःखादयः स्वभाविका अपि साधारणाद्रव्यत्वादयः; तदुभयव्यवच्छेदाय- स्वरूपानुबन्धिनस्सवभावविशेषा इति पदद्वयम् । एतेन 'गुणा' इति परिभाषिकशब्दः न रूपादिवद्द्रव्याश्रिता इत्यादि शंकरोक्तं निरस्तम् । गुणशब्दप्रसिद्धस्तन्मते विरुद्धेति भावः । ननु शब्दादिवन्न सत्वादिसंज्ञा गुणाः प्रत्यक्षेण दृश्यन्ते; न च नित्यादिन्द्रियेऽनुमानं क्रमत इति शारीरके स्थापितम्;  नचालुब्धेषु प्रकृतिगुणेषु वायसरदनवदुप देशस्य प्रयोजनं पश्यामः; अतो वैशेषिकादिवदन्यपरत्वं इह वक्तुं युक्तुमित्यत्राह- प्रकाशादीति । अयमभिप्रायः- प्रकाशप्रवृत्तिमोहरूपानि कार्यानि तावत्प्रत्यक्षाणि; तत् कारणविशेषाश्च कार्यभूतैस्तैरेव सामान्यतोऽनु मीयन्ते, कारणविशेषमन्तरेण कस्यापि कर्यस्यानुत्पत्तेः ;सच विशेषस्सत्वादिरूप इत्यागमसिद्धम्; न चात्र निष्प्रयोजनता, अतीन्द्रियविषभेषजशक्तिविशेषोपदेशवद्धानोपादानपर्यवसानात्- इति । कार्यैकनिरूपिणीयाश्चेत्प्रतिसर्गदशायां सुखदुःखादिकार्याभावात्सत्वादिगुणानामभावः प्राप्नोति; अतः कथं स्वरूपानुबन्धित्वमित्यत्राह प्रकृत्यवस्थायामनुद्भूता इति । कार्यहेतुरुद्भवस्तदानीं नास्तीति भावः । तद्धिकारोष्वित्यादि । परिणामवशात्पुष्पफलादिषु गन्धाद्युद्भववदिति भावः । प्रकृतितद्विकारस्था गुणास्स्वतोऽव्ययत्वाद्गुणसंबन्धानर्हं कथं बध्नन्तीत्यस्योत्तरं देहिशब्द इत्याह- महता  दादीति । अव्ययशब्दोऽत्र गुणसंबन्धकृतज्ञानसंकोचरूपव्ययनिषेधपर इत्यभिप्रायेणाह- अव्ययं स्वतो गुणसंबन्दानर्हमिति । तथापि "शरीरस्थोऽपि कौन्तेय न करोति न लिप्यते" (भ.गी 13.31) इत्युक्तस्य कथं बन्धाख्यो लेप इत्यत्र आमोक्षादविच्छिन्नदेहसंहन्धोपाधिकत्वं  "देह" इत्यनेन अभिप्रेतमित्याह- देहे वर्तमानत्वोपाधिनेति । नह्येष गुणबन्धः प्रकोष्ठबलेन हन्तुं शक्यत इत्यभिप्रायेण महाबाहुशब्दः । "दीर्घौ बुद्धिमतो बाहूभ्यां हिंसति हिंसितः" इति भावः । यथा त्वद्भुजबलेन परेषां बन्ध इति वा ।।5।।
Adhyaya 14 Sloka 6 "तत्र" इत्यादिश्लोकत्रयस्य प्रकृतसंगतिमाह- सत्वेति आकारं- निरूपकस्वभावमित्यर्थः "तत्र" इति- निर्धारणार्थः समुदायनिर्देश इत्याह- सत्वरजस्तमस्स्विति । ननु निर्मलानां स्फटिकर्मण्यादीनां न प्रकाशकत्वं दृश्यत इत्यत्राह- प्रकाशेति । मलशब्दोऽत्न तमस्स्वभावभूतप्रकाशविरोध्याकारापर इत्यर्थः ।   वक्ष्यमाणपरामर्शादिह सुखोपादानम् । आवरणस्वभावरहितानामप्याकाशवाय्वादीनां न प्रकाशकत्वमित्यत्राह- प्रकाशसुखजननैकान्तस्वभावतयेति । सत्त्वमिश्ररजस्तमसोरपि भ्रान्तिबुद्विविशेषहेतुत्वस्य वक्ष्यमाणत्वात्कथमिह सत्त्वस्यैव प्रकाशजनकत्वमित्यत्राह- प्रकाशो वस्तुयाथात्म्यावबोध इति । राजसतामसधियोरप्यधिष्टानस्वरूपप्रकाशादिकं सत्त्वस्यांश इति भावः । सत्त्वस्यामयप्रसङ्गाभावात्तन्निषेधो न युक्त  इत्यत्राह- आमयाख्यकार्ये न विद्यत (आमयाख्यं कार्यं न विद्यत इति) इति । अत्र सहपठिते गुणान्तरे कार्यत्वेनामयस्य संबन्धोऽस्ति, सोऽत्र प्रसक्तः प्रतिषिध्यत इति भावः । आमयाख्यकार्यनिषेधोऽत्र फलस्तद्वपरीतकार्यन्तरविध्यभिप्रायेणेत्याह- अरोगताहेतुरिति । "तन्निबध्नाति" इत्युत्तरशलकयोरिवात्रापि स्वरूपनिर्देशेन बन्धुहेतुत्वनिर्देशन च वाक्यभेदमाह- एष इति । अन्यतस्सिद्धस्य सुखादिसङ्गस्य करणतामात्रं तृतीय याप्रतिपादितम्; नच तद्युक्तं, हेत्वनन्तरानुक्तेः; तत्राह- पुरुष स्येति । बन्धावान्तरव्यापारत्वमिह विवक्षितमिति भावः । बन्धो हि कर्मफलानुभवार्थदेहसंबन्धः; स च कर्ममूलः, स कथं      सुखादिसङ्गादित्यत्राह- ज्ञानसुखयोरिति । ननु वैदिकसाधनानुष्ठानं योनिप्रात्यैव भवतीति युक्तम्, लौकि कं तु साधनं दृष्टफलमात्राय स्याद्वा नवा?  न तु जन्मान्तरादि प्रसाधकम् । प्रवृत्तिदृष्टन्ततयापि लौकिकग्रहणं मन्दप्रयजनम् । अत्र ब्रूमः-अत्र लौकिकशब्देन स्मार्तग्रहणम्: अथवा निषिद्धग्रहणम्; हिंसादेस्सुखसाधनत्वं हि लौकिकम्: अलौकिक्या तु शक्या पापिष्ठजन्मादिप्रसाधकत्वं- इति । रजसि च वक्ष्यति, "ताश्च क्रियाःपुण्यपाप रूपाः" इति । यदि सत्वमेव प्रकाशं सुखं च स्वयं जनयति, ततस्सिद्धयोस्तयोः प्रवृत्तिहेतुस्सङ्गो न जायेतेत्यत्राह - ज्ञानसुखेति । बीजाङ्कुरन्यायेनोत्तरसङ्गतद्विषययोस्सत्वं साधकमित्यर्थः । "न काङ्क्षे विजयम्"   इत्यादिवदतस्तव न सङ्ग इत्यभिप्रायेणानघशब्दः ।।6।।
Adhyaya 14 Sloka 7 रजसो लोभ एव च (17) इति वक्ष्यते, अतः "प्रकाशम्" "मोहनम्" इति पूर्वोत्तरवत् "रागात्मकम्" इत्यत्रापि रागहेतुत्वं विवक्षितमित्याह- रागहेतुभूतमिति । कारणे कार्योपचारः । रज्यतेऽनेनेतिव्युत्पत्त्या वा रागहेतुत्वं रागशब्देन विवक्षितमिति भावः । सहप्रयुक्ततृष्णादिशब्दपुनरुक्तिपरिहाराय रागशब्दं प्रयोगप्राचुर्यासारेण विषयविशेषे नियच्छति- योषित्पुरुषयोरन्योन्यस्पृहेति । तृष्णासङ्गाभ्यां रजस उत्पत्तिकथनं मन्दम्; रजोगुणा त्तयोरुत्पत्त्यभिधानं तु बन्धावान्तरव्यापारज्ञापनेन सार्थकमित्यभिप्रायेमाह- तृष्णासङ्गयोरुद्भवस्थानमिति आत्मधर्मभूतयोस्तयोरात्मैव ह्युद्भवस्थानमित्यत्राह- तृष्णासङ्गहेतुभूतमित्यर्थ इति । 'क्षुत्तृष्णोपशमम्' इत्यादिप्रयोगात्पिपासामात्रशङ्काव्यावृत्त्यर्थामाह- तृष्णाशब्दादि विषयेति । सांस्पर्शिकगुणपञ्चकग्रहणमिदम् । पुत्रमित्रादिष्वत्याभिमानिकपरम्, विषयतृष्णा विषयवैतृष्ण्यमित्यादिप्रयोगात् । तृष्णासांस्पर्शिकसमस्तविषयाः सङ्ग स्तु परिशेषात् प्रयोगानुसाराच्च आभिमानिकविषय इति भावः । रागादिहेतुकस्तद्विषयोपायसङ्गोऽत्रकर्मसङ्ग इत् याह- तथेति । ननु रागतष्णासङ्गा अप्यन्यत्र सुखविशेषसङ्गा एव व्याख्याताः ज्ञानसुखयोस्सङ्गे जाते तत्सा धनेषु प्रवृत्तिवचनात्सत्वेनापि क्रियासङ्गो जन्यते; तत्कथं विवेकः? इत्थं सत्वगुणस्सुखं तदर्थतयान्यत्र सञ्जयति "प्रयोजनेषु सज्जन्ते न विशेषेषु पण्डिताः" इतिवत् । रजोगुणस्तु तत्तद्वस्तूनि क्रियास्वरूपं च प्रधानीकृत्य सखमल्पं प्र भूतं वेत्यत्रोदासीनो भवति । राजदाराभिलाषदुष्पुत्रादि संरक्षणवृथाचेष्ठादिष्वेतद्व्यक्तम् इति । कर्मसङ्गस्य कथं बन्धद्वारत्वमित्यत्राह- क्रियासु हीति । कर्मसङ्गवद्रागादेरपि बन्धद्वारत्वज्ञापनाय पिण्डितमाह- तदेवमिति । तत्- रागादीनां बन्धे पर्यवसाने साफल्यादित्यर्थः । एवं- सत्त्वतमोव्यावृत्तस्वभावेनोक्तप्रकारेणेत्यर्थः ।।7।।
Adhyaya 14 Sloka 8 अत्यन्तपरिहरणीयत्वलक्षणवैषम्यद्योताय- तमस्त्विति तुशब्दः । अज्ञानशब्दस्य पुण्यपापरूप कर्मणि ज्ञानाभावादिषु च प्रयोगादिह तद्व्यावृत्तं मोहजनकत्वानुरूपं कारणविशेषमाह- ज्ञानादन्यदिति । सर्वज्ञानव्यतिरेकव्युदासायाह- ज्ञानं वस्तुयाथात्म्यावबोध इति । विपर्ययज्ञानस्य तमेजनकत्वं पापानुष्ठानादिद्वारा । तमः कार्यतया वक्ष्यमाणं धर्मवैपरीत्यज्ञानमिह मोहशब्देन विवक्षितमित्याह- मोहो विपर्ययज्ञानमिति । प्रत्ययस्यात्र हेतुमात्रपरतामाह- विपर्ययज्ञानहेतु रित्यर्थइति । अनवधानमित्येतावत्प्रमादशब्दार्थः । कर्तव्यतादीत्यादिना प्रमादस्य बन्धहेतुत्वनिर्वहणम्; अकर्तव्ये हि प्रवृत्तिः पापिष्ठजन्मादिहेतुर्भवति; एवं कर्तव्यकर्मस्वानारम्भोऽपि; स्मरन्ति हि-"अकुर्वन्विहितम् कर्म निन्दितं च स समाचरन् ।प्रसजंश्चेन्द्रियार्थेषु प्रायश्चित्तीयते नरः ।।" (मनु 11.44)इति । आलस्यशब्दस्यात्रसप्रयोजनेऽपि विषये प्रवृत्तिविरोधिस्वभावपरतामाह- स्तब्धतेति । सर्वदा तमसि  वर्तमानेऽपि कदाचिन्निद्रा कुत इत्यत्राह- इन्द्रियप्रवर्तनश्रान्त्येति । स्वप्नस्यानुक्तिशङ्कापरिहाराय स्वप्नसुषुप्त्योर्निद्राभेदत्वं दर्शयति- तत्रेति । निद्राया बन्धकत्वं चोदितानुष्ठानविरुद्धादकालकरणात्काले चाकरणात्पापिष्ठस्वप्नद्वारा च द्रष्टव्यम् । उक्तं च "युक्तस्वप्नावबोधस्य" इति ।।8।।
Adhyaya 14 Sloka 9 "सत्वं सुखे" इति श्लोकस्य अर्थविभागेन पुनरुक्तां परिहरति- सत्त्वादीनामिति । सत्त्वं सुखसङ्गप्रधानमिति- ज्ञानसङ्गोऽपि सुखार्थ इति भावः । रजः कर्मसङ्गप्रधानमिति रागतृष्णादयोऽपि हि कर्मणि विश्राम्यन्तीति भावः । निश्शेषज्ञानावरणे सुषुप्त्यादिरूपत्वात्प्रमादाख्यदशा न स्यादित्यत्राह- वस्तुयाथात्म्यज्ञानमावृत्येति ।।9।।
Adhyaya 14 Sloka 10 अनन्तरग्रन्थस्यासङ्गतिशङ्कां परिहरति- दोहाकारेति । परस्परविरुद्धं यथार्थायथार्थज्ञानसु खदुःखसङ्गादिरूपमित्यर्थः । उद्भवाभिभवानियमप्रसङ्गपरिहाराय भगवदनुग्रहहेतूनां कर्मणां विषमविपा कसमयत्वात्तदनुरूपोद्भवाभिभवप्रवाह उपपद्यत इत्याह- प्राचीनकर्मवशादिति । यथा वातपित्तक फानां तत्तत्प्रचुरैर्द्रव्यैरुपचयं "वृद्धिस्समानैर्स्सर्वेषां विपरीतैर्विपर्ययः"इत्यायुर्वेदविदो वदन्ति, तथात्रापि वक्ष्य माणसात्त्विकाद्याहारभेदादित्याह- देहाप्यायनभूताहारवैषम्याच्चेति ।"ततो देवा अभवन् परासुराः" (यजु 5.3.3.11) इत्या दिष्विव भवतिरत्रोद्भवविषय इत्याह- उद्रिक्तं वर्तत इति । रजस्तमसोरुद्भूतयोः परिहारार्थमयमुद्भवाभिभवोपदेशः ।।10।।
Adhyaya 14 Sloka 11 ते च कुतो ज्ञाते चिकित्सितव्ये इत्यत्र `सर्वद्वारेषु' इत्यादिश्लोकत्रयमवतारयति- तच्चेति । नात्र द्वारशब्दो नवद्वारविषयः; तेषां सर्वेषां ज्ञानेनानन्वयात्; अतश्चैतन्यप्रसरद्वारभूतमनष्षष्ठज्ञानेन्द्रियवर्गपर इत्याह- चक्षुरादिज्ञानद्वारेष्विति । प्रकाश्शब्दोऽत्र न प्रथमान्तः, ज्ञानफलभूतव्यवहारनुगु(ण)ण्यविषयतया वा, प्रकाश्यस्वरूपादिपरतया वा, ज्ञानशब्देन मनोवृत्तिविवक्षया वा अन्वय उपपद्यत इत्यभिप्रायेणाह- वस्तुयाथात्म्यप्रकाशे ज्ञानमिति । एतेन प्रकाश आलोकस्थानीयः, ज्ञानं चक्षुस्थानीयम्' इति वदन्तो निरस्ताः । एकस्यैव योगिनः सौभर्यादेर्युगपत्परिगृहीतेनेकदेहस्य देहभेदेन गुणभेदवृद्धिसंभवज्ञापनार्थं युगपन्महाप्रलयादिवत्सर्वसाधारण्यपरिहारार्थं च `अस्मिन् देहे' इति विशेषितमित्याह- तदा तस्मिन् देहे सत्त्वं प्रवृद्धमिति ।। 11।।
Adhyaya 14 Sloka 12 'लोभः प्रवृत्तिः ' इत्यादौस्पृहाशब्दपौनरुक्त्यपरिहाराय रूढिप्रकर्षसिद्धं लोभशब्दार्थमाह- स्वकीयद्रव्यस्यात्यागशीलतेति । आरम्भशब्दस्साभिसन्धिकप्रवृत्तौ  समग्रप्रयोगः । अत्र `कर्मणाम्' इति समभिव्याहारस्वारस्याच्च तत्सिद्धम् । अतोऽत्रारम्भशब्दो दृष्टादृष्टफलसाधनभूतकृषियज्ञाविषयः । अतश्च प्रवृत्तिशब्दोऽत्र ततो व्यावृत्ततृणच्छेदाङ्गकम्पादिवृधाचेष्टो विषय इत्याह- प्रयोजनमनुद्दिश्यापिचलनस्वभावतेति । द्वाभ्यामपौनरुक्त्याय अशमोऽत्र प्रवृत्तिहेतु इन्द्रियोद्रिक्ततेत्याह- इन्द्रियानुपरतिरिति । पूर्वश्लोकवदत्रापि गुणविवृद्धिलिङ्गोपदेशपरतामाह- यदेति ।।12।।
Adhyaya 14 Sloka 13 'अप्रकाशोऽप्रवृत्तिश्च' इति श्लोके प्रमादो हि समीक्षावसरे सत्यप्यसमीक्षा, अतोऽप्रकाशप्रमादयोस्सामान्यविशेषरूपत्वाद्गोबलीवर्दनयेनापुनरुक्तिरित्यभिप्रायेणाह- अप्रकाशो ज्ञानानुदय इति । प्रागुक्तनिद्रादिरूप इहायमभिप्रेतः । अप्रवृत्तिश्च प्रागुक्तमालस्यामित्याह- स्तब्धतेति । मोहप्रमादावपि हि तावेवेत्याह- प्रमाद इत्यादिना ।। 13।।
Adhyaya 14 Sloka 14  to 18 अन्त्यकाले रजस्तमस्समुद्भवहेतूनामादावेव परिहरणार्थमन्त्यकालप्रवृद्धानां गुणानां पृथक्फलमुच्यते- "यदा सत्वे" इत्यादिना श्लोकद्वयेन । देहप्रलयविवक्षा देहभृदिति विशेषणमित्यभिप्रायेणाह- मरणं यातीति । उत्तम... (नोच्यन्ते । देवलोकशब्दो वा परब्रह्मलोकमपि संगृह्णातीति ...) ।।14-18।।
Adhyaya 14 Sloka 19 ननु "ऊर्ध्वं गच्छन्ति सत्वस्थाः" इति यदि सत्त्वस्थस्यापवर्गोऽभिधीयते; तर्ह्यनन्तरं गुणत्रयाती तस्यापवर्गवचनं व्याहन्येतेति शङ्कायामनन्तरग्रन्थमवतारयति- आहारविशेषैरिति । आहारविशेषादेस्स त्त्वविवृद्धहेतुत्वं पूर्वापरसिद्धम् । सांसारिकत्रिगुणादिक्रमः, प्रवृद्धेन सत्त्वेनोर्ध्वगमनं च सुसंगतमिति भावः । "यज्ञशिष्टाशिनस्सन्तः" "भोक्तारं यज्ञतपसां" "रजस्तमश्चाभिभूय सत्त्वं भवति भारत" इति पूर्वोक्तानुसारेण प्रकृतसंगतमर्थमाह- एवंसात्त्विकाहारोति । सर्वात्मनेति अपनुरुद्भवमित्यर्थः । "नान्यं गुणेभ्यः कर्तारं" इति गुणव्यतिरिक्तकर्तृत्वनिषेधः । तत्र कर्तृरात्मनोगुणेभ्योऽन्यत्वनिषेधधीर्माभूदित्याह- गुणा एवेति । पुरुष धर्मभूतप्रयत्नाश्रयत्वलक्षणकर्तृत्वव्युदासायाहः- स्वानुगुणप्रवृत्तिषु कर्तार इति । क्वचित्कर्तृत्वानुदर्शनस्या नात्मविदानमपि संभवात्तत्तो विशेष उच्यते- गुणभ्यश्चेति । परत्वं प्रकृताकारापेक्षया नियन्तुमाह- कर्तृभ्य इति । "क्रतृभ्यः परम्"इत्युक्त्या कर्तृत्वातिशयधीव्युदासः । अन्यमिति । गुणानां परस्परमिवान्यत्वेपिऽकर्तृत्वमविरुद्धमित्यत्र प्रस्तुताकारविरहेऽन्यशब्दाभिप्रेत इत्याह- अकर्तारमिति । गुणाश्रयप्रवृत्तीनामनाश्रयभूतं स्तश्च तन्मूलप्रवृत्त्यनर्हमित्यर्थः । स्वरूपैक्यभ्रममव्युदासायानन्तरग्रन्थ इत्यभिप्रायेण मद्भावशब्दार्थमाह- मम यो भाव इति । गुणानां कर्तृत्वज्ञानमनुपयुक्तम्, आत्मनोऽकर्तृत्वं तु "कर्ता शस्त्रार्थवत्त्वात्" (2.3.33) इत्यादि विरुद्धम्, तत्राह- एतदुक्तमिति । पुणयपापरूपेषु लौकिकेषु च कर्मसु कर्तृत्वमस्वाभाविकं, न पुनः प्रयत्ना श्रयत्वमित्याभिप्रायेणाह- आत्मनस्स्वत इति । एतेन परशब्दस्यात्र परमात्मपरत्वं न विवक्षितमित्यपि । दर्शितम् । विवधकर्मस्विति- सांसारिकसत्त्विकराजसतामसकर्मस्वित्यर्थः । स्वतस्त्वकर्तेति- गुणकृतेषु तेष्वेव, अन्यथा"जक्षत्क्रीडन्" (छा.उ 8.12.3) इत्यादिविरोधात् । अत्र "मद्भम्"इति तादात्म्यं प्रतीतं स्यात् ,तच्च "मम सा धर्म्यमागताः" (2) इति प्रागुक्तविरुद्धम् । श्रुतिश्च"परमं साम्यमुपैति" इति । श्रुत्यन्तरं च "यथोदके शुद्धे शुद्धमासि क्तं तादृगेव भवति । एवं मुनेर्विजानत आत्मा भवति गौतम" इति । अत्रोदकद्वयस्य संसर्गेऽपि स्वरूपैक्यासं भवात्तादृक्छब्दस्वारस्याच्च साम्यपरत्वं व्यक्तम् । आह च  जनकाय वसिष्ठः-"परेण परधर्मा च भवत्येष समेत्य वै ।विशुद्धकर्मा शुद्धेन बुद्धेन च स बुद्धिमान् ।विमुक्तधर्मा मुक्तेन समेत्य हि तदा भवेत् ।वियोगधर्मिणा चैव वियोगात्मा भवत्यपि ।विमोक्षिणा विमोक्षी च समेत्येह तदा भवेत् ।शुचिना च शुचिश्चैव भवत्यमितदीप्तिमान् ।विमलात्मा भवत्येष समेत्य विमलात्मना ।केवलात्मा तथाचैव केवलेन समेत्य वै ।स्वतन्तरश्च स्वतन्त्रेण स्वन्त्रत्वमवाप्नुयात्" (म.भा.मो 313.26-30) इति ।।19।।
Adhyaya 14 Sloka 20 तदेवमनेकश्रुतिस्मृत्यादिविरुद्धं मुक्तस्य भगवत्वं कथमुच्यत इति शङ्कायामुक्तमर्थं कर्तृभ्य इत्यादिनानूद्यानन्त रश्लोकमवतारयति- स भगवद्भावः कीदृश इति । "देहसमुद्भवान्" इत्यत्र देहोत्पत्तिबीजभूतानिति परव्याख्यानमयुक्तं,"गुणाः प्रकृतिसंभवाः" इतिवदत्रापि प्रकृतिपरिणतिरूपदेहाश्रयत्ववचनस्य युक्तत्वादित्यभिप्रायेणाह- देहाकारपरिणतप्रकृतिसमुद्भवानिति । वक्ष्यमाणप्रकारेण गुणात्ययो बद्धदशायामेवेत्याह- गुणानतीत्य तेभ्योऽन्यमित्यादिना । जन्ममृत्युजरागदुःखैः- जन्मादिकृतैर्दुः खैरित्यर्थः । जन्मादिभिस्तत्साध्यैश्च दुःखैरिति वा । "मद्भावं सोऽधिगच्छति" इत्युक्तमेव "विमुक्तोऽमृतमश्नुते" इत्यनेन विवृतमित्याह- आत्मानमनुभवतीति । एष मद्भावइत्यर्थ इति । एष इति न पुनश्श्रुत्यादिविरुद्ध इत्यर्थः ।।20।।
Adhyaya 14 Sloka 21 अत्र स्वावस्थानिरूपणाद्यर्थम् अर्जुनप्रश्नमवतारयति- अथेति । "कैर्लिङ्गैः" "किमाचारः" इत्यनयोरन्तर   बाह्यरूपोपलक्षणपरत्वादेकराशित्वं 'कथं च' इत्युपास्य पृथक्प्रश्नश्चेत्यभिप्रेत्याह- स्वरूपसूचनाचारप्रकारं गुणात्ययहेतुं चेति । लिङ्गशब्दस्य वेषादावपि प्रयोगात्तस्य च "न लिङ्गं धर्मकारणम्" इति गुणातीतोपलक्षणत्वायोगादान्तरशमाद्यसाधारणधर्मविवक्षाभिप्रेत्याह -कैर्ल़क्षणैरिति । "किमाचारः" इत्यस्य कोऽस्याचार इति बहुव्रीहिमभिप्रेत्याह- केनाचारेण युक्ताऽसाविति । अत्राचारशब्दस्याव्यभिचारिबाह्यलिङ्गपरतामाह- अस्य स्वरूपावगतलिङ्गभूतेति । यद्यपि स्वसंवेद्यैरान्तरैस्स्वस्मिन् गुणात्ययः प्रतीयते, तथापि परेषु बाह्यैराचारैस्तदनुमानमिति तदर्थं पृथक्प्रश्न इति भावः । कथंशब्दस्यात्रोपायभूतप्रकारपरतायाः प्रतिवचनप्रकारेणावगतत्वात्प्रतिक्षेपपरतामनुष्ठानबाह्यफलदशाप्रकारपरतां च व्युदस्यति- केनोपायेनेति ।।21।।
Adhyaya 14 Sloka 22 आत्मव्यतिरिक्तेष्वित्यादि । अयमभिप्रायः । आत्मव्यतिरिक्तानि वस्तूनि द्विविधानि इष्टान्यनिष्टानि च; तत्रानिष्टतत्साधनेषु संप्रयुक्तेषु द्वेषः । इष्टतत्साधनेषु च निवृत्तेषु काङ्क्षेति लोकसिद्धम् । तत्रानिष्टेषु साध्येषु साधनतया संप्रवृत्तानि गुणकार्याणि यो न द्वेष्टि, इष्टेषु च साध्येषु साधनतया स्थित्वा विनिवृत्तानि पुनर्न काङ्क्षति । प्रकाशस्यानिष्टसाधनत्वं भयादिहेतुषु व्यक्तम्; इष्टसाधनत्वमनुकूलेषु; प्रवृत्तेरपत्यभेषजादिषु; मोहस्यानुकूलेषु प्रतिकूलबुद्धौ, प्रतिकूलेषु वाऽनुकूलबुद्धौ इति । द्वेषकाङ्क्षयोः प्रतिषोधार्थप्रसङ्गसिद्ध्यर्थमिष्टानित्योक्तिः ।।22।।
Adhyaya 14 Sloka 23 कथं तर्ह्येते? कथं च सशरीर इष्टानिष्टसाधनसंपत्तौ न विक्रियेतेत्यत्रोत्तरम्- उदासीनवदिति ।आत्मव्यतिरिक्तौदासीन्यं च गुणकार्यद्वेषकाङ्क्षानिवृत्तिहेतुः । न विचाल्यते- बाह्यविषयेषु कार्यद्वारा नप्रवर्तत इत्यर्थः अविचाल्यत्वविवरणाय  द्वेषाकाङ्क्षाद्वारेणेति विचलनप्रकारोक्तिः । "गुणा गुणेषु वर्तन्ते" (भ.गी 3.28) इत्युक्तस्य "गुणा वर्तन्ते" इत्यस्य चैकार्थ्यं दर्शयन्नविचाल्यताहेतुमाह- गुणास्स्वेषु कार्येष्विति । इतिकरणमनुसंन्धानप्रकारपरमित्याह- अनुसन्धायेति । एवकाराभिप्रेतमाह- तूष्णीमिति । छन्दोभङ्गभयादार्षं परस्मैपदमित्याह- तूष्णीमवतिष्ठत इति । स्वकार्यप्रवृत्तैः किमेभिर्ममेति भावः । तदेतदौदासीन्यविवरणम् । "न विचाल्यते" "नेङ्गते" इत्यनेन इति विवृत्तम् । तदाह- न गुणकार्यानुगुणं चेष्टत इति । न द्वेषकाङ्क्षानुगुणं प्रवर्तते इत्यर्थः ।।23।।
Adhyaya 14 Sloka 24  to 25 समदुःखसुखत्वादिकं प्रगेव सुशिक्षितं, स्वस्थशब्देन विकारराहित्यगुणानुविधानादिमात्रप्रतिपादनं पुनरुक्तम् आत्मनिष्ठताविधानं तु बहुविधसमचित्तताप्रतिपादने हेतुतयोपयुक्तमित्यभिप्रायेणाह- स्वस्मिन् स्थित इति । तदभिप्रेतमाह- स्वात्मैकप्रियत्वेनेति । सुखदुःखप्रियाप्रियादिशब्दानामनतिभिन्नार्थानामपि लोकव्यवहारच्छाययापुनरुक्तिः परिहृता । तत एव- स्वस्थत्वादेवेत्यर्थः । प्रियाप्रियोपनतावक्षोभ्यत्वादेस्तुल्यप्रियाप्रियादिशब्दैस्सिद्धत्वादत्रविवक्षितं धीविशेषवत्त्वलक्षणं धीरत्वं निन्दास्तुदिसाम्यादौ यथ हेतुर्भवति, तथा विशिष्टि- प्रकृत्यात्मविवेककुशल इति । "धीरः" इत्यन्तैरान्तरालक्षणान्युक्तानि । अथ बाह्याचारलिङ्गप्रश्नोत्तरमित्यभिप्रायेणाह- तत एव तुल्यनिन्दात्मसंस्तुतिरिति । "समदुःखः" इत्यादिकं बाह्यलिङ्गपरमिति केचित् । स्तुतिनिन्दे हि गुणादोषख्यापनरूपे, तत्र विवक्तात्मदर्शिनोदेह गतैस्सौन्दर्यवैरूप्यादिगुणदोषैः स्तुतिनिन्दाप्रवृत्तौ परस्तुतिनिन्दयोरिव न प्रीत्यादिसंभव इत्याह- आत्मनीति । 'मूर्खाः पूजितपूजकाः' (म.भा.उ 32.62) इति न्यायेन लौकिकाः स्तुतं मानयन्ति, निन्दितमवन्यन्ते; लौकव्यवहारतश्शास्त्रतश्च सिद्धा तत्र मानयितारो मित्राणि  भवन्ति; अवमन्तारस्त्वरयः इति लोकदृष्टक्रमविवक्षामाह- तत्प्रयुक्तेति । वाचिकस्तुतिनिन्दयोः पृथगुपादानादत्र मानावमानशब्दौ मानसकायिकविषयौ । सबुद्धेरपि गुणातीतस्य परबुद्धिकल्पितौ मित्रारिपक्षौ विद्येते । आरभ्यत इत्यारम्भः- कर्म, कृतप्रतिकृतादिरूपः । अपवर्गार्थारम्भव्यवच्छेदायाह-देहित्वप्रयुक्तेति । सांसारिकसर्वारम्भपरित्यागीत्यर्थः । एतदेव बाह्याचारलिङ्गम् । आन्तरैरद्वेषादिभिर्बाह्यैरारम्भपरित्यागादिभिश्च गुणातीतो लश्यते । त एव च गुणात्ययोपाया इति प्रश्नत्रयं प्रयुक्तं भवति ।। 24-25।।
Adhyaya 14 Sloka 26 तत्र "मां च"इति श्लोकेन पृथगुपायविधिशङ्काव्युदासायाह- अथेति । गुणात्ययहेतुषु अप्रधानकथनान्तरमित्यर्थः । अत एव हि प्रधानहेतुमाहेत्युक्तम् । नान्यमित्यादि- दृष्टद्वारोपरकारकाणां प्रतिबन्धकभूयस्तया केवलानां न कार्यकरत्वमिति भावः । "माम्" इत्यनेन वासानापर्यन्तानादिप्रतिवन्धकप्रशमनौपयिकगुणयोगविवक्षामाह- सत्यसंल्पमित्यादिना । "पराभिध्यानात्तु तिरोहितं ततो ह्यस्य बन्धविपर्ययौ" (ब्र.सू 3.2.4) इति सूत्रोक्तप्रकारेण बन्धसंकल्पवत्तन्निवर्तनसंकल्पोऽपि परमात्मनो न प्रतिहन्यतेति  भावः ।सत्यंसंकल्पस्यापि समत्वादौदसीन्यपरिहाराय परमकारुणिकत्वोक्तिः सदोषेषु  संसारिषु करुणायाःकोऽवकाश इत्यत्राह- आश्रितवात्सल्यजलधिमिति । एवं निग्रहानुग्रहसाधारणस्यसत्यसंकल्पत्वस्य अनुग्रहप्रावण्यप्रदर्शनार्थं कारुण्यवात्सल्यरूपगुणद्वयमुक्तम् । अव्यभिचारो देवतान्तरादिपरत्यागरूपइत्यभिप्रायेणाह- ऐकान्त्यविशिष्टेनेति । भक्तियोगेन सह तदङ्गानां पूर्वोक्तानां समुच्चयार्थश्च शब्दः । तैरपि परमात्मैव हि सेव्यते । "एतान्" इत्यनेन गुणानां बन्धकत्वं पूर्वोक्तं परामृश्यत इत्यभिप्रायेणाह- दुरत्ययानिति । एतेन "दैवी ह्येषा गुणमयी" (भ.गी 7.14)इत्यादिश्लोकोक्तमपि स्मारितम् । कल्पत इत्यनेनाभिप्रेतमाह- ब्रह्मभावयोग्यो भवतीति । कोऽसौ जीवस्य ब्रह्मभावः? का च तद्योग्यतेत्यत्राह- यथावस्थितमिति । "ब्रह्मभूतः प्रसन्नात्मा" (भ.गी 18.54) इत्यादिष्विव अमृतत्वाव्ययत्वादिभिर्ब्रह्मसाम्यमेव श्रुत्यादिसिद्धमिह ब्रह्मभावः; तच्च ब्रह्मसमं रूपं "जन्ममृत्युजरादुःखैर्विमुक्तोऽमृतमश्नुते''(भ.गी 14.20) "देहे देहिनमव्ययम्"(भ.गी 14.5) इत्यादिभिंरिहैवोक्तम् । अनन्तरश्लोके च "अमृतस्याव्ययस्य च" इति विशेष्यत इति भावः । साङ्गेनैकान्ति कभक्तियोगेन सेवितोऽहमेव मुमुक्षोर्मोक्षप्रद इत्युक्तं भवति ।।26।।
Adhyaya 14 Sloka 27 एवमपवर्गप्रदानप्रसङ्गे शारीरके यथा "पलमत उपपत्तेः" (3.3.37)इति सामान्यतस्सकलफलप्रदत्वं फलस्यानन्याधीनत्वख्यापनायोपपादितं, तथात्रापि मध्यमषट्कप्रप़ञ्चितफलत्रयप्रदातृत्वं प्रकृत हेतुत्वस्थापनार्थतयान्तरश्लोकेनोच्यत इत्यभिप्रायेणाह- हिशब्दो हेताविति । नात्र ब्रह्मशब्दस्साक्षात्परब्रह्मविषयः,"अहं ब्रह्मणः प्रतिष्ठा" इति वैयधिकरण्यादिविरोधात्; नच निर्विकल्पं रूपं विकल्पितस्य ब्रह्मणः प्रतिष्ठेति वा, प्रत्यगात्मा परमात्मनः प्रतिष्ठेति वा वाच्यं, श्रुत्यादिवैपरीत्यात्, तन्मतनिर्मूलाच्च; नापि मूलप्रकृत्यादिविषयः, प्रस्तुतहेतुत्वायोगात्; अतो "ब्रह्मभूयाय कल्पते" इति जीवस्य  फलदशाभावित्वेन निर्दिष्टं रूपमिह ब्रह्मशब्देनोपचर्यते; तादृशस्य रूपस्याहं प्रतिष्ठा । किमुक्तं भवति? मुमुक्षोः परब्रह्मसमानपरिशुद्धस्वरूपप्राप्तौ शास्त्रोदितेषु सिद्धेषु साद्ध्येषु च पदार्थेषु कः प्राधानहेतुरिति विमर्शे अहमेव विमर्शे विश्रान्तिभूमिरिति; यद्वा  प्रतिष्ठाशब्द आधारवाची, तच्चाधारत्वं "एतस्य वा अक्षरस्य प्रशाने गार्गि सूर्याचन्द्रमसौ विधृतौ तिष्ठतः" (बृ.उ 5.8.2) इति श्रुत्यनुसारेण नियमनगर्भमिति "सा च प्रशासनात्" (ब्र.सू 1.3.10) इति सूत्रेणोक्तम् । अतश्शुद्धात्मस्वरूपस्यापि मदेकनिर्वाह्यत्वात् प्रस्तुतं ब्रह्मभूयं मद्भजनैकलभ्यमित्यर्थः । शाश्वतधर्मशब्देन तत्फललक्षणामाह- अतिशयितनित्यैश्वर्यस्येति । इन्द्रप्रजापतिप्रभृतिभोगोपेक्षयातिशयित्वम् । नित्यत्वंह्यतिचिरकालवर्तित्व मात्रमापेक्षिकमिह मन्तव्यम् । वासुदेव इत्यादि- अयमभिप्रायः । एकान्तिलभ्यं सुखमिहैकान्तिसंबन्धादैकान्तिकमुच्यते -इति । निर्दिष्टस्येति ज्ञानिविशेषणम् । एवमपवर्गेऽप्यैकान्तिकसुखवचनात्पाषाणकल्पादिपक्षाः परिक्षीणाः । नच "इच्छा द्वेषस्सुखं दुःखम्" (भ.गी 13.6) इति गणात्सुखं सर्वे क्षेत्रकार्यमिति भ्रमितव्यं, रसं  ह्येवायंलब्ध्वानान्दी भवति   (आ. 7) इत्यन्यादृशसुखाभिधानात् । अत एव 'अरीरं वाव सन्तं न प्रियाप्रिये स्पृशतः' (छा.उ 8.12.1) इति श्रुतिरपि दुःखनिषेधपरेति मन्तव्यम् । ननु शाश्वतधर्मशब्देनातिशयितैश्वर्यलक्षणा न युक्ता, मुख्यार्थबाधाद्यभावात् ; 'नारायणशशाश्वतधर्मगोप्ता' (म.भा.मो 343.5) इत्यादिषु पाषण्डाद्युपप्लवेषु 'यदा यदा' (भ.गी 4.7) इति क्रमेण परिपालनात्तदेकप्रतिष्ठत्वं  सर्वत्र प्रसिद्धम्; तत्राह- यद्यपीति । 'ब्रह्मणोहि' इत्यस्य प्राप्यरूपत्वमुपपादितम् । सुखस्यैकान्तिकस्येत्यस्य ह्यैकान्तिकशब्दः । तदुभयमध्यपाठादग्र्यप्रायन्यायेन  विविक्षितमिति तत्साधनवाचिना तल्लक्षणा युक्ता । अत एवानेनकार्तयुगधर्मोऽपि न विवक्षितः । ऐकान्तिकसुखसाधनत्वेन तु पृथक्सोऽनुन्धान्तव्य इति । नन्विहाप्रस्तुतैश्वर्यादिप्रसङ्गः किमर्थः? कथं च गुणात्ययमन्तरेणाव्यभिचरितभगवद्भक्तियोगः?  तेनैव तदत्ययेऽन्योन्याश्रयणमित्यादिशङ्कायामाह- एतदुक्तमिति । प्रागुक्तसर्वपुरुषार्थस्वाधीनताप्रत्यभिज्ञापनस्य प्रस्तुतस्य गुणात्ययपूर्वकब्रह्मभूयस्वाधीनतास्थापनं प्रयोजनम् । अव्यभिचरितभक्तियोगशब्दोत्र भक्त्यङ्गभूतं प्रपदनं क्रो़डीकरोतीति पूर्वोत्तरैकार्थ्यमिति भावः ।।27।।।। इति गीताभाष्यटीकायां तात्पर्यचन्द्रिकायां चतुर्दशोऽध्यायः ।।
