चतुर्थाध्याये प्रथमः पादः
  आवृत्त्यधिकरणम् 1
  आवृत्तिरसकृदुपदेशात् ।। 1 ।। 
"ब्रह्मविदाप्नोति परम् " इत्यादिषु  मोक्षसाधनं वेदनमसकृदावृत्तम्, "+विद्यात्, उपासीत" इति विद्युपास्योरुपक्रमोपसंहारयोर्व्यतिरेकेणोपदेशात् ।। 
लिङ्गाच्च ।। 2 ।।   
लिङ्गं स्मृतिः। "मां ध्यायन्त उपासते । तेषामहं समुद्धर्ता" "तद्रूपप्रत्यये चैका संततिश्चान्यनिःस्पृहा । तद्धयानम्" इत्यदिस्मृतेश्च।। 
आत्मत्वोपासनाधिकरणम् 2 
आत्मेति तूपगच्छन्ति ग्राहयन्ति च ।। 3 ।। 
यद्यपि ''अधिकं तु भेदनिर्देशात् '' ''अधिकोपदेशात्" इत्यादिषु प्रत्यगात्मनोऽर्थान्तरस्त्वं ब्रह्मणः प्रतिपादितम्; "त्वं वा अहमस्मि भावो देवते, अहं वै त्वमसि भगवो देवते" ित्यात्मेत्येवोपगच्छन्ति। उपासितुरर्थान्तरभूतमपि ब्रह्म तानुपासितृन् स्वात्मभूतं ग्राहयन्ति। उपासितुरर्थान्तरभूतमपि ब्रह्म तानुपासितृन् स्वात्मभूतं ग्राहयन्तिच 
शास्राणि "य आत्मनितिष्ठन्नात्मनोऽन्तरो यमात्मा न वेव यस्यात्मा शरीरं य आत्मानमन्तरो यमयति स त आत्मा " इत्यादीनि । यथा 'मनुष्योऽहम् ' इति 
मनुष्यशरीरस्य स्वात्मप्रकारतैकस्वभावतया प्रकारिणि स्वान्मनि (अहं शब्दस्य M2 pr)मनुष्यशब्दस्य तद्बुद्धेश्च पर्यवसानं, तथा स्वात्मनोऽपि परमात्म शरीरतया तत्प्रकारस्वभावत्वेनाहं शब्दतद्बुद्धयोः परमात्मनि पर्यवसानमिति  "अहं ब्रह्म " इत्येवोपास्यमिति (उपासीतेति M1. )।। 
प्रतीकाधिकरणम्  3
 नप्रतीकेन हि सः ।। 4 ।। 
 "मनो ब्रह्म"  (इत्यादिषु प्रतीकेषु M 3.)इत्यादिप्रतीके तु नात्मेति ग्रहणम् । न हि तत्र स परमात्मोपास्यः। परमात्मदृष्ट्या हि मनःप्रबभृतीनि(प्रभृतीति M1.) ।। 
ब्रह्मदृष्टिरुत्कर्षात् ।। 5।। 
ब्रह्म (उत्कर्षत्त्वात् M1.)उत्कृष्ट्या मनआद्युपासनं (हि omitted M1.)ह्यभ्युदयाय भवतीति।। 
आदित्यादिमत्यधिकरणम् 4 
आदित्यादिमतयश्चाङ्ग उपपत्तेः।। 6 ।। 
"य एवासौ तपति तमुद्गीथमुपासीत" इत्यादावप्यादित्यादेरेवोत्कृष्टत्वात् उद्गीथादौ तद्दष्टयः कार्यः ।। 
आसीनाधिकरणम्  5  आसीनः संभवात् ।। 7 ।। 
आसीन उपासनं कुर्यात्, तस्यैवैकाग्रतासंभवात् (ऐकाग्र्य pr.) ।। 
ध्यानाच्च ।। 8 ।। 
"निदिध्यासितव्यः" इत्युपासनस्य ध्यानरूपत्वाच्चासीनः ।। 
अचलत्वं चापेक्ष्य ।। 9 ।। 
पृथिव्यादेरचलत्वं चापेक्ष्य "ध्यायतीव पृथिवी" इति प्रयोगात् मनसो वनिश्चलत्वमासीनस्यैव ।। 
स्मरन्ति च ।। 10 ।।
 "उपविश्यासने युज्ज्यात्" (इत्यादि M1.)इत्यादिना ।। 
यत्रैकाग्रता तत्राविशेषात् ।।11।। 
यत्रैकाग्रता तत्र देशे तत्र काल उपासीत,(उपासीतेति M1 pr. ) देशकालविशेषाश्रवणात् ।। 
आप्रयाणाधिकरणम्  6 
आप्रयाणात्तत्रापि हि दृष्टम् ।। 12 ।। 
आप्रयाणादहरहरुपासनं, "स खल्वेवं वर्तयन्यावदायुषम्" (इत्यादि M1.) इति दर्शनात् ।। 
तदधिगमाधिकरणम्  7 
तदधिगम उत्तरपूर्वाघयोरश्लेषविनाशौ तद्व्यपदेशात् ।। 13 ।। 
उपासने प्ररब्धे तत्सामर्थ्यादेव पूर्वकृताघनाश उत्तराघाश्लेषश्चभवति; "एवं हास्य सर्वे पाप्मानः प्रदूयन्ते" "एवमेवंविदि पापं कर्म न श्लिष्यते" (इत्यादि M1.) इति श्रुतेः ।। 
इतराधिकरणम्  8
इतरस्याप्येवमसंश्लेषः पाते तु ।। 14 ।।
विदुषः पुण्यस्यापि मोक्षविरोधित्वेनानिष्टफलहेतुत्वसाम्यादेवमश्लेषविनाशौ । वृष्ट्यन्नायुरारोग्यादिविद्यानुगुणफलस्य कर्मणः शरीरपातादूर्ध्वमफलत्वम् ।।
अनारब्धकार्याधिकरणम् 9
अनारब्धकार्ये एव तु पूर्वे तदवधेः ।।15।।
विद्याधिगतेः पूर्वकृते पुण्यपापे फलदानायाप्रवृत्ते एव विनश्यतः, "तस्य तावदेव चिरम् " इति शरीरपातावाधित्वश्रुतेः ।। 
अग्निहोत्राद्यधिकरणम् 10 
 अग्निहेत्रादि तु तत्त्कार्यायैव तद्दर्शनात् ।। 16 ।। 
अग्निहेत्राद्याश्रमकर्म विद्योत्पत्त्याख्यकार्यायैवाप्रयाणादनुष्टेयम् । "तमेतं वेदानुवचनेन" इत्यादिना विद्योत्पत्तिकार्यत्वं ह्याश्रमधर्मस्य दृष्टम्।। 
अतोऽन्यापि ह्येकेषामुभयोः ।। 17 ।। 
"तस्य पुत्रा दायमुपयन्ति" "द्विषन्तः पापकृत्यां सुहृदः साधुकृत्याम्" इत्यादिवचनस्याग्निहोत्रादेरन्याप्यनादिकालप्रवृत्ता साधुकृत्याप्रबल कर्मप्रतिबद्धफला उत्तरा वृत्तरा वृष्ट्यन्नादिद्यानुगुणफला प्रतिबद्धफला चेति पूर्वोत्तरकृतयोरूभयोरप्यस्त्येव विषयः ।। 
यदेव विद्यतेति हि ।। 18 ।।
   "यदेव विद्यया " इत्यत्र फलप्रतिबन्धोऽस्तीति ह्युक्तम् ।। 
इतरक्षपणाधिकरणम् 11 
 भोगेन त्वितरे क्षपयित्वाथ संपद्यते ।। 19 ।। 
आरब्धकार्ययोः पुण्यपापयोर्यत्फलं तदेकशरीरावसानमनेकशरीरावसानं वा भूक्त्वैव तदनन्तरं ब्रह्म प्राप्नोति ।। 
इति श्रीभगवद्रामानुजविरचिते वेदान्तसारे चतुर्थस्याध्यायस्य प्रथमः पादः ।। 

चतुर्थाध्याये द्वितीयः पादः
वागधिकरणम्  1  
वाङ् मनसि दर्शनाच्छब्दाच्च ।। 1 ।। 
"अस्य सोम्य पुरुषस्य प्रयतो वाङ् मनसि संपद्यते" इति शब्दात् ,उक्रान्तौ मनसः प्रागेव वाच उपरतिदर्शनाच्च वाङ् मनसि संपद्यते संयुज्यत इति(संयुज्यत इति omitted,M1,2 pr.)।। 
अत एव  सर्वाण्यनु ।। 2 ।। 
अतः "(सर्व omitted M3, pr.) सर्वेन्द्रनयैर्मनसि संपद्यमानैः" इति शब्दात् , उपरतिदर्शनाच्च वाचमनु सर्वाणीन्द्रियाणि मनसि (च addad after pr.) संयुज्यन्ते ।। 
मनोऽधिकरणम्  2 
 तन्मनः प्राण उत्तरात् ।। 3 ।। 
उत्तरात् "मनः प्राणे" इति शब्दात् सर्वेन्द्रिययुक्तं मनः प्राणे संयुज्यते ।। 
अध्यक्षाधिकरणम् 3 
 सोऽध्यक्षे तदुपगमादिभ्यः ।। 4 ।। 
स प्राणाऽनन्तरं जीवेन संयुज्यते, "एवमेवेममात्मनमन्तकाले सर्वे प्राणा अभिसमायन्ति" इति प्राणस्य जीवोपगमादिश्रुतेः ।। 
भूताधिकरणम्  4 
 भूतेषु तच्छ्रुतेः ।। 5 ।। 
 "प्राणस्तेजसि" इति भूतान्तरसंसृष्टं तेजोऽभिधीयत इति प्राणो भूतेषु संयुज्यते(प्राणा भूतेषु संयुज्यन्ते M2, Pr.)।। 
नैकस्मिन् दर्शयतो हि ।। 6 ।।
"तेजसि" इति न तेजोमात्रे, त्रिवृत्करणश्रुतिस्मृतिभ्यां केवलस्यतेजसोऽनवस्थानात् ।। 
आसृत्युपक्रमाधिकरणम् 5
समाना चासृत्युपक्रमादमृतत्वं चानुपोष्य ।।7।। 
अर्चिरादिगत्युपक्रमात्प्रागुत्क्रान्तिर्विद्वदविदुषोः समाना, विदुषोऽर्चिरादिगत्या ब्रह्मप्राप्तिश्रुतेः।
	"यदा सर्वे प्रमुच्यन्ते कामा येऽस्य हृदि स्थिताः ।  अथ मर्त्योऽमृतो भवत्यत्र ब्रह्म समश्नुते"
इत्यत्रैवामृतत्वब्रह्मप्राप्तिवचनं शरीरेन्द्रियादिसंबन्धमदग्वैवोपासनारम्भाभिप्रायमित्यभ्युपगन्तव्यमित्यर्थः ।। 
तदापीतेः संसारव्यपदेशात् ।। 8 ।। 
अर्चिरादिगमनेन ब्रह्मप्रप्तेः प्राक् शरीरसंबन्धव्यपदेशात् तदमृतत्वादिवचनमुक्तप्रकारमेव ।। 
सूक्ष्मं प्रमाणतश्च तथोपलब्धेः ।। 9 ।।
शरीरादुत्क्रान्तस्यापि सूक्ष्मशरीरमनुवर्तते, अन्यथा गत्यनुपपत्तेः। न केवलं गत्यनुपपत्तिमात्रं सूक्ष्मशरीरवत्तवे प्रमाणम् , चन्द्रमसा संवादादिप्रमाणान्तरतश्च सूक्ष्मशरीरक्त्वोपलब्धेः  "तं प्रति ब्रूयात्" "सत्यं ब्रूयात्" इति ।। 
नोपमर्देनातः ।। 10 ।। 
अत उक्ताद्धेतोः "अथ मर्त्योऽमृतो भवति" इत्याद्यमृतत्वचनं न देहसंबन्धोपमर्देन ।। 
अस्यैव चोपपत्तेरूष्मा ।। 11 ।। 
अस्य सूक्ष्मशरीरस्य विद्यमानत्वोपपत्तेश्च न तदुपमर्दन । उपलभ्यते ह्युत्क्रामतो विदुषः क्वचित् (क्वचिदूष्मा सूक्ष्मदेहगुणः, न स्थूलदेहगुण ः। अन्यत्रानुपलब्धोः।अतो विद्वान् सूक्ष्मशरीरेणोत्क्रमति । M2.) सूक्ष्मदेहगुण ऊष्मा । अन्यत्रानुपलम्भान्न स स्थूलगुणः ।। 
प्रतिषेधादिति चेन्न शारीरात् स्पष्टो ह्येकेषाम् ।। 12 ।। 
"अथाकामयमानो न तस्य प्राणा उत्क्रामन्ति" इति विदुष उत्क्रान्तिप्रतिषेधादत्रैव साक्षाद् ब्रह्मप्राप्तिरिति चेत्; नैतत् । विदुष उत्क्रममाणस्यार्चिरादिकया गमनाय प्राणा न विश्लिष्यन्त इति ह्युच्यते "न तस्य प्राणा उत्क्रामन्ति" इति । अयमर्थो माध्यंदिनानां पाठे स्पष्टोऽभिधीयते "योऽकामो निष्काम आप्तकाम आत्मकामो न तस्य प्राणा उत्क्रामन्ति" इति ।अयमर्थो माध्यंदिनानां पाठे स्पष्टोऽभिधीयते "योऽकामो निष्काम आप्तकाम आत्मकामो न तस्मात्प्राणा उत्क्रामन्ति" इति ।। 
स्मर्यते च ।। 13।।
 विदुषोऽपि(अपि omitted M3.) मूर्धन्यनाड्या गमनं(निष्क्रमणम् M3.) स्मर्यते च ---
"ऊर्ध्वमेकः स्थितस्तेषां यो भित्वा सूर्यमण्डलम् । ब्रह्मलोकमतिक्रम्य तेन याति परां गतिम् "।। इति । 
परसंपत्यधिकरणम्  6 
 तानि परे तथा ह्याह ।। 14 ।। 
"तेजः परस्यां देवतायाम्" इति श्रुतेः परदेवतासंपत्तिरुत्क्रममाणस्य विश्रमस्थानमिति तानि भूतानि जीवसंयुक्तानि परदेवतायां ,संपद्यन्ते ।। 
अविभागाधिकरणम्  7  
अविभागो वचनात् ।। 15 ।। 
परदेवतासंपत्तिवचनमविभागमात्रपरम्, "वाङ् मनसि संपद्यते" इति संपत्तिपदस्यैवात्रानुषक्तस्यार्थान्तरपपत्वे 
प्रमाणाभावात् । मनः प्रभृतिषु हि प्रलयासंभवादिविभागमात्रम्(मात्रपरम् pr.)।। 
तदोकोऽधिकरणम्  8 
तदोकोऽग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया ।। 16 ।। 
हार्दपरमपुरुषाराधनरूपविद्यासामर्थ्यात् तदङ्गतिचिन्तनेन च , पिरीतपरमपुरुषानुगृहीतस्तदनुग्रहतः प्रकाशिततद् द्वारो जीवः शताधिकया मूर्धन्यनाड्या गच्छति । तदनुग्रे प्रकाशवद्भवति । हार्दः परमात्मा परमपुरुषः "तस्याः शिखाया मध्ये परमात्मा व्यवस्थितः" "सर्वस्य चाहं हृदि संनिविष्टः" इति हि श्रुतिमृती ।। 
रश्म्यनुसाराधिकरणम्  9 
 रश्म्यनुसारी ।। 17 ।। 
 "अथैतैरेव रश्मिभिरूर्ध्वमाक्रमते"  इति श्रुतेर्विद्वान् रश्म्यनुसार्येव गच्छति। निश्यपि रश्मयः संभवन्त्येव, निदाघादावूष्मोपलब्धेः। हेमन्तेऽनुपलब्धिस्तु हिमाभिभवकृता ।। 
निशाधिकरणम् 10 
निशि नेति चेन्न संबन्धस्य यावद्देहभावित्वाद् दर्शयति च ।। 18 ।। 
"दिवा च शुक्लपक्षश्च" इत्यारभ्य "विपरीतं तु गर्हितम् " इति (निशि M.2)निशामरणनिन्दनान्निशि मृतस्य विदुषो(विदुषः omitted pr. ) न ब्रह्मप्राप्तिरिति चेत् 
; न, कर्म संबन्धस्य यावद्देहभावित्वात् प्रारब्धस्य यावच्चरमदेहावसानभावित्वाच्च ब्रह्म प्राप्तिविघ्नहेत्वभावात् । दर्शयति च "तस्य तावदेव चिरं यावन्न विमोक्ष्येऽथ संपत्स्ये"इति । निशानिन्देतरपुरुषविषया(पुरुषार्थविषया pr.)।। 
दक्षिणायनाधिकरणम् 11  
अतश्चायनेऽपि दक्षिणे ।। 19 ।। 
(अतः) बन्धहेत्वभावादेव,(हेतोः added after M2.) दक्षिणायने मृतस्यापि विदुषो ब्रह्मप्राप्तिरस्त्येव।। 
योगिनः प्रति स्मर्येते स्मार्ते चैते ।। 20 ।। 
"यत्र काले त्वनावृत्तिमावृत्तिं चैव योगिनः" इति न मरणकालः स्मर्यते ; अुपितु योगिनो विद्यानिष्ठान् प्तत्यर्चिरादिका तद्विपरीता चेति एते स्मार्ते स्मृतिविषयभूते गती स्मर्येते "नैते सृती पार्थ जानन् योगी मुह्यति कश्चन" इति वचनात् ।। 
इति श्रीभगवद्रामानुजविरचिते वेदान्तसारे चतुर्थस्याध्यायस्य द्वितीयः पादः ।। 
चतुर्थाध्याये तृतीयः पादः ।। 
 अर्चिराद्यधिकरणम्  1
 अर्चिरादिना तत्त्प्रथितेः।। 1 ।। 
अर्चिरादिनैकेन विद्वान् गच्छति, सर्वासु श्रुतिषु तच्चिह्वैस्तत्प्तत्यभिज्ञानात् । 
वाय्वधिकरणम् 2 
वायुमब्दादविशेषविशेषाभ्याम् ।। 2 ।। 
 "मासेभ्यः संवत्सरं संवत्सरादादित्यम्" इत्यब्दादित्ययोर्मध्ये द्वयोःप्रकरणान्तरयोरेकत्र देवलोकः श्रुतः ; इतरत्र (वायुशब्दः pr.)वायुः । (तत्र देवलोकशब्दोऽपि A1,pr. )देवलोकशब्दो देवानां लोक इति वायोरविशेषाभ्यां देवलोकवायुशब्दाभ्यां वायुरेक एवाभिहितश्(विहितः A1,pr.) इत्यब्दादूर्ध्वमादित्यात्पूर्वं वायुमेव निवेशयेत् ।। 
वरुणाधिकरणम्  3 
तटुतोऽधिकरुण ः संहन्धात् ।। 3 ।। 
तटितोऽनन्तरं वरुणो निवेश्यः, (मेघोदरवृत्तित्वात् M1,2Pr)मेघोदरवर्तित्वाद्विद्युतो मेघस्थजलात्मकत्वेन लोकवेदयोर्वरुणस्य विद्युत्संबन्धावगमात् ; तदनन्तरमिन्द्रप्रजापतिपाठक्रमात् प्रबलविशेषाभावाच्च ।। 
आतिवाहिकाधिकरणम् 4
  आतिवाहिकास्तल्लिङ्गात् ।। 4 ।।
अर्चिराद्यभिमानिदेवताविशेषा विदुषामातिवाहिकत्वेन परमपुरुषनियुक्ता इति विज्ञायते । "स एनान् ब्रह्म गमयति" इति तेष्वेकत्रगमयितृत्वदर्शनाल्लिङ्गात् ।। 
वैद्युतेनैव ततस्तच्छ्रुतेः ।। 5 ।।
 "चन्द्रमसो विद्यतं तत्त्पुरुषोऽमानवः स एनान् ब्रह्म गमयति" इति श्रुतेर्वैद्युत पुरुषात् (परतः M1.)परस्तात् स एव ब्रह्म गमयिता । वरुणेन्द्र प्रजापतीनां तदनुग्राहत्वमेव ।।
कार्याधिकरणम् 5 
 कार्यं बादरिरस्य गत्युपपत्तेः ।। 6 ।। 
कार्यं हिरण्यगर्भमुपासीनानर्चिरादिरनयति, अस्यैव गत्युपपत्तेः । न हि सर्वगतं परं ब्रह्मोपासीनानां गतिरस्तीति बादरिर्मेने ।। 
विशेषितत्वाच्च ।। 7 ।।
 "पुरुषो एत्य ब्रह्मलोकान् गमयति" "प्रजापतेःसभां वेश्म प्रपद्ये" इति च विशेषितत्वात् हिरण्यगर्भमव ।। 
सामीप्यात्तु तद्व्यपदेशः ।। 8 ।।
 "ब्रह्म गमयति" इति ब्रह्मव्यपदेशस्तत्सामीप्यात् । अस्य "यो ब्रह्माणं विदधाति पूर्वम्" इति सामीप्यमस्ति हि(हि omitted A1.)।।
कार्यात्यये तदध्यक्षेण सहातः परमभिधानात् ।। 9 ।। 
हिरण्यगर्भप्राप्तावप्यपुनरावृत्तिश्रुत्यविरोधः । हिरण्यगर्भलोकात्यये तदध्यक्षेण सहातः परं गच्छति, "ते ब्रह्मलोके तु परान्तकाले परामृतात्परिमुच्यन्ति सर्वे" इति श्रुतेः ।। 
     स्मृतेश्च ।। 10 ।। 
"ब्रह्मणा सह ते सर्वे" इत्यारभ्य "प्रविशन्ति परं पदम्" इति स्मृतेश्च ।। 
परं जैमिनिर्मुख्यत्वात् ।। 11 ।। 
परमुपासीनानर्चिरादिर्नवतीति (अर्चिरादिर्नयति omitted pr.) जैमिनिः,  "ब्रह्म गमयति" इति (ब्रह्मशब्दस्य omitted pr.)ब्रह्मशब्दस्य तत्रैव मुख्यत्वात् ।।
 दर्शनाच्च ।। 12 ।।
 "अस्माच्छरीरीत्समुत्थाय परं ज्योतिरुपसंपद्य" इति श्रुतेश्च ।। 
न च कार्ये प्तत्यभिसंधिः ।। 13 ।। 
"प्रजापतेः सभाम्" इति प्तत्यभिसंधिश्च न कार्ये, प्रजापतिशब्दस्य "पतिं विश्वस्य" इत्यादिश्रुतेः परस्मिन् ब्रह्मण्येव(ब्रह्मण्येव omitted pr.) मुख्यत्वात्। ब्रह्मलोकशब्दश्च कर्मधारयवृत्त्या तत्रैवेत्यभिप्रायः । "तेब्रह्मलोके" इति श्रुतिर्ब्रह्मैव लोक इति परब्रह्मविषयैव । "ब्रह्मणा सह ते सर्वे" इति  स्मृतेश्च "तदुपर्यपि" इति न्यायेन चतुर्मुखलोकस्थोपासन विषया(उपासीनविषया M1.)।। 
अप्रतीकालम्बनान्नयतीति बादरायण उभयथा च दोषात् तत्क्रतुश्च ।। 14 ।। 
प्रतीकालम्बना हि नामादिप्राणशब्दनिर्दिष्टप्रतयगात्मस्वरुपपर्यन्तं सर्वं चिदचिद्वस्तुजातं ब्रह्मदृष्ट्या स्वरूपेण वा य उपासते,ते। अप्रतीकालम्बनास्तद्व्यतिक्ता ये प़ञ्चाग्नि विदो ये च परं ब्रह्मोपासते; तान्नयत्यर्चिरादिरिति भावान् बादरायणो मन्यते । कार्यमिति पक्षे परमेवेति च पक्षे सकलोपनिषद्विरोधरूपदोषः प्रसज्यते । कार्यपक्षे "ब्रह्म गमयति " "परं ज्योतिरुपसंपद्य" इत्याद्याः प्रकुप्येयुः। परमेवेति पक्षे "य एवमेतद्विदुर्येचेमेऽरण्ये श्रद्धां सत्यमुपासते तेऽर्चिषमभिसंभवन्ति " इति श्रुतिः प्रकुप्येत् । कार्यपक्षे तत्क्रतुन्यायश्च विरुध्यते । अर्चिरादिना गतानां हि ब्रह्मप्राप्तिरपुनरावृत्तिश्चश्रूयते। पञ्चाग्निविदस्तु, प्रकृतिवियुक्तात्मस्वरूपं "य 
आत्मनितिष्ठन्" इत्यादिनावगतब्रह्मात्मभावमुपासत इति तेषामप्रतीकालम्बनत्वम् । तत्क्रतुन्यायाविरोधश्च । उभयेऽपि हि परिपूर्णं ब्रह्मोपासते मुखभेदेन-स्वात्मशरीरकं ब्रह्म केचन, ब्रह्मात्मकं स्वात्मनमितर इति ।। 
विशेषं च दर्शयति ।। 15 ।। 
कार्यमुपासीनानां ब्रह्मप्राप्तिव्यतिरिक्तपरिमितदेशकालफलविशेषं च दर्शयति श्रुतिः "यावन्नाम्नो गतम्" इत्यादिका 
।। 
इति श्रीभगवद्रामानुजविरचिते वेदान्तसारे चतुर्थस्याध्यायस्य तृतीयः पादः।। 
चतुर्थाध्याये चतुर्थः पादः ।। 
 संपद्याविर्भावाधिकरणम् 1
  संपद्याविर्भावः स्वेनशब्दात् ।। 1 ।। 
"एवमेवैष संपारसादोऽस्माच्छरीरात्समुत्थाय परं ज्योतिरुपसंपद्य स्वेनरूपेणाभिनिष्पद्यते" इति सिद्धस्यैव प्रत्यगात्मस्वरूपस्यानादिकर्मणा तिरोहितस्य परं ज्योतिरुपसंपद्याविर्भाव उच्यते, "स्वेन रूपेण" इति विशिष्याभिधानात् ।। 
मुक्तः प्रतिज्ञानात् ।। 2 ।।
आत्मस्वरूपमात्रस्य प्रागेव सिद्धत्वेऽपि कर्मबन्धविनिर्मुक्तापरिच्छिन्नज्ञानादिस्वरूपस्य ह्यत्राविर्भाव उच्यते । "एतं त्वेव ते भूयोऽनुव्याख्यास्यामि" इति जागरिताद्यवस्थातिरोधानविनिर्मुक्तस्यैवात्र वक्तव्यतया प्रतिज्ञानात् ।। 
आत्मा प्रकरणात् ।। 3 ।। 
"भूयोऽनुव्याख्यास्यामि" इति (पिरकृतापहत M1 Pr.)प्रकृतोऽपहतपाप्मत्वादिगुणक आत्मेति प्रकरणादवगम्यते । "य आत्मापहतपाप्मा" इत्यारभ्य "सत्यकामः सत्यसंकल्पः सोऽन्वेष्टव्यः" इति प्रकृत्य "एतं त्वेव ते भूयोऽनुव्याख्यास्यामि" इत्युक्तम् ।। 
अविभागेनदृष्टत्वाधिकरणम्  2
 अविभागेन दृष्टत्वात् ।। 4 ।। 
आविर्भूतस्वरूपोऽयं मुक्तात्मा स्वात्मशरीरकं परं ब्रह्म स्वात्मनोऽप्यात्मतया 'अहं ब्रह्मास्मि' इत्यविभागेनैवानुभवति, "आत्मेति तूपगच्छन्ति ग्राहयन्ति च " इति (तथारूपोपासनेन M2, Pr.)तथाविधस्वरूपोपासनेन तथाविधस्वरूपस्य दृष्टत्वात् । "य आत्मनि तिष्टन् यस्यात्मा शरीरं स त ठआत्मा " "तत्त्वमसि" इत्यादिशास्रसिद्धमेव ह्युपासितम् ।। 
ब्राह्माधिकरणम् 3
ब्राह्मेण जैमिनिरुपन्यासादिभ्यः ।। 5 ।। 
अस्य स्वरूपाविर्भावो ब्रह्मेणापहतपाप्मत्वादिगुणकस्वरूपेण(गुणक omitted M3.) । तेहि ब्रह्मगुणाः प्रत्यगात्मनोऽपि स्वाभाविका गुणा इति "य आत्मापहतपाप्मा" इत्यारभ्योपन्यासादिभ्योऽवगम्यते । त एव "जक्षत्क्रीडन् रममाणः" इत्यादिनोच्यन्ते इति जैमिनेर्मतम् ।। 
चितितन्मात्रेण तदात्मक्त्वदित्यौडुलोमिः ।। 6 ।। 
"विज्ञानघन एव " इत्यवधारणात् विज्ञानमात्रस्वरूप इत्यौडुलोमिः ।। 
एवमप्युपन्यासात्पूर्वभावादविरोधं बादरायणः ।। 7 ।। 
"विज्ञानघन एव " इति स्वप्रकाशस्वरूप इत्यवगतेऽपि "य आत्मापहतपाप्मा" इत्युपन्यासादिना पूर्वेषामपहतपाप्मत्वादीनामपि सद्भावावगमादुभय श्रुत्यवगतोभयस्वरूपस्य परस्परविरोधाभावाद्रूपद्वयं नान्योन्यपरिहारीत्युभयरूपसमुच्चयं भगवान् बादरायणो मेने ।। 
संकल्पाधिकरणम् 4
  संकल्पादेव तच्छ्रुतेः ।। 8 ।। 
"स यदि पितृलोककामः" इत्यादिनावगताः पित्रादयः(ज्ञात्यादयः A1,M1,2.) "संकल्पादेवास्य" इति श्रुतेः संकल्पादेव भवन्ति। यथा परमपुरुषस्य लीलाप्रवृत्तस्य दशरथवसुदेवादयः स्वसंकलपादेव भवन्ति, एवमेव परमपुसुषलीलान्तर्गतस्य मुक्तस्यापि तदुपकरणभूताः पित्रादयः स्वसंकल्पादेव भवन्तीर्यर्थः ।। 
अत एव चानन्याधिपतिः ।। 9 ।।
अत एव "अपहतपाप्मा सत्यसंकल्पः" इत्यादिश्रुतेर्न कदापि (मुक्तानामपीश्वराधीनत्वात् कथं तेषामनन्याधिपतित्वमित्याशङ्कायां न कर्माधीनोऽयमित्युक्तमिति गम्यते। एवं च अनन्याधिपतिरित्यस्य 
ईश्वरादन्यः कर्मादिः अधिपतिः प्रेरको न यस्येत्यर्थः । न तु स्वस्मादन्य ईश्वरादिः प्रेरको नास्तीति। अन्यशब्दार्थान्तर्गतभेदप्ततियोगी चेश्वरः, न तु मुक्तजीव इति भावः।अस्त्वेवं प्रकृते। 'स स्वराट् भवति' इति  श्रुतेस्तर्हि कोऽर्थः? स्वराट् इत्यत्र हि स्वयमेव राजेति भाषितं भाष्यकारैः। तथा च स्वस्मामन्मुक्तात्मनोऽन्यस्येश्वरस्यापि नियन्तृत्वं निषिध्यत इति चेत् ; न , सत्य 
संपल्पत्वातात्पर्यकत्वात्तस्य। मुक्तात्मनो हि संकल्पः सर्वोऽपि न कदाचिदपि न केनापि व्याहन्यते । ईश्वरोऽप्यस्य संकल्पं न व्याहन्ति; यत ईश्वरानभिमतं संकल्पमयं कदापि न करोति।)कर्माधीनोऽयम् ।। 
अभावाधिकरणम् 5 
 अभावं बादरिराह ह्येवम् ।। 10 ।। 
तस्य देहेन्द्रियाद्युपकरणाभावं बादरिर्मेने । "न ह वै सशरीरस्य" इत्यादिर्हि तदभावमाह ।। 
भावं जैमिनिर्विकल्पामननात् ।। 11 ।। 
"स एकधा भवति" इत्यादिना देहेन्द्रियादिभिर्विविधताश्रुतेर्देहाद्युपकरणसद्भावं जैमिनिर्मेने ।। 
द्वादशाहवदुभयविधं बादरायणोऽतः ।। 12 ।। 
उभयश्रुतेः सशरीरत्वमशरीरत्वं चेच्छातः, यथा द्वादशाह उभयश्रुतेः सत्रमरीनं च भवति ।। 
तन्वभावे संध्यवदुपपत्तेः ।। 13 ।। 
स्वेनैव सृष्टतन्वाद्यभावे स्वप्ने "अथ रथान् रथयोगान् पथः सृजते । " इति परमपुरुषसृष्टैः (इष्टभोगवत् A1,M3.)भोगवत् मुक्तोऽपि परमपुषसृष्टैरेव लीलारसं भुङ्क्ते ।। 
भावे जाग्रद्वत् ।। 14 ।। 
स्वेनैव सृष्टोपकरणभावे जाग्रत्पुरुषवत् भुङ्क्ते ।। 
प्रदीपवदावेशस्तथाहि दर्शयति ।। 15 ।। 
एकदेशस्थितस्यापि स्वप्रभारूपज्ञानव्याप्त्या सर्वानुभवः सिध्यति। "वालाग्रशतभागस्य" इत्यारभ्य "स चानन्त्याय कल्पते" इति हि दर्शयति ।। 
स्वाप्ययसंपत्योरन्यतरापेक्षमाविष्कृतं हि ।। 16 ।। 
"प्राज्ञेनात्मना संपरिष्वक्तो न बाह्यं किंचन वेद नान्तरम्" इति वेदनाभाववचनं सुषुप्तिमरणयोरन्यतरापेक्षमित्युक्तम् । "नाह खल्वयमेवं संप्रत्यात्मानं जानात्यय महमस्मि" इत्यादिना सुषुप्त्यादावकिंचित् ज्ञत्वमाविष्कृतं हि ।। 
जगद्व्यापारवर्जाधिकरणम्  6 
 जगद्व्यापारवर्जं प्रकरणादसंनिहितत्वाच्च ।। 17 ।। 
अपहतपाप्मत्वादिसत्यसंकल्पत्वपर्यन्तं मुक्तस्य जगज्जन्मादिकारणत्ववर्जम्। "यते वा इमानि भूतानि जायन्ते" इत्यारभ्य "तद्ब्रह्म" इत्यादिना जगत्सृष्ट्यादि परस्यैवेति प्रकरणादवगम्यते । सृष्ट्यादिप्रकरणेषु मुक्तस्या संनिहितत्वाच्च । मुक्तस्चातिरोहितस्वमाहात्म्यस्यानवधिकातिशयानन्दपरिपूर्णब्रह्मानुभव एव । ब्रह्मणोऽपि जगद्व्यापारो लीलीमात्रमिति "लोकवत्तु लीलाकैवल्यम्" इत्युक्तम्।। 
प्रत्यक्षोपदेशादिति(इति omitted M2,M3.)चेन्नाधिकारिकमण्डलस्थोक्तेः ।। 18 ।। 
"इमांल्लोकान् कामान्नी कामरूप्यनुसंचरम्" इत्युपदेशाज्जगद्व्यापारोऽस्तीति चेत् ; न, हिरण्यगर्भाद्याधिकरिकमण्डलस्थभोगोक्तेः । न हि तत्र नियमनं श्रुतम् ।। 
विकारावर्ति च , तथाहि स्थितिमाह ।। 19 ।। 
विकारासंसृष्टपरिपूर्णपरब्रह्मानुभव एव तस्य सुखम् । (तथाहि A1.)तथास्य स्थितिं "रसो वै सः । रसं ह्येवायं लब्ध्वानन्दी भवति"  इत्याह ।। 
दर्शयतश्चैवं प्रत्यक्षानुमाने ।। 20 ।।
 उक्तमर्थे श्रुतिस्मृती च दर्शयतः । "तस्माद्वा एतस्मादात्मन आकाशःसंभूतः" "एतस्य वा अक्षरस्य प्रशासने" इत्यादिका श्रुतिः। स्मृतिरपि--"अहं सर्वस्य प्रभवो मत्तः सर्वं प्रवर्तते" इति।। 
भोगमात्रसाम्यलिङ्गाच्च ।। 21 ।।
 "सोऽश्नुते सर्वान् कामान् सह। ब्रह्मणा विपश्चिता" इति ब्रह्मानुभवरूपभोगमात्रसाम्यलिङ्गाच्च ।। 
अनावृत्तिः शब्दादनावृत्तिः शब्दात् ।। 22 ।। 
"स खल्वेवं वर्तयन् यावदायुषं ब्रह्मलोकमभिसंपद्यते न च पुनरावर्तते" इति शब्दान्निवृत्तसमस्ततिरोधन आविर्भुतापहतपाप्मत्वादिगुणगणोऽनवधिकातिशयानन्दं परं ब्रह्मानुभवति; न च पुनरावर्तत इति निश्चीयत इति सर्वं 
सम़ञ्जसम् ।। 
(M 3 reads the following verse after the colophon:
	"अविस्तृताः सुगम्भीरा रामानुजमुनेर्गिरः । दर्शयन्तु प्रसादेन स्वं भावमखिलं दृढम् ।। "
M 1 reads the following verse after the colophon:
	"स्वाधीनयति यो नित्यं बलात्कृत्य मनो मम। तस्मै रामानुजार्याय नमः स्ताद्ब्रह्मयोगिने ।।")
 इति श्रीभगवद्रामानुज विरचिते वेदान्तसारे चतुर्थस्याध्यायस्य चतुर्थः पादः ।।
 अध्यायश्च समाप्तः ।  शास्रं च समाप्तम् ।  

