1.1.1
शन्नो मित्रश्शव्वँरुणः । शन्नो भवत्वर्यमा । शन्न इन्द्रो बृहस्पतिः ।
शन्नो विष्णुरुरुक्रमः । नमो ब्रह्मणे । नमस्ते वायो ।
त्वमेव प्रत्यक्षं ब्रह्मासि । त्वामेव प्रत्यक्षं ब्रह्म वदिष्यामि । ऋतव्वँदिष्यामि
। सत्यव्वँदिष्यामि । तन्मामवतु । तद्वक्तारमवतु । अवतु माम् ।
अवतु वक्तारम् । ओम् शान्तिश्शान्तिश्शान्तिः ।। (1)
1.2.1
शीक्षाव्व्याँख्यास्यामः । वर्णः स्वरः । मात्रा बलम् ।
साम सन्तानः । इत्युक्तश्शीक्षाद्ध्यायः ।। (2)
1.3.1
सह नौ यशः । सह नौ ब्रह्मवर्चसम् । अथातस्सहिताया उपनिषदव्व्याँख्यास्यामः ।
पञ्चस्वधिकरणेषु । अधिलोकमधि ज्यौतिषमधिविद्यमधिप्रजमद्ध्यात्मम् ।
ता महासहिता इत्याचक्षते । अथाधिलोकम् । पृथिवी पूर्वरूपम्
। द्यौरुत्तररूपम् । आकाशस्सन्धिः । (3)
1.3.2
वायुस्सन्धानम् । इत्यधिलोकम् । अथाधिज्यौतिषम् ।
अग्निः पूर्वरूपम् । आदित्य उत्तररूपम् । आपस्सन्धिः ।
वैद्युतस्सन्धानम् । इत्यधिज्यौतिषम् । अथाधिविद्यम् ।
आचार्यः पूर्वरूपम् । (4)
1.3.3
अन्तेवास्युत्तररूपम् । विद्या सन्धिः । प्रवचन सन्धानम् ।
इत्यधिविद्यम् । अथाधिप्रजम् । माता पूर्वरूपम् ।
पितोत्तररूपम् । प्रजा सन्धिः । प्रजनन सन्धानम् । इत्यधिप्रजम् । (5)
1.3.4
अथाद्ध्यात्मम् । अधराहनुः पूर्वरूपम् । उत्तराहनुरुत्तररूपम् ।
वाख्सन्धिः । जिह्वा सन्धानम् । इत्यद्ध्यात्मम् । इतीमा
महासहिताः । य एवमेता महासहिता व्याख्याता वेद ।
सन्धीयते प्रजया पशुभिः । ब्रह्मवर्चसेनान्नाद्येन सुवर्ग्येण लोकेन ।। (6)
1.4.1
यश्छन्दसामृषभो विश्वरूपः । धन्दोभ्योऽद्ध्यमृताथ्सम्बभूव ।
स मेन्द्रो मेधया स्पृणोतु । अमृतस्य देव धारणो भूयासम् ।शरीरंमे विचर्,षणम् ।
जिह्वा मे मधुमत्तमा । कर्णाभ्यां भूरि विश्रुवम् । ब्रह्मणः कोशोऽसि
मेधयापिहितः । श्रुतं मे गोपाय । आवहन्ती वितन्वाना । (7)
1.4.2
कुर्वाणा चीरमात्मनः । वासासि मम गावश्च । अन्नपाने च सर्वदा ।
ततो मेश्रियमावह । लोमशां पशुभिस्सह स्वाहा ।आ मा यन्तु ब्रह्मचारिणस्स्वाहा ।
यशो जनेऽसानि स्वाहा  । श्रेयान् वस्यसोऽसानि स्वाहा। तन्त्वा भग प्रविशानि
स्वाहा । स मा भग प्रविश स्वाहा ।
1.4.3
तस्मिन्थ्सहस्रशाखे । निभगाहन्त्वयि मृजे स्वाहा ।
यथापः प्रवता यन्ति । यथा मासा
अहर्जरम् । एवं मां ब्रह्मचारिणः । धातरायन्तु
सर्वतस्स्वाहा । प्रतिवेशोसि प्र मा भाहि प्र मा पद्यस्व ।। (8)
1.5.1
भूर्भुवस्सुवरिति वा एतास्तिस्रो व्याहृतयः । तासामुहस्मै ताञ्चतुर्थीम् ।
माहाचमस्यः प्रवेदयते । मह इति । तद्ब्रह्म ।
स आत्मा । अङ्गान्यन्या देवताः । भूरिति वा अयल्लोँकः ।
भुव इत्यन्तरिक्षम् । सुवरित्यसौ लोकः । (9)
1.5.2
मह इत्यादित्यः । आदित्येन वाव सर्वे लोका महीयन्ते ।
भूरिति वा अग्निः । भुव इति वायुः । सुवरित्यादित्यः ।
मह इति चन्द्रमाः । चन्द्रमसा वाव सर्वाणि ज्योतीषि महीयन्ते ।
भूरिति वा ऋचः । भुव इति सामानि । सुवरिति यजूषि । (10)
1.5.3
मह इति ब्रह्म । ब्रह्मणा वाव सर्वे वेदा महीयन्ते । भूरिति वै प्राणः ।
भुव इत्यपानः । सुवरिति व्यानः । मह इत्यन्नम् ।अन्नेन वाव सर्वे प्राणा महीयन्ते ।
ता वा एताश्चतस्रश्चतुर्धा । चतस्रश्चतस्रो व्याहृतयः । ता यो वेद । स वेद ब्रह्म ।
सर्वेऽस्मै देवा बलिमावहन्ति ।। (11)
1.6.1
स य एषोऽन्तर्,हृदय आकाशः । तस्मिन्नयं पुरुषो मनोमयः ।
अमृतो हिरण्मयः । अन्तरेण तालुके । य एष स्तन
इवावलंबते । सेन्द्रयोनिः । यत्रासौ केशान्तो विवर्तते । व्यपोह्य शीर्,षकपाले ।
भूरित्यग्नौ प्रतितिष्ठति । भुव इति वायौ । (12)
1.6.2
सुवरित्यादित्ये । मह इति ब्रह्मणि । आप्नोति स्वाराज्यम् । आप्नोति
मनसस्पतिम्। वाक्पतिश्चक्षुष्पतिः । श्रोत्रपतिर्विज्ञानपतिः ।
एतत्ततो भवति । आकाशशरीरं ब्रह्म । सत्यात्मप्राणारामं मन आनन्दम् ।
शान्तिसमृद्धममृतम् । इति प्राचीनयोग्योपास्व । (13) 
1.7.1
पृथिव्यन्तरिक्षन्द्यौर्दिशोऽवान्तरदिशाः । अग्निर्वायुरादित्यश्चन्द्रमा नक्षत्राणि
। आप ओषधयो वनस्पतय आकाश आत्मा ।
इत्यधिभूतम् । अथाद्ध्यात्मम् । प्राणो व्यानोऽपान उदानस्समानः । चक्षुः श्रोत्रं
मनो वाक्त्वक् । चर्म मासस्नावास्थि मज्जा । एतदधि
विधायऱ्षिरवोचत् । पाङ्क्तव्वाँ इद सर्वम् । पाङ्क्तेनैव पाङ्क्त स्पृणोतीति । (14)
1.8.1
ओमिति ब्रह्म । ओमितीद सर्वम् । ओमित्येतदनुकृति ह स्म वा
अप्योश्रावयेत्याश्रावयन्ति । ओमिति सामानि गायन्ति ।
ओशोमिति शस्त्राणि शसन्ति । ओमित्यद्ध्वर्युः प्रतिगरं प्रतिगृणाति ।
ओमिति ब्रह्मा प्रसौति । ओमित्यग्निहोत्रमनुजानाति । ओमिति ब्राह्मणः
प्रवक्ष्यन्नाह ब्रह्मोपाप्नवानीति । ब्रह्मैवोपाप्नोति । (15)
1.9.1
ऋतञ्च स्वाद्ध्यायप्रवचने च । सत्यञ्च स्वाद्ध्यायप्रवचने च ।
तपश्च स्वाद्ध्यायप्रवचने च । दमश्च स्वाद्ध्यायप्रवचने च । शमश्च
स्वाद्ध्यायप्रवचने च । अग्नयश्च स्वाद्ध्यायप्रवचने च । अग्निहोत्रञ्च स्वाद्ध्यायप्रवचने च
। अतिथयश्च स्वाद्ध्यायप्रवचने च । मानुषञ्च स्वाद्ध्यायप्रवचने च ।
प्रजा च स्वाद्ध्यायप्रवचने च । प्रजनश्च स्वाद्ध्यायप्रवचने च ।
प्रजातिश्च स्वाद्ध्यायप्रवचने च । सत्यमिति सत्यवचा राथीतरः ।
तप इति तपोनित्यः पौरुशिष्टिः । स्वाद्ध्यायप्रवचने एवेति
नाको मौद्गल्यः । तद्धि तपस्तद्धि तपः । (16)
1.10.1
अहँव्वृक्षस्य रेरिवा । कीर्तिः पृष्ठङ्गिरेरिव । ऊर्द्ध्वपवित्रो वाजिनीव स्वमृतमस्मि
। द्रविण सवर्चसम् । सुमेधा अमृतोक्षितः ।
इति त्रिशङ्कोर्वेदानुवचनम् । (17)
1.11.1
वेदमनूच्यायार्योऽन्तेवासिनमनुशास्ति । सत्यव्वँद । धर्मञ्चर ।
स्वाद्ध्यायान्मा प्रमदः । आचार्याय प्रियन्धनमाहृत्य प्रजातन्तुं
मा व्यवच्छेथ्सीः । सत्यान्न प्रमदितव्यम् । धर्मान्न प्रमदितव्यम् ।
कुशलान्न प्रमदितव्यम् । भूत्यै न प्रमदितव्यम्। स्वाद्ध्यायप्रवचनाभ्यान्न
प्रमदितव्यम् । (18)
1.11.2
देवपितृकार्याभ्यान्न प्रमदितव्यम् । मातृदेवो भव । पितृदेवो भव ।
आचार्यदेवो भव । अतिथिदेवो भव । यान्यनवद्यानि
कर्माणि । तानि सेवितव्यानि । नो इतराणि । यान्यस्माकँ सुचरितानि ।
तानि त्वयोपास्यानि । (19)
1.11.3
नो इतराणि । ये के चास्मच्छ्रेयासो ब्राह्मणाः । तेषान्त्वयाऽऽसनेन
प्रश्वसितव्यम् । श्रद्धया देयम् । अश्रद्धयाऽदेयम् ।
श्रिया देयम् । ह्रिया देयम् । भिया देयम् । संविदा देयम् । अथ यदि
ते कर्मविचिकिथ्सा वा वृत्तविचिकिथ्सा वा स्यात् । (20)
1.11.4
ये तत्र ब्राह्मणास्संमऱ्शिनः । युक्ता आयुक्ताः । अलूक्षा धर्मकामास्स्युः ।
यथा ते तत्र वर्तेरन् । तथा तत्र वर्तेथाः । अथाभ्याख्यातेषु । ये तत्र
ब्राह्मणास्संमऱ्शिनः । युक्ता आयुक्ताः । अलूक्षा धर्मकामास्स्युः।
यथा ते तेषु वर्तेरन् । तथा तेषु वर्तेथाः ।
1.11.5
एष आदेशः । एष उपदेशः । एषा वेदोपनिषत् । एतदनुशासनम् ।
एवमुपासितव्यम् । एवमु चैतदुपास्यम् ।। (21)
1.12.1
शन्नो मित्रश्शव्वँरुणः । शन्नो भवत्वर्यमा । शन्न इन्द्रो बृहस्पतिः ।
शन्नो विष्णुरुरुक्रमः । नमो ब्रह्मणे । नमस्ते वायो ।
त्वमेव प्रत्यक्षं ब्रह्मासि । त्वामेव प्रत्यक्षं ब्रह्मावादिषम् । ऋतमवादिषम् ।
सत्यमवादिषम् । तन्मामावीत् । तद्वक्तारमावीत् । आवीन्माम् ।
आवीद्वक्तारम् । ओं शान्तिश्शान्तिश्शान्तिः ।। (22)