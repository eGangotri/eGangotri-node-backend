 1.1
हरिः ओम् । चित्रो ह वै गार्ग्यायणिर्यक्ष्यमाण आरूणिं वव्रे।।1।।
1.2
स ह पुत्रं श्वेतकेतुं प्रजिघाय,  याजयेति  ।। 2 ।।
1.3
तं  हासीनं पप्रच्छ, गौतमस्य  पुत्र ! अस्ति  संवृतं  लोके यस्मिन्
मा  धास्यस्यन्यमहो  वाऽध्वा  तस्य  [ यस्मिन् ? ]  लोके  धास्यसीति ।। 3 ।।
1.4
स  होवाच,  नाहमेतत्  वेद, हन्ताचार्यं  पृच्छानीति । स ह  पितरमासाद्य  पप्रच्छ ।। 4 ।।
1.5
इति ह  माऽप्राक्षीत् , कथं  प्रतिब्रवाणीति  ।। 5 ।।
1.6
स  होवाच , अहमप्येतन्न वेद । सदस्येव  वयं  स्वाध्यायमिधीत्य  हवामहे  यन्नः परे ददति , एह्मुभौ  गमिष्याव इति  ।। 6  ।।
1.7
स  ह  समित्पाणिश्चित्रं  गार्ग्यायणिंप्रतिचक्रमे, उपायानीति ।। 7 ।।
1.8
तं  होवाच - ब्रह्मार्ध्योऽसि  गौतम !  यो न मानमुपागाः । एहि व्येव त्वा ज्ञापयिष्यामीति ।। 8 ।।
1.9
स  होवाच - ये वै के चास्माल्लोकात्  प्रयन्ति, चन्द्रमसमेव  ते सर्वे गच्छन्ति ।। 9 ।।
1.10
तेषां प्राणैः पूर्वपक्ष आप्यायते । तानपरपक्षेण प्रजनयति ।। 10 ।।
1.11
अपरपक्षेनेति  एतद्वै स्वर्गस्य लोकस्य द्वारं यश्चन्द्रमाः ।। 11 ।।
1.12
तं यः प्रत्याह, तमतिसृजते । य एनं न प्रत्याह, तमिह वृष्टिर्भूत्वा
वर्षति । स इह कीटो वा पतङ्गो वा शकुनिर्वा शार्दूलो वा सिंहो वा मत्स्यो
वा परस्वान् वा पुरुषो वाऽन्यो वैतेषु स्थानेषु प्रत्याजायते ।। 12 ।।
1.13
यथाकर्म यथाविद्यं तमागतं पृच्छति, कोऽसीति तं  प्रतिब्रूयात् ।। 13 ।।
1.14
विचक्षणादृतवो रेत आभृतं पञ्चदशात् प्रसूतात् पित्र्यावतस्तस्मात्  ।। 14 ।।
1.15
पुंसि कर्तरि मेरयध्वम् । पुंसा कर्त्रा मातरि मा निषिक्तम् ।। 15 ।।
1.16
स  जायमुपजायमानो द्वादशत्रयोदशोपमासः ।। 16 ।।
1.17
द्वादशत्रयोदशेन पित्राऽऽसं तद्विदेऽहं  प्रति तद्विदेऽहम् ।। 17।।
1.18
तन्मा ऋतवो मर्त्यव आभरध्वम् ।। 18 ।।
1.19
तेन सत्येन तपसर्तुरस्म्यार्तवोऽस्मि कोऽस्मि त्वमस्मीति ।। 29 ।।
1.20
तमतिसृजते  ।। 20 ।।
1.21
स एतं  देवयानं पन्थानमापद्याग्निलोकमागच्छति स वायुलोकं स
वरुणलोकं स आदित्यलोकं स इन्द्रलोकं स प्रजापतिलोकं स ब्रह्मलोकम् ।। 21 ।।
1.22
तस्य हवा एतस्य बह्मलोकस्यारो  ह्रदः । मुहूत्रः यष्टिहाः ।।22।।
1.23
विरजा नदी ।। 23 ।।
1.24
तिल्यो वृक्षः ।। 24 ।।
1.25
सालज्यं संस्थानं ।। 25 ।।
1.26
अपराजितमायनम् ।। 26 ।।
1.27
इन्द्रप्रजापति द्वारगोपौ ।। 27 ।।
1.28
विभुप्रमितम् ।। 28 ।।
1.29
विचक्षणा आसन्दी ।।29।।
1.30
अमितौजाः पर्यङ्कः ।। 30 ।।
1.31
प्रिया च मानसी प्रतिरूपा च चाक्षुषी पुष्पाण्यपचयतः ।। 31 ।।
1.32
यतो वै च जगत्यम्बाश्चाम्बावयवा (सा) श्चाप्सरसोऽम्बया नद्यः । तमित्थंविदागच्छति ।। 32 ।।
1.33
तं ब्रह्माह - अभिधावत मम यशसा विरजां वाऽयं नदीं प्रापत् । न वाऽयं जिगीष्यतीति ।। 33 ।।
1.34
तं  पञ्च शतान्यप्सरसां प्रतिधावन्ति, शतं मालाहस्ताः, शतमञ्चनहस्ताः,
शतं चूर्णहस्ताः, शतं वासोहस्ताः, शतं फणहस्ताः, तं ब्रह्मालङ्कारेणालंकुर्वन्ति ।
स ब्रह्मालङ्कारेणालंकृतो ब्रह्म विद्वान् ब्रह्मैवाभिप्रैति ।। 34 ।।
1.35
स आगच्छत्परं ह्नदम् । तन्मनसाऽत्येति । तमृत्वा संप्रतिविदो मज्जन्ति ।। 35 ।।
1.36
स आगच्छति मुहूर्तान् यष्टिहान् । तेऽस्मादपद्रवन्ति ।। 36 ।।
1.37
स आगच्छति विरजां नदीम् । तां मनसैवात्येति । तत् सुकृतदुष्कुते
धूनुते । तस्य प्रिया ज्ञातयः सुकृतमुपयन्ति, अप्रया दुष्कृतम् ।। 37 ।।
1.38
यथा रथेन धावन् रथचक्रे पर्यवेक्षते, एवमहोरात्रे पर्यवेक्षते ।
एवं सुकृतदुष्कृते, सर्वाणि च द्वन्द्वानि  ।। 38 ।।
1.39
स एष विसुकृतो विदुष्कृतो ब्रह्म - विद्वान् ब्रह्मैवाभिप्रैति ।। 39 ।।
1.40
स आगच्छति तिल्यं वृक्षम्, तं ब्रह्मगन्धः प्रविशति । स आगच्छति सालज्यं
संस्थानम्, तं ब्रह्मरसः प्रविशति । स आगच्छति अपराजित - मायतनम् , तं
ब्रह्मतेजः प्रविशति । स आगच्छति इन्द्रप्रजापती द्वारगोपौ, तावस्मादपद्रवतः ।
स आगच्छति विभुप्रमितम् तं ब्रह्मयशः प्रविशति ।।40।।
1.41
स  आगच्छति विचक्षणामासन्दीम् , (बृहद्रथन्तरे सामनी पूर्वौ पादौ ।
श्यैतनौधसे चापरौ पादौ । वैरूपवैराजे श क्वररैवते तिरश्ची ।) सा प्रज्ञा ।
प्रज्ञया हि विपश्यति ।। 41 ।।
1.42
स आगच्छत्यमितौजसं पर्यङ्कम् , स प्राणः ।। 42 ।।
1.43
श्रीश्च इरा चापरौ ।। 43 ।।
1.44
बृहद्रथन्तरे अनूच्ये ।। 44 ।।
1.45
भद्रयज्ञायज्ञीये  शर्षण्ये ।। 45 ।।
1.46
ऋचश्च सामानि च प्राचीनाततम् ।। 46 ।।
1.47
यजूंषि तिरश्चीनानि ।। 47 ।।
1.48
सोमांशव उपस्तरणम् ।। 48 ।।
1.49
उद्गीथ उपश्रीः ।। 49 ।।
1.50
श्रीरुपबर्हणम् ।। 50 ।।
1.51
तस्मिन् ब्रह्मास्ते । तमित्थंवित् पादेनैवाग्र आरोहति । तं ब्रह्माह , कोऽसीति । तं प्रतिब्रूयात् ।। 51 ।।
1.52
ऋतुरस्म्यार्तवोऽस्मि ।। 52 ।।
1.53
आकाशाद्योनेः संभूतो भयायैतत् संवत्सरस्य तेजोभूतस्य भूतस्य
भूतस्यात्मा त्वमात्माऽसि । यस्त्वमसि सोऽहमस्मीति ।। 53 ।।
1.54
आत्मासीति ।। 54 ।।
1.55
तमाह कोऽहमस्मीति ।। 55 ।।
1.56
सत्यमिति ब्रूयात् ।। 56 ।।
1.57
किं तत्, यत् सत्यमिति ।। 57 ।।
1.58
यदन्यत् देवेभ्यश्र्च प्राणेभ्यश्र्च, तत् सत् । अथ यत् देवाश्च प्राणाश्च तत्
सत्यम् । तदेतया वाचाऽभिव्याह्रियते सत्यमिति । एतावदिदम् । सर्वमिदम्
। सर्वमस्मीत्येवैनं तदाह ।। 58 ।। तदेतत् श्लोकेनाप्युक्तम् - यजूदरः
सामशिरा असावृङ्मूर्तिरव्ययः । स  ब्रह्मेति हि विज्ञेयः ऋषिर्ब्रह्ममयो महान् ।। इति ।
1.59
तमाह - केन मे पौसानि नामान्याप्नोषीति । प्राणेनेति ब्रूयात् ।
केन स्त्रीनामानीति । वाचेति । केन नपुंसकनामानीति । मनसेति ।। 59 ।।
1.60
केन गन्धानिति । घ्राणेनेति ।। 60 ।।
1.61
केन रूपाणीति । चक्षुषेति । केन शब्दानिति । श्रोत्रेणेति । केन रसानिति । जिह्वयेति ।
केन कर्माणीति हस्ताभ्यामिति । केन सुखदुःखे इति । शरीरेणेति ।। 61 ।।
1.62
केनाऽऽनन्दं रति प्रजातिमिति । उपस्थेनेति ।। 62 ।।
1.63
केनेत्या इति । पादाभ्यामिति ।। 63 ।।
1.64
केन धियो विज्ञातव्यं कामानिति ।। 64 ।।
1.65
प्रज्ञयेति ब्रूयात् ।। 65 ।।
1.66
तमाह.... आपो वै  खलु ( मे ह्यसावयं ते लोक इति ) ।। 66 ।।
1.67
सा या ब्रह्मणो जितिः या व्यष्टिः, तां जितिं जयति तां व्यष्टिं व्यश्नुते, य एवं वेद य एवं वेद ।। 67 ।।
