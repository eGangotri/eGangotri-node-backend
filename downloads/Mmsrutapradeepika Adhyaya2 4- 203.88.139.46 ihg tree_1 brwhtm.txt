द्वितीयाध्याये चतुर्थः पादः ।।
-----
1. प्राणोत्पत्त्यधिकरणम् ।। 
तथा प्राणाः ।। 2-4-1 ।।
	ब्रह्मव्यतिरिक्तस्य वियदादेः कृत्स्नस्य .... ... ऋषिशब्दश्च सर्वज्ञे तस्मिन्नेव युज्यते । न त्वचेतनेष्विन्द्रियेषु  ।। 1।।
	तथा प्राणाः । पादसङ्गतिमाह - ब्रह्मव्यतिरिक्तस्य इति । उत्पत्तिद्वैविध्ये सिद्धे हि प्राणानां सा कीदृशीति चिन्ताप्राप्तिः । अतस्तस्मिन् पूर्वपादसिद्धे प्राक् प्रकृतजीवोपकरणानामुत्पत्तिप्रकारचिन्तेति सङ्गतिरित्यर्थः । प्राणविषयत्वेनोपगते वाक्ये नित्यत्वस्योत्पत्तिनिषेधस्य चाभावात् , किमुत्पद्यते न वेति चिन्ता न कृता। कथं श्रौतत्वस्य सूत्रितत्वमित्यत्राह - तथा इति । श्रुतेरस्पष्टत्वादाह - का पुनः इति । परमात्मपरत्वव्यावृत्त्यर्थमाह - बहुवचनात्  इति ।। 
	राद्धान्ते - अनन्तरसूत्रस्य बहुवचनश्रुतिनिर्वाहपरत्वात् राद्धान्तयुक्तयोऽन्यत्रोक्ताः  अत्राभिप्रेताः इति  भाववानाह - वियदादि इति । ऋषिशब्दश्च इति । न करणस्वारस्यम् , अपि तु द्रष्टर्येवेति भावः । प्रकृत्यस्वारस्यादपि विभिक्तिप्रत्ययास्वारस्यं न्याय्यम् ।। 1।।
ऋषयः प्राणा इति च बहुवचनश्रुतिः ... ...
गौण्यसंभवात् तत्प्राक्छ्रुतेश्च ।। 2-4-2 ।।
	बहुवचनश्रुतिर्गौणी , बह्णर्थासंभवात् । तस्यैव परमात्मनः सृष्टेः प्रागवस्थानश्रुतेरेव ।। 2 ।।
	गौण्यसंभवात् तत्प्राक्छ्रुतेश्च । एव इति च - अर्थ उक्तः ।। 2 ।।
तत्पूर्वकत्वाद्वाचः ।। 2-4-3 ।।
	इतश्च प्राणशब्दः परमात्मवचनः  , ... .... तदानीं वागादीन्द्रियकार्यभावाच्च तानि च सन्तीत्यर्थः ।। 3 ।।
	तत्पूर्वकत्वाद्वाचः । वाक् - शब्दः प्रदर्शनार्थः । सृष्टेः 
प्राक्चक्षुरादीन्द्रियविषयभूतानां रूपाद्यभावेन वागिन्द्रियकार्याभावात् न तत्क्लृप्तिरित्यर्थः । सौत्रो वाक््शब्दः शब्दपरः । उक्तार्थे श्रुर्ति दर्शयन् फलितमाह - तद्धेदम् इति ।। 3 ।।
इति प्राणोत्पत्त्यधिकरणम् - 1
-------
2. सप्तगत्यधिकरणम् ।।
सप्त गतेर्विशेषितत्वाच्च ।। 2-4-4 ।।
	तानीन्द्रियाणि किं सप्तैव स्युः अथवा ... ... जीवस्याल्पाल्पोप- कारकत्वमात्रेणौपचारिकः प्राणव्यपदेशः ।। 4 ।।
	सप्त गतेर्विशेषितत्वाच्च । सङ्गतिः स्फुटा । श्रुतिविप्रतिपत्तेः न तु वादिविमतोरित्यर्थः । पुरुषभेदाभिप्राया  इति । सप्त प्राणाः  इति - प्रागुक्तेरिति भावः । स्वरूपतः ,  न तु कार्यादिभिः । परमा गतिः - योगः , मोक्षार्थगमनरूपत्वात् । ज्ञानानि  इति । करणे ल्युडिति  भावः ।। 4 ।। सिद्धान्तः 
इति प्राप्ते प्रचक्ष्महे - 
हस्तादयस्तु स्थितेऽतो नैवम् ।। 2-4-5 ।।
	न सप्तैवेन्द्रियाणि , अपि त्वेकादश ... .. न्यूनव्यपदेशास्तु तत्र तत्र विवक्षितगमनादिकार्यविशेप्रयुक्ताः ।। 5 ।।
	राद्धान्ते - हस्तादयस्तु स्थितेऽतो नैवम् । कारणान्तरापेक्षाव्युदासायाह - कार्यभेदाच्च इति । महदहङ्कारप्राक्संस्कारानुगृहीतमनःकार्थाः अध्यवस्यायाभिमानचिन्ताः । अतः इति । स्थिता इत्यन्वयः ।। 5।।
इति सप्तगत्यधिकरणम् -2 
--------
3. प्राणाणुत्वाधिकरणम् ।। 	
अणवश्च ।। 2-4-6 ।।
	त एते सर्व एव समाः सर्वेऽनन्ताः ... ... उपास्यप्राणविशेषणभूतकार्यबाहुल्याभिप्राया ।। 6 ।।
	अणवश्च । अधिकरणान्तरम् । सांख्यः पूर्वपक्षी । मितत्वे सत्युपलब्ध्यनर्हत्वम् अणुत्वमिह विवक्षितम् । समत्वम् उपकरणत्वे , त्वगक्षादेः परिमाणवैषम्यात् ।। 6 ।।
श्रेष्ठश्च ।। 2-4-7 ।। 
	प्राणंसंवादे शरीरस्थितिहेतुत्वेन .... ... पूर्वेणैव तुल्यन्यायत्वेऽपि पृथग्योगकरणमुत्तरचिन्तार्थम् ।। 7 ।।
	श्रेष्ठश्च । श्रेष्ठत्वं हेतुं वदन् व्याचष्टे - प्रण  इति । जैवम् - जीवसंबन्धि । नेदमधिकरणान्तरम् ; किन्तूत्तरस्योपयोगि । अधिकशङ्कापरिहाराभावात् 
।।  7 ।। 
इति प्राणाणुत्वाधिकरणम् - 3 
	-------
4. वायुक्रियाधिकरणम् ।। 
न वायुक्रिये पृथगुपदेशात्  ।। 2-4-8 ।।
	सोऽयं श्रेष्ठः प्राणः किं महाभूतद्वितीयवायुमात्रम्  ... .... क्रियावति  वत््द्रव्य एव प्राणशब्दप्रसिद्धिः । न क्रियामात्रे ।। 8 ।।
	न वायुक्रिये पृथगुपदेशात् । अधिकरणान्तरम् । राद्धान्ते - पृथगुपदेशात् इति सूत्रखण्डः । ननु अस्मिन् वाक्ये वायोरिव तत्क्रियायाः पृथक् प्राणस्य निर्देश इत्यत्राह -  न हि इति ।  तेज आदिभूतविशेषरूपाग्न्यादेः पृथगुक्त्यभावात् प्राणो न वायुविशेष इति युक्तिः यः प्राणः स वायुः इति बाधिता । पूर्वोक्तसिद्धान्तयुक्तिस्त्वबाधिता ।। 8 ।।
किमयं प्राणो वायोर्विकारः सन् ... ...
चक्षुरादिवत् तु तत्सहशिष्ट्यादिभ्यः ।। 2-4-9 ।।
	नायं भूतविशेषः , अपि तु चक्षुरादिवत् ... .... योऽयंमध्यमः प्राणः इत्यादिषु विशिष्याभिधानात् ।। 9 ।।
	अनन्तरसूत्रशङ्कामाह - किम् इति । किमग्नेरिव वायुत्वप्रहाणेना वस्थान्तरापत्तिरिति शङ्का । चक्षुरादिवत् तु तत्सहशिष्ट्यादिभ्यः । विशेष्याभिधानकरणतुल्योपकारौ आदिशब्दोक्तौ । शरीरवत् भूतत्वाप्रहाणेन


 अवस्थान्तरापन्नं जीवोपकरणं प्राणः । तच्च यः प्राणः स वायुः इति सिद्धम् 
।। 9 ।।
चक्षुरादिवत् अस्यापि करणत्वे ... ....
अकरणत्वाच्च न दोषस्तथा  हि दर्शयति ।। 2-4-10 ।।
	अकरणत्वात् - करणं क्रिया, अक्रियत्वात् ... ... जीवस्यो पकरोतीति चक्षुरादिवत् करणत्वम् ।। 10 ।।
	अकरणत्वाच्च न दोषस्तथा हि दर्शयति । शैथिल्याभिधानात् दर्शयति इत्यन्वयः ।। 10 ।।
नन्वेवं नामभेदात् कार्यभेदाच्च .... 
पञ्चवृत्तिर्मनोवद््व्यपदिश्यते ।। 2-4-11 ।।
	यथा कामादिवृत्तिभेदे तत्कार्यभेदेऽपि .... ... प्राणस्यैववृत्तिविशेषाः , न तत्त्वान्तरमित्यवगम्यते ।। 11 ।।
	पञ्चवृत्तिर्मनोवद्व्यपदिश्यते । विचिकित्सा - सन्देहः ।  श्रद्धात्वरा । धीः - चिन्ता । तत्तदवस्थाज्ञानहेतुत्वरूपावस्थाभेदवत् मनस्तैः शब्दैरुच्यते 
।। 11 ।।
इति वायुक्रियाधिकरणम् -4
	-------
5. श्रेष्ठाणुत्वाधिकरणम् ।।
अणुश्च ।। 2-4-12 ।।
	अणुश्चायं , पूर्ववदुत्क्रान्त्यादिश्रवणात् .... ... प्राणायत्तस्थितित्वेन वैभववादोपपत्तिः इति ।। 12 ।।
	अणुश्च । श्रुत्या पूर्वपक्षोत्थितावपि परिहाराधिक्यादधिकरणान्तरत्वमिति न श्रेष्ठश्च इत्येतत्तुल्यता ।। 12 ।।
इति श्रेष्ठाणुत्वाधिकरणम्  - 5 
	----
6. ज्योतिराद्यधिष्ठानाधिकरणम् ।।
ज्योतिराद्यधिष्ठानं तु तदामननात् प्राणवताशब्दात् ।। 2-4-13 ।।
	सश्रेष्ठानां प्राणानां ब्रह्मण उत्पत्तिः ... ... प्रशासने गार्गिसूर्याचन्द्रमसौ विधृतौ तिष्ठतः इत्यादि ।। 13 ।।
	ज्योतिराद्यधिष्ठानं तु तदामननात् प्राणवता शब्दात् । सङ्गतिमाह - सश्रेष्ठानाम् इति । इत्यत्ता - संख्या । नैरपेक्ष्यात् - तच्च जीवस्याप्याराध्यत्वात् फलदत्वाच्चेति भावः । प्राणव - दुक्तिः दृष्टान्ततया परात् तु तत् इत्युक्तत्वात् 
।। 13 ।।
तस्य च नित्यत्वात् ।। 2-4-14 ।।
	सर्वेषां परमात्माधिष्ठितत्वस्य नित्यत्वात्  .... ... विष्टभ्याहमिदं कृत्स्नमेकांशेन स्थितो जगत् इति ।। 14 ।।
	तस्य च नित्यत्वात् । अग्न्यादेः सत्ताऽपि तदधीना , किं पुनरिन्दरियाधिष्ठितिरित्यर्थः । विष्टभ्य इति । कृत्स्नशब्दे कटाक्षः ।। 14 ।।
इति ज्योतिराद्यष्ठानाधिकरणम् - 6 
	------
7. इन्द्रियाधिकरणम् ।।
त इन्द्रियाणि तद््व्यपदेशादन्यत्र श्रेष्ठात् ।। 2-4-15 ।।
	किं सर्वे प्राणशब्दनिर्दिष्टा इन्द्रियाणि ... ... चक्षुरादिषु समनस्केष्वेव इन्द्रियशब्दो व्यपदिश्यते ।। 15 ।।
त इन्द्रियाणि तद्व्यपदेशादन्यत्र श्रेष्ठात् । सङ्गतिः स्फुटा ।।
भेदश्रुतेर्वैलक्षणयाच्च ।। 2-4-16 ।।
	एतस्माज्जायते प्राणो मनः सर्वेन्द्रियाणि च .... .. रूपमभवन् - शरीरमभवन् , तदधीनप्रवृत्तयोऽभवन्नित्यर्थः ।। 16 ।।
	भेदश्रुतेर्वैलक्षण्याच्च । मनःषष्ठानि इति । आदिशब्दात् इन्द्रियाणि दशैकं च  इत्यादि गृह्यादि गृह्यते । प्राणाधीन इति । प्राणशब्दप्रवृत्तिनिमित्तभेदश्च  वैलक्षण्यम् उक्तम् ।। 16 ।।
इति इन्द्रियाधिकरणम् - 7 
 	-----
8. संज्ञामूर्तिक्लृप्त्यधिकरणम् ।।
संज्ञामूर्तिक्लृप्तिस्तु त्रिवृत्कुवर्त उपदेशात् ।। 2-4-17 ।।
	भूतेन्द्रियादीनां समष्टिसृष्टिः ... ... अतः परस्यैव ब्रह्मणः कर्मेदं 
नामरूपव्याकरणम् ।। 17 ।।
	संज्ञामूर्तिक्लृप्तिस्तु त्रिवृत्कृर्वत उपदेशात् । पेटिकासङ्गतिमाह - भूतेन्द्रियादीनाम् इति । पूर्वपादोक्तसमष्टिसृष्टिचिन्तया व्यष्ठिचिन्ता सङ्गतिः । तृतीत्यादितः पूर्वमप्येकपेटिका । अधिकरणान्तराणि प्रासङ्गिकानि । जीवोपकरणनिरूपणत्वात् पादसङ्गतिः । पूर्वसूत्रविषयवाक्यस्थानि  खादिसमष्टितत्त्वानि परमात्मकर्तृकाणीति प्रागुक्तम् । व्यष्टिसृष्टिस्तु जीवकर्तृकः प्रतीयते इत्यवान्तरसङ्गतिः ।। 
	व्याकरवाणि इति ब्रह्मकर्तृंकत्वसिद्धिरित्यत्राह - न हि इति । कर्तृस्थक्रियः - जीवेनात्मना इति तृतीयाभिहित - कर्तृस्थक्रियः । नैंवम् इत्यादि । मुख्यकोटिरित्यर्थः । स्पष्टम् ।। 
	राद्धान्ते , कथं च  त्रिवृत्करणं , कथं च  तदण्डसृष्ट्यर्थं , कथं च त्रिवृत्करणश्रुतौ तोजोबन्नप्रतीतिः , किं नामरूपव्याकरणमित्यत्राह - अतः सेयम् इति ।। 17 ।।
अथ स्यात् नामरूपव्याकरणस्य ... ....
मांसादि भौमं यथाशब्दमितरयोश्च ।। 2-4-15 ।।
	यदुक्तमण्डसृष्ट््युत्तरकालं चतुर्मुखसृष्ट ..... ... त्रिवृत्करण-  प्रदर्शनायोगात् त्रिवृत्कृतानां कार्येषु अगन्यादित्यादिषु क्रियते ।। 18 ।।
	अनन्तरसूत्रशङ्कामाह - अथ स्यात् इति । मांसादि भौमं यथाशब्दमितरयोश्च । अत्र त्रिवृत्कृतानामपि पृथिव्यप्तेजसां स्थूलत्वाणुत्वाणीयस्त्वात् त्रिवृत्कृतेष्वपि तत्तद्भूतांशानां तथात्वं स्यात्। ततश्च स्थविष्ठाण्वणीयसां पुरीषमांसमनसां मध्ये मांसमनसोराप्यतैजसत्वे स्याताम् । तदयुक्तम् , अन्नमयं हि सोम्य मनः इति वाक्यशेषात् । अन्नमशितम् इत्युपक्रमे तयोरपि पार्थिवत्वश्रवणात् ।।
	द्वितीयपर्यायेऽपि स्थविष्ठाण्वणीयस्सु मूत्रलोहितप्राणेषु मूत्रप्राणायौः पार्थिवतैजसत्वे स्याताम् । तत् आप पीताः  इत्युपक्रमविरुद्धम् , आपोमयः  प्राणः इति वाक्यशेषविरुद्धं च । तथा अस्थिमज्जावाक्षु अस्थिमज्जयोः पार्थिवाप्यत्वे  स्याताम् । तत् तेजोऽशितम्  इत्युपक्रमविरुद्धं  तेजोमयी वाक्  इति वाक्यशेषविरुद्धं  च इति न त्रिवृत्करणोपदेशः । किं तु त्रेधा परिणामविशेषोपदेश इत्यर्थः ।।
	व्याकरणतः पश्चात् त्रिवृत्करणप्रतीतिं परिहरति - अत्रिवृत्कृतानाम्  इति । 
सङ्कल्पवाक्ये पूर्वभाव उत्पत्तौ पश्चाद्भावित्साधकः । फले बुद्धिस्थे हि साधनसङ्कल्पः यथा स्वर्गकामो यजेत  इति , यथा च बहु स्यां प्रजायेय इति च । जायते अस््ति इति ह्युत्पत्तिक्रमः । अतश्चोपबृंहणवचनवशात् अन्गिहोत्रं जुहोति  यवागून् पचति इतिवत् अर्थक्रमेण पाठक्रमबाध इति त्रिवृत्करणादनन्तरं व्याकरणमित्यर्थः । अग्न्यादौ त्रिवृत्करणप्रदर्शनं परिहरति - अण्डान्तवर्तिषु इति । अग्न्यादित्यादिषु त्रिवृत्कृतभूतकार्येषु सत्सु त्रिवृत्कृतभूतकार्यत्वादेव अग्न्यादिषु त्रिवृत्करणप्रदर्शनं हि कियते इत्यन्वयः । पाठो निरूप्यः 
।। 18 ।।
स्यादेतत्  - अन्नमशितम् आपः पीताः .... ....
वैशेष्यात् तु तद्वादस्तद्वादः ।। 2-4-19 ।।
	वैशेष्यं - विशेष - भावः । त्रिवृत्करणेन ... ... द्विरुक्तिरध्यसमाप्तिं द्योतयति ।। 19 ।।
इति संज्ञामूर्तिक्लृप्त्यधिकरणम् - 8 
इति श्रीभगवद्रामानुजविरचिते शारीरकमिमांसाभाष्ये 
द्वितीयस्याध्यायस्य चतुर्थः पादः ।। 4 ।। 
।। समाप्तश्चाध्यायः ।।
	अनन्तरसूत्रमवतारयति - स्यादेतत् इति । वैशेष्यात् तु तद्वादस्तद्वादः । धर्मिपरे विशेषशब्दे तद्धितकरणात् वैशेष्यम् विशेषभावः आधिक्यलक्षणः ।।

इति संज्ञामूर्तिक्लृप्त्यधिकरणम् - 8
इति हरितकुलतिलकवाग्विदयिसूनुना श्रीरङ्गराजदिव्याज्ञालब्धवेदव्यासापर -
नामधेयेन श्रीमद्वरदाचार्यपादसेवासमधिगत श्रीभगवद्रामानुजविरचित -
शारीरकमीमांसाभाष्यहृदयेन श्रीसुदर्शनसूरिणा विरचितायां 
श्रुतप्रदीपिकायां द्वितीयस्याध्यायस्य चतुर्थः पादः ।।
।। समाप्तश्चाध्यायः ।।

