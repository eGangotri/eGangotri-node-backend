1.                                        प्रकाशिका

                               वन्दे गुरुं शिवं साम्बं दक्षिणामूर्तिमव्ययम्।
                               यद्वन्दनेन मन्दोऽपि विन्देद्गुरुसमानताम्।।
       प्रारीप्सितग्रन्थस्य निर्विघ्न्परिसमाप्तये समाचरितं मङ्गलम् ईश्वरनत्यात्मकं शिष्यशिक्षायै निबध्नन् चिकीर्षितं प्रतिजानीते  -विश्वेश्वरमिति। गिरां गुरुम् - निखिलविद्यानामुपदेष्टारम्। इदमपि विश्वेश्वरे विशेषणम्। 'गिरं गुरुम्' इति पाठे तु सरस्वतीं विद्यागुरुं च प्रणिपत्य इत्यर्थो बोध्य:। स्वग्रन्थस्य इतरग्रनथैरगतार्थतां दर्शयति - शिशुहितामिति। तर्कसङ्ग्रहदीपिकाम् - तर्कसङ्ग्रहार्थप्रकाशिकाम्।
       आचरितस्य मङ्गलस्य तन्निबन्धनस्य च फलं दर्शयति  - चिकीर्षितस्य इत्यादिना।
	ननु समाप्तिं प्रति मङ्गलस्य कारणता स्यात् चेत् तदा तदाचारणं युज्यते। सैव न सम्भवतीत्यशङ्कते -नन्विति। व्यभिचारादिति। अन्वयव्यतिरेकव्यभिचारज्ञानरूपप्रतिबन्धकसत्त्वात्  नियतान्वयव्यतिरेकसहचारनिश्चयरूपकारणासम्भवेन न कारणत्वनिश्चय इत्यभिसन्धि:। समाप्त्यभाव इति। अतो न व्यभिचार इत्यनेनान्वय:। विघ्नान्यूनसङ्ख्याकस्य बलवत्तरस्य वा मङ्गलस्य विघ्ननिरसनद्वारा 
समाप्तिसाधनत्वेन तादृशमङ्गलाभावात् नान्वयव्यभिचार इति भाव:। बहिरेवेति। जन्मान्तर एवेत्यर्थ:। अत: कुत्रचित् ग्रन्थकर्तुर्नास्तिकत्वेऽपि न क्षति:। अत इति। तादृशमङ्गलस्य विघ्नध्वंसद्वारा सत्वात् न 
व्यतिरेकव्यभिचार इत्यर्थ:। एवं च कारणत्वं सिद्ध्यतीति भाव:। परे तु 'अत:- उक्तहेतुद्वयात् न व्यभिचार:-नान्वयव्यतिरेकव्यभिचार:' इति व्याचख्यु:। मणिकृतस्तु 'मङ्गलस्य विघ्नध्वंस एव फलम्। समाप्तिस्तु स्वसामग्रीवशादेव' इत्याहु:। एतत्तत्त्वमस्मदीयचिन्तामणिव्याख्यायाम् अनुसन्धेयम्।  
	मङ्गलस्य श्रुतिबोधितकर्तव्यताकत्वं व्यवस्थापयितुं शङ्कते  - नन्विति। अनुमितश्रुतेरेवेति। अत्रायमाशय:- श्रुते: वेदबोधितकर्तव्यताकत्वरूपवक्ष्यमाणविधेयकोटिप्रविष्टत्वेऽपि तदन्तर्भावेण विधेयत्वमभ्युपगम्यते। तच्छ्रुते: अनुमिते: पूर्वमसिद्धत्वात् एतेन 'वह्न्यादिसाध्यकानुमितिविषयतामादाय वह्नित्वादिकमनुमितम्' इति व्यवहाराभावेन श्रुतावनुमितत्वव्यवहार: कथमिति शङ्का निरस्ता। श्रुतौ विधेयत्वाभ्युपगमेन तादृशव्यवहारे बाधकाभावात्। एवकारोऽप्यर्थक:। तेन 'मङ्गलं कर्तव्यम् समाप्तिफलकत्वात्' इत्यनुमानरूपप्रमाणान्तरसत्त्वेऽपि न क्षति:। अन्ये तु  -'स्वबोधितकर्तव्यताकत्वसम्बन्धेन श्रुतेरेव साध्यता। अग्रिमग्रन्थस्यात्रैव तात्पर्यम्। एवं च श्रुतेरनुमितत्वोपपत्ति:' इत्याहु:।
	अलौकिके विधिमन्तरा रागादिप्राप्तभिन्नेत्यर्थ:। अविगीतेति धर्मशास्ताविरुद्धेत्यर्थ:। शिष्टेति वेदोक्ततत्त्वज्ञानेन वेदविहितकर्मकारीत्यर्थ:। वेदोक्ताहिंसादिकर्तरि बौद्धेऽतिव्याप्तिवारणाय तृतीयान्तम्। आचारविषयत्वादिति। आचार:- कृति:। तस्या: वृत्त्यनियामकविषयतासम्बन्धेन हेतुता विवादग्रस्ता इति तद्विषयत्वस्य हेतुत्वानुधावनम्। यथाक्रमं हेतुविशेषणप्रयोजनमाह  - भोजनादौ इत्यादिना। अलौकिकाविगीताचारविषयत्वस्यैव हेतुताऽस्तु। अशिष्टाचारविषये तादृशहेतोरसत्त्वेन व्यभिचारासम्भवात् इत्याशङ्कामिष्टापत्त्या परिहरति  - शिष्टपदमिति। जलताडनादौ अशिष्टाचारविषये तादृशहेतोरसत्त्वं स्फटयति -न कुर्यादिति। स्वर्गादिफले व्यभिचारवारणाय आचारविषयत्वेति। विधेयतया आचारविषयत्वार्थकमिति सङ्क्षेप:। तर्कपदस्यारोपार्थकत्वभ्रमं वारयितुं द्रव्यादिसाधारणतर्कत्वं निर्वक्ति -तर्क्यन्त इति। उपादानरूपसङ्ग्रहस्यासम्भवादाह -सङ्क्षेपेणेति। स्वरूपकथनम् -स्वरूपज्ञानानुकूलशब्द:। एतावता द्रव्यादिपदार्था विषया:, पदार्थतत्त्वावधारणं प्रयोजनम्, सम्बन्धश्चप्रतिपाद्यप्रतिपादकभाव:, पदार्थतत्त्वावधारणकामोऽधिकारीत्यनुबन्धचतुष्टयं प्रेक्षावत्प्रवृत्त्यङ्गं सूचितम्। षष्ठीतत्पुरुषभ्रमवारणायाह -सुखेनेति। सुखबोधरूपप्रयोजनस्यान्यत: सिद्धत्वेन एतद्ग्रन्थकरणे प्रयोजनाकाङ्क्षा न शाम्यतीत्याशयेनावतारयति -नन्विति। तेषाम् -भाष्यादिग्रन्थानम्।।

02.                                पदार्थविभागः
          मूले सप्तपदार्था इति। द्रव्यत्वादिरूपाये पदार्थविभाजका: सप्तोपाधय: तदन्यतमवन्त: पदार्था 
इत्यर्थ:। तत्र सप्तत्वमपेक्षाबुद्धिविशेषविषयत्वम्। एवमग्रिमग्रन्थस्यापि अत्रैव पर्यवसानमवधेयम्।
       ननु सामान्यधर्मज्ञानस्य विशेषविज्ञासां प्रति हेतुत्वात् सामान्यलक्षणकथनानन्तरमेव विभागो युक्त:। तथा च मूले 
कथमादौ विभाग इति न्यूनतां परिहरति--पदस्येति। पदस्यार्थ: अभिधेय: इति व्युत्पत्त्या पदसम्बन्ध्यभिधाविषयत्वस्य लाभेऽपि पदसम्बन्धित्वांशस्याव्यावर्तकत्वादाह---अभिधेयत्वमिति। लक्षणं लभ्यत इति शेष:। तथा च न न्यूनतेति भाव:। विभागादेवेति। पदार्थत्वावान्तरधर्मपुरस्कारेण धर्मिप्रतिपादनादेवेत्यर्थ:। अधिकसङ्ख्याव्यवच्छेदार्थकत्वादिति। तादृशसङ्ख्यानिषेधसिद्धिफलकत्वादित्यर्थ:। उद्देश्यविधेयभावस्थले उद्देश्यतावच्छेदके विधेयव्याप्यत्वभानमौत्सर्गिकमित्याशयेनाह--पदार्थत्वमिति। इति व्यवच्छेदार्थकत्वादिति। इति एतद्रूपो यो व्यवच्छेदोनिर्णयस्तदर्थकत्वादित्यर्थ:। सप्तभिन्नभिन्नत्वमिति। द्रव्यादयो ये सप्तपदार्था: तद्भेदकूटविशिष्टभिन्नत्वं वक्तव्यमित्यर्थ:। द्रव्यादिभेदसप्तकाभाववत्त्वमिति। द्रव्यादिभेदानां प्रत्येकं प्रसिद्धानां सप्तानां कुत्राप्यसत्त्वेन तादृशभेदसप्तकत्वावच्छिन्नाभावस्य सर्वत्र सत्त्वात् न दोष इति भाव:। वस्तुतस्तु "पदार्थत्वं द्रव्यादिसप्तान्यतमत्वव्याप्यम्" इत्यस्य पदार्थत्वं द्रव्यत्वादिसप्तोपाध्यन्यतमवत्त्वव्याप्यमित्यर्थ:। तेन बहुषु पुस्तकेषु सप्तान्यतमत्वाप्रसिद्धिशङ्कातत्समाधानपरस्य "ननु सप्तान्यतमत्वम्" इत्यादिग्रन्थस्यासत्त्वेऽपि न क्षतिरिति ध्येयम्। एवमग्रेऽपीति। एवं रीत्या द्रव्याणीत्यादावपीत्यर्थ:।।

03.                                द्रव्यविभागः
द्रव्यमिति। जात्येकवचनम्।
S03 द्रव्यलक्षणम्                                                  
      मुक्तिसाधनीभूतपदार्थतत्त्वज्ञानं लक्षणज्ञानं विना नोपपद्यत इत्यत आह - द्रव्यत्वेति। संयोगजनकतावच्छेदकतया द्रव्यत्वजातिसिद्धिरिति भाव:। 
  ननु लक्षणलक्ष्यतावच्छेदकयोरभेद इत्यत आह - गुणवत्त्वमिति। द्रव्यसामान्यलक्षणमिति। 
एवं च सामान्यधर्माकथनेन न न्यूनतेति भाव:।
S03 अव्याप्त्यादिलक्षणम्  
      दूषणत्रयरहितधर्मस्यैव  लक्षणत्वस्य वक्ष्यमाणतया तज्ज्ञानं विशेषणीभूतदूषणत्रयरहितत्वज्ञानं विना न सम्भवति।  दूषणत्रयरहितत्वज्ञानं तु विशिष्य दूषणत्रयज्ञानाधीनम्। 
अभावबुद्धिं प्रति प्रतियोगितावच्छेदकविशिष्टप्रतियोगिज्ञानस्य तन्त्रत्वादित्याशयेन दूषणत्रयं दर्शयति - लक्ष्यैकदेशावृत्तित्वमिति। लक्षणतावच्छेदकत्वाभिमतसम्बन्धेन किंचिल्लक्ष्यावृत्तित्वमित्यर्थ:। लक्ष्यमात्रेति। 
मात्रपदं कृत्स्नार्थकं सम्बन्धविशेषावच्छिन्नलक्ष्यवृत्तित्वसामान्याभावस्फोरकम्। एकशफवत्त्वमिति। 
न चात्र अलक्ष्यवृत्तित्वरूपातिव्याप्तेरपि सत्त्वात् सङ्कर इति वाच्यम्। दुष्टसङ्करेऽपि दोषासङ्कर इति न्यायात्।
S03 लक्षणलक्षणविचारः
        एतद्दूषणत्रयरहित इति। उक्तदूषणाभावत्रयविशिष्ट इत्यर्थ:। नन्वसाधारणधर्मो लक्षणमिति हि सिद्धान्त:। तस्मात् कारणात् कथं दूषणत्रयरहितो धर्मो लक्षणमित्यत आह - स एवेति। इत्युच्यत इति।  अभियुक्तैरिति शेष:। ननु साधारण्यस्य लक्ष्यालक्ष्यवृत्तित्वरूपतया  तदभावरूपासाधारण्यस्याव्याप्त्यादिदोषग्रस्तधर्मेऽपि सत्त्वात् कथं दोषत्रयरहित एवासाधारणधर्म इत्याशङ्कां परिजिहीर्षु: असाधारणत्वमन्यादृशं निर्वक्ति - लक्ष्यतावच्छेदकसमनियतत्वमिति। लक्ष्यतावच्छेदकव्यापकत्वे सति लक्ष्यतावच्छेदकव्याप्यत्वमित्यर्थ:। अव्याप्त्यसम्भवग्रस्तयोर्वारणाय सत्यन्तम्। अतिव्याप्तस्य वारणाय विशेष्यम्। धर्मपदं लक्षणताघटकसम्बन्धेन व्यापकत्वादितात्पर्यग्राहकमिति भाव:।
      अत्रेदं बोध्यम् - एतद्दोषा असाधारणत्वस्य विघटका:। अतिव्याप्तौ व्याप्यत्वस्येतरयोश्च व्यापकत्वस्य 
भङ्गात्। एतेषां दूषकताबीजं लक्षणेन लक्षणेन इतरभेदसाधनेऽतिव्याप्तौ व्यभिचार:, इतरयोश्च भागासिद्धिस्वरूपासिद्धी इति। ननु लक्ष्यतावच्छेदकसमनियतत्वस्य लक्षणलक्षणत्वे लक्षणस्य व्यावृत्तिरेव प्रयोजनमिति मते व्यावर्तकस्यैव लक्षणलक्षणलक्ष्यतया व्यावृत्त्यादावतिव्यप्तिरित्याशङ्कां तन्मतानुसारेण निराकरोति - व्यावर्तकस्यैवेति। इतरभेदानुमितिजनकस्यैवेत्यर्थं:। इतरभेदविधेयकानुमितिजनक तावच्छेदकविषयताविशेषाश्रयस्यैवेतियावत्। एतेन व्यावहारिकव्यवच्छेद:। लक्षणत्वे गवादिलक्षणत्वे उक्तलक्षणलक्षणलक्ष्यत्व इति यावत्। लक्ष्यत्व इति पाठेऽप्ययमेवार्थो बोध्य:। व्यावृत्ताविति। गवादीतरभेदे गोत्वादिरूपलक्ष्यतावच्छेदकसमनियतत्वस्य अभिधेयत्वप्रमेयत्वादौ 
पदार्थत्वसमनियतत्वस्य च सत्त्वेनातिव्याप्तिवारणाय व्यावृत्तिभिन्नत्वमभिधेयत्वादिभिन्नत्वं च लक्षणलक्षणे निवेशनीयमित्यर्थ:। यद्यपि व्यावृत्तेरपि व्यावहारिकत्वस्य वक्ष्यमाणतया 
तेनैव रूपेण व्यावहारिकत्वेन सर्वेषां सङ्ग्रहसम्भवात् पृथगभिधानमनुचितम्, तथापि हेतुसाध्ययोरैक्ये हेतुमत्तानिश्चयकाले साध्यसंशयरूपपक्षताया असत्त्वेन तानुमितिरिति प्राचीनमते इतरभेदस्य व्यावर्तकत्वाभावेन तत्रातिव्याप्ति:। सिषाधयिषाविरहविशिष्टसिद्ध्यभाव: पक्षता इति सिद्धान्तिमते तु  व्यावृत्तेरपि व्यावर्तकत्वेन लक्ष्यतया तत्र लक्षणसङ्गमनस्येष्टत्वेन नातिव्याप्तिरित्यावेदयितुं पृथक्कथनमिति ध्येयम्।
      ननु किमिदं नाम लक्षणलक्षणलक्ष्यतावच्छेदकं व्यावर्तकत्वम्। न तावत् सामान्यतो भेदानुमापकत्वम्। 
व्यावृत्त्यभिधेयत्वादेरपि यत्किंचिदुभयत्वावच्छिन्नप्रतियोगिताकभेदानुमापकतया तत्रातिव्याप्तिकथनासङ्गते:। 
सर्वेषामपि व्यतिरेकधर्माणां यत्किंचिद्व्यावर्तकतया असाधारण्यादिघटकव्यापकत्वादिवैर्थ्यापाताच्च। 
नापि विशिष्य तत्तद्धर्मावच्छिन्नेतरभेदानुमापकत्वम्। तथा सति गोत्वावच्छिन्नेतरभेदानुमापकस्य सास्नादिमत्त्वस्य गोत्वसमनियतत्वं लक्षणम् इत्येवं रीत्या विशिष्य तत्तल्लक्षणस्य वक्तव्यतया  गोत्वादिरूपलक्ष्यतावच्छेदकतत्तद्धर्मसमनैयत्यस्य गोत्वावच्छिन्नेतरभेदादिरूपव्यावृत्तौ सत्त्वेनातिव्याप्ते: सम्भवेऽप्यभिधयत्वादावतिव्याप्त्यलग्नकतापत्ते: दुवरित्वात् गोत्वादिसमनैयत्यस्य तत्रासत्त्वादिति चेत् -
      मैवम् - यत: सास्नादिमत्त्वं पक्षीकृत्य गोत्वावच्छिन्नेतरभेदानुमापकत्वे साध्ये विशेषव्याप्तौ अन्वयदृष्टान्तालाभेन यद्यद्धर्मसमनियतं तत्तंदवच्छिन्नव्यावर्तकमिति रीत्या सामान्यमुखेन व्याप्तेरभ्युपगन्तव्यतया तत्र सिद्धसाधनाप्रसिद्धिभ्यामव्यावर्तंकयोर्व्यावृत्त्यभिधेयत्वयो: तत्तद्धर्मसमनैयत्यरूपप्रकृतहेतोस्तत्तुल्यस्य वा हेतो: सत्त्वेन प्रकृतसाध्यस्य तत्तुल्यस्य वा साध्यस्यासत्त्वेन व्यभिचार: स्यात्। अतस्तद्दोषवारणाय तत्तद्धर्मावच्छिन्नेतरभेदरूपव्यावृत्तिभिन्नत्वमभिधेयत्वादिभिन्नत्वं च तादृशलक्षणे निवेशनीयमित्यभिप्रायकोऽयं ग्रन्थ इति न पूर्वोक्तदोषावसर:। अधिकविचारस्तु अन्यत्रानुसन्धेय:।
      ननु लक्षणस्य व्यवहारोऽपि प्रयोजनम्। तेन रूपेण व्यवहर्तव्यज्ञानं विना   तद्रूपावच्छिन्नबोधकशब्दरूपव्यवहारासम्भवात्। एवं च व्यावहारिकलक्षणस्यापि लक्ष्यत्वात् तद्भिन्नत्वं विशेषणं न देयमित्याह - व्यवहारस्यापीति। ननु व्यावृत्तावतिव्याप्तिवारणाय तद्भिन्नत्वमावश्यकम्। व्यावृत्तेर्व्यावहारिकत्वाभावादिति भ्रमं वारयति - व्यावृत्तेरपीति। अपिना अभिधेयत्वादिपरिग्रहो दृष्टान्तलाभाय।
                                                  
04.                            गुणवत्वस्य द्रव्यलक्षणत्वस्थापनम्
      ननु आद्यक्षणावच्छिन्ने द्रव्ये गुणवत्त्वस्यासत्त्वेऽपि कालान्तरावच्छिन्ने तत्र तत्सत्त्वमक्षतम्। 
एवं च गुणाश्रयत्वलक्षणं साध्वित्यत आह - उत्पन्नविनष्टेति। यादृशद्रव्यारम्भकसंयोगजनकक्रियोत्पत्ते: तृतीयक्षणेऽवयवान्तरे तादृशसंयोगनाशिका क्रिया जाता तादृशद्रव्य इत्यर्थ:। नवीना: पुन: असमवायिकारणस्य कार्यसहभावेन कारणतामवलम्ब्योत्पन्नविनष्टं नाङ्गीकुर्वन्ति। गुणादावतिव्याप्तिवारणाय गुणसमानाधिकरणेति जातिविशेषणम्। सत्तामादायातिव्याप्तिवारणाय सत्ताभिन्नेति। द्रव्यगुणान्यतरत्वमादायातिव्यापितवारणाय जातीति। समवायेन तादृशधर्मवत्त्वतात्पर्यग्राहकम्। अत: कालिकादिसम्बन्धेन तद्वत्त्वमादाय नातिव्याप्तिरिति भाव:।
      एवमपीति। उक्तविवक्षया अव्याप्तिवारणेऽपि एकार्थसमवायादेवेति। एकस्मिन्नर्थे समवायेन सत्त्वादेवेत्यर्थ:। गुणानङ्गीकारादिति। तथा च क्लृप्तेन समवायघटितसामानाधिरकण्येनैव गुणवत्ताव्यवहारोपपत्तौ 
तत्राक्लृप्तगुणवत्त्वकल्पनं न सम्भवति गौरवादिति भाव:।
                                                     
       सामान्यवानिति। समवायेन सामान्यवत्त्वं बोध्यम्। तेन कालिकादिसम्बन्धेन तद्वति ध्वंसे नातिव्याप्ति:। गुण इति लक्ष्यनिर्देश:। लाघवादाह - गुणत्वजातिमान्वेति। यद्यपि लक्षणलक्ष्यतावच्छेदकयोरभेद: तथापि लक्षणेनेतरभेदे साध्ये हेतौ साध्यसामानाधिकरण्यनिश्चेऽपि हेतुधर्मितावच्छेदककसाध्यनिश्चयस्य अनियतत्वाभिप्रयेणेदं लक्षणमिति सङ्क्षेप:। एकमग्रेऽपि बोध्यम्। गुणत्वजातिसिद्धिस्तु गुणपदशक्यतावच्छेदकतयेति गुणदीधितौ भट्टाचार्या:। 
न चैवं विभुपदशक्यतावच्छेदकतया विभुत्वजाति: सिध्येदिति वाच्यम्। भूतत्वसङ्करस्य बाधकस्य सत्त्वेन तस्य 
जातित्वासम्भवात् जातित्वाभिमतसङ्करस्यैव जातित्वबाधकत्वात्। तथा चोक्तम् द्रव्यकिरणावल्याम् उदयनाचार्यै:-
                         व्यक्तेरभेदस्तुल्यत्वं सङ्कारोऽथानवस्थिति:।
                                 रूपहानिरसम्बन्धो जातिबाधकसङ्ग्रह:।।

इति। व्यक्तेरभेद: स्वाश्रयव्यक्तेरैक्यं आकाशत्वादेर्जातित्वे बाधकम्। व्यक्तेस्तुल्यत्वं अन्यूनानतिरिक्तव्यक्तिकत्वं घटत्वकलशत्वाद्योर्भिन्नजातित्वे। सङ्कर: परस्परात्यन्ताभावसमानाधिकरणयोर्धर्मयोरेकत्र समावेश: भूतत्वमूर्तत्वादेर्जातित्वे। अनवस्थिति:- अनावस्था जाते: जातिमत्त्वे। 
रूपहानि: स्वताव्यावर्तकत्वात्मकरूपहानि विशेषस्य जातिमत्त्वे। 
असम्बन्ध असमवेतत्वम् अभावादेर्जातिमत्त्वे इति संक्षेप:।      
लघुत्वादीनां प्रामाणिकत्वेऽपि क्लृप्तेष्वन्तर्भावो न्याय्य इति समाधत्ते- लघुत्वस्येति।

05.                                  कर्मविभागः
संयोगासमवायिकारणे संयोगेऽतिव्याप्तिवारणाय संयोगभिन्नत्वे सतीति। संयोगसमवायिकारणद्रव्येऽतिव्याप्तिवारणाय असमवायीति।
       भ्रमणादीनाम् इत्यादिना रेचनस्यन्दनोर्ध्वज्वलनतिर्यग्गमनानां संग्रह:। गमनेऽन्तर्भावादिति। 
न चोत्क्षेपणादीनामपि गमनेऽनतर्भावोऽस्त्विति शङ्क्यम्। स्वतन्त्रेच्छस्य नियोगपर्यनुयोगानर्हस्य  मुनेसंमतत्वादिति भाव:।
--------------------------------
T  1. तदभावादिति। समवायोऽभावो वान्यत्र समवायसम्बन्धेन नास्ति, अत: प्रतियोगितासम्बन्धेन समवायवत्त्वं समवायाभावयेर्न भवति। एवं समवायेऽभावे वा अन्यत् किमपि समवायसम्बन्धेन नास्ति, 
अत: अनुयोगितासम्बन्धेन समवायवत्त्वं तयोर्न भवतीति भाव:।
-------------------------------
       
06-07                              सामान्यविभागः
      परमित्यादि। सामान्यलक्षणं अग्रे मूलकृतैव वक्ष्यत इति न न्यूनतेति ध्येयम्। 
सत्ताया द्रव्यत्वाद्यपेक्षया अधिकदेशवृत्तित्वेन परत्वमेव। घटत्वादीनां न्यूनदेशवृत्तित्वेन अपरत्वमेव। 
द्रव्यत्वादीनां सत्तातोऽपरत्वम् घटत्वादित: परत्वमिति विवेक:।
                                                                                              
08-09                             समवायलक्षणम्
      समवायस्य भेदो नास्तीति। न च समवायस्याभेदे स्पर्शसमवायवति वायौ रूपवत्ताप्रतीति: स्यादिति शङ्क्यम्। रूपसमवायसत्त्वेऽपि रूपाभावेन तथा प्रतीतेरभावादिति दिक्।
              
10.                               पृथिवीनिरूपणम्
      पृथिवीलक्षणस्य प्राथम्ये बीजमाह - तत्रेति। पृथिव्यादिषु मध्य इत्यर्थ:। गन्धसमवायिकारणतावच्छेदकतया पृथिवीत्वजातिसिद्धिरिति बोध्यम्। नाम्नेति। तृतीयार्थ: अभेद:। सङ्कीर्तनपदार्थे प्रतिपादकशब्देऽन्वेति। तथा च वस्तुप्रतिपादकनाममात्रमुद्देश इति लक्षणं पर्यवस्यति। अत्र घट इति पदेऽतिव्याप्तिवारणाय वस्तुपदं लक्षणीयवस्तुपरम्।  
लक्षणीयस्य पृथिव्यादे: सामान्यत: प्रतिपादकप्रमेयपदेऽतिव्यापितवारणाय नामपदं लक्ष्यतावच्छेदकावच्छिन्नपरम्। लक्षणवाक्ये नामसत्त्वात् अतिव्याप्तिवारणाय मात्रपदमिति ध्येयम्।
      आरब्धे - जन्ये। परस्परविरोधेनेति। सुरभिगन्धं प्रति असुरभिगन्धस्य असुरभिगन्धं प्रति सुरभिगन्धस्य प्रतिबन्धकत्वेनेत्यर्थ:। प्रतीत्यनुपपत्तिरिति। अतश्चित्रगन्ध एवाप्रतिबध्य: स्वीकार्य इति भाव:। अवयवगन्धस्यैवेति। स्वाश्रयसमवेतत्वसम्बन्धेनेत्यादि:। तुष्यतु दुर्जन इति न्यायेनाङ्गीकृत्याह - किं चेति। जलत्वादिकमादाय 
अतिव्याप्तिवारणाय गन्धसमानाधिकरणेति। सत्तावारणाय द्रव्यत्वापरेति   द्रव्यत्वन्यूनवृत्तीत्यर्थकम्। तेद द्रव्यत्वव्युदास:।
      गन्धप्रतीतेरिति। सुरभि जलमित्यादिप्रतीतेरित्यर्थ:। पृथिवीगन्धस्यैवेति। स्वाश्रयसंयुक्तत्वसम्बन्धेनेत्यादि:।
      तत्र - जलादौ। यथाश्रुतग्राही शङ्कते - नन्विति। अनुगतरूपेण लक्षणताघटकसम्बन्धान् निवेश्य कालादावतिव्याप्तिं वारयति - सर्वाधारेति। वस्सुतस्तु समवायादीनां समवायत्वादिनैव संसर्गतया तेनैव रूपेण तत्तत्सम्बन्धस्य तत्तल्लक्षणघटकत्वं बोध्यम्।
S10   पृथिवीविभागः
       नित्यपृथिवीत्वादिरूपलक्षणगतं नित्यत्वादि दर्शयति - नित्यत्वमिति। प्रकारान्तरेणेति।  पृथिवीमित्यनुषज्यते। अत्र नित्यपृथिव्या: शरीरेन्द्रियभिन्नत्वरूपविषयलक्षणाक्रान्तत्वेन विषयान्तर्गतत्वमिति पृथिव्यास्त्रिविधत्वम्। अत एव मूले पुनस्त्रिविधेत्युक्ति: सङ्गच्छते इति ध्येयम्।
       केचित्तु - अनित्यपृथिव्या एव त्रैविध्यं वर्णयन्ति। उद्देशक्रमानुसारेण प्रथमं शरीरलक्षणमाह - 
आत्मन इति। आयतनं अवच्छेदकम्। तथा च मिलितं यादृशं लक्षणं सम्पन्नं तादृशमाह - यदवच्छिन्नेति। सुखदु:खान्यतरसाक्षात्कारावच्छेदकम् इति यावत्। अत्र अन्त्यावयवित्वे सतीति विशेषणं देयम्। 
तेन पादादीनां अवच्छेदकत्वेऽपि तत्र न अतिव्याप्ति:। यथा शरीरत्वं न जाति:, पृथिवीत्वादिना सङ्करात् तथा इन्द्रियत्वं न जातिरित्याशयेनाह - शब्देतरोद्भूतेति। आत्मादावतिव्याप्तिवारणाय सत्यन्तम्। श्रोत्रेऽव्याप्तिवारणाय शब्देतरेति। चक्षुरादौ विशेषगुणस्यानुद्भूतरूपादे: सत्त्वेनाव्यप्तिवारणाय उद्भूतेति। उद्भूतत्वं न जाति: शुक्लत्वादिना सांकर्यात्। न च शुक्लत्वादिव्याप्यं नानैवोद्भूतत्वमिति वाच्यम्। चाक्षुषादौ उद्भूतरूपत्वादिना कारणत्वानुपपत्ते:। किं तु शुक्लत्वादिव्याप्यं अनुद्भूतत्वं नाना तदभावकूटवत्त्वमुद्भूतत्वम्। तच्च संयोगादावपि। तथा च शब्देतरोद्भूतगुणं संयोगमादाय असम्भववारणाय विशेषेति। कालादावतिव्याप्तिवारणाय विशेष्यदलम्; तत्रैव अतिव्याप्तिवारणाय ज्ञानकारणेति। प्राचीनमते विषयावयवेन्द्रियावयवसंयोगस्य प्रत्यक्षकारणतया तदाश्रयस्य इन्द्रियावयवस्य, नवीनमते कालादौ रूपाभावप्रत्यक्षे सन्निकर्षघटकतया कारणीभूतचक्षुस्संयोगाश्रयस्य कालादेश्च वारणाय मन: पदम्। न च आत्मान्यत्वे सति इत्यनेनैव आत्मनि अतिव्याप्तिवारणसम्भवे किं गुरुतरशब्देतरोद्भूतेत्यादिविशेषणेनेति वाच्यम्। तथा सति चर्ममनस्संयोगस्य ज्ञानमात्रं प्रति हेतुत्वमते तत्रातिव्याप्तेरित्यलं विस्तरेण। एवं चेति। तत्तदर्थंस्य शरीरादिसामान्यलक्षणत्वे चेत्यर्थ:। ननु गन्धवत्त्वप्रवेशेनैव तल्लक्षणस्य सामञ्जस्ये गन्धग्राहकत्वनिवेशनमनुचितम्। एवं च इन्द्रियं गन्धग्राहकम् इति मूलमनुचितं इत्याशङ्कां परिजिहीर्षु: तन्मूलं तत्प्रयोजनकथनपरतया व्याचष्टे-गन्धग्राहकमिति। उत्तरत्र इन्द्रियं रसग्राहकम् इत्यादौ।
       
11.                              अब्निरूपणम्
    शीतस्पर्शसमानाधिकरणेति। तत्र विशेषणप्रयोजनं पूर्वोक्तरीत्या ऊह्यम्। जलत्वजातिसिद्धिस्तु स्नेहजनकतावच्छेदकतयेति ध्येयम्। अन्यत्सर्वे पूर्वरीत्येति। नित्यत्वादिकं शरीरादिलक्षणं च गन्धवत्त्वस्थाने  शीतस्पर्शवत्त्वं निवेश्य पृथिवीनिरूपणोक्तरीत्येर्थ:। एवमग्रेऽप्यूह्यम्। 
       मूले अबिन्धनमिति। अद्भि: इन्धनं दीपनं यस्य तदित्यर्थ:। भुक्तस्येति।  
भुक्तस्यौदनादे: परिणाम: परिपाक:, तत्र हेतुरित्यर्थ:। आकरजमिति। आकर: खनि: तत्र जातमित्यर्थ:। 

12.                              तेजोनिरूपणम्
S12   सुवर्णतैजसत्ववादः
सुवर्णस्य तैजसत्वं व्यवस्थापयितुं शङ्कते - दीपिकायाम् नन्विति।  
पार्थिवत्वसाधकं पीतत्वहेतुमुक्त्वा तैजसत्वाभावसाधकं हेतुमाह - गुरुत्वादिति।  
एतेन सुवर्णरूपतेजसि विजातीयपीतरूपं स्वीक्रियते। 'पीतं सुवर्णं' इत्यबाधितप्रत्यक्षप्रतीतिबलात्। 
एवं च तैजसत्वस्य निर्बाधतया पृथिवीत्वं न सिध्यतीति कस्यचित् भ्रान्तिर्निरस्ता। 
गुरुत्वस्याप्रत्यक्षत्वेन तथा वक्तुमशक्यत्वादिति दिक्। सुवर्णस्य पीतिमगुरुत्वाश्रयतोऽतिरिक्तत्वं व्यवस्थापयितुं अनुमाने अप्रयोजकशङ्कावारणाय कार्यकारणभावमनुकूलतर्कं व्यवस्थापयति - अत्यन्तानलेति। सुवर्णस्येत्यादि:। अनुमानप्रयोगस्तु 
इत्थमवसेय: - सुवर्णं अपार्थिवम् असति प्रतिबन्धके अत्यन्तानलसंयोगे सति अनुच्छिद्यमानद्रवत्वाधिकरणत्वात् यन्नैवं तन्नैवम्। यथा पृथिवी। जलमध्यस्थघृतादौ व्यभिचारवारणाय असति प्रतिबन्धक इति। 
अग्निसंयोगासमानाधिकरणद्रवत्ववतिघृतादौ व्यभिचारवारणाय अत्यन्तानलसंयोगे सति इति। द्रवद्रव्यान्तरसिद्धाविति। 'अत्यन्तानलसंयोगी पीतिमाश्रय: द्रवत्वनाशप्रतिबन्धकद्रवद्रव्यान्तरसंयुक्त: अत्यन्तानलसंयोगेऽपि अनुच्छिद्यमानद्रवत्वाधिकरणत्वे सति गुरुत्वात जलमध्यस्थघृतादिवत्' इत्यनुमानेन तत्सिद्धिर्द्रष्टव्या। जलादिकमादायानुमानपर्यवसानं वारयति - नैमित्तिकेति। ननु उष्णस्पर्शभास्वररूपयो: उपलब्ध्यभावेन सुवर्णस्य तैजसत्वं अनुपपन्नं इत्यत आह - तस्येति। प्रतिबन्धादिति। दोषविधयेत्यादि:। 

13.                                  वायुनिरूपणम्
   शरीरेति इति। तथा च प्राणस्य विषये अन्तर्भाव इति भाव:। स्थानभेदादिति। 'हृदि प्राण' इत्यादिकोशोक्तस्थानभेदादित्यर्थ:। मुखनासिकाभ्यां निष्क्रमणप्रवेशनात् प्राण:। मलादीनामधोनयनात् अपान:। आहारेषु पाकार्थं वह्ने: समुन्नयनात् समान:। ऊर्ध्वनयनात् उदान:। नाडीमुखेषु वितननात् व्यान:। स्वमतं दर्शंयति - स्पर्शानुमेय इति। 
अस्य - उपलभ्यमानस्पर्शस्य आश्रय: पृथिवी न च इत्यन्वय:। चतुष्टयमिति। इदं आकाशादिप्रत्येकभेदसाधनाभिप्रायेण। सर्वत्रोपलब्धिप्रसङ्गादिति। स्पर्शस्येत्यादि:। आकाशादीनां विभुत्वादिति भाव:। 
        प्रत्यक्ष: - बहिरिन्द्रियजन्यप्रत्यक्षविषय:। अनुद्भूतस्पर्शाश्रये त्वगिन्द्रिये व्यभिचारवारणाय  प्रत्यक्षेति। उपाधित्वादिति। तथा च हेतौ उपाधिव्यभिचारेण साध्यव्यभिचारोन्नयनसम्भवात् न प्रत्यक्षत्वसिद्धिरिति  भाव:। ननु तादृशप्रत्यक्षत्वस्य गुणादावपि सत्त्वेन तत्रोद्भूतरूपाभावेन साध्याव्यापकत्वात् कथं  तस्योपाधिकत्वमित्यत आह - यत्रेति। तथा च पक्षधर्मावच्छिन्नसाध्यव्यापकोऽयं उपाधिरिति भाव:। एवं-प्रत्यक्षस्पर्शाश्रयस्यापि उद्भेतरूपाभावेन प्रत्यक्षत्वानङ्गीकारेऽ अप्रत्यक्षत्वापत्तिरिति। उद्भूतरूपाभावादिति भाव:। 
S13. सृष्टिसंहारप्रक्रिया   
      ननु परमाणुपुञ्जस्यैव घटादिरूपत्वेन अतिरिक्तावयविन: असत्त्वात् पृथिव्यादिचतुष्टयस्य  नित्यत्वानित्यत्वाभ्यां विभागकथनमनुपपन्नं इत्याशङ्कां वारयति -- इदानीमिति।   पृथिव्यादिचतुष्टयनिरूपणानन्तरम् इत्यर्थ:। व्द्यणुकनाश इत्यस्य परमाणुद्वयसंयोगनाशादित्यादि:। सर्वत्रेति।   
जन्यद्रव्यसामान्य इत्यर्थ:। सर्वत्र एकरीतिरेवोचिता इति भाव:। 
        चाक्षुषद्रव्यत्वादिति। चाक्षुषत्वे सति द्रव्यत्वादित्यर्थ:। रूपादौ आत्मनि च व्यभिचारवारणाय  विशेष्यविशेषणे। न च इदं अप्रयोजकमिति शङ्क्यम्। चाक्षुषं प्रति कारणस्य महत्त्वस्य त्रुटावपेक्षिततया  सावयवत्वं विना अवयवसङ्ख्याजन्यस्य तस्य स्वीकर्तुमशक्यत्वादिंति सङ्क्षेप:। यत्किचिंज्जन्यद्रव्यध्वंसस्य  इदानीमपि सत्त्वात् सर्वेति। नित्यद्रव्याणां ध्वंसासम्भवात् कार्येति। परमाणुनिष्ठरूपादीनां तदानीमपि सत्त्वात्  द्रव्येति। ध्वंसानां ध्वंसांसंभवेन महाप्रलयेऽपि सत्त्वात् भावेतीति दिक्। 
14.                                  आकाशनिरूपणम्
शब्दगुणकमित्यत्र शब्दवदिति वक्तव्ये तथाकथनं 'आकाशे शब्द एव विशेषगुण' इति द्योतनाय।  
घटाकाशो मठाकाश इत्यादिव्यवहारस्योपाधिकृतत्वेन असाधकत्वात् आकाशस्य अनेकत्वे प्रमाणं नेत्याह - 
भेद  इति। एकत्वादिति। आकाशस्येत्यादि:। नन्वेकत्वेऽपि अविभुत्वंमस्तु इत्यत आह - सर्वत्रेति।  
सर्वदिगवच्छेदेनेत्यर्थ:। परिच्छिन्नपरिमाणवत्त्वमिति। यदि परिच्छिन्नत्वस्य अपकर्षाश्रयत्वात्मकतया  परमणोरणुतरत्वेन द्व्यणुकपरिमाणापेक्षया परमाणुपरिमाणस्य अपकृष्टत्वाभावात् परमाणुषु अव्याप्तमिदं  लक्षणमित्युच्यते तदाप्याहक्रियावत्त्वमिति। वस्तुतस्तु लाघवमेवोत्तरकल्पानुसरणे बीजम् इति ध्येयम्। 
        
15.                                 कालनिरूपणम्
  अतीतादिव्यवहारहेतु: काल इति मूले आदिना अनागतादिपरिग्रह:।  
अतीतत्वं च वर्तमानध्वंसप्रतियोगित्वम्। वर्नमानत्वम् इह शब्दप्रयोगाधिकरणकालवृत्तिवम्।  
भविष्यत्वं च वर्तमानप्रागभावप्रतियोगित्वं। अत्र सर्वत्र कालस्य घटकतया शब्दप्रयोगरूपातीतादिव्यवहारे हेतुत्वं  तस्य इति ध्येयम्। न च तादृशव्यवहार: सूर्यपरिस्पन्दोपाधिमादाय सम्भवतीति वाच्यम्। अनुगतस्य व्यवहारस्य अनुगतविषयं विना असम्भवेन अतिरिक्तकालस्वीकारादिति दिक्। सर्वाधार इति।  कालिकसम्बन्धेनेत्यादि:। अत्र विभिन्नकालिकयो: आधाराधेयभावविरहात् क्रियादे: सर्वाधारत्वशङ्कैव  नावतरतीति भाव:। 

16.                                दिङ्निरूपणम्
प्राच्यादिव्यवहारहेतु: इति मूले आदिना प्रतीच्यादिपरिग्रह:। उदयाचलसन्निहितमूर्तावच्छिन्ना  दिक् प्राची। अस्ताचलसन्निहितमूर्तावच्छिन्न दिक् प्रतीची। मेरुसन्निहितमूर्तावच्छिन्न दिक् उदीची।  तद्व्यवहितमूर्तावच्छिन्ना तु दक्षिणा। 
             
17.                                आत्मनिरूपणम्
मूले ज्ञानाधिकरणमिति। समवायेन ज्ञानवदित्यर्थ:। तत्र - तयोर्मध्ये।  
दीपिकायाम् नित्यज्ञानाधिकरणत्वमिति। न च '(नित्यं) विज्ञानं आनन्दं ब्रह्म' इति श्रुत्वा विरोध इति वाच्यम्।  आनन्दपदस्य  आनन्दवदर्थकताया इव विज्ञानपदस्यापि विज्ञानवदर्थकतास्वीकारेण अविरोधात्।  
न च आनन्दपदस्यैव तादृशार्थकत्वमसिद्धमिति वाच्यम्। अर्शआद्यजन्तत्वाङ्गीकारेण तादृशार्थसिद्धे:।  
अन्यथा नपुंसकत्वानुपपत्ते:। अत्र आनन्द: 'भारापगमे सुखी संवृत्तोऽहम्' इतिवत् दु:खाभावे उपचर्यते।  नवीनास्तु नित्यसुखमीश्वरस्याङ्गीकुर्वन्ति इत्यलमधिकजल्पनेन। अरूपिद्रव्यत्वादिति। बाह्यप्रत्यक्षं प्रति उद्भूतरूपस्य हेतुत्वादिति भाव:। आत्मसुखदु:खादीति। विजातीयात्ममनस्संयोगस्य  मानसप्रत्यक्षहेतो: ईश्वरेऽभावादिति भाव:। प्रमाणत्वादिति। न चेदं अप्रयोजकमिति शङ्यम्। अप्रयोजकमिति शङ्क्यम्। कार्यत्वावच्छिन्नं प्रति कृतित्वावच्छिन्नस्य हेतुत्वेन अप्रयोजकत्वाभावादिति दिक्।  उपादानेति। यद्यपि कर्तृत्वं कृतिमत्त्वमेव संभवति तथापि अपरोक्षज्ञानादे: चिकीर्षादिकं प्रति कारणत्वप्रदर्शनाय  तथोक्तिरिति ध्येयम्। सर्वविदिति। विदधात्वर्थो विशेषरूपेण ज्ञानम्। 
18.                                मनोनिरूपणम्
    लक्षणमाहेति। स्वरूपमाहेत्यर्थ:। मूले प्रतिशरीरं भिन्न इति। न चावयवोपचयाभ्यां तत्तच्चैत्रादिशरीराणां विभिन्नत्वेऽपि जीवभेदाभावात् इदमसङ्गतम्। एवं कायव्यूहस्थलेऽपीति वाच्यम्। समानकालिकायोगजधर्माजन्यशरीरभेदेन जीवभेदस्यैव विवक्षिततया  अदोषात्। एवं च एतच्छरीरावच्छिन्नभोगवान् समानकालिकयोगजधर्माजन्यतच्छरीरावच्छिन्नभोगवद्भिन्न इति  रीत्या प्रतिशरीरं जीवभेद: साध्य इत्यलम्। 
       शरीरस्यैवेति। अन्यथा मनुष्यत्वादीनां शरीरधर्मत्वेन तथा प्रत्ययस्यैव असङ्गतिरित्यभिमान:  नाशप्रसङ्गादिति। समवायिकारणनाशस्य द्रव्यनाशकत्वादिति भाव:। योऽहमिति। भूतकालिकदर्शनवति  वर्तमानकालिकस्पार्शनवत्त्वं प्रत्याय्यते तच्च भवतां मते न सम्भवति चाक्षुषस्पार्शनवतोर्भेदादिति भाव:।  अनुसन्धानायोगादिति। अन्यथा चैत्रेणानुभूतस्य वस्तुन: मैत्रेण स्मरणापत्तेरिति भाव:। 
       ननु सर्वशरीरावच्छेदेन आत्मनि सुखादिसाक्षात्कारोपपत्तये सर्वशरीरव्यापित्वं आत्मनोऽस्तु।  
तथापि विभुत्वाङ्गीकारे प्रयोजनाभाव इत्यत आह - न मध्यमेति। अनित्यत्वप्रसङ्गेनेति। यन्मध्यमपरिमाणं तदनित्यम् इति व्याप्तेरिति भाव:। कृतेति। कृतस्य यागादिना सम्पादितस्य धर्मादेर्हानं नाश:,  अकृतस्याभ्यागम: प्राप्ति: तत्प्रसङ्गादित्यर्थ:। कर्तु: आत्मन उत्तरजन्मनि असत्त्वात्, अकर्तुश्च सत्त्वादिति भाव:।
       ननु जीवस्य अणुत्वमेव आस्ताम्, तावता नोक्तदोष:। सूक्ष्मदीपस्य सर्वगृहावच्छेदेनेव अणुरूपस्यापि जीवस्य प्रभाप्रसरणङ्गीकारात् इति चेत् - न। तथा सति कायव्यूहस्थले   सुखादिसाक्षात्कारानुपपत्तेरिति दिक्। 
       मनस्संयोगाद्यतिव्याप्तिवारकेन्द्रियत्वघटितमूलोक्तलक्षणापेक्षया लघुलक्षणमाह - स्पर्शरहितत्वे  सतीति। एकैकं मन इति। सर्वात्मनां एकस्य मनस: स्वीकारे एकस्य ज्ञानदशायां अपरस्य तदनुपपत्ति:, तस्याणुत्वेन सकलेन्द्रियैरेकदा संयोगाभावादिति भाव:। विभ्विति। तथा च तस्य परममहत्परिमाणवत्त्वेन  पूर्वोक्तदोषानवकाश इति भाव:। अभावादिति। विभुद्वयसंयोगानभ्युपगमादिति भाव:। विभ्विति। तथा च तस्य परममहत्परिमाणवत्त्वेन पूर्वोक्तदोषानवकाश इति भाव:। अभावादिति।  विभुद्वयसंयोगानभ्युपगमादिति भाव:। ज्ञानानुत्पत्तीति। भावकार्यस्यासमवायिकारणजन्यत्वनियमादिति भाव:।  
विभुद्वयसंयोगोऽस्त्विति। तस्य नित्यत्वेन असमवायिकारणक्रियाद्यसत्त्वेऽपि न क्षतिरिति भाव:। 
                 
19.                                  रूपनिरूपणम्
    मात्रपदमिति। यद्यपि चक्षुर्मात्रग्राह्यत्वं चक्षुरितराग्राह्यत्वे सति चक्षुर्ग्राह्यत्वम्, 
तच्च न रूपे संभवति; तथापि त्वगिन्द्रियाग्राह्यत्वे सति चक्षुर्ग्राह्यत्वं तदिति ध्येयम्। गुणपदमिति। 
न चैवमपि प्रभाभित्तिसंयोगेऽतिव्याप्तिरिति वाच्यम्, त्वगग्राह्यचक्षुर्ग्राह्यगुणविभाजकधर्मवत्त्वे पर्यवसानेन अदोषात्। अत एव परमाणुरूपादौ नावयाप्तिरिति बोध्यम्। समुदाय एवेति। एवकारेणातिरिक्तचित्ररूपव्यवच्छेद:। व्याप्यवृत्तिवेति। दैशिकव्याप्यवृत्तित्वेत्यर्थ:।
       इदमुपलक्षणम् - एकैकचित्ररूपस्थले अनेकरूपाणां एकैकतत्तत्प्रागभावादिस्थले च अनेकप्रागभावादीनां कल्पनेन अनेकरूपेषु चित्र: इत्याकारकप्रतीतिविषयत्वकल्पनेन च गौरवमिति। रूपरहितत्वेनेति। समवायेनेत्यादि:। प्रसङ्गादिति। द्रव्यचाक्षुषं प्रति समवायेन रूपस्य कारणत्वादिति भाव:। रूपवत्समवेतत्वमिति। स्पाश्रयसमवेतत्वसम्बन्धेन रूपम्। प्रत्यक्षत्वप्रयोजकमिति। प्रत्यक्षविषयत्वप्रयोजकमस्तु इत्यर्थ:। गौरवादिति। साक्षात्सम्बन्धेन कारणत्वापेक्षया गौरवादित्यर्थ:। चित्रावयवकावयवकपालै: आरब्धपटस्य चाक्षुषत्वानुरोधेन स्वसमवायिसमवेतसमवेतसमवेतत्वसम्बन्धेन रूपस्य तत्प्रयोजकत्वमङ्गीकर्तव्यम्। एवं च त्रुटे: चाक्षुषत्वानुपपत्तिरपि द्रष्टव्या। प्रत्यक्षत्वानुपपत्त्येति। एतेन चित्ररूपवत् चित्ररसोऽपि सिध्येदिति शङ्कानिरस्ता। र्दवयलौकिकरासनस्य अप्रसिद्ध्या तदनुपपत्त्यभावेन न चित्ररसाङ्गीकार इति सङ्क्षेप:।
       
20-21.                             रस-गन्धनिरूपणम्
   रसत्व इति। रसनग्राह्यगुणविभाजकोपाधिमत्त्वे तात्पर्यम्। एवं गन्धलक्षणेऽपि। मात्रपदमिति।  चक्षुरग्राह्यत्वगिन्द्रियग्राह्यगुणविभाजकोपाधिमत्त्वमिति फलितोऽर्थ:।?
       
22.                                 स्पर्शनिरूपणम्
	परमाणुष्वेव पाक इति। परमाणुष्वेव पूर्वरूपपरावृत्त्यादिजनकतेजस्संयोग इत्यर्थ:। एवकारव्यवच्छेद्यं स्पष्टयति - न व्द्यणुकादाविति। 

23.                             पाकप्रक्रियानिरूपणम्
	आमनिक्षिप्ते घट इति। घटे आमनिक्षिप्ते सति श्यामघटनाशे परमाणुषु रूपान्तरोत्पत्तावित्यन्वय:। तत्र परमाणुरूपे। अवयविनिपाकानङ्गीकारादाह - कारणरूपमिति। परमाणुष्वेव पाकं वदतां वैशेषिकाणामयमाशय: - वेगातिशयवता तेजसा परमाणूनामभिघातसंयोगे सति अवश्यं तेषु क्रिया जायते। ततयो विभाग:, तत आरम्भकसंयोगनाशे सति अवश्यं यावदवयविनाश: तत: स्वतन्त्रेषु परमाणुषु रूपान्तरोत्पत्तौ पुनरदृष्टादिधटितसामग्रीवशात् परमाणुषु क्रियाविभागादिक्रमेण यथास्थितं अपरावयविपर्यन्तमुत्पत्तिरिति।
        अवयविन्यपि पाकं वदतां नैयायिकानां तु अयमाशय: - तेजसा परमाणूनामभिघातसंयोगेऽपि तस्य 
नियमत आरम्भकसंयोगप्रतिद्वन्द्विविभागजनकक्रियाजनकत्वे मानाभावेन अवयविन्यपि पाकस्वीकार उचित:। 
अत एव 'सोऽयं घट:' इति प्रत्याभिज्ञापि सङ्गच्छते। अनन्तावयविनाशाद्यकल्पनेन लाघवं चेति। 
न चावयविरूपं प्रति अवयवरूपस्य, तन्नाशं प्रति आश्रयनाशस्य च हेतुतायां व्यभिचार इति वाच्यम्। कार्यतावच्छेदककोटौ वैजात्यनिवेशनेन व्यभिचारवारणसम्भवात्। अन्यत्रेति - जलादावित्यर्थ इति। यद्यपि रूपादिचतुष्टयं जलादौ बाधितम्, तथापि यथायोग्यमन्वये तात्पर्यम्। उद्भूतत्वमिति। उद्भूतत्वं जाति:। न च शुक्लत्वादिना साङ्कर्यम्। गुणसाङ्कर्यं न दोष इति  नवीनमताभिप्रायकोऽयं ग्रन्थ इति न दोष:।
      केचित्तु - शुक्लत्वादिव्याप्यमनुद्भूतत्वं नाना। तदभावकूटवत्त्वमेव उद्भूतत्वमित्याहु:।
       
24.                               सङ्ख्यानिरूपणम्
मूले द्वित्वादिकं तु सर्वत्रानित्यमेवेति। हेतुभूतापेक्षाबुद्धिनाशेन द्वित्वादिनाशादिति भाव:।
             
25-26.                            परिमाणनिरूपणम्
परिमाणस्य गुणिबोधकशब्दै: विभजनमसङ्गतम्। अत: दीपिकायाम् भावप्रधान इति।
       
27.                                संयोगनिरूपणम्
    असाधारणेतीति। कालादे: साधारणकारणत्वेन तत्र नातिव्याप्तिरिति भाव:। स्वात्यन्ताभावेति। स्वप्रतियोगित्व - स्वसामानाधिकरण्योभयसम्बन्धेन अभाववत्त्वमिति निष्कर्ष:। 
       
28-29.                             विभागनिरूपणम्
संयोगनाशक इतीति। न च तथापि संयोगे अतिव्याप्ति:। तस्य प्रतियोगिविधया नाशं प्रति कारणत्वादिति वाच्यम्। प्रतियोगितासम्बन्धानवच्छिन्ननाशनिष्ठजन्यतानिरूपितजनकत्वविवक्षणेनादोषादिति केचित्।
       परे तु संयोगनाशत्वावच्छिन्नकार्यतानिरूपितसमवायसम्बन्धावच्छिन्नकारणत्वम् इति निष्कर्ष:।  एतत्तत्पर्यग्राहकं गुणपदमित्याहु:। विभाग इति। अयमप्यव्याप्यवृत्तिरिति बोध्यम्। 

30.                                गुरुत्वनिरूपणम्
आद्येति। आद्यत्वमिह स्वसमानाधिकरणपतनप्रतियोगिकध्वंसासमानकालिकत्वम्। 
द्वितीयपतनादीनां प्राथमिकपतनध्वंससमानकालिकत्वात् निरास इति भाव:।
       
31.                                द्रवत्वनिरूपणम्
तदाहेति - नैमित्तिकमाह इत्यर्थ:।        
32.                                स्नेहनिरूपणम्
पिण्डीभावेति - पिण्डीभाव: संयोगविशेष:।
33.                                शब्दनिरूपणम्
भेरीदण्डसंयोगजन्य इति। आद्ये असमवायिकारणं भेर्याकाशसंयोग:, निमित्तकारणं भेरीदण्डसंयोग:। द्वितीये वंशदलाकाशविभागोऽसमवायिकारणम्, दलद्वयविभागो निमित्तकारणम्। 
तृतीये तु पूर्वपर्वृशब्द: असमवायिकारणम्। पवनादि निमित्तकारणमिति विवेक:।
            
34.                                बुद्धिनिरूपणम्
जानामीतीति। ज्ञानत्वमात्रं लक्षणम्। 'जानामि' इत्यनुव्यवसायगम्यत्वं तु ज्ञानत्वस्य प्रमाणसिद्धत्वसूचनाय। तथा हि - 'घटं जानामि' इत्याद्यनुगतानुव्यवसायस्यानुगतधर्ममन्तरानुपपन्नेत्वेन तस्य स्वीकर्तव्यत्वेन लाघवात् जातित्वसिद्धि:। इत्थं च मूले सर्वव्यवहारहेतु: इति बुद्धे: स्वरूपकथनमिति भाव:।
       संस्कारस्य त्रिविधत्वादाह - भावनाख्य इति। प्रत्यभिज्ञायां अतिव्याप्तीति। 
'सोऽयं देवदत्त:' इति प्रत्यभिज्ञायां तद्देशकालवृत्तित्वरूपतत्तासंस्कारजन्यत्वस्य सत्त्वेन तत्रातिव्यप्तिरिति भाव:। मात्रीतीति। यद्यपि संस्कारमात्रजन्यत्वं संस्कारेतराजन्यत्वे सति संस्कारजन्यत्वम्। तच्च स्मृतौ असम्भवि। 
तत्र संस्कारेतरात्मादिजन्यत्वस्य सत्त्वात्। तथापि चक्षुराद्यजन्यत्वे सति संस्कारजन्यत्वे तात्पर्यमवसेयम्।
       
35.                              यथार्थानुभवलक्षणम्
मूले तद्वति तत्प्रकारकानुभव इति। सप्तम्यर्थो विशेष्यित्वं आश्रयतासम्बन्धेनानुभवान्वयी। 
तथा च तद्वद्विशेष्यक - तत्प्रकारकानुभवत्वं यथार्थानुभवस्य लक्षणम्। तत्पदार्थ: प्रकार:, तद्वत्तवं प्रकारतावच्छेदकसम्बन्धेन ग्राह्यम्। तेन कालिकसम्बन्धेन शुक्त्यादौ रजतत्वसत्त्वेऽपि 'इदम् रजतम्' इति भ्रमे नातिव्याप्ति:। न च तथापि रङ्गत्वेन रजतावगाहिनि, रजतत्वेन च रङ्गावगाहिनि 'इमे रङ्गरजते'  इत्याकारकसमूहालम्बनभ्रमेऽतिव्याप्ति:। तत्र रङ्गविशेष्यकत्व-रङ्गत्वप्रकारकत्वयो:   रजतविशेष्यकत्व-रजतत्वप्रकारनकत्वयोश्च सत्त्वादिति वाच्यम्।   तद्वद्विशेष्यकत्वावच्छिन्नतत्प्रकारकत्वविशिष्टानुभवत्वरूपार्थविवक्षणेन अदोषात्।  
तथा हि - ययो: विषयतयो: निरूप्यनिरूपकभाव: तन्निरूपितविषयितयो: अवच्छेद्यावच्छेदकभाव इति सिद्धान्त:।  दर्शितभ्रमेरङ्गत्वप्रकारतायां राङ्गविशेष्यतानिरूपितत्वस्य, रजतत्वप्रकारतायां रजतविशेष्यतानिरूपितत्वस्य च  अभावेन रङ्गविशेष्यकत्वावच्छिन्नरङ्गत्वप्रकारकत्व - रजतविशेष्यकत्वावच्छिन्नरजतत्वप्रकारकत्वयोश्च असत्त्वात् नातिव्याप्ति:। स्मृतिव्यावृत्तये अनुभवत्वनिवेश:। एतत्फलं अनुपदमेव स्फटीभविष्यति।
      ननु 'तद्वति' इत्यस्य 'अधिकरणे' इत्यर्थकतया 'घटे घटत्वम्' इति प्रमायामव्याप्ति:। 
आधेयताया वृत्त्यनियामकतया तेन सम्बन्धेन घटरूपप्रकाराधिकरणाप्रसिद्धे: इत्याशयेन शङ्कते - 
ननु घटे घटत्वमिति इति। 
      'तद्वति' इत्यस्य तत्सम्बन्धिनीत्यर्थ:। एवं च घटत्वस्यापि घटसम्बन्धितया तादृशप्रमायां आधेयतया   
       घटसम्बन्धिघटत्वविशेष्यकत्वावच्छिन्नघटप्रकारकत्वस्य सत्त्वात् नाव्याप्तिरिति समाधत्ते-यत्रेति।  यथार्थानुभव एवेति। एवकारेण यथार्थस्मृतिव्यवच्छेद:। यथार्थज्ञानमात्रस्य प्रमात्वे स्मृतिकरणस्य  प्रमाणान्तरतापत्ते: इति भाव:।
S35   अयथार्थानुभवनिरूपणम्       
      अतिव्याप्तिरिति। संयोगाभाववति संयोगप्रकारकत्वस्य सत्त्वादिति भाव:। यदवच्छेदेनेति।  
यदवच्छेदेन यत्सम्बधावच्छिन्नप्रतियोगिताकयदभाव: तदवच्छेदेन तत्सम्बन्धेन तत्प्रकारकानुभवस्य  विवक्षितत्वादित्यर्थ:। संयोगाभावावच्छेदेनेति। संयोगाभावावच्छेदकावच्छेदेनेत्यर्थ:।  
संयोगावच्छेदेनेति। संयोगावच्छेदकावच्छेदेनेत्यर्थ:। संयोगसम्बन्धस्येति। समवायसम्बन्धेन संयोगस्येत्यर्थ:। 
      अत्रेदमवधेयम् - इदं अव्याप्यवृत्तिसंयोगादिप्रकारकभ्रमानुरोधेन।  व्याप्यवृत्तिरजतत्वादिप्रकारकभ्रमलक्षणं तु - तत्सम्बन्धावच्छिन्नप्रतियोगिताकतदभाववान् य: तद्विशेष्यकत्वावच्छिन्न-तत्सम्बन्धावच्छिन्न तत्प्रकारकत्वविशिष्टानुभवत्वम्। प्रतियोगितायां प्रकारतावच्छेदक - सम्बन्धावच्छिन्नत्वनिवेशात् 'पर्वतो वह्निमान्' इति प्रमायां समवायावच्छिन्नवह्न्यभाववत्पर्वतविशेष्यकत्वस्य सत्त्वेऽपि नातिव्याप्ति:।  विशेष्यित्वप्रकारित्वयोरवच्छेद्यावच्छेदकभावविवक्षणेन 'इमे रङ्गरजते' इत्याकारकप्रमायां  रङ्गत्वाद्यभाववद्रजतादिविशेष्यकत्वरङ्गत्वादिप्रकारकयो: सत्त्वेऽपि नातिव्याप्ति: इत्यलं अतिविस्तरेण।। 
       
36.                              यथार्थानुभवविभागः
प्रसङ्गादिति। स्मृतस्य उपेक्षानर्हत्वं प्रसङ्ग: तस्मादित्यर्थ:। सामान्यतोऽवगतस्यैव विशेषरूपेण प्रतिपादनं संभवतीति सामान्यलक्षणं स्फुटयति - प्रमाया: करणं प्रमाणमिति। 
       
37.                               करणलक्षणम्
असाधारणेतीति। दिक्कालादृष्टादे: कार्यत्वावच्छिन्नं प्रत्येव कारणत्वात्  अनुभवत्वव्याप्यधर्मावच्छिन्नप्रमावृत्तिकार्यतानिरूपितकारणत्वरूपासाधारणकारणत्वस्य तत्र असत्त्वात्  नातिव्याप्ति:।  
      प्राचीनास्तु- 'व्यापारवत्त्वे सति' इत्यपि वक्तव्यम्। अत: चक्षु:-संयोगादौ नातिव्याप्ति:।  
श्रोत्रमनस्संयोग: शब्दो वा व्यापार: संभवत्येवेति न श्रोत्रेन्द्रियो करणलक्षणाव्याप्ति:-इति वदन्ति।
      यद्विलम्बात् प्रकृतकार्यानुत्पाद: तत्कारणत्वस्यैवासाधारणकारणत्वात्मकतया कालादिषु  तादृशकारणत्वाभावात् न अतिव्याप्ति:। व्यापारत्वेनाभिमतेन्द्रियसंयोगादिकमेव करणम्। एतच्च 'लिङ्गपरामर्श एवानुमानम्' इति मूले एव स्फुटीभविष्यति। अत एव मणिकृद्भि: उक्तम् -  
'तच्च लिङ्गपरामर्श:' इति ग्रन्थेन इति तु नव्या:। अधिकम् अस्मदीयचिन्तामणिप्रभायां अनुसन्धेयम्। 
       
38-41.                            कारणलक्षणम्
नियतेति। नियतत्वं हि व्यापकत्वम्। तच्च रासभादे: न संभवतीति तत्र न घटकारणत्वातिप्रसक्तिरिति भाव:। पूर्ववृत्तीति। स्वव्यापकत्वस्य स्वस्मिन् सत्त्वेऽपि स्पूर्वकालवृत्तित्वस्य असत्त्वेन नातिप्रसङ्ग इति भाव:। कार्यतावच्छेदकसम्बन्धेन कार्याधिकरणे कार्याव्यवहितप्राक्क्षणावच्छेदेन  विद्यमानात्यन्ताभावप्रतियोगितानवच्छेदकतद्धर्मवत्त्वं तेन रूपेण 
कारणत्वमिति समुदिताऽर्थो बोध्य:। 
S38   अन्यथासिद्धिनिरुपणम्
      कारणं स्यादिति। तस्य नियतपूर्ववृत्तित्वादिति भाव:। निबन्धान्तरेषु अन्यथासिद्धे: पञ्चविधत्वेऽपि  मणिकारमताभिप्रायेणाह - त्रिविधेति। येन सहैवेत्यादि। येन तन्तुना सहैव यस्य तत्तुरूपस्य तन्तुत्वस्य च यं  पटं प्रति पूर्ववृत्तित्वमवगम्यते तं पटं प्रति तन्तन्तुरूपं तन्तुत्वं च तेन तन्तुना अन्यथासिद्धमित्यर्थ:।  
अत्र सहितत्वम् एकज्ञानविषयत्वं बोध्यम्। तन्तुरूपस्य पटपूर्ववृत्तित्वज्ञाने अनतिप्रसक्ततन्तुरूपत्वेनैव विषयता  वाच्या। तथा च तन्तुरूपं अन्यथासिद्धमिति। एवं एन्तुत्वस्य पूर्ववृत्तित्वज्ञानमपि तन्तुविषयकमेवेति  तदप्यन्यथासिद्धमिति भाव:। अत्र 'येन' इत्यस्य 'स्वतन्त्रान्वयव्यतिरेकशालिना' इति 'यस्य' इत्यस्य च  'स्वतन्त्रान्वयव्यतिरेकशून्यस्य' इति विशेषणं बोध्यम्। तेन न अतथाभूतेन तन्तुत्वेन तन्तोरन्यथासिद्धि:, न वा 
तन्तुसंयोगस्य तन्तुना अन्यथासिद्धिरिति सङ्क्षेप:। इतरान्वयव्यतिरेकप्रयुक्तान्वयव्यतिरेकशालि यत् यत् अन्यथासिद्धम् इति तु परे। शब्दं प्रतीति। आकाशत्वं हि शब्दसमवायिकारणत्वम्। तथा च शब्दकारणत्वमगृहीत्वा आकाशस्य आकाशत्वेन घटपूर्ववृत्तित्वं ग्रहीतुम् अशक्यं 
इत्याकाशोऽन्यथासिद्ध  इत्यर्थ:। अन्यत्र क्लृप्तेति। अपाकजस्थले गन्धं प्रति क्लृप्तनियतपूर्ववृत्तिना गन्धप्रागभावेनैव पाकजस्थलेऽपि तत्सम्भवे रूपप्रागभावोऽन्यथासिद्ध इत्यर्थ:। अथ एवं नियतपदं व्यर्थम्, अनियतरासमभादे: तृतीयान्यथासिद्धत्वेन सत्यन्तेनैव वारणसम्भवात् इति चेत् - न। घटसामान्यं प्रति अन्यथासिद्ध्यसंभवात् अन्यत्र घटाभिन्ने पटादौ क्लृप्तपूर्ववर्तिन: तन्त्वादित: घटोत्पत्त्यसम्भवादिति।
      नवीना: पुनरेवमाहु: - लघुनियतपूर्ववर्तिन एव कार्यंसम्भवे तद्भिन्नं अन्यथासिद्धं इत्येकविधमेव अन्यथामिद्धत्वम्। लघुत्वं च शरीरकृतमुपस्थितिकृतं संबन्धकृतम् च। तत्र प्रथमम् - अनेकद्रव्यसमवेतत्वापेक्षया महत्त्वे। द्वितीयम् - गन्धं प्रति रूपप्रागभावापेक्षया गन्धप्रागभावे, गन्धस्य प्रतीयोगिन उपस्थितत्वेन शीघ्रं तदुपस्थिते:। तृतीयम् - दण्डत्वदण्डरूपाद्यपेक्षया दण्डादौ, स्वाश्रयदण्डसंयोगादिरूपपरम्परया गुरुत्वात्। एवं चैतावतैव निर्वाहे सिद्धित्रिविध पञ्चविधा चेति प्रपञ्चो व्युत्पत्तिवैचित्र्याय।
      न च अनियतरासभादे: तृतीयान्यथासिद्धत्वेनैव वारणात् नियतपदं व्यर्थमिति वाच्यम्। 
यत: अन्यथासिद्धत्वस्य अनुगतस्य दुर्वचतया यत्र यत्र प्रामाणिकानां अन्यथासिद्धत्वव्यवहार: तत्तद्भेदकूटं  निवेशनीयम्। लघुनियतेत्यादिकं तु भेदप्रतियोगितत्तद्व्यक्तिपरिचायकम्। इत्थं च अनियतानन्तरासभादीनां  एकेन नियतत्वविशेषणेनैव वारणात् तत्तद्भेदकूटनिवेशे गौरवम्। नियतानां दण्डत्वादीनां तु अनायत्या  तत्तद्भेददवत्त्वे निवेशनीयमित्यभिसन्धि:। 
       
42.                              प्रत्यक्षविभागः
ननु तुरीयविषयतानिरूपकस्य निर्विकल्पकज्ञानस्प निरूपकतासम्बन्धेन प्रकारताशून्यत्वमिव  विशेष्यताशून्यत्वं संसर्गताशून्यत्वमपि लक्षणं भवति, विनिगमनाविरहात् इत्यत: लक्षणत्रयं दर्शयति  -विशेषणविशेष्येति। विशेष्यादिविध्या विशेष्याद्यनवगाहिज्ञानमित्यर्थ:। तथा च ज्ञानत्वघटितं विशेष्यताशून्यत्वम्,  विशेषणताशून्यत्वं संसर्गताशून्यत्वं चेति लक्षणत्रयं पर्यवसितमिति भाव:। 
      केचित्तु - ननु निष्प्रकारकत्वं प्रकारताशून्यत्वम्। प्रकारता च भासमानवैशिष्ट्यप्रतियोगित्वम्।  
संसर्गावच्छिन्नविषयतेति यावत् तथा च संसर्गानवगाहिज्ञानत्वमेव संसर्गताशून्यज्ञानत्वेन वा लक्षणमास्तां  लाघवादित्यत: तथैव मूलार्थमाह-विशेषणविशेष्येतींति-इत्याहु:। तच्चिन्त्यम् - सिद्धान्ते संसर्गताया इव  
प्रकारताया अपि विलक्षणविषयतात्मकत्वेन निष्प्रकारकत्वरूपलक्षणे गौरवानवकाशादिति दिक्। 
      निर्विकल्पकज्ञानस्य अतीन्द्रियतया तत्र प्रत्यक्षप्रमाणासम्भवात् अनुमानं प्रमाणयति - गौरिति।  विशिष्टज्ञानत्वादिति।  
      विशिष्टबुद्धिं प्रति विशेषणज्ञानस्य कारणत्वात् नाप्रयोजकताशङ्केति भाव:। अनवस्थाप्रसङ्गादिति। सविकल्पकस्य विशिष्टबुद्धित्वेन विशेषणज्ञानजन्यत्वनियमादिति भाव:। विशेषणविशेश्यसम्बन्धावगाहीति। अत्राप्युक्तरीत्या लक्षणत्रयं बोध्यम्।
       
43.                              सन्निकर्षविभागः
मन इन्द्रियेणेति। संयुज्यते इत्यनेनान्वय:। एवमग्रेऽपि। आत्मप्रत्यक्षसङ्ग्रहस्तु आत्मा मनसा संयुज्यते, तत: प्रत्यक्षज्ञानं उत्पद्यते इति योजनान्तरेण। कथं श्रोत्रसम्बन्ध इति। न च श्रोत्रस्य नभोरूपत्वेन तत्समवाय: दूरस्थशब्देऽप्यक्षत इति शङ्क्यम्। अतिप्रसङ्गभङ्गाय कर्णविवरावच्छिन्ननभोऽनुयोगिकत्वविशिष्टसमवायस्यैव प्रत्यक्षहेतुत्वाङ्गीकारेण तादृशसम्बन्धस्य दूरस्थशब्देऽभावादिति भाव:। प्रथमत: भेरीदण्डसंयोगेन नभसि शब्द उत्पद्यते, तेन शब्दा:, तैश्च पुन: शब्दा: इत्येवं क्रमेण निखिलदिगवच्छेदेन शब्दोत्पत्तेरङ्गीकरणीयतया तदंशेऽपि साम्यनिर्वाहाय आह - कदम्वेति। द्रष्टव्यमिति।
      अत्रेदमवधेयम् - विशेषणतानां संयुक्तविशेषणतावादिरूपेण बहुविधत्वेऽपि विशेषणतात्वेनैव परिगणनात् च षड्विधत्वहानि:। न चैवं समवायत्वेनैव संयुक्तसमवायादीनामनुगम: कुतो न कृत इति वाच्यम्; स्वतन्त्रेच्छस्येत्यादिन्यायानुसारेण अदोषादिति।
S43    अनुपलब्धेः प्रमाणान्तरत्वनिरसनम्  
एतेन - अभावप्रमाया विशेषणविशेष्यभावसंनिकर्षजन्यत्वप्रदर्शनेन। प्रमाणान्तरत्वम् - प्रत्यक्षाद्यतिरिक्तप्रमाणत्वम्। ननु अनुपलब्धे: प्रमाणान्तरत्वानङ्गीकारे घटोपलब्धिदशायां तदभावप्रत्यक्षापत्ति:, मम मते तु - अनुपलब्ध्यात्मकप्रमाणान्तराभावात् नापत्तिरिति भाट्टशङ्कां परिजिहीर्षु: योग्यानुपलब्धे: इन्द्रियसहकारित्वमात्रेणैव निर्वाहे अतिरिक्तप्रमाणत्वं न संभवतीत्याह - यद्यत्रेत्यादिना। अत्र - चक्षुस्संयोगादिमद्भूतले तर्कस्यापादकाभावसाधकविपर्ययप्रतियोग्यापाद्यकत्वरूपविपर्यये तत्कोटिपर्यवसायित्वं दर्शयति - दर्शनाभावात् नास्तीति। तद्दर्शनाभावात् तन्नास्तीत्यर्थ:। तर्कितेत्यादि। तर्किता आपादिता प्रतियोगिनो घटादे: सत्त्वस्य सत्त्वप्रसक्ते: विरोधिनी य उपलब्धि: तत्प्रतियोगिक: अभाव: अनुपलब्धि: तत्सहकृतेनेत्यर्थ:। विरोधित्वविशेषणं उपलब्धे: अनाहार्यत्वसूचनाय। प्रतियोगिसत्तापादनापादितोपलम्भप्रतियोगिकत्वरूपयोग्यताविशिष्टानुपलब्धिसहकृतेनेति तु परमार्थ:। आलोकसंयोगाद्यसत्त्वदशायां यद्यत्र घट: स्यात् तर्हि उपलभ्येत इत्यापादनासम्भवेन योग्यानुपलब्ध्यभावात् न तत्र घटाभावप्रत्यक्षमिति संक्षेप:।
      केचित्तु - तर्कितेत्यादि। तर्कितं आरोपितं यत् प्रतियोगिसत्त्वम्, तद्विरोधिनी या अनुपलब्धि: 
      तत्सहकृतेनेत्यर्थ:। एतावता प्रतियोगिसत्त्वरूप-कारणाभाव-प्रयोज्योपलब्ध्यभाव: अभावप्रत्यक्षे कारणम्, 
न तु इतरकारणविरहप्रयोज्योपलब्ध्यभाव: इति सूचितम्। अत एवान्धकारे उपलम्भाभावसत्त्वेऽपि न  घटाभावप्रत्यक्षम् - इत्याहु:।
      ननु अभावप्रमायां इन्द्रियस्य करणत्वं अनुपलब्धे: सहकारित्वं च त्वया कल्पनीयम्। 
तदपेक्षया अनुपलब्धेरेव करणत्वकल्पनं वरम् इत्याशङ्क्य अभावाधिकरणभूतलप्रत्यक्षे इन्द्रियस्य अवश्यमपेक्षणीयतया क्लृप्तेनैव इन्द्रियकरणत्वेनाभावप्रत्यक्षोपपत्तौ  अनुपलब्धेर्विंजातीयप्रमितिकरणत्वकल्पनमयुक्तमित्याह - अधिकरणेति।  
ननु विशेषणविशेष्यभावाख्य: अतिरिक्तसम्बन्ध: कल्पनीय: त्वयेत्यत आह - विशेषणविशेष्यभाव इति। 
      अत्रेदं बोध्यम् - प्रत्यक्षं द्विविधम् लौकिकम् अलौकिकं चेति। लौकिकत्वं च विषयिताविशेष:।  
लौकिके षोढा संनिकर्ष: कारणम्। अलौकिके तु सामान्यलक्षणा, ज्ञानलक्षणा, योगजधर्मश्चेति त्रिविधा  
प्रत्यासत्ति:। तत्र सामान्यलक्षणा धूमत्वादिरूपा तज्ज्ञानरूपा वा। सामान्यं लक्षणं स्वरूपं विषयो वा यस्या इति व्युत्पत्ते:। सा चाश्रयाणां निखिलधूमादीनां अलौकिकप्रत्यक्षे उपयुज्यते। अतीतानागतधूतादिषु चक्षुस्संयोगादेरसम्भवात् इन्द्रियाणां असन्निकृष्टानां प्रत्यक्षाजनकत्वात्। ज्ञानलक्षणा तु सुरभि चन्दनमिति चाक्षुषोपनीतभाने सौरभेण चक्षुषो योग्यसन्निकर्षाभावात्। एवं योगिनां देशकालविप्रकृष्टपदार्थप्रत्यक्षे योगजधर्म: प्रत्यासत्ति: कारणम् इति संक्षेप:।। 
                                      ।। इति प्रकाशिकायां प्रत्यक्षपरिच्छेद: ।।
       
                                   
44. अनुमानपरिच्छेदः-अनुमाननिरूपणम् 
      अनुमानं लक्षयतीति। प्रत्यक्षोपजीवकसङ्गत्या अनुमानं निरूपयतीत्यर्थ:। 
S44   अनुमितिलक्षणम्      
परामर्शेतीति। तथा च प्रत्यक्षप्रमित्यपेक्षया अनुमिते: विलक्षणप्रमात्वात् अनुमानस्य प्रमाणान्तरत्वं  सिध्यतीति भाव:। 
विपरीतज्ञानोत्तरप्रत्यक्षं प्रति विशेषदर्शनस्य हेतुत्वमङ्गीकुर्वतां मतमवलम्ब्य शङ्कते -  नन्विति। 
स्थाणुपुरुषसंशयेति। इदं विरुद्धभावद्वयकोटिकसंशयाङ्गीकारेण। परे तु - स्थाणुपुरुषेति।   स्थाणुत्वतदभावपुरुषत्वतदभावकोटिकेत्यर्थ: - इत्याहु:। पुरुष ऐवति निर्णयसूचनाय।  
तत्र - संशयोत्तरप्रत्यक्षस्थले। अनुव्यवसायविरोधादिति। इदमुपलक्षणम् - 'पुरुषं अनुमिनोमि'  इत्यनुव्यवसायाभावेन प्रमाणाभावादित्यपि द्रष्टव्यम्। 
S44   पक्षतातक्षणम् 
संशयोत्तरप्रत्यक्षे जननीये पक्षताया: परामर्शसहकारित्वे प्रयोजनाभावेन  पक्षतासहकृतपरामर्शजन्यत्वविवक्षणात् नातिव्याप्ति: इत्याह - पक्षतेति। ऐतेन 'वह्निव्याप्यधूमवत्पर्वतवानयं  देश:' इति विशिष्टवैशिष्ट्यावगाहिबुद्धिं प्रति विशेषणतावच्छेदकप्रकारकनिर्णयविधया 'वह्निव्याप्यधूमवान् पर्वत:'  इति परामर्शस्य कारणत्वेऽपि न तत्रातिव्याप्ति:। पक्षतासहकृतपरामर्शजन्यत्वस्य असत्त्वेन अतिव्याप्तेरभावात्  इति सङ्क्षेप:।
       
       'व्याप्तिविशिष्टपक्षधर्मताज्ञानम्' इत्यत्र व्याप्तिविशिष्टे पक्षधर्मता व्याप्तिविशिष्टपक्षधर्मता तज्ज्ञानमिति  सप्तमीतत्पुरुषाङ्गीकारे व्यभिचारिलिङ्गकानुमितौ व्याप्तिविशिष्टपक्षधर्मताज्ञानजन्यत्वाभावेन अव्याप्ति:;  अत: व्याप्तिविशिष्टपदस्य व्याप्तिविषयकेत्यर्थमवलम्ब्य ज्ञानान्तपदेन कर्मधारयमङ्गीकरोति -  व्याप्तिविषयकमिति। व्याप्त्यवच्छिन्न-प्रकारतानिरूपित - पक्षतावच्छेदकावच्छिन्न-विशेष्यताशालिनिश्चय: परामर्श  इति तु निर्गलितार्थ:। अभिनीय - अभिलापकशब्दमुच्चार्य।  
S44   व्याप्तिलक्षणम्       
       नियतसामानाधिकरण्यं साध्याभाववदवृत्तित्वादिरूपं न सम्भवति; 'इदं वाच्यम् ज्ञेयत्वात्' इत्यादौ  अव्याप्ते:। साध्याभावाप्रसिद्धेरित्यालोच्याह - हेतुसमानाधिकरणेति। 'वह्निमान् धूमात्' इत्यादौ  धूमसमानाधिकरणे योऽत्यन्ताभाव: घटात्यन्ताभाव:, तदप्रतियोगी वह्नि: तत्सामानाधिकरण्यं धूमे अस्तीति लक्षणसमन्वय:। 'धूमवान् वह्ने:' इत्यादौ तु धूमसामान्याभावस्यापि हेतुसमानाधिकरणतया तत्प्रतियोग्येव धूम इति नातिव्याप्ति:। न च 'वह्निमान् धूमात्' इत्यादौ तत्तद्वह्न्यभावस्य चालिनीन्यायेन धूमसमानाधिकरणतया तादृशाभावाप्रतियोगित्वं न कस्यापि वह्नेरित्यतिव्याप्तिरिति वाच्यम्, अप्रतियोगिसाध्येत्यस्य  प्रतियोगितानवच्छेदक-साध्यतावच्छेदकावच्छिन्नेत्यर्थतात्पर्यंकतयाऽदोषात्।   
प्रतियोगितायां साध्यतावच्छेदकसम्बन्धावच्छिन्नत्वं निवेशनीयम्। तेन 'वह्निमान् धूमात्' इत्यादौ समवायेन   वह्नित्वावच्छिन्न-प्रतियोगिताकाभावस्य धूमसमानाधिकरणत्वेऽपि न क्षति:। हेतुपदं हेतुतावच्छेदकावच्छिन्नपरम्।   
अत: 'द्रव्यम् विशिष्टसत्त्वात्' इत्यादौ विशिष्टस्य शुद्धानतिरेकितया हेत्वधिकरणगुणादिनिष्ठत्वेऽपि  द्रव्यत्वाभावस्य नाव्याप्ति:।  
       हेत्वधिकरणता हेतुतावच्छेदकसम्बन्धावच्छिन्ना ग्राह्या। तेन 'वह्निमान् धूमात्' इत्यादौ  वह्निसामान्याभावस्य धूमसमवायिनिष्ठत्वेऽपि नाव्याप्ति:। न चैवमपि 'कपिसंयोगी एवद्वृक्षत्वात्' इत्यादौ  अव्याप्ति:, साध्यस्य हेतुसमानाधिकरणात्यन्ताभावप्रतियोगितावच्छेदकावच्छिन्नत्वादिति वाच्यम्।  हेतुसमानाधिकरणात्यन्ताभावे प्रतियोगिवैयधिकरण्यस्य निवेशनीयत्वात्। केवलान्वयिसाध्यके तादृशस्य घटाभावादे: प्रसिद्धत्वात् नाव्याप्तिरिति। अधिकं अस्मदीय-मणिदीधितिव्याख्याया बुद्धिकुशलैरनुसन्धेयम्।
       
45.अनुमानविभागः - स्वार्थानुमाननिरूपणम्
स्वार्थानुमानमिति। स्वस्यार्थ: प्रयोजनं साध्यसंशयनिवृत्तिरूपं यस्मादिति व्युत्पत्त्या स्वीयसंशयनिवृत्तिप्रयोजकानुमानमित्यर्थ:। पश्यन् इति। एकसम्बन्धिज्ञानं अपरसम्बन्धिस्समारकं इति रीत्या दर्शनस्य स्मृतिहेतुत्वादित्यर्थ:। 
S45   व्याप्तिग्रहोपायनिरूपणम्
कथं व्याप्तिग्रह इतीति। व्यभिचारज्ञानदशायां न कश्चिदपि व्याप्तिनिश्चयं अभ्युपैतीति भूयोदर्शनस्य व्याप्तिनिश्चयहेतुत्वं न सम्भवतीति भाव:। इदमुपलक्षणम्-भूयोदर्शनमित्यस्य भूयसां दर्शनानां समाहार इति, 
भूयसां साध्यहेतूनां दर्शनम्, इति, भूयस्सु अधिकरणेषु दर्शनमिति वार्थं:। 
नाद्य:, एकत्रैव सहचारदर्शनधारया व्याप्तिनिश्चयप्रसङ्गात्। न द्वितीयतृतीयौ, 'एतद्रूपवान् एतद्रसात्' इत्यादौ साध्यहेत्वोरधिकरणे च 1भूयस्त्वाभावेन व्याप्त्यनिश्चयप्रसङ्गादित्यपि बोध्यम्। 
मणिकारसिद्धान्तमवलम्ब्याह - व्यभिचारज्ञानविरहेति। व्याप्तिग्राहकत्वादिति। 
व्याप्तिश्च हेतुसमानाधिकरणात्यन्ताभावप्रतियोगितानवच्छेदकसाध्यतावच्छेदकावच्छिन्न-
साध्याधिकरणवृत्तिताविशिष्टहेतुतावच्छेदकरूपैव। सामानाधिकरण्यान्तस्य रासभादिसाधारण्यात्। 
धूमत्वादे: स्वरूपतो व्याप्यतावच्छेदकत्वं तादृशधूमत्वत्वादिरूपेण च व्याप्तित्वमित्यवच्छेद्यावच्छेदकयोरैक्येऽपि 
न क्षति:। इत्थं च साध्यतावच्छेदके तथाविधप्रतियोगितावच्छेदकत्वरूपव्यभिचारग्रहाभावो विपरीतग्रहाभावविधया हेतु:। साध्यसमानादधिकरणवृत्तिहेतुतावच्छेदकांशग्रहे तु विशेषणज्ञानविधया सामानाधिकरण्यज्ञानं हेतुरिति रीत्या व्यभिचारज्ञानाभावसामानाधिकरण्यज्ञानयो: व्याप्तिग्रहहेतुतेति ध्येयम्। 
      वस्तुतस्तु हेतुव्यापकसाध्यसामानाधिकरण्यमेव व्याप्ति:। न च व्याप्ते: रासभादिसाधारण्येन प्रमात्मकरासभलिङ्गकपरामर्शात् भ्रमात्मकवह्न्यनुमित्यापत्ति:, प्रमात्मकपरामर्शस्य 
----------------------------------------
T  1. भूयस्त्वाभावेनेति। तत्र साध्यहेत्वोस्तदधिकरणस्य चैकष्यक्तित्वेन बहुतरत्वरूपानेकत्वात्मकभूयस्त्वाभावेनेत्यर्थ:।
----------------------------------------
       भ्रमात्मकवह्न्यनुमित्यजनकत्वनियमसत्त्वेन इष्टापत्तेरयोगादिति वाच्यम्। 
यद्धर्मांवच्छिन्नव्यापकत्वं व्याप्तिघटकम् तद्धर्मितावच्छेदककव्याप्तिप्रकारकनिश्चयस्यैव अनुमितिहेतुत्वोपगमेनादोषात्। अत एव व्याप्तिशरीरे धूमत्वाप्रवेशेन लाघवमिति दिक्। शङ्काचेति। व्याभिचारसंशयस्यापि व्याप्तिग्रहप्रतिबन्धकत्वानुभवात् तत्साधारणव्यभिचारज्ञानत्वावच्छिन्नाभावो हेतुरिति हृदयम्। तद्विरह: - व्यभिचारशङ्काविरह:। क्वचिरिति तर्काभावेतरनिखिलकारणसमवधानस्थल इत्यर्थ:। क्वचित् स्वतस्सिद्ध एवेति। इतरकारणविरहस्थले तादृशकारणविरहप्रयुक्त एवेत्यर्थ:। तथा च तत्र तर्कापेक्षा नेति भाव:। धूमाग्न्योरिति। धूमाग्न्योर्व्याप्तिग्रहे उत्पत्स्यमाने व्यभिचारशङ्कानिवर्तक: कार्यकारणभावभङ्गप्रसङ्गलक्षणस्तर्क इत्यन्वय:। स च तर्क: 'धूमो यदि वह्निव्यभिचारी स्यात् तर्हि    वह्निजन्यो न स्यात्' इत्याकारको बोध्य:।  
       ननु महानसीयवह्निधूमयो: सन्निकृष्टत्वेन सहचारग्रहेऽप्यन्येषां वह्निधूमानामसन्निकर्षेण  
सहचारप्रत्यक्षासम्भवेन निखिलधूमेषु व्याप्तिप्रत्यक्षं न सम्भवति। तथा च पर्वतीयधूमदर्शनेन  व्याप्तिस्मरणासम्भवात् परामर्शानुपपत्तिरित्याशयेन आशङ्कते - नन्विति। सकलवह्निधूमेषु लौकिकसन्निकर्षाभावेऽपि सामान्यलक्षणप्रत्यासत्त्यात्मकालौकिकसन्निकर्षसद्भावात् वह्नित्वावच्छिन्नसामानाधिकरण्यत्वेन निखिलवह्निधूमसहचारप्रत्यक्षसम्भवात् निखिलधूमेषु व्याप्तिग्रह: सम्भवति। एवं च पर्वतीयधूमेऽपि व्याप्तेर्गृहीतत्वेन धूमदर्शनेन व्याप्तिस्मरणसम्भवात् न परामर्शानुपपत्तिरिति समाधत्ते - वह्नित्वधूमत्वेति। 
S45    परार्थानुमाननिरूपणम्       
       यद्यपि परार्थानुमानशब्दस्य परस्य मध्यस्थस्य अर्थ: प्रयोजनं साध्यानुमितिरूपं यस्मात् इति व्युत्पत्त्या परसमवेतानुमितिकरणलिङ्गपरामर्शोऽर्थ:। अत एव 'स्वर्थानुमितिपरार्थानुमित्यो: लिङ्गपरामर्श एव करणम्' इत्याद्यग्रिममूलं साधु सङ्गच्छते, तथापि परार्थानुमानप्रयोजके पञ्चावयववाक्ये परार्थानुमानशब्दस्य औपचारिक: प्रयोग इति मनसि कृत्वा मूलमवतारयति - परार्थानुमानमाहेति।
       
46.                               न्यायावयवनिरूपणम्
पञ्चावयववाक्यं इत्यनेन पञ्च अवयवा यस्य वाक्यस्य इति व्युत्पत्त्या  प्रतिज्ञाद्यवयवपञ्चकसमुदायत्वं न्यायलक्षणं बोध्यम्। अनेन प्रतिपादिताल्लिङ्गादिति मूलस्य    
प्रतिज्ञाद्यवयवपञ्चकसमुदायप्रयोज्यलिङ्गपरामर्शादित्यर्थ:। साध्यवत्तया पक्षवचनमिति।  साध्यतावच्छेदकावच्छिन्न-साध्यप्रकारक-पक्षतावच्छेदकावच्छिन्न-पक्षविशेष्यकबोधजनकवाक्यमित्यर्थ:। 
उदाहरणात् हेतुविशिष्टे साध्यतावच्छेदकविशिष्टवैशिष्ट्यज्ञानम्, न पक्षतावच्छेदकविशिष्टे, 
उपनयाच्च पक्षतावच्छेदकविशिष्टे हेतुतावच्छेकविशिष्टवैशिष्ट्यज्ञानम्, 
न तु साध्यतावच्छेदकविशिष्टवैशिष्ट्यावगाहिज्ञानमिति तयोर्निरास:। 
वाक्यपदस्य न्यायावयववाक्यपरत्वात् न्यायबहिर्भूतवाक्यव्युदास:। एवमग्रेऽपि। 'अयं न दण्डात् तद्दण्डसंयोगाजन्यद्रव्यत्वात्' इत्यादौ प्रतिज्ञायां पञ्चम्यन्तत्वस्य सत्त्वात् अतिव्याप्तेर्वारणाय लिङ्गप्रतिपादकमिति। हेतुप्रतिपादकमित्यर्थ:। व्याप्तिप्रतिपादकमिति। प्रकृतहेतुमति प्रकृतहेतुव्यापकसाध्यबोधकवाक्यमित्यर्थ:। कथमुदाहरणस्य व्यापकत्वबोधकतेति चेत् - इत्थम्, साध्यपदस्य हेतुव्यापकत्वविशिष्टे साध्ये निरूढलक्षणया। न च द्विरुक्तयत्पदस्य वैयर्थ्यमिति शङ्क्यम्, तादृशतात्पर्यग्राहकतया सार्थक्यात्। अथ वा प्रथमयत्पदार्थे महानसे द्वितीययत्पदार्थे महानसान्यस्मिन् प्रकृतहेतुमत्वस्य, 
प्रथमतत्पदार्थे महानसे द्वितीयतत्पदार्थे महानसान्यस्मिन् साध्यस्य च शाब्दबोधे जाते उत्तरकाले 
व्यापकताबोधो मानस:। तथा च व्याप्तिप्रतिपत्तिपरत्त्वमुदाहरणस्याक्षतमिति न कश्चिद्दोष इति दिक्। व्याप्तिविशिंष्टलिङ्गप्रतिपादकमिति। पक्षतावच्छेदकविशिष्टविशेष्यकप्रकृतसाध्यव्याप्यहेतुप्रकारकबोधजनकवाक्यमित्यर्थ:। 
'पक्षधर्मताज्ञानार्थम् उपनय:' इति पाठे तु 'प्रयुज्यत' इति शेषपूरणेन प्रदर्शितार्थ एव यथाकथञ्चित्  सङ्गमनीय:। हेतुसाध्यवत्तयापक्षप्रतिपादकं वचनमिति।   हेतुज्ञानज्ञाप्यत्वविशिष्टसाध्यवद्विषयकबोधजनकवाक्यमित्यर्थ:।  
उत्तरकालमबाधितासत्प्रतिपक्षितत्वविषयकबोधो मानसो द्रष्टव्य:। 
       
 47.                       विशिष्टपरामर्शस्य अनुमितिहेतुत्वस्थापनम्
 ननु विशिष्टवैशिष्ट्यावगाहिपरामर्शस्य अनुमितिं प्रति हेतुत्वे  तत्रानन्यथासिद्धत्वनियतपूर्ववृत्तित्वयोर्द्वयो: कल्पनीयतया गौरवम्। 'वह्निव्याप्यो धूम:, धूमवान् पर्वत:' इति ज्ञानद्वयस्य तव मते विशिष्टपरामर्शं प्रति कारणत्वेन क्लृप्यतस्य करणत्वे तु अनन्यथासिद्धत्वमात्रस्य  कल्पनीयतया लाघवमिति प्राभाकर: शङ्कते - 
नन्विति। वह्निव्याप्यवानयमिति। अत्र त्वदभिमतकारणस्य असत्त्वेन व्यभिचारात् न ज्ञानद्वयस्य कारणत्वं सम्भवतीति भाव:। कथञ्चिदपि व्याप्यतावच्छेदकधूमत्वादेर्भानं परामर्शे न सम्भवतीति स्फोरणाय शाब्देति। लाघवेनेति। कल्पनालाघवेनेत्यर्थ:। तथा हि - ज्ञानद्वये अनन्यथासिद्धत्वनियतपूर्ववृत्तित्वयो: कल्पनापेक्षया विशिष्टपरामर्शे तत्कल्पनस्यैव लघीयस्त्वमिति। वस्तुतस्तु तद्धर्मावच्छिन्नविशेष्यकव्याप्तिप्रकारकनिश्चयविशिष्टतद्धर्मावच्छिन्नप्रकारक-
पक्षतावच्छेदकावच्छिन्नविशेष्यकनिश्चयस्यैव कारणतावच्छेदकत्वं ज्ञानद्वयसाधारण्येनन तन्मते मन्तव्यम्। नैयायिकमते तु - व्याप्तिविशिष्टवैशिष्ट्यावगाहिनिश्चयत्वं कारणतावच्छेदकमिति कारणतावच्छेदकलाघवम् अवधेयम्। विनिगमनाविरहेण ज्ञानमानलिङ्गत्वेनापि करणत्वं वदतां आचार्याणां मतं निरस्यति - लिङ्गं न करणमिति। व्यभिचारादिति। तत्राप्यनुमितेरनुभवसिद्धत्वेन तदव्यवहितपूर्वं भूतभविष्यद्धूमादेरसत्त्वादिति भाव:। मत इति। 'फलायोगव्यवच्छिन्नं कारणं करणम्' इति मते परामर्श एव करणमिति ध्येयम्। करणे अतिव्याप्तिवारणाय - तज्जन्यत्वे सतीति।
        
48.                                 अन्वयव्यतिरेकिनिरूपणम्
  यद्यप्यनुमाननिरूपणस्यैव प्रतिज्ञातत्वेन तद्विभाग एव उचित:, तथापि लिङ्गस्य त्रैविध्ये प्रदर्शिते तज्ज्ञानस्य त्रैविध्यं फलतीति मनसि कृत्वाह - लिङ्गं विभजत इति।
      'अन्वयेन व्यतिरेकेण च व्याप्तिमत्' इति मूलस्य 'अन्वयसहचारग्रहग्राह्यव्याप्तिमत्त्वे सति 
व्यतिरेकसहचारग्रहग्राह्यव्याप्तिमत्' इत्यर्थं मनसि कृत्वा तादृशव्याप्तिद्वयं प्रकाशयति - हेतुसाध्ययोरिति।
 S48    केवलान्वयिनिरूपणम्      
      अन्वयमात्रव्याप्तिकत्वरूपकेवलान्वयिलक्षणे मात्रपदेन व्यतिरेकव्याप्तेर्व्यवच्छेद्यतया सिद्ध्यसिद्धिभ्यां व्याघात इत्यालोच्य प्रकारान्तरेण परिष्करोति - केवलान्वयिसाध्यकमिति। केवलान्वयिसाध्यकव्यतिरेकिहेतो:
----------------------------------------
T  1. तथा च अन्वयसहचारज्ञानजन्यज्ञानविषयव्याप्तिमत्वे सति व्यतिरेकसहचारज्ञानजन्यज्ञानविषयव्याप्तिमत्त्वं अन्वयव्यतिरेकिणो लक्षणम्। तत्र सत्यन्तानुपादाने केवलव्यतिरेकिण्यतिव्याप्ति:। 
विशेष्यानुपादाने केवलान्वयिन्यतिव्याप्ति:। व्यतिरेकसहचारेणाप्यन्वयव्याप्तिरेव गृह्यत इति मते अनवयसहचारज्ञानव्यतिरेकसहचारज्ञानोभजजन्यज्ञानविषयव्याप्तिमत्त्वं अन्वयव्यतिरेकिणो लक्षणम्।
----------------------------------------
       सङ्ग्रहाय साध्ये केवलान्वयित्वं निवेशितम्। तदेव निर्वक्ति - अत्यन्ताभावेति। 
निरवच्छिन्नवृत्तिमदत्यन्ताभावेत्यर्थ:। तेन गगनाभावसंयोगाभावादिसाध्यकहेतो: सङ्ग्रह:। 
घटपदाभिधेयत्वस्य पटादावसत्त्वेन सर्वत: सत्त्वासम्भवादाह - सर्वपदाभिधेयत्वमिति।
S48  केवलव्यतिरेकिनिरूपणम्  
     मूले व्यतिरेकमात्रव्याप्तिकमिति। निश्चितव्यतिरेकमात्रव्याप्तिकमित्यर्थ:। 
तेन 'पृथिवी इतरेभ्यो भिद्यते गन्धवत्त्वात्' इत्यादौ अन्वयव्याप्तेस्सत्त्वेऽपि न लक्षणासङ्गति:। इतदभेद: - पृथिवीतरत्वावच्छिन्नप्रतियोगिताकभेद:। अन्वयित्वमिति। अन्वयसहचारग्रहग्राह्यव्याप्तिमत्त्वं स्यादित्यर्थ:। असाधारण्यमिति। सपक्षव्यावृत्तत्वरूपासाधारणलक्षणाक्रान्तत्वादिति भाव:। अप्रसिद्धसाध्यकेऽपि साध्यविशेषणकानुमितिरेवेत्याभिप्रायेणाह - साध्येत्यादि। व्यतिरेकव्याप्तीति। साध्याभावव्यापकाभावप्रतियोगित्वरूपेत्यर्थ:। पृथिवीतरसामान्यभेदो न साध्यते, अपि तु जलादिभेदकृटं साध्यते। तथा च तोक्तदोषावसर इत्याहजलादीति। जलादीनां चे त्रयोदशान्योन्याभावास्तेषां कूटं साध्यत इत्यर्थ:। समुदायस्य प्रसिद्ध्यसम्भवादाह - प्रत्येकमिनि। त्रयोदशत्वावच्छिन्नेति। अनुमिते: पूर्वं निश्चितसाध्यतावच्छेदकावच्छिन्नवतो धर्मिण एवाप्रसिद्ध्या न तत्र हेतो: सत्त्वासत्त्वनिबन्धने अन्वयित्वासाधारण्ये इति समुदितार्थ:। प्रत्येकं प्रसिद्धौ अपेक्षाबुद्धिविशेषविषयत्वरूपसमुदायत्वविशिष्टज्ञानं सम्भवति। तथा च विशेषणतावच्छेदकप्रकारकनिर्णयस्य सद्भावात् साध्यतावच्छेदकविशिष्टवैशिष्ट्यावगाह्यनुमिति: 
      व्यतिरेकव्याप्तिज्ञानं च सम्भवतीत्याह - प्रत्येकाधिकरणेत्यादिना। 
यद्यपि जलादि चतुर्दशान्योन्याभावानां चतुर्दशसु प्रत्येक प्रसिद्धानामिति रीत्या वक्तुमुचितम्, तथापि अर्थापत्ते: प्रमाणान्तरत्वमङ्गीकुर्वन्तं प्राभाकरमाक्षेप्तुं व्यतिरेकव्याप्तेरनुमित्यङ्गत्वस्य प्रदर्शनीयतया तन्मतसाधारण्येन 
व्यतिरेकव्याप्तिं प्रदर्शयितुं जलादित्रयोदशेत्यादिकथनम्। न च तन्मते चतुर्दशान्योन्याभाव: प्रसिद्धा:। अभावस्याधिकरणात्मकस्य तेनाङ्गीकारादिति ध्येयम्।
      केचित्तु - जलमेवादि: येषां त्रयोदशानामिति विग्रहेण जलादिप्रतियोगिकानां चतुर्दशानामित्यर्थ:। त्रयोदशस्विति। जलादीत्यादि:। उक्तविग्रहेण चतुर्दशस्वित्यर्थ:। अग्रेऽप्येवं बोध्यम् इत्याहु:।
       
49-51.                                पक्षलक्षणम्
मूले सन्दिग्धसाध्यवानिति। विशेष्यतासम्बन्धेन साध्यप्रकारकसंशयविशिष्ट इत्यर्थ:। सपक्षलक्षणादिकमप्येवं परिष्कर्तव्यम्। पक्षलक्षणस्याव्याप्तिमाशङ्क्ते - दीपिकायां नन्विति। संशयविघटकशाब्दबुद्धिस्थलेऽव्याप्तिमुक्त्वा प्रत्यक्षस्थलेऽपि तामाह - किंचेति। उक्तेति। सिषाधयिषाविरहविशिष्टसिद्ध्यभावरूपपक्षताश्रयत्वस्य पक्षलक्षणत्वादित्यर्थ:।
       
52.                                हेत्वभासनिरूपणम्
सद्धेतून्निरूप्य - व्याप्त्यादिविशिष्टहेतून्निरूप्येत्यर्थ:। सद्धेतुनिरूपणे असद्धेतुस्मरणात प्रसङ्गसङ्गत्या तन्निरूपणमिति भाव:। मूले हेत्वाभासा इति। हेतुवदाभासन्त इति हेत्वाभासा:। दुष्टहेतवो निरूप्यन्त इत्यर्थ:। ननु सामान्यधर्मप्रकारकज्ञानमन्तरा विशेषजिज्ञासानुदयेन सव्यभिचारेत्यादिना विभागोऽनुचित इत्याशङ्कां परिजिहीर्षु: दोषलक्षणेऽभिहिते दोषवत्त्वरूपदुष्टलक्षणस्यातिस्फटत्वात् लाभो भवतीत्याशयेन दोषसामान्यलक्षणमाह - अनुमितीति। 
हेत्वाभासत्वमिति। हेतोराभासा: हेत्वाभासा: हेतुनिष्ठा: दोषा:, तेषां भाव: तत्त्वमित्यर्थ:। 'ह्रदो वह्निमान्' इत्याद्यनुमितिं प्रति 'वह्न्यभाववान् ह्रद' इत्यादिबाधनिश्चय: प्रतिबन्धक:। प्रमात्मकतादृशनिश्चयविषयत्वं वह्न्यभाववद्ध्रदादौ अक्षतमिति लक्षणसमन्वय:। 
अत्रानुमितिपदं अजहल्लक्षणया अनुमितितत्करणान्यतरपरम्। तेन व्यभिचारादिज्ञानस्य परामर्शप्रतिबन्धकतयैव निर्वाहात् अनुमित्यप्रतिबन्धकत्वेऽपि व्यभिचारादिषु नाव्याप्ति:। 'पर्वतो निर्वह्नि:' इति बाधभ्रमस्य 'पर्वतो वह्निमान्' इत्यनुमितिप्रतिबन्धकत्वात् तद्विषयवह्न्यभावादौ अतिव्याप्ति: अत: यथार्थेति। भ्रमाभिन्नेत्यर्थ:।
       अथैवमपि वह्न्यभाववद्ध्रदात्मकबाधैकदेशे वह्न्यभावादौ अतिव्याप्ति:। 'वह्न्यभाववान् ह्रद:' इत्याकारकयर्थार्थज्ञानविषयत्वस्य तत्र सत्त्वादिति चेत्-न। यद्रूपावच्छिन्नविषयकज्ञानसामान्यं अनुमितिप्रतिबन्धकं 
तद्रूपावच्छिन्नत्वं दोषत्वमित्यर्थपर्यवसानेनादोषात्। वह्न्यभावत्वावच्छिन्नविषयकस्य 'वह्न्यभाववान् ह्रद:' इति ज्ञानस्यानुमितिप्रतिबन्धकत्वेऽपि तादृशज्ञानसामान्यान्तर्गतस्य 'वह्न्यभाव' इत्याकारकज्ञानस्य अप्रतिबन्धकत्वेन वह्न्यभावत्वादे: यद्रूपपदेनोपादानासम्भवात्। न च तर्हि यथार्थपदं व्यर्थम्। 'पर्वतो निर्वह्नि:' इति भ्रमविषयेऽपि वह्न्यभावादावतिव्याप्ते: उक्तरीत्यैव वारणादिति वाच्यम्। ज्ञानपदस्य ज्ञानविशेषतात्पर्यग्राहकतया यथार्थपदसार्थक्यात्। एवं च यद्रूपावच्छिन्नविषयकानाहार्याप्रामाण्यज्ञानानास्कन्दितनिश्चयसामान्यं प्रकृतानुमितिप्रतिबन्धकं तद्रूपावच्छिन्नत्वं दोषत्वमित्यर्थ: पर्यवसित:। तेन वह्न्यभाववद्ध्रदविषयकस्य आहार्यस्य  अप्रामाण्यज्ञानविशिष्टस्य संशयस्य च अनुमित्यप्रतिबन्धकत्वेऽपि नासम्भव इत्यलं पल्लवितेन। 
       परे तु - इदं दुष्टानामेव लक्षणम्। परन्तु ज्ञायमानव्यभिचारादे: प्रतिबन्धकत्वमभ्युपेत्य।  तदर्थस्तु अनुमितिप्रतिबन्धका ये व्यभिचारादय: एकज्ञानविषयप्रकृतहेतुतावच्छेदकवत्त्वसम्बन्धेन  तत्प्रकारकयथार्थज्ञानविशेष्यत्वम्। 'धूमवान् वह्ने:' इत्यादौ धूमाभाववद्वृत्तित्वविशिष्टवह्नि: व्यभिचार:,  
       उक्तसम्बन्धेन 'तद्वान् वह्नि:' इत्याकारकयथार्थंज्ञानविशेष्यत्वमस्तीति लक्षणसमन्वय:। अनुमितिपदस्य प्रकृतानुमितिपरतया सद्धेतौ अनुमितिप्रतिबन्धकीभूतव्यभिचारादीनामप्रसिद्धत्वात् नातिव्याप्ति:। यथार्थपदानुपादाने दर्शितसम्बन्धेन व्यभिचारप्रकारकभ्रमविशेष्यत्वस्य सद्धेतावपि सत्त्वेनातिव्याप्ति: स्यादिति तन्निवेश इत्याहु:।

53.                                 सव्यभिचारनिरूपणम् 
स त्रिविध इतीति। सामान्यलक्षणन्तु साधारणाद्यन्यतमत्वं स्फटम्। मूले तत्रेति। साधारणादिमध्य इत्यर्थ:। साध्याभाववद्वृत्तिरिति। साध्यतावच्छेदकधर्मसम्बन्धावच्छिन्नप्रतियोगिताकाभाववन्निरूपितहेतुतावच्छेदकसम्बन्धावच्छिन्नाधेयतावानित्यर्थ:। तेन 'वन्हिमान् धूमात्' इत्यादौ हेतुमति पर्वतादौ तत्तत्साध्याभावस्य सम्बन्धान्तरावच्छिन्नसाध्यसामान्याभावस्य च 
सत्त्वेऽपि साध्याभाववति धूमावयवादौ समवायादिना धूमादेर्वृत्तित्वेऽपि च नातिव्याप्ति:। 
अत्र च साध्याभाववत्तायां सम्बन्धविशेषावच्छिन्नत्वानिवेशे 'वन्हिमान् धूमात्' इत्यादौ वन्ह्याद्यभावस्य कालिकसम्बन्धेन पर्वतादौ वृत्तेरतिव्याप्ति:। दैशिकविशेषणताविशेषावच्छिन्नत्वनिवेशे घटत्वाभावादिसाध्यकव्यभिचारिणि साध्याभावस्य घटत्वादे: विशेषणताविशेषणाधिकरणाप्रसिद्ध्याऽव्याप्ति:। अत: साध्यतावच्छेदकसंबन्धेन साध्यवत्ताग्रहं प्रतियेय सम्बन्धेन साध्याभाववत्तानिश्चय: प्रतिबन्धक: तेन सम्बन्धेन साध्याभाववत्त्वं विवक्षणीयम्। वन्ह्यादौ साध्ये तादृशसम्बन्धो दैशिकाविशेषणता, घटत्वाभावादौ च साध्ये समवायस्तथेति न दोष:। 'कपिसंयोगी एतद्वृक्षत्वात्' इत्यादौ तादृशसम्बन्धो निरवच्छिन्नदैशिकविशेषणतेति 
दिक्।                                        
      न च विरुद्धेऽतिव्याप्तिरिति भ्रमितव्यम्। उपधेयसङ्करेऽप्युपाधेरसङ्कर इति न्यायात्, 
तस्य विरुद्धसाधारण्येऽपि क्षतिविरहात्। मूले सर्वसपक्षव्यावृत्त इति। सपक्षवत्तित्वसामान्याभाववानित्यर्थ:। सर्वपदं सपक्षवृत्तित्वसामान्याभावनिवेशस्फोरकम्। सपक्षपदं निश्चितसाध्यवदर्थवदर्थकम्। शब्देऽनित्यत्वसाधकशब्दत्वादिसद्धेतावपि पक्षे साध्यसन्देहदशायामसाधारण्यस्येष्टत्वात् इति संप्रदायविद:।
      नवीनास्तु- सद्धेतावपि पक्षे साध्यसन्देहदशायामसाधारण्यस्य प्रकृतपरामर्शकालिकविरुद्धपरामर्शदशायां सत्प्रतिपक्षस्य च स्वीकारे बाधभ्रमदशायां बाधस्याप्यङ्गीकारापत्ते:। न हि वैषम्ये युक्तिं पश्याम:। एवं चात्र सपक्षपदं केवलसाध्यवत्परम्। 
'शब्दो नित्य: शब्दत्वात्' इत्यादिसाध्यवदवृत्तिहेतोरेव लक्ष्यतेति न कोऽपि दोष इति प्राहु:।
      अन्वयेति। अन्वयव्यतिरेकदृष्टान्तरहितत्वं च किंचिद्विशेष्यकनिश्चयाविषयसाध्यकत्वे सति किंचिद्विशेष्यकनिश्चाविषयसाध्याभावकत्वम्। नवीनमते तु - अत्यन्ताभावाप्रतियोगित्वविशिष्टसाध्यादिकत्वमेवानुपसंहारत्विम्। तज्ज्ञानस्य व्यतिरेकव्याप्तिज्ञानप्रतिबन्धकता।
       
54.                                विरुद्धनिरूपणम्
साध्याभावव्याप्त इति। साध्याभावव्याप्ति: साध्यवदवृत्तित्वम्। असाधारण्यस्य तु निश्चितसाध्यवदवृत्तित्वरूपतया नाभे
द:। नवीनमते तु - साध्याभावस्य व्यतिरेकव्याप्ति: साध्यव्यापकाभावप्रतियोगित्वरूपेति नासाधारण्याभेद:। 
एतादृशव्याप्तिविशिष्टहेतुमत्ताज्ञानं साक्षादनुमितिप्रतिबन्धकमिति ध्येयम्।
55.                               सत्प्रतिपक्षनिरूपणम्
यस्य साध्याभावेत्यादि। यत्सम्बन्धि यत्साध्यं तदभावव्याप्यहेत्वन्तरस्य ज्ञानं पक्षेऽस्ति स सत्प्रतिपक्ष इत्यर्थ:। प्रकृतसाध्यव्याप्यत्वेन ज्ञायमानो य: प्रकृतहेतु: ततोऽन्यस्मिन् हेतौ सांध्याभावव्याप्यत्वज्ञानदशायामेव   तस्य सत्प्रतिपक्षतेति सूचनाय हेत्वन्तरमिति इति प्राञ्च:।  नवीना: पुनरेवं वर्णयन्ति - यत्सम्बन्धिसाध्याभावव्याप्यहेत्वन्तरस्य पक्षे सत्त्वं स तथाविध इत्यर्थ इति।
56.                                 असिद्धनिरूपणम्
आश्रयासिद्धो यथेति। आश्रयासिद्धिश्च पक्षे पक्षतावच्छेदकविरह:, पक्षतावच्छेदकविरहवान् पक्षो वा। 
स च नास्त्येवेति। अरविन्दस्य प्रसिद्धत्वात् 'सविशेषणेहि' इति न्यायेन अरविन्दे गगनीयत्वं नास्तीति पर्यवसितोऽर्थ:। स्वरूपासिद्धिश्च पक्षे हेत्वभाव: हेत्वभाववान् पक्षो वा। 
      ननु सोपाधिकस्य अतिरिक्तस्य सद्भावात् कथ पञ्चहेत्वाभासा इत्यत आह - सोपाधिक इति। व्याप्यत्वासिद्धि: व्याप्त्यभाव:, तस्या: सोपाधिकहेतौ नियमेन सत्त्वात् सोपाधिको व्याप्यत्वासिद्ध एव न त्वतिरिक्तो हेत्वाभास इति भाव:। उपाधेर्दोषत्वमसम्भवीति दीपिकायां व्यक्तीभविष्यत्यग्रे।
      अत्रेदमवधेयम् - साध्ये साध्यतावच्छेदकाभाव: साध्याप्रसिद्धि:। हेतौ हेतुतावच्छेदकाभाव: साधनाप्रसिद्धि:। यथा काञ्चनमयवह्रिमान् काञ्चनमयधूमात् इत्यादौ। तद्ग्रहदशायां हेतुतावच्छेदकविशिष्टे साध्यतावच्छेदकविशिष्टव्याप्तिग्रहप्रतिबन्ध: फलम्। तयोर्व्याप्यत्वासिद्धावन्तर्भावात् न हेत्वाभासाधिक्यमिति।
S56 उपाधिनिरूपणम्
      साध्यव्यापकत्व इति। साध्यव्यापकत्वसाधनाव्यापकत्वे एकरूपेण एकसम्बन्धेन च ग्राह्ये। 
तेन 'वह्निमान् धूमात्' इत्यादौ तत्तद्वह्नौ वह्नित्वेन साध्यव्यापकत्वस्य तत्तद्वन्हित्वेन साधनाव्यापकत्वस्य च सत्त्वेऽपि नातिव्याप्ति:, न वा संयोगेन साध्यव्यापकस्य वह्ने: समवायेन साधनाव्यापकत्वेऽपि तत्रातिव्याप्ति:। मूलोक्तोपाधि लक्षणेऽव्याप्तिं वारयितुं लक्ष्यभेदेन लक्षणभेदं प्रदर्शयति - उपाधिश्चतुर्विध इति। यद्धर्मविशिष्टसाध्यव्यापकत्वं तद्धर्मविशिष्टसाधनाव्यापकत्वं लक्षणे निवेशनीयम्। अन्यथा पर्वतत्वात्मकपक्षधर्मावच्छिन्नसाध्यव्यापकस्य कस्यचित् धूमत्वावच्छिन्नाव्यापकत्वात् अतिव्याप्ति: स्यादिति ध्येयम्। 
उदासीनेति। पक्षधर्मसाधनधर्माभ्यां भिन्नेत्यर्थ:। बहिर्द्रव्यत्वम् - आत्मान्यद्रव्यत्वम्। इदं केवलप्रत्यक्षत्वस्यैव साध्यत्वानुसारेण। प्रागभावो विनाशी जन्यत्वादिति। 
अत्र जन्यत्वं पक्षधर्मो न भवतीति साधनावच्छिन्नसाध्यव्यापकत्वघटितलक्षणम्। अनित्यत्वव्यापकतिति। विनाशित्वव्यापकमित्यर्थ:। जन्यत्वस्योदासीनत्वं सम्पादयितुं प्रमेयत्वादिति।

57.दोषाणामनुमितिप्रतिबन्धकत्वप्रकारकशोधनम्
S57. दोषाणामनुमितिप्रतिबन्धकत्वप्रकारकशोधनम्
बाधस्य - साध्याभाववत्तानिश्चयस्य। ग्राह्याभावनिश्चयत्वेनेति। अनुमितिप्रतिबन्धकत्वमित्यनेनान्वयि। विरोधिज्ञानसामग्रीत्वेनेति। इदं प्राचीनमते। वस्तुतस्तु विरोधिपरामर्शस्य साध्याभावव्याप्यवत्तनिश्चयत्वेनैव प्रतिबन्धकत्वं लाघवादिति ध्येयम्। इतरेषाम् - व्यभिचारादिग्रहाणाम्। तत्रापि - व्यभिचारादिग्रहेष्वपि। साधारणस्येति। भावप्रधाननिर्देशतया 
साधारण्यस्येत्यर्थ:। अव्यभिचाराभावरूपतया। तद्ग्रहस्येति शेष:। व्याप्तिज्ञानप्रतिबन्धकत्वमित्यनेनान्वय:। एवमग्रेऽपि। हेतौ साध्याभाववद्वृत्तित्वस्येव साध्यतावच्छेदके हेतुसमानाधिकरणात्यन्ताभावप्रतियोगितावच्छेदकत्वस्यापि व्यभिचारतया तद्ग्रहस्य हेतुसमानाधिकरणात्यन्ताभावप्रतियोगितावच्छेदकत्वाभावरूपो योऽव्यभिचार: तद्ग्रहप्रतिबन्धकतेति भाव:। 
हेतौ साध्याभाववद्वृत्तित्वप्रकारकग्रहस्य व्याप्तिग्रहप्रतिबन्धकत्वं तु मणिमन्त्रादिन्यायेन विशिष्टव्याप्त्यभावतया - हेतुव्यापकतावच्छेदकसाध्यतावच्छेदकावच्छिन्नसामानाधिकरण्याभावरूपतया। व्याप्तिसंशयाधायकत्वेनेति। हेतावसाधारण्यादिज्ञानदशायां हेतुसाध्ययो: सामानाधिकरण्यनिश्चयासंभवेन पक्षान्तर्भावेन च साध्यसंशयसत्त्वेन व्याप्तिसंशयसम्भवात् न व्याप्तिनिर्णय इति प्राचीनमतमभिप्रेत्येदम्। पक्षधर्मताज्ञानप्रतिबन्धकत्वमिति। 
पक्षे पक्षतावच्छेदकविरहस्य हेतुविरहस्य च निश्चयदशायां हेतौ पक्षतावच्छेदकविशिष्टपक्षवृत्तित्वग्रहासंभवादिति भाव:।
       ननु पञ्चत्वोक्तिरसङ्गता, हेतौ उपाधिग्रहदशायामपि व्याप्तिनिश्चयासंभवेन उपाधिज्ञानस्य व्याप्तिनिश्चयप्रतिबन्धकताया अवश्यं वक्तव्यतया उपाधेरपि हेत्वाभासलक्षणाक्रान्तत्वादत आह - उपाधिस्त्विति। व्यभिचारज्ञानद्वारेति। तथा च हेत्वाभासलक्षणे साक्षादनुमितितत्करणान्यतरप्रतिबन्धकत्वस्यैव निवेशनीयतया परमुखनिरीक्षकस्योपाधेर्न हेत्वाभासत्वमिति भाव:। ननु तथापि सिद्धिसत्त्वेऽनुमित्यनुदयात् तद्विषयस्य साध्यवत्पक्षस्यापि हेत्वाभासत्वमावश्यकमित्याशङ्कां जरन्नैयायिकानां मतमवलम्ब्येष्टापत्त्या परिहरति - सिद्धसाधनं त्विति। पक्षताविघटकतयेति। तन्मते पक्षताया: साध्यसंशयरूपतया तद्विघटकत्वं साध्यनिश्चयस्याक्षतमिति भाव:। अन्तर्भवतीति। तथा च न विभोगव्याघात इति भाव:। दर्शितमतमतिशिथिलमित्यालोच्याह - निग्रहेति। न च सिद्धान्तेऽनुमितिं प्रति सिद्धे: प्रतिबन्धकतया तद्विषयस्य कथं हेत्वाभासता नेति वाच्यम्। सिषाधयिषाया: सिद्धिनिष्ठप्रतिबन्धकतायां उत्तेजकतया केवल सिषाधयिषासहितसिद्धौ प्रतिबन्धकत्वाभावेन तद्विषये उक्तहेत्वाभासलक्षणासंस्पर्शात्। अधिकं अस्मदीयाभिनवदीधितिव्याख्यायां तर्ककर्कशविचारचातुरीधुरीणैरनुसन्धेयम्।।
                                ।। इति प्रकाशिकायामनुमानपरिच्छेद: ।।
       
58. उपमानपरिच्छेदः - उपमाननिरूपणम् 
    उपमानं लक्षयतीति। अवसरसङ्गत्या उपमानं निरूपयतीत्यर्थ:। उपमितिस्वरूपं व्युत्पादयति - 
मूले संज्ञेति। संज्ञा - गवयपदम्। संज्ञी - गवय:, तयो: सम्बन्ध: शक्ति:, तज्ज्ञानमित्यर्थ:। 
लक्षणं तु उपमिनोमि इत्यनुव्यवसायगम्योपमितित्वमेव। वाक्यार्थं स्मरन् गोसदृशं पिण्डं पश्यतीति। 
एतेन स्मरणं सादृश्यदर्शनजन्यम् उद्बोधकान्तरजन्यं वा। उभयमपि सादृश्यदर्शनसहकानि, 
न तु सादृश्यदर्शनजन्यमेव स्मरणं सहकारीति सूचितम्।
      प्राञ्चस्तु - 'वाक्यार्थं स्मरन्' इत्यत्र वर्तमानसामीप्ये प्रत्यय:। वाक्यार्थं स्मरिष्यन्नित्यर्थ:। 
एवं च वाक्यार्थस्मरणस्य सादृश्यदर्शनजन्यतालाभेन व्यापारतालाभ: --- इत्याहु:। 
      तेदनन्तरमित्यादि। सादृश्यदर्शनानन्तरम् 'गवयो गवयपदवाच्य' इत्याकारिका  गवयत्वरूपलघुधर्मधर्मितावच्छेदककोपमितिरुत्पद्यत इत्यर्थ:। इदमुपलक्षणम् - वैधर्म्यदर्शनेनाप्युपमितिरिति ध्येयम्।
       वैशेषिकास्तु - पदवाच्यत्वव्याप्यसादृश्यादिपरामर्शात् पदवाच्यत्वस्यानुमितिरेव, अतो नोपमानं प्रमाणान्तरम् - इत्याहु:। तच्चिन्त्यम्-व्याप्तिज्ञानमन्तरेणापि पदवाच्यत्वप्रमितेरनुभवद्धित्वात्। इत्यन्त्र विस्तर:।
                             ।। इति प्रकाशिकायाम् उपमानपरिच्छेद: ।।
                      
59.शब्दपरिच्छेदः-शब्दनिरूपणम्

    शब्दं लक्षयतीति। उपजीव्योपजीवकत्वसङ्गत्या शब्दं नि - पयतीत्यर्थ:। 
अत्र ज्ञायमानशब्दस्य शब्दप्रमाणतया शब्दे उपमानोपजीवकत्वाभावात् उपमितिशाब्दबोधरूफलयो: सङ्गतिर्बोध्या। तथा हि - शक्तिपरिच्छित्तिरेवोपमिति:। तस्याश्च शाब्दबोधोपजीव्यत्वेन फलयोरुपजीव्योपजीवकत्वसम्भव:। तादृशसङ्गतेश्च फलनिष्ठत्वेऽपि स्वाश्रयकरणत्वात्मकपरम्परासम्बन्धेन करणनिष्ठत्वात् करणयोरनन्तराभिधानप्रयोजकत्वम्। शब्दज्ञानस्य 
प्रमाणत्वाङ्गीकर्तृनवीनमते तु उपमिते: शक्तपदविषयकत्वेन शब्दप्रमाणतया तत्र चोपमानजन्यत्वस्याक्षततया स्वरूपयोरपि सङ्गतिरिति मन्तव्यम्।
      मूले आप्तवाक्यं शब्द इति। शब्द इति लक्ष्यनिर्देश:। प्रमाणशब्द इति तदर्थ:। आप्तवाक्यमिति लक्षणम्। भवति हि पयसा सिञ्चतीत्यादिशब्द: आप्तोक्तवाक्यम्। न तु वह्निना सिञ्चतीत्यादिशब्द:, तदुच्चारणकर्तु: यथार्थवक्तृत्वरूपाप्तत्वाभावात्। प्रकृतवाक्यार्थगोचरयथार्थज्ञानजन्यवाक्यं प्रमाणशब्द इति तु निष्कर्ष:। वाक्यप्रयोगे वाक्यार्थंज्ञानस्य हेतुत्वात् लक्षणसङ्गति:। स्फुटमेतत् शब्दमणौ। 
S59   शक्तिनिरूपणम् 
मीमांसकमतनिरासकत्वेन अग्रिममूलमवतारयितुं तन्मतसाधारण्येन शक्तिपदार्थमाह - अर्थस्मृत्यनुकूलेति। 
शाब्दबोधजनक-अर्थस्मृत्यनुकूल: घटादिपदघटादिरूपार्थयो: सम्बन्ध: शक्तिरित्यर्थ:। अनुकूलत्वम्। 
इह प्रयोजकत्वम्। तच्च कारणतावच्छेदकपदपदार्थसम्बनधेऽप्यक्षतम्। घटादिपदतदर्थयोरन्यसम्बन्धवारणाय अनुकूलान्तं विवक्षितार्थकम्। अन्यसम्बन्धज्ञानस्यार्थस्मृतिजनकत्वेऽपि शाब्दबोधजनकस्मृतिजनकत्वाभावात्। अर्थस्मृत्यनुकूलत्वस्य अदृष्टादिसाधारण्यात् विशेष्यमिति ध्येयम्। पदार्थान्तरमिति। तत्तत्पदार्थतावच्छेदकाभावकूटवदित्यर्थ:। तेनातिरिक्तपदार्थत्वस्य अन्यमताप्रसिद्धत्वेऽपि न व्याघात:। अस्मात् पदात् अयमर्थो बोद्धव्य इति मूलस्य 'एतत्पदजन्यबोधविषयोऽयमर्थ:' इत्याकारकेश्वरेच्छा शक्तिरित्यर्थ:। 
       न तु पदार्थान्तरमिति। न चेश्वरीयज्ञानस्येच्छाया: कृतेर्वा शक्तिरूपत्वमिति विनिगमनाविरहात् अतिरिक्तैव शक्तिरिति वाच्यम्। आधुनिकसङ्केतस्य इच्छारूपतया शक्तेरपि इच्छारूपत्वे सङ्केतज्ञानस्य 
अनुगतकार्यकारणभाव: सम्भवति नान्यथा इत्येवं विनिगमकसंभवेन, इच्छाया एव शक्तित्वस्वीकारात्।
       न च - भगवदिच्छाया: सकलविषयिण्या: शक्तित्वस्वीकारे घटपदबोद्धव्यत्वप्रकारकतदिच्छाया: पटेऽपि सत्त्वात् घटपदवाच्यत्वस्य अतिप्रसङ्ग:। एवं गङ्गापदजन्यबोधविषयत्वप्रकारकेच्छाया: तीरेऽपि सत्त्वेन शक्त्यैव तद्बोधसम्भवे लक्षणोच्छेदापत्तिरिति - वाच्यम्। यत: तत्तत्पदवाच्यत्वं  तत्तत्पदजन्यबोधविषयत्वप्रकारतानिरूपितेश्वरेच्छीयविशेष्यतावत्त्वम्। तादृशप्रकारतानिरूपितविशेष्यतासम्बन्धेन तदिच्छावत्त्वं वा। तथा च तादृशस्य घटपदवाच्यत्वस्य पटेऽसत्त्वात् नातिप्रसङ्ग:। 
गङ्गादिपदजन्यत्वस्य बोधांशे, बोधविषयत्वस्य च तीरांशे, स्वातन्त्र्येण भानमीश्वरेच्छायां उपेयते। 
इत्थं च विशकलितभानस्थले निरूप्यनिरूपकभावापन्नविषयताया अभावेन  
गङ्गापदजन्यत्वप्रकारतानिरूपितबोधविषयत्वप्रकारतानिरूपितविशेष्यतासम्बन्धेन इच्छावत्त्वस्य तीरेऽसत्त्वेन 
न क्षतिरिति सङ्क्षेप:।
S59   शक्तिग्रहोपायप्रतिपादनम् 
      शक्तिग्रहश्च वृद्धव्यवहारेणेति। शक्तिग्रहस्तु वृद्धव्यवहारादिना सम्भवतीत्यर्थ:। 
आदिना व्याकरणादिपरिग्रह:। अत एव 
                        शक्तिग्रहं व्याकरणोपमानकोशाप्तवाक्याद्व्यवहारतश्च।
                        वाक्यस्य शेषाद्विवृतेर्वदन्ति सान्निध्यत: सिद्धपदस्य वृद्धा:।।
       इत्यभियुक्तोक्ति: सङ्गच्छते। व्याकरणात् प्रकृतिप्रत्ययादीनां शक्तिग्रह:। उपमानात् शक्तिग्रहस्तु अधस्ताद्दर्शित:।
       'अप्येकदन्तहेरम्बलम्बोदरगजानना:' इति कोशादेकदन्तादिशब्दा: गणेशत्वविशिष्टे शक्ता इत्यर्थकात् गणेशत्वविशिष्टे शक्तिग्रह:। तत्रैकदन्तादिशब्दानामेव पदार्थतया तेषां विभिन्नत्वेन द्वन्द्वोपपत्ति:। 
'कोकिल: पिकशब्दवाच्य:' इत्याप्तवाक्यात् पिकपदस्य कोकिले शक्तिग्रह:।
       व्यवहारत: शक्तिग्रहं उपपादयति - व्युत्पित्सुरिति। शक्तिग्रहेच्छावानित्यर्थ:। उत्तमवृद्वेति। प्रयोजकवृद्धेत्यर्थ:। मध्यमवृद्धस्येति। प्रयोज्यवृद्धस्येत्यर्थ:। गवानयनं दृष्ट्वा प्रवृत्तिमुपलभ्य चेत्यन्वय:। उपलभ्येत्यस्यानुमायेत्यर्थ:। 'इयं क्रिया प्रयत्नपूर्विका विलक्षणक्रियात्वात् स्वीयक्रियावत्' इत्यनुमानप्रयोगो  बोध्य:। प्रवृत्तिजनकज्ञानस्य - गवानयनगोचरप्रयत्नजनकगवानयनज्ञानस्य। वाक्यस्य विशिष्टेऽर्थे शक्तिर्न  कल्पनीया, तादृशार्थस्य समभिव्याहारलभ्यत्वात्। 
'अनन्यलभ्यो हि शब्दार्थ' इति न्यायादित्यभिसन्धिमाह - अश्वमानयेत्यादि। आवापोद्वापाभ्यामिति। 
आवाप: - सङ्ग्रह:। उद्वाप: - त्याग:। व्युत्पद्यत इति। व्युत्पत्त्याश्रयो भवतीत्यर्थ:। वाक्यशेषात् यथा - 'यवमयश्चरुर्भवति' इत्यत्र यवशब्द: आर्यव्यवहारात् दीर्घशूकविशिष्टस्य वाचक:, म्लेच्छव्यवहारात् प्रियङ्गोर्वाचको वेति संन्देहे -
                             'वसन्ते सर्वसस्यानां जायते पत्रशातनम्।
                             मोदमानाश्च तिष्ठन्ति यवा: कणिशशालिन:।।' 
इति वाक्यशेषात् दीर्घशूकविशिष्टे शक्तिनिर्णय:। प्रियङ्गौ तु शक्तिभ्रमात् प्रयोग:। विवरणात् यथा- 'पयति पाकं करोति' इत्यत्र यत्नार्थककरोतिना सर्वाख्यातव्याख्यानात् आख्यातस्य यत्नत्वविशिष्टे शक्तिग्रह:। प्रसिद्धपदसान्निध्यात् शक्तिग्रहस्तु 'विकसितपद्मे मधुकर:' इत्याद्यग्रिमग्रन्थेन स्फुटीभविष्यति इत्यलं पल्लवितेन।
S59   शब्दानां सिद्धपरत्वमपीति निरूपणम्   
       व्यवहारस्य। कार्यपरत्वादिति योजना। कार्यपरत्वं च कृतिसाध्यानयनादिरूपक्रियातात्पर्यकत्वम्। व्युत्पत्ति: - शक्तिग्रह:। व्यवच्छेद्यं स्फुटयति - न सिद्धेति। सिद्धेऽपि व्यवहारादिति। तथा च सिद्धेऽपि शक्तिग्रहस्त्वावश्यक:। अन्यथा तत्रानुभवसिद्धस्य शब्दबोधस्य अपलापापत्तेरिति भाव:।
S59    लक्षणानिरूपणम्  
तीरेऽपि शक्तिर्न कल्प्यत इति। गङ्गापदस्येति शेष:। ननु एवं सैन्धवादिपदानां नानार्थकत्वानुपपत्ति:, एकत्र शक्ति: अन्यत्र लक्षणेत्येव निर्वाहादत आह - सैन्धवादाविति। आदिना हर्यादिपरिग्रह:। सम्बन्धाभावादिति।  संयोगादिरूपसम्बन्धाभावादित्यर्थ:। इदमुपलक्षणम्-प्रसिद्धयोरर्थयो: कुत्र लक्षणेत्यत्र विनिगमकाभावेन उभयत्र शक्तिकल्पनस्यावश्यकतेति।
      मञ्चा इति। मञ्चपदं मञ्चस्थपुरुषे लाक्षणिकम्। वाच्यार्यस्य क्रोशनकर्तृत्वान्वयाभावादित्यर्थ:। वाच्यार्थस्यापीति। अपिना लक्ष्यसमुच्चय:। छत्रिण इति। एकसार्थवाहित्वेन छत्र्यच्छत्रिषु गमनकर्तृत्वान्वय:। तात्पर्यानुपपत्तिरेव लक्षणाबीजम्। न च छत्रीत्यस्य मतुबर्थकेनिप्रत्ययान्तस्य पदसमूहरूपत्वेन तच्छक्याप्रसिद्ध्या तत्सम्बन्धरूपलक्षणाया अभावेन कथमिदमुदाहरणमिति वाच्यम्। 'प्रतिपाद्यसम्बन्ध एव लक्षणा' इत्येतदभिप्रायेण तदुदाहरणदानात्। अन्यथा 'काकेभ्यो दधि रक्ष्यताम्' इत्याद्युदाहर्तव्यम्। तत्र काकपदस्य 
काकतदितरसाधारणदध्युपवातकत्वावच्छिन्नपरत्वात्।
       केचित्तु - छत्रपदस्य एकसार्थे लक्षणा। तद्धितार्थ: सम्बन्धी। तथा चैकसार्थंसम्बन्धिनो गच्छन्तीत्यन्वयबोध: इत्याहु:। 
       तत्त्वमसीति। तत्पदवाच्ये सर्वज्ञत्वादिविशिष्टे त्वंपदवाच्यस्यान्त:-करणादिविशिष्टस्याभेदान्वयानुपपत्त्या उभयत्र विशेषणांशपरित्याग:। तथा च तत्पदलक्ष्यस्य शुद्धस्य त्वंपदलक्ष्येण सह अभेदान्वयोपपत्तिरित्यभिप्राय:। इदमुदाहरणं तु जीवब्रह्मणोरैक्यं ब्रुवतां ब्रह्मवादिनां मताभिप्रायेण। नैयायिकमते तस्यासंमतत्वात्। नैयायिकमतरीत्या तु 'साऽयम् देवदत्त' इत्यादौ तत्तांशस्य इदानीमसम्भवाद्धानम्, इदंत्वांशस्य सम्भवादहानमिति जहदजहल्लक्षणामाचक्षते।
       परे तु - 'घटो नित्य:' इत्यादौ घटत्वस्येव 'सोऽयम् देवदत्त' इत्यादौ तत्तांशस्योपलक्षणतया भाने न किंचित् बाधकमिति किं जहदजहल्लक्षणयेति वदन्ति।
S59     गौणीव्यञ्जनयोर्वृत्त्यन्तरत्वखण्डनम्  
गौण्या वृत्त्यन्तरत्वं निराचष्टे - गौण्यपीति। ननु 'गङ्गायां घोष' इत्यत्र तीरे शक्यस्य प्रवाहस्येव 'अग्निर्माणवक' इत्यादौ माणवके शक्यस्य अग्ने: साक्षात्सम्बन्धो न संभवति इति कथं लक्षणया निर्वाह इत्यत आह - लक्ष्यमाणेति। लक्ष्यमाणो यो गुण: शुचित्वादि: तत्सम्बन्धरूपां इत्यर्थ:। अयमभिप्राय: - शक्यसम्बन्धो हि लक्षणा। स च क्वचित्साक्षात्सम्बन्ध:, क्वचित्परम्परासम्बन्ध:। एवं च शक्यस्याग्ने: स्वनिष्ठशुचित्ववत्त्वसम्बन्ध एव लक्षणेति।
       आलङ्कारिका: पुनरेवमाहु: - 'तीरे घोष' इति शब्दप्रयोगे स्वायत्ते 'गङ्गायां घोष:' इत्यनन्विताभिधानं शैत्यपावनत्वादिप्रतीत्यर्थम्। न च सा प्रतीतिर्लक्षणया उपपद्यते केवलतीरलक्षणयैव अन्वयानुपपत्तिपरिहारे शैत्यपावनत्वादिविशिष्टलक्षणायां मानाभावात्। तस्मात् व्यञ्जनावृत्तिरङ्गीकर्तव्येति। तन्मतं निरस्यति -        
       व्यञ्जनापीति। शक्तिलक्षणान्तर्भूतेति। अयम्भाव: - नानार्थकस्थले 'दूरस्था भूधरा रम्या:' इत्यादौ भूधरशब्देन पर्वतानामिव राज्ञामपि शक्त्यैव प्रतीति: सम्भवति। 'गङ्गायां घोष' इत्यादौ तु शैत्यपावनत्वादिविशिष्टतीरप्रतीतिरपि 
लक्षणासाम्राज्यादेव। तत्र लक्षणाकल्पिकाया: तात्पर्यानुपपत्तेरेव सद्भावात् 
किं व्यञ्जनयेति। ननु शब्दशक्तिमूलाया व्यञ्जनाया अन्यथासिद्धत्वेऽपि अर्थशक्तिमूलायास्तस्या नान्यथासिद्धि:। तथा हि -
                         गच्छ गच्छसि चेत्कान्त पन्थान: सन्तु ते शिवा:।
                         ममापि जन्म तत्रैव भूयात् यत्र गतो भवान्।।
       इत्यादौ 'हे प्रिय तव गमनोत्तरं मम प्राणनाशो भविष्यति। अतो न गन्तव्यम्' इत्याद्यर्थो व्यज्यते। 
न ह्यत्र शक्तिलक्षणाभ्यां निर्वाह:। इत्थं च व्यञ्जनाया आवश्यकतेत्यत आह - अर्थशक्तिमूला चेति। चस्त्वर्थ:। अनुमानादिनेति। अनुमानप्रयोगस्तु - 'इयं मदीयगमनोत्तरकालिकप्राणवियोगवती विलक्षणशब्दप्रयोक्तृत्वात्' 
इत्यादिरूप:। आदिना संभावनादि परिग्रह:। उत्कटैकतरकोटिकसंशयस्सम्भावना। 
औत्कट्यं च विषयताविशेष:। यदि पुनरानुभविको लोकानां स्वरसवाही 'शब्दात् अमुमर्थं प्रत्येमि' इत्यनुभव: तदा वैयञ्जनिकी प्रतीति: गीर्वाणगुरुणाप्यशक्यवारणेति व्यञ्जनासिद्धि निष्प्रत्यूहैवेति मन्तव्यम्।
S59   लक्षणाबीजनिरूपणम्  
अन्वयानुपपत्ते: लक्षणाबीजत्वे यष्टी: प्रवेशय इत्यादौ लक्षणानुपपत्ति:। 
तात्पर्यानुपपत्ते: तथात्वे तु तस्यास्तत्रापि सत्त्वेन यष्टिपदस्य यष्टिधरे लक्षणा सम्भवतीत्याशयेनाह - तात्पर्यानुपपत्तिरिति। तत्प्रतीतीति। तीरादिरूपार्थप्रतीतीत्यर्थ:। नानार्थेति। 'सैन्धवमानय' इत्यादिनानार्थकस्थले सैन्धवपदस्य अश्वे लवणे च शक्ते: तुल्यतया शाब्दबोधे तात्पर्यग्रहस्य कारणत्वमन्तरा नियतकाले तत्तद्बोधोपपत्ति: नास्तीति तत्र तत्कारणत्वस्यावश्यकत्वे तदनुरोधेन सर्वत्र तदावश्यकतेति भाव:। न चं मौनिश्लोकादौ शाब्दबोधानुपपत्ति:। तत्र निरुक्ततात्पर्यस्य असत्त्वादिति वाच्यम्, तात्पर्यस्य 
तत्प्रतीतीच्छारूपत्वपर्यवसानेन तत्र तादृशतात्पर्यस्य सत्त्वेनादोषात्। 
न च तथापि तत्प्रतीतीच्छारहितशुकाद्युच्चरितवाक्यादपि शाब्दबोधस्यानुभविकतया तत्रानुपपत्ते: परिहारासम्भव इति शङ्क्यम्। तत्रेश्वरेच्छामादायैवानुपपत्ते: परिहारसम्भवात् इति शङ्क्यम्। तत्रेश्वरेच्छामादायैवानुपपत्ते: परिहारसम्भवात् परिहारसम्भवात् इत्यलमधिकजल्पनेन। प्रकरणादिकमिति। आदिना 'सशङ्खचक्रो हरि: पूज्य:' इत्यादौ हरिशब्दस्य भगवति तात्पर्यनिर्णायकस्य 'सशङ्खचक्र' इति विशेषणादे: परिग्रह:। कथं प्रकरणादे: तात्पर्यग्राहकत्वमिति चेत् - इत्थम्। 'इदं सैन्धवपदं लवणबोधेच्छया उच्चरितम् भोजनप्रकरणे उक्तत्वात्' इति रीत्या गृहाण।
S59   अध्यहारखण्डनम्  
प्राभाकरमतं निराकरिष्यमाण: स्वसिद्धान्तं दर्शयति - द्वारमिति। अर्थज्ञानार्थत्वाच्छब्दस्येति। शब्दज्ञानस्य अर्थज्ञानफलकत्वादित्यर्थ:। एतावता प्रथमत एवार्थानुसन्धाने लाघवमिति सूचितम्। 
किं च 'अर्थं बुद्ध्वा शब्दरचना' इति न्यायेनार्थज्ञानमन्तरा आकाङ्क्षादिमच्छब्दानुसन्धानरूपशब्दाध्याहारस्यैवासम्भवेन प्रथमत:  अर्थांध्याहारस्यैवावश्यकतेत्याह-अर्थमविज्ञायेति। यथाकथंचिदुपस्थितपदार्थानां शाब्दबोधानुदयेन पदजन्यतत्वस्योपस्थितिविशेषणताया आवश्यकतया तादृशोपस्थितिसम्पत्तये शब्दाध्याहार एव अनायत्त्या अनुसर्तव्य इत्याह - पदविशेषेति। विशेषपदस्यापि प्रयोजनं दर्शयितुं 'घट: कर्मत्वम्' इत्याद्यनुधावनम्। तत्र कर्मत्वादिपदजन्यकर्मत्वाद्युपस्थिते: सत्त्वेऽपि घटपदोत्तराम्पदजन्यकर्मत्वाद्युपस्थितेरसत्त्वेन न सिद्धान्तिमते शाब्दबोधप्रसङ्ग इति भाव:। पदविशेषजन्येत्यत्र वृत्त्या पदविशेषजन्येत्यपि बोध्यम्। तेन 'घटमानय' इत्यादौ घटादिपदादाकाशादेरुपस्थितावपि न शाब्दबोध इति दिक्।
S59  पदविभागः  
यद्यपि, पदम् तावत् चतुर्विधम् - यौगिकम्, रूढम्, योगरूढम्, यौगिकरूढम् चेति। योगोऽवयवशक्ति:। तन्मात्रेणार्थप्रतिपादकमाद्यम्। यथा पाचकादिपदम्। रूढि: समुदायशक्ति:। तन्मात्रेणार्थप्रतिपादकं द्वितीयम्। यथा गवादिपदम्। योगरूढिभ्यां परस्परसहकारेणार्थप्रतिपादकं तृतीयम्। यथा पङ्कजादिपदम्। योगशक्त्या समुदायशक्त्या च परस्परसहायेन विभिन्नार्थप्रतिपादकं चतुर्थम्। यथा उद्भित्पदम् योगेन तरुगुल्मादे: रूढ्या तु यागविशेषस्य च वाचकम्। तथापि योगरूढं प्रदर्श्य तत्र योगरूढ्यो: स्वरूपप्रदर्शनेन तद्रीत्या अन्यत्रापि बोद्धुं शक्यमित्यभिप्रायेण पङ्कजादिपदे योगरूढिं प्रदर्शंयति - पङ्कजादीति। योगरूढिरिति।
      योगसहिता रूढिरित्यर्थ:। ननु पङ्कजादिशब्देष्वपि योग एवास्तु तावतैव निर्वाहात् इत्याशङ्क्य 
पङ्कजशब्दस्य पद्मत्वावच्छिन्ने वृत्तिमन्तरा नियमेन पद्मत्वावच्छिन्नभानमनुभवसिद्धं न निर्वहतीति 
       पद्मत्वावच्छिन्ने रूढिरावश्यिकीत्याह - नियतेति। नियतपद्मत्वावच्छिन्नभानानुभवे विप्रतिपन्नंन प्रत्याह - अन्यथेति। नियतपद्मत्वावच्छिन्नभानोपयोगिसमुदायशक्त्यनङ्कीकार इत्यर्थ:। प्रयोगेति।     पङ्कजपदप्रयोगेत्यर्थ:।
S59   अन्वितशक्तिखण्डनम्  
यद्यपि 'कार्यान्विते शक्ति:' इति प्राभाकरमतम्, तथापि सिद्धार्थपरवाक्ये व्युत्पत्तेर्व्यवस्थापितत्वेन तत्साधारण्याय तन्मतं परिष्कृत्य दर्शयति - इतरान्वित इति। अन्विते शक्ति: इति तु निष्कर्ष:।  
अयमभिप्राय: - 
       कथंचिदुपस्थितानां पदार्थानां शाब्दबोधवारणाय तद्विषयकशाब्दबोधं प्रति वृत्तिज्ञानजन्यतदुपस्थितित्वेन हेतुताया: कल्पनीयतया अन्वयांशेऽपि शक्तिरपेक्षिता। अन्यथा तादृशसामान्यकार्यकारणभावभङ्गप्रसङ्गात्। 
न च संसर्गविषयताभिन्नतत्तद्विषयताशालिशाब्दबोधं प्रति वृत्तिज्ञानाधीनतत्तदुपस्थितित्वेन हेतुत्वमास्ताम्, तथा चान्वयांशे शक्त्यनङ्गीकारेऽपि न क्षतिरिति वाच्यम्। तथा सति कार्यतावच्छेदकगौरवापत्ते:। 
एवं च 'अन्वितो घटो घटपदवाच्य:' इत्याकारकशक्तिज्ञानमेव शाब्दबोधप्रयोजकमिति। 
केचित्तु-इतरान्विते शक्तिरित्यस्य कार्यान्विते शक्तिरित्यर्थं आहु:।
       सयुक्तिकं नैयायिकमतं दर्शयति - अन्वयस्येति। पदार्थसंसर्गस्य पदसमभिव्याहारबलादेव शाब्दबोधे भानसम्भवात् तादृशसंसर्गांशेऽपि शक्तिर्न कल्पनीयेति समुदितार्थनिष्कर्ष:। अयमाशय:तत्तद्विषयकशाब्दबुद्धिं प्रति वृत्तिज्ञानाधीनतत्तदुपस्थितित्वेन अनुगतकार्यकारणभावो न सम्भवति, शक्तिलक्षणोभयसाधारणस्य वृत्तित्वस्य दुर्वचत्वात्। अपि तु तच्छक्तपदज्ञानजन्यतदुपस्थितित्वेनैका कारणता। तल्लाक्षणिकपदज्ञानजन्यतदुपस्थितित्वेन च अपरा कारणता स्वीकर्तव्या। परस्परतत्तदुपस्थितिजन्यशाब्दबोधे व्यभिचारवारणाय च  तत्तत्कारणाव्यवहितोत्तरत्वं तत्तत्कार्यतावच्छेदककोटौ निवेशनीयम्। एवं च वृत्त्यनुपस्थितस्यापि  पदार्थद्वयसंसर्गस्य शाब्दबोधोपगमे व्यभिचारप्रसक्त्या दर्शितद्विविधकार्यकारणभावस्य निष्प्रत्यूहतेति किमन्वयांशे शक्तिकल्पनेन।
              
60-61.                          आकाङ्क्षादिनिरूपणम्
आकाङ्क्षादिरहितपदसमुदायात् शाब्दबोधवारणाय आकाङ्क्षादे: शाब्दबोधहेतुत्वं अभिहितं मूलकृता। तच्च नवीनमते न सम्भवतीति तज्ज्ञानस्य हेतुतामाह - आकाङ्क्षादिज्ञानमिति। आदिना योग्यतापरिग्रह:। अन्यथा - आकाङ्क्षादे शाब्दबोधहेतुत्वे। मूले मदस्येत्यादि। यत्पदस्य यत्पदाभावपप्रयुक्तमन्वयबोधाजनकत्वं तत्पदसमभिव्याहृततत्पदत्वं आकाङ्क्षेत्यर्थ:। प्रयुक्तत्वं च 'कारणाभावात्कार्याभाव:' इति प्रतीतिसाक्षिक: स्वरूपसम्बन्धविशेष:। अजनकत्वान्तं परिचारकम्। एकपदार्थेऽपरपदार्थवत्त्वं योग्यतेति मते संशयनिश्चयसाधारणतत्तज्ञानत्वावच्छिन्नं शाब्दधीहेतु:। बाधनिश्चयाभावो योग्यतेति नवीनमते तु स्वरूपसत्येव  योग्यता तद्धेतुरिति दिक्।
       
62.                                   वेदापौरुषेयत्वम्
मीमांसक: शङ्कते - नन्विति। वेदस्य ईश्वरोक्तत्वं अनुमानेन व्यवस्थापयति - वेद इति। ननु 'अष्टादशपुराणानां कर्ता सत्यवतीसुत:' इत्यादि प्रमाणबलेन भारतादौ कर्ता उपलभ्यते। न हि तथा वेदे। तथा च स्मर्यमाणकर्तृकत्वस्य भारतादौ साध्यव्यापकत्वेन पक्षे साधनाव्यपकत्वेन च उपाधित्वात् कथमिदमनुमानं साधकं भेवदित्याशङ्कते - न चेति। गौतमादिभि:शिष्यपरम्परया वेदे कर्तुंरूपदेशे विवदन्तं प्रत्याह - तस्मादिति।
      स एवाय गकार इति। अत्र एतत्कालिकगकारे पूर्वकालिकगकाराभेदो भासते। स च वर्णानामनित्यत्वे न सम्भवतीति भाव:। अनित्यत्वादिति। तर्हि प्रत्यभिज्ञाविरोध इत्यत आह - सोऽयमिति। उत्पत्तिविनाशप्रत्यययोरन्यार्थकत्वकल्पनापेक्षया तत्प्रत्ययस्य तथात्वकल्पने लाघवमिति हदयम्। 'अग्निमीले' इत्यादौ आनुपूर्वीं - आकारोत्तरगकारोत्तरनत्वादिरूपा। तत्रोत्तरत्वमव्यवहितोत्तरक्षणवृत्तित्वं वाच्यम्। इत्थं च वर्णनां अतित्यत्वानङ्गीकारेऽप्यनित्यक्षणघटिताया आनुपूर्व्या अनित्यत्वात् तद्विशिष्टवाक्यसमुदायत्मकवेदस्य त्वदभिमतमनित्यत्वं न सिध्यतीति वर्णानामनित्यत्वमेवोचितमित्याह-वर्णानामिति।
S62  स्मृत्याचारयोः प्रामाण्यम् 
यद्यपि स्मृत्यादीनां आप्तोक्तत्वादेव प्रमाणत्वं सिध्यति तत्कर्तृमन्वादीनामाप्तत्वात्, तथापि तेषामाप्तत्वे विप्रतिपन्नं प्रत्याह - मन्वादीति। आचाराणामिति। आचारप्रतिपादकशिष्टवाक्यानामित्यर्थ:। एतेन प्रमाणविभागव्याघातशङ्का निरस्ता। वेदार्थं ज्ञात्वैव मन्वादिभि: तदर्थकस्मृत्यादीनि विरचितानि। अतस्तेषां प्रामाण्यमिति मन सि कृत्वाह - वेदमूलकतयेति। ननु तर्हि स वेद: कुतो नोपलभ्यत इत्यत आह - स्मृतिमूलेति। 
      तन्मूलेत्यादि। स्मृत्यादिमूलभूता काचित् शाखा पाठत: परिभ्रष्टेत्यनुमीयत इत्यर्थ:। 
वाक्योत्सादनस्य - वाक्योच्छेदस्य। ननु समानानुपूर्वीकवेदपाठस्य संप्रदायसिद्धत्वात् तादृशवेदे कतिपयवाक्योच्छेदस्य कल्पयितुमशक्यत्वेऽपि पठ्यमानवेद एव विशकलिततया विद्यमानवाक्यानां स्मृतिमूलत्वमस्तीत्यतआह - विप्रकीर्णेति। अयुक्तत्वादिति। स्मृत्यादिसमानार्थकवाक्यानां पठ्यमानवेदेऽनुपलम्भादिति भाव:। नित्यानुमेय इति। नित्योऽनुमेयरूप इत्यर्थ:। वर्णानुपूर्वीज्ञानाभावेनेति। तादृशज्ञानस्यापिशाब्दबोधहेतुत्वात्। अन्यथा नदीदीनादिशब्दै: अर्थविशेषबोधानापत्तिरिति भाव:।
       
63.                               शब्दस्यानुमानान्तर्भावखण्डनम्     
शब्दस्य पृथक् प्रमाणत्वमनङ्गीकुर्वतां वैशेषिकाणां मतं दूषयितुमुपन्यस्यति - नन्वेतानीत्यादिना। 
एतानि पदानि - घटमानय इत्यादिपदानि। स्मारितार्थसंसर्गवन्तीति। स्मारितार्थसंसर्गज्ञानपूर्वकाणीत्यर्थ:। 
संसर्गे तात्पर्यविषयत्वं निवेशनीयम्। तेन संसर्गान्तरमादाय नार्थान्तरता। 
आकाङ्क्षादीत्यादिना योग्यतासत्यो: परिग्रह:। आकाङ्क्षादिरहिते पदकदम्बके व्यभिचारवारणाय आकाङ्क्षादीति। सर्वसंमतत्वादिति। तथा च कार्यवैलक्षण्यानुरोधेन शब्द: प्रमाणान्तरं इति भाव:।      
S63  अर्थापत्यादीनां प्रमाणान्तरत्वनिरासः  
मीमांसक: शङ्कते - नन्विति। 'दिवा न भुङ्क्ते' इत्यर्थे दृष्टे - प्रत्यक्षतो ज्ञाते, श्रुते - शब्दादवगते। एतेन दृष्टार्थापत्ति: श्रुतार्थापत्तिश्चेत्यर्थापत्तिद्वैविध्यं सूचितम्। पीनत्वान्यथानुपपत्त्येति। 
पीनत्वस्यरात्रिभोजनं विनाऽनुपपत्त्येत्यर्थ:। अत्रेदमवधेयम् - यद्विना यदनुपपन्नं तत्तदुपपादकमिति रात्रिभोजनमुपपादकम्, पीनत्वमुपपाद्यम्, उपपादकज्ञानं फलम्, उपपाद्यज्ञानं करणम्। फलकरणयोरर्थापत्तिशब्दो वर्तते। फले 'अर्थस्य आपत्ति: कल्पना' इति व्युत्पत्त्या। करणे तु 'अर्थस्य आपत्ति: कल्पना यस्मात्' इति व्युत्पत्त्येति। व्यतिरेक्यनुमानेनैव गतार्थत्वात् अर्थापत्ते: प्रमाणान्तरत्वं अनुचितमिति समाधत्तेदेवदत्त इति। दिवामात्रभोजिनि पींने व्यभिचारवारणाय सत्यन्तम्। अहोरात्राभोजिन्यपींने व्यभिचारवारणाय विशेष्यम्। तच्च योगाद्यजन्यपीनत्वपरम्। तेन भोजनशून्ये योगिनि पीने न व्यभिचार:।
       सम्भवैतिह्ययोरतिरिक्तप्रमाणत्वं वदतां पौराणिकानां मतं दूषयति - शते पञ्चाशदित्यादिना। अनुमानमेवेति। अनुमानमेव, न तु प्रमाणान्तरमित्यर्थ:। शतवानित्युक्ते पञ्चाशद्वानिति ज्ञानं सम्भवति तस्यानुमानेनैव निर्वाहात्। शतस्य पञ्चाशद्व्याप्यत्वादिति भाव:। अज्ञातमूलेति। विशिष्यानिश्चितप्रथमवक्तृक: शब्द: न तु प्रमाणान्तरमित्यर्थ:। तादृशशब्दस्य यथार्थत्वे शब्दप्रमाणमध्येऽन्तर्भाव:। अन्यथा तु अप्रमाणमेवेति हृदयम्। नन्वनया चेष्टया अयमर्थो बोद्धव्य इति सङ्केतितचेष्टया विजातीयप्रमाजननात् चेष्टाया अपि प्रमाणान्तरत्वं इति वदन्तं निरस्यति - चेष्टापीति। शब्दानुमानद्वारेति। शब्दद्वारा अनुमानद्वारा वा, न तु स्वातन्त्र्येणेत्यर्थ:। चेष्टया कल्पितस्य शब्दस्य प्रमापकत्वे गौरवात् अनुमानानुसरणम्। व्यवहारेति। प्रमात्मकज्ञानेत्यर्थं:। उपसंहरति - तस्मादिति। 
                                 ।। इति प्रकाशिकायां शब्दपरिच्छेद: ।।
       
S63 प्रामाण्यवादः       
प्रमाणप्रसङ्गात् प्रमात्वस्य परतो ग्राह्यत्वं व्यवस्थापयिष्यन् आह - ज्ञानानामिति। षष्ट्यर्थ आधेयत्वम्। 
तस्य चान्वय: तद्वति तत्प्रकारकत्वे। तच्च तद्वद्विशेष्यकत्वावच्छिन्नतत्प्रकारकत्वम्। तच्छब्दार्थोघटत्वादिरूप:। स्वतोग्राह्यमिति। ज्ञानग्राहकसामग्रीजन्यग्रहविषय इत्यर्थ:। परत इति। ग्राह्यमित्यनुषज्यते। अनुमानादिजन्यग्रहविषय इत्यर्थ:। तत्र - विचारे। प्रयोजकत्वं सप्तम्यर्थ: विप्रतिपत्तावन्वेति। कथं तस्या: विचारप्रयोजकत्वमिति चेत् - अत्र वदन्ति। 
विरुद्धार्थप्रतिपादकवाक्यद्वयं हि विप्रतिपत्ति:। तया अप्रामाण्यशङ्काकबलिततत्तद्वाक्यार्थबोधद्वारा मध्यस्थस्य संशयो जन्यत इत्येकतरकोटिनिश्चयाय न्यायप्रयोगादिरूपो विचार:। एवं च विचारोपयोगिसंशयजनन्या विप्रतिपत्तेर्विचारोपयोगित्वमक्षतमिति। ज्ञानप्रामाण्यमिति पक्षनिर्देश:। अत्र तद्वति तत्प्रकारकज्ञानत्वरूपमेव प्रामाण्यं पक्ष:, न तु प्रमितिकरणत्वरूपम् इति तात्पर्यग्राहकं ज्ञानपदम्। वस्तुतस्तु तद्वति तत्प्रकारकत्वस्य घटत्वपटत्वादिरूपार्थभेदेन भिन्नतया कस्यापि प्रामाण्यस्य यावज्ज्ञानग्राहकसामग्रीग्राह्यत्वं न सम्भवति इत्यतो यद्धर्मघटितप्रामाण्यं यदा पक्ष: तदा तद्धर्मप्रकारकज्ञानग्राहकयावद्ग्राह्यत्वमेव साधनीयम्। न तु सामान्यतो ज्ञानग्राहकयावद्ग्राह्यत्वमिति तात्पर्यग्राहकं ज्ञानपदम्। तदप्रामाण्येत्यादि। तदप्रामाण्याग्राहिका यावती ज्ञानग्राहिका सामग्री तज्जन्यग्रहविषयो न वेत्यर्थ:। तादृशग्रह: गुरुमते व्यवसाय:। मुरारिमिश्रमते अनुव्यवसाय:। 
भाट्टमते च ज्ञाततालिङ्गकानुमिति:। अत्र गुरुमते सर्वस्मिन्नेव ज्ञाने मितिमातृ-मेय-एतत्त्रयं भासते। तन्मते 'घटत्वेन घटं अहं जानामि' इत्याकारकस्यैव व्यवसायस्य उत्पत्ते:। एवं च व्यवसायस्य स्वप्रकाशात्मकतया स्वेनैव स्वगतप्रामाण्यस्य ग्रहणात् भवति प्रामाण्यस्य स्वतोग्राह्यत्वम्। विशिष्टबुद्धिं प्रति 
विशेषणज्ञानस्य कारणताया: तैरनङ्गीकारात् अनुपस्थितस्यापि प्रामाण्यस्य भानसम्भवात्। मिश्रमते 'अयं घट:' इत्याकारकज्ञानानन्तरं 'घटत्वेन घटमहं जानामि' इति ज्ञानविषयकलौकिकमानसमुत्पद्यते, तेन प्रामाण्यस्य ग्रहणम्। 
       भट्टमते तु ज्ञानस्यातीन्द्रियतया ज्ञाततालिङ्गकानुमितेरेव प्राथमिकज्ञानग्रहरूपतया तया प्रामाण्यं गृह्यते। अनुमानप्रयोगस्तु - घट: घटत्ववद्विशेष्यकघटत्वप्रकारकज्ञानविषय: घटत्वप्रकारकज्ञाततावत्त्वात् यन्नैवं तन्नैवम् इति। ज्ञातता च सविषयको ज्ञानजन्य: अतिरिक्त पदार्थ इति मतविवेक:।
       
S63   स्वतस्त्वघटकदलप्रयोजनम्  
       यावत्त्वविशेषणे सत्येव अग्राहकान्तं सार्थकमित्यभिप्रेत्य प्रथमतस्तस्यैव प्रयोजनं दर्शयति - अनुमानेति। प्रामाण्यस्येत्यादि:। सिद्धसाधनेति। नैयायिकमतेऽपि 'इदम् ज्ञानम् प्रमा समर्थप्रवृत्तिजनकत्वात्'
----------------------------------------
T  1. प्राथमिकेति। प्राथमिकं यत् ज्ञानविषयकज्ञानं तद्विषयत्वमित्यर्थ:। 
----------------------------------------
       इत्यनुमानेन 'इदम् ज्ञानम् प्रमा' इत्याप्तवाक्येन च ग्राह्यत्वादिति भाव:। नैयायिकमतेऽपि निषेधे साध्ये 
बाधवारणायेत्यपि बोध्यम्। यावदितीति। ननु सामग्र्यां यावत्त्वविशेषणमयुक्तम्, यावत्सामग्रीजन्यग्रहाप्रसिद्धे:। 
न हि सर्वाभि: ज्ञानसामग्रीभि: एकं ज्ञानं जन्यते। न च यावती: सामगी: विशिष्योपादाय तत्तज्जन्यग्रहविषयत्वं साध्यत इति वाच्यम्। अनुव्यववायादिसामग्रीणां ताद्रूप्येण निवेशे मतत्रयसाधारण्यानिर्वाहादिति चेत् - न। 
यतो यावदिति फलतो ग्रहविशेषण्म््। तथा च ज्ञानग्राहकसामग्रीजन्ययावद्ग्रहविषयत्वमिति फलितम्। तत्तद्धर्मप्रकारकज्ञानग्राहकसामग्रीजन्यग्रहत्वव्यापकविषयिताप्रतियोगित्वमिति निष्कर्ष इति सङ्क्षेप:। प्रामाण्याग्रहादिति। व्यवसायनिष्ठेत्यादि:। प्रामाण्याविषयीकरणादित्यर्थ:। अप्रामाण्याग्राहकेतीति। तथा च तादृशज्ञानसामग्र्या: साध्यकोट्यप्रविष्टत्वात् तया प्रामाण्यस्याग्रहणेऽपि न बाध इति भाव:। अनुव्यवसायनिष्ठेत्यादि। तादृशानुव्यवसायनिष्ठं यदप्रामाण्यवद्विशेष्यकत्वविशिष्टाप्रामाण्यप्रकारकत्वरूपप्रामाण्यं तद्ग्राहकस्येत्यर्थ:। 'सामान्ये नपुंसकम्' इति नपुंसकनिर्देश:। स्वतस्त्वं न स्यादिति। यदा निरुक्तप्रामाण्यस्य पक्षता, तदा अप्रामाण्याग्राहकप्रामाण्यग्राहकसामाग्र्या एव साध्यकोटौ निवेशनीयतया तादृशसामग्र्या अप्रसिद्धत्वात् तस्य स्वतोग्राह्यत्वं न सिध्येदित्यर्थ:। सप्तमीतत्पुरुषमभिप्रेत्याह - तस्मिन्निति। एतस्यैव विवरणं ग्राह्यप्रामाण्याश्रय इति। यादृशप्रामाण्यं प्रकृतानुमितवुद्धेश्यं  तादृशप्रामाण्याश्रयविशेष्यकाप्रामाण्यप्रकारकज्ञानाजनकेति अग्राहकान्तार्थ:। 
इदं ज्ञानं अप्रमा इत्यनुव्यवसायनिष्ठप्रामाण्यग्राहकसामग्र्या: व्यवसायविशेष्यकाप्रामाण्यग्रहजनकत्वेऽपि 
अनुव्यवसायविशेष्यकाप्रामाण्यग्रहाजनकत्वात् ज्ञानग्राहकत्वाच्च अप्रामाण्यवद्विशेष्यकत्वादिघटितप्रामाण्यस्य स्वतोग्राह्यत्वसिद्धिरित्याह - उदाहृतस्थल इति। इदं ज्ञानं अप्रमेत्यत्रेत्यर्थ:। 
अधिकं अस्मदीयमणिदीधितिव्याख्यायामनुसन्धेयम्।
S63   प्रामाण्यज्ञप्तिवादपूर्वपक्षः    
इत्थं विप्रतिपत्तिमुपन्यस्य मीमांसकमतमुपन्यस्यति - नन्विति। स्वत एवेत्यादि। 
घटत्वादिघटितप्रामाण्यं निरुक्तसामग्रीत एव गृह्यत इत्यर्थ:। अप्यर्थकेनैवकारेण अनुमानादिपरिग्रह:। अनुव्यवसायेनेति। इदं च मिश्रमताभिप्रायेण। मतत्रयसाधारण्येन तु प्राथमिकज्ञानग्रहेणेति ध्येयम्। तत्सम्बन्धस्यापीति। घटघटत्वयो: य: सम्बन्ध: तस्यापीत्यर्थ:। ननु अनुव्यवसाये कथं सम्बन्धस्य भानमित्याशङ्क्य यथा घटघटत्वयो: व्यवसायरूपप्रत्यासत्त्या भानम् तथा तत्सम्बन्धस्यापि, 
व्यवसायरूपप्रत्यासत्तेरविशेषादित्याह - व्यवसायेति। तावता कथं प्रामाण्यस्य भानमत आह - 
पुरोवर्तिनि प्रकारसम्बन्धस्यैवेति। पुरोवर्तिनि य: प्रकारसम्बन्ध: तद्घटितस्यैवेत्यर्थ:।
       अयमाशय: - नैयायिका अपि अनुव्यवसाये विशेष्यत्वप्रकारत्वयोर्भानमङ्गीकुर्वन्ति, 
पुरोवर्तिनं घटत्वेन जानामीत्याकारकस्यैव अनुव्यवसायस्य तैरङ्गीकारात्। परन्तु पुरोवर्तिनि घटादौ घटत्वादिरूपप्रकारसम्बन्धभानंनाङ्गीकुर्वन्ति। अतस्तत्र प्रकारसम्बन्धभानस्य व्यवस्थापने किमपि नावशिष्टमिति प्रामाण्यस्य भानं सिध्यति, अनुपस्थितयोरपि विशेष्यत्वप्रकारत्वयोर्भानस्य सर्वसंमतत्वादिति।
S63 प्रामाण्यज्ञप्तिवादसिद्धान्तः       
       जलज्ञानमित्यादि। जलज्ञानं प्रमा न वा इत्याकारक:। अनभ्यासदशायाम् - प्राथमिकजलज्ञानग्रहोत्तरदशायाम्। अनुभवसिद्ध: प्रमात्वसंशयो न स्यादित्यर्थ:। निश्चितत्वादिति। तद्वत्तानिश्चयस्य तदभाववत्ताज्ञानं प्रति प्रतिबन्धकत्वादिति भाव:। अत्र 'ज्ञातो घट' इति प्रतीते: ज्ञानविषयताविषयकत्वकल्पनेनैव निर्वाहे अतिरिक्तज्ञातता न कल्पनीया गौरवात् मानाभावाच्च इति तन्निरसनप्रकारो बोध्य:। तस्मादिति। अनभ्यासदशायां संशयानुभवादित्यर्थ:। एतस्य स्वतोग्राह्यत्वाभावेऽन्वय:। परतीग्राह्यत्वमिति। प्रामाण्यस्यानुमानादिति एव ग्राह्यत्वमित्यर्थ:। प्रवृत्तौ सत्यामिति।
       एतेन मीमांसकैरभ्युपगतायां प्रामाण्यनिश्चयस्य प्रवृत्तिहेतुतायां व्यभिचारो दर्शित:। 
न च निष्कम्पप्रवृत्तावेव प्रामण्यनिश्चस्य हेतुता, सकम्पप्रवृत्तौ तु प्रमाण्यसंशयस्य, निष्कम्पत्वं सकम्पत्वं च 
विषयिताविशेष: एवं च तत्र सकम्पप्रवृत्त्यङ्गीकारेऽपि प्रामाण्यनिश्चयस्य हेतुतायां कथं व्यभिचार इति वाच्यम्, तथापि यत्र प्रामाण्यस्याप्रामाण्यस्य वा ज्ञानं नासीत्, आसीच्च केवलजलादिज्ञानं तत्र प्रवृत्तिप्रदर्शनेन प्रामाण्यसंशयहेतुतायां व्यभिचारस्य दुर्वारत्वात्। न चैवं जलादिज्ञाने अप्रामाण्यनिश्चकाले प्रवृत्ति:स्यादिति शङ्कनीयम्। अगृहीताप्रामाण्यकजलादिज्ञानत्वेन, तद्धेतुतास्वीकारेण अदोषादिति सङ्क्षेप:। जललाभे सतीति। एतावता वक्ष्यमाणस्य प्रामाण्यव्यवस्थापकहेतो: स्वरूपासिद्धिशङ्का निराकृता। इदानीं पक्षस्यासत्त्वादाह - पूर्वोत्पन्नमिति। समर्थेति। तद्वद्विशेष्यकतत्प्रकारकेत्यर्थ:। अन्वय्युदाहरणासम्भवात् व्यतिरेक्युदाहरणं सदृष्टान्तमाह - यन्नैवं तन्नैवमिति। यदप्रमा तत्समर्थप्रवृत्यजनकमित्यर्थ:। व्यतिरेकिणा - व्यतिरेकव्याप्तिमता। निश्चीयते - अनुमीयते। द्वितीयादिज्ञानेषु - द्वितीयादिजलज्ञानेषु। तत्सजातीयत्वलिङ्गेन - पूर्वज्ञानसजातीयत्वरूपलिङ्गेन। समर्थप्रवृत्तिजनकत्वेनेति यावत्। गृह्यत इति। प्रामाण्यमनुमीयत इत्यर्थ:।
       
S63   प्रामाण्योत्पत्तिपरतस्त्वनिरूपणम्    
       एवं ज्ञप्तौ परतस्त्वं व्यवस्थाप्य उत्पत्तौ परतस्त्वं निरूपयति प्रमाया इति। प्रमासाधारणकारणमिति। प्रमात्वाधिकदेशवृत्तिधर्मानवच्छिन्नप्रमानिष्ठकार्यतानिरूपितकारणताशालीत्यर्थ:। 
तेन ज्ञानमात्रहेतुभूतात्ममनस्संयोगादे: भ्रमजनकपित्तादिदोषाणां च व्युदास:। अप्रमासाधारणकारणत्वमप्येवं परिष्कर्तव्यम्। चतुर्विधप्रमायां हेतुभूतं गुणं क्रमेणोपपादयति तत्रेति। चतुर्विधप्रमामध्य इत्यर्थ:। इत्याद्यूहनीयमिति। 'पीत: शङ्ख:' इत्यादिभ्रमे पित्तादिदोष:, इदं रजतमित्यादिभ्रमे च चाकचक्यादि: इति 
ऊहनीयमित्यर्थ:।
       
S63   अप्रामाण्यस्य परतस्त्वनिरूपणम् 
       अप्रमात्वस्य परतस्त्वं सयुक्तिकं दर्शयति - पुरोवर्तिनीति। अनुपस्थितत्वादिति। अविषयीकरणादित्यर्थ:। तथा च प्रत्यासत्तेरभावात् अप्रमात्वस्यानुव्यवसायेन ग्रहणं न सम्भवतीति भाव:। अप्रमात्वम् - तदभाववद्विशेष्यकत्वविशिष्टतत्प्रकारकत्वम्। परत एव गृह्यत इति। अनुमानादित एव गृह्यत इत्यर्थ:। अनुमानप्रयोगस्तु - 
इदं ज्ञानं अप्रमा विसंवादिप्रवृत्तिजनकत्वात् यन्नैवं तन्नैवं यथा प्रमा इति।
       
S63    अन्यथख्यातिसमर्थनम्  
    गुरुमतं निरस्य अन्यथाख्यातिं व्यवस्थापयति - नन्वित्यादिना। यथार्थत्वात् - प्रमात्वात्। अयथार्थज्ञानमेव नास्तीति। तदभाववद्विशेष्यकतत्प्रकारकत्वरूपायथार्थत्वं ज्ञानवृत्ति नेत्यर्थ:। 
तेन न सिद्ध्यसिद्धिभ्यां व्याघात:। अयथार्थत्वस्य तु प्रसिद्धिरिच्छादौ बोध्या। अन्यथाख्यातीति। 
तदनङ्गीकारे पुरोवर्त्तिविशेष्यकरजतत्वादिरूपेष्टतावच्छेदकप्रकारकज्ञानस्य   संवादिविसंवादिसाधारणप्रवृत्तिजनकतया तत्र प्रवृत्तिरेव न स्यादिति भाव:। रजतस्मृतीति। क्ल्प्तनियतपूर्ववर्तिभ्यामित्यादि:। सम्भवादिति। तथा च प्रवृत्तिं प्रति विशिष्टज्ञानत्वेन कारणतैव नास्तीति तदनुरोधेन अन्यथाख्यातिकल्पनं न सम्भवतीति भाव:। नन्वेवं यत्र 'नेदम् रजतम्' इत्यादिबाधग्रह: तत्रापि  प्रवृत्ति: स्यादित्यत आह - उपस्थितेति। एतावता स्मृतिरूपकारणापेक्षा स्फुटीकृता। इष्टभेदाग्रहस्यैव -  रजतादिरूपेष्टभेदग्रहाभावस्यैव। एवकारेण विशिष्टज्ञानस्य प्रवर्तकत्वव्यवच्छेद:। सर्वत्रेति। 
रजते शुक्तौ चेत्यर्थ:। सत्यरजतस्थले विशिष्टज्ञानत्वेनैव प्रवृत्तिं प्रति कारणत्वमेष्टव्यम्। 
अन्यथा धर्मधर्मिज्ञानयो: इष्टभेदाग्रहत्वरूपगुरुधर्मावच्छिन्नस्य च कारणतापत्ते:। 
एवं च तत्र प्रवृत्तिं प्रत्यन्वयव्यतिरेकाभ्यां विशिष्टज्ञानस्य कारणतायां लाघवात् सामान्यत: प्रवृत्तित्वावच्छिन्नं 
प्रति विशिष्टज्ञानत्वेन अनुगतकार्यकारणभावस्यैव कल्पनीयतया विसंवादिप्रवृत्तेरपि तत्कार्यतावच्छेदकावलीढतया तत्पूर्वं विशिष्टज्ञानस्य कल्पनीयत्वात् अन्यथाख्यातिर्निराबाधैवेति समाधत्ते - सत्यरजतेति। 
रजतत्वप्रकारकज्ञानस्येति। तादृशज्ञानत्वावच्छिन्नस्येत्यर्थ:। प्रवृत्तिजनकतया - प्रवृत्तित्वावच्छिन्नजनकतया। विशिष्टज्ञानस्यैव - पुरोवर्तिविशेष्यकेष्टतावच्छेदकप्रकारकज्ञानस्यैव। एतेन इष्टभेदाग्रहस्य व्यवच्छेद:। 
कल्पनात् - अनुमानात्। तत्प्रयोगस्तु - 'इयम् पुरोवर्तिविशेष्यकेष्टतावच्छेदकप्रकारकज्ञानजन्या, प्रवृत्तित्वात्, रजतस्थलीयप्रवृत्तिवत्' इति। स्यादेतत् - प्रत्यक्षे सन्निकर्षस्य कारणतया रजतत्वांशे तदभावेन कथं शुक्तौ 'इदम् रजतम्' इति प्रत्यक्षमिति चेत्, मैवम्। अलौकिकसन्निकर्षस्यापि प्रत्यक्षजनकताया व्यवस्थापितत्वेन ज्ञानलक्षणप्रत्यासत्तेरेव प्रकृते सम्भवात्। 
       
64-65                             अयथार्थानुभवनिरूपणम्
ननु अयथार्थानुभवस्य त्रैविध्यकथनम् मूलेऽसङ्गतम्, स्वप्नज्ञानस्य अनुभूतपदार्थस्मरणकफपित्तादिरूपदोषशुभाशुभादृष्टैर्जायमानस्य बाधितार्थविषयकस्य अनुभवसिद्धत्वादत आह - स्वप्नस्येति। यद्यपि प्रदेशविशेषावस्थितमनस्संयोग: स्वप्न:। तथापि तदसमवायिकारणकज्ञाने स्वप्नशब्दो भाक्त इत्यवधेयम्। चाक्षुषादिरूपत्वासम्भवादाह - मानसेति। यत्तु स्मृमिरूपं स्वप्नज्ञानमिति तत् भाष्यादिविरुद्धमित्युपेक्षितम्। कोट्योरव्याप्यवृत्तित्वज्ञानोत्तरं जायमाने एकस्मिन् धर्मिणि  घटतदभावोभयप्रकारकसमुच्चयेऽतिव्याप्तिवारणाय विरोधविषयकत्वस्य निवेशेऽपि नानेत्यस्यावश्यकतेति  दर्शयितुमाह - घ्टत्वविरुद्धेति। नानेतीति। एकधर्मिनिष्ठविशेष्यतानिरूपितविरुद्धनानाधर्मनिष्ठप्रकारताकत्वाभावात् नातिव्याप्तिरिति भाव:। 
न च विभिन्नरूपेणैकधर्मिविशेष्यकविरुद्धानेकधर्मप्रकारकज्ञानेऽतिव्याप्तिरिति शङ्क्यम्। एकधर्मावच्छिन्नविशेष्यताघटितपरिष्कारकारणेन अदोषादिति दिक्। तन्त्रान्तरे ब्रह्मभिन्ने सर्वस्मिन्नेवमिथ्याशब्दस्य प्रयोगदर्शनादाह - तदभाववतीति। प्रमावारणाय इदम्।  तदभाववद्विशेष्यकत्वावच्छिन्नतत्प्रकारकत्वेत्याद्यर्थविवक्षणात् न समूहालम्बनेऽतिप्रसङ्ग:। संशयस्य इच्छायाश्च वारणाय संशयान्यज्ञानार्थकं निश्चययदमिति सङ्क्षेप:।
       मूले व्याप्यारोपेणेति। आहार्यव्याप्यवत्ताभ्रमजन्य - आहार्यव्यापकवत्ताभ्रमस्तर्क इत्यर्थ:। आहार्यज्ञानमात्रेऽतिप्रसङ्गवारणाय जन्यान्तम्। यत्र नायम् पुरुष इति निश्चयसत्त्वे शाखादौ करादिभ्रमात् 'अयं पुरुष:' इत्याद्याहार्यारोप: तत्रातिव्याप्तिवारणाय प्रथममाहार्यपदम्। रजतत्वव्याप्याभाववत्ताग्रहकाले आहार्यं यद्रजतत्वव्याप्यवत्ताज्ञानमृ तज्जन्ये 'इदम् रजतम्' इत्यनाहार्यज्ञानेऽतिव्याप्तिवारणाय द्वितीयमाहर्यपदम्। तर्के 
आपाद्यव्यतिरेकनिश्चय आपाद्यापादकयोर्व्याप्तिनिश्चयश्च कारणमिति ध्येयम्। तर्कस्तु मानसविपर्ययरूप एवेति 
कथमयथार्थस्य त्रैविध्यकथनमित्याह - यद्यपीति। प्रमाणानुग्राहकत्वम् - प्रमाणेन प्रमायां जननीयायां प्रतिबनधकविघटनद्वारोपयोगित्वम्। भेदेनेति। तर्कत्वरूपवैलक्षण्येनेत्यर्थ:। तर्कस्य प्रामाणानुग्राहकत्वज्ञापनाय तथा कथनमिति भाव:।
       
66-74.  ननु 'सर्वेषां अनुकूलतया वेदनीयम्' इत्यादि मूलं सुखादिलक्षणपरं न सम्भवति, पदद्रव्नयोपभोगादिजन्यसखे साधूनां द्वेषदर्शनात् अव्याप्तेरित्याशङ्कायां 'सुख्यहम्' इत्यादिप्रत्यक्षसिद्धं सुखत्वादिकमेव लक्षणमित्याह - सुखी अहमित्याद्यनुव्यवसायेति। सुखत्वादीत्यादिना दुखत्वपरिग्रह:। यथाश्रुतं त्विति। सर्वेषामनुकूलतया इत्यादिकमित्यर्थ:।
       
75.                               स्मृतिनिरूपणम्
अनुभवेतीति। स्मृतिं संस्कारं प्रति च अनुभवत्वेनैव कारणत्वं वदतां प्राचां अयमभिप्राय: - तत्तद्विषयकस्मृतिं प्रति तत्तद्विषयकसंस्कारं प्रति च तत्तद्विषयकानुभवत्वेनैव हेतुता न तु तत्तद्बिषयकज्ञानत्वेन, अनुभवत्वस्यापि जातित्वेन ज्ञानत्वापेक्षया गौरवासंभवात्। न च विनिगमनाविरह इति शङ्क्यम्,  व्याप्यधर्मपुरस्कारेण कारणत्वसम्भवे 
व्यापकधर्मस्यान्यथासिद्धिनिरूपकत्वादिति। 
      नवीना: पुन: - अनुभवानां तत्तद्विषयकस्मृतिं तादृशसंस्कारं प्रति च तत्तद्विषयकज्ञानत्वेनैव  हेतुता, 
न तु अनुभवत्वेन, संस्कारस्य फलनाश्यतया प्रथमस्मरणेनैव अनुभवजन्यसंस्कारस्य नाशेन सकृतदनुभूतस्य 
स्मरणोत्तरं अस्मरणप्रसङ्गात्। न च स्वजन्यस्मरणस्य संस्कारनाशकत्वे स्मृतिसाधारणेन ज्ञानत्वेन हेतुत्वेऽपि घटपटादिरूपनानाविषयावगाहिना अनुभवेन जनितस्य तावद्विषयकसंस्कारस्य घटाद्येकैकगोचरस्मरणेनापि विनाशात् तदुत्तरं पटादिस्मरणानुपपत्ति:, तत्तद्विषयकसंस्काराभावात्। स्मृतिजन्यपटादिगोचरसंस्कारस्य च भिन्नर्विषयकतया पटादिस्मारकत्वायोगात्। अत: स्वजन्यचरमस्मृतेरेवानायत्या तत्तद्व्यक्तित्वेन तत्तत्संस्कारनाशकताया अङ्गीकर्तव्यतया अनुभवत्वेन जनकतायामपि न दोष इति वाच्यम्। अन्यूनविषयकस्यैव फलस्य नाशकत्वाङ्गीकारेण अदोषात्। जायते च पुन: पुन: स्मरणात् दृढतर: संस्कार:। दार्ढ्यं च संस्कारगत: जातिविशेष: झटिति स्मृत्युत्पादप्रयोजक:। 
न च दैववशसम्पन्नात् झटिति उद्बोधकसमवधानादेव झटिति स्मृतिनियमोपपत्तौ न तत्प्रयोजकतया संस्कारगत: जातिविशेष: सिद्ध्यतीति वाच्यम्। झटिति स्मृते: दैवाधीनझटित्युद्बोधकसमवधानाधीनत्वमभ्युपगम्य संस्कारातिशयखण्डने शास्त्रादावभ्यासस्यैवानापत्ते:। किं च परित्यज्य च निश्चिताव्यभिचारकं रूपं गृह्यमाणव्यभिचारकेण कारणत्वकल्पनं स सम्भवतीति नानुभवत्वेन स्मृतिसंस्कारहेतुतासम्भव: - इति प्राहु:। तन्मतं दर्शयति - स्मृतेरपीति। अपिना अनुभवपरिग्रह:। एतन्मते लक्षणे च अनुभवजन्या इति स्थाने ज्ञानजन्येति  निवेशनीयम्। 
S75    विशेषगुणलक्षणम्       
       द्रव्यविभाजकोपाधीति। पृथिवीत्वजलत्वादिरूपं यद्द्रव्यविभाजकोपाधिद्वयं प्रत्येकं तत्समानाधिकरणा: द्वित्वपृथक्त्वसंयोगादय: तदवृत्तिजातिमद्गुणत्वमित्यर्थ:। रूपाद्विषु चतुर्षु नीलत्वादिकम्, [रूपत्वादिकम्?] सांसिद्धिकद्रवत्वे च द्रवत्वावान्तरजातिम्, स्नेहादिषु दशसु स्नेहत्वादिकम्, भावनायां संस्कारत्वावान्तरजातिं चादाय लक्षणसमन्वय:। ननु इदं लक्षण एकत्वादिष्वतिव्याप्तम् एकत्वत्वादि जातेरपि तादृशत्वात्। 
न च तादृशोपाधिद्वयसमानाधिकरणवृत्तिगुणत्वन्यूनवृत्तिजातिशून्यगुणत्वमिति तदर्थ:। 
एवं चैकत्वादिषु सङ्ख्यात्वादे: सत्त्वात् तादृशजातिशून्यत्वस्यासत्त्वेन नातिव्याप्तिरिति वाच्यम्। 
एवमपि परिमाणादिष्वतिव्याप्ते:। परिमाणत्वादे: तादृशजातित्वासम्भवात् इति चेत् -
       अत्र प्रवदन्त्यभिज्ञा: - यद्यद्रूपावच्छिन्नसमानाधिकरणं यत्किंचिद्द्रव्यविभाजकोपाधिद्वयं तत्तद्भिन्ना 
स्थितस्थापकवृत्तिभिन्ना च या जाति: तद्वत्त्वे सति गुणत्वमिति तदर्थ:। यद्रूपावच्छिन्नसामानाधिकरण्यस्य समवायसम्बन्धघटितस्यैव निवेशनीयतया यद्रूपपदेन घटत्वादेर्धर्तुमशक्यत्वात् घटादौ अतिव्याप्ति:, अतो विशेष्यम्। स्थितस्थापकेऽतिव्याप्तिवारणाय स्थितस्थापकवृत्तिभिन्नेति। स्थितस्थापकस्य पृथिव्यादिचतुष्टयवृत्तित्वमते तु न देयम्। 
रूपत्वादे: यद्रूपपदेन धर्तुं अशक्यत्वेऽप्यवान्तरजातिमादाय रूपादिषु लक्षणसमन्वय:। पार्थिवानुष्णाशीतस्पर्शस्य वायवीयापेक्षया विजातीयस्यैव अनुभवसिद्धत्वात्। सङ्ख्यादयस्तु सामान्यगुणा इति न तत्र वैजात्यं जलपृथिव्यादिभेदेन 
सिद्धान्तसिद्धम्, अत: तत्र नातिव्याप्ति:। तादृशजातिमद्भिन्नगुणत्वमेव सामान्यगुणानां लक्षणमवसेयम्। 
       
76.                                कर्मनिरूपणम्
मूलोक्तं सर्वसङ्ग्राहकं न भवतीत्याह - वक्रतेति।
77-78                            सामान्यनिरूपणम्
     नित्यमितीति। अत्र नित्यत्वं प्रागभावाप्रतियोगित्वं ध्वंसाप्रतियोगित्वं वा, एकतरनिवेशेनापि संयोगादेर्वारणात्। एकपदं स्वरूपकीर्तनमात्रपरमिति द्रष्टव्यम्।
77-78                           विशेषनिरूपणम्
   मूले व्यावर्तका इति। नित्यद्रव्याणां परस्पर भेदसाधका इत्यर्थ: अथ विशेषपदार्थे किं प्रमाणम्। 
न च अत्यन्तसङ्कीर्णानां परमाणूनां भेदकधर्मं विना भेदासिद्धिरत: विशेषा अङ्गीकर्तव्या इति वाच्यम्, एकत्वादिव्यक्तेरेव भेदकत्वसंम्भवात् इति चेत् - न। यत: एतत्परमाणौं तत्परमाणुभेदसाधने एकत्वादे: व्यभिचारितया एतदेकत्वादेरेव हेतुता वाच्या। न च तयो: परमाण्वो: भेदासिद्धौ एकत्वादौ एतत्वं सुग्रहम्। एतत्परमाणुसमवेतत्वं हि तस्यैतत्वम्। तस्मात् 
प्रतिनित्यद्रव्यमेष्टव्यो विशेषपदार्थ:। स एव स्वसजातीयानां परस्परं भेदसाधक इति तत्रापि विशेषान्तरापेक्षा नास्ति। 
अतो नानवस्था इति सम्प्रदाय:।
       
79.                                 समवायनिरूपणम्
वैशेषिकमतसाधारण्येन समवाये अनुमानं प्रमाणयति - नील इति। समवायिकारणत्वस्य अन्त्यावयविनि सत्त्वात् द्रव्येति। परमाणुवारणाय जन्येति। अविनश्यदवस्थमपरारितमेवावतिष्ठते विनश्यदवस्थंत्वनाश्रितं क्षणमवतिष्ठते यथा तन्त्वादिनाशे पटादिरिति मनसिकृत्य मूले अविनश्यदित्युक्तम्।
       
80.                                अभावनिरूपणम्
प्रागभावे प्रमाणमाह - भविष्यतीति। संसर्गेति। तादात्म्यातिरिक्तसंसर्गेत्यर्थ:। ध्वंसप्रागभावयोरपि प्रतियोगितावच्छेदकसम्बन्ध: वर्तत इति मताभिप्रायेण त्रैकालिकेति विशेषणम्। अन्यथा अन्योन्याभाववारकेणैव तयोर्वारणात् तद्व्यर्थतापत्ते:। यदि संसर्गावच्छिन्नेत्यादे: अन्योन्याभावभिन्नाभाव इत्यर्थ: तदा त्रैकालिकेति सिद्धान्तेऽपि सार्थकं त्रैकालिकत्वमिह नित्यत्वरूपम्। 
      मूले भूतले घटो नास्तीति। अत्र घटाभावांशे भूतलस्य विशेष्यत्वं सम्बन्ध:, घटाभाववत् भूतलम् इत्यत्र तु भूतलांशे अभावस्य विशेषणत्वं संसर्ग इति वदतां प्राचां अयमभिप्राय: - विशेष्यत्वविशेषणत्वे स्वरूपसम्बन्धविशेषौ न ज्ञानीयविषयताविशेषौ। न च विशेषणताख्य: स्वरूपसम्बन्ध एक एव अस्तु, 'भूतले घटो नास्ति' इति प्रतीतौ 'भूतलं घटाभाववत्' इति प्रतीतितो वैलक्षण्यस्य   विशेषणत्वावच्छिन्नाधेयताविषयकत्वकल्पनेनैव निर्वाहादिति वाच्यम्। तादृशप्रतीत्यो: वैलक्षण्याय प्रथमायां विशेषणत्वावच्छिन्नाधेयता सन्निकर्ष:, द्वितीयायां विशेषणता संसर्ग: इत्युपेयते; 
किं वा प्रथमायां विशेषणता संसर्ग:, द्वितीयायां विशेषणत्वावच्छिन्नाधारता इत्यत्र विनिगमकस्य दुर्लभत्वात्। 
न च तादृशप्रतीत्यो: संसर्गांशेऽविलक्षणत्वेऽपि विशेषणविशेष्यभावभेदात् वैलक्षण्योपपत्ति: इत्युभयत्र विशेषणताया एव सम्बन्धतास्त्विति वाच्यम्। तावतापि 'भूतले घटो नास्ति' 'भूतलवान् घटाभाव:' इत्यनयो: 'भूतलं घटाभाववत्' 'घटाभावे भूतलम्'  इत्यनयोश्च प्रतीत्यो: वैलक्षण्यानिर्व्राहात्। तस्मात् विशेष्यत्वविशेषणत्वनामकयो: उभयो: स्वरूपसम्बन्धविशेषयो: संसर्गता। तथा च 'भूतलवान् घटाभाव:' इत्यत्र घटाभावांशे भूतलस्य विशेषणत्वं संसर्ग:, घटाभावे भूतलम् इत्यत्र च भूतलांशेऽभावस्य विशेष्यतासंसर्ग: भासते। स च तत्र अबाधित इति अभ्रमत्वनिर्वाह इति सङ्क्षेप:।
       ध्वंसप्रागभावयोरिव एकप्रतियोगिकयो: अत्यन्ताभावान्योन्याभावयो: किम् एकविधत्वं, नेत्याह - प्रतियोगितेति। आरोप्येति। प्राचीनमताभिप्रायेण। अत्र यथायोगं प्रतियोगितावच्छेदकधर्मभेदइव संसर्गभेदोऽप्यत्यन्ताभावबहुत्वप्रयोजक:। प्रतियोगितावच्छेदकधर्मभेद: अन्योन्याभावबहुत्वप्रयोजक इति द्रष्टव्यम्। तदेव दर्शयति-केवलेति। केवलदेवदत्ताभावात् विशिष्टाभावोऽतिरिक्त इत्यन्वय:। अन्यथा केवलदेवदत्तवति 'दण्डी नास्ति' इति प्रत्ययानापत्ते:। उभयाभावस्यातिरिक्तत्वे 
प्रतीतिं प्रमाणयति - एकसत्त्वेऽपीति। घटपटौ द्वौ न स्व इत्यादौ घटत्वं पटत्वं उभयत्वं चैतत्ित्रतयं प्रतियोगितावच्छेदकम्, केवलघटवति केवलपटवति यत्किंचिदुभयवति च तथा प्रत्ययात्। सम्बन्धभेदेनाभावस्यातिरिक्तत्वं दर्शयति - संयोगेनेति। सामान्यविशेषाभावयो: भेदं दर्शयति - तत्तदिति। अतिरिक्त इति। अन्यथा यत्किंचित् घटवति घटो नास्तीति प्रत्ययापत्ते:। एवमन्योन्याभावोऽपीति। अवच्छेदकभेदात् तत्तद्घटभेद: तत: उभयभेद: घटभेदश्च अतिरिक्त इत्यर्थ:। 
       
S80   व्यधिकरणधर्मावच्छिन्नाभावः
       प्रसङ्गादाह - घटत्वेनेति। नाङ्गीक्रियत इति। अभावधिय:  विशिष्टवैशिष्ट्यावगाहिमर्यादोपबृंहिततया 'घटत्वेन पटो नास्ति' इत्यादिप्रत्ययस्य  विशिष्टवैशिष्ट्यानवगाहिन: घटत्वादे: प्रतियोगितावच्छेदकत्वव्यवस्थापकत्वाभावेन व्यधिकरणधर्मावच्छिन्नाभावे मानाभावादिति भाव:। ननु तर्हि तादृशप्रत्ययस्य का गतिरिति अत आहपट इति। ननु 'घटत्वेन पटो नास्ति' इति प्रतीते: पटाधिकरणकघटत्वाभावावगाहित्वं न सम्भवति। असति बाधके तच्छब्दोल्लेखिप्रतीते: तच्छब्दप्रतिपाद्यार्थविषयकत्वपरित्यागायोगात् पटाधिकरणकघटत्वाभावस्य 'घटत्वेन पटो नास्ति' इति शब्दात् कथमप्यप्रतीते:। किन्तु अवच्छिन्नप्रतियोगिताकत्वसम्बन्धेन अभावांशे स्वातन्त्र्येण घटत्वावगाहित्वमेव। 'अभावबुद्धि: 
विशिष्टवैशिष्ट्यावगाहिमर्यादां नातिशेते' इति नियमस्तु न। एवं च व्यधिकरणधर्मवच्छिन्नप्रतियोगिताकाभाव: सप्रमाण इति चेत् - अस्तु तर्हि अतिरिक्तत्वं तस्येत्याह - अतिरिक्तत्व इति। स: - व्यधिकरणधर्मवच्छिन्नप्रतियोगिताक:। केवलान्वयीति। प्रतियोगितावच्छेदकावच्छिन्नप्रतियोगिरूपविरोधविरहादिति भाव:।
       
S80   सामयिकाभावस्यातिरिक्तत्वखण्डनम्       
ननु भूतलादौ घटसत्त्वदशायां न तदभावबुद्धि: अन्यदा तु जायते। अत: सामयिकाभावोऽतिरिक्त एवाङ्गीकर्तव्य इति वदन्तं निराकर्तुमाह - सामयिकेति। प्रतियोगिविरहसमये प्रतीयमानोऽत्यन्ताभाव एव सामयिकाभाव:। न तु उत्पादविनाशशाल्यतिरिक्त इति समुदितोऽर्थ:। नन्वेवं भूतले घटस्य आनयनदशायामपि तदभावस्य नित्यत्वेन तत्प्रत्ययापत्ति: अत आह - घटाभाववतीति। नियामकत्वमेव समुपपादयति - घटवतीति। तत्तत्कालावच्छिन्नभूलादेवे घटाद्यभावसंसर्गतया घटकाले च तच्छून्यकालविशिष्टभूतलादिरूपसंसर्गाभावेन तदा न तदत्यन्ताभावबुद्धिरित्यपि द्रष्टव्यम्।
       
S80   अभावस्याधिकरणात्मकत्वखण्डनम्       
       नन्वभाव: नास्ति अतिरिक्त: पदार्थ:, यस्मिन् अधिकरणे 'घटो नास्ति' इत्यादिप्रत्यय: तस्मिन् अधिकरणे पटाद्यभावत्वकल्पनेनैव तथा प्रतीतिनिर्वाहात्, क्लृप्तधर्मिणि धर्मकल्पनाया अक्लृप्तधर्मिकल्पनातो लघीयस्त्वादिति गुरुमतमाशङ्क्य निराचष्टे - केवलेति। यद्यप्यनन्तेषु अधिकरणेषु धर्मकल्पनातोऽतिरिक्तैकधर्मिकल्पनस्यैव लघीयस्त्वात् अत्रोक्तन्यायस्यानवतार:। किं च अभावस्याधिकरणस्वरूपत्वे जलादौ विद्यमानस्य गन्धाद्यभावस्य जलादिरूपत्वादितरेन्द्रियग्राह्यतापत्तिरित्यादिदूषणानि प्रस्फुरन्ति, तथापि 'केवलाधिकरणादेव' इति 
तद्वचननिरासादेव तन्निवृत्तिसम्भवे किमेतान्यपेक्षितानीत्यालोच्य तदेव निराकरोति - अभावावङ्गीकार इति। अतिरिक्ताभावानङ्गीकार इत्यर्थ:। अथ किमिदं कैवल्यम्? भूतलस्वरूपमिति चेत् - घटवद्भूतलस्यापि तदभावस्वरूपतापत्त्वात तदानीमपि घटाभाववत्ताबुद्धिप्रसङ्ग:। घटाभाववत्त्वमिति चेत् सिद्धमतिरिक्ताभावेन, अत: कैवल्यनिर्वचनमशक्यमित्याह - कैवल्यस्येति।
       
S80   अभावाभावस्य भावरूपता     
       नन्वभावस्य अतिरिक्तत्वे तदभावोऽप्यतिरिक्त:, तस्याप्यभाव: तथेत्यनवस्था स्यादत आह - अभावाभाव इति। ध्वंसेत्यादि। ध्वंसप्रागभाव: प्रतियोगिस्वरूप:, तत्प्रागभावरूपश्च। प्रागभावध्वंसस्तु प्रतियोगिस्वरूप:, तद्ध्वंसरूपश्च इत्यस्यार्थ: अवसेय:। तेन प्रतियोगिप्रागभावदशायामपि 'ध्वंसो भविष्यति' इति प्रत्ययस्य प्रतियोगिध्वंसदशायामपि 'प्रागभावो नष्ट:' इति प्रत्ययस्य चोपपत्ति:। ननु काले द्रव्यत्वं नास्ति इति प्रत्यय: न जायते, द्रव्यत्वाभाव इति तु जायते इति वैषम्यनिर्वाहाय नास्तीति प्रत्यये दैशिकसम्बन्धावच्छिन्नाधेयत्वभानं कल्पनीयम्। इत्थं च घटाभावाभावादे: घटादिरूपत्वेत्विह 
घटाभावो नास्तीति प्रत्ययस्य भ्रमत्वमेव स्यात्। भावस्य विशेषणताविशेषेण वृत्त्यनङ्गीकारात्। अत: अभावाभाव: अतिरिक्त: न तु भावरूप इति नवीनमतं दर्शयति - अभावेति। तर्हि अनवस्थेत्यत आह - तृतीयेति।
       
81.                            षोडशपदार्थानां सप्तपदार्थेष्वन्तर्भावः
परमकारुणिकेन मुनिना दु:खपङ्कनिमग्नं जनं उद्दिधींर्षुणा प्रणीतम् प्रमाणप्रमेय इत्यादिसूत्रं, तद्विरोधं परिहर्तुं आक्षिपति - नन्विति। प्रत्यक्षप्रमाणस्य द्रव्ये, अनुमानादीनां च गुणेऽन्तर्भावस्य स्फुटत्वात् प्रमेयादीनां द्रव्यादिष्वन्तर्भावमाह - आत्मेत्यादिना। आत्मशरीरेन्द्रियाणां द्रव्ये, अर्थस्य पृथिव्यादिरूपस्य द्रव्यादिषु, बुद्धे: गुणे, अन्तरिन्द्रियस्य मनस: द्रव्येऽन्तर्भाव:। एवमग्रेऽपि यथायथमन्तर्भाव: द्रष्टव्य:। धर्माधर्मौ इति। तज्जनिकेत्यर्थ:। एतच्च स्फुटमाकरे। राग: । इच्छाविशेष:। मरणमिति। मरणानन्तरभावि जननमित्यर्थ:। तथा च पदव्युत्पत्ति: प्रेत्य मृत्वा भाव: जननमिति:। चरमप्राणशरीरसंयोगध्वंस: मरणम्। आद्यशरीरप्राणसंयोग: जननम्। मुक्तात्मसंयोगध्वंसवत: घटस्य मुक्तत्वापत्तिवारणाय - दु:खध्वंस इति। दु:खध्वंसवतां अस्मदादीनामपि मुक्तत्वापत्तिवारणाय कालीनान्तम्।  अन्यदीयदु:खप्रागभावसमानकालिकदु:खध्वंसवतां शुकाद्यात्मनामप्यमुक्तत्वप्रसङ्गात् स्वसमानाधिकरणेति 
दु:खप्रागभावविशेषणम्। न च स्वसमानाधिकरणदु:खासमानकलीनेत्यनेनैव सुषुप्तिकालिकदु:खध्वंसस्यापि अग्रिमदु:खक्षणवृत्तेर्वारणात् प्रागभावेति व्यर्थमिति वाच्यम्। यथासन्निवेशे वैयर्थ्याभावादिति दिक्। संशयस्य निरूपितत्वात् प्रयोजनस्वरूपं दर्शयति - प्रयोजनमिति।
S81    कथानिरूपणम्
  उभयसाधनवतीति। परपक्षनिराकरणस्वपक्षसाधनवती। इदं च वितण्डायां अतिव्याप्तिवारणायेति ध्येयम्। स्वपक्षेति। अत्र विजिगीषु कथेत्यनुवर्तते। नानेति। एकेन पूर्वपक्ष: क्रियते, अन्येन च समाधानम्, एवं क्रमेण नानाकर्तृकत्वं वाक्यसमूहस्यावसेयम्। 
S81    छलनिरूपणम्
छलमिति। यथा 'नवकम्बलोऽयं देवदत्त:' इति नूतनतात्पर्येण प्रयुक्तस्य नवत्वसङ्ख्याविशिष्टमर्थान्तरं परिकल्प्य 
कश्चित् दूषयति 'नास्य नव कम्बला: सन्ति अतिदरिद्रत्वात्' इत्यादि।
S81     जातिनिरूपणम्      
 असदुत्तरमिति। उत्तरस्य असत्वं तु स्वासाधकतासाधारण्येन परासाधकतासाधकतया स्वव्याघातकत्वम्। तथा च स्वव्याघातमुत्तरं जातिरिति लक्षणं पर्यवस्यति।
साधर्म्यसमालक्षणम्
    तदवान्तरभेदात् दर्शयति - साधर्म्येत्यादिना। द्वन्द्वान्ते श्रुयमाणस्य समाशब्दस्य प्रत्येकं योग:। साधर्म्यसमा वैधर्म्यसमेत्यादय: चतुर्विशति: जातय:। साधर्म्येंण स्थानाहेतुदूषकमुत्तरम् साधर्म्यसमा। यथा आत्मा सक्रिय: क्रियाहेतुगुणवत्त्वातृ लोष्टवत्, क्रिया हेतुगुणश्चात्र क्रियाजनकवायुसंयोगादिरेवेति स्थापनायमुत्तरम् - 'यदि सक्रियसाधर्म्यात् सक्रिय: तदा विभुत्वरूपनिष्क्रयसाधर्म्यात् निष्क्रिय एव किं न स्यात्। न च अत्र किंञ्चित् विनिगमकमस्ति' इति। 
       
वैधर्म्यसमालक्षणम्
       वैधर्म्येण दूषकमुत्तरम् वैधर्म्यसमा। यथा तत्रैव क्रियावतो लोष्टस्य साधर्म्यात् यदि क्रियावानात्मा, 
तदा विभुत्वरूपतद्वैधर्म्यात् निष्क्रिय एव किं न स्यात्। न हि तत्साधर्म्यात् क्रियावता भवितव्यम्, 
तद्वैधर्म्यात् निष्क्रियेण न भवितव्यम् इत्यत्र किञ्चित् नियामकमस्ति इति।
       
उत्कर्षसमालक्षणम्
      परोक्तसाधनादेव तदव्यापकस्य धर्मस्य पक्षे आपादनम् उत्कर्षसमा। यथा शब्दोऽनित्य: कृतकत्वात् घटवत् इत्यादौ कश्चिदेवमाह 'यदि कृतकत्वेन हेतुना शब्द: घटवदनित्य: स्यात्, तर्हि तेनैव शब्द: घटवदश्रावणोऽपि स्यात्' इति।
       
अपकर्षसमालक्षणम्
      परोक्तदृष्टान्तसाधर्म्येण पक्षे पराभिमतधर्मान्तरस्य अभावसाधनम् अपकर्षसमा। 
यथा तस्मिन्नेव अनुमाने 'यदि कृतकत्वेन शब्द: घटवदनित्य: स्यात् तर्हिं तेनैव शब्दो घटवदश्रावणोऽपि स्यात्' इति।
       
वर्ण्यसमालक्षणम्
      वर्ण्यस्य स्थापनीयस्य दृष्टान्तधर्मस्य पक्षे साधनम् वर्ण्यसमा। यथा पूर्वोक्तानुमाने 'क्रियाजनकनोदनाख्यसंयोगवत्त्वात् लोष्टादे: भवतु क्रियावत्त्वम्। आत्मनस्तु क्रियावत्त्वे तज्जनकनोदनाख्यसंयोगवत्त्वमपि स्यात्' इति।
       
अवर्ण्यसमालक्षणम्
       साध्यहेत्वोर्धर्मयोरपि पक्षे तुल्यतासाधनम् अवर्ण्यसमा। यथा तत्रैवानुमाने लोष्टादिगतनोदनादिरूपक्रियाहेतुगुणवत्त्वं आत्मन्यसिद्धम्। तथा च तुल्यतया यथा असिद्धेन क्रियाहेतुगुणेन आत्मनिक्रियावत्त्वं साध्यते, तथा तादृशेन क्रियावत्त्वेन तज्जनकगुणवत्त्वमपि किमिति न साध्यते नियामकाभावात् इति।      
विकल्पसमालक्षणम्
       दृष्टान्तविकल्पं प्रदर्श्य दार्ष्टान्तिकविकल्पकथनं विकल्पसमा। यथा तत्रैव अनुमाने 'क्रियाहेतुगुणयुक्तं किञ्चित् लघु, यथास वायु:, एवं क्रियाहेतुगुणयुक्तं किञ्चित् क्रियावत् स्यात् यथा लोष्टादि किञ्चिदक्रियम् यथा आत्मा। पूर्वविकल्पो भवति अयं तु न भवतीत्यत्र किं नयामकं स्यात्' इति।
       
साध्यसमालक्षणम्
       दृष्टान्तस्य पक्षतुल्यताकथनम् साध्यसमा। साध्यशब्दोऽत्र पक्षवाची। यथा तत्रैव यदि 'यथा लोष्ट: तथा आत्मा' इति त्वया उच्यते तदा 'यथा आत्मा तथा लोष्ट:' इत्यप्यायातम्। तथा च यद्यात्मनि क्रियावत्त्वं साध्यते तर्हि लोष्टेऽपि तत्साधनीयम् नेति चेत्तर्हि यथा लोष्ट: तथा आत्मेति न वाच्यम्। 'लोष्टसदृश आत्मा, नात्मसदृशो लोष्ट:' इत्यत्र नियामकाभावात् इति।
       
प्राप्तिसमालक्षणम्
       प्राप्त्या प्रत्यवस्थानम् प्राप्तिसमा। प्राप्तिश्च साध्यहेत्वो: सामानाधिकरण्यम्। 
यथा तत्रैव क्रियाहेतुगुणवत्त्वेनैव किमिति क्रियावत्त्वं साध्यते किमिति क्रियावत्त्वेन तादृशगुणवत्त्वं न उभयोरविशेषात् इति।
       
अप्राप्तिसमालक्षणम्
       अप्राप्त्या प्रत्यवस्थानम् अप्राप्तिसमा। यथा तत्रैव पूर्वोक्तदोषादप्राप्तस्य हेतो: साध्यसाधकत्वं वाच्यम्, तथा चाप्राप्तत्वाविशेषात् सर्व: सर्वं साधयेत् इति। अयमेव हेतु: साध्याभावं किमिति न साधयेत्। 
साध्यमेव तु साधयेदित्यत्र विनिगमकाभावात् इति।
       
प्रसङ्गसमालक्षणम्
       साधनपरम्पराप्रश्न: प्रसङ्गसमा। यथा क्रियावत्त्वे क्रियाहेतुगुणवत्त्वं साधनम्। तत्र किं साधनम्? 
न हि साधनं विना कस्यचित् सिद्धिरस्ति। एवं तत्रापि किं साधनमित्यादि। 
       
प्रतिदृष्टान्तसमालक्षणम्
              दृष्टान्तान्तरेण साध्याभावसाधनम् प्रतिदृष्टान्तसमा। यथा 'तत्रैव लोष्टदृष्टान्तेन क्रियावत्त्वे साधिते निष्क्रियाकाशदृष्टान्तेन आत्मनो निष्क्रियत्त्वमेव किं न स्यात्। लोष्टदृष्टान्तेन क्रियावत्त्वं  आकाशदृष्टान्तेन निष्क्रियत्त्वं न इत्यत्र नियामकाभावात्' इति।
       
अनुत्पत्तिसमालक्षणम्
       अनुत्पत्त्या प्रत्यवस्थानम् अनुत्पत्तिसमा। यथा 'घटो न नित्य: जन्यैकात्वात्' इत्यादौ कश्चिदाह - 
यदि जन्यैकत्वं अनित्यत्वे प्रमाणम् तदा घटे एकत्वोत्पत्ते: पूर्वं तदभावात् नित्यत्वम्। नित्यश्चेत् तर्हि अनुत्पन्न एवेति।
       
संशयसमालक्षणम्
       साधारणधर्मं प्रदर्श्यं संशयोद्भावनं संशयसमा। यथा 'शब्दोऽनित्य: कार्यत्वात्' इत्यादौ  'शब्दस्य अनित्यघटेन सह कार्यत्वरूपं साधर्म्यं यथा अस्ति तथा नित्येन शब्दत्वेन सह श्रावणप्रत्यक्षविषयत्वं साधर्म्यं अस्तीति उभयसाधर्म्यदर्शनात् संशय: स्यात्। एकपरिशेषे नियामकाभावात्' इति।
       
प्रकरणसमालक्षणम्
       वाद्युक्तहेतो: साध्यविपरीतसाधकहेत्वन्तरोद्भावनम् प्रकरणसमा। सत्प्रतिपक्षोदाहरणमेव अत्रोदाहरणं बोध्यम्।
       
अहेतुसमालक्षणम्
        कालत्रयेऽपि हेतुत्वासम्भवेन अहेतुत्वकथनम् अहेतुसमा। यथा 'कार्यत्वादिरूपसाधनं साध्यादनित्यत्वात् पूर्वकालवृत्ति चेत् तदाऽनित्यत्वरूपसाध्यस्य तदानीमभावात् कस्य साधकम्। अथ पश्चात्कालवृत्ति चेत् तदा पूर्वकाले साधनाभावात् कस्य साध्यमनित्यत्वम्। यदि च उभयं एककालवृत्ति तदा किं कस्य साधनं किं कस्य साध्यम्। विनिगमकाभावादिति। हेतुसमेति पाठे तु कालत्रयेऽपि हेतुत्वस्य असम्भवकथनं हेतुसमेत्यर्थ:।
       
अर्थापत्तिसमालक्षणम्
अनित्यसाधर्म्यादनित्यत्वं यदि, तदा अर्थापत्त्या सिद्धं नित्यसाधर्म्यात् नित्यत्वमपि एकतरावधारणे नियामकाभावात् इति।
       
अविशेषसमालक्षणम्
       सर्वाविशेषप्रसङ्गोद्भावनम् अविशेषसमा। यथा तत्रैव 'यदि कृतकत्वादिना अनित्यघटादिसाधर्म्येण शब्दस्य अनित्यत्वं तदा प्रमेयत्वादिरूपेण तत्साधर्म्येण सर्वस्यैवानित्यत्वं स्यात्। मदुक्तसाधर्म्येण तत्सिध्यति, न तु त्वदुक्तेनेत्यत्र नियामकाभावात्' इति।
       
उपपत्तिसमालक्षणम्
       उभयपक्षसाधर्म्येण साधनोपपत्तिकथनम् उपपत्तिसमा। यथा 'यदि अनित्यत्वसाधनं कार्यत्वमुपपद्यत इति 
शब्दस्यानित्यत्वं तदा नित्यत्वसाधनमपि किंचिदुपपद्यत इति नित्यत्वं किं न स्यात्' इति।
       
उपलब्धिसमालक्षणम्
      वाद्युपदर्शितसाधनाभावेऽपि साध्यस्य उपलब्धिकथनम् उपलब्धिसमा। यथा शब्दोऽनित्य: प्रयत्नानुविधायित्वात् घटवत् इत्यत्र प्रयत्नं विनापि वायुनोदनवाशात्  वृक्षशाखाभङ्गजन्यस्य शब्दस्य उपलब्धे: न प्रयत्नानुविधायित्वं शब्देऽस्ति इति।
      
अनुपलब्धिसमालक्षणम्
              वादिनाऽनुपलब्धिवशात् कस्यचित् पदार्थस्य अनङ्गीकारे अनुपलब्धिवशादेव वाद्यभिमतस्यापि यत्किंचित्पदार्थस्य अभावसाधनम् अनुपलब्धिसमा। यथा - 'जलादे: विद्यमानस्यापि आवरणवशात् यथाऽनुपलब्धि: तथा उच्चारणात्पूर्वं शब्दस्य विद्यमानस्यापि आवरणवशात् अनुपलब्धि: इत्येतन्मतं वादिनां दूष्यते-यद्यावरणवशात् शब्दो 
नोपलभ्येते, तदा जलाद्यावरणमिव शब्दाद्यावरणमप्युपलभ्येतेति। अत्रोत्तरम्- यदि भवद्भि: अनुपलब्धित आवरणं नाभ्युपेयते तदा अनुपलब्धेरपि अनुपलब्ध्याभावो सिद्धे तदभावात्  आवरणाभावासिद्धौ आवरणसिद्धि:' इति।
       
नित्यसमालक्षणम्
       धर्मस्य नित्यत्वानित्यत्वविकल्पात् धर्मिणो नित्यत्वसाधनम् नित्यसमा। यथा 'शब्दस्य यत् अनित्यत्वं भवद्भि: उच्यते तत् नित्यं अनित्यं वा। यदि नित्यं तदा शब्दवृत्तेरेव तस्य सदातनत्वात् शब्दस्यापि तथात्वमागतम्। अथ अनित्यं तदा शब्दे कदाचित् अनित्यत्वाभावोऽस्तीति नित्य एव शब्द इत्युभयथापि शब्दस्य नित्यत्वम्' इति।
       
अनित्यसमालक्षणम्
       अनित्यदृष्टान्तसाधर्म्यात् सर्वानित्यत्वप्रसङ्गोद्भावनम् अनित्यसमा। यथा 'यदि अनित्येन घटेन 
सादृश्यात् शब्द: अनित्य: इत्युच्यते तदा येन केनचित् धर्मेंण सर्वस्यैव तत्सदृशत्वात् सर्वस्यानित्यत्वप्रसङ्ग:' इति।
       
कार्यसमालक्षणम्
       वाद्युक्तहेतो: अन्यकोर्येणापि सम्भवाभिधानं कार्यंसमा। यथा तत्रैव प्रयत्नानुविधायित्वं उभयथापि सम्भवति घटादिवत् शब्दस्वरूपोत्पत्तौ जलादिवत् आवरकनिवृत्तौ च उभयत्रापि प्रयत्नानुविधायित्वदर्शनात्। तथा च तस्य आवरकनिवृत्तिरूपकार्यान्तरस्य सम्भवात् नानित्यत्वनियतत्वं इति। क्वचित् कारणसमेति पाठ:। तस्यापि 'कारणस्य प्रयत्नानुविधायित्वस्य उभयत्र शब्दस्योत्पत्तौ तदावरकनिवृत्तौ च समत्वाभिधानम्' इति रीत्या उक्त एवार्थे पर्यवसानमवसेयम्। अत्र ग्रन्थगौरवभयात् सूक्ष्मप्रकारा: न दर्शिता: इत्यभियुक्तैरन्यत्र तेऽनुसन्धेया:।
       
S81     निग्रहसाथाननिरूपणम्
  निग्रहस्थानं लक्षयति - वादिन इति। इदं च यद्यपि छलादावप्यस्ति तथाप्यर्थान्तरादिरूपनिग्रहस्थानमध्येऽन्तर्भावात् अदोष:। छलत्वादिनापि ज्ञानस्योपयोगित्वात् पृथिगुपादानं हेत्वाभासवत्।
       
प्रतिज्ञाहानिलक्षणम्
       तस्यावान्तरभेदान् दर्शयति - प्रतिज्ञेत्यादिना। यत्र प्रतिज्ञातार्थविरुद्धाभ्युपगम: प्रतिज्ञातार्थपरित्यागो वा तत्र प्रतिज्ञाहानि:। यथा 'शब्दोऽनित्य: प्रत्यक्षगुणत्वात्' इत्यत्र 'सोऽयम् गकार:' इत्यादिप्रत्यभिज्ञाबलात्परेण बाधे उद्भाविते 'अस्तु तर्हि नित्य: शब्द:' इति नित्यत्वमङ्गीकुर्वन् वादी शब्दस्य अनित्यत्वप्रतिज्ञां जहाति।
       
प्रतिज्ञान्तरलक्षणम्
       परोक्तदोषोद्दिधीर्षया पूर्वानुक्तविशेषणविशिष्टतया प्रतिज्ञातार्थकथनम् प्रतिज्ञान्तरम्। 
यथा -- क्षित्यादिकं गुणजन्यम् कार्यत्वात् इत्यत्र अदृष्टजन्यत्वेन सिद्धसाधनोद्भावने 'सविषयक' इति गुणविशेषणदानम्।
       
प्रतिज्ञाविरोधलक्षणम्
       स्वोक्तसाध्यविरुद्धहेतुकथनम् प्रतिज्ञाविरोध:। यथा - द्रव्यं गुणभिन्नम् रूपादित: पृथक्त्वेन अनुपलभ्यमानत्वात् इति। 
       
प्रतिज्ञासन्न्यासलक्षणम््
       स्वोक्तेऽर्थे परेण दूषिते तदपलाप: प्रतिज्ञासन्न्यास:। यथा -- 'शब्दोऽनित्य: ऐन्द्रियकत्वात्' इत्युक्ते परेण सामान्ये व्यभिचारमुद्भाव्य दूषिते स्वोक्तमपलपति 'केनोच्यते शब्दोऽनित्य:' इति।
       
हेत्वन्तरलक्षणम्
       परोक्तदूषणोद्दिधीर्षया पूर्वोक्तहेतुकोटौ विशेषणान्तरोपादानम् हेत्वन्तरम्। यथा 'शब्दोऽनित्य: प्रत्यक्षत्वात्' इत्यत्र सामान्ये व्यभिचारोद्भावने 'जातिमत्त्वे सति' इति विशेषणदानम्।
       
अर्थान्तरलक्षणम्
       प्रकृतानुपयुक्तार्थकथनम् अर्थान्तरम्। यथा-नित्य: शब्द: अस्पर्शवत्त्वात् इति हेतु:। हेतुपदं च हिनोतेस्तुनिप्रत्यये निष्पन्नम्; पदं च सुप्तिङन्तम् इत्यादि।
       
निरर्थकलक्षणम्
       अवाचकशब्दप्रयोगो निरर्थकम्। यथा शब्द: अनित्य: जबगडदशत्वात् इत्यादि।
          
अविज्ञातार्थलक्षणम्
       परिषत्प्रतिवाद्यबोधप्रयोजकपदप्रयोग: अविज्ञातार्थम्। तच्च 'क्लिष्टान्वयं अप्रसिद्धार्थकं त्वरितोच्चारितम्' इत्यादिरूपम्।
       
अपार्थकलक्षणम्
       परस्परानन्वितपदसमूह: अपार्थकम्। यथा-शब्दत्वं घट: पट: नित्यं अनित्यं च प्रमेयत्वात् इत्यादि।
       
अप्राप्तकाललक्षणम्
       अवयवानां व्युत्क्रमेण कथनम् अप्राप्तकालम्। यथा शब्दत्वात् शब्द: अनित्य: इत्यादि।
       
न्यूनलक्षणम्
       यत्किंचिदवयवशून्यावयवाभिधानम् न्यूनम्। स्पष्टम्।

अधिकलक्षणम्
       अधिकहेत्वादिकथनम् अधिकम्। यथा शब्द: अनित्य: शब्दत्वात् श्रावणत्वाच्च इत्यादि।

पुनरुक्तलक्षणम्
       अनुवादं विना कथितस्य पुन: कथनम् पुनरुक्तम्। यथा -- शब्द: अनित्य:, शब्द: अनित्य: इत्यादि।
       
अननुभाषणलक्षणम्
       परिषदा त्रिरभिहितस्यापि अननुवाद: अननुभाषणम्।
       
अज्ञानलक्षणम्
       परिषदा विज्ञातस्य वादिना त्रिरभिहितस्यापि वाक्यार्थस्याबोध: अज्ञानम्

अप्रतिभीलक्षणम्
       उत्तरार्हं परोक्तं बुद्ध्वाऽपि उत्तरस्य अस्फूर्तिवशात् तूष्णींभाव: अप्रतिभा।
       
विक्षेपलक्षणम्
       असम्भवत्कालान्तरकार्यव्यासङ्गानुद्भाव्य कथाविच्छेद: विक्षेप:।
       
मतानुज्ञालक्षणम्
       स्वपक्षे दोषमनुद्धृत्य परपक्षे दोषाभिधानम् मतानुज्ञा।
       
पर्यनुयोज्योपेक्षणनपलक्षणम्
       उद्भावनार्हपरकीयनिग्रहस्थानानुद्भावनं पर्यनुयोज्योपेक्षणम्।
       
निरनुयोज्यानुयोगलक्षणम्
       निग्रहस्थानरहिते निग्रहस्थानोद्भावनम् निरनुयोज्यानुयोग:।
 
अपसिद्धान्तलक्षणम्
       एकसिद्धान्तमतमाश्रित्य कथाप्रवृत्तौ तद्विरुद्धसिद्धान्तमतमालम्ब्योत्तरदानम् उपसिद्धान्त:।
प्रतिज्ञाहानि - अननुभाषण - अज्ञान - अप्रतिभा - विक्षेपपर्यनुयोज्योपेक्षणानामभावे, 
अन्येषां  हेत्वाभासव्यतिरिक्तनिग्रहस्थानानां गुणे, हेत्वाभासानां च द्रव्यादिषु अन्तर्भाव: यथायथं बोध्य:। 
अतिरिक्त: सूत्रार्थ: सुगम इत्यभिप्रायेणाह - शेषमिति।
       
S81      शक्तेरतिरिक्तपदार्थत्वखण्डनम्
 ननु अनलसंयोगे सत्यपि मण्यादिसमवधाने दाहो न जायत इति मण्यादे: प्रतिबन्धकता वाच्या। 
सा च वह्नौ दाहानुकूलशक्तिस्वीकार एव निर्वहति। प्रतिबन्धकताया: कार्यांनुकूलशक्तिविघटकत्वरूपत्वात्। अत: तदन्यथानुपपत्तिसिद्धाया: शक्तेरतिरिक्तत्वात् 'सप्तैव पदार्था:' इत्यसङ्गतमिति प्राभाकर: शङ्कते - नन्विति। नन्वेवं शक्तिसिद्धावपि तस्या अतिरिक्तत्वासिद्धिरिति चेत् - न। यतो न तावद्द्रव्यात्मिका शक्ति: गुणादिवृत्तित्वात्।
       अत एव न गुणकर्मान्यतररूपा, न च सामान्याद्यन्यतमरूपा, उत्पत्ति विनाशशालित्वात्। 
एवं चातिरिक्तपदार्थत्वसिद्धिरिति। ननु प्रतिबन्धकत्वं न कार्यानुकूलशक्तिविघटकत्वम्ए किं तु कारणीभूताभावप्रतियोगित्वम्। तच्च मण्यभावस्य हेतुत्वादेव उपपद्यते, मणिसमवधानदशायां च तदभावरूपकारणान्तराभावादेव दाहानुत्पत्तिसम्भव:। इत्थं चातिरिक्तशक्तिस्वीकारोऽनुचित इति समाधत्ते - प्रतिबन्धकाभावस्येति। ननु 'दाहोत्पादे वह्नि: शक्त:' इति व्यवहारान्यथानुपपत्त्या सेत्स्यति अतिरिक्ता शक्तिरित्याशङ्क्य तस्या: कारणतारूपत्वेऽपि व्यवहारोपपत्ते: नातिरिक्ता शक्तिरित्याह - कारणत्वस्येति। ननु मण्याद्यभावस्य हेतुत्वे मणिसमवधानदशायां सत्यप्युत्तेजके दाहो न स्यात्। 
मन्मते तु मण्याद्यपसारणदशायामिव उत्तेजकसमवधानदशानयामपि वह्नौ दाहानुकूलशक्त्यन्तरोत्पत्ते: अङ्गीकारेण न दोष इति चेत् - न। उत्तेजकाभावविशिष्टमण्याद्यभावस्य कारणत्वाङ्गीकारेण अदोषात्। न च उत्तेजकानां अननुगतत्वात् तत्तदुत्तेजकाभावकूटविशिष्टमण्याद्यभावस्यैव कारणताया: कल्पनीयतया गौरवमिति वाच्यम्। दाहानुकूलशक्ति प्रति एतादृशकारणताया: तवाप्यावश्यकत्वात् अनन्तशक्तितत्प्रागभावतद्ध्वंसकल्पने गौरवादिति सङ्क्षेप:।
       
S81      आधेयशक्तिनिरासः
   ननु एवमपि कांस्यादे: अस्पृश्यवस्तुस्पर्शे सति न भोजनादिरूपकार्यार्हता शक्तिमत्कांस्यादेरेव तदर्हत्वात्। अस्पृश्यस्पर्शें सति शक्तेर्नाशात् भस्मसंयोगे तु पुन: शक्तेरुत्पादात् तदर्हता। एवं च कांस्यादौ आधेयशक्ति: स्वीकार्या। न च कांस्यादौ भोजनादिकं प्रति अस्पृश्यस्पर्शस्य प्रतिबन्धकत्वकल्पनादेव उपपत्तौ तदनङ्गीकार इति वाच्यम्। प्रकृते च अस्पृश्यस्पर्शस्य असंस्पृश्यसंयोगरूपतया सति सन्नाशे प्रतिबन्धकाभावसद्भावात्, कांस्यादौ अन्तरा भस्मादिसंयोजनं भोजनाद्यर्हतापत्तेरिति पुन: प्रत्यवतिष्ठते - ननु भस्मादिनेति। प्रथमेनादिपदेन अम्लादे: द्वितीयेन च ताम्रादे: परिग्रह:। क्लृप्तध्वंसविशेषेणैव कांस्यादे: शुद्धत्वोपपत्तौ अतिरिक्तशक्त्यङ्गीकारोऽनुचित इति समाधत्ते - भस्मादिसंयोगेति। यत्र कांस्यादौ 
भस्मादिसंयोगध्वंसानन्तरं पुनरस्पृश्यस्पर्श: तत्रापि भस्मादिसंयोगध्वंसस्य सत्त्वात् शुद्ध्यापत्ति: अत: सहितान्तं ध्वंसविशेषणम्। साहित्यं चात्र सम्बन्धविशेषनियन्त्रितं सामानाधिकरण्यम् अस्पृश्यवस्तूनां अनुगमकरूपस्य दुर्वचतया सामान्यधर्मावच्छिन्नानभावनिवेशासम्भवात् यक्तिंचिदस्पृश्यस्पर्शाभावस्य च तत्र सत्त्वात् तदापत्ति: 
तदवस्थैव इत्यत: यावदिति। तथा च तत्र यावतां अस्पृश्यस्पर्शाभावानां निरवच्छिन्नविशेषणतासम्बन्धेन असत्त्वात् नोक्तदोष इति भाव:। 
यत्र च भस्मादिसंयोगास्पृश्यवस्तुस्पर्शौ युगपदेवोत्पन्नौ विनष्टौ च तत्र तत्तदस्पृश्यस्पर्शाभाव कूटसामानाधिकरण्यविशिष्टभस्मादिसंयोगध्वंसमादाय शुद्धतापत्ति: अत: भसमादिसंयोगकालावच्छेदेन तत्र विद्यमानार्थकं कालीनान्तमभावविशेषणम्। तथा च तव भस्मादिसंयोगक्षणावच्छेदेन यावत्तदभावानामसत्त्वात् न दोष इति भाव:।
           'चैत्रस्य  इदं धनम्' इत्यादौ धनादौ यत्स्वत्वं प्रतीयते तत्पदार्थान्तरमिति मतं निरस्यति - स्वत्वमपीति। अपिना अनुक्तसमुच्चानयकेन प्रतियोगित्वादिपरिग्रह:। 
S81   स्वत्वस्यातिरिक्तपदार्थत्वखण्डनम्
    ननु तर्हि स्वत्वं किंस्वरूपम् इत्यत आह - यथेष्टेति। तदवच्छेदकं चेति। तादृशयोग्यत्वप्रयोजकमित्यर्थ:। 
प्रतियोगित्वं प्रतियोगिरूपं   प्रतियोगितावच्छेदकरूपं वेत्यादिकं बहुतरमूहनीयम्।
S81     विधिवादः    
   सर्वेषां पदार्थानां उक्तपदार्थेषु यथायथमन्तर्भावं निरूप्य मूलन्यूनतां परिहर्तुं विधिं निरूपयिष्यमाण: शिष्यावधानाय तन्निरूपणं प्रतिजानीते -- अथेति। स्वपरमतसाधारणं विधित्वं तावत् निर्वक्ति - प्रयत्नेति। प्रयत्नजनिका या चिकीर्षा तज्जनकं 
यज्ज्ञानं तद्विषय इत्यर्थ:। गुरुमते कृतिसाध्यताज्ञानस्य, स्वमते कृतिसाध्यत्वविशिष्टेष्टसाधनताज्ञानस्य चिकीर्षाद्वारा प्रयत्नजनकत्वात् तन्मते कृतिसाध्यत्वे स्वमते कृतिसाध्यत्वविशिष्टेसाधनत्वे च लक्षणसङ्गति:। अभिधायकस्य विधिमताभिप्रोयणाह - तत्प्रतीति। तादृशज्ञानविषयकार्यत्वादिप्रतिपादकलिङादिरित्यर्थ:। लिङादिरित्यादिना लोट्तव्यादिसङ्ग्रह:। वाकारोऽनास्थायाम्। गुरुमतमाशङ्कते - कृत्यसाध्य इति। कृत्यसाध्यत्वेनावगत इत्यर्थ:। 
       प्रवर्तकमिति। चिकीर्षाद्वारा प्रवृत्तिजनकमित्यर्थ:। न च कृत्यसाध्यत्वज्ञानाभाव एव प्रवर्तकोऽस्त्विति शङ्क्यम्, कृत्यसाध्यत्वज्ञानाभावत्वेन तत्त्वे गौरवात्। कृतिसाध्यत्वाभावकृतिसाध्यभेदतत्तद्व्याप्यादिदर्शनानां प्रवृत्तौ प्रतिबन्धकत्वकल्पनेन महागौरवाच्च इति दिक्।
       ननु विषभक्षणादौ प्रवृत्त्यापत्ति:। कृतिसाध्यताज्ञानस्य तत्रापि सत्त्वादित्याशङ्कां निराचष्टे -- न चेत्यादिना। इष्टसाधनतालिङ्गकेति। 'अयम् मत्कृतिसाध्य:, मत्कृतिं विना अनुपपद्यमानत्वे सति मदिष्टसाधनत्वात्' इत्यानुमानिकेत्यर्थ:। काम्यस्थल इति। प्रवर्तकत्वादित्यनेनान्वय:। ज्योतिष्टोमयागादावित्यर्थ:।
       विहितकालेत्यादि। विहितकालशुचितीवित्वज्ञानाधीनस्य कृतिसाध्यताज्ञानस्य नित्ये सन्ध्यावन्दनादौ, आशौचादिरूपनिमित्तज्ञानाधीनस्य तस्य नैमित्तिके स्नानादौ प्रवर्तकत्वादित्यर्थ:। 
'अहम्  एतत्कालिककृतिसाध्यसन्ध्यावन्दनक:, एतत्कालिकशुचिजीवित्वात्' इत्येवंरीत्या कृतिसाध्यत्वज्ञानस्य विहितकालशुचिजीवित्वादिज्ञानजन्यत्वमवसेयम्। 
       अननुगम इति। प्रवृत्तिसामान्यप्रयोजकस्य एकस्याभावादिति भाव:। स्वविशेषणवत्तेव्यादि। 
स्वं प्रवर्तमानपुरुष:, तस्य विशेष्ाणं तन्निष्ठो धर्म: कामनादि:, तद्वत्ताया: स्वविषयसाधनत्वादिरूपस्य तत्सम्बन्ध्ास्य प्रतिसन्धानं ज्ञानं तज्जन्यत्वस्येत्यर्थ:। लाघवेनेति। कारणतावच्छेदकलाघवेनेत्यर्थ:। तन्मते कारणतावच्छेदकस्य जन्यत्वादिघटितत्वात् गौरवमिति भाव:।
       कृतिसाध्येष्टसाधनतेति। तत्र बलबदनिष्टाननुबन्धित्वमप्यन्तर्भावनीयम्। तेन न कृतिसाध्यत्वेन तृप्तिरूपेष्टसाधत्वेन चावगते विषसंपृक्ते भोजनादौ प्रवृत्त्यापत्ति:। विशिष्टज्ञानत्वावच्छिन्नस्य कारणत्वकथनं तु प्राचां मतेन। नव्यमते कृतिसाध्यत्वादिज्ञानानां पृथगेव दण्डचक्रादिन्यायेनन कारणत्वात्। प्रयत्नेति। प्रवृत्तीत्यर्थ:। प्रत्यवायेति। प्रत्यवायस्य परिहार: प्रागभाव:, तस्य दु:खजनकाभावतया तन्नाशस्यैव इष्टत्वेन फलत्वमिति भाव:। न च कथं तत्प्रागभावस्य फलत्वं तस्याजन्यत्वादिति वाच्यम्; यत्सत्त्वे यत्सत्त्वमिति व्यवहारलभ्यस्य 
स्वरूपसंबन्धरूपस्य सन्ध्यावन्दनप्रयोज्यत्वस्य तत्र सत्त्वेन फलत्वाक्षतेरित्यवधेयम्।
       
S81    अपूर्वस्य लिङर्थत्वखण्डनम्
    लिङादे: कार्य एव शक्तिरिति गुरुमतं आशङ्कते - नन्विति। इच्छाविशेषरूपस्य यागस्य आशुतरविनाशिन: स्वर्गसाधनत्वेन भानं न सम्भवति, अयोग्यत्वादित्यपूर्वरूप एव कार्ये शक्तिरङ्गीकार्येत्याह - यागस्येति। आशुतरविनाशिन: - तृतीयक्षणवृत्तिध्वंसप्रतियोगिन:। स्थायि - फलपर्यन्तस्थायि। अन्वयप्रकारं दर्शयति - कार्यं कृतिसाध्यमिति। यागे कृतिसाध्यत्वं साक्षात्। अपूर्वं तु यागद्वारेति बोध्यम्। कार्यबोद्धेति। इदम् मत्कृतिसाध्यमिति ज्ञानवानित्यर्थ:। विध्यर्थमुख्यविशेष्यकं शाब्दबोधं दर्शयति - तेनेति। स्वर्गकामस्य लिङर्थे कार्ये तदेकदेशे च यागस्य अन्वयेनेत्यर्थ:। न्यायमते तु तत्र 'कृतिसाध्यबलवदनिष्टाजनकेष्टसाधनयागानुकूलकृतिमान् स्वर्गकाम:' इति वाक्यार्थबोध:। 
ननु अपूर्वस्य पूर्वमुनपस्थितत्वात् कथं तत्र शक्तिग्रह इति चेत्, अत्र प्रवदन्ति अभिज्ञा: - तन्मते तद्धर्मावच्छिन्नविषयकशाब्दबोधं प्रति तद्धर्मावच्छिन्नविषयकशक्तिग्रहस्य तादृशोपस्थितेश्च हेतुता, न तु समानविषयकत्वेन हेतुहेतुमद्भाव:। एवं च कार्यत्वावच्छिन्ने यत्र कुत्रचित् शक्तिग्रह:। योग्यताबलाच्च अपर्वूरूपकार्यस्य शाब्दबोधे भानं, न हि यागविषयकमन्यत्कार्यं सम्भवतीति। ननु नित्ये फलाभावात् कथं तत्र अपूर्वबोधकता इत्यत आह - यावज्जीवमिति। अपूर्वमेवेति। कार्यत्वेनेत्यादि:। पण्डापूर्वमित्यर्थ:। लौकिकस्थले अपूर्वभानासम्भवादाह - आरोग्येति। क्रियाकार्य इति। 
धात्वर्थनिष्ठकार्यत्व इत्यर्थ:। लौकिकालौकिकसाधारण्येन कार्यत्वादावेव लिङादे: शक्तिरङ्गीकार्येत्याशयेन समाधत्ते - 
       यागस्येति। अयोग्यत्वात् यागस्य स्वर्गसाधनत्वेन भानं न सम्भवतीत्युक्तदोषं निराच्ष्टे - अयोग्येति। अयोग्यतासंशयसत्त्वेऽपि तस्याविघटकत्वात् शाब्दबोधो भवत्येवेति भाव:। वाक्यादिष्टसाधनत्वेन योगेऽवगते 
तस्याशुतरविनाशिन: व्यापारं विना फलजनकत्वासम्भवात् तन्निर्वाहाय अपर्वूं कल्प्यत इत्याह - तन्निर्वाहार्थमिति। ननु यागध्वंसस्यैव व्यापारत्वमस्तु किमपूर्वकल्पनेनेत्यत आह-कीर्तनादिनेति। आदिना 
                             कर्मनाशाजलस्पर्शात्करतोयाविलङ्घनात्।
                            गण्डकीबाहुतरणात् धर्म: क्षरति कीर्तनात्।।
 
      इत्यत्रोक्तकर्मनाशाजलस्पर्शादिपरिग्रह:। ध्वंसस्य व्यापारत्वे स्वर्गधारापत्तिरित्यपि दूषणान्तरं विभावनीयम्। कर्मनाशा, करतोया, गण्डकी इति नदीविशेषा:।
S81     आख्यातस्य यत्नार्थकत्वस्थपनम्  
      लोकव्युत्पत्तीति। लोकव्यवहारेत्यर्थ:। स च यो यत्र प्रवर्तते स कृतिसाध्यत्वेनेष्टसाधनत्वेन च तज्ज्ञानवानित्येवंरूप:। केचित्तु यदिच्छया यत्र प्रवृत्ति: तत्तत्साधनमिति लोकव्यवहार इत्याहु:। नव्या: पुन: लोके पचेतेत्यादिलिङादिसमभिव्याहारस्थले क्रियायामेव कृतिसाध्यत्वविशिष्टेसाधनत्वबोध इति नियमबलादिति तदर्थ:। सर्वत्रेति शेष इति व्याचख्यु:। आख्यातत्वेनेति। तच्च सङ्केतसम्बन्धेनाख्यातपदवत्त्वं तिप्त्वादिकमेव शक्ततावच्छेदकमिति तु नव्या:। यत्नार्थकत्वम् - कृतित्वावच्छिन्नवाचकत्वम्। किं करोतीति। कृतित्वावच्छिन्ने जिज्ञासितसम्बन्धबोधकत्व एव तन्निवर्तकत्वं नान्यथेति भाव:। ननु रथो गच्छति इत्यादौ आख्यातस्य कृतिबोधकत्वासम्भवात् तदनुरोधेन व्यापार एव शक्ति: वक्तव्येत्यत आह - रथो गच्छतीत्यादाविति। व्यापारे अनुकूलत्वोत्कीर्तनं तु तेन सम्बन्धेन व्यापारे गमनस्यान्वयलाभाय। नव्या: पुन: गच्छतीत्यत्र आख्यातस्य जानातीत्यादाविव आश्रयत्वे निरूढलक्षणा। न चाश्रयतासम्बन्धेनैव प्रथमान्तार्थे गमनादेरन्वयेन निर्वाहे आश्रयत्वे निरूढलक्षणाकल्पनं निरर्थकमिति। वाच्यम्। नामार्थयोरिव धात्वर्थनामार्थयोरभेदातिरिक्तसम्बन्धेनान्वयस्याव्युत्पन्नत्वात् तत्र तथान्वयासम्भवात्। स्तोकं पचतीत्यादौ स्तोकादे: धात्वर्थे पाकेऽन्वयात् अभेदातिरिक्तेति ध्येयम्। वैयाकरणमतं निराचष्टे - देवदत्त इति। नाख्यातार्थत्वमिति। 
आख्यातस्य कर्त्रादौ शक्तिस्वीकारेऽनन्तकृत्यादे: शक्यतावच्छेदकत्वमङ्गीकर्तव्यम्। कृत्यादौ शक्तिस्वीकारे तु कृतित्वादिजाते: शक्यतावच्छेदकत्वात् लाघवमिति भाव:। तद्गतैकत्वादीनामेवेति। आख्यातार्थत्वमिति पूर्वेणान्वय:। आदिना कृत्यादिपरिग्रह:। ननु तर्हि कर्तृकर्मणो: कथं लाभ इत्यत आह - तयोरिति। आक्षेपादेवेति। परमतेन। स्वमते तु प्रथमन्तपदेनैव तल्लाभात्। 'देवदत्त: तण्डुलं पचति' इत्यत्र 'तण्डुलकर्मकपाकानुकूलकृतिमान् देवदत्त:' इत्यन्वयबोध:। 
'देवदत्तेन पच्यते तण्डुल' इत्यत्र तु 'देवदत्तसमवेतकृतिजन्यपाककर्मीभूतस्तण्डुल:' इति शाब्दबोध:। 
न च 'देवदत्त: पचति' इत्यत्र तृतीया, 'तण्डुल: पच्यते' इत्यत्र च द्वितीया स्यात्। तत्र कर्तृकर्मणो: आख्यातेनानभिधानादिति वाच्यम्। अनभिहिते कर्तृत्वे तृतीयाया: तादृशे च कर्मत्वे द्वितीयाया विधानेनादोषादिति ध्येयम्।
S81     उपसर्गाणां द्योतकत्वम्  
     उपसर्गाणां वाचकत्वमतं निरस्यति प्रजयतीत्यादाविति। ननु धातुनैव प्रकर्षादेर्बोधे प्रशब्दादेर्वैयर्थ्यमत आह- उपसर्गाणामिति। द्योतकत्वम् - तात्पर्यग्राहकत्वम्। तेन 'इतरनिपातानाम् वाचकत्वम्' इति सूचितम्। तथा हि-एवकारस्य अयोगव्यवच्छेदोऽर्थ: 'शङ्ख: पाण्डुर एव' इत्यादौ, अन्ययोगव्यवच्छेदश्च 'पार्थ एव धनुर्धर' इत्यादौ इत्यादिकं बहुतरमूहनीयम्। 
S81   पदार्थतत्त्वज्ञनस्य मोक्षहेतुत्वनिरूपणम्       
     प्रेक्षावत्प्रवृत्तये सकलकामनाविषयमुक्तिप्रयोजनकतां ग्रन्थस्य दर्शयति - पदार्थज्ञानस्येति। पदार्थतत्त्वज्ञानस्येत्यर्थ:। अन्येषामवान्तरप्रयोजनानामपि सद्भावादाह - परमेति। श्रुतेरयमर्थ: - अरे मुमुक्षुणा आत्मा द्रष्टव्य: मुमुक्षो: आत्मदर्शनमिष्टसाधनमिति यावत्। आत्मदर्शनोपायं दर्शयति - श्रोतव्य इत्यादिना। आर्थ-क्रमेण शाब्दक्रम: त्यक्तो भवति, 'अग्निहोत्रं जुहोति' 'यावगूं पचति' इत्यादिवत्। असम्भावनानिवृत्तेरिति। अप्रामाण्यज्ञाननिवृत्तेरित्यर्थ:। युक्त्यनुसन्धानेति। अयं भाव:- युक्तिभिरनुचिन्तनं मननम्। तच्च आत्मन इतरभिन्नत्वेनानुमानम्। तच्च भेदप्रतियोगीतरज्ञानसाध्यम्। तदर्थं सकलपदार्थनिरूपणमिति। मोक्षोपयोगित्वं विशदयति - तदनन्तरमिति। मननानन्तरमित्यर्थ:।               
S81    ज्ञानकर्मसमुच्चयवादनिरासः       
     'कैवल्यं लभते नर:' इत्यादिनेति। आदिना 'क्षीयन्ते चास्य कर्माणि तस्मिन् दृष्टे परावरे' इत्यादिश्रुते: 'ज्ञानाग्नि: 
सर्वकर्माणि भस्मसात्कुरुते तथा' इत्यादिस्मृतेश्च संग्रह:। ज्ञानद्वारैवेति। अत्रायं क्रम: -- निष्कामनया भगवत्प्रीत्यर्थं कृतै: कर्मभि: दुरितक्षयरूपात्मशुद्धिर्भवति। ततो विषयेषु वैराग्यम्। 
तत: श्रवणादौ प्रवृत्ति:। तत: श्रवणादिक्रमेण तत्त्वज्ञानोत्पत्तौ पूर्वोक्तमिथ्याज्ञाननाशादिक्रमेण मोक्षनिष्पत्ति:। अधिकम् अस्मदीयचिन्तामणिदीधितिव्याख्यायामनुसन्धेयं तर्ककर्कशविचारचातुरीधुरीणैरिति।
                               कौण्डिन्यगोत्रसम्भूतो नीलकण्ठाख्यपण्डित:।
                               कृतिमार्पिपदेतस्मै चन्द्रचूडाय मङ्गलम्।।
                                    ।। इति प्रकाशिका समाप्ता ।।
