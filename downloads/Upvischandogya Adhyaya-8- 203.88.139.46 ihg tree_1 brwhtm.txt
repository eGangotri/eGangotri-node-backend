8.1.1
अथ यदिदमस्मिन् ब्रह्मपुरे दहरं पुण्डरीकं वेश्म
दहरोऽस्मिन्नन्तराकाशः तस्मिन् यदन्तस्तदन्वेष्टव्यं
तद्वाव विजिज्ञासितव्यमिति ।।1।।
8.1.2
तं चेद्ब्रूयुर्यदिदमस्मिन् ब्रह्मपुरे दहरं पुण्डरीकं वेश्म
दहरोऽस्मिन्नन्तराकाशः किं तदत्र विद्यते यदन्वेष्टव्यं
यद्वाव विजिज्ञासितव्यमिति ।।2।।
8.1.3
स ब्रूयाद्यावान्वा अयमाकाशः तावानेषोऽन्तर्हृदय आकाश
उभे अस्मिन् द्यावापृथिवी अन्तरेव समाहिते उभावग्निश्च
वायुश्च सूर्याचन्द्रमसावुभौ विद्युन्नक्षत्राणि यच्चास्येहास्ति
यच्च नास्ति सर्वं तदस्मिन्समाहितमिति ।।3।।
8.1.4
तञ्चेत् ब्रूयुः - अस्मिँश्चेदिदं ब्रह्मपुरे सर्वं समाहितँ सर्वाणि
च भूतानि सर्वे च कामाः, यदैनज्जरामाप्नोति प्रध्वँसते वा
किं ततोऽशिष्यत इति ।।4।।
8.1.5
स ब्रूयात् - नास्य जरयैतज्जीर्यति, न वधेनास्य हन्यते ;
एतत् सत्यं ब्रह्मपुरम् । अस्मिन्कामाः समाहिताः । एष
आत्माऽपहतपाप्मा विजरो विमृत्युर्विशोको विजिघत्सोऽपिपासः
सत्यकामः सत्यसङ्कल्पः । यथा ह्येवेह प्रजा अन्वाविशन्ति
यथानुशासनं यं यमन्तमभिकामा भवन्ति यं जनपदं यं क्षेत्रभागं
तं तमेवोपजीवन्ति ।।5।।
8.1.6
तद्यथेह कर्मचितो लोकः क्षीयते, एवमेवामुत्र पुण्यचितो लोकः क्षीयते ।
तद्य इहात्मानमननुविद्य व्रजन्त्येताँश्च सत्यान् कामान्,
तेषां सर्वेषु लोकेष्वकामचारो भवति ।
अथ य इहात्मानमनुविद्य व्रजन्त्येताँश्च सत्यान् कामान्, तेषाँ सर्वेषु
लोकेषु कामचारो भवति ।। 6 ।।
8.2.1
स यदि पितृलोककामो भवति, सङ्कल्पोदवास्य पितरः
समुत्तिष्ठन्ति । तेन पितृलोकेन सम्पन्नो महीयते ।।1।।
8.2.2
अथ यदि मातृलोककामो भवति, सङ्कल्पादेवास्य मातरः
समुत्तिष्ठन्ति। तेन मातृलोकेन सम्पन्नो महीयते ।।2।।
8.2.3
अथ यदि भ्रातृलोककामो भवति, सङ्कल्पादेवास्य भ्रातरः
समुत्तिष्ठन्ति। तेन भ्रातृलोकेन सम्पन्नो महीयते ।।3।।
8.2.4
अथ यदि स्वसृलोककामो भवति, सङ्कल्पादेवास्य स्वसारः
समुत्तिष्ठन्ति । तेन स्वसृलोकेन सम्पन्नो महीयते ।।4।।
8.2.5
अथ यदि सखिलोककामो भवति, सङ्कल्पादेवास्य सखायः
समुत्तिष्ठन्ति । तेन सखिलोकेन सम्पन्नो महीयते ।।5।।
8.2.6
अथ यदि गन्धमाल्यलोककामो भवति, सङ्कल्पादेवास्य
गन्धमाल्ये समुत्तिष्ठतः । तेन गन्धमाल्यलोकेन सम्पन्नो महीयते ।।6।।
8.2.7
अथ यद्यन्नपानलोककामो भवति, सङ्कल्पादेवास्य
अन्नपाने समुत्तिष्ठतः । तेन अन्नपानलोकेन सम्पन्नो महीयते ।।7।।
8.2.8
अथ यदि गीतवादित्रलोककामो भवति, सङ्कल्पादेवास्य
गीतवादित्रे समुत्तिष्ठतः । तेन गीतवादित्रलोकेन संपन्नो महीयते ।।8।।
8.2.9
अथ यदि स्त्रीलोककामो भवति, सङ्कल्पादेवास्य स्त्रियः
समुत्तिष्ठन्ति । तेन स्त्रीलोकेन सम्पन्नो महीयते ।।9।।
8.2.10
यं यमन्तमभिकामो भवति, यं कामं कामयते, सोऽस्य
सङ्कल्पादेव समुत्तिष्ठति । तेन सम्पन्नो महीयते ।।10।।
8.3.1
त इमे सत्याः कामा अनृतापिधानाः ।
तेषाँ सत्यानाँ सतामनृतमपिधानम् ।
यो यो ह्यस्येतः प्रैति, न तमिह दर्शनाय लभते ।। 1 ।।
8.3.2
अथ ये चास्येह जीवा ये च प्रेता यच्चान्यदिच्छन्न लभते,
सर्वे तदत्र गत्वा विन्दते । अत्र ह्यस्यैते सत्याः कामा अनृतापिधानाः ।
तद्यथा हिरण्यनिधिं निहितमक्षेत्रज्ञा उपर्युपरि सञ्चरन्तो न विन्देयुः,
एवमेवेमाः सर्वाः प्रजा अहरहर्गच्छन्त्य एवं ब्रह्मलोकं न विन्दन्ति ;
अनृतेन हि प्रत्यूढाः ।। 2 ।।
8.3.3
स वा एष आत्मा हृदि । तस्यैतदेव निरुक्तँ हृद्ययम् इति ।
तस्माद्धृदयम् । अहरहर्वा एवंवित् स्वर्गं लोकमेति ।। 3 ।।
8.3.4
अथ य एष संप्रसादोऽस्माच्छरीरात् समुत्थाय परञ्ज्योतिरुपसम्पद्य
स्वेन रूपेणाभिनिष्पद्यते, एष आत्मेति हौवाच एतदमृतमभयमेतद्ब्रह्मेति ।
तस्य ह वा एतस्य ब्रह्मणो नाम सत्यमिति ।। 4 ।।
8.3.5
तानि ह वा एतानि त्रीण्यक्षराणि सत् ति यमिति । तद् यत् सत्,
तदमृतम् ; अथ यत् ति, तन्मर्त्यम् ; अथ यद् यम्, तेनो भे यच्छति ।
यदनेनोभे यच्छति, तस्मात् यम् । अहरहर्वा एवंवित् स्वर्गं लोकमेति ।।5।।
8.4.1
अथ य आत्मा स सेतुर्विधृतिरेषां लोकानामसंभेदाय ।
नैतँ सेतुमहोरात्रे तरतो न जरा न मृत्युः । न शोको न
सुकृतँ न दुष्कृतँ सर्वे पाप्मानोऽतो निवर्तन्ते अपहतपाप्मा
ह्येष ब्रह्मलोकः ।। 1 ।।
8.4.2
तस्माद्वा एतं सेतुं तीर्त्वाऽन्धस्सन् अनन्धो भवति;
विद्धस्सन् अविद्धो भवति; उपतापी सन् अनुपतापी भवति ।
तस्माद्वा एतँ सेतुं तीर्त्वा अपि नक्तमहरेवाभिनिष्पद्यते ।
सकृद्विभातो ह्येवैष ब्रह्मलोकः ।। 2 ।।
8.4.3
तद्य एवैतं ब्रह्मलोकं ब्रह्मचर्येणानुविन्दन्ति, तेषामेवैष
ब्रह्मलोकः, तेषाँ सर्वेषु लोकेषु कामचारो भवति ।। 3 ।।
8.5.1
अथ यत् यज्ञ इत्याचक्षते ब्रह्मचर्यमेव तत् ।
ब्रह्मचर्येण ह्येव यो ज्ञाता तं विन्दते ।
अथ यदिष्टमित्याचक्षते, ब्रह्मचर्यमेव तत् ।
ब्रह्मचर्येण ह्येवेष्ट्वाऽऽत्मानमनुविन्दते ।। 1 ।।
8.5.2
अथ यत् सत्त्रायणमित्याचक्षते, ब्रह्मचर्यमेव तत् ।
ब्रह्मचर्येण ह्येव सत आत्मनस्त्राणं विन्दते ।
अथ यन्मौनमित्याचक्षते, ब्रह्मचर्यमेव तत् ।
ब्रह्मचर्येण ह्येवात्मानमनुविद्य मनुते ।। 2 ।।
8.5.3
अथ यदनाशकायनमित्याचक्षते, ब्रह्मचर्यमेव तत् ।
एष ह्यात्मा न नश्यति, यं ब्रह्मचर्येणानुविन्दते ।
अथ यदरण्यायनमित्याचक्षते, ब्रह्मचर्यमेव तत् ।
अरश्च ह वै ण्यश्चार्णवौ ब्रह्मलोके तृतीयस्यामितो दिवि ।
तदैरम्मदीयँ सरः; तदश्वत्थः सोमसवनः; तदपराजिता
पूर्ब्रह्मणः, प्रभुविमितँ हिरण्मयम् ।। 3 ।।
8.5.4
तद्य एवैतावरञ्च ण्यञ्चार्णवौ ब्रह्मलोके ब्रह्मचर्येणानुविन्दन्ति,
तेषामेवैष ब्रह्मलोकः । तेषाँ सर्वेषु लोकेषु कामचारो भवति ।। 4 ।।
8.6.1
अथ या एता हृदयस्य नाड्यः, ताः पिङ्गळस्याणिम्नास्तिष्ठन्ति
शुक्लस्य नीलस्य पीतस्य लोहितस्येत्यसौ वा आदित्यः पिङ्गळः
एष शुक्ल एष नील एष पीत एष लोहितः ।। 1 ।।
8.6.2
तद्यथा महापथ आतत उभौ ग्रामौ गच्छतीमञ्चामुञ्च,
एवमेवैता आदित्यस्य रश्मय उभौ लोकौ गच्छतीमञ्चामुञ्च ।
अमुष्मादादित्यात् प्रतायन्ते; ता आसु नाडीषु सृप्ताः ।
आभ्यो नाडीभ्यः प्रतायन्ते; तेऽमुष्मिन्नादित्ये सृप्ताः ।। 2 ।।
8.6.3
तद्यत्रैतत् सुप्तः समस्तः संप्रसन्नः स्वप्नं न विजानाति,
आसु तदा नाडीषु सृप्तो भवति । तं न कश्चन पाप्मा
स्पृशति । तेजसा हि तदा संपन्नो भवति ।। 3 ।।
8.6.4
अथ यत्रैतदबलिमानं नीतो भवति, तमभित आसीना
आहुः, जानासि मां  जानासि  मामिति ।
स यावदस्माच्छरीरादनुत्क्रान्तो भवति, तावज्जानाति ।। 4 ।।
8.6.5
अथ यत्रैतदस्माच्छरीरादुत्क्रामति, अथैतैरेव रश्मिभिरूर्ध्व
आक्रमते । स ओमिति वाहोद्वा मीयते । स यावत् क्षिप्येन्मनः,
तावदादित्यं गच्छति । एतद्वै खलु लोकद्वारं विदुषां प्रपदनं
विरोधोऽविदुषाम् ।। 5 ।।
8.6.6
शतञ्चैका च हृदयस्य नाड्यस्तासां मूर्धानमभिनिस्सृतैका ।
तयोर्ध्वमायन्नमृतत्वमेति विष्वङ्ङन्या उत्क्रमणे भवन्ति ।
उत्क्रमणे भवन्ति ।। 6 ।।
8.7.1
य आत्माऽपहतपाप्मा विजरो विमृत्युर्विशोको विजिघत्सोऽपिपासः
सत्यकामः सत्यसङ्कल्पः, सोऽन्वेष्टव्यः  स विजिज्ञासितव्यः ।
स सर्वांश्च लोकानाप्नोति सर्वांश्च कामान् यस्तमात्मानमनुविद्य
विजानातीति ह प्रजापतिरुवाच ।। 1 ।।
8.7.2
तद्धोभये देवासुरा अनुबुबुधिरे । ते होचुः -
हन्त तमात्मानमन्विच्छामो यमात्मानमन्विष्य सर्वांश्च
लोकानाप्नोति सर्वांश्च कामानिति ।
इन्द्रो हैव देवानामभिप्रवव्राज; विरोचनोऽसुराणाम् ।
तौ हासंविदानावेव समित्पाणी प्रजापतिसकाशमाजग्मतुः ।। 2 ।।
8.7.3
तौ ह द्वात्रिँशतं वर्षाणि ब्रह्मचर्यमूषतुः । तौ ह प्रजापतिरुवाच
किमिच्छन्ताववास्तमिति । तौ होचतुर्य आत्माऽपहतपाप्मा विजरो
विमृत्युर्विशोको विजिघत्सोऽपिपासः सत्यकामः सत्यसङ्कल्पः
सोऽन्वेष्टव्यः स विजिज्ञासितव्यः स सर्वांश्च लोकानाप्नोति
सर्वांश्च कामान् यस्तमात्मानमनुविद्य विजानातीति भगवतो वचो
वेदयन्ते । तमिच्छन्ताववास्तमिति ।। 3 ।।
8.7.4
तौ ह प्रजापतिरुवाच य एषोऽक्षिणि पुरुषो दृश्यते, एष आत्मेति
होवाचैतदमृतमभयमेतद्ब्रह्मेति । अथ योऽयं भगवोऽप्सु परिख्यायते
यश्चायमादर्शे कतम एष इति एष उ एवैषु सर्वेष्वन्तेषु परिख्यायत
इति स होवाच ।। 4 ।।
8.8.1
उदशराव आत्मानमवेक्ष्य यदात्मनो न विजानीथः तन्मे प्रब्रूतमिति ।
तौ होदशरावेऽवेक्षाञ्चक्राते । तौ ह प्रजापतिरुवाच -
किं पश्यथ इति । तौ होचतुः, सर्वमेवेदमावां भगव आत्मानं पश्याव
आ लोमभ्य आ नखेभ्यः प्रतिरूपमिति ।। 1 ।।
8.8.2
तौ ह प्रजापतिरुवाच साध्वलङ्कृतौ सुवसनौ परिष्कृतौ
भूत्वोदशरावेऽवेक्षेथामिति । तौ ह साध्यलङ्कृतौ सुवसनौ
परिष्कृतौ भूत्वोदशरावेऽवेक्षाञ्चक्राते । तौ ह प्रजापतिरुवाच
किं पश्यथ इति ।। 2 ।।
8.8.3
तौ होचतुः - यथैवेदमावां भगवः साध्वलङ्कृतौ सुवसनौ परिष्कृतौ
स्वः, एवमेवेमौ भगवः साध्यलङ्गृतौ सुवसनौ परिष्कृतौ इति ।
एष आत्मेति होवाच एतदमृतमभयमेतत् ब्रह्मेति ।
तौ ह शान्तहृदयौ प्रवव्रजतुः ।। 3 ।।
8.8.4
तौ हान्वीक्ष्य प्रजापतिरुवाच - अनुपलभ्यात्मानमननुविद्य व्रजतः ।
यतर एतदुपनिषदो भविष्यन्ति देवा वा असुरा वा, ते पराभविष्यन्तीति ।
स ह शान्तहृदय एव विरोचनोऽसुरान् जगाम । तेभ्यो हैतामुपनिषदं प्रोवाच -
आत्मैवेह महय्य आत्मा परिचर्यः । आत्मानमेवेह महयन्नात्मानं परिचरन्
उभो लोकाववाप्नोतीमञ्चामुञ्चेति ।। 4 ।।
8.8.5
तस्मादप्यद्येहाददानमश्रद्दधानमयजमानमाहुः, आसुरो बतेति ।
असुराणाँ ह्येषोपनिषत् । प्रेतस्य शरीरं भिक्षया वसनेनालङ्कारेणेति
संस्कुर्वन्ति । एतेन ह्यमुं लोकं जेष्यन्तो मन्यन्ते ।। 5 ।।
8.9.1
अथ हेन्द्रोऽप्राप्यैव देवानेतद्भयं ददर्श । यथैव खल्वयमस्मिन्
शरीरे साध्वलङ्कृते  साध्वलङ्कृतो  भवति, सुवसने सुवसनः,
परिष्कृते परिष्कृतः, एवमेवायमस्मिन्नन्धेऽन्धो भवति, स्रामे स्रामः,
परिवृक्णे परिवृक्णः; अस्यैव शरीरस्य नाशमन्वेष नश्यति ।
नाहमत्र भोग्यं पश्यामीति ।। 1 ।।
8.9.2
स समित्पाणिः पुनरेयाय तँ ह प्रजापतिरुवाच - मघवन् यच्छान्तहृदयः
प्राव्राजीः, सार्धं विरोचनेन, किमिच्छन् पुनरागम इति । स होवाच यथैव
खल्वयं भगवोऽस्मिन् शरीरे साध्वलङ्कृते साध्ववलङ्कृतो भवति,
सुवसने सुवसनः, परिष्कृते परिष्कृतः, एवमेवायमस्मिन्नन्धेऽन्धो भवति,
स्रामे स्रामः, परिवृक्णे परिवृक्णोऽस्यैव शरीरस्य नाशमन्वेष नश्यति ।
नाहमत्र भोग्यं पश्यामीति ।। 2 ।।
8.9.3
एवमेवैष मघवन्निति होवाच, एतं त्वेव ते भूयोऽनुव्याख्यास्यामि ।
वसापराणि द्वात्रिँशतं वर्षाणीति । स हापराणि द्वात्रिँशतं वर्षाण्युवास ।
तस्मै होवाच ।। 3 ।।
8.10.1
य एष स्वप्ने महीयमानश्चरति, एष आत्मेति होवाच
एतदमृतमभयमेतत् ब्रह्मेति । स ह शान्तहृदयः प्रवव्राज ।
स हाप्राप्यैव देवानेतद्भयं ददर्श । तद्यद्यपीदँ शरीरमन्धं
भवति अनन्धः स भवति ; यदि स्राममस्रामः ;
नैवैषोऽस्य दोषेण दुष्यति ।।1।।
8.10.2
न वधेनास्य हम्यते, नास्य साम्येण स्रामः । घ्नन्ति त्वेवैनं
विच्छादयन्तीव ; अप्रियवेत्तेव भवति ; अपि रोदितीव ।
नाहमत्र भोग्यं पश्यामीति ।।2।।
8.10.3
स समित्पाणिः पुनरेयाय । तँ ह प्रजापतिरुवाच - मघवन्
यच्छान्तहृदयः प्राव्राजीः, किमिच्छन् पुनरागम इति । सहोवाच
तद्यद्यपीदं भगवः शरीरमन्धं भवत्यनन्धः स भवति, यदि
स्राममस्रामो नैवैषोऽस्य दोषेण दुष्यति ।।3।।
8.10.4
न वेधेनास्यहन्यते नास्य स्राम्येण स्रामः । घ्नन्ति त्वेवैनं
विच्छादयन्तीव । अप्रियवेत्तेव भवति । अपि रोदितीव ।
नाहमत्र भोग्यं पश्यामीति । एवमेवैष मघवन्निति होवाच ।
एतं त्वेव ते भूयोऽनुव्याख्यास्यामि वसापराणि द्वात्रिँशते वर्षाणीति ।
स ह अपराणी द्वात्रिँशतं वर्षाण्युवास । तस्मै   होवाच ।।4।।
8.11.1
तद्यत्रैतत्सुप्तः समस्तः संप्रसन्नः स्वप्नं न विजानाति, एष
आत्मेति होवाच - एतदमृतमभयमेतद्ब्रह्मेति । स ह शान्तहृदयः
प्रवव्राज । स हाप्राप्यैव देवानेदद्भयं ददर्श - नाह खल्वयमेवँ
संप्रत्यात्मानं जानात्य, यमहमस्मीति ; नो एवेमानि भूतानि ।
विनाशमेवापीतो भवति । नाहमत्र भोग्यं पश्यामीति ।। 1 ।।
8.11.2
स समित्पाणिः पुनरेयाय । तँ ह प्रजापतिरुवाच - मघवन् यच्छान्तहृदयः
प्राव्राजीः किमिवेच्छन् पुनरागम इति । स होवाच नाह खल्वयं भगव एवँ
संप्रत्यात्मानं जानात्ययमहमस्मि इति नो वा इमानि भूतानि । विनाशमेवापीतो
भवति इति । नाहमत्र भोग्यं पश्यामीति ।। 2 ।।
8.11.3
एवमेवैष मघवन्निति होवाच, एतं त्वेव ते भूयोऽनुव्याख्यास्यामि
नो एवान्यत्रैतस्मात् । वसापराणि पञ्च वर्षाणीति । सहापराणि
पञ्च वर्षाण्युवास । तान्येकशतँ संपेदुः । एतत् तत्, यदाहुः,
एकशतँ ह वै वर्षाणि मघवान् प्रजापतौ ब्रह्मचर्यमुवास ।
तस्मै होवाच ।। 3।।
8.12.1
मघवन् मर्त्यं वा इदँ शरीरमात्तं मृत्युना
तदस्यामृतस्याशरीरस्यात्मनोऽधिष्ठानम् । आत्तो वै सशरीरः
प्रियाप्रियाभ्याम् । न ह वै सशरीरस्य सतः
प्रियाप्रिययोरपहतिरस्ति । आशरीरं वाव सन्तं न प्रियाप्रिये स्पृशतः ।।1।।
8.12.2
अशरीरो वायुः ; अभ्रं विद्युत् स्तनयित्नुः अशरीराण्येतानि ।
तद्यथैतान्यमुष्मादाकाशात् समुत्थाय परं ज्योतिरुपसंपद्य स्वेन
रूपेणाभिनिष्पद्यन्ते, एवमेवैष संप्रसादोऽस्माच्छरीरात् समुत्थाय
परं ज्योतिरुपसंपद्य स्वेनरूपेणाभिनिष्पद्यते ।। 2 ।।
8.12.3
स उत्तमः पुरुषः । स तत्र पर्येति जक्षत् क्रीडन् रममाणः
स्र्तीभिर्वा यानैर्वा ज्ञातिभिर्वा नोपजनँ स्मरन्निदँ शरीरम् ।
स यथा प्रयोग्य आचरणे युक्तः, एवमेवायमस्मिन् शरीरे प्राणो युक्तः ।। 3 ।।
8.12.4
अथ यत्रैतदाकाशमनुविषण्णं चक्षुः, स चाक्षुषः पुरुषः;
दर्शनाय चक्षुः । अथ यो वेदेदं जिघ्राणीति, स आत्मा ;
गन्धाय घ्राणम् । अथ यो वेदेदमभिव्याह
राणीति, स आत्मा ; अभिव्याहाराय वाक् । अथ यो वेदेदँ
श्रृणवानीति, स आत्मा ; श्रवणाय श्रोत्रम् ।। 4 ।।
8.12.5
अथ यो वेदेदँ मन्वानीति, स आत्मा ; मनोऽस्य दिव्यं चक्षुः ।
स वा एष एतेन दिव्येन चक्षुषा मनसैतान् कामान् पश्यन् रमते,
य एते ब्रह्मलोके ।।5।।
8.12.6
तं वा एतं देवा आत्मानमुपासते । तस्मात् तेषां सर्वे च लोका
आत्ताः, सर्वे च कामाः । स सर्वाँश्च लोकानाप्नोति सर्वांश्च
कामान्, यस्तमात्मानमनुविद्यविजानातीति ह प्रजापतिरुवाच
प्रजापतिरुवाच ।।6।।
8.13.1
श्यामाच्छबलं प्रपद्ये शबलाच्छ्यामं प्रपद्ये । अश्व इव रोमाणि
विधूय पापं चन्द्र इव राहोर्मुखात् प्रमुच्य । धूत्वा शरीरमकृतं कृतात्मा
ब्रह्मलोकमभिसंभवामीति । अभिसंभवामीति ।। 1 ।।
8.14.1
आकाशो वै नाम नामरूपयोर्निर्वहिता, ते यदन्तरा
तद्ब्रह्म तदमृतँ  स आत्मा ।। 1 ।।
8.14.2
प्रजापतेः सभां वेश्म प्रपद्ये यशोऽहं भवामि ब्राह्मणानां
यशो राज्ञां यशो विशां यशोऽहमनु प्रापत्सि । स हाहं
यशसां यशः । श्वेतमदत्कमदत्कँ श्वेतं लिन्दुमाऽभिगाम्
लिन्दुमाऽभिगाम् ।।2।।
8.15.1
तद्धैतद् ब्रह्मा प्रजातय उवाच, प्रजापतिर्मनवे मनुः प्रजाभ्यः ।
आचार्यकुलाद् वेदमधीत्य यथाविधानं गुरोः कर्मातिशेषेणाभिसमावृत्य
कुदुम्बे शुचौ देशे स्वाध्यायमधीयानो  धार्मिकान् विदधत् आत्मनि
सर्वेन्द्रियाणि संप्रतिष्ठाप्याहिँसन् सर्वा भूतान्यन्यत्र तीर्थेभ्यः स
खल्वेवं वर्तयन् यावदायुषं ब्रह्मलोकमभिसंपद्यते न च पुनरावर्तते
न च पुनरावर्तते ।। 1 ।।
8.15.2
आप्यायन्तु ममाङ्गानि वाक् प्राणश्चक्षुः श्रोत्रमथो बलमिन्द्रियाणि
च सर्वाणि सर्वं ब्रह्मौपनिषदं माऽहं ब्रह्म निराकुर्यां मा मा ब्रह्म
निराकरोत् अनिराकरणमस्तु अनिराकरणं मेऽस्तु तदात्मनि
निरते य उपनिषत्सु धर्मास्ते मयि सन्तु ते मयि सन्तु ।। 2 ।।