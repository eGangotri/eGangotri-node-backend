26 .
	षट्स्वर्थेषु ग्राह्याग्राह्यविभागः यतिशेखरभारतीभावपरिचिन्तनफलमिति दर्शयन् निगमयति षट्स्विति । कप्यासवाचः कप्यासमिति पदस्य समीरितेषु वाक्यकारादिकथितेषु षट्सु अर्थेष्वेतेषु त्रयोऽर्थाः चतुराः चतुरत्वात् दृष्टान्तपुष्टिप्रदानसमर्थत्वात् यथावत् योगव्युत्पत्तिसंपादनसमर्थत्वाच्चेति हेतुगर्भविशेषणम् । यद्वा चतुरा इति हे सदसद्विवेचनचतुरा इति स्वसूक्तिश्रोतृसहृदसविवेकिसंबोधनम् । वेदार्थसंग्रहे गम्भीराम्भस्संभूत इति प्रकृत्य आरभ्य, "गम्भीराम्भस्संभूतसुमृष्टनालरविकरविकसितपुण्डरीकदलामलायतेक्षण" इत्येकेन पदेन भगवद्रामानुजांगीकृताः । तत्र कप्यासशब्दार्थंत्वोक्त्यभावेऽपि शब्दस्वारस्यात् संप्रदायाच्च तदवगमः । तदितरे ग्राह्यत्रयातिरिक्तास्तु त्रयः तत्स्वीकारबहिष्कृताः तन्मात्रस्वीकारबलेन त्याज्यत्वेन सूचिताः । यद्वा तत्स्वीकारात् भगवद्रामानुजकर्तृकस्वीकारात् भ्रंशिताः ; स्वीकाररहिता इति यावत् । हेया भवन्ति । तद्विदा भाष्यकाराभिमत्यनभिमतिज्ञानवता मया प्राक्तनैरकृतत्वेऽपि भाष्यकारहृद्गतं विभावयता सोऽयं ग्राह्या त्याज्यविषयको विभागः इत्थं षड्भिः श्लोकैः कथितः । भाष्यकारास्तु गभीरहृदयत्वात् मर्कटपृष्ठाद्यर्थस्मारणमप्यस्मिन् अवसरे न युक्तमिति विभाव्य च निषेधकण्ठोक्तिं नादद्रिरे । ग्राह्येष्वपि त्रिष्वर्थेषु अन्तरङ्गबहिरङ्गविवेकोऽपि मया तत्रतत्र सूचित एव । अत 'सकृत्प्रयुक्तस्य शब्दस्यैकार्थपरत्वमेव साम्प्रतम् , न नानार्थत्वम्' इति न चिन्तनीयम् । अस्मदुक्तिक्रमो ग्राह्यतमग्राह्यतरग्राह्यक्रमात् । भाष्यकारसूक्तौ क्रमान्तरग्रहणं कथमिति चेत्-उत्पत्तिक्रमात् । अम्भस्संभूत्यनन्तरमादितोऽग्रपर्यन्तं सुमृष्टे नाळे स्थितिः, ततो रविकृतो विकास इति । विशेष्यात्यन्तसंनिकृष्टतया निर्दिष्टं विशेषणं तदन्तरंगम् तदनन्तरं किञ्चिदन्तरंगम् , प्रथमं तु बहिरंगम् , राजसमीपे अमात्यादिवदिति रत्नसारिण्युक्तमपि ग्राह्यम् । अन्यश्च व्याख्ययोरर्थत्रयतारतम्यविवेकस्तत्रैव द्रष्टव्यः ।। 26 ।।
27.
	अथ ज्योतिरधिकरणविष्यवाक्यान्तर्गतस्य, 'सैषा चतुष्पदा पड्विधा गायत्री' इति वाक्यस्यास्मदभिमतमर्थं दर्शयन् परोक्तषाड्विध्यं पराकरोति गायत्रीनामेति । सामश्रुतिः सामवेदः ताण्डिशाखारूपः । तच्छिरसि छान्दोग्योपनिषदि गायत्रीविद्यायाम् , 'यदतः परो 
दिवो ज्योतिर्दीप्यते' इति वाक्ये, 'पादोऽस्य सर्वा भूतानि त्रिपादस्यामृतं दिवि' इति पूर्वोक्ता या द्यौः परमपदरूपा, अतो दिवः परतो दीप्यमानत्वेनोक्तं परं ज्योतिः ब्रह्मैव, "गायत्री वा इदं सर्वं भूतम्" इत्युपक्रमे गायत्रीनाम=गायत्रीनामकतया अध्यायि=अधीतम् । अयमर्थः-दिवो ज्योतिरित्यत्रोक्तं ज्योतिः न अन्तःपुरुषे स्थिततया वक्ष्यमाणवैश्वानरजातीयाग्निरूपम् ; अत इति पूर्वोक्तद्युसंबन्धितया श्रवणात् 'परंज्योतिरुपसंपद्य' इति प्रसिद्धपरज्योतिर्ग्रहणस्यैव युक्तत्वात् । न हि 'त्रिपादस्यामृतं दिवि' इति पूर्ववाक्ये परमात्मातिरिक्तग्रहणम् , 'पादोऽस्य सर्वा भूतानि' इति सर्वभूतात्मकपादवत्त्वाभिधानादिति ज्योतिरधिकरणप्रथमसूत्रोक्ते, पूर्वपक्षिणा शंकितम्-तत्र पूर्ववाक्ये द्युसंबन्धितयोक्ता गायत्र्येव, 'सैषा चतुष्पदा षड्विधा गायत्री' इति तस्या एव ततः प्राक् प्रस्तुतत्वादिति । तत्रोक्तमनन्तरसूत्रे, नात्र गायत्रीछन्द उच्यते ; किंतु गायत्रीसदृशत्वेन ब्रह्म ; न केवलं पुरुषसूक्तमन्त्रप्रत्यभिज्ञाबलादेवम् ; 'गायत्री वा इदं सर्वं भूतम्' इति सर्वभूतादिपादवत्त्वोक्तेश्छन्दस्यघटमानतयाऽपि ब्रह्मैव ग्राह्यमिति । छन्दोन्तरं विहाय गायत्रीसादृश्यं कुत उच्यते इति चेत्-अन्योक्तावपीदृक् प्रश्नो भवत्येव । श्रूयमाणवाक्यस्यार्थं विचारयामः, न तु श्रुतिमनुयोक्तुं पारयामः । अस्तु वा 'गायत्र्या सोममाभरत्' इति सोमाहरणस्यान्यच्छन्दोनधीनत्व-गायत्री-साधितत्वादेरैतरेयब्राह्मणे श्रवणात् , ब्राह्मण्यस्य च गायत्रीमात्रसारत्वात् , ' गायत्री छन्दसां माता ' इति मातृत्वप्रसिद्धेः, गायत्रीशब्दावयवार्थस्य ब्रह्मणि स्पष्टं समन्वयाच्च गायत्रीछन्दसः श्रैष्ठ्यमित्यन्यदेतत् । नात्र गायत्रीशब्दस्तदन्तर्यामिपरः गानकर्तृत्वाद्यर्थकथनात् । नापि केवलयौगिकः ; स्रीलिंगनिर्देशात् ; चातुष्पद्यादिना सादृश्यकथनाच्च । अतो गौणः । तत्र, ' गायत्री वा इदं सर्वं भूतम् ' इति प्रथमवाक्ये सर्वभूतस्य गायत्रीत्वमुक्तम् । सर्वभूतैक्यं ब्रह्मणि, सर्वं खस्त्विदं ब्रह्मेत्येवं प्रसिद्धम् ।       ' पादोऽस्य सर्वा भूतानि ' इत्येतत्स्मारणाच्च सर्वभूतात्मकतया यत् पुरुषसूक्तोक्तम् , तदेव गायत्रीशब्दनिर्दिष्टमिति प्रतीयते । ब्रह्मणि विद्यमानयोः सर्वभूतगानकर्तृत्वत्राणकर्तृत्वयोर्गायत्र्यां प्रदर्शनाच्च । कथं गायत्र्याः तद््गानादिकर्तृतेत्यत्र गायत्र्याः वाग्विशेषत्वात् वाचश्च सर्वभूतवाचकत्वात् वाग्व्यवहारेणैव सर्वभूतानां रक्ष्यमाणत्वदर्शनात् शेष्ठवाग्रूपागायत्र्यां तदुक्तिरित्युपपादनञ्च तत्र कृतमस्ति, वाग्वै गायत्रीत्यादिना । अथ ' या वै सा गायत्री ; इयं वाव सा येयं पृथिवी ' इति पृथिव्यभेद उक्तः, तेन भूताभेदवत् एवदभेदस्योक्ततया पृथिवी द्वितीयः पादः प्रतीयते । 
ततः, ' या वै सा पृथिवी इयं वाव सा यदिदमस्मिन् पुरुषे शरीरम् ' इति पृथिवीपादकगायत्रीब्रह्मणः शरीराख्यः पाद उक्तः । अन्ते, " यद्वै तत् पुरुषे शीररम् इदं वाव तत् यदिदमस्मिन्नन्तःपुरुषे हृदयम् " इति हृदयात्मकः पादः । पूर्वपूर्वपादात्मके उत्तरोत्तरपादात्मकत्वस्य तृतीयचतुर्थवाक्ययोर्यथोक्तिः, तथा द्वितीयवाक्येऽपि, ' यदिदं सर्वं भूतम् इदं वाव तत्् येयं पृथिवी ' इति वाक्यप्रयोगो युक्तः । अथापि तथाऽनुक्तिः ' अस्यां हीदं सर्वं भूतं प्रतिष्ठितम् ' इति सर्वभूतप्रतिष्ठात्वस्य पृथिव्यां वक्ष्यमाणस्य सर्व भूते दुर्वचतया, ' या वै सा गायत्री ' इत्येवोक्तमिति चिन्तनीयम् । किञ्चिदुक्तिवैषम्येऽपि यावै इत्यादिरेकरूपा वाक्यशैली एवं चतुष्पात्त्वं ब्रह्मणोऽवगमयति । षड्विधत्वं कथमित्यत्र तु भूतपृथिवीशरीरहृदयवाक्प्राणैरिति शांकरोपनिषद्भाष्ये उक्तम् । अन्यादर्शनात् ; वाग् वै गायत्रीति, प्राणाः प्रतिष्ठिताः इति चोभयोः प्रस्तावात् । तन्न ; वाक््प्राणोक्तिर्हि परार्था, गायत्र्याः गानत्राणकर्तृत्वोपपादनार्था वागुक्तिः । प्राणोक्तिः प्राणप्रातिष्ठात्वादिधर्मकथनार्था । किञ्च पादतयोक्तानां चतुर्णामेव पुनः षाड्विध्ये ग्रहणमपि न युक्तम् । अतो भूतगानकर्तृत्व.त्राणकर्तृत्वं. भूतप्रतिष्ठात्व.तदनतिवर्त्यत्व. प्राणप्रतिष्ठात्व.तदनतिवर्त्यत्वरूप.धर्मषट्कस्यात्रावगम्यमानतया तैरेव षाड्विध्यम् । तथाव श्लोके सिध्यच्चातुष्पद्यमित्येकं पदं बहुव्रीहिवृत्तम् । तद्विधाभिरित्यत्र तदिति पृथक््पदम् । तत् ज्योतिः भूतपृथिवीशरीरहृदवैश्वतुर्भिः सिध्यच्चतुष्पात्त्वकं गाणत्राणकर्तृत्वं. भूतप्रतिष्ठात्व.तदनतिवर्तन. प्राणप्रतिष्ठात्व.तदनतिवर्तनरूपाभिर्विधाभिश्च षड्विधं भवति, न तु वाक्प्राणयोर्मेलनेन षड्विधम् । वाक््प्राणोक्तिस्तु परार्था-भूतादिपादचतुष्टयवचनभंग्याः एतद्वचनभंग्याश्चैकरूपत्वाभावात् तद्वदेनयोः पादत्वायोगात् । या च निगमनश्रुतिः, " सैषा चतुष्पदा पड्विधा गायत्री " इति, तत्रापि स्वारस्यात् पादचतुष्टयं तद्भिन्नं विधाषट्कञ्चवगम्यते । सैषेत्यारम्भात् विधानां पादानाञ्च पूर्वोक्तत्वमवगम्यते । अतः पादानामेव विधास्वप्यन्तर्भावः शांकरोक्तः, गायत्री वा इत्यादीनां सर्वभूतपृथिवीशरीरहृदयवाक््प्राणरूपविधाषट्कमात्रपरतया चातुष्पद्यं पादोऽस्येति वक्ष्यमाणमेव ग्राह्यमिति यादवप्रकाशोक्तञ्च न सम्यक् । सैषेत्येतदर्थस्तु-चतुष्पदेति गायत्रीविशेषणम् । ' टाबृचि ' इति सूत्रेण ऋक््परत्व एव पदशब्दोपरि टाब््विधाना गायत्रीशब्दः ऋक््परः । तथाच एषा प्रागुक्तचातुष्पद्यषाड्विध्यविशिष्टब्रह्मव्यक्तिः 
पादचतुष्टयवती विधाषट्कवती च सा प्रसिद्धा गायत्रीति । एवं गायत्रीचातुष्पद्यादिकीर्तनात् तदभेदस्तत्सादृश्यात् । ऋचः पादचतुष्टयवत्त्वस्य चतुष्पदेति ज्ञापितत्वात् तदुपपादनं भाष्ये, ' इन्द्रः शचीपतिः बलेन पीडितः, दुश्च्यवनो वृषा, समित्सु सासहिः ' इति ऋग््विशेषमादाय कृतम् । तत्र प्रतिपादं पडक्षरत्वादेव षड्विधत्वमपि । अतः चतुष्पदेति पदेन ऋग््विशेषणेन ब्रह्मणश्चातुष्पद्यं वक्ष्यमाणं विधातुं न शक्यत इति अस्मदुक्तमेव तच्छ्रुत्यधीनम् । ननु देहविशिष्टात्मवाचिभूतपदार्थान्तर्गतस्य शरीरस्य, तदन्तर्गतस्य हृदयस्य च कथं पृथक््पादत्वमिति चेत्-पूर्वपूर्वपदेन गोबलीवर्दन्यायेन तत्तदंशव्यत्तिरिक्तिग्रहणात् भेदसंभव इति । उत्तरोत्ररस्य पूर्वपूर्वापेक्षया मितत्वेपि प्राधान्यात् तुल्यपादता ।। 27 ।।  
28.
	अन्तर्यामयधिकरणविषयवाक्ये पृथिव्याद्यविशेषेण, " यस्तमसि तिष्ठन् तमसोऽन्तर ", इत्येवं तमश्शरीरकत्वं श्रूयते । द्रव्यमेव शरीरमित्यन्यत्र निर्धारितम् । तमसो द्रव्यत्ममद्वैतिभिर्मीमांसकैश्च स्वीकृतमेव । तार्किकास्तु, " द्रव्यगुणकर्मनिष्पत्तिवैधर्म्यात् भाभावस्तमः " इति आलोकाभावस्तम इति वदन्ति । अन्धकारेऽपि मण्याद्यालोकसत्त्वात् खद्योतादिसत्त्वाच्च तमःप्रतीतिर्न स्यादिति चेत्- प्रौढप्रकाशकतेजोभावस्तम इति परिष्कुर्वन्ति । क्लृप्तेन तेजोभावेनैव निर्वाहे द्रव्यतत्कारणादिकल्पने गौरवमिति तदाशयः । एतद्विस्तरो वैशेषिकदर्शने (5-2-20) अस्मदीये रसायने द्रष्टव्यः । तदिदं प्रत्यक्षादिविरुद्धं न तर्कसाध्यमित्याशयेनाह तम इति । नामेति प्रसिद्धौ । नाम्नि वा । न भावस्तम इति पक्षे तमश्शब्दो निरर्थकस्स्यात् । अस्मन्मते भावातिरिक्ताभावानंगीकारात् । भावत्वे च द्रव्यत्वमेव युक्तम् । घटादाविवात्रापि द्रव्यत्वप्रत्यक्षसद्भावात् । अत्र तदसंभवे तत्रापि तस्याऽऽक्षेप्यत्वात् । अस्तु तर्हि आलोकरहितस्थले यद्यत् द्रव्यमस्ति, तत्तदेव तम इतीति चेत्-आलोककालेऽपि तत्सत्वात् कथं तस्य तदभावरूपता । किञ्च बहुलं निबिडं तमः, विरलं तदन्यरूपं तम इत्यनुभवोऽस्ति । दिवा दोषा च विद्यमानेषु पृथिव्यादिषु तेष्वेव बहलत्वविरलत्वे कथमुपपाद्ये, एवं मेचकत्वं नीलत्वं चलत्वं चलनक्रियावत्त्वं तमसि प्रतीयमानं तत्र नोपपन्नम् । बहुलमिति पाठोऽपि स एवार्थः । बहलं वा विरलं वेति विग्रहः । मेचकं च चलञ्चेति च । अनेन द्रव्यत्वसाधकहेतूपन्यासोऽपि । तार्किकैः सावयवत्वात् संयोगवत्वात् रूपवत्त्वात् क्रियावत्त्वात् गुणवत्त्वादिति द्रव्यत्वे हेतव उपन्यस्यन्ते । तेऽत्राप्यविशिष्टाः । तम इति कर्मकारकम् । तत् द्रव्य त्वादिरूपेण प्रतीमः प्रत्यक्षयाम 
इत्यर्थः । नन्विदं सर्वं प्रत्यक्षं भ्रम इत्यत्राह केनापीति । भ्रमत्वनिश्चयस्तावत् बाधज्ञानेन वा कारणदोषनिश्चयेन वा भवति । नात्र तदुभयमपि क्वचिदपि स्थले । केनापीत्यनेन त्वयापि अबहलमिदमनवयवमिदमनीलमचलमद्रव्यमिति बाधदर्शनं न कृतमित्युच्यते । न ददृशे । एतावत् न ; इतः परमपि न द्रक्ष्यत एव । सर्वथा बाधाभावे कारणदोषकल्पनाया अपि नावकाशः । चकारेण तत्समुच्चयः । दर्शनाभावेऽप्यनुमानेन साध्यत इति चेत् , अग्नेरनुष्णत्वानुमानवत् कालात्ययापदिष्टो हेतुः । ननु तमो निरवयवं तदुत्पादकाभावात् । तथा हि प्रदीपेऽन्यत्र नीयमाने, प्रभाकरे वाऽस्तं याति समनन्तरक्षण एव सर्वदेशव्यापि महत्तमं तमो दृश्यते । न ह्येतावत उत्पादकास्तदवयवास्तत्र स्थिताः । न चान्यत आयान्त आलोक्यन्ते । अतः कारणाभावात् तदुदयायोगात् भ्रान्तिरेव । मेचकमिति प्रतीतिश्च नीलं नभ इतिवत् भ्रान्तिरेव । चलत्वं तु नीयमानप्रदीपगतं तच्छायायामिवऽऽरोप्यत इति सूपपादमित्यत्राह अत इति । दोषबाधव्यपेतदर्शनस्वतःप्रामाण्यात् सर्वसिद्धौ कार्यबलात् कारणं कल्प्यम् । न च प्रत्यक्षसिद्धेऽर्थे गौरवदोषादनंगीकारोक्तिर्घटते । अन्यथा प्रकृतिमहदादिकारणानामदर्शनात् क्षित्यादिप्रपञ्चस्यैवापलापः स्यात् । सर्वतः सूर्यातपसंतप्ते निर्मल एव नभसि निमेषमात्रेण निखिलदेशप्लावकनिरन्तरप्रवाहविधायिवर्षनिश्शेषव्याप्तदिगन्तरालधाराधरसंछन्नपां संपश्यामः । किं तत्र कारणसंभरणमस्माभिरालक्ष्यते । किं वा मेघानामेवाभाव इष्यते । तद्वदिहापि कारणं कल्प्यम् । ननु धूमज्योतिस्सलिलमरुतां संनिपातो मेघ इति नः प्रत्यक्षम् । तमः किं तथा पाञ्चभौतिकम् , किं वा किञ्चित् भूतम् , आहो अन्यदेवेति चेत्-चतुर्विशतौ तत्त्वेषु मूलप्रकृतेः ' तमः परे देव एकीभवति ' इति तमश्शब्दवाच्यत्वेऽपि तत्त इदमन्यदेव ; ' नासीत् तमः ' इति तदाऽस्य निषेधात् , ' तमस्ससर्ज ' इति अस्य सहेतुकत्वात् , तेजसि तिष्ठन् , तमसि तिष्ठन् इति तेजःप्रत्यनीकवस्तुविशेषत्वात् सरूपत्वात् चलत्वात् बहलविरलभावात् विनाशित्वाच्च । न च तत्कार्यं त्रयोविंशतितत्वविलक्षणं किञ्चित् , चतुर्विशतित्वसंख्यानविरोधात् । सरूपत्वादेव भूतत्रयान्तर्भूतम् । तत्र कृष्णरूपत्वात् पृथिवीति युज्यते । स्पर्शानुपलम्भस्तु प्रभाबाष्पादिषु उष्णशीतभूतान्तर्भूतेष्वपि दृष्टः ; किं पुनरनुष्णाशीते । विस्तरः श्रीदेशिकग्रन्थेषु । मेघनादारिसूरयश्च नयद्युमणिग्रन्यान्ते, " तमोऽपि पृथिवीद्रव्यमेव । प्रभाप्रभावद्रूपेण तेजोद्रव्यवत् पृथिव्यपि तमोरूपपृथिवीमती । .....आलोकदेशे तमोनुपलब्धिस्तु तस्याऽऽलोकाभिभवात् । ..... आलोकनिरपेक्षमेव 
तत्प्रत्यक्षम् " इति पृथिवीद्रव्यत्वमेवाहुः । आलोकाभिभवादित्युक््त्या तमेरूपपृथिवी सर्वव्यापितयैवाऽऽदौ सृष्टा तथैव सर्वदा सर्वत्र वर्तते । आलोकस्थलेऽनुपलम्भमात्रम् , न तु तदभावः । अतो नानवरततन्नाश.तदुत्पाद.तदर्थद्रव्यादिकल्पनाक्लेश इति तदाशय उन्नीयते । यदि प्रत्यक्षेण तमसो द्रव्यत्वाद्यभावोऽवधारितः स्यात् , तदा वैदिकवाक्यम् , आदित्यो यूपः इत्यादिवत् बाधितार्थकत्वादन्यथा नीयेत । अबाधितार्थकस्थले तु शब्द एवानुमानतः प्रबल इति ' तमस्ससर्ज ', ' तमसि तिष्ठन् ' इत्यादिशब्दजन्याप्रतीतिरूपप्रमितिस्सती अभावत्वादिसाधकानुमानं परिभूय प्रत्यक्षबत् विजयते । ननु तमसो द्रव्यत्वे तज्ज्ञानं प्रत्यक्षं न भवितुमर्हति । द्रव्यनिष्ठविषयतासंबन्धेन चाक्षुषं प्रति आलोकसंयोगस्यापि कारणत्वात् तमसि तदभावात् । अतः शुक्तिरजतादिप्रत्यक्षमिव दोषजन्यं भ्रान्तिरूपं तदिति चेत्-तत्राह निरालोकमिति । एवं तर्हि आलोकरूपद्रव्यप्रत्यक्षमपि भ्रान्तं स्यात् , आलोके आलोकसंयोगरूपकारणस्यानिष्टेः । द्रब्याश्रितविषयकचाक्षुषं प्रति आलोकसंयुक्ताश्रितत्वस्य कारणत्वात् आलोकाभावे चक्षुषा गृह्यमाणे तस्य दुर्वचतया आलोकाभावचाक्षुषमपि भ्रमः स्यात् ।। द्रव्यप्रत्यक्षे आलोकस्य संयोगतादात्म्यान्यतरसंबन्धेन कारणत्वस्वीकारान्नदोष इति चेन्न ; तर्हि तत्र प्रतियोगित्वसंयोगतादात्म्यान्यतमसंबन्धेनालोकः कारणमिति कल्पनसंभवात् । वस्तुतस्तु आलोकप्रत्यक्षे आलोकस्य विषयविधया कारणत्वं क्लृप्तम् । विषयतासंबन्धेन प्रत्यक्षं प्रति स विषयः तादात्म्येन कारणमिति । तदतिरेकेण आलोकस्य तत्रान्यादृशकारणत्वं न कल्प्यम् । अन्वयव्यतिरेकाभ्यामेव कार्यकारणभावावधारणात् । संयोगेनालोकाभावे तदन्यद्रव्यप्रत्यक्षाभाव इति नियमात्  आलोकभिन्नद्रव्यनिष्ठविषयतासंबन्धेन प्रत्यक्षं प्रति संयोगेनालोकः कारणमित्येव वक्तुमुचितत्वात् । तद्वत् तमोभिन्नत्वमपि द्रव्ये निवेशनीयम् । एवमत्र तमोऽस्तीति प्रत्यक्षे कालस्यापि विषयत्वात् कालस्य च सर्वेन्द्रियग्राह्यत्वात् तत्प्रदेशावच्छेदेन काले आलोकसंयोगाभावात् कालभिन्नत्वमपि निवेश्यम् । आलोकाभावप्रत्यक्षेऽप्यालोको न कारणम् ; प्रतियोग्यतिरिक्तायाः प्रतियोगिग्राहकसामग्र्या एवाभावग्रहे कारणत्वात् । अतो दर्शनानुसारेण तत् तमः नः आलोकासहकृतमेव चक्षुर्दर्शयति । तमश्चाक्षुषे आलोकस्य कारणत्वमेव नेष्यत इति । हीति हेतौ । यत आलोकस्य तमःप्रत्यक्षे न कारणत्वम् , अतोऽस्य भ्रान्तत्वाभावात् आक्षशाब्दयोर्विजयित्वं तदद्रव्यत्वयुक्तेः परास्तता चेत्युक्तं भवति । आरोपितं नीलरूपमेव तम इति वैशेषिकप्रशस्तपादभाष्यव्याख्याता कन्दलीकारः । 
आरोपस्य नीलरूपस्मृत्यधीनत्वात् आरोपं विना नीलरूपविशिष्टद्रव्यानुभवजन्यः नीलरूपमात्रविषयकः स्मृतिप्रमोषस्तम इति प्राभाकरः । आलोकाभावस्तम इति तार्किकपक्षे न्यूनालोकवत्तया विरलत्वोपपादनेऽपि नीलरूपपतीतिनिर्वाहस्य दुष्करत्वमालोच्यैवमुच्यते । वस्तुसदेव नीलरूपादीति सिद्धान्ते तु न कश्चित् क्लेशः ।। 28 ।।
29.
	भूमाधिकरणार्थं संगृह्णाति भूमाख्य इति । ननु किमर्थोऽयं संग्रहः । न तावत् अद्वैतिनिरासार्थः ; प्राणशब्दार्थः क इत्यत्र विवादेऽपि, ' प्राण एव भूमेति पूर्वपक्षः, प्राणातिरिक्तं सत्यं भूमेति सिद्धान्तः । तुशब्दबलात् । अग्निहोत्रिवाक्यगततुशब्दगतिरत्र न युक्ता ' इत्यस्योभयसंमतत्वात् इति चेत्-तन्निरासार्थत्वाभावेऽपि सुखग्रहणाय संग्रहे युज्यते । प्राणशब्देन प्राणवायूक्तिरद्वैतिपक्षे, जीवात्मग्रहणमस्मत्पक्ष इति भेदज्ञापनार्थमपि भवतु संग्रहः । अस्तु वा किञ्चिदधिकांशव्युत्पादनार्थमिति । तथा हि आत्मजिज्ञासयोपसन्नं नारदं प्रति, ' नाम ब्रह्मेत्युपास्ते ' इति नाम्नि ब्रह्मदृष्टिर्विहिता । फलञ्चोक्तम् । अस्ति भगवो नाम्नो भूय इति नारदेन पृष्टम् । ' वाग्वाव नाम्नो भूयसी ' इत्युक््त्वा वाग्ब्रह्मोपासनमुपदिष्टम् ; अथोपर्युपरि भूयोवस्तुप्रश्ने, ' प्राणो वाव आशाया भूयान् ' इति प्राणपर्यन्तेषूपदिष्टेषु ' यः प्राणं ब्रह्मेत्युपास्ते ' इत्युपदेशं तत्फलकीर्तनञ्चाकृत्वा प्राणोपासकस्यातिवादित्वमुक्तम् अतः प्राणब्रह्मदृष्टेरविधानात् अतिवादित्वोक्तेश्च प्राणो ब्रह्मैवेति ज्ञायते, ' अत एव प्राणशब्दस्य प्राणवायुपरत्वमद्वैतीष्टमयुक्तम् । ' तरति शोकमात्मवित् ' इत्युक्रमात् अनात्मनः प्राणस्यैतद्विद्याप्रधानार्थत्वायोगात् । ननु ' प्राणो ह पिता, प्राणो माता, प्राणः स्वसा ' इति जावात्मनामेव प्राणशब्देन निर्देशात् कथं तस्य ब्रह्मत्वमिति चेत्-प्राणशब्दो वा शास्त्रदृष्ट्या विशिष्टब्रह्मपरो भवतु । आदितो ब्रह्मपदं वाऽस्यां विद्यायां जीवात्मविषयकमेव भवतु । वस्तुतस्तु, ' तरति शोकमात्मवित् ' इत्यात्मज्ञानस्य नारदाभिलषितत्वात् केवलनामाद्युपासने स न तृप्येदिति ब्रह्मरूपात्मदृष्टिरचेतनेषूपदिष्टा । तदापि तस्यातृप्तिं दृष्ट््वा भूयः- प्रश्नानुरोधात् प्राणं  प्रोवाच । वस्तुतस्तस्य प्राणस्याप्यात्मत्वादेतज्ज्ञानमात्मज्ञानमेव भविष्यति ; एतावता तत्पृष्टं वस्तु प्रोक्तं भवतीति ब्रह्मदृष्टेरवश्यवक्तव्यत्वाभावं विमृश्य प्राणमात्रं प्रोवाच, प्रशशंस च तम् । नारदश्च नामादिष्विव प्राणे ब्रह्मदृष्टेरनुप्रदेशात् प्राणब्रह्मैक्यं मेने । अत एव भूयः प्रश्नादुपरराम । गुरुश्च तदुपरि प्रश्नाकरणात् तमेव 
भूमानमुपन्यस्य तद्विषयमेवाहङ्कारादेशात्मादेशादिकमकरोत् । अधिकं ब्रह्म नोपदिदेशेति । सर्वथा प्राणो भूमा चैक एव । अयमर्थः-आशाया भूयानिति तदाधारे जीवे सुवचे तदनुक््त्या परमात्मग्रहणस्यायुक्तत्वात् उपास्यतया जीवमात्रे प्रथमोपस्थिते तदनुसारेण भूमादिशब्दनयनमेव युक्तम् ; सत्यशब्दार्थ इह ब्रह्मेति तु सर्वथा न युक्तम् । सुप्रसिद्धसत्यवचनरूपार्थग्रहणस्यैव युक्तत्वादिति मुखान्तरेण शंकाऽप्यत्र श्लोके उद्भाव्य निरस्यते । यत् यस्मात् तुबलतः तुशब्दबलात् इह भूमविद्यायाम् , " एष तु वा अतिवदति, यः सत्येनातिवदति " इति वाक्ये सत्यमिति आह्वयः नाम यस्य, तत् सत्यशब्दप्रसिद्धार्थभूतं प्राणाख्यात् प्राणशब्दनिर्दिष्टात् अवरात्मनः जीवात् अधिकम् अन्यत् ; प्राणोपासकाधिकश्च सत्योपासकः, तस्मात् तादृशसत्याभिन्नः भूमाख्यः भूमशब्दवाच्यः पुरुषोत्तम एव । न प्राणः । प्राणशब्दस्य प्राणपरत्वं यथा न युक्तमत्र, तथा तस्यात्र प्रधानार्थत्वमपि न युक्तम् , तुशब्देन तद््व्यावर्तनात् । अत एव प्राणशब्दस्य शास्रदृष्ट्या विशिष्टपरत्वोत्प्रेक्षाऽपि न युक्ता ।
	श्लोके भूमाख्य इत्यनेन अवरशब्देन च तस्य भूमशब्दवाच्यत्वासंभवो ज्ञाप्यते । ' आराग्रमात्रो ह्यवरोऽपि दृष्टः ' इति श्रुतस्य तस्य " यत्र नान्यत् पश्यति नान्यच्छ्रुणोति " इत्युक्तविपुलत्वसर्वंव्यापित्वायोगात् । बहुशब्दात् इमनिच्प्रत्यये भूमशब्दः । बहुशब्दश्चात्र विपुलवाची, न संख्यावाची ; तदल्पमिति अन्यस्याल्पत्वकथनात् । तत्रैव जीवान्तर्भावात् ; वैपुल्यस्य जीवेऽभावाच्च । धर्मवचनोप्ययमत्र अल्पपदप्रतिनिर्देशादेव विपुलरूपधर्मिपरः । तर्हि पूर्वं सुखं त्वेव विजिज्ञासितव्यमिति प्रस्तुतत्वात् सुखपदस्य विशेष्यत्वं भूमपदस्य तद्विशेषणत्वं च युक्तम् । तत् कथं सुखमिति प्रयोक्तव्ये भूमेति सूत्रे प्रयोग इति चेत्-यो वै भूमा तत् सुखम् इति भूमविशेषणतयैव सुखस्य प्रतीयमानत्वात् । सुखपदस्य विशेष्यत्वे सुखस्यापरिच्छिन्नत्वं भूमपदेनोक्तं स्यात् । भूम्नो विपुलस्य सर्वव्यापिनः सुखत्वोक्तौ अल्पांशतोऽप्यसुखत्वं नेत्युक्तं भवति । यत्र नान्यत् पश्यतीति वाक्येन सर्वस्य प्रपञ्चस्य भूमान्तर्गतत्वोक्तिरिति भाषितत्वात् सर्वविशिष्टतया भूमशब्दोक्ते सुखत्वविधौ विशेषणभूते प्रपञ्चेऽपि सुखत्वमनुकूलत्वं श्रुत्योपदिष्टं भवति । अतो भूम्न एव विशेष्यतेति सूत्राद्यशयः ।। नन्वेवं संप्रसादरूपप्राणाधिकत्वस्य भूम्नि भूमनिर्वचनवाक्यशेषत एव ज्ञायमानतया किमिति ' एष तु वा अतिवदति ' इति तुशब्दोपरि महान् भारो निक्षिष्यते । सत्येनातिवदतीत्यस्य सत्यभूतमतिवादं करोतीत्यर्थः, ज्योतिष्टोमेन यजेतेत्यस्य ज्योतिष्टोमरूपयागं कुर्यादिति यथा 
। इदमुक्तं भवति-प्राणं प्रस्तुत्य, ' स वा एष एवं पश्यन् एवं मन्वान एवं विजानन् अतिवादी भवती ' इत्युक््त्वा अतिवाद्यसीति अन्येन प्रश्ने कृते अंगीकुर्यात् नापह्नुवीतेत्युक्तम् । अपह्नवे ह्यसत्यमुक्तं स्यात् । तदयुक्तमित्याशयः । एवमसत्यप्रसक्तौ सत्यवदनमावश्यकमिति वदन् , कदाऽतिवादः सत्यवादः स्यादिति च जानीहीति ज्ञापयितुमनाः विज्ञानमननादिकमुपदिशति । इदं सर्वं एवंपश्यन् इत्यादिवाक्यविवरणम् । ' तस्मै तमसः पारं दर्शयति भगवान् सनत्कुमारः ' इति वाक्य इव पश्यन्निति दृशिधातुः विशदज्ञानात्मकश्रवणपरः स्थानक्रमाच्चैवम् । इदं सर्वं व्युत्क्रमेणोपपाद्यते । अतः विज्ञानं मननं तत्पूर्वकार्यं सर्वं कीदृशमिति विज्ञाय तस्य सर्वस्य संपत्तिं बुध्वा पश्चादतिवादी भवेत्युपदेशः कृतो भवतु । अतोऽग्निहोत्रिसत्यवादतुल्य एवास्त्वयमपि सत्यवादः एवं श्रुत्वा निराकांक्षं प्रति तदधिकभूमोपदेश उपरि क्रियत इति काममुच्यतामिति शंकायम् , तुशब्दबलात् सत्यपदेन ब्रह्मैव विवक्ष्यत इति स्थापयत्युत्तरार्धेन यःसत्यमिति । तुशब्दस्यान्यव्यक्तिगमकत्वं स्वरससिद्धम् । प्राणोपासकस्यातिवादित्वं प्रागुक्तम् ; वागाद्यचेतनरूपोपास्यातिशयित-ऐश्वर्यातिशायिफलहेतुस्वोपासनविषयजीवात्मवादित्वात् । तथैवातिशयितस्वोपास्यवस्त्वन्तरवादिनोऽन्यस्यासंभवे तुशब्दबलभंगः कार्यः । जीवातिरिक्तपरमात्मसद्भावात् तदुपासकरूपादिवादी जीवात्मोपासकातिवाद्यपेक्षयाऽन्योऽतिशयितश्चेति तुशब्दस्य तद्ग्राहकत्वमाद्रियते । सत्येनातिवतदीति वाक्ये सत्यशब्देन ब्रह्मरूपार्थे स्पष्टं प्रतीयमाने तदादायातिवादीति तुशब्दबलानुकूलमर्थमुपेक्ष्य सत्यवदनमित्यर्थस्वीकरणमयुक्तम् । अतिवादी भवतीत्युक्तवेव सत्यरूपातिवादवानेवेति स्वत एव सिद््ध्या तद्वचनमनर्थकम् । अन्यथा एकैकवाक्येऽपि सत्यतया भाव्यमिति वक्तव्यं स्यात् । एष तु वाऽग्निहोत्री यः सत्यं वदति इति वाक्यं तु अग्निहोत्र्यन्तरं गमयितुं न शक्नोति । तुशब्दस्य प्रकृताग्निहोत्रिभिन्नव्यक्तिगमकत्वे तस्याग्निहोत्रित्वं विधातुं न शक्यते । अग्निरोत्रिसामान्यस्य प्राग् गृहीततया तदन्याग्निहोत्र्यसंभवात् । सत्यवदनस्याग्निहोत्ररूपत्वाभावाच्च । अतः एषोऽग्निहोत्रीति प्रकृताग्निरोत्रिण एवावगमात् तुशब्दस्य या श्रीः=अन्यगमकत्वरूपसंपत् तद््भंगोऽगत्या सोढव्य इति । संभवति सत्यपदघटितवाक्यप्रभृति प्रकृतविद्यायाः प्राणातिरिक्तब्रह्मपरत्वे  किमिति भूमवाक्यमात्रे तदादरः ।। सूत्रकारेण संप्रसादादध्युपदेशादिति कुतो न सूत्रितमिति चेत्-संप्रसादादध्युपदेशादित्यस्य तुशब्दबलात् प्राणापेक्षयाऽधिकतया स 
यशब्देनोपदेशादित्येवार्थात् सूत्रे तस्याप्युक्तिसिद्धिः । सत्यपदस्य ब्रह्मपरतायाः सुप्रसिद्धतया तत् स्वयमेव ज्ञायेत । भूमपदं तु धर्मवाचित्वात् सुखगतबहुत्ववाचीति मन्येतेति तदुक्त्यावश्यकतेति । अत्र प्रकृताग्निहोत्र्यवगमादित्यस्य स्वस्थानेऽन्वये संभवति तं विहाय अग्निहोत्र्यन्तरमित्यत्रान्वयकल्पनम् अवगम्यमानादिग्निहोत्रिण इति व्याख्यानञ्च क््लिष्टम् । तत्सिद्धं प्राण इह जीवः, सत्यं सुखं भूमा च परमात्मेति ।। 29 ।।
30.
	अथ दहराधिकरणविषयवाक्येऽर्थवर्णने स्वपरमतयोः स्वमते गुणं दर्शयति अस्वारस्येति । अत्रच्छान्दोग्यश्रुतिः, " अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशः, तस्मिन् यदन्तस्तदन्वेष्टव्यम् , तद्वाव विजिज्ञासितव्यम् " इति । अत्र शरीरसंबन्धिपुण्डरीकाकारहृदयवर्तिनः परमात्मनस्तद््गुणानामपहतपाप्मत्वादीनाञ्चोपास्यत्वमुभयमतसिद्धम् । ब्रह्मणः पुरं राजधानी शरीरम् । तत्र तस्य वेश्म वासगृहं हृदयम् । अस्मिन् वेश्मनि अन्तर्वर्ती दहरः अल्पपरिमाणः आकाशः परमात्मेत्यर्थ उभयसंमतः । तस्मिन्नित्यदेरर्थः शांकरोपनिषद्भाष्यतः, तस्मिन् आकाशे परमात्मनि यत् अन्तरस्ति तत् अन्वेष्टव्यमिति यथाश्रुतं प्रतीयते । सूत्रभाष्यभामत्याम् , " तस्मिन् यदन्तरित्यत्र तच्छब्दोऽनन्तरमप्याकाशमतिलंध्य हृत्पुण्डरीकं परामृशतीत्युक्तं भवति । तस्मिन् हृत्पुण्डरीके यत् अन्तराकाशं तदन्वेष्टव्यमित्यर्थः " इत्युक्तम् । आकाशस्याप्युपास्यत्वात् अयमेवार्थ इष्टः । अत्र दोषं त्रिभिः पादैराह । परमते शांकरदर्शितार्थे अस्वारस्यानि चत्वारि । यच्छब्दलिंगव्यथा एकमस्वारस्यम् । अन्तराकाश इति पुंल्लिंङ्गनिर्दिष्टत्वादाकाशस्य तस्य यदिति नंपुसकेनानुवादे लिंगभंग इति । अन्यास्वारस्यद्वयं द्वितीयपादेनाह तस्मिन्निति । अनपेक्षयेत्यत्र सहेति पूरणीयम् । अनपेक्षाशब्दो वैयर्थ्यपर्यवसायी । तस्मिन्नित्येतद्वैयर्थ्येन सह व्यवहितान्वयोऽपि दोष इत्यर्थः । वस्तुतः अनपेक्षयेत्यत्र अनपेक्षतेति पाठः स्यात् । तस्मिन् यदन्तरिति वाक्यमेव तन्मते व्यर्थम् । अत्रोक्तं परिमले आकाशस्येव तद्धर्माणामप्युपासनीयतया विशिष्टमुपास्यमिति ज्ञापनार्थं विशिष्टपरयच्छब्दप्रयोग इति । उपरितनवाक्यदर्शनानन्तरमेव तदवसेयम् । ततस्तदवगतेः तद््ज्ञापनायोगात् ब्यर्थमेवेदम् । तथापि तस्मिन्निति पदस्यानपेक्षतैव । यदन्तरित्युक्तावपि पूर्ववाक्यतो हृदयस्यावगतत्वात् । किञ्च पूर्वं हृदयस्य लोकसिद्धतया सन्निकृष्टत्वात् इदमिति 
अस्मिन्निति च निर्देशः कृतः । तस्य भूयोनिर्देशे तस्मिन्निति निर्देशो न युज्यते । परमात्मतद््गुणानां शब्दैकवेद्यानामिदानीं तच्छब्देन निर्देशो युक्तः । एवं यावान् वा इत्युत्तरवाक्येऽनुवादैकरस्यमपि न भवतीति । दोषान्तरं व्यवहित इति अन्वयशब्दः समन्वयादित्यत्रेवाभिधेयाभियकमावरूपसंबन्धपरः तस्मिन्निति पदस्य स्वरसादब्यवहिताकाशपरामर्शिनः व्यवहितपुण्डरीकसंबन्धः= तदभिधायकत्वमस्वरसम् । यद्वा यदन्तरिति पदबोध्यार्थस्याकाशेऽन्वयं विहाय हृत्पुण्डरीकरूपव्यवहितान्वयोऽस्वरस इत्यर्थः । चतुर्थमाह अपीति । अत्राकाशोपासनवत् तत्कामानां कल्याणगुणानां एतांश्च सत्यान् कामान् इति वक्ष्यमाणानां वेदनस्योपासनस्य विधिराकांक्षितः अपेक्षितः ; यच्छब्देन तदग्रहणात् न्यूनता । तस्मिन्निति हृदयग्रहणे तत्रैषामभावात् । गुणविशिष्टाकाशग्रहणमिति चेत्-पूर्वमाकाशपदेन तथानुक्ततया यच्छब्दस्य तावद््ग्राहकत्वं न सिद्ध्यति । कामानामत्राभिप्रेतत्वे, तस्मिन्निति परमात्मपरामर्शित्वे च सत्येव, किं तदत्र परमात्मनि विद्यते इति प्रश्नोपि घटेत । अस्मन्मते तु नात्रैकमप्यस्वारस्यम् । अन्यास्वारस्यसत्त्वेऽपि द्वयमेवेत्याह स्वपक्षे इति । द्वयम् अस्वारस्यद्वयम् । तदाह यच्छब्दस्येति । एकशेष एव ऐकशेष्यम् । यदन्तरिति यच्छब्दे एकशेषस्वीकारो यः, तत्रैव शब्दे या एकवद्भाविताऽपि एकवद्भावश्च, तद््द्वयम् । एकमात्रग्रहणे प्रथमतः प्रतीयमाने तदुपेक्षयाधिकग्रहणात् तदर्थं शब्दस्य निर्वाहविधानादीषत््क्लेश इत्याशयः । अत्र निर्वाहे आयासश्च कर्तंव्यो भवति । तथाहि-तस्मिन्निति अव्यवहितमाकाशं परमात्मानं परामृश्य तत्र यत् गुणजातमन्तरस्ति तत् अन्वेष्टव्यमित्युक्तौ आकाशस्यान्वेष्टव्यता न सिद्धथेदिति तस्यापि यच्छब्देन ग्रहणे उभयग्रहणमेकशेषत एव कार्यम् ; यश्च यच्च यदिति । एवं तर्हि तस्मिन्निति दहराकाशस्य गृहीतत्वात् यत् दहराकाशतद््गुणजातोभयं तस्मिन्=दहराकाशेऽन्तरस्ति, तदन्वेष्टव्यमिति वक्तव्यम् । तस्मिन् दहराकाशे गुणजातमात्रं स्यात् ; न तूभयम् , स्वस्मिन् स्वस्य स्थित्ययोगादित्याक्षेपोऽवतरति । अत्र रत्नसारिण्यां परिहार एवमुक्तः । अस्तीति पदमध्याहार्यम् । अस्ति, तस्मिन्नन्तश्चेति द्वयं विधेयम् , यदित्यस्य यो दहराकाशः, यच्च गुणजातमित्यर्थः । तत्रास्तिपदे, दहराकाशरूपार्थान्वयः, तदन्तर्वर्तित्वे गुणजातमात्रस्य च यथायोगमिति । तत्त्वसारास्वादिन्याम् , हलन्त्यमिति सूत्रे महाभाष्यद्वितीययोजनायाम् , हस्य ल् हल् ; प्रत्याहाररूपो हल् अन्यः ; उभयोरेकशेषः । अन्त्यं हल् इत् स्यादित्यर्थः । तत्रान्त्यमिति प्रत्याहारे हलि अन्वेति, न तु हकारसमीपवर्लिकाररूपे हलि, तद्वदित्युक्तम् । 
तत्र प्रकृतश्रुतौ अस्तीत्यध्याहारे तस्योभयसाधारण्यात् असाधरण्याय हृदयन्तरित्यध्याहारो युक्तः, यो हृदयान्तः यच्च तस्मिन्नन्तरित्यर्थः । अथवा अन्तःपदं पूर्वप्रयुक्तान्तःपदोपस्थित्या हृदयान्तरित्यर्थकम् । तथाच यत् तस्मिन् दहराकाशे यश्च हृदयान्तरित्यर्थो युक्तः । हलन्त्यमित्यत्र च तत्पुरुषार्थे हलि अन्त्यत्वविशेषणस्य प्रयोजनाभावेऽपि बाधाभावात् अन्वयस्य त्यागो नापेक्ष्य इति सुवचम् । एतदपेक्षया तस्मिन् यदन्तरित्यत्र तस्मिन्निति पदेऽप्येकशेषस्वीकारेण तच्च स च तत् ; तस्मिन् । तत् पूर्वोक्तं पुण्डरीकम् , सः आकाशः । तयोर्यथायथं दहराकाशतद््गुणजाते इति युक्तम् । परंतु एवमर्थस्येष्टत्वे तच्छब्दस्यैकशेष्यमित्येव श्लोके उक्तं स्यात् , न तु प्रथमं विहाय यच्छब्दस्येति निर्देश उचित इति शंक्येत  ।
	अत इदं सर्वं विहाय श्रुतप्रकाशिकमेवानुसरेम । तदर्थो वास्तवस्तावत्- अन्तरराकाश इत्यत्रान्तश्शब्द एव, न त्वन्तरशब्दः । अन्तरित्यस्यान्तर्वर्तीत्यर्थः । भाष्ये पुंल्लिगयच्छब्दप्रयोगेऽपि तदध्याहार इष्टः नेष्ट इति पक्षद्वयम् । अनध्याहारपक्षमनुसृत्य प्रकृतश्ल्क्षोकचतुर्थपादः, पुंल्लिंगयच्छब्दाध्याहारपक्षे तु तच्छब्दमात्रे एकशेषः, न तु यच्छब्दे । एवञ्च दहर इत्यारभ्य यदन्तरित्येतावदेकं वाक्यम् । यश्च यच्च यत् । दहरः हृत्पुण्डरीकान्तर्वर्ती आकाशः, तद्दहराकाशान्तर्वर्ति च यदित्यर्थः । एवमन्वये पुल्लिंगयच्छब्दार्थमात्रान्वय्यस्तिपदाध्याहारस्य नैव प्रसक्तिः । विशेषणद्वयस्य यथायथं यच्छब्दार्थयोरन्वयः । व्याख्योक्तविचारोऽत्रास्थाने । अत एव तस्मिन्नित्यत्र नैकशेषप्रसक्तिः । तस्यान्तःपदद्वारा नपुंसकच्छब्दमात्रेऽन्वयात् ।
	 इतः परम् एकशेषः केन सूत्रेण, कथमेकवचनमित्येव विचार्यम् । श्रुतप्रकाशिकायां त्यदादिसूत्रं नपुंपकसूत्रञ्चेपात्तमस्ति । रत्नसारिण्यां यच्छब्दतच्छब्दयोस्त्यदाद्यन्तर्भावात् तेनैव सूत्रेणैकशेषः । तर्हि नपुंसकसूत्रोक्तैकवद्भावस्यात्राप्रसक्त्या स कथमिति चेत्-अत्र भावप्रकाशिकाकृतं व्यत्ययो बहुलमिति वा, सुपां सुलुगिति वा, " कर्मणो रोमन्थतपोभ्याम् " इति सूत्रे कर्मपदे पञ्चमीद्विवचनान्ते प्रयोक्तव्ये एकवचनप्रयोगवत् प्रत्येकैकत्वस्य द्विगुरेकवचनमित्यत्रेव लिंगसामान्यस्य च विवक्षया वा निर्वाहमनादृत्यान्यदुक्तम्-    ' अन्वेष्टव्यपदे नपुंसकसूत्रेणैकशेषः ; अत एवैकवद्भावश्च । यत्तदोस्तु-            " उद्दिश्यमानप्रतिनिर्दिश्यमानयोरेकत्वमापादयन्ति सर्वनामानि तल्लिंगमुपाददते " इत्युक्त्या 
कांस्यभोजिन्यायेन च विधेयपरान्वेष्टव्यपदानुसारेण नपुंसकलिंगता तत्समानाधिकरणतया चैकवचनान्तता, ' तदन्वेष्टयम् ' इति तत्पदस्य ; यच्छब्दस्य तु तच्छब्दपारतन्त्र्यात् तदुभयम् ' इति । इदं तत्त्वसारास्वादिन्यां निरस्तम्-उद्दिश्यमानेति वाक्यस्य उद्देश्यविधेययोरेकत्वसंपादकसर्वनामपदे तदुद्देश्यविधेयवाचकपदानुसारिलिंगके भवत इत्यर्थः । ' शैत्यं हि यत् सा प्रकृतिर्जलस्य ' इत्यत्र शैत्यपदप्रकृतिपदे उद्देश्यविधेयपरे । तद्विशेषणे सर्वनामनी । तत्रैकमुद्देश्यानुसारेणान्यत् विधेयानुसारेण विभिन्नलिंगम् । प्रकृते शैत्यपदस्थाने किं पदमस्ति । कास्यभोजिन्यायश्च वचनविरोधे कथं प्रवर्तते, यत्तदोस्त्यदाद्येकशेषे एकवद्भावं विना प्रयोगार्थमेव, नपुंसकसूत्रोक्तैकवद्भावस्याप्रवृत्त्यर्थमेव तत्र सूत्रे अस्येति निर्देशात् द्विवचनान्तप्रयोगस्यैवानुशासनसिद्धतया स्मृतिविरोधेन न्यायप्रवर्तनायोगात् इत्यपि द्वितीयव्याख्याहृदयम् । शास्त्रप्राप्ते प्रयोगे वचनभेदस्य संमन्तव्यत्वमेव । ' यल्लिंगं यद्वचनम् ' इति विशेष्यानुसारिता विशेषणस्य लिंगवचनयोरुक्ता शास्राविरोधे । न तु विशेषणानुसारिता विशेष्यस्य । किंच अन्वेष्टव्यमित्यप्रयुज्य तस्मिन् यदन्तस्तदन्विष्यताम् , तदन्वच्छेदित्यादिप्रयोगस्यापि संभवात् तत्र यत्तत्पदववननिर्वाहः कथम् ? त्यदादीनि पुंनपुंसकतो लिंगप्रतिपादकानि ' इति लिङ्गप्राष्त्या, अन्वेष्टव्यपदानुसारिता तत्र व्यर्था । यत्पदप्रयोगकाले अन्वेष्टव्यपदोपस्तित्यभावात् तदनुसारित्वं क्लिष्टमेव । अतः        'गतिशब्दाभ्यां तथा हि दृष्टम्' इति सूत्रे द्विवचनस्थाने एकवचनान्तदृष्टपदप्रयोगे,     'शक्यमञ्जलिभिः पातुं बाताः सुरभिशीतलाः' इत्यादौ च यो निर्वाहोऽवश्यस्वीकार्यः, स एवात्र स्वरस इति भावप्रकाशिकोक्तमेव सम्यक् । अतः श्रुतप्रकाशिकायां नपुंसकसूत्रमादायैकवद्भावोपपादनं यत्तद्विषये कृतं तत्सूत्रविषयान्वेष्टव्यपदानुसारित्वस्य यत्तदोर्वर्तमानत्वादिति शाखाचं क्रमणं न घटते । किञ्च श्रुतप्रकाशिकाकारैरेव वेदार्थसंग्रहतात्पर्यदीपिकायाम् ,                     "नपुंसकमनपुंसकेनैकवच्चास्यान्यतरस्याम्' इति सूत्रेण नपुंसकानपुंसकसंनिपाते नपुंसकस्यैकशेषत्वं विकल्पेनैकवद्भावश्च विधीयत इति, अत्र यो यदिति पुंलिंगनपुंसकरूपयच्छब्दद्वयोपनिपाते यदिति नपुंसकैकशेष्यमेकवद्भावश्चेति निश्चीयते" इति स्पष्टं यच्छब्द एव नपुंसकसूत्रप्रवृत्तिः कथिता । न ह्यन्वेष्टव्यपदस्य स्पर्शोऽस्ति । न च त्यदादिसूत्रविषयत्वार्हे यत्पदे तत्पदे च न नपुंसकसूत्रप्रवृत्तिरिति वाच्यम् ; शाद्बिकाशयविरोधात् । तैर्हि नपुंसकसूत्रे शुक्लः पट इत्यादि उक््त्वा तानीमानि शुक्लानि, 
तदिदं शुक्लम् इति शुक्लशब्द इव तच्छब्देऽपि नपुंसकसूत्रप्रवृत्तिरेव दर्शिता । त्यदादिसूत्रमप्यत्र कामं प्रवर्तताम् । तन्मुख्यलक्ष्यं त्यदाद्यन्तर्गतप्रतिपदिक. तद्भिन्नानुपूर्वीकप्रातिपादिकसंनिपातेऽप्येकशेषः । अत एव भावप्रकाशिकायां वाकारोऽध्याहर्तव्य इत्युक्तम् । त्यदादिसूत्रत एकशेषे तु पुंनपुंसकतो लिंगवचनं वाक्यमस्त्येव । अतः शाब्दिकनिष्कर्षानुसारेण श्रुतप्रकाशिकानिर्वाहो भावप्रकाशिकादर्शितो नैवानादर्तव्य इति ।
	वस्तुतस्तु एतच्छलोकतुरीयपादमनुसृत्य प्रवृत्ता व्यासार्यसूक्तिः किञ्चित्स्वातन्त्र्येण प्रवृतेत्यभ्यूह्यते । तथा हि तत्र पक्षद्वयोल्लेखी वाकारो न लक्ष्यते । तात्पर्यदीपिकायामप्येतैः सूत्रद्वयमप्युपात्तम् । तत्र हि पुंल्लिंगनपुंसकलिंगयच्छब्दद्वयं न श्रूयत इत्याशंक्य, 'त्यदादीनि सर्वौर्नित्यम्' इति त्यदादीनामेकशेषत्वविधानात् तदन्यतमयच्छब्दस्यैकशेषत्वमवगम्यते । नपुंसकसूत्रेण नपुंसकस्यैकशेषत्वं विकल्पेनैकवद्भावश्च" इत्येव समाहितम् । ग्रन्थद्वयमपि-यच्छब्दादौ त्यदादिसूत्रादेकशेषः ; नपुंसकसूत्रं तु नैकशेषविधायकम् ; किंतु सरूपसूत्रत्यदादिसूत्रसाधारण्येन प्राप्ते एकशेषे नपुंसकस्यैव शेषत्वस्य तत्रैव विकल्पेनैकवद्भावस्य च विधायकमित्यर्थकम् । एवं तर्हि त्यदादीनां पुनपुंसकतो लिंगवचनानीति किमर्थं वचनमिति चेत्-एक शेषसूत्राणां प्रत्याख्याने प्रवृत्तानामेदत्ववचने कर्तव्यं किमस्ति । पुमांसस्त्रियेति, नपुंसकमिति च सूत्रप्रवृत्तिस्त्यदादावपि वर्तत इति ज्ञापनमेव तत्कार्यम् । यद्यपि एको व्रीहिः, वेदाः प्रमाणमित्यादिवत् जात्येकत्वविवक्षया वा वाचकशब्दैक्यस्यार्थे आरोपेण वा एकवचनं घटते । यथा सर्वेथ्यो दर्शपूर्णमासावित्यादौ उद्देश्यानां फलानामनेकत्वेपि एकसर्वशब्दोपात्ततया एकार्थत्वमेवेति वदन्ति, तथेति हि वक्तुं शक्यते- तथापि एकवच्चेत्यनुशासनमपि प्रर्वतत इति निर्वाहे निष्कम्पनव्यप्रयोगसाधुतेति प्रयोगाणां निर्वाधता स्यादिति भावः । एवमुपपादनस्य स्वातन्त्र्यप्रवृत्तत्वादेव अस्वारस्यं मन्येरन्निति कृत्वा श्लोकेऽत्र तथोक्तिः ।
	सर्वमिदं परमत इवाधिकास्वारस्याभावात् पुल्लिंगयच्छब्दानध्याहारेण यच्छब्देनाकाशतद््गुणोभयग्रहणमिति पक्षे । यच्छब्दाध्याहारे, तच्छब्दे परमियं रीतिः सर्वाऽप्यस्त्येव । तत्र योजना तु-दहरोऽस्मिन्नन्तर्य आकाशः यच्च तस्मिन्नन्तः, तत् एकशेषेण आकाशगुणजातोभयमन्वेष्टव्यमिति । तदा तच्छब्दे स च तच्चेति (अनध्याहारे आकाशश्च तच्चेति) एकशेषो ग्राह्यः । अथ वा माभूदेकशेषः । दहरोऽस्मिन्नन्तराकाश इत्यस्य 
हृत्पुण्डरीकान्तर्वर्तिदहराकाश इत्येकोद्देश्यबोधकत्वम् , तस्मिन् यदन्तस्तदित्यस्य दहराकाशान्तर्वतिं गुणजातमित्युद्देश्यान्तरबोधकत्वम् ; तच्छब्दानन्तरं चकारो ग्राह्यः ; एतदुभयमन्वेष्टव्यमित्यर्थः । सर्वत्रापि पक्षे चकाराध्याहारोऽस्त्येव  यो दहराकाशः यच्चान्तर्वर्तीत्यनुक्तौ उभयग्रहणासिद्धेः । अन्वेष्टव्यपदमात्रे नपुंसकसूत्रेणैकशेषः । ईदृशः प्रयोगो बहुरस्ति । तद्वाव विजिज्ञासितव्यमित्यत्र तत्पदेन अन्वेष्टव्यपदनिर्दिष्टस्य ग्रहणादेकवचनम् । अतो न कुत्राप्येकशेषः । नन्वाकाशाग्रहणेऽप्यष्टानामपहतषाप्मत्वादीना यदित्येकवचनान्तेन ग्रहणादेकशेष आवश्यक इति चेत्-तत् गुणमात्रपरस्तच्छब्द इति शांकरोपनिषद्भाष्ययोजनायामपि तुल्यम् । वस्तुतः पश्चादेव गुणानां ज्ञाप्यमानत्वात् , प्रथमतस्तद्विषयशब्दस्य संख्यायाश्चानवधारणात् सामान्यतो नपुंसकलिंगमेकवचनञ्च सा ध्वित्यलम् । एवं स्वपरपक्षयोर्दोषसदसद्भावविमर्शः कृतः ।
	ननु तस्मिन् यदन्तस्तदन्वेष्टव्यमित्यत्र तस्मिन्नित्यस्य अन्वेष्टव्यमित्यत्राप्यन्वयात् , यदन्तः, तत् तस्मिन्नन्वेष्टव्यम् विजिज्ञासितव्यम् इति तदन्तवर्ति त्वेन तदुपासने उक्ते धर्म्युपासनमपि लभ्यत एव । यद्वा 'तस्मिन् वर्तमानं किमिति विचार्यम् । यतस्तत्र विजिज्ञासिनव्यम्  । न चात्रात्यल्पे किं स्यादिति शंक्यम् , तस्य सर्वप्रपञ्चाधारत्वात् । न च तस्य हेयस्य सर्वस्य कथमुपास्यत्वमिति मन्तव्यम् ; प्रयञ्चवत् उयास्यत्वार्हाण । कामा नामपि सत्त्वात् ' इति धर्माणां विचार्य निर्णेयतया तत्प्रधान्यमादृत्य श्रुतिरेवं वक्तीति तावता आकाशस्यानुपास्यत्वप्रसक्त्यभावात् किमिति क्लेशादरणमिति चेत्-व्याकरणसंमतेन पथोभयग्रहणक्लेशस्यादोषत्वात् । अन्यथा व्याकरणमेवात्र व्यर्थं स्यादिति धर्मिविषयेऽपि स्पष्टविधिवचनमेव श्रेयः ।। 30 ।।
31.
	अर्वागभिः पूर्वमीमांसकैः-कर्मकाण्डविहितयागद्युद्देश्यभूतानां देवतानां विग्रहादिकमस्ति न वेति विचारे, 'विधिवाक्येषु देवतावाचकाग्न्यादिपदमात्रसत्वात् विग्रहादेरनुक्तत्वात् मन्त्रर्थवादेभ्य एव तत्सद्भावो वक्तव्यः । तत्र विधिसंनिधिपठिता अर्थवादाः विधेयप्राशस्त्यबोधनाय प्रवृत्ता इति निर्विवादम् । प्राशस्त्यज्ञानञ्च विधेयेषु गुणवत्त्वज्ञानाज्जायत इति अर्थवादानां गुणाभिधायकमस्त्येव । अथायि तेषां गुणानां सत्यत्वे सत्येव स्तुतित्वमिति नास्ति । प्रत्युत खर्वाटः खर्वाटत्वेन कथ्यमानः स्तुतो न भवति, किंतु प्रशस्तकेशत्वारोपण एवेति अविद्यमानगुणकथनत एव स्तुतिनिर्वाहात् गुणेषु 
तात्पर्यस्यानावश्यकत्वात् विग्रहवत्त्वादयः प्रतीता न वास्तवा इति विश्चीयते । एवमेव विधिवाक्यासंनिहितैर्मन्त्रैर्देवतागुणानामवगमेऽपि, मन्त्रेरेवानुष्ठेयार्थः स्मर्तव्य इति व्यक्तिस्मरण एव मन्त्रोययोगात् तावतैव चरितार्थानां तेषां गुणेष्वपि तात्पर्यं नाऽऽकलनीयम् इति निरूपयद्भिः देवताविग्रहादिकं निराकारि । यदुच्यते, 'विग्रहो हविरादानं युगपत् कर्मसंनिधिः । प्रीतिः फलप्रदानश्च देवतानां न विद्यते' इति । एतद्वासनावासितान्तःकरणैः परमात्मोपासने मनुष्याणामेवाधिकारः, न देवतानाम् , यथा कर्मसु तासां नाधिकार इति चिन्तितमासीत् । तन्निसरनेन देवतानां विग्रहादिकं स्थापयता भगवता बादरायणेन तासां भगवदुपासनेऽधिकारः समर्यिंतः पूर्वोक्तदहराधिकरणपश्चाद्भाविनाऽधिकरणेन । तमिममर्थं मन्त्रार्थवादान्यथाकरणायोगोपपादनेन पञ्चभिः श्लोकैरिह संगृह्णाति । तत्र देवताः परमात्मोपासनकर्वृत्वार्हाः अर्थित्वसामर्थ्यरूपाधिकारपूर्णत्वादित्याह पटुतरेति प्रथमपद्येन ।
	अत्र पूर्वार्धे सत्रार्थः स्पष्टमुदितो भवति-तत् उपासनम् उपर्यपि दिविषदामपि ; कुतः तेषामपि पदुतरविग्रहादिमत्त्वात् तापतयवत्वाच्चार्थित्वसामर्थ्यसंभवादिति । पटुः कर्तव्यं यथावत् त्वरया च कर्तुं क्षमः । अतिशयेन पटुः पटुतरः । मनुष्यशरीरापेक्षया देवताशरीरस्य कार्यक्षमत्वातिशयोऽस्तीत्युच्यते । देवतानामपि कर्मपारवश्यात् कदाचित् सामर्थ्महानिरसुरैः परिभवेऽन्यत्र च दक्षयज्ञादौ दृष्ट इति पटुतमेति नोक्तम् । विग्रहो देहः । तस्य शक्तत्वेऽपि ज्ञानाभावेऽनधिकार इति आदियदेन ज्ञानोक्तिः । देवैस्तत्र जन्मनि वेदाध्ययनाकरणेऽपि पूर्वजन्माधीतवेदतदर्थवेदनाप्रमोषात् चतुर्मुखाद्यनुग्रहमूलकसर्ववेदस्फूर्त्यादिमत्त्वाच्च तत्सिद्धिरिति भावः । शूद्राणामिव देवानां पर्थुदस्तत्वाभावोऽप्यादिपदार्थः । अत्रादिपदेनार्थात् हविरादानादिकमप्यस्तीति तत्समर्थनमप्यभिमतम् । देवताधिकरणगतसर्वसूत्राभिप्रेतार्थसंग्रह इहाऽऽदिपदेनेत्युक्तं भवति । तथाचैवं शंकापरिहारौ-ननु विग्रहस्वीकारे तेन विग्रहेण कर्मसु दीयमीनं हविस्ता आददत इत्येष्टव्यम् ; न हि तथा ता उपलभ्यन्ते । अतो न हविरादानम् ।। सूक्ष्मत्वादिनाऽस्माकं तदनुपलम्भ इति चेत्-विग्रहवत्त्वे सर्वत्र देशे समान एव समये क्रियमाणेषु कर्मसु युगपत्संनिधिः कथं भवितुमर्हति । अतोऽपि न विग्रहः । अनेकविग्रहपरिग्रहोऽपि तासां प्रतीयत इति चेत्-तर्हि ताभिर्हविर्भोजनप्रीताभिर्पागादिकर्तारः, अतिभिभिरिव गृहस्थाः, अनुग्राह्या इति स्यात् । ताः प्रीता न वेति को वेद । अतोऽनास्वास एव स्यात् । ननु कर्म यथावदनुष्ठितमित्यत्र संशयाभावे देवताः प्रीता इत्यत्र न संदेग्धव्यमिति 
चेत्-कर्मजन्यफलोत्पत्तेः समनन्तरक्षण एवाभावात् व्यवहितकालभाविफवकाले तासां प्रीत्यनुवृत्तिरस्ति, ता अनुपहताः शक्ता एव सन्तीत्यत्र मानाभावात् । तासां क्षयप्रसक्तौ च नैष्फल्यमेव स्यादिति फलप्रदानं तत्कर्तृकतया न स्वीकर्तव्यम् । देवतानुद्देस्यकदानतपःप्रभृतिष्विव च प्रीति विनैवोपपत्तौ किं तया । एवञ्च प्रीत्यादिकमपि नापेक्ष्यम् । अतस्तदंशे तात्पर्याभावे विग्रहेऽपि तात्पर्यं मा भूदिति मीमांसकवादः । परिहारस्तु-फलप्रदानपर्यन्तं सर्वमेष्टव्यमेव । इन्द्राद्युद्देशेन कृतानां कर्मणामिन्द्रादयः फलं ददत्येव । तद््ब्यक््त्यभावे तत्स्थाने इन्द्रव्यक्तयन्तरस्य स्थित्या तद्द्वारा फलप्रापणं सर्वान्तर्यमिणा सर्वकर्मसमाराध्येन भगवता क्रियते । कस्याप्यभावे । तु स्वयमेव । तथाच क्षणविलयिनामिति दयाशतके श्लोकः । दानादीनामपि तद्विधाता विधातैप फलस्य विधाता । अतो विग्रहस्वीकारे नानुपपत्तिरिति संग्रहः ।	
	शक्तिज्ञानयोः सतोरपि फलार्थित्वाभावात् नाधिकार इत्यत्राह भवेति । भवे संसारे ये तापाः अध्यात्मिकाधिदैविकाधिभौतिकाः ते तासामपि सन्ति । मतुप् अतिशायने । मनुष्यतोऽधिकोऽपि तासा भवति । विवेकाधिक्येन तापकाले निर्वेदाधिक्यात् वैराग्यमपि विशिष्टं भवति । दिविषदां स्वर्गे सीदतां वर्तमानानां सीदतां=असुरपरिभवादिना तत्र दुर्लभस्थितीनाञ्च । अपिशब्दो दृष्टान्ततया मनुष्यसमुच्चये ।
	ननु शब्द एवात्र प्रमाणं वक्तव्यम् : मन्त्रार्थवादतस्तदसिद्धिरुक्तैवेत्यत्राह नन्विति । नन्विति संबोधने, खल्वित्यर्थे वा । विधिसनिहितत्वादर्थवादानां प्रथममुक्तिः । अनुष्ठानकालेऽपि स्मारकाः मन्त्राः । तेषां शतम् । शतमित्यान्त्ये । अनन्ताः मन्त्रार्थमादाः इह प्रमाणम् , " वज्रहस्तः पुरन्दरः । तेनेन्द्रो वज्रमुदयच्छत् । त्रिशीर्षाणं त्वाष्टमहनम् । प्रतर्दनो वै दैवोदासिरिन्द्रस्य प्रियं धामोपजगाम युद्धेन पौरुषेण च । तं देवा ज्योतिषां ज्योतिरायुर्होपासतेऽमृतम् । (अग्निवाय्विन्द्रादयः) तन्न व्यजा नन्त किमेतद्यक्षमिति । कस्तं मदामदं देवं मदन्यो ज्ञातुमर्हति । तस्य ह देताश्चन नाभूत्या ईशते " इत्यादतः विग्रहशक्त्यादिकं तापं ब्रश्चोपसनादिकञ्च देवतानां प्रतिपादयन्ति । अपिशब्दोऽनुक्तसमुच्चायकोऽपि । देवानां सालोक्यसायुज्यादयो विधिवाक्येषु फलत्वेनोक्ताः सत्याः ; तदभावे विधिहानेः । अतो विग्रहाद्यपलापो न भवति । अतो विधिषु तदश्रवणोक्तिरप्यपास्ता ।। अस्तु मन्त्रार्थवादेषु प्रतिपादनम् । तस्याः प्रतिपत्तेः प्रमात्वं कथमित्यत्राह अपदोषमिति । अर्थज्ञानस्याप्रमात्वं प्रतीतार्थंबाधे सति स्यात् । 
अप्रत्यक्षदेवतादिविषये प्रत्यक्षरूपो बाधो दुर्वचः । बाधाभावेऽपि वाक्यस्य दोषमूलकत्वे निश्चिते प्रामाण्याभावोऽनुमीयेत । नात्र वेदे दोषोऽस्ति । वक्तृगतभ्रमप्रमादादिरेव हि वचसो दोषः । न चात्र पुरुषोऽस्ति । अपुंप्रभवत्वात् । पुमान् पुरुषः प्रभवः कारण मस्य शतस्य न भवतीत्यपुंप्रभवम् । अपौरुषेयं हीदम् । अतोऽप्रमात्वसाधकाभावात् स्वतःप्रमात्वात् प्रतीतानामंशानां सर्वेषां यथार्थत्वमेवेति ।। 31 ।।
32.
	ननु वेदवाक्यानां सर्वत्र वाच्यार्थे प्रामाण्यस्वीकारे, आदित्यो यूपः इत्युक्ते यूपादित्यैक्येऽपि प्रामाण्यं स्यात् । तस्य बाधितत्वात् त्याग इति चेत्-तर्हि तद््वाक्यमप्रमाणं स्यत् ।। नैवम् । यत्रार्थे तात्पर्यम् , तत्र वेदः प्रमाणम् , लोकवत् । आदित्यसादृश्ये उज्ज्वलत्वादावेव तात्पर्यात् नाप्रामाण्यम् ; नापि वाच्यार्थस्वीकार इति चेत्-तर्हि प्रकृतेऽप्यर्थवादानां स्तुतावेव तात्पर्यात् प्राशस्त्यांशे प्रामाण्यम् , न तु वाच्ये वायुदेवताक्षेपिष्ठत्वादावित्यत्राह स्तुतीति । अत्रः मन्त्रार्थवादयो आद्यम् । पूर्वं शतमिति प्रयोगात् क्लीबनिर्देशः । अर्थवादशतं त्वदुक्तरीत्या स्तुतितात्पर्यकमेव सत् निजया स्वकृतया स्तुत्या साध्या या विधेये कर्मणि रुचिः=अनुष्ठेयत्वेनेच्छा तदुत्पादनरूपकार्यनिष्पत्यर्थमेव स्वेन शतेन वचनीयेषु=वक्तव्येषु गुणेष्वादरवत् तात्पर्ययुक्तमेव । इतरथा गुणेष्वादराभावे तत् स्तुरिपरत्वं न सिद्ध्यति । विधिष्विव । विधिवाक्यात् स्तुत्यलाभात् खलु अर्थवादान्वेषणा । कुतस्तत्र तदलाभः । विधिषु देततादुगुणाकथनात् । तद्वदत्र गुणकथनस्यानिष्टत्वे स्तुत्यलाभ एव । नन्वसत्यगुणकथनमत्रास्ति ; विधिषु तदपि नास्तीति चेत्-तत्त्वविदामर्थवादोक्तगुणासत्यत्वज्ञाने सति अप्रामाण्यज्ञानानास्कन्दितगुणज्ञानहेतुव्यापाररूपस्तुतेरभाव एव विधिष्विवार्थवादे ; यथा क्षीरं पिब, शिखा वर्धिष्यते इति वालोपच्छन्दनविध्यर्थवादे अपरमार्थगुणकथनमिति ज्ञाने सति न स्तुतिग्रहणम् । मिथ्यागुणकथनात् वास्तवगुणः कश्चिदपि नास्तीति निश्चयात् प्रत्युताप्रवृत्तिरेवार्थवादफलं भवेत् । अथवा विधिष्विवेत्यस्यायमर्थः-विधेः प्रवर्तकत्वमिष्टसाधनताज्ञानद्वारा ; ज्ञानं भ्रमप्रमासाधारणमेव लोके प्रवृत्तिहेतुरिति भ्रमात्मकज्ञानेनैव प्रवृत्तिनिर्वाहात् कर्मणां फलहेतुत्वं वास्तवं मा भूदिति स्यात् । अथं भ्रम इति तत्त्वविदां तत्र प्रवृत्तिर्न स्यादिति चेत् , स्तुतावपि तुल्यम् । अवाधादिष्टसाधनत्वं वास्तवमिति चेत्-गुणा अपि तथैव गुणाभिधानमात्रस्य स्तुतित्वेऽपि वेदजन्यगुणज्ञानस्य 
प्रमात्वभंगाभावात् गुणसत्यत्वमवर्ज्यम् । किंच तत्त्वविदां स्तुदिशब्दार्थं यथावद्ज्ञातवतां गुणेष्वादराभावे स्तुतिपरत्वं न सिध्यति । तत्र हेतुमाह कथमिति । असता अविद्यमानेन गुणेन कथितेन शब्दजन्यभ्रमज्ञानविषयीकृतेन नुतिः स्तुतिर्न भवति । स्तुतिभ्रमः स्यान्नम ; न तु स्तुतिः । गुणिनिषठगुणाभिधानं स्तोत्रमिति मीमांसका अप्याहुः । गुणिनिष्ठत्वे सत्येव गुणिनि गुणाभिधान एव स्तुतिव्यवहारो मुख्यः । तदेव सत्यगुणवर्णनं परमार्थगुणाभिधानमित्युच्यते । अन्यथा अविद्यमानैरेव गुणैस्तुतित्वनिर्वाहे अविद्यमानेऽपि दोषे निन्दात्वसिद्धिरिति अपगोरणानिषेधफलं शतयातना न स्यात् । रात्रिसत्रविधावर्थवादावगतप्रतिष्ठाफलमपि न स्यात् । अबाधात् ग्रहणमिति स्तुत्यर्थगुणेष्वपि तुल्यम् । अतो गुणस्यासत्त्वे वास्तवगुणाभिधानरूपस्तुतिशब्दार्थानिष्पत्तिरेव । अन्यदीयान् गुणान् अन्यत्रारोष्यवर्णनरूपस्तुतिस्तु यथार्थस्तवासंभवे, स्तव्यस्याविवेकित्वे भवति । अचेतनत्वे च देवतायाः संबोधनमप्यशक्यम् ; किमुत स्तुतिः ।। 32 ।।
33.
	मन्त्राणामनुष्ठेयार्थस्मारकत्वात् कर्मस्मारणमेव कृत्यम् , न तु देवतागुणबोधनमिति मन्वानान् प्रत्याह अथेति । यथाक्रममर्थवादे वक्तव्योक््त्यनन्तरं मन्त्रे उच्यते-अथ-पूर्वमर्थबादानन्तरमुक्ताः यद्वा अर्थवादाधीनरुच्यधीनानुष्ठानकाले इत्यर्थः । मनवः मन्त्राः उच्चार्यमाणाः विधेयस्य-अनुष्ठेयस्य कर्मणः परिबोधनं स्मारणरूपं यत् कार्यम् , तन्मुखेन तद्द्वारा विधिमुपकुर्वते-विशिष्टकर्मविधिविषयीभवन्ति हि । यद्वा विधिम् अनुष्ठानमुयकुर्वते-अनुष्ठानांगं भवन्ति हि । अस्तु ; किं तेनेत्यत्राह दिवीति । मन्त्रेषु प्रायः कर्मवाचकपदं नास्ति, किंतु देवतापदमेव तद्विग्रहणुणकर्मषोधकपदविशिष्टम् । अतो दिविषदां देवानां वपुरादिविषये बुद्धिं जनयन्तस्सन्तः तादृशदेवतोद्देश्यकत्वेन रूपेण कर्मस्माणं कारयन्ति । अतः एनमुपकर्तुं विध्युपकारकतां प्राष्तुं ते मनवः वपुरादिधीयननमुरवेनैव अलं शक्ताः । ननु देवताव्यक्तिमात्रमुपादेयम् ; किं वपुरादिनेत्यत्राह कथमिति । वपुर्विधुरा विग्रहशून्या चेत् , अमूर्तत्वात् न बुद्धिमारोहेत् । तदविशेषात् गुणादयोऽपि तत्रोक्ता ग्राह्याः । तेन देवता स्तुता भतति । ततः प्रीत्यतिशयात् यथावत् फलप्रातिरिति   ।। 33 ।। 
34.
	यागादिकर्मोद्देश्यत्ववत् उपासनविषयत्वस्यापि देवतासु वेदैर्वेदनात् तत्र 
विग्रहणामत्यन्तमुपयोग इत्यांह अथेति । अथ संहितानन्तरं छन्दसामन्तभागे=वेदानामन्ते उपनिषदि देवतिर्यड्मनुष्यस्थावररूपचतुविधचेतनप्रपञ्चसृष्टिबोदकप्रकरणेषु ऐतरेयकबृहदारण्यकादिषु 'द्वया हि प्राजापत्याः देवाश्चासुराश्च' इत्यादिना देवतानां विग्रहाः अधीताः निर्दिष्टाः । इतस्तत्परिज्ञानमपि कर्मकाण्डे उपयुज्यते । विशिष्य च तत्तद्देवताविषयकोपासनेषु विग्रहज्ञानस्यावश्यकत्वादत्रोक्तिः । अत उपासनप्रकरणेषु तद्गितिं निरूपयणप्रकारमवकलय-अवधाय जानीहि ।। 34 ।।
35.
	सर्ववेदसारोद्धारप्रवृत्तपरमर्षिप्रणीतपुराणादित एतद्वैशद्यम् । एतदस्वीकारे उपनिषत्पुराणेतिहासादिकं सर्वमप्रमाणं कृतं स्यात् । तथाच कृत्स्नवेदाप्रामाण्यमेवाऽऽपतेदिति भावेनाह निगमेति । निदानम् आदिकारणम् । प्रथमतो वेदशतमूलमुत्पन्नैः इतिहासैः धर्मशास्त्रैः पुराच्चैरपि देवताविग्रहादिकं स्फुटतरं गदितमस्ति । तत् तस्मात् अयममरवर्गः तत्फलार्थी मोक्षरूपफलकामनायुक्तः समर्थः ज्ञान.शक्ति.शास्त्रसंमतिरूपसामर्थ्यत्रयवांश्च । अतः अस्य अमरवर्गस्य अनन्तोपासने परमात्मविषयकोपासने अधिकारोऽस्त्येव । तृतीयपादवाक्यस्य चतुर्थपादानन्तरमेवानुसंधेयत्वात् अस्येति प्रथमं प्रयोगो नानुचितः । अस्याधिकार इत्यत्र साधिकार इति पाठो वा । तदोत्तरार्धमेकमेव वाक्यम् ।। 35 ।।
36.
	आरम्भे चतुस्सूत्र्यधिकरणानि विशिष्य निर्दिष्टवताऽप्याचार्येण पश्चादधिकरणनिर्देशो नाकारि ; विषयत एवाधिकरणनाम विज्ञास्यत इति । ततो देवताविचारादेव देवताधिकरणमिति सुज्ञानमिति प्राक् तदनुक्तवतैवाथ संस्थानविचारप्रवत्तेन तदधिकरणं स्पष्टं नावगम्येतेति कृत्वा तत्रैवाधिकरण इति विशिष्यालेखि । अन्यथाऽऽकृतिसंस्थानविचारस्य श्रीभाष्वे जिज्ञासाधिकरण एव भेदनिरासघट्टे कृतत्वात् अत्रापि ग्नन्थे तत्रैव कार्योऽयम् , नात्रेति शंका स्यात् । अत एतदुक्तिः । अत्र सूत्रकारेण ज्ञापितमेव प्रमेयं तत्र भाष्यकारेरद्वैतिनिरासवसरे तार्किकादिनिरसनाय व्युदपादि । अत्र हि-इन्द्रादीनां विग्रहवत्त्वे विग्रहस्योत्पद्यमानतया वेदस्यानित्यार्थसंयोगःस्यादित्याशंकायम् , इन्द्रव्यक्तीनामनेकत्वात् तावद्वर्तिजातिवाचित्वमिन्द्रादिपदस्य, जातिश्च नित्यैवेति समाधाने कार्ये, सूत्रे समाननामरूपत्वादिति संस्थानवाचिरूपपदप्रयोगः 
संस्थानातिरिक्तजातिनिरासार्थः, तेन जैमिनिसूत्रे आकृत्यधिकरणे आकृतिपदस्य नित्यजातिपरतयाऽर्वाचीनमीमांसककृतं व्याख्यानमनादेयमिति ज्ञाप्यते । तदत्र प्रतिपादयाम इत्यमिप्रेत्य अत्रैवाधिकरणे इत्युक्तमिति भावः । अद्वैतिनां ब्रह्मातिरिक्तनित्यपदार्थाभावात् एकविज्ञानविदेयत्वाच्च सर्वस्य, नित्या जातिर्नास्त्येवेति संस्थानमेव जातिः । संस्थानातिरिक्तजातिवादस्तार्किकमीमांसककृतः । स निरस्यतेऽत्र चतुर्भिः पद्यैः । गौर्गेरित्यादिप्रतीतिरनुगतधर्मविषयिणी अनुवृत्तबुद्धित्वादित्यनुमाने सिद्धसाधनमनैकान्त्यञ्चाह प्रथमेन । आकृतिं संस्थानं तु कलय जानीहि । नन्विदं वाक्यं सिद्धसाधनम् ; "आकृतिर्जातिलिङ्गाख्या" इति न्यायसूत्रेणाकृतिर्जातिव्यञ्जिका, संस्थनव्यंग्या जातिरिति आकृतिपदेन संस्थानस्यैव कथनात् । अत आकृतिपदं विहाय जातिपदमत्र प्रयोक्तव्यमिति चेन्न-मीमांसकनिरासार्थत्वात् । जैमनिसूत्रे 'आकृतिस्तु क्रियार्थत्वात्' इत्याकृत्यधिकरणसूत्रे आकृतिपदेन जातिं ते गृह्णन्ति । तन्मते तदधिकरणं जातिशक्तिस्थापकम् । शब्दानां व्यक्तौ शक्तिः जातौ वेति विचारे व्यक्तिशक्तिस्वीकारे व्यक्तीनामानन्त्यात् शक्त्यानन्त्यापत्तिः, व्यक्तिनामनित्यत्वात् वेदे अनित्यार्थसंयोगरूपदोषश्चेति जातावेव शक्तिस्तदिषिता । जात्या व्यक्तिराक्षिप्यते, न तु साक्षादुच्यत इति न शक्त्यानन्त्यमिति । यदि आकृतिपदं संस्थानपरं स्यात् , संस्थानस्यापि प्रतिव्यक्ति भिन्नत्वेनानन्त्यस्यानित्यत्वस्य चाविशेषात् नोक्तदोषपरिहार इति तदाशयः । तत्रोच्यते-जैमिनिः आकृतिपदेन तार्किकवत् संस्थानमेव मन्यते । नातिरिक्तजातिम् । शब्दानाञ्च न जातिमात्रवाचिता, न वा विसेषणमात्रवाचिता । संस्थानविशिष्टव्यक्तिशक्तिस्थापनमेवाकृत्यधिकरणकार्यम् । शाबरादिदृष्टव्याख्यानरीतिनिरासोऽस्मत्सिद्धान्ताभिमत आकृत्यधिकरणसूत्रार्थश्चास्मदीयायामुपयुक्तमीमांसायां द्रष्टव्यः । अतो जैमिनिसूत्रस्थाकृतिपदाभिप्रायेणात्राऽऽकृतिपदप्रयोगः । न चैवमनित्यार्थसंयोगरूपदोषप्रसक्तिः । संस्थानस्य व्यक्तेश्च विनाशित्वेऽपि प्रवाहनित्यत्वेनैवानित्यारथसंयोगरूपदोषपरिहात् । अनेकशक्तिकल्पनदोषोऽपि न । उदयनाचार्यैः न्यायकुसुमाञ्जलौ (2) शक्त्याधारगोशब्दरूपव्यक्तीनामानन्त्येऽपि यथा शक्तेरेकता, तथा शक्तिविषयभूतगोरूपार्थानन्त्येऽपि तदेकतेत्यैक्यस्य स्थापितत्वात् । न हि गोशब्दत्वमिति काचिज्जातिस्तार्किकादीष्टा ; गकारोत्तर ओकारत्वरूपगोशब्दत्वघटकोत्तरत्वरूपधर्मस्य प्रतिव्यक्ति भिन्नत्वात् । 
संस्थानत्वस्यानुगतत्वञ्च गोशब्दत्वस्येव मन्तव्यम् । संस्थानं नाम स्वासाधारणधर्मः । समित्येकीकारे । एकीभूय स्थितिः तन्तु रूपावयवानां पटरूपेणैकीभूय स्थितिः ; तन्तूनां मिथः संश्लेष इति यावत् । अतः सावयवेषु अबयवसंयोगविशेष एव संस्थानम् । निरवयवे तु अन्यविधोऽसाधारणधर्मः । स्वासाधारण इत्यस्य समभिव्याहृतपदबोध्ययावदर्थवृत्तिस्तदन्यावृत्तिर्धम इत्यर्थः । घटस्य संस्थानमिति प्रयोगे समभिव्याहृतं घटपदम् । एवमन्यत्रापि । प्रतिघटमवयवब्यक्तीनामन्यत्वात् तत्संयोगोऽपि भिन्न एव । अथापि सौसादृश्यात् अनुगतत्वं मन्तव्यम् । तदाह 'अनुगतं तावत् प्रतीमो हि तत्' इति । तावदित्यवधारणे । तत् संस्थानमनुगतत्वेनैव जानीमः । इयं सास्नादिमती, इयमपि सास्नादिमतीति अनुगतबुद्धिदर्शनात् , ब्रूमः=अनुगतमित्येव व्यवहरामश्च । तथा प्रतीत्यभावे तथा व्यवहारः कथम् । ननु संस्थानतिरिक्तं नित्यमेकमनेकानुगतं सामान्यमादायानुगतप्रतीतिनिर्वाहे सुकरे किमिति सौसादृश्यमादाय कथञ्चिदनुगमकल्पनक््लेशः इत्यत्राह अपरमप्यदर्शि न तथेति । अनुभवसिद्धं संस्थानं सौसादृश्यञ्च नापलप्यम् । एतद्वत् संस्थानातिरिक्तत्वेन जातेः प्रत्यक्षसिद्धत्वे तथा निर्वाहः स्यात् । न हि तथा अनुगतत्वेन किञ्चित् दृश्यते । न हि कश्चित् लौकिकः तत्रत्यं गोत्वमत्राप्यस्तीति विलक्षणमनुभवति । अस्ति चेत् प्रत्यक्षम् , किमेतेनानुमानेन ? कल्पकानुमानस्यात्र दूषणात् कल्पनमपि न भवति । एवं सिद्धसाधनमुक्तम् । अनुवृत्तबुद्धित्वादिति हेतुरनेकान्तो विरुद्धश्च । तदाह पक्षान्तर इति । अतिरिक्तजातिवादेऽपि गोत्वाश्वत्वगजत्वादिषु इयं जातिः इयमपि जातिरित्यनुवृत्तबुद्धिरस्ति । तावज्जात्यनुगतं जात्यन्तरं तैर्न स्वीकृतम् । 'व्यक्तेरभेदस्तुल्यत्वं संकरोऽथानवस्थितिः । रूपहानिरसंबन्धः' इति जातिबाधकसंग्रहात् जातीनां जातिमत्त्वेऽनवस्थादोषः स्यादिति तत्त्यागात्  । अत एकानुगतविषयकत्वरूपसाध्याभावेऽपि हेतुसत्त्वात् व्यभिचारः । यद्वा तदृष्टान्तेनोक्तहेतुनैवैकानुगतधर्मविषयकत्वाभावस्यैव साधनात् विरुद्धता चेति । अतो यथा सा धिषणा बुद्धिः फणितिः व्यवहारश्च, एवमेव मदीये पथि संस्थानजातिपक्षेऽपि गवादिष्वपि धिषणाफणिती इति ।। 
	गोत्वाश्वत्वपुरस्सरीषु इत्यस्य जातिष्विति विशेष्यम् । 'पुरोग्रत' इति सूत्रात् टः । अत्र गोत्वाश्वत्वप्रभृतिष्वित्यत्रेव बहुव्रीहेरिष्टत्वे अश्वत्वसमानाधिकरण-क्लीबपुरस्सरशब्दघटितस्योपसर्जनत्वात् बहुकुरुचरेत्यादाविव टाबेव 
स्यात् ; न ङीप् । तदा गोत्वाश्वत्वपुरस्सरास्विति भाव्यम् । गोत्वाश्वत्वयोः पुरस्सरीषु इति तत्पुरुषे गोत्वाश्वत्वादिष्वित्यर्थालाभः ; गोत्वाद्यपेक्षया इतरजातीनां पूर्वोपस्थितत्वञ्च क्लिष्टम् ; जातिष्वित्येनन गोत्वाश्वत्वयोर्ग्रहणासंभवश्च । एतदपेक्षया गोत्वाश्वत्वपुरस्करीष्विति युक्तम् । तत्पुरस्कारे तद्ग्रहणस्यापि जातिपदेन सिद्धेः । परंतु करोतेरपि कतिपयपदोत्तरस्यैव ट उक्तः । यद्वा गोत्वाश्वत्वे पुरस्सर्यश्चेति द्वन्द्वः । पुरस्सरी इत्यस्य पूर्वोपस्थितेत्यर्थे पर्यवसानम् । अथवा पुरस्सरी इत्यस्यान्तर्भावितण्यर्थकत्वस्वीकारेण पुरस्सारयन्तीन्यर्थः । गोत्वमश्वत्वञ्च पुरस्सरं कुर्वतीषु जातिष्वित्युक्तं भवति      ।। 36 ।।
37.
	उक्त एवार्थे पूर्वपक्षांशमेकेन पद्येन सिद्धान्तांशञ्च द्वाभ्यां विवृणोति एकेत्यादिना । भूयसीषु बहुतरासु गवादिव्यक्तिषु अनुगता अन्विता एका । ननु त्रित्वादिसंख्यावत् अस्या एकस्या अनेकस्थत्वे एकगोमात्रे तिस्र इति यथा न व्यवहारः तथा गौरिति न स्यात् । बहुवचनान्त एव च शब्दः स्यात् । तत्राह प्रतिव्यक्ति पूर्णेति । प्रत्येकं गौरिति प्रयोगानुसारेण जातेः प्रत्येकपर्याप्तिरिष्यत इति  भावः । ननु पर्याप्तिः परिसमाप्तिः । सा यद्येकत्रैव, तर्हि अन्यत्र जातिर्न स्यादिति चेन्न ; अन्यत्रावर्तमानत्वं परिसमाप्तिरित्यनुक्तेः, इतरनिरपेक्षविशेषणत्वार्हत्वमेव परिसमाप्तिः । नेयं संस्थानरूपा, एकत्वात् उत्पत्तिविनाशरहितत्वाच्चेत्याह समिति । आदिः आरम्भः उत्पत्तिः निधनं नाशः ते उभे निष्क्रान्ते यतः सा । इदमेव नित्यमेकमनेकानुगतं सामान्यमिति निरुक्तं तार्किकैः । आस्थीयताम् स्वीक्रियताम् । एतदस्वीकारे दण्डमाह गौरिति । इयं गौरित्येकत्र, पश्चात् सर्वत्र इयमपि गौरिति च अनुवृत्तबुद्धिरस्ति । बुद्धेरनु वृत्तत्वं समानाकारत्वम् , वचसः शब्दप्रयोगस्याप्यनुवृत्तत्वं तदेव । नो चेत्-नित्यैकजातिर्नास्ति चेत् , इमे द्वे कथं निरुह्येयातामिति । गवादिशब्दाः तादृशजातिवाचिनः एकशक्तिमत्त्वात् । शक्तेरेकता च सति अर्थस्यैकत्वे स्यात् । व्यक्तेरनेकत्वात् एकव्यक्तिमात्रे शक्तौ अन्यत्र व्यक्तौ न प्रयोगः स्यात् । सर्वत्र शक्तौ शक्त्यानन्त्यं स्यात् । तदापि एकशक्तिग्रहणे अन्यशक्तिविषये व्युत्पत्तिर्नजाता स्यात् । तत्र मीमांसका जातिमात्रे शक्तिवादिनः, तार्किकाः जात्यवच्छिन्नव्यक्तिष्वेकशक्तिवादिन इति भेदः । सर्वथा जातिरेष्टव्या । ननु गोर्नाशे तत्र स्थिता जातिः कुत्रस्तीति चेत्-अन्यत्र गवि । प्रलये कुत्रास्ति ? न कुत्रापि । कथं जातेर्धर्मस्य 
निराधारत्वम् ।। न ; कालिकसंबन्धेन कालाधारकत्वात् । समवायसंबन्धेन तु सर्वगोव्यक्तिसंबन्धार्हतया प्रतिव्यक्तिपूर्णतया गोभिन्नावृत्तितया च धर्मिग्राहकमानेन तत्सिद्धिरिष्यत इत्यलम् इति पूर्वपक्षप्रतिपादकं पद्यम्            ।। 37 ।।
38.
	अत्रेति । अस्मिन् पूर्वपक्षे प्रत्युत्तरमेवं ब्रूमः-गौर्गौरिति बुद्धिशब्दपक्षकानुमाने साध्यं अनुगतधर्ममात्रविषयकत्वं वा संस्थानातिरिक्तनित्यैकानुगतधर्मविषयकत्वं वा । सास्नादिमत्त्वादपरं अनुवृत्तबुद्धिप्रयोगविषयत्वरूपहेतुसाध्यं गोत्वाख्यं वस्तु किञ्चित् न प्रतीमः=नानुमानात् पूर्वं प्रत्यक्षेण पश्यामः ; नाप्यनुमानप्रयोगे साध्यवाचकपदात् गृह्णीमः । अनुगतधर्मविषयेति सामान्यत एव प्रयोगात् ; तद्धि-सास्नादिमत्त्वमेव तादृक्षम् अनुगतरूपम् ऐक्षि प्रत्यक्षदृष्टमस्ति । अतस्तदेव साध्यपदेन गृह्येत । न विशेषरूपेण । गोत्वेति । गोत्वजातिरजत्वं जातिरश्वत्वं जातिरिति सर्वासु जातिषु जातिरित्यनुवृत्तबुद्धिप्रयोगोभयविषयत्वमस्ति । तत्र जातित्वरूपजातिर्युष्माभिः जातिवादे जातिस्थापनग्रन्थे किमुदिता ; प्रत्युत नास्तीत्येवोक्तम् । अतोऽनेकान्तो विरुद्धता च हेतोरिति भावः ।। 38 ।।
39.
	व्युत्पत्तिश्च कथमिति यदुक्तम्-तत्राह अन्यस्येति । संस्थानातिरिक्ततया जातेः प्रत्यक्षाभावात् कल्पनायोगाच्चेति हेतुद्वयम् । द्वितीयहेतुसाधकहेतुः अन्यथैवोपपत्त्येति । उभयोः समययोः=वादिप्रतिवादिपक्षयोः संगीतामविगीतां निर्विवादसिद्धां संस्थां संस्थानमेवावलम्बते=विषयीकरोति वाच्यतया स्वीकरोति जातिशब्दः । गवादिशब्दश्च वाच्यतावच्छेदकतया संस्थामेवावलम्बते । अवलम्बी युक्तः अवलम्बित्वेनैव हेतुमान् भवितुमर्हति । जातिर्जातिरित्यनुगतप्रयोगोऽपि त्वदिष्टरूपजात्यतिरिक्तावलम्ब्येव त्वदिष्टः । संस्थायाः प्रतिव्यक्तिभिन्नायाः कथमनुगतत्वमित्यत्राह सुसदृगिति । इह संस्थायाः भिन्नत्वे सा संस्था मिथः परस्परं सौसादृश्यवत्येव हि यस्मात् अनुवृत्तायाः धियः वाचः व्युत्पत्तिरूपशक्तिग्रहणस्य चार्हैव । सौसादृश्यमादाय निर्वाहो भवताऽपि कार्य इत्याह यादृमिति । यादृक् यथा परसमये परमते मतां स्वीकृतां आकृतिशब्दवाच्यतया परेष्टां नित्यैकानुगतजातिं सा संस्था व्यनक्ति । संस्थानरूपव्यञ्जकबलात् तादृसजातिप्रत्यक्षं भवदिष्टम् । व्य़ञ्जकतावच्छेदकानुगतधर्माभावे कथं व्यञ्जकता । सौसादृश्यमात्रेण तन्निर्वाहे 
प्रत्यक्षहेतुत्वादिकमपि तावतैवास्तु । नियमेनैकबुद्ध्यारूढत्वादिति । किमिदं सौसादृश्यमिति चेत् , सप्तपदार्थीवादिना तार्किकेण सादृश्यरूपं पदार्थान्तरमस्वीकृतवता आकृतिषु सौसादृश्यमिच्छता यादृशमंगीकृतम् , तादृशमेव । अतिरिक्तस्य सादृश्याख्यस्य धर्मस्य स्वीकार्यत्वेऽपि संस्थानातिरिक्तजातिकल्पना सर्वत्र तार्किकाद्यभिमता निराकृतैवेति किं तद्विचारेण ।। 39 ।।
40.
	एवं देवतासाद्भावे स्थाप्यमाने वेदस्यानित्यार्थसंयोगरूपदोषशंकायां संस्थानरूपानुगताकृत्यवच्छिन्नप्रवाहनित्यवस्तुवाचित्वान्न स दोष इत्युक्तम् । ननु जात्यस्वीकारेपि सौगतरीत्या अतद््व्यावृत्तिरूपभेदात्मकैकधर्मावच्छिन्नवाचित्वमेवेन्द्रादिशब्दस्यास्तु ; किमनन्तसंस्थानानां वाच्यकोटिप्रवेशेनेति शंकायाम् भावातिरिक्तस्य कस्याप्यभावस्यास्वीकृततया स मार्गोऽपि हेय इति वक्तुमाह अभावस्येति । भावातिरिक्तमभावं स्वीकृतवतां परेषां मते यो घटाभावस्यभावः सः घटरूपो भावपदार्थ एव । द्वितीयाभावः प्रथमाभावप्रतियोगिस्वरूपः, अन्यथाऽनेकाभावकल्पनायां गौरवादिति हि तदुक्तम् । एवं एतद्वत् घटादेरभावोऽपि प्रथमाभावोऽपि किं भाव एव न भवति, कथय । एवं घटाभावाभावो घटरूपभाव एवेति कथनं प्रथमाभावपदेन घटभेदातिरिक्ताभावग्रहणे । घटभेदग्रहणे तु घटभेदाभावः न घटः ; भेदाभावस्य भेदप्रतियोगितावच्छेदकधर्मस्वरूपत्वात् । किंतु घटत्वरूपः । अथापि परमते भाव एवेत्युक्तं घटत एव । घटत्वरूपभाव एवेत्यर्थात् । तद्वत् घटभेदोऽपि पटत्वादिधर्म एवास्तु, किमतिरिक्तान्योन्याभावकल्पनेन । एवं घटाभावाभावः घटप्रागभावध्वंसरूपः भवन्मते यथा, घट एव घटध्वंसप्रागभावरूपोऽपि घट एव-एवं घटप्रागभावो घटध्वंसोऽपि च भाव एवास्त्वित्यप्यर्थः । अत्र श्लोकद्वये भेदरूपाभावविषये उपरि विवरणाभावात् प्रथमपादेऽपि तदग्रहणे न्यूनता स्यादिति प्रथमपादस्य भेदपरत्वमवश्यं वक्तव्यम् । संस्थानातिरिक्तजात्यस्वीकारवत् संस्थानातिरिक्तभेदोऽपि नेष्यत इति भाष्योक्तस्यार्थस्य तत्रोक्तत्वादेव विशिष्यानुपपादनेऽपि क्रोडीकार आवश्यक एव । चतुर्विधेष्वभावेषु भेदस्य भावान्तर्भावेऽपि अन्येषां प्रागभावादीनां पार्थक््यमावश्यकमिति शंकायां तदुपपादनमुत्तरार्धादित इति संगत्यर्थमपि पूर्वार्धं पूर्वप्रकृतसंस्थानरूपभेदविषयकमपीति युक्तम् । अतो न ग्रन्थन्यूनतेति । अथ ध्वंसं प्रागभावञ्च भावं समर्थयत उत्तरार्धेन । 
अत्यन्ताभावमपि भावं समर्थयितुमुत्तरश्लोकः । घटो न भवतीत्यत्र यदा ध्वंसग्रहणम् , तदा घटो नानाकपालरूपेण भग्न इति दृष्टम् । अतः कपालत्वरूपधर्मो घटध्वंसः । धटोत्पत्तेरव्यवहितप्राक््क्षणे, घटो भविष्यति, न तु भवति इति अभावप्रतीतिर्भवति । सोऽभावः प्राक् स्थितत्वात् प्रागभावः । स च तदा यो धर्मोऽस्ति तद्रूपः । मृदि घटत्वावस्थोत्पत्तिप्राक््काले च पिण्डत्वमेवास्तीति पिण्डत्वमेव तत्प्रागभावः । एतदपेक्षया अपरम् अतिरिक्तमभावरूपं न कदापि केनापि ददृशे । अतो दृश्यमानधर्मत एव व्यवहारनिर्वाहः । कपाले नाशितेऽपि घटध्वंसोऽस्ति ; तत्र कपालत्वरूपता कथमिति चेत्-घटत्वावस्थातः पश्चात् तद्द्रव्ये या याऽवस्था जायते कलापत्वचूर्णत्वरजस्त्वाणुत्वरूपा, सा सर्वापि घटध्वंसरूपेति तात्पर्यम् । एवं घटप्रागभावोऽपि । घटत्वावस्थातः प्राक् तद्द्रव्यस्थितपिण्डत्वचूर्णत्वलोष्टत्वदिरूपः सर्वोऽपि हि धर्म । घटप्रागभाव इष्ट इति ।। 40 ।।
41.
	नन्विदमस्तु सुनिर्वहम् । घटसंसर्गाभावस्त्वन्यः कीदृशभावरूपः स्यात् । भूतले घट नास्तीति प्रतीतो घटाभावः न घटभेदः ; भूतले घटभेदस्य घटसत्ताकालेऽपि सत्त्वात् तदा घटो नासतीत्यप्रत्ययात् । नापि घटस्य ध्वंसः प्रगभावो वा । तयोः प्रतियोगिभूतघटोपादाननिष्ठताया एवेष्टत्वात् भूतले तदयोगात् । न च भूतलमेव घ्टाभावः ; भूतलस्य भूतलवर्तित्त्वायोगात् । नापि भूतलत्वम् , तस्य घटकालेऽपि सत्त्वेन तदापि घटो नास्तीति प्रतीतिप्रसंगात् । नापि घटासंबन्धविशिष्टभूतलत्वम् ; असंबन्धस्याभावरूपतया तदनिरूपणे एतन्निरूपणायोगादित्यत्राह संसर्गेति । सुधियः विवेचनकुशलाः अभावं सर्वं भावमेव मन्वानाः इह=अभावेषु संसर्गाभावं तु एवं विदुरित्यन्वयः । तुशब्देन सुखनिर्वाह्यत्वाभावरूपं वैलक्षण्यमत्र ज्ञाप्यते । एवमितयस्य वक्ष्यमाणभावरूपेणेत्यर्थः । यद्वा एवमित्यस्य पूर्वोक्तध्वंसप्रागभावरूपेणेत्यर्थः । ध्वंसप्रागभावयोर्भावरूपत्वं प्रागेवोक्तम् । संसर्गाभावश्च ध्वंसप्रागभावरूपत्वात् तथेति भावः । तदयमर्थः- "नास्ति घटो गेह इति घटे गेहसंसर्गप्रतिषेधः" (वै.द. 9-1-10) इति सूत्रेण, "घटाभाव इत्यस्य घटसंयोगाभाव इत्यर्थः । भूतले घटसंयोगसंभवात् तत्र तदभावः संयोगप्रगभावरूपो वा संयोगध्वंसरूपो वा भवति ; न त्वयमत्यन्ताभावस्तदन्यः" इति कथितम् । तेन ध्वंसादिरूपत्वे सिद्धे भावरूपत्वमप्यस्मद्रीत्या भवतीति । संसर्गाभाव इति प्रयोगः गेहसंसर्गप्रतिषेध इति 
सौत्रपदसूचनाय । अथ घटसंसर्गप्रतियोगिकत्वं विहाय घटप्रतियोगिकत्वमेव स्वीकृत्य निर्वहति कुम्भेति पूर्वार्धशेषेण । भेदः विशेषः घटवत् यत् भूतलम् , तद्भिन्नः भूप्रदेशविशेष एवाभाव इत्यर्थः । घटवति भूतले घटो नास्तीति प्रतीतिर्न भवति ; भूतलान्तरस्य तत्र विषयत्वागोगादिति । ननु कुम्भवदित्यादेरेवमर्थः प्रतीयते-घटाधिकरणभूतलादितरो भूभागभेदः भूप्रदेशविशेषः । गृहे वेद्यां घटोऽस्ति चेत् , वेदिभिन्नापवरकादिः घटानधिकरणदेशो भवति । स एवाभाव इति चेत्-तावता अपवरकादौ घटाभावव्यवहारनिर्वाहः स्यात् । घटवत्यां वेद्यां कदाचित् घटापसरणे घटो नास्तीति व्यवहारो जायमानः कथं निरुह्येत । अपवरकादिदेशरूपाभावस्य तत्राविषयत्ववादित्यत्राह य इति । वेद्यां यस्मिन् काले घटो भवति, तद्भिन्नकालः तत्तत्कालभेदशब्दार्थः । तेन व्यतिकरितः तदवच्छिन्नः गृहस्य यः प्राङ्गणादिप्रदेशः चत्वरादिरूपो भागः पूर्वं घटाधिकरणतया स्थितोऽपि, सोऽप्यबावाश्रय एवेति । इदमुक्तं भवति-कुम्भवद््भूतलेतरभूप्रदेश इत्यत्र मतुत्प्रत्ययेन वर्तमानकालसंबन्धबोधनात् देशे वृत्तौ कालस्य, काले वृत्तौ देशस्य चावच्छेदकत्वात् तत्कालावच्छिन्नघटाधिकरणताकदेशभिन्नदेशः इत्यर्थे सति तस्य घट-तद््भूतलसंसर्गकालभिन्नकालावच्छिन्नभूतलं घटाभावाश्रयः इत्यर्थे पर्यवसानम् । कदाचित् घटयुक्तमपि भूतलमन्यदा निरुक्तभूतलं भवत्येव । एवं दशाभेदेऽपि । बाल्ये विधिनिषेधवश्यता नास्तीत्युक्तौ विधिवश्यतावच्छेदकदशाभिन्नदशावच्छिन्नः स पुरुषोपि वश्यत्वाबावाश्रयो भवतीति । क्वाधिकस्योपलम्भः=एतदतिरिक्तोऽभावः क्वापि नोपलभ्यत इति । नन्वीदृशभूतलमेवाभावश्चेत् , भूतले इदं नास्तीत्यत्राधिकरणं किम् आधेयं किमिति चेत्-अधिकरणात्मकोऽभाव इति वदन् मीमांसकः पृच्छ्रयताम् । वयं त्वेवं ब्रमः । अतिरिक्ताभाववादिना कालविशेषावच्छिन्नभूतलमभावाधिकरणमित्युक्तम् । अस्माभिस्तु भूतलत्वेन भूतलमधिकरणम् । तत्रत्यो घटाभावश्च घटाधिकरणकालभिन्नकालाच्छिन्नभूप्रदेशः । अवयविनि भूतले अवयवात्मकोऽभावोऽस्तीत्याधाराधेयभावनिर्वाहः । भिन्नकालावच्छिन्नतद्भागवत्त्वं भिन्नकाल एव भवितुमर्हति, न घटवत्ताकाले । सावयवत्वात्  भूतलस्यैवं निर्वाहः कृतः । यथायथं  तत्रत्यधर्मविशेषोपि भिन्नकालवच्छिन्नः तत्राभावत्वेन ग्राह्यः । अतस्तदाश्रयत्वमक्षतमित्याशयः ।। ननु संसर्गाभावपदेनान्योन्याभावभिन्नसर्वाभावग्रहणं तार्किकेष्टम् । कथमत्रात्यन्ताभावमात्रे तदुक्तिरिति चेत्-उच्यते । संसर्गो नाम संबन्धः । स चैकानुयोगिकः अपरप्रतियोगिकश्च 
वस्तुद्वयाभावे स दुर्वचः । अत एवाभेदो नाम न कश्चित् संबन्धः । लोके च नीलो घट इत्यादिप्रत्यक्षे अभेदभानं न भवति । नीलत्वघटत्वादेः प्रकारतया द्रव्यस्य च विशेष्यतया भानमेवानुभविकम् । अत एव तत्त्वचिन्तामण्यवयवग्रन्थे दीधितौ, पर्वतो वह्निमानिति प्रत्यक्षे नाभेदभानम् , किंतु वह्निमात्रस्य संयोगेन प्रकारता । शब्दप्रयोगे तु नामार्थयोरभेदान्वय इति अभेदः संबन्धो भवतीत्युक्तं शिरोमणिना । श्रीभाष्ये तु नीलो घट इति शब्दप्रयोगेऽपि नैल्यघटत्वोभयविशिष्टद्रव्यबोध एव, नाभेदभानमिति अरुणाधिकरणशिक्षणस्थलेऽभिप्रेतमिति सुवचम् । अतो भेदसंबन्धं एव मुख्यः संसर्गः । स च संसर्गः ध्वंसप्रागभावयोरत्यन्ताभावे च प्रतियोगिनः सुवचः । घटस्य कपाले समवायः संसर्गः । तेन संबन्धेन तत्र वृत्त्यर्हस्य यदा तत्राभावः, तदा स ध्वंसः प्रगभावो वा । संयोगादिसंबन्धान्तरेण घटवत्त्वार्हे भूतकादौ तदभावोऽत्यन्ताभावः । तथाच प्रतियोगिसंसर्गशंकापरिहाराय कथ्यमानोऽभावः संसर्गाभावः । एवमपि ध्वंसप्रागभावयोः संसर्गावच्छिन्नप्रतियोगिताकत्वं ताक्रिकैर्नेष्यते । तयोः प्रतियोगिसमवायिदेशमात्रवर्तित्वात् समवायावच्छिन्नप्रतियोगिताकत्वं  वक्तव्यम् । तर्हि भूतले समवायेन घटो नास्तीति प्रतीतावपि ध्वंसभानं स्यात् । अतो नास्तीत्यनेन विशिष्य ध्वंसप्रागभावविवक्षासंभव एव तत्प्रतीतिरिति वक्तव्यम् । एव़ञ्च तत्र समवायसंबन्धस्य नियतत्वादवक्तव्यत्वात् तस्याप्यवच्छेदकत्वास्वीकारात् समवायावच्छिन्नत्वविशेषणदानं न भवतीति तदाशयः । एवञ्च संसर्गेणाभावः संसर्गाभाव इति संसर्गावच्छिन्नप्रतियोगिताकाभावस्य संसर्गाभावपदेन विवक्षणादेतन्मात्रासाधारण्यमस्य । तत्र सामयिकाभावः अत्यन्ताभावश्चेति द्वैविध्यं कैश्चिदिष्टम् । कादाचित्कोऽभावः सामयिकः, यथा भूतले घटो नास्तीति । अस्योत्पत्तिविनाशशालित्वमस्ति । यत्र यस्य कदापि न प्रसक्तिः तत्र तदभावोऽत्यन्ताभावः, यथा पृथिव्यां शीतस्पर्शादेः, जले गन्धस्य, तेजसि स्नेहस्य, वायौ रूपस्येत्येवं समवायेन, यथा च संयोगेनाग्न्यादेर्जलादौ । तत्रात्यन्ताभावस्थले अधिकरणवृत्तिपृथिवीत्वादिधर्म एवात्यन्ताभाव इति सुवचम् । सामयिकाभावस्थले एव तस्य दुर्वचतया तत्तत्कालावच्छिन्नत्वघटनेनाभावव्यवहारनिर्वाहः । एवं नित्येनात्यन्ताभावेनैव निर्वाहात् सामयिकाभावो मास्त्वित्येव तार्किकनिष्कर्षः । अभावाधिकरणतावच्छेदकं घटाधिकरणकालभिन्नकालावच्छिन्नभूतलत्वम् ; तत् तदा नेति समाधीयते । यद्वा भूतलमात्रस्याधारत्वेऽपि तत्तत्कालावच्छिन्नस्वरूपं संबन्ध इत्युच्यते । स्वरूपञ्चाभावो वा 
भूतलमेव वा । अनुभवानुसारेण स्वरूपस्य संबन्धत्वं सर्वेष्टमिति । तथाऽस्माबिरनुभवानुसारेण स्वरूपस्याभावत्वमपि सुवचम् । वस्तुतोऽभावस्य धर्मतया प्रतीतत्वात् यथायथं भूतलादिवृत्तिर्धर्मविशेष एवाभाव इत्येवास्तु ।। 41 ।।
