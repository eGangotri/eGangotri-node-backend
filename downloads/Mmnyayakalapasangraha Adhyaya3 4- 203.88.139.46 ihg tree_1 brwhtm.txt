।। तृतीयाध्यायस्य चतुर्थः पादः ।। 
41 ।। पुरुषार्थाधिकरणम् ।। 1 ।। 
कर्माङ्गत्वात् कर्तृनिर्णायिकायाः 
विद्यायास्तत्कर्म दत्ते फलानि । 
नैतज्जीवाधीशनिर्णायकत्वात् 
विद्या दत्ते कर्म चाङ्गं त्वमुष्याः ।। 54 ।। 
42 ।। स्तुतिमात्राधिकरणम् ।। 2 ।। 
कर्माङ्गोद्गीथादिसंबन्धमात्रं 
दृष्टं यस्मात् तत्स्तुतित्वं रसादेः । 
नासान्निध्यात् तद्विधेयप्रकर्षात् 
अप्राप्तत्वाच्चात्र कल्प्यो विधिः स्यात् ।। 55 ।।
43 ।। पारिप्लवाधिकरणम् ।। 3 ।। 
प्रतर्दनाद्यास्तु विशेषसंज्ञाः 
पारिप्लवार्था विनियोगहेतोः । 
विद्याविधार्थास्तु तदैकवाक्यात् 
मन्वादिसंज्ञा चरितार्थनाच्च ।। 56 ।। 
44 ।। अग्नीन्धनाद्यधिकरणम् ।। 4 ।। 
विद्यास्तु यज्ञादितदङ्गहानेः 
प्रव्राजकानां न हि संभवन्ति । 
नैतत्, यदिच्छन्त इति श्रुतत्वात् । 
अग्न्याद्यपेक्षारहितैव साऽस्ति ।। 57 ।। 
45 ।। सर्वापेक्षाधिकरणम् ।। 5 ।। 
साधारणत्वात् गृहमेधिनां च 
प्रव्राजिवत् सा तु तदङ्गहीना । 
नैवं तु यज्ञादिकवाक्यभावात् 
सर्वत्र च स्वाश्रमधर्मवत्त्वात् ।। 58 ।। 
46 ।। शमदमाद्यधिकरणम् ।। 6 ।। 
व्यापारकर्माधिकृतत्वहेतोः 
तेषां तु विद्या न शमादियुक्ता ।
नैतत् शमादेस्तु तदङ्गभावात् 
द्वयोस्तयोः भिन्ननिबन्धनत्वात् ।। 59 ।। 
47 ।। सर्वान्नानुमत्यधिकरणम् ।। 7 ।। 
सर्वान्नभुक्तिस्तु विशेषहानेः 
स्यात् सर्वदा प्राणविदां इतीदं । 
न शोभते शक्तिविशेषभाजः
प्राणात्यये ब्रह्मविदोऽपि दृष्टेः ।। 60 ।। 
48 ।। विहितत्वाधिकरणम् ।। 8 ।।                       
विद्याविहीनाश्रमकर्मभूता 
यज्ञादयो नैव विरोधभावात् । 
नित्यं तदन्यच्च फलं कथं स्यात् 
नैतत्प्रसङ्गो विनियोगभेदात् ।। 61 ।। 
49 ।। विधुराधिकरणम् ।। 9 ।। 
यज्ञादिकर्माङ्गकलापहानेः 
विद्याधिकारो न निराश्रमाणाम् । 
तन्नैव रैक्वादिषु लक्षितत्वात् 
जपोपवासाद्युपकारतश्च ।। 62 ।। 
50 ।। तद्भूताधिकरणम् ।। 10 ।। 
जपोपवासाद्यनुमोदभावात् 
विद्याधिकारो विपरिच्युतानाम् । 
नैतत् स्मृतेः तत्परिहारहानौ । 
सन्दर्शनात् शिष्टबहिष्कृतेश्च ।। 63 ।। 
51 ।। स्वाम्यधिकरणम् ।। 11 ।। 
क्रत्वङ्गसंबन्धमुपासनं यत् 
तत्स्वामिनः तत्फलभोक्तृभावात् । 
नैवर्त्विजां कर्म तदङ्गवत् स्यात् 
कर्माङ्गसंबन्धत एव हेतोः ।। 64 ।। 
52 ।। सहकार्यन्तरविध्यधिकरणम् ।। 12 ।।
मन्तव्य इत्येव विधानहेतोः 
अनूद्यते मौनं इति त्वसत् स्यात् । 
मौनं प्रकृष्टे मनने हि लोके 
प्रसिद्ध्यते तेन विधेयमेतत् ।। 65 ।। 
53 ।। अनाविष्काराधिकरणम् ।। 13 ।। 
विधेयहानेः विदुषस्तु बाल्यं 
सर्वं च कामाचरणादि, नैतत् । 
विशेषतो नाविरतादिवाक्यैः 
बाल्यं त्वनाविष्करणं कुलादेः ।। 66 ।। 
54 ।। ऐहिकाधिकरणम् ।। 14 ।। 
यज्ञादिकं त्वभ्युदयादिहेतुः 
सद्यः फलं स्यात् अविलम्बहेतोः । 
न तत् बलिष्ठैः प्रतिबन्धहानौ 
तत् स्यात् यदेवेति तु चोदितत्वात् ।। 67 ।। 
55 ।। मुक्तिफलाधिकरणम् ।। 15 ।। 
निःश्रेयसैकार्थं उपास्तिकर्म 
सद्यः फलं स्यात् प्रबलत्वहेतोः । 
तच्चापि न ब्रह्मविदग्रिमाणां 
निन्दादिकस्यातिबलोत्तरत्वात् ।। 68 ।। 
विद्यायाः फलदातृत्वं रसादेश्च विधेयता । 
विद्याङ्गता च यज्ञानां विद्या प्रव्राजिनां तथा ।। 69 ।। 
गृहस्थानां च विद्याया यज्ञादिप्रत्यवेक्षणम् । 
तेषां शमाद्यपेक्षत्वं आहारस्य व्यवस्थितिः ।। 70 ।। 
गार्हस्थ्यस्यापि कर्मत्वं यज्ञादेः कर्मणः तथा । 
विधुराणां अधिकृतिः च्युतानां तद्विहीनता ।। 71 ।। 
क्रत्वङ्गोपासने ऋत्विक्कार्यता मौनिताविधिः । 
बाल्यं त्वस्याप्रकाशत्वं शक्तिविद्याभिजन्मनाम् ।। 72 ।। 
प्रतिबन्धे विलम्बित्वं स्वर्गमोक्षार्थकर्मणोः । 
इत्यनेनेतिकर्तव्यसंहतिः परिचिन्तिता ।। 73 ।। 
।। इति तृतीयस्य चतुर्थः ।। 
इति श्रीसेनेश्वराचार्यकृते न्यायकलापसंग्रहे 
।। तृतीयोऽध्यायः ।।