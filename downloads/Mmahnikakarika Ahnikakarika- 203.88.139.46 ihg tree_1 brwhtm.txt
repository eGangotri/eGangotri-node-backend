		श्रीवङ्गीशेश्वरविरचिताः आह्निक कारिकाः
	मातरं रङ्गराजस्य शौरिराज (शबरीश) पुरोहितम् । गुरुं वरदराजस्य वन्दे वङ्गिपुराधिपम् ।।
प्रातर्निर्वेदकारिकाः -
*1 श्रियः पतिं जगद्योनिं प्रणम्य पुरुषोत्तमम् । कथयामि यथाशक्ति तत्पूजाक्रममञ्जसा ।।
*2 ब्राह्मे मुहूर्ते सम्प्राप्ते त्यक्त्वा निद्रां प्रसन्नधीः । हरिर्हरिर्हरिरिति व्याहरेद्वैष्णवः पुमान् ।।
*3 उत्थाय शयने तस्मिन्नासीनो नियतेन्द्रियः । त्रस्तनिर्विण्णहृदयो व्यर्थं वीक्ष्य गतं वयः ।।
*4 तापत्रयेण चाक्रान्तः तीव्रेणाध्यात्मिकादिना । दावजेनाग्निना लीढः भ्राम्यन्निव वने मृगः ।।
*5 संसारवागुरान्तस्थः लूनपक्ष इवाण्डजः । अपश्यन्निर्गमोपायं आगामिष्वपि जन्मसु ।।
*6 अकार्यैरतिबीभत्सैः क्रियमाणैः कृतैरपि । लज्जितश्च विषण्णश्च स्मर्यमाणैः स्वकर्मभिः ।।
*7 अविनीतमशिक्षार्हम् असद्गुणगणाकरम् । अवधार्य स्वमात्मानम् अचिदाद्यशुभाश्रयम् ।।
*8 दह्यमानेन्धनान्तस्थः विस्फुटन्निव कीटकः । अलब्धनिर्गमस्तिष्ठन् मध्ये मरणजन्मनोः ।।
*9 विह्वलश्च विषण्णश्च विमृशन् स्वामिमाम् दशाम् । चिन्तयेत् प्रथमं चैवम् आचरन् हितमात्मनः ।।
*10 संसार चक्रमारोप्य बलिभिः कर्मरज्जुभिः । कालेनाकृष्यमाणस्य जङ्गमस्थावरात्मनः ।।
*11 अहो मे महती याता निष्फला जन्मसन्ततिः । अनाराधित गोविन्द चरणाम्भोरुह द्वया ।।
*12 अनास्वादित सत्कर्म ज्ञानभक्ति सुधारसा । अदृष्टानन्त संसार सागरोत्तारण प्लवा ।।
*13 श्रुतिस्मृत्युदिताशेष सदाचार पराङ्मुखी । अनुपासित सद्वृद्धा स्वीकृतासत्समागमा ।।
*14 असंपादित शुश्रूषा गुर्वाचार्य पितृष्वपि । त्यक्तवर्णाश्रमाचारा भ्रष्टा वैदिक वर्त्मनः ।।
*15 निजकर्मज देवादि देहाध्यस्तात्मभावना । तद्भावनानुगोद्भूत सुखदुःख व्यवस्थितिः ।।
*16 अनुद्भूतस्वयाथात्म्य ज्ञानजोत्तम निर्वृतिः । पशुवत् प्राकृतैरेव गुणैरधिकनिर्वृता ।।
*17 न कर्मनिष्ठा नात्मज्ञा नापि भक्तियुता हरौ । नोद्युक्ता भक्ति हीनत्वात् तत्क्रियास्वर्चनादिषु ।।
*18 कर्मभिः पुण्य पापाख्यैः अविद्यापरनामभिः । धूमैरिवार्चिराग्नेयं ज्ञानमावृत्य देहिनः ।।
*19 भूषयित्वा स्वकं देहं शब्दाद्यैः स्वाश्रयैः गुणैः । दर्शयित्वा स्वसौन्दर्यम् आत्मने तिष्ठमानया ।।
*20 निरस्तातिशयाह्लाद सुखभावैक लक्षणम् । संछाद्य स्वगुणैरेव स्वरूपं परमात्मनः ।।
*21 गुणमय्या प्रकृत्याख्य भगवन्माययाऽनया । स्वसंलीनानन्त जीव कृतकर्मानुरूपया ।।
*22 गुणत्रयाश्रयानन्त विचित्र परिणामया । अतिदुस्तरया देव प्रपत्तिरहितात्मभिः ।।
*23 प्रलोभ्यमाना सततं तयैवात्यन्त निर्वृता । अजानतीव स्वहितं मूकस्वप्नानुकारिणी ।।
*24 निष्पानीये निरालम्बे निश्छाये निरपाश्रये । द्राघीयस्यशुभे मार्गे यमस्य सदनं प्रति ।।
*25 गच्छतो मेऽसहायस्य वर्धयन्ती भयं महत् । अतीतापि सदैवैषा तिष्ठतीव पुरो मम ।।
*26 गतया त्वीदृशं रूपं वर्तमानेऽपि जन्मनि । तयैव सुमहान् कालः गतः क्षण इवाल्पकः ।।
*27 अलब्ध सुखसंस्पर्शो ह्यकृताघौघ निष्कृतिः । विनैव हरिपादार्चाम् अहो पश्यत एव मे ।।
*28 किं करिष्यामि पदयोः निपतिष्यामि कस्य वा । दुस्तरां दुर्दशामेतां कथयिष्यामि कस्य वा ।।
सात्विक धृतिः ---
*29 इति निर्विद्य तदनु धृतिमालम्ब्य सात्विकीम् । विधूय चेमं निर्वेदं सर्व कार्यावसादकम् ।।
*30 उद्धरिष्यन् स्वमात्मानं मज्जन्तं भवसागरे । पुनर्निश्चिनुयादेवं स्थिरधीः स्वार्थ सिद्धये ।।
*31 गतमेव गतं जन्म का नु तत्र प्रतिक्रिया । प्रवहत्येव हि जले सेतुः कार्यो विजानता ।।
*32 इदानीं कर्तुमेतावत् शक्यं काले गते सति । मयाऽऽत्महित कामेन बिभ्यता भवसागरात् ।।
पाञ्चकालिक क्रियासंकल्पः ---
*33 इत ऊर्ध्वमहं तावत् यावज्जीवं श्रियः श्रियः । पदयोरर्चनं कर्तुं यतमानस्समाहितः ।।
*34 अभिगच्छन् हरिं प्रातः पश्चात् द्रव्याणि चार्जयन् । अर्चयंश्च ततो देवं ततो मन्त्रान् जपन्नपि ।।
*35 ध्यायन्नपि परं देवं कालेषूक्तेषु पंचसु । वर्तमानस्सदा चैवं पाञ्चकालिक वर्त्मना ।।
*36 स्वार्जितैः गन्धपुष्पाद्यैः शुभैः शक्त्यनुरूपतः । आराधयन् हरिं भक्त्या गमयिष्यामि वासरान् ।।	
*37 एतत्क्रिया विरोधीनि प्राचीनान्यशुभानि मे । कर्माण्यनन्तान्यच्छेद्यानि अनादीन्यशुचीन्यपि ।।
*38 स्वयैव कृपया देवो विनाश्यास्मन्मनोरथान् । पूरयत्विति संप्रार्थ्य मन्त्रमेतमुदीरयेत् ।।
*39 त्वय्याराधन कामोऽयं व्रतं चरितुमिच्छति । सङ्कल्प सिद्ध्यै भगवन् पूरयास्य मनोरथान् ।।
भगवद्ध्यान क्रमः ---
*40 इति संप्रार्थ्य तत्सिद्ध्यै संस्मरेत् प्रथमं हरिम् । भोगि भोगासनासीनं श्रिया भूम्या च संयुतम् ।।
*41 चतुर्बाहुमुदाराङ्गं चक्राद्यायुध भूषणम् । पीते वसानं वसने चारुपद्मावतंसकम् ।।
*42 किरीट हार केयूर कटकादि विभूषितम् । शक्रचाप तटिन्माला विचित्रमिव तोयदम् ।।
*43 सेवितं सूरिभिर्नित्यैः शेषशेषाशनादिभिः । परस्मिन् व्योम्नि सचिवैः अन्यैः पारिषदैरपि ।।
भगवन्नामजपः --
*44 एवमेव सुसङ्कल्प सिध्युपायतया श्रितः । चिकीर्षन्नीप्सितं कर्म तन्नामान्यनुकीर्तयेत् ।।	
*45 चतुर्भिर्वासुदेवाद्यैः नामभिस्सह संयुतम् । जपेत् द्वादश नामानि केशवादीनि चादरात् ।।
*46 दशावतार नामानि मत्स्यकूर्मादिकान्यपि । जपन्नुत्थाय शयनात् अर्चयिष्यन् सदा हरिम् ।।
स्नान विधिः --
*47 ततो भूधर मन्त्रेण न्यस्य वामपदं भुवि । गृहीतस्नान संभारः निष्क्रम्य भवनात् स्वकात् ।।	
*48 द्वित्रेषु पात प्रमिताम् अतिक्रम्य भुवं बहिः । विण्मूत्रादि विसृज्याथ कृत्वा शौचं च शास्त्रतः ।।
*49 ततस्तीर्थं समाश्रित्य शुद्धं भागवताश्रितम् । निरस्याशुचि वस्त्रादि तीरं संशोध्य वारिभिः ।।
*50 क्षालिताङ्घ्रिकरो मृद्भिः वारिभिश्च यथाक्रमम् । समाचम्य यथाशास्त्रं कृत्वा दन्त विशोधनम् ।।
*51 समाचम्य शुचौ देशे गृह्णीयात् स्नानमृत्तिकाम् । अस्त्राभिमृष्टैः काष्ठाद्यैः स्वमन्त्रेणैव वाग्यतः ।।
*52 तां विभज्य द्विधा तीरे न्यस्याद्यर्धं मृदोस्तयोः । भागेनैकेन महता देहं प्रक्षाळ्य सर्वतः ।।
*53 ततो जलं प्रविश्य त्रिः निमज्योत्तीर्य संयतः । आसीनः शोधिते तीरे समाचम्य यथाविधि ।।
*54 अन्यं मृद्भागमादाय न्यसेद्दक्षिण पाणिना । वामे मणि तलस्यादौ मध्येऽन्ते च समन्त्रकम् ।।
*55 तत आदिम मृद्भागम् अन्तर्वारिणि निक्षिपेत् । पीठार्थमागमिष्यन्त्याः गङ्गायाः स्नातुमात्मनः ।। 
*56 मध्यस्थेन मृदंशेन बध्नीयात् सकला दिशः । साङ्गुष्ठ तर्जन्याऽस्त्रेण स्नानविघ्नकरान् क्षिपेत् ।।
*57 पश्चादग्रिमभागेन स्वगात्रमनुलिप्य च । स्वमन्त्रेणैव पाणिभ्यां प्रविशेच्च जलं ततः ।।	
*58 पाणिभ्यां जलमादाय तीर्थायार्घ्यप्रदित्सया । तिष्ठन्नावाहयेद्गङ्गां सर्वतीर्थ समन्विताम् ।।
गङ्गावाहनमन्त्रः --	
*59 आवाहयामि त्वां देवि स्नानार्थम् इह सुन्दरि । एहि गङ्गे नमस्तुभ्यं सर्व तीर्थ समन्विते ।।
*60 विष्णु वामपदाङ्गुष्ठ नखस्रोतो विनिस्सृते । तद्भक्तिविघ्नरूपात्त्वं गङ्गे मां मोचयैनसः ।।
*61 एवमुच्चार्य दत्वार्घ्यं गङ्गायै सुरसिन्धवे । तोयमादाय पाणिभ्यां त्रिर्मन्त्रेणाभिमन्त्र्य तत् ।।
*62 त्रिः पञ्चकृत्वो वा तेन सिञ्चेन्मूर्धानमात्मनः । ततो दक्षिण हस्तेन समादाय जलं शुचि ।।
*63 त्रिर्वाथ पञ्चकृत्वो वा स्वमन्त्रेणाभिमन्त्र्य तत् । पीत्वा पुनस्समाचम्य प्रोक्षयेदात्मनस्तनुम् ।।
*64 स्वेन मन्त्रेण तदनु निमग्नस्तज्जले चिरम् । निधायाधः स्वमात्मानं पादयोः परमात्मनः ।।
*65 भोगिभोगासनस्थस्य ध्यातस्याथ जगद्विभोः । भक्तिनिघ्नेन मनसा स्वकं मन्त्रमनुस्मरन् ।।
*66 यावच्छक्ति निमग्नोथ समुन्मज्य जलात्ततः । आदित्यमण्डलान्तस्थं हरिं ध्यात्वाऽभिवीक्ष्य च ।।
*67 उत्तीर्याचम्य तीरस्थो वासो विपरिवर्त्य च । स्नान शाटीमनिष्पीड्य विनिक्षिप्य स्वपार्श्वतः ।।
।।मन्त्रस्नानम्।।
*68 आसीनः पुनरप्येवं मन्त्रस्नानं समाचरेत् । जपन्पवित्रं मन्त्रं स्वं प्राणायाम समन्वितम् ।।
*69 असङ्ख्येयाशुचिस्पर्श दूषितैर्बाह्यवारिभिः । स्नातस्यापि भवेदेतत् स्नानमन्यस्य किं पुनः ।।
।।ध्यान स्नानम्।।
*70 ध्यान स्नानं ततः कुर्यात् द्वाभ्यां अपि परन्तु यत् । खस्थितं पुण्डरीकाक्षं मन्त्रमूर्तिं हरिं प्रभुम् ।।
*71 स्मरेत्पादोदजां धारां पतन्तीं स्वस्य मूर्धनि । चिन्तयेत् ब्रह्मरन्ध्रेण प्रविशन्तीं स्वकां तनूम् ।।	
*72 तया संक्षालयेत्सर्वं अन्तर्बाह्य गतं मलम् । तत्क्षणात् विरजामन्त्रैः जातः स्फटिक सन्निभः ।।
सन्ध्योपासनादि विधिः
*73 धृतोर्ध्वपुण्ड्रो देवर्षीन् पितॄन् सन्तर्प्य मन्त्रतः । प्रयतः परया भक्त्या स्वकर्माराध्यमच्युतम् ।।
*74 आदित्यमण्डलान्तस्थं प्रणम्य मनसा स्मरन् । सन्धातृत्वेन सर्वेषां सन्ध्येति परिकीर्तितम् ।।
*75 श्रुतिस्मृत्युदितं सर्वं स्ववर्ण स्वाश्रमोचितम् । फलाभिसन्धिरहितं परब्रह्मार्चनात्मकम् ।।
*76 न्यस्य कर्तृत्व भोक्तृत्वे स्वामित्वं च परात्मनि । नित्यनैमित्तिकैः काम्यैः कर्मभिश्च समन्वितः ।।
*77 गायत्री जपपर्यन्तं मन्त्राचमन पूर्वकम् । सान्ध्यं कर्माखिलं साधु समाप्य च यथाविधि ।।
*78 ततः स्वकर्मभोक्तारं आदित्यान्तरवस्थितम् । उपस्थाय स्वकैर्मन्त्रैः नारायणमतन्द्रितः ।।
*79 ततः आधारशक्त्यादीन् तर्पयित्वा स्वनामभिः । नमोन्तैः प्रणवोपेतैः निष्पीड्य स्नानशाटिकाम् ।।
*80 आवाहिताश्च गङ्गाद्याः तत्तन्मन्त्रगणं तथा । अनुज्ञाप्य समारोप्य स्वात्मन्येव समाहितः ।।
*81 ततः कुम्भं समादाय शुचिना पूर्ण वारिणा । हरेराराधनार्थाय मौनी नियतमानसः ।।
*82 पाषण्डावेक्षणादीनि वर्जयन् यत्नतः पथि । ध्यायन् नारायणं देवं यागभूमिं समाचरेत् ।।
।।अग्निपरिचर्या विधिः।।
*83 ततः प्रक्षाल्य चरणौ स्वाचान्तस्सुसमाहितः । ब्रह्मचारी गृहस्थो वा वानप्रस्थोऽथवा यतिः ।।
*84 स्ववर्ण स्वाश्रमार्हेण विधिना श्रद्धयान्वितः । समिदाज्यादिभिर्द्रव्यैः मन्त्रैरपि यथोदितैः ।।
*85 हुत्वाग्नीन् अग्निहोत्रादौ उक्तं कालमपि क्षिपन् । पराराधन रूपेण कृतेनैव स्वकर्मणा ।।
*86 कृते निष्कल्मषे शुद्धे स्वस्मिन् मनसि सुस्थिते । लब्धाधिकारे देवस्य ध्यानार्चनजपादिषु ।।
*87 विनिष्क्रम्याग्निशालायाः गत्वा देवगृहं स्वकम् । अर्चयित्वा परात्मानं देशकालाद्यपेक्षया ।।
*88 पत्रैः पुष्पैः फलैर्वापि पूजा कालोक्त वर्त्मना । केवलाञ्जलिना वापि विहितेन यथा तथा ।।
उपादान विधिः --
*89 प्राप्ते चाह्नो द्वितीयांशे स्वास्त्र मन्त्रेण धर्मतः । अर्जयित्वार्चनाद्रव्यम् अशेषञ्च यथोदितम् ।।
माध्यन्दिन कर्मविधिः --
*90 ततो माध्यन्दिनं कर्म स्वोचितं श्रुतिचोदितम् । स्नानादि ब्रह्मयज्ञान्तं कृत्वाऽखिलमतान्द्रितः ।।
इज्यारम्भः --
*91 इज्या काले तु संप्राप्ते हृष्टो देवगृहं गतः । प्रक्षाल्य पादौ पाणी च समाचम्य स्मरन् हरिम् ।।
*92 तत्क्षेत्राधीशमभ्यर्च्य स्वमन्त्रेणाच्युतं प्रभुम् । देवपूजागृहद्वारात् स्थित्वा बहिरदूरतः ।।
*93 चण्डप्रचण्ड प्रमुखान् द्वार्स्थान् तदधिपानपि । प्रणम्याभ्यर्च्य गन्धाद्यैः याचित्वाऽऽत्म प्रवेशनम् ।।
*94 दत्ताभ्यनुज्ञस्तैश्चापि सदयैरवलोकनैः । प्रविशन् द्वारपार्श्वस्थः स्वास्त्रमन्त्राभिमन्त्रितम् ।।
*95 पुष्पं देवगृहस्यान्तः प्रास्य दक्षिण पाणिना । तद्भयादपयातेषु दुष्टसत्वेषु तद्गृहात् ।।
*96 प्रथमं दक्षिणं पादं विन्यस्यान्तः प्रविश्य च । प्रणिनंसुः परात्मानं भक्तिनिघ्नेन चेतसा ।।
प्रदक्षिणप्रणामविधिः --
*97 मनो बुद्ध्यभिमानेन सह न्यस्य धरातले । कूर्मवच्चतुरः पादान् शिरस्तत्रैव पञ्चमम् ।।
*98 प्रदक्षिण समेतेन त्वेवं रूपेण याजकाः । अष्टाङ्गेन प्रणामेन प्रणमेत्पुरुषोत्तमम् ।।
यागभूमिसंशोधनम् --
*99 ततस्सम्मार्ज्य तं देशं गोमयेनोपलिप्य च । साक्षतानि च पुष्पाणि प्रकीर्य च समन्ततः ।।
*100 धूपयित्वा बहुविधैः कर्पूरागरुचन्दनैः । पुरस्ताद्देवदेवस्य संस्तीर्यासनमात्मनः ।।
आसनक्रमः --
*101 दार्भं काष्ठमयं वापि सास्त्र च्छोटाभि वीक्षितम् । तत्रैकाग्रं मनः कृत्वा यत चित्तेन्द्रिय क्रियः ।।
*102 प्रवेश्योभयजान्वन्तः स्वपादाङ्गुष्ठयोर्युगम् । दक्षिणोत्तर मासीनः स्वस्तिकेनासनेन तु ।।
*103 पद्मादिष्वासनेष्वेक मवलम्ब्येच्छयाऽथवा ।
भगवद्ध्यानम् --
	इति संचिन्तयेत् पूर्वम् आरिराधयिषुर्हरिम् ।।
*104 स्वसङ्कल्प पराधीन स्वरूपस्थिति वृत्तिना । स्वशेषतैकरूपेण स्वदेहेनाऽऽत्मनाऽमुना ।।
*105 स्वैरेव करणैः सर्वैः बुद्धिकर्मात्मकैरपि । गन्धादिभिस्तथा द्रव्यैः स्वकीयैरेव संप्रति ।।
*106 सपत्नीकं ससचिवं सद्वारपगणेश्वरम् । स्वयमेव स्वमात्मानम् अर्चयत्यपदिश्य माम् ।।	
*107 स्वयैव कृपया देवः श्रीपतिः पुरुषोत्तमः । इत्येवमनुसन्धाय पुनश्चैवमनुस्मरेत् ।।
*108 तत्प्रेरितस्तदीयश्च तद्दत मतिशक्तितः । तदात्मकस्तदाधारः तत्प्रीत्यै तत्पदाश्रितः ।।
*109 तद्दतैरेव तद्द्रव्यैः तत्पूजां करवाण्यहम् । संचिन्त्यैवं स्वमात्मानं तत्क्रिया योग्यतां नयेत् ।।
भूतशुद्धिक्रमः --
तत्र संहारन्यासः --
*110 अनेन विधिना कुर्यान्नित्यं देहात्मशोधनम् । त्रिर्वाथ पञ्चकृत्वो वा प्राणानायम्य सुस्थिरः ।।
*111 ततो दक्षिण पाण्यन्तः न्यस्य मन्त्रं धियाऽऽत्मनः । तं विदध्यात् स्वनाभ्यन्तः पाणिना प्राणसंयमः ।।
*112 तन्मन्त्रतस्समुद्भूतैः शोषणैश्चण्डमारुतैः । संशोषयेत् स्वकं देहं प्राचीनैः कर्मभिस्सह ।।
*113 अथ विन्यस्य हृदये पूर्ववत् पाणिना मनुम् । तत उद्भूत चक्राग्नि ज्वालया दाहयेत्तनुम् ।।
*114 ततो मस्तक विन्यस्त मन्त्रोद्भूतामृतद्युतेः । रश्मिभिः प्लावयेद्दग्धं स्वकं देहं सुधामयैः ।।
*115 ततः पाद उपस्थे च हृदि वक्त्रे शिरस्यपि । पञ्चोपनिषदो न्यस्य पृथिव्याद्या द्विदेवताः ।।
*116 ततोप्येवं क्रमेणैव स्वदेहे भूतपञ्चकम् । कारणे कारणे स्वस्मिन् न्यस्तैर्मन्त्रैर्विलापेयत् ।।
*117 पदजान्वन्तरं भूमिः जानुकट्यन्तरं जलम् । हृत्कट्योरन्तरं तेजः वायुर्नासाहृदन्तरम् ।।
*118 व्योम नासा शिरोमध्यमेवं देहे व्यवस्थितिः । तस्मात्ततस्ततस्तानि समुत्थाप्य विलापयेत् ।।
*119 पृथिवीमप्सु ताश्चाग्नौ तं वायौ तं च खे क्रमात् । तमप्यहंकृतौ ताञ्च सविकारां महत्यपि ।।
*120 महान्तं प्रकृतौ ताञ्च तमस्येतत् परात्मनि । ततो विमुक्तमात्मानं विमुक्तं तत्वपञ्जरात् ।।
*121 विमुक्तं मेघपटलात् दिवाकरमिवोज्वलम् । ततः प्रकृतिसंसर्गात् अनादेरशुचेस्ततः ।।
*122 अशुद्धं शुद्धतां नेतुं शुभाश्रयवशेन तु । भगवद्दक्षिणाङ्घ्र्यब्ज शुभाङ्गुष्ठं प्रवेशयेत् ।।
*123 तत्प्रवेशात् परां शुद्धिं गतं विगतकल्मषम् । ततः आदाय तद्वामपादाम्भोजादधो नयेत् ।।
*124 ततः एनं तदङ्गुष्ठ नखस्रोतो विनिःसृतैः । दिव्यामृतजलैर्गाङ्गैः आत्मानमभिषेचयेत् ।।
सृष्टिन्यासः --	
*125 तज्जलं दिव्यममृतं प्रसादात् परमात्मनः । अनघं घनतां गत्वा वपुरस्योपजायते ।।
*126 तदेव भूयो विदधत् पञ्चशक्तिमयं वपुः । सृष्टिक्रमेण विन्यस्य पञ्चोपनिषदो धिया ।।
*127 मूर्धादिचरणान्तेषु स्वकीयाङ्गेषु पञ्चसु । चिन्तयेच्च पुनश्चैवं शरीरोत्पत्तिमात्मनः ।।
*128 रजस्तमोभ्यामस्पृष्टा शुद्धसत्वमयी शुभा । प्रकृतिर्जायते दिव्या परस्माद्ब्रह्मणस्ततः ।।
*129 महान् सत्वमयस्तस्मात् अहङ्कारश्च सात्विकः । तस्मात् सत्वमयैर्जातैः इन्द्रियैर्ज्ञानहेतुभिः ।।
*130 श्रोत्रत्वग्रसनाघ्राणैः कर्माख्यैः पञ्चभिः सह । पायूपस्थ पाणिपाद वाग्भिश्च मनसा सह ।।
*131 खवाय्वग्न्यम्बु भूमीभिः महाभूतैश्च सात्विकैः । शब्दस्पर्शरूपरसगन्धैर्भूतगुणैरपि ।।
*132 एभिश्चतुर्विंशतिभिः तत्वैर्जातं वपुः स्वकम् । विष्णुवामपदोद्भूत गङ्गया प्लावयेत्ततः ।।
मन्त्रन्यासः --
*133 ततः स्वहस्तौ मन्त्रेण त्रिरामृश्य परस्परम् । निधाय व्यापकन्यासं शुद्धयोर्हस्तयोर्द्वयोः ।।
वर्णन्यासः --
*134 वर्णन्यासं ततः कुर्यात् प्रथमं दक्षिणे करे । तर्जन्यादि कनिष्ठान्तम् अङ्गुली मध्यपर्वसु ।।
*135 मन्त्रादींश्चतुरो वर्णान् नादान्तान् प्रणवादिकान् । अङ्गुष्ठेनैव विन्यस्य प्रणवं चान्यपर्वसु ।। 
*136 अङ्गुष्ठेनैव सव्येपि वर्णान्मन्त्रस्य चापरान् । नादान्तान् प्रणवोपेतान् न्यसेत् सर्वेषु पर्वसु ।।
*137 प्रणवं च यथापूर्वं पार्श्व पर्वसु योजयेत् । वर्णान् न्यस्याङ्गुळीष्वेवं तास्वङ्ग न्यासमाचरेत् ।।
*138 हृदयं दक्षिणेऽङ्गुष्ठे तर्जन्या विनिवेशयेत् । अङ्गुष्ठाग्रेण मूर्धादि तर्जन्यादिषु योजयेत् ।।
*139 नयनं वामतर्जन्या तदङ्गुष्ठे निवेशयेत् । अङ्गुष्ठेनोदरादीनि तर्जन्यादिषु योजयेत् ।।
*140 अङ्गुष्ठाभ्यां जानुपादौ न्यसेद्दक्षिण सव्ययोः । अव्युच्छिन्न क्रमेणैव यथा स्वाङ्गुळिमूर्धसु ।।
व्यापक न्यासः --
*141 ततो देहेपि तदनु व्यापक न्यासमाचरेत् । शिरः प्रभृति पाणिभ्यामापादाभ्यां स्वपार्श्वयोः ।।
*142 त्रिः स्पृशन् स्वेन मन्त्रेण वेष्टयन्निव वर्मणा । मन्त्रवर्णान् स्वदेहेऽपि न्यसेदेवमतन्द्रितः ।।
*143 नाभ्यामोंकारमङ्गुष्ठ कनिष्ठाभ्यां निवेशयेत् ।
स्थिति न्यासः --
	सनादं प्रणवोपेतं स्थितिन्यास चिकीर्षया ।। 
*144 द्वितीयं च तृतीयं चाप्युपस्थे जानुनोरपि । साङ्गुष्ठाभिश्च तिसृभिः अङ्गुलीभिर्यथाक्रमम् । 
*145 न्येसच्चतुर्थं सर्वाभिः पादयोः पृष्ठतः पुमान् । पञ्चमं मध्यया मूर्ध्नि न्यस्य षष्ठं दृशोरपि । 
*146 मध्ययैव सतर्जन्या युगपत् संनिवेशयेत् । साङ्गुष्ठयाऽनामिकया सप्तमं मुखमध्यतः । 
*147 घ्राणस्य पुरतो न्यस्य हृदये चान्त्यमक्षरम् । साङ्गुष्ठ तर्जन्यग्रेण न्यसेदेवं यथाक्रमम् ।।
अङ्गन्यासः --
*148 अङ्गन्यासं ततः कुर्यात् अङ्गमन्त्रान् यथाक्रमम् । हृदि मूर्ध्नि शिखायां च कण्ठकट्योश्च मध्यमे ।। 
*149 शरीरेऽस द्वये चापि नेत्रयोरुदरे तथा । पृष्ठबाहूरुजान्वङ्घ्रि युगळेषु यथोचितान् ।।
*150 साङ्गुष्ठतर्जयन्यग्रेण सास्त्रच्छोटेन सर्वशः । बध्वा दिशश्च पूर्वाद्याः वह्न्याद्या विदिशस्तथा ।। 
*151 तेनैव भ्रामयन्नस्त्रं कुर्यात् प्राकारमात्मनः । कवचेन च मन्त्रेण कुर्याद्देहावकुण्ठनम् ।।
*152 अङ्गमन्त्रा मन्त्रवर्णा नादान्ताः प्रणवादिकाः । ज्ञानैश्वर्य शक्तिबल वीर्यतेजः पदैर्युताः ।।
*153 चतुर्थ्यन्तैस्तथा स्वाङ्गैः हृदयाद्यैः समन्विताः । तेजसे इति संयुक्ताः षट्स्वङ्गेषूर आदिषु ।।
*154 य इत्यनेन बीजेन युताः पृष्ठादि पञ्चसु । संक्षेपतोऽङ्गन्यासोऽयं सविस्तारोऽपि कीर्त्यते ।।
विस्तृत न्यासः --
*155 ओंकारात् परतो युञ्ज्यात् नादान्तान् प्रणवादिकान् । ज्ञानाय हृदयायेति नमश्चैव यथाक्रमम् ।।
*156 मन्त्रमेनं हृदि न्यस्य तर्जन्याङ्गुष्ठयुक्तया । (ओं) नम् ऐश्वर्याय शिरसे स्वाहेति पदसंयुतम् ।।
*157 अनङ्गुष्ठाङ्गुलीभिस्तु न्यसेन्मस्तक मध्यतः । शक्त्यै शिखायै वौषडित्येतन् मोंकारसंयुतम् ।।
*158 मुष्टिनाऽङ्गुष्ठनाळेन न्यसेन्मध्येशिखं मनुम् । नाङ्कारेण समायोज्य बलाय कवचाय हुम् ।।
*159 तेन कण्ठादि कट्यन्तं पाणिभ्यां वर्मयेत्तनूम् । वीर्यायास्त्राय फटिति रांकारेणानुबध्य तु ।।
*160 शब्दयेदंसयोस्तेन तर्जन्याङ्गुष्ठ युक्तया । दैत्यदानवरक्षांसि भीषयन्नस्त्रतेजसा ।।
*161 यं समायोज्य तेजसे नेत्राभ्यां वौषडित्यदः । निदध्याद्युगपन्मध्यं तर्जनीभ्यां दृशोर्द्वयोः ।।
*162 तेजसे उदरायेति पदाभ्यां नमसापि च । णां समायोज्य तन्नाभ्यामङ्गुळीभिर्निवेशयेत् ।।
*163 पृष्ठबाहूरु जान्वङिघ्र युगळेषु यथाक्रमम् । तेजसे इति संयुक्तैः नमोन्तैश्च स्वनामभिः ।।
*164 यंकारेण च संयोज्य तत्र तत्र निवेशयेत् ।
हृद्यागकालविकल्पः --
	अस्मिन्वाऽवसरे कुर्यात् आहूते वाऽऽसने हरौ ।।
*165 हृद्यागं क्लृप्तसंभारः स्वच्छन्देन यथाविधि ।
पात्रकल्पनम् --
	ततस्तोयं समुत्पूर्य महत्यासिच्य भाजने ।।
*166 मूलमन्त्रेण संशोष्य दग्ध्वा प्लाव्यामृताम्भसा । स्थापयेत् दक्षिणे पार्श्वे सिक्त्वा सुरभिमुद्रया ।।
*167 ततस्संभारमखिलं पूजार्थमुपकल्पितम् । शोषणादिभिरालोक्य नीत्वाऽऽराधनयोग्यताम् ।। 
*168 स्थापयित्वाऽग्रतः सर्वं सर्वतः संस्मरन् हरिम् । हस्तप्रक्षालनार्थं च जलं संस्थाप्य वामतः ।। 
*169 प्रोक्षणार्घ्यार्थमुचितं पात्रं प्रक्षाल्य वारिणा । शुचिनाऽऽपूर्य तोयेन निर्मलेन सुगन्धिना ।। 
*170 तत्तीर्थरूपिणं तत्र ध्यात्वैवं मनसा हरिम् । अभ्यर्च्य गन्धपुष्पाद्यैः सप्तकृत्वोभिमन्त्र्य तम् ।। 
*171 पुनश्च तस्मिन्नपरं पुष्पमेकं समन्त्रकम् । दत्वा तदेव च ततः समुद्धृत्य बहिर्हरेत् ।। 
*172 ओमर्घ्यं कल्पयिष्यामीत्युक्त्वा चार्घ्यं प्रकल्प्य तु । तज्जलेनैव संभारम् आत्मानमवनिञ्च ताम् ।। 
*173 संप्रोक्ष्य स्वेन मन्त्रेण योगपीठस्य पार्श्वतः । तमप्यर्घ्यमवस्थाप्य रक्षां कृत्वाऽस्त्र तेजसा ।। 
*174 ततश्चत्वारि पात्राणि सौवर्णादीनि शक्तितः । प्रक्षाल्यास्त्रेण विधिवत् स्थापयेत् पुरतो हरेः ।। 
*175 मृष्टोपलिप्ते भूभागे संस्कृते शोषणादिभिः । आस्तीर्यास्तरणं धौतं तस्योपरि समाहितः ।।
अर्घ्यादिपात्राणां दिग्विभागः
*176 अथोमर्घ्यं कल्पयामीत्युक्त्वा वायुपदे न्यसेत् । कलशं तद्वदैशान्यां न्यसेदाचमनार्थकम् ।।
*177 स्नानार्थमग्निभागे तु पाद्यार्थं नैर्ऋते तथा । तानि तोयैः समुत्पूर्य शुभिभिश्च सुगन्धिभिः ।।	
अर्घ्यादीनां गन्धद्रव्याणि --
*178 गन्धपुष्पाक्षतकुशान् अर्घ्ये पाद्ये सपद्मकम् । श्यामाकं विष्णुपर्णीं च दूर्वां चाचमनाम्भसि ।।
*179 एला लवङ्गतक्कोल लामज्जकुसुमान्यपि । सिद्धार्थकादीन् स्नानीये पृथक् प्रथगनुक्रमात् ।।
*180 स्वमन्त्रेण विनिक्षिप्य तदलाभे हरिप्रियाम् । तुलसीमेव निक्षिप्य रक्षां कृत्वा ततः परम् ।।
*181 आसनं कल्पयेदेवं आधारादि यथाक्रमम् ।
आधारशक्त्यादि यागेपीठ परिकल्पनम् --
	आधारशक्तिं प्रकृतिं कूर्म शेषं धराधरम् ।। 
*182 पृथिवीं चोपर्युपरि न्यस्य मन्त्रैः प्रणम्य च । तत्र क्षीरार्णवं श्वेतद्वीपं श्रीरङ्गमेव च । 
*183 परमव्योम वैकुण्ठं वैष्णवं धाम शाश्वतम् । एतेष्वन्यतमं देशं ध्यात्वा देवगृहं स्वकम् ।।
*184  तेन तेन च मन्त्रेण स्मृत्वाऽभ्यर्च्य प्रणम्य च । तत्रानन्तात्मकं दिव्यम् अस्तीर्यास्तरणं शुभम् ।। 
*185 तत्र वह्न्यादिकोणेषु योगपीठस्य पादकान् । धर्मं ज्ञानं च वैराग्यम् ऐश्वर्यं च यथाक्रमम् ।।		
*186 विन्यस्य मन्त्रैः तदनु दिक्षु पूर्वादिषु क्रमात् । ऋगादीन् चतुरो वेदान् हयवक्त्रान् स्वमौलिभिः ।।
*187 दधतो योगपीठम् तम् उत्क्षितैः स्वभुजैरपि । कृतादींश्च युगांस्तद्वत् वृषवक्त्रानवस्थितान् ।।
*188 ततो गात्राणि पीठस्य प्रागादीषु निवेशयेत् । अधर्मा ज्ञाना वैराग्यानैश्वर्याह्वान देवताः ।
*189 प्रणम्याभ्यर्च्य तन्मन्त्रैः ततस्सत्वं रजस्तमः । तन्मध्ये फलकाः कुर्यात् मन्त्रैः स्वैः प्रागुपक्रमात् ।।
*190 एवं सदात्मकं पीठमनन्तात्मकमुज्वलम् । सर्वकार्योन्मुखं स्मृत्वा तन्मन्त्रेणाभिपूज्य च ।।
*191 तस्योपरि महापद्मं सहस्रदल संवृतम् । उद्यद्भास्कर बिम्बाभं शुभकेसरकर्णिकम् ।।
*192 तन्मन्त्रेणैव विन्यस्य समभ्यर्च्य प्रणम्य च । दलेषु मण्डलं वह्नेः केसरेष्विन्दुमण्डलम् ।।
*193 कर्णिकायां रवेर्बिम्बं स्वमन्त्रेणैव योजयेत् ।
नवशक्ति ध्यानम् --
	दलेष्वष्टसु तस्याथ पूर्वाद्येषु यथाक्रमम् ।।
*194 विमलोत्कर्षिणी ज्ञाना क्रियायोगाः पृथक् पृथक् । प्रभ्वीं च सत्याम् ईशानां ध्यात्वा मन्त्रैर्यथाक्रमम् ।। 
*195 स्मरेदग्रे स्वमन्त्रेण कर्णिकायामनुग्रहाम् । शक्तीर्नवैताः परितो वीक्षमाणा हरेर्मुखम् ।। 
*196 करेणैकेन दधतीः चामराणि स्वलङ्कृताः । अन्येन च नमस्यन्तीः स्वशिरोनिहितेन च ।। 
*197 चिन्तयित्वैवमेताश्च गन्धाद्यैरभिपूज्य च । योगपीठमिदं सर्वं जगत्प्रकृति निर्मितम् ।। 
*198 आधारशक्त्याद्यखिलं देवतामयमद्भुतम् । प्रणम्याभ्यर्च्य गन्धाद्यैः स्वमन्त्रेण ततः परम् ।।
अनन्तासन ध्यानम् --
*199 तत्पद्मकर्णिकामध्ये कुण्डलीकृतविग्रहम् । राजताद्रि प्रतीकाशं सहस्रेन्दुसमप्रभम् ।।
*200 कुन्दमालाङ्गमुन्निद्रपद्मपत्रारुणेक्षणम् । शैत्य सौरभ्य सौगन्ध्य मार्दवादि गुणाकरम् ।।
*201 फणामणि सहस्रांशु निचयेन विसर्पता । रञ्जितं चन्दनेनेव रक्तेनातिसुगन्धिना ।।
*202 नारायणाङ्ग सौगन्ध्य वर्धित स्वाङ्गसौरभम् । फणासहस्रं वियति वितानामेव सर्वतः ।।	
*203 वितत्यासीनमानन्द निर्भरोद्भ्रान्तलोचनम् । अचिन्त्यानन्त विज्ञान बलैकनिलयं विभुम् ।।
*204 राजाधिराजं नागानामनन्तं कान्तविग्रहम् । ध्यात्वा प्रणम्य चाभ्यर्च्य गन्धपुष्पादिभिः शुभैः ।।
इतर परिवाराणां पीठ कल्पनम् ---
*205 ततः प्रागुत्तरे देशे योगपीठस्य पार्श्वतः । न्यसेत् रत्नमयं पीठे रुचिरं शेषभोजिनः ।।
*206 पश्चिमायामपि दिशि पीठं शेषाय निक्षिपेत् । पुरतो वैनतेयस्य निदध्यात् पीठमासनम् ।।
*207 पुरतः पार्श्वतः पश्चादपि पद्मानि सर्वतः । अन्येषां परिवाराणाम् आसनानि प्रकल्प्य च ।।
*208 पश्चिमोत्तरदिग्भागे योगपीठ समीपतः । आसीनान् मनसा ध्यात्वा स्वगुरून् तद्गुरूनपि ।।
*209 उपसृत्योपसद्यैतान् अभिवाद्य प्रसाद्य च । यथायथं स्वमन्त्राभ्यां प्रणम्याभ्यर्च्य सादरम् ।।
*210 तेभ्यो विज्ञापयेदेवं प्रयतः स्वचिकीर्षितम् ।
प्रार्थना मन्त्रः --
	गुरवस्तदीयगुरवो दिशन्तु मम साध्वनुग्रहम् ।।
*211 युष्मदुपजनित शक्तिमतिरहं हरिमर्चयामि गतभीः प्रसीदत । 
यागभूमौ भगवदावाहनम् --
	इति विज्ञाप्य तैश्चाथ दत्तानुज्ञो गतव्यथः ।।
*212 यागभूमिं संप्रकीर्य साक्षतैः कुसुमोत्करैः । ततो गुग्गुलुकर्पूर चन्दनागरु जन्मभिः ।।
*213 अधिवास्य शुभैर्धूपैः भूयो भूयश्च सर्वतः । ततोभिमुखयन्देवं अवतीर्णं स्वके गृहे ।।
*214 सहिष्णुमपराधानां अनन्तासह्यरूपिणाम् । व्योम्नश्च तस्माद्वैकुण्ठात् अवतीर्यात्मनोऽग्रतः ।।
*215 आसीनमादिपुरुषं श्रिया भूम्या च संयुतम् । शेषशेषाशनाद्यैश्च सूरिभिः सचिवैरपि ।।
*216 स्वयैव कृपया सम्यक् स्वदृष्टिपथमागतम् । प्रणम्य दण्डवद्भूम्यां अष्टाङ्गं हृष्टमानसः ।।
*217 मूर्ध्न्याधायाञ्जलिं तिष्ठन् सस्नेहादर साध्वसम् । आवाहनमिति प्रोक्तं याचेदात्मावलोकनम् ।।
*218 निवेदयेच्च भूयोऽपि प्रणम्यात्ममनोरथम् ।
भगवत् प्रार्थना -- 
	इज्याकालस्तृतीयोयं अह्नोंशस्समुपागतः ।। 
*219 संभृताश्चैव संभाराः कल्पितान्यासनानि च । स्नानाद्यर्थानि देवेश तवेच्छा वर्तते यदि ।।
*220 अवलोकन दानेन तत्सर्वं सफलं कुरु ।
प्रथम मन्त्रासनम् ---
	तदर्थँ सह देवीभ्यां सानुगैः सचिवैः सह ।। 
*221 मदनुग्रहाय कृपया ह्यत्रागन्तुं त्वमर्हसि । इति विज्ञापितायाथ ददते चावलोकनम् ।।
*222 पादुकाग्र्ये प्रदायाग्रे प्रणम्य च पुनः पुनः । हरिवाहनमात्मानं मन्यमानः स्वगाधिपम् ।।
*223 मूर्ध्न्याधाय च तं देवं प्रथमासनमानयेत् । आगताय निवेद्याथ पूर्वकल्पितमासनम् ।।
*224 अध्यास्वैनमिहास्वेति याचित्वाभिप्रणम्य च । आसीनाय सुसंहृष्टः सपत्नीकाय वेधसे ।।
*225 स्वागतं विनिवेद्याथ सान्निध्यं प्रार्थ्य सादरम् । ततस्सपुत्रभार्याकं सान्वयं सपरिग्रहम् ।।
*226 सादरं विष्णवे तस्मै स्वमात्मानं निवेदयेत् । आसीने पुरुषे तस्मिन् शेषादिषु च सर्वतः ।।
*227 आसनेषु यथाभागं आसीनेषु हरेर्दृशा । ततः कृताभ्यनुज्ञानो हरिणा सूरिभिश्च तैः ।।
हृद्यागः --
*228 हृद्यागं कर्तुमुद्युक्तः कुर्यादेवमतन्द्रितः । हृत्पुण्डरीकमध्ये तु योगपीठं यथा बहिः ।।
*229 कुर्यादाधारशक्त्यादि नागराजान्तमुज्वलम् । आसीनं तस्य पीठस्य पार्श्वतः पृष्ठतः स्वयम् ।।
*230 ध्यायेन्नारायणं देवं तस्य पीठस्य चोपरि ।
भगवद्रूप ध्यानम् --
	भोगिभोगासनासीनं श्रिया भूम्या च संयुतम् ।। 
*231 वामोरूपरि विन्यस्त दक्षिणाङ्घ्रि सरोरुहम् । प्रसार्याधाय वामाङ्घ्रिं पादपीठाम्बुजान्तरे ।।
*232 प्रसार्य दक्षिणं बाहुं न्यस्य दक्षिण जानुनि । नागभोगोपरि न्यस्त वामबाहु व्यपाश्रयम् ।।
*233 अपरेणापि करयोः युगलेनोर्ध्ववर्तिना । उन्नालकमलाभोग धृतशङ्ख सुदर्शनम् ।।
*234 प्रसारित कराम्भोजधृत लीलासरोरुहम् । प्रणतावेक्षणायेषदवनम्रमिवाग्रतः ।।
*235 दिव्यमाल्याम्बरधरं दिव्यगन्धानुलेपनम् । गाम्भीर्यौदार्य चातुर्य माधुर्यादि गुणान्वितम् ।।
*236 स्मेरारविन्दवदनं चार्वायत नतभ्रुवम् । सुकपोलं सुविस्तीर्ण ललाट तटशोभितम् ।।
*237 तुङ्गघोणान्त विलसत् सुस्मिताधर विद्रुमम् । विलम्बि कर्णपाशान्त स्फुरन्मकर कुण़्डलम् ।।
*238 आपीनानिन्द्य मधुर विलसत्कम्बु कन्धरम् । तुङ्गकान्तांसपर्यन्त विलम्ब्यानील कुन्तलम् ।।
*239 बाहुभिः परिघाकारैः सर्वभूषण भूषितैः । शोभितं रत्नखचितैः सागरैरिव मन्दरम् ।।
*240 श्रीवत्सकौस्तुभ भृता विपुलेन निजोरसा । बिभ्रतं वैजयन्तीं स्वां स्रजं साक्षादिव श्रियम् ।।
*241 तनुवृत्त निमग्नांस नाभिमुद्रोपशोभितम् । त्रिवली वलितोद्भासि तनुमध्योदर श्रियम् ।।
*242 व्यालम्बि पीतवसनं चार्वञ्चित पदाम्बुजम् । किरीट हार केयूर कटकाद्यैः स्वभूषणैः ।।
*243 भूषितं भूषणैश्चान्यैः स्वरत्नैरिव सागरम् । शङ्ख चक्र गदा खड्ग शार्ङ्गाद्यायुध सञ्चयैः ।।
*244 वृतं वह्निभिरुद्भूतैः और्वैरिव महार्णवम् ।
श्रीदेवी ध्यानम् --
	एवमेव स्वन्मन्त्रेण ध्यायेद्दक्षिणतः श्रियम् ।। 
*245 ईश्वरीं सर्वभूतानां जननीं सर्वदेहिनाम् । चारुस्मितां चारुदतीं चारुनेत्रां नतभ्रुवम् ।।
*246 सुकपोलां सुकर्णान्त न्यस्त मौक्तिक कुण्डलाम् । सुकेशीं चारुबिम्बोष्ठीं रक्त तुङ्ग नखस्तनीम् ।।
*247 अलकैरतिनीलाभैः अलङ्कृतमुखाम्बुजाम् । लसत्कनकशङ्खाभ पीनसुन्दर कन्धराम् ।।
*248 निष्ककण्ठीं स्तनालम्बि मुक्ताहार विराजिताम् । नीलकुन्तल मध्यस्थ माणिक्य मकुटोज्वलाम् ।।
*249 शुक्लमाल्याम्बरधरां तप्त हाटक वर्णिनीम् । अनन्यसुलभैस्तैस्तैः गुणैस्स्वाभाविकैर्निजैः ।।
*250 अनुरूपानवद्याङ्गीं हरेर्नित्यसहायिनीम् । एतामेवमनुस्मृत्य स्वमन्त्रेण प्रणम्य च ।।
भूदेवीध्यानम् --		
*251 चिन्तयेत्सव्यतश्चापि भुवं भगवतः प्रियाम् । स्वमन्त्रेण गुणैस्तैस्तैः शुभैश्श्यामामिव श्रियम् ।।
*252 हरेरिवास्याः ध्येयानि भूषणान्यम्बराणि च ।
नीलादेवी ध्यानम् --	
	स्थितां पुरस्तात् देवस्य संस्मरेदपरां प्रियाम् ।। 
*253 स्वमन्त्रेणानवद्याङ्गीं नीलकुञ्चितकुन्तलाम् । बालामबालेन्दुमुखीं नीलेति प्रवदन्ति याम् ।।
पादसंवाहिनी ध्यानम् --
*254 पादसंवाहिनीश्चान्याः शुभाः श्रिय इवापराः । असङ्ख्या दिव्यवपुषो दिव्याभरणभूषिताः ।।
*255 पुष्पभाजन ताम्बूलकरण्ड मुकुरादिभिः । परिचारोपकरणैः स्वस्व कर्मोचितैर्युताः ।।
*256 ध्यात्वैवमेताः स्वैर्मन्त्रैः पुरस्तात् प्रमुखे हरेः ।
दिव्यभूषण ध्यानम् --	
*257 चतुर्भुजं चतुर्वक्त्रं सुवेषं चारुलोचनम् ।। सर्वावयवसंपूर्णं सर्वावयवसुन्दरम् ।
*258 हस्तद्वयेन चोर्ध्वेन मौलिना स्वेन चोच्चकैः ।। दधतं देवदेवस्य किरीटं सर्वतोमुखम् ।
*259 करद्वयेन चान्येन कृताञ्जलिपुटं हृदि ।। ध्यात्वा किरीटाधिपतिं समन्त्रं दिव्यविग्रहम् ।
*260 आपीडात्मानमप्येवं चिन्तयेत् पुरतो हरेः ।। बिभ्रतं स्वेन मन्त्रेण देवापीडं स्वमौलिना ।
*261 पार्श्वयोरुभयोर्ध्यायेत् कुण्डले मकरात्मके ।। स्वमन्त्रेण स्वमौलिस्थदेवश्रवणभूषणे ।
*262 पञ्चवर्णामपि पुरो वनमालां गदाभृतः ।। वैजयन्तीं मृदुतनुं श्रियं मूर्तिमतीमिव ।
*263 यां वदन्ति पुराणज्ञा भूतमालां मनीषिणः ।। आधारभूतां भूतानां तां स्वमन्त्रेण संस्मरेत् ।
*264 तुलसीमपि तत्पार्श्वे सर्वसौगन्ध्यनिर्भराम् ।।
*265 श्यामां कमलपत्राक्षीं गोविन्दचरणप्रियाम् । प्रियां श्रियमिवानन्यां हरेर्नित्यविभूषणाम् ।।
*266 प्रणम्यात्मीयमन्त्रेण ध्यायेत्प्रमुखतो हरेः । प्रधानतत्वस्याधारं स्वमन्त्रेणातिसुन्दरम् ।।
*267 श्रीवत्सं पुरतो विष्णोः हेमप्रभमनुस्मरेत् । भास्वरं दिव्यवपुषमास्पदं चाखिलात्मनाम् ।।
*268 कौस्तुभं पुरतो विष्णोः मन्त्रेण स्वेन संस्मरेत् । हारं चोदरबन्धं च काञ्चीं पीते च वाससी ।।
*269 नूपुरादीनि चान्यानि भूषणान्यखिलानि च । तत्तदङ्गसमुत्थानि तेजांसीव परात्मनः ।।
*270 सुरूपाणि सुगन्धीनि सुकुमाराकृतीनि च । मनोनयनहारीणि देवस्यापि निजैर्गुणैः ।।
*271 स्वैरेव धार्यमाणानि रूपैर्बहुविधैः शुभैः । यथारूपं यथास्थानं यथावर्णं यथाक्रमम् ।।
प्रणम्य चिन्तयेद्भक्त्या स्वमन्त्रैः परितो हरेः ।
सुदर्शनध्यानम् --
*272 देवस्य दक्षिणे पार्श्वे हेतिराजं सुदर्शनम् ।। चलस्वरूपमत्युग्रं मनस्तत्वाधिदैवतम् ।
*273 द्विभुजं त्रिदशारिघ्नं ज्वलज्ज्वलनसन्निभम् ।। रक्तमाल्याम्बरधरं भीमसुन्दर विग्रहम् ।
*274 दधतं भगवच्चक्रं नित्यं वै स्वेन मौलिना ।। ध्यात्वा स्वकीयमन्त्रेण शिरसाभिप्रणम्य च ।
नन्दक ध्यानम् --
*275 असिरत्नं च तत्रैव नन्दकं नन्दकं हरेः ।। महाप्रमाणं विपुलं ज्ञानतत्वाधिदैवतम् ।
*276 दिव्येन स्वेन वपुषा सर्वावयवशोभिना ।। बिभ्रतं मौलिना स्वड्गं मन्त्रेण स्वेन संस्मरेत् ।
*278 अविद्याधारमप्यत्र चिन्तयेद्वर्म पूर्ववत् ।। असिरत्नमहाकोशं मन्त्रेणोद्भूत विग्रहम् ।
*279 शैत्य सौरभ्य सौन्दर्य मार्दवौज्वल्य संयुतम् ।। लीलापद्मं स्वमन्त्रेण ध्यायेत् पुरुषविग्रहम् ।
पाञ्चजन्य ध्यानम् --
*280 वामतः पाञ्चजन्यं च शङ्खराजं मनोहरम् ।। शरच्छशधराकारं बृहत्कुक्षिसमन्वितम् ।
*281 ह्रस्वदेहं महाराव खण्डिता शेषदानवम् ।। फुल्लपद्म सदृक्षाक्ष पाणिपादाननोज्ज्वलम् ।
*282 दधतं शिरसा शङ्खमहङ्काराधिदैवतम् ।। चिन्तयित्वा स्वमन्त्रेण शिरसाभिप्रणम्य च ।
कौमोदकी ध्यानम् --
*283 ततः कौमोदकीं चापि दिव्यरूप समन्विताम् ।। दधतं शिरसा स्वेन गदां भगवतः प्रियाम् ।
*284 आधारभूतां मुनयो बुद्धितत्त्वस्य यां विदुः ।। ध्यात्वा प्रणम्य मन्त्रेण वामतो हेमभूषिताम् ।
शार्ङ्ग ध्यानम् --
*285 ध्यायेत्ततः स्वमन्त्रेण शार्ङ्गमायतविग्रहम् ।। अहङ्कारस्येन्द्रियादेरधिदैवतमाश्रयम् ।
*286 शरैस्सर्वेन्द्रियाधारैः सर्वैः पुरुष विग्रहैः ।। दधद्भिः मौलिभिः स्वैः स्वैः स्वं स्वं रूपं विभूतिजम् ।
*287 सुवृत्तं संवृतं मौर्व्या सख्येव प्रियया स्वया ।। स्वाकृतिभ्यां च तूणीभ्यां प्रियाभ्यामिव संयुतम् ।
*288 त्रिनतं पुरुषाकारं दधत् स्वशिरसा धनुः ।। हैमपट्टैर्बहुविधैः सुरत्नैः सर्वतो वृतम् ।
इतरायुधानां ध्यानम् --
*289 अन्यान्यसङ्ख्यान्यच्छेद्यानि अमोघानि महान्त्यपि ।। दिव्यपूरुषरूपाणि परितः सर्वतो हरेः ।
*290 स्वशिरो विधृतानन्त स्वविभूति वपूंष्यपि ।। स्वस्वरूपावसक्तानि स्वाङ्गप्रत्यङ्गवद्विभोः ।
एतान्यायुधजालानि स्वस्वमन्त्रैर्यथोदितम् ।।
सेनापति ध्यानम् --
*291 अविदूरेऽथ देवस्य प्रागुदीच्यां वरासने । आसीनं नीलमेघाभं शङ्ख चक्र गदाधरम् ।।
*292 पीत कौशेय वसनं चारु पद्मदलेक्षणम् । ऊर्ध्वं लक्षित तर्जन्या साज्ञया ससुरासुरान् ।।	 
*293 शासतं सकलान् लोकान् ध्यायेत् सेनापतिं हरेः । तत्पार्श्वे तत्प्रियां देवीं ध्यायेत्सूत्रवतीमपि ।।
*294 कालप्रकृति पूर्वांश्च चतुरस्तच्चमूपतीन् । गजानन जयत्सेन हरिवक्त्राननुक्रमात् ।।
*295 प्रणम्य भक्त्या मन्त्रैः स्वैः ततः पश्चिमतो हरेः ।
नागराज ध्यानम् --
*296 नागराजमनन्तं च हल मुद्गर धारिणम् ।। चतुर्भुजं सरोजाक्षं शशिकोटिसमप्रभम् ।
*297 फणा सहस्र मौल्याढ्यम् नीलवाससमुज्वलम् ।। हरि संस्पर्शजानन्द मन्दोद्भ्रान्त विलोचनम् ।
*298 उपोपविष्टं वारुण्या कान्त्या चैवानवद्यया ।। वृतं स्वानुचरैर्नित्यैः अन्यैश्च भुजगेश्वरैः ।
*299 वरकाञ्चन पीठस्थं ध्यायेत्तन्मन्त्रपूर्वकम् ।।
वैनतेय ध्यानम् --
*300 पुरतश्च सुखासीनं वैनतेयं वरासने । सुकीर्त्या रुद्रया चैव सार्धं हृदि कृताञ्जलिम् ।।
*301 शितश्यामल तुण्डाग्रं वृत्त भीम विलोचनम् । देवालोकन हर्षोत्थ स्मित भिन्नोष्ठ सम्पुटम् ।।
*302 लसत्कर्णान्त विन्यस्त नाग कुण्डल मण्डनम् । परिनिक्षिप्त सुमुख कृत कर्णावलम्बकम् ।।
*303 पक्षाभ्यां पञ्चवर्णाभ्यां युतं हैममिवाचलम् । अन्यैश्चानुचरैस्सार्धं ध्यायेत् पत्ररथेश्वरम् ।।
*304 तन्मन्त्रेण प्रणम्याथ प्रियं मित्रं परात्मनः ।
पादुका ध्यानम् --
*305 देवस्य पुरतः पार्श्वे पादुके हेम भूषिते ।। दिव्य पूरुष रूपेण ध्यात्वा तन्मन्त्र पूर्वकम् ।
*306 अशरण्याखिल जगच्छरण्ये शरणं व्रजेत् ।।
द्वारपाल ध्यानम् --
*307 ततश्चण्ड प्रचण्डौ द्वौ पूर्व द्वारस्य पार्श्वतः । शङ्खचक्रगदाहस्तौ संज्ञा मुद्रौ महाबलौ ।।
*308 भूषितौ भूषणैः सर्वैः किरीटाद्यैर्महाधनैः । दक्षिण द्वार पार्श्वस्थौ तथा भद्र सुभद्रकौ ।।
*309 जयञ्च विजयञ्चैव पश्चिम द्वार पार्श्वयोः । धातारं च विधातारम् उत्तरद्वारपार्श्वयोः ।।
*310 तेषामधिपतींश्चैव तत्पतींस्तत्पतीनपि । तत्तन्मन्त्रैस्संप्रणम्य सम्पूज्याभिप्रसाद्य च ।।
बहिर्गणाधीश ध्यानम् --
*311 ततो बहिर्गणाधीशान् अष्टावष्टसु दिक्ष्वपि । कुमुदं कुमुदाक्षं च पुण्डरीकं च वामनम् ।।
*312 शङ्कुकर्णं सर्वनेत्रं सुमुखं सुप्रतिष्ठितम् । सवाहन परीवारान् सायुधान् सपरिच्छदान् ।।
*313 सर्वांश्चतुर्भुजानेतान् शङ्ख चक्र गदा धरान् । भूषितान् भूषणैर्दिव्यैः ध्यायेन्मन्त्रैः पृथक् पृथक् ।।	
*314 नित्य ज्ञान क्रियैश्वर्यान् परं साम्यमुपागतान् । सर्वान् पारिषदान् ध्यायेत् मन्त्रैः स्वैः परितो हरेः ।।	 
*315 एवं ध्यात्वा च तं देवं मानसैरतिमानुषैः । सांस्पर्शिकैश्च गन्धाद्यैः छत्राद्यैरौपचारिकैः ।।
*316 शुद्धैर्हविरपूपाद्यैः शुभैराभ्यवहारिकैः । उपचारैश्चतुःषष्टि सङ्ख्यैरावाहनादिभिः ।।
*317 अभ्यर्च्य देवं हृदये द्रव्यैर्भावमयैः शुभैः । पत्नी परिजनोपेतं प्रणम्याभिप्रसाद्य च ।।
*318 निवेद्य च बहिर्यागं एवं भक्त्या समाहितः ।
हृद्याग समाप्तिः--
*319 निष्क्रम्य तस्मा द्धृत्या दासीनः पुरतो हरेः ।। कृताञ्जलिपुटस्तस्मै निवेद्यात्मचिकीर्षितम् ।
*320 अनुज्ञातश्च तेनापि देवीभ्यां सचिवैरपि ।। ततश्चण्ड प्रचण्डादीन् सगणान् सर्वदिक्ष्वपि ।
*321 अभ्यर्च्य गन्ध पुष्पाद्यैः सादरं द्वारपालकान् ।।		
बहिर्यागे उपचाराः --
*322 आरभेत बहिर्यागं एवं भोगक्रमं स्मरेत् । प्रदर्शनं प्रदानं च क्षामणं प्रीणनं तथा ।।
*323 आदौ मध्येऽवसाने च प्रतिभोगं समाचरेत् । अवलोकय देवेदमित्यावेद्य स्व संज्ञया ।।
*324 प्राप्तं प्राप्तं क्रमाद्भोगं दर्शयेदासनादिकम् । प्रदर्शितमिमं भोगं गृह्णीष्व भगवन्निति ।।
*325 ब्रुवन् प्रणम्य प्रयतः प्रदद्यात् परमात्मने ।	अथापराधानखिलान् दत्त भोगानुबन्धिनः ।। 
*326 क्षमस्व देव देवेति क्षामयेत् प्रणमन् पुनः । देव पादौ स्वहस्ताभ्यां गृहीत्वा शिरसा नमन् ।। 
*327 प्रीणयेद्दत्तभागेन प्रीयतां भगवानिति । भोगदान विधावेवं सावधानस्सदा स्मरेत् ।।
	बहिर्यागारम्भः --
*328 पूर्वं सङ्कल्पितादर्घ्यात् द्वितीयाच्चषकादिना । आदाय साक्षतं तोयं पाणिभ्यां नासिका समम् ।।
*329 ऊर्ध्वमुत्क्षिप्य सभयः तिष्ठन्नवनताननः । गृह्णीष्व भगवन् पूजां मत्प्रयुक्तामिति ब्रुवन् ।।
*330 न्यसेद्दक्षिणतः किञ्चित् जलं देवस्य मूर्धनि । शेषं तच्चरणौ स्मृत्वा क्षिपेदर्घ्यप्रतिग्रहे ।।
*331 यौगपद्येन भोगाना मर्घ्य मर्पणमिष्यते । तच्चागतस्य देवस्य श्रमायासोपशान्तये ।।	
*332 सर्व रत्न विचित्रञ्च हैमं पाद्य प्रतिग्रहम् । दत्वा सपुष्पं करयोः प्रसार्य युगलं स्वकम् ।।
	 पादप्रक्षाळनम् --
*333	याचेत शिरसा देवं स्पृशन् तच्चरणाम्बुजम् । अकृत्रिम प्रेमरस मधुरैः स्वकराम्बुजैः ।।
*334	शुद्धैः स्वभाव मधुरैः सुखस्पर्शैः सुगन्धिभिः । संवाह्यमानमनिशं शेष शेषाशनादिभिः ।।
*335	असत्यस्यातिनीचस्य भक्ति हीनस्य दुर्मतेः । ममापि करयोरद्य स्वयैव कृपया हरे ।। 
*336	निधेहि चरण द्वन्द्वं त्वामस्मि शरणं गतः । अभ्यर्थितेन तेनैव दत्तं तद्दक्षिणं पदम् ।। 
*337     पूर्वसङ्कल्पितात्पाद्यात् उद्धृतैर्जलजादिना । स्वयमेव शुभैस्तोयैः पाणिभ्यामवनेजयेत् ।।
*338	ततः प्लोतेन सम्मृज्य चन्दनेनोपलिप्य च । दत्त पुष्प चयं पादं नाग भोगे निवेशयेत् ।।
*339	एवं सव्यं च चरणम् अवनिज्यावमृज्य च । अनुलिम्प्यार्चयित्वा च यथापूर्वं निवेशयेत् ।।
*340	ततः पुरस्तात् देवस्य हेम रत्न विचित्रितम् । निधायाचमनोच्छिष्ट प्रतिग्रहमनुत्तमम् ।।	
*341	तत आचमनार्थं च हस्ते देवस्य दक्षिणे । परिसङ्कल्पितं तोयं दद्याद् भक्त्या यथा पुरा ।।	

	मधुपर्कोपचारः ---
*342	ततो दघ्नि मधु न्यस्य सर्पिर्वा मध्वलाभतः । मधुपर्कं प्रकल्प्य त्रिः मधुपर्क इति ब्रुवन् ।।
*343	प्रदर्श्य पुरतस्तस्य प्रदद्याद्दक्षिणे करे । ततः पीतवति प्रीत्या मधुपर्कं परात्मनि ।।
*344	हस्तस्य क्षालनायाथ प्रदद्यादुष्णवार्यपि । दत्वा चाचमनीयाम्भः सुगन्धि शुचि निर्मलम् ।।
*345	हस्तस्य मार्जनायाथ प्लोतं धौतं सुधूपितम् । सालङ्कारां च गां दद्यात् सवत्सां तरुणीं शुभाम् ।।
	गन्धलेपोपचारः --
*346	ततश्चन्दन कर्पूर कुङ्कुमागरुभिः कृतम् । क्षोदं हिमजलैः सिक्तं दर्शयित्वा निवेद्य च ।। 
*347   तेन देववपुस्सर्वमनुलिम्पेत् स्व पाणिना । ततो लक्ष्मीं भुवं चापि परिवारांश्च सर्वशः ।। 
*348   अङ्गरागैर्बहुविधैः अनुलिम्पेत् सुगन्धिभिः ।
	पुष्पमालोपचारः --
*349	ततः पुष्पाणि देवस्य दत्वा पाणि सरोजयोः ।। गन्धवन्त्यनवद्यानि विविधानि बहूनि च ।
*350	स्वोत्पादितानि स्वक्षेत्रात् उत्पंन्नानि स्वपाणिना । तुलसीपद्म कल्हार चम्पकादीनि सादरम् ।
*351	दामभिर्विविधैः चित्रैः घ्राण नेत्र मनोहरैः ।। शुद्धैः सुगन्धैः सुभगैः सुखस्पर्शैः सुकल्पितैः ।
*352	अयातयामैः अम्लानैः अगतामोद वैभवैः ।।	 अनिषिद्धैरविच्छिन्नैः अपर्युषितपूतिभिः ।
*353	तुलसी मल्लिका जाति चम्पकादि विनिर्मितैः । मौलिमावेष्ट्य देवस्य दत्वा चोत्तंसक स्रजम् ।
*354	कण्ठमाला बहुविधा दत्वा पादस्रजश्शुभाः ।। मुक्त पुष्पचयं चापि बहुरूपं समन्ततः ।
*355	सम्प्रकीर्य स्वहस्ताभ्यां पादयोः पार्श्वतस्तथा ।। उपर्यपि च देवस्य प्रकीर्य कुसुमोत्करम् ।
*356	देव्योश्च परिवाराणां दत्वा पुष्पाणि देववत् ।। आदर्शं दर्शयित्वाग्रे प्रणमेद्दण्डवत् क्षितौ ।
	धूपोपचारः --
*357	ततो गुग्गुलु कर्पूर चन्दनागरुभिः कृतम् ।। धूपं सौगन्धमादाय देवाय विनिवेदयेत् । 	
*358	देव्यादि परिवारेभ्यो दत्वा धूपं च पूर्ववत् ।।
	दीपोपचारः --	
*359    ततः कर्पूर चूर्णाढ्य घृतार्द्र नव वर्तिजात् । ज्वलतो रुचिराद्दीपात् उत्थितात् चतुरङ्गुलम् ।।
*360    सुगन्धि दृष्टि सुखदम् औष्ण्येन परिवर्जितम् । आलोकमात्रामादाय स्वेन दक्षिणपाणिना ।।
*361    सदेवीकाय देवाय स्वमन्त्रेण निवेदयेत् ।
	घण्टानादम् --
*362 	घण्टानादसनाथौ द्वौ धूप दीपौ निवेदयेत् ।। तन्नाद संयुतावेतौ दुष्टसत्व निबर्हणौ ।
*363 	भगवत्प्रीतिजनकौ शृण्वतां पापनाशनौ ।। तत आचमनं दत्वा पूर्वसङ्कल्पितैर्जलैः । 
	ताम्बूलोपचारः --
*364 	शुभैः कर्पूरजैस्तैलैः सिक्तं कुसुमवासितम् ।। प्रभूतं क्रमुकं दद्यात् श्वेतताम्बूलसम्मितम् ।।		देवाय देवीयुक्ताय सानुयात्राय सादरम् ।।
	स्नानासनोपचारः --
*365 	ततः प्रणम्य स्थित्वा च मूर्ध्न्याधायाञ्जलिं स्थितः । स्नानासनं ससंभारमेवं संस्मारयेद्धरिम् ।।
	प्रार्थनामन्त्रः --
*366 	स्नानकालस्त्वयं प्राप्तः तवेच्छा वर्तते यदि । अभ्यञ्जयित्वा देवेश सुस्नानं कर्तुमर्हसि ।।
*367 	स्फुटीकृतं मया देव इदं स्नानपरे त्वयि । सपादपीठं परममिदं स्नानासनं महत् ।।
*368 	आसादयाशु स्नानार्थं मदनुग्रह काम्यया । इति विज्ञाप्य तं देवं तेन चाप्यनुमोदितः ।।
*369 	आदाय पादुके तस्मै स्नानासनमथानयेत् । तत्रासीनाय देवाय दत्वार्घ्यं पूर्ववन्मुदा ।।
*370 	पूर्वभुक्तानि माल्यानि वस्त्राण्याभरणानि च । अपनीय ततः स्नान शाटीं दत्वा यथोचितम् ।।
*371	पत्नीभ्यामपि चैवैतत् कृत्वा सर्वं पृथक् पृथक् । पाद्यमाचमनं दत्वा पादपीठं च सुस्थितम् ।।
*372    दन्त काष्ठ द्वयं दत्वा दन्त पङ्क्त्योर्द्वयोरपि । जिह्वा निर्लेहन पटं दद्यात् स्वर्णादि निर्मितम् ।। 
*373	आस्य शोधन तोयं च मुखप्रक्षाळनं तथा । तत आचमनीयाम्भः आदर्शं निर्मलं तथा ।।
*374	हस्त प्रक्षालनं तोयं दत्वा मात्रां प्रदर्श्य च । सुगन्धिभिः सुरूपैश्च कल्पितां शालि तण्डुलैः ।।
*375	प्रहृष्ट परिचर्याख्यां सर्व भोग प्रपूरणीम् । क्रमुकं च सताम्बूलं यथापूर्वं निवेद्य च ।।
*376	अभ्यङ्गं गन्धतैलेन सुगन्ध्युद्वर्तनं शुभम् । बहुभिश्चामराद्यैश्च वीजनं गात्रमर्दनम् ।।
*377	तैलशोधनचूर्णानि गन्धामलकवारि च । केशप्रक्षालनं तोयं सुगन्धि च सुनिर्मलम् ।।
*378	लोध्रकल्केयपिण्याकं कचोरं करकं तथा । प्रियङ्गुसंयुतं तोयं निर्मलं तगरांबु च ।।
*379	सिद्धार्थकं जलं चैव सुगन्धि सलिलं नवम् । सर्वौषधिजलं सर्वरत्नवारि सुगन्धि च ।।
*380	शुद्धतोयं च दत्वैषामन्तरे चान्तरे जलम् । दत्वा देवस्य शिरसि केशान् संवेष्ट्य वाससा ।।
*381	ततश्शुद्धैर्माषपिष्टैः चूर्णैश्च विविधैश्शुभैः । देहं संशोध्य देवस्य जलैः प्रक्षाल्य निर्मलैः ।।
*382	स्नानशाटीं विसृज्यान्यत् वस्त्रं दद्यात्सुधूपितम् । प्रदद्यात् शुद्धतोयं तु स्नानासनविशुद्धये ।।
	अभिषेकोपचारः --
*383	शोधिते च ततस्तोयैः स्वास्तृते धौतवाससा । आसने च ततस्तस्मिन् आसीने परमात्मनि ।।
*384	उपवीतोत्तरीये च जलं चाचमनीयकम् । गन्धं पुष्पं च धूपं च दीपं चाचमनं तथा ।।
*385	पवित्रं च शुभं कौशं करयोरुभयोरपि । सशङ्खतूर्यनिर्घोषं ऋग्यजुस्सामनिःस्वनम् ।।
*386	सनृत्तगीतं वाद्यं च सर्वमङ्गळसंयुतम् । सहस्र रन्ध्र संयुक्त हेमपद्म विनिस्सृतैः ।।
*387	जलैः सुगन्धिभिः शुद्धैः देवमूर्ध्न्यभिषेचनम् । कृत्वा प्रणम्य देवेशं पृष्ट्वा सुस्नानमादरात् ।।
	नीराजनोपचारः --
*388	ततो नीराजनं कृत्वा देवं भक्तिसमन्वितः । लोध्रादिद्रव्यवारिभ्यः द्वादशभ्यः पृथक् पृथक् ।।
*389	किञ्चित् किञ्चित् समादाय तत्तत्स्नानावसानतः । सुसञ्जातैर्जलैः पूर्णं कलशं हेमनिर्मितम् ।।
*390	सदूर्वाश्वत्थपत्रैश्च शुभैरपिहिताननम् । उपर्यारूढ सौवर्ण चतुर्दिग्दीप पात्रकम् ।।
*391	भ्रामयित्वोपरि हरेः त्रिस्समन्त्र प्रदक्षिणम् । उपदीपैः परिवृतं शङ्खतूर्योपनादितम् ।।
*392	बहिर्निर्यातयेदेष नीराजनविधिक्रमः । ततः पद्मसमाकार कलशीनालनिस्सृतैः ।।
*393	शुद्धैः सुगन्धिभिस्तोयैः देवं भूयोऽभिषिच्य च । दत्वाऽऽचमनमव्यग्रः केशान् संमृज्य वाससा ।।
*394	देहवारिहरं चापि प्लोतं दत्वा सुधूपितम् । स्नानशाटीमथावृत्य क्षौमं दत्वा सुधूपितम् ।।
*395   केशाधारं शुभं क्षौमं आस्तीर्यांसद्वयोपरि ।	केशान् प्रकीर्याधिवास्य धूपैः संस्कृत्य कङ्कतैः ।।
*396    बध्वाऽलंकृत्य रुचिरैः दामभिश्च सुगन्धिभिः ।
	अलङ्कारासनोपचारः --
*397	अलङ्कारासनं चास्य दर्शयित्वा प्रसाद्य च ।। दत्वा तु पादुकाद्वन्द्वं तत्र देवं समानयेत् ।
*398	तत्रार्घ्यपाद्याचमनगन्धसंमर्दनानि च ।। दत्वा तु तालवृन्ताद्यैः वीजयित्वा सचामरैः ।
*399	धूपितं पीतवसनं भूषणान्यखिलानि च ।। उपवीतोत्तरीये च दत्वाऽस्याचमनं ततः । 
*400	गन्धं बहुविधं रम्यं पुष्पाणि सुरभीणि च ।। स्रजश्च विविधा रम्याः सुगन्धि सुखदं दृशोः ।
*401	अञ्जनं दर्पणं धौतं धूपं चाघ्राणसौख्यदम् ।। दीपमाचमनं चापि यथापूर्वं निवेदयेत् । 
*402	दर्शयित्वा ततोऽस्त्राणि चक्रादीनि पृथक् पृथक् ।। स्तोत्रैः श्रुतिसुखैः स्तुत्वा दत्वा पादुकयोर्युगम् । स्थापयित्वाऽग्रतश्चोच्चैः ध्वजं गरुडलक्षणम् ।।
*403	छत्रं पार्वणचन्द्राभं मुक्तादामविराजितम् । हैमदण्डे च विमले चामरे चारुरूपिणी ।।
*404	प्रदर्श्य रथमातङ्ग तुरंगांश्च सलक्षणान् । शयनासनयानानि शङ्खांश्चामन्द्रनिस्स्वनान् ।।
*405	भेरीश्च पटुनिध्वानाः सकांस्यमधुरस्वनाः । मद्दलानि च रम्याणि गंभीरनिनदान्यपि ।।
*406	हैमीश्च काहळीर्दिव्याः सुस्वनाः श्रोत्रतर्पणाः । गीतानि श्रुतिहारीणि नृत्तं नेत्रमनोहरम् ।।
*407	ढक्कादि विविधं वाद्यं शुभतालसमन्वितम् । प्रदर्श्य देवदेवस्य प्रीणनाय पृथक् पृथक् ।।
*408	वित्तमात्रां सुवर्णाढ्यां दत्वा भोगप्रपूरणीम् ।
	पुष्पाञ्जलिप्रदानोपचारः --
*409	मूलमन्त्रेण तदनु तद्वर्णैश्च पृथक् पृथक् ।। पञ्चभिश्चौपनिषदैर्वाराहाद्यैस्तथाऽपरैः ।
*410	अन्यैश्च वैष्णवैर्मन्त्रैः प्राप्तैर्गुरुसकाशतः ।। पौरुषेणापि सूक्तेन प्रत्यृचं परमात्मने ।
*411	दत्वा शुभानि पुष्पाणि प्रणम्य च पुनः पुनः ।। स्नानाद्येतदशेषेण देव्योरप्येवमाचरेत् ।।
*412	अन्येषां परिवाराणां कुर्यात् गन्धादिकं क्रमात् ।। ततः प्रदक्षिणं कृत्वा प्रणम्याष्टसु दिक्ष्वपि ।।
*413	स्तुत्वा जपित्वा स्वं मन्त्रं ध्यात्वा देवं यथोदितम् ।।
	भोजनासनोपचारः --
*414	भोजनासनमावेद्य तद्यानाय प्रणम्य च । पादुकाग्र्ये प्रदायाथ भोजनासनमानयेत् ।।
*415	तत्रासीनाय दत्वाऽर्घ्यं पाद्यमाचमनं ततः । मधुपर्कं मधुयुतं दधि दद्यात् घृताप्लुतम् ।।
*416	तत आचमनं दत्वा हस्तप्रक्षाळनं तथा । सालङ्कारां च गां दद्यात् गोमात्रार्थं परात्मने ।।
	आभ्यवहारिकोपचारः --
*417	ततः प्रसन्नः प्रयतः प्रभूतं षड्रसान्वितम् । प्रभूतघृतसंयुक्तम् फलैः स्वादुभिरावृतम् ।। 
*418	प्रभूताज्याक्तमधुर विविधव्यञ्जनान्वितम् । बहूपदंशं बहुभिः चूर्णैरपि सुसंस्कृतम् ।।
*419	मूलमन्त्राभिमृष्टं च संस्कृतम् शोषणादिभिः । दिव्यामृतपयस्विन्या सिक्त्वा सुरभिमुद्रया ।।
*420	हविर्निधाय पुरतः देवस्यात्यन्तमुत्सुकः । विज्ञापयेच्च पुरतः तिष्ठन् मूर्ध्नि कृताञ्जलिः ।।
*421	असत्यमशुचिं नीचमपराधैकभाजनम् । अल्पशक्तिमचैतन्यं अनर्हं तत्क्रियास्वपि ।।
*422	मामनादृत्य दुर्बुद्धिं स्वयैव कृपया विभो । अतिप्रभूतमत्यन्त भक्तिस्नेहोपपादितम् ।।
*423	शुद्धं सर्वगुणोपेतं सर्वदोषविवर्जितम् । स्वानुरूपं विशेषेण स्वदेव्यास्सदृशं गुणैः ।।
*424	त्वमेवेदं हविः कृत्वा स्वीकुरुष्व सुरेश्वर । इति संप्रार्थ्य तं देवं आसीनस्तस्य चाग्रतः ।।
*425	धान्यमात्रां दर्शयित्वा कारिणे संप्रदाय च । परिवेषोपस्तरणक्रियायै प्रोक्षणार्घ्यतः ।।
*426	जलं गृहीत्वा देवस्य प्रदद्याद्दक्षिणे करे । अथादाय रसं सर्वं हविषः स्वेन पाणिना ।।
*427	स्वयं वा भोजयेद्देवं प्रयतः परया मुदा । दद्याद्वा दक्षिणे हस्ते देवस्य ग्रासमुद्रया ।।
*428	दद्यादपि पृथक्पात्रे दधिसिक्तं हविः पुनः । ततो भुक्तवति प्रीत्या तद्धविः पुरुषोत्तमे ।।
*429	देवीभ्यां च हविः शुद्धं पायसादि यथोदितम् । प्रभूतं सुबहु स्वादु घृतं भक्ष्यं निवेदयेत् ।।
*430	भुक्तवत्योः तयोश्चापि पत्न्योर्देवस्य चोभयोः । अनुपानं बहुविधं विनिवेद्य यथोचितम् ।।
*431	प्रोक्षणार्घ्यात् गृहीत्वाम्भः सर्वेभ्यस्तु पृथक् पृथक् । करेषु तर्पणार्थाय प्रदद्याच्चषकादिना ।।
*432	अथ कोष्णं शुचि जलं दत्वा करविशोधनम् । समाषचूर्णं सर्वेभ्यो दत्वा गण्डूषवारि च ।।
*433	मुखप्रक्षाळनं चाम्भः सह कर्पूरचन्दनम् । दत्वा चाचमनीयानि जलान्यपि निवेदयेत् ।।
*434	हस्तस्य मार्जनायैव प्लोतान्यपि निवेद्य च । पुनश्च चन्दनक्षोदं सकर्पूरं निवेदयेत् ।।
*435	कराननाधिवासार्थं ताम्बूलं चापि पूर्ववत् । तिलमात्रां प्रदायाथ कारिणे सम्प्रदाय च ।।
 पुनर्मन्त्रासनम् --
*436	ततो निवेद्य प्रणतः प्रथमासनमादरात् । प्रदाय पादुकायुग्मं शनकैश्शनकैर्नयेत् ।।
*437	देवं देव्यौ च संहृष्टः कृतार्थेनान्तरात्मना । तत्रासीनाय देवाय सपत्नीकाय सादरम् ।।
*438	दत्वा पूर्ववदर्घ्याद्यमुपचाराष्टकं क्रमात् । दीपाचमनपर्यन्तं परस्मै मन्त्रमूर्तये ।।
*439	अपूपान् विविधान् स्वादून् शालिपिष्टोपपादितान् । शुभैः स्वादुघृतैः पक्वान् प्रभूतगुडसंयुतान् ।।
*440	पृथुकान् गुडसंमिश्रान् सजीरकमरीचकान् । कदळी पनसाम्राणां सुपक्वानि फलान्यपि ।।
*441	ततस्सनालिकेराणि शुचिस्वादुरसानि च । दत्वाऽनुपानानि ततः तर्पणाचमने अपि ।।
*442	सकर्पूरं सतांबूलं क्रमुकं पुष्पवासितम् । नृत्तं गीतं च वाद्यं च नेत्रश्रुतिमनोहरम् ।।
	परिवारपूजा --
*443	दर्शयित्वा च देवीभ्यामुपहारादि पूर्ववत् । विनिवेद्य च ताम्बूलं स्तुत्वा स्तोत्रैः प्रणम्य च ।।
*444	गरुत्मच्छेष शेषाश प्रमुखेभ्योऽपि सादरम् । सर्वेभ्यः परिवारेभ्यः कृत्वैतत्सर्वमञ्जसा ।।
*445	स्वगुरूंस्तद्गुरूंश्चापि गन्धाद्यैरभिपूज्य च । निवेद्य च यथापूर्वं शक्तितो हरिपूजनम् ।। 
*446	अनुमोदित एवं तैः सस्मितं सदयात्मभिः । ततो विशेषपूजायै विष्वक्सेनस्य संयतः ।।
*447	अभ्यनुज्ञाप्य देवेशं तेन चाप्यनुमोदितः ।
	निवेदितान्नविनियोगः --
*448	ततः प्रतिनिवेद्याथ नैवेद्यमभिवीक्ष्य च ।। भगवद्धस्तसंस्पर्श लब्धसौगन्ध्य निर्भरम् ।
*449	भगवद्वीक्षणावाप्त शुद्ध्याधिक्यविभूषितम् ।। सर्वशुद्धिकरं सर्वभोक्तृपापविनाशनम् ।
*450	चतुर्धा संविभज्यैतत् षोढा वा स्वेन पाणिना ।। विष्वक्सेनार्चनार्थाय न्यस्यैकं भागमग्रतः ।
*451	प्राङ्निवेदितमेतत्तु नैवेद्यमविशेषितम् ।। प्रयच्छेत् पात्रभूतेभ्यो वैष्णवेभ्यो विभज्य तत् ।
*452	आत्मार्थं शिरसा स्वेन स्वीकुर्याच्च स्वयं च तत् ।।
	अपात्रदाननिषेधः --
*453	नैव देयमपात्रेभ्यः कदाचिदिह किंचन । प्रायश्चित्ती भवेद्दाता अपात्रे प्रतिपादनात् ।
*454	भगवन्मन्त्रदृक्पूतम् अपात्रेभ्यो ददाति यः । सिद्धोऽपि याति पातित्यमारुरुक्षुस्तु किं पुनः।।
*455	दाता प्रतिग्रहीता च नरकं व्रजतो ध्रुवम् । ततः प्रापणभागेन विभक्तेनात्मना पुरा ।।
*456	भुक्तोज्झितैश्च देवेन गन्धपुष्पाम्बरादिभिः । अर्चयेत् सपरीवारं स्वमन्त्रेण चमूपतिम् ।।
*457	तेन भुक्तोज्झितं सर्वं भक्तस्रक्चन्दनादिकम् । देवभुक्तोज्झितं चापि पवित्रं पापनाशनम् ।। 
*458	न कस्मैचित् प्रयच्छेत्तत् अपात्राय विशेषतः । अपात्रे ददतं मूढं तद्भूतानि शपन्ति हि ।।
*459	ततस्तद्भूततृप्त्यर्थं विशुद्धेम्भसि निक्षिपेत् । तद्गणानुचरो भूत्वा भुञ्जीत स्वयमप्यदः ।।
*460	तदाश्रितानां भूतानां पाताल तलवासिनाम् । स्वेन भक्तोज्झितं सर्वं दत्तं तेन महात्मना ।।
*461	एवमभ्यर्च्य सेनान्यं सपत्नीकं समन्त्रिणम् ।
	पूजासमाप्तिः --
*462	देवपार्श्वमुपागम्य प्रणम्य च पुनः पुनः ।। प्राप्तमह्नश्चतुर्थांशं स्वाध्यायार्थमुदीरितम् ।
*463	विज्ञाप्य विष्णवे तस्मै लब्धानुज्ञस्ततोऽथ च ।। बाह्यार्थादखिलाच्चेतः समाहृत्येन्द्रियैस्सह ।
	अष्टाक्षरजपः --
*464	जपन्नष्टाक्षरं मन्त्रं प्राणायामपुरस्सरम् ।। प्रयतः परया भक्त्या पूर्वमेव समाहितः ।
*465	कराङ्गुलि शरीरेषु न्यासान् कृत्वा यथोदितान् ।। गुरुन् मन्त्रमृषिं छन्दो देवताश्च यथाक्रमम् ।
*466	शक्तिं बीजं च शिरसा प्रणमेदेवमादृतः ।। इदं गुरुभ्यः पूर्वेभ्यः क्रियते शिरसा नमः ।
*467	मन्त्रज्ञानप्रदातृभ्यः तद्गुरुभ्योऽपि सांप्रतम् ।। नमस्ते मन्त्रराजाय नमस्तेऽष्टाक्षरात्मने ।
*468	नमस्ते चेतनाधारपरब्रह्माभिधायिने ।। स्थित्वाऽन्तर्हृदये सर्वानात्मनस्सन्नियच्छते ।
*469	ऋषयेऽष्टाक्षरस्यान्तर्यामिणे हरये नमः ।।
		(ऋषयेऽष्टाक्षरस्यास्य बदर्याश्रमवासिने ।। इति पाठान्तरम्)
*470	अष्टाक्षरमहामन्त्र वर्णसङ्ख्याभिधायिनीम् । छन्दश्च देर्वी गायत्रीं शिरसा प्रणमाम्यहम् ।।
*471	मन्त्रशक्तिः स्थिता यस्मिन् आश्रितेष्टार्थदायिनी । पदं नारायणायेति शक्तिं तां प्रणमाम्यहम् ।।
*472	अकारादुत्थितं बीजं वासुदेवाभिधायिनम् । तद्बीजमस्य प्रभवं प्रणवं प्रणतोऽस्म्यहम् ।।
*473	मन्त्रस्य देवतां चापि परमात्मानमव्ययम् । नारायणं परं ब्रह्म नतोऽस्मि शिरसा हरिम् ।।
*474	प्रणम्य चैव गुर्वादीन् गन्धाद्यैराभिपूज्य च । अनिशं भगवद्बिम्बमापीठादवलोकयन् ।।
*475	जपेदष्टाक्षरं मन्त्रं तदर्थमनुचिन्तयन् । अष्टोत्तरसहस्रं वा शतं वा दश वोत्सुकः ।।
	जपान्तकृत्यम् --
*476	जपान्ते मनसा ध्यात्वा यथोक्ताकृतिमच्युतम् । सपत्नीकं सानुयात्रं सद्वारपगणेश्वरम् ।।
*477	कृत्वैवं मनसा योगं सुचिरं हृष्टमानसः । उत्थाय च ततो योगात् दण्डवत् प्रणिपत्य च ।।
*478	स्तुत्वा च बहुभिः स्तोत्रैः कृत्वा चापि प्रदक्षिणम् । स्थित्वाग्रे देवदेवस्य कृत्वा मूर्ध्नि स्वमञ्जलिम् ।।	
*479	 जितं त इति मन्त्रेण तं देवं शरणं व्रजेत् । ततः स्वस्मै प्रसन्नाय दत्ते तेनाभये सति ।।
*480	निर्भयस्सर्वभूतेभ्यो भवेन्निर्वृतमानसः । कर्मण्यवसिते तस्मिन् दुर्लभे दुष्करेऽपि च ।।
*481	अर्ध्यं दत्वा यथापूर्वं स्वमात्मानं निवेद्य च । स्वनिवेदितमन्त्रेण दासशिष्यात्मजन्मनः ।।
*482	सादरः स्वेन शिरसा भक्तिनिघ्नः परात्मने । निदध्यात् स्वं च कर्तृत्वं तस्मिन्नेव परात्मनि ।।
	अपराधक्षमा प्रार्थना --
*483	क्षामयेच्चापराधान् स्वान् ज्ञानाज्ञानोपपादितान् । असङ्ख्यानविषह्यांश्च क्रियमाणानहर्निशम् ।।
*484	अज्ञानतोऽप्यशक्त्या वा आलस्याद्दुष्टभावतः । कृतापराधं कृपया क्षन्तुमर्हसि मां विभो ।।
*485	अज्ञानादथ वा ज्ञानादशुभं यत् कृतं मया । क्षन्तव्यं तदशेषेण दास्येन च गृहाण माम् ।।
*486	उपचारापदेशेन कृतानहरहर्मया । अपचारानिमान् सर्वान् क्षमस्व पुरुषोत्तम ।।
*487	शिरसा प्रार्थितेनैवं प्रसन्नेव परात्मना । क्षान्तसर्वापचारेण करुणामृतवर्षिणा ।।
*488	वात्सल्यौदार्य सौशील्याद्यनन्त गुणशालिना । अशरण्यं शरण्येन कृपया परया स्वया ।।
*489	सुस्मितालोकमधुरमाहूयाद्भुतया गिरा । दत्तं तत्पदयोर्युग्मं स्वयमेव स्वमूर्धनि ।।
*490	वहंस्तच्चरणस्पर्श निहताशेष कल्मषः । आसित्वा सुचिरं तस्य पुरतः परया मुदा ।।
*491	समुत्थाय ततस्तस्मै भूयो भूयः प्रणम्य च ।
	पर्यङ्कासनोपचारः --
*492	स्मारयित्वा स्वकं धाम तद्यानाय प्रणम्य च ।। दत्वाऽथ पादुकायुग्मं तत्र देवं समानयेत् ।
*493	सपत्नीकं सानुयात्रं सद्वारपगणेश्वरम् ।। ततस्तदर्ह विन्यासं सोपधानं स्वलङ्कृतम् ।
*494	अनन्तभोग शयनमधिरूढे परात्मनि ।। आसीनयोस्तदा देव्योः देवपार्श्वे यथातथम् ।
*495	आसीनेसु यथाभागं सेनान्यादिषु सर्वतः ।। अथार्ध्यपाद्याचमन ताम्बूलादि यथोचितम् ।
*496	देवाय देवीयुक्ताय सानुगाय निवेद्य च ।। प्रणम्य दण्डवत् भूमौ भूयो भूयः पुरो हरेः ।
*497	अनुयागादिकं चाथ चिकीर्षंश्चाह्निकं विधिम् ।। दत्तानुज्ञः परेणापि गमनायात्मनो बहिः ।
	परिवारप्रार्थना --
*498	निर्गन्तुकामो निक्षिप्य देवं दौवारिकादिषु ।। सभयस्सानुतापश्च चण्डादीन् द्वारपालकान् ।
*499	कुमुदादीन् गणेशांश्च चक्रादीन्यायुधान्यपि ।। गरुडं च विशेषेण शेषं शेषाशनं तथा ।
*500	प्रणम्य धारयेद्देवं सस्नेहादरसाध्वसम् ।। निक्षिपन् जीवितमिव न्यस्यन्निव महानिधिम् ।
*501	निधित्सन्निव चक्षुः स्वम् अर्पयन्निव कल्पकम् ।। सर्वे भवन्तः सगणाः सन्नद्धाः सर्वदिक्ष्वपि ।
*502	सावधानाश्च तिष्ठन्तु निक्षिपामि भवत्स्वहम् ।। मम नाथं मम गुरुं पितरं मातरं च मे ।
*501	हरिं श्रियं भुवं चापि तान् पालयत सर्वतः ।। यथानिक्षिप्तरूपं मे सन्दर्शयत सर्वदा ।
*503	भवद्भ्यश्शरणं लब्ध्वा व्रजामि गतसाध्वसः ।।
	अन्ते भगवत्प्रार्थना --
*504	इति विज्ञाप्य तान् पश्चात् प्रार्थयेत हरिं गिरा । ननु देव त्वमेवैकः सस्थावरचरं जगत् ।।
*505	ब्रह्मादि स्थावरान्तं च परिपासि बिभर्षि च । संहरिष्यसि चाप्यन्ते रूपैः स्वैः स्वैर्यथेप्सितैः ।।
*506	केन त्वं पाल्यसे देव केन वा त्वं विहिंस्यसे । अतस्त्वमेव त्वां देव्यौ चण्डादीन् पालकानपि ।।
*507	मां च मामकमप्येतत् सर्वं गृहमशेषतः । पालयित्वा स्वसङ्कल्प मात्रेण मधुसूदन ।।
*508	त्वां मया त्वयि निक्षिप्तं विश्वस्तेनार्थिकल्पक । आगताय यथाकालं सर्व मे दातुमर्हसि ।।
*509	इति विज्ञाप्य पुरतः दण्डवत्प्रणिपत्य च ।
	पूजाऽनन्तरकर्तव्यानि --
*510	होमं पितृक्रियां पश्चात् अनुयागादिकं च यत् ।। सर्वमावेद्य तेनैव नियुक्तस्तच्चिकीर्षया ।
*511	वीक्षमाणस्तमेवैनं चक्षुषा स्तब्धपक्ष्मणा ।। मूर्ध्नि न्यस्ताञ्जलिपुटः विनिष्क्रम्य शनैश्शनैः ।
*512	बध्वा कवाटयुगलं रक्षां कृत्वा प्रणम्य च ।। होमाद्यमनुयागान्तं वैधं कर्म समाचरेत् ।
	पाञ्चकालिकधर्ममाहात्म्यम् --
*513	एवमेकदिनं वाथ द्विदिनं त्रिदिनं तु वा ।। मासं संवत्सरं वापि यावज्जीवितमेव वा ।
*514	वर्तेत भक्त्या परया वैष्णवस्तु चिरं सुखम् ।। प्रारब्धे मध्यतो विघ्नैः विच्छिन्नेऽप्यथ कर्मणि ।
*515	नानर्थो न च नैष्फल्यं न कृतांशस्य संक्षयः ।। प्रारब्धेष्वसमाप्तेषु विच्छिन्नेष्वन्यकर्मसु ।
*516	भवत्येवैतदखिलं वैदिकेष्वितरेष्वपि ।। कृतः स्वल्पांशकोऽप्यस्य स्थित्वा सुचिरमक्षयः ।
*517	त्रायते च स्वकर्तारं स्वशक्त्या भवभीतितः ।। श्रद्धावानधिकार्यस्मिन् युक्ते कर्मणि वैष्णवे ।
	अधिकारनिर्णयः --
*518	नापरः कुलवृत्तादि गुणः कर्तुर्विशेषतः ।। येन केन चिदेषित्रा भाव्यमस्मिंस्तु कर्मणि ।
*519	तस्मिन् सुदुर्लभे लब्धे कृपैवानन्तरक्रिया ।। ज्ञानकर्मतपोयोग युक्तानप्यधिकारिणः ।
*520	श्रद्धाहानिः परो दोषः च्यावयेदधिकारतः ।। स्वोक्तासूपनिषत्स्वेवं उक्तवानुत्तमः पुमान् ।	
*521	श्रद्धाश्रद्धे समुद्दिश्य तस्मात् श्रद्धा परो गुणः ।। नेह कालक्रियाकर्तृ द्रव्यदेशादि संश्रिता ।
*522	एषितारं तदिच्छां वा विहायास्ति नियन्त्रणा ।। निषेधाविषयीभावात् ऋते नैवापरो गुणः ।
*523	प्रीतिहेतुः परेशस्य स्वार्चनाङ्गेषु वस्तुषु ।। अत एवार्चनाङ्गानि द्रव्याणि गणयन् स्वयम् ।
*524	प्राह पत्रादिमात्राणि जातिवर्णादिभिर्विना ।। अहो हरिं ब्रुवन्नेवं मुक्तिमेष्यत्यहो अहो ।
*525	अहो अहो सुलभता कृपा चैवमहो अहो ।। अस्त्येव निर्मलं तोयमयत्नसुलभं भुवि ।
*526	दृश्यते च शुभा दूर्वा सुलभा सर्वदिक्ष्वपि ।। अस्ति जिह्वा हरिं स्तोतुं आत्मीयैवास्यमध्यगा ।
*527	स्वकरावपि कर्मण्यौ ध्यातुमस्त्येव मानसम् ।। अतो न हानिर्मन्त्राणां यागविघ्नकरी हरेः ।
*528	सामग्र्येषा हि संपूर्णा वक्त्राद्येकैकमेव तु ।। अज्ञानादथवा ज्ञानात् अपराधेषुं सत्स्वपि ।
*529	प्रायश्चित्तं क्षमस्वेति प्रार्थनैकैव केवलम् ।। सत्यसङ्कल्पसंयुक्ते सर्वज्ञे सर्वशक्तिके ।
*530	नित्यनिर्दोषनिस्सीम महाविभवयोगिनि ।। स्वाधीनत्रिविधाशेष चिदचिद्वस्तु शेषिणि ।
*531	निर्मलानन्तविज्ञान निधावुदधि शायिनि ।। स्वसङ्कल्पकृताशेष जगत्सृष्टि लयस्थितौ ।
*532	अर्चनादिष्वनर्हत्वात् न कश्चिन्नापराध्यति ।। अतोऽनङ्गीकृताशेष कर्तृदोषविमर्शया ।
*533	कृपयैवास्य देवस्य सर्वोऽप्यर्हति सत्क्रियाम् ।।
ग्रन्थसमाप्तिः --
*534	इत्यानुपूर्वी रचिता परस्य ब्रह्मणो हरेः । आराधनविधेस्सम्यक् वैष्णवानां मनः प्रिया ।।
*535	पठतां शृण्वतां चैनां विभूतिं श्रद्धयात्मना । श्रोतुमिच्छावतां चापि श्रुत्वा चाप्यनसूयताम् ।।
*536	भगवच्चरणाम्भोज परिचर्यैकविग्रहाम् । वर्धतां वैष्णवी लक्ष्मीः अक्षया भक्तिवृद्धिदा ।।
*537	अष्टोत्तरैरनुपमैः श्लोकानां पञ्चभिः शतैः । उपचारानुपूर्वीयं रचिता परमात्मनः ।।
	।। इति श्रीवङ्गिवंशेश्वर विरचिताः कारिकाः समाप्ताः ।। 	 
							 
  					
   

