।।प्र. 7।।
।।क. 1।।
।।सू. 1।।  सर्वांल् लोकान् पशुबन्धयाज्यभिजयति
।।सू. 2।।  तेन यक्ष्यमाणोऽमावास्यायां पौर्णमास्यां वा षड्ढोतारं मनसानुद्रुत्याहवनीये सग्रहं जुहोति सूर्यं ते चक्षुरिति
।।सू. 3।।  आग्नावैष्णवम् एकादशकपालं निर्वपति
।।सू. 4।।  अग्न्यन्वाधानस्य प्रत्याम्नायो भवति
।।सू. 5।।  सिद्धम् इष्टिः संतिष्ठते
।।सू. 6।।  धारयत्याहवनीयम्
।।सू. 7।।  उरु विष्णो विक्रमस्वेति स्रुवेणाहवनीये यूपाहुतिं जुहोति
।।सू. 8।।  स्रुचा वा चतुर्गृहीतेन
।।सू. 9।।  न दीक्षितस्य जुहुयात्
।।सू. 10।।  वैष्णवीम् ऋचम् अनूच्याच्छेत्यः
।।सू. 11।।  जुहुयाद् वा
।।सू. 12।।  यूपसकाशे वाग्निं मथित्वा तस्मिञ् जुहुयात्
।।सू. 13।।  स्रुवम् आज्यशेषं चाध्वर्युरादत्ते / तक्षा शस्त्रम्
।।सू. 14।।  यत्र यूपस् तद् यन्ति
।।सू. 15।।  यूप्या वृक्षाः पलाशखदिरबिल्वरौहीतकाः
।।सू. 16।।  पालाशं तेजस्कामो यज्ञकामो वा / खादिरं स्वर्गकामो वीर्यकामो वा / बैल्वम् अन्नाद्यकामो ब्रह्मवर्चसकामो वा / रौहीतकं प्रजाकामश् चक्षुष्कामो वा
।।सू. 17।।  समे जातम् अशाखाजं बहुपर्णशाखम् अप्रतिशुष्काग्रम् असुषिरम् अव्यावृत्तम् अघूर्णम् ऋजुम् ऊर्ध्वम् ऊर्ध्वशकलम् अग्र ईषदुपावनतं प्राग् उदक् प्रत्यग् {F वोपनतम्} {G वौपनतम्}
।।सू. 18।।  यं कामयेताप्रतिष्ठितः स्याद् इत्युक्तम्
।।सू. 19।।  अतिक्रम्य यूप्यान् यं जोषयते तम् अभिमन्त्रयते
।।क. 2।।
।।सू. 1।।  अत्यन्यान् अगाम् इति
।।सू. 2।।  अथैनम् उपस्पृशति तं त्वा जुषे वैष्णवं देवयज्याया इति
।।सू. 3।।  देवस् त्वा सविता मध्वानक्त्विति स्रुवेण सर्वतो मूलं पर्यणक्ति
।।सू. 4।।  ओषधे त्रायस्वैनम् इत्यूर्ध्वाग्रं दर्भम् अन्तर्धाय स्वधिते मैनं हिंसीरिति स्वधितिना प्रहरति
।।सू. 5।।  प्रथमपरापातिनं शकलम् आहरति
।।सू. 6।।  गुल्फदघ्ने वृश्चेज् जानुदघ्नेऽनक्षसङ्गं वा
।।सू. 7।।  दिवम् अग्रेण मा लेखीरिति प्राञ्चं पातयत्युदञ्चं प्राञ्चम् उदञ्चं वा
।।सू. 8।।  वनस्पते शतवल्शो विरोहेत्याव्रश्चने जुहोति
।।सू. 9।।  सहस्रवल्शा वि वयं रुहेमेत्यात्मानं प्रत्यभिमृश्य यं त्वायं स्वधितिरित्यन्वग्रम् अद्गांश् छिनत्ति
।।सू. 10।।  अच्छिन्नो रायः सुवीर इत्यग्रं परिवासयति
।।सू. 11।।  पञ्चारत्निम् इति काम्याः
।।सू. 12।।  एकारत्निप्रभृत्या त्रयस्त्रिंशदरत्नेरव्यवायेनैके समामनन्ति
।।सू. 13।।  यावान् यजमान ऊर्ध्वबाहुस् तावान्
।।सू. 14।।  यावान् वा रथे तिष्ठन्
।।सू. 15।।  ऊर्ध्वबाहुर् वा
।।सू. 16।।  पुरुषमात्री त्वेतस्यावमा मात्रा / अथ ततो वर्षीयान् / वर्षीयान् एव कार्य इत्येके
।।सू. 17।।  त्र्यरत्निश् चतुररत्निर् वा पालाशो निरूढपशुबन्धस्यातोऽन्यः सौम्यस्याध्वरस्येति वाजसनेयकम्
।।क. 3।।
।।सू. 1।।  मूलतोऽतष्टम् उपरम्
।।सू. 2।।  अष्टाश्रिरनुपूर्वोऽग्रतोऽणीयान् प्रज्ञाताग्निष्ठाश्रिरस्थूलोऽनणुः
।।सू. 3।।  अवतक्षणानां स्वरुरधिमन्थनश् च शकलः
।।सू. 4।।  अग्राच् चषालं पृथमात्रम् अष्टाश्रि मध्ये संनतम्
।।सू. 5।।  यं कामयेतान्योऽस्य लोकम् अभ्यारोहेद् इति तस्यान्यवृक्षस्य स्वरुचषाले कुर्यात्
।।सू. 6।।  यावद् उत्तमम् अङ्गुलिकाण्डं तावद् ऊर्ध्वं चषालाद् यूपस्यातिरिक्तं द्व्यङ्गुलं त्र्यङ्गुलं चतुरङ्गुलं वा
।।सू. 7।।  रथमात्री निरूढपशुबन्धस्य वेदिः
।।सू. 8।।  अक्षसंमिता पश्चात्तिर्यग् ईषया प्राची विपथयुगेन पुरस्ताद् यावता वा बाह्ये छिद्रे
।।सू. 9।।  अरत्निभिर् वा चतुर्भिः पश्चात् षड्भिः प्राची त्रिभिः पुरस्तात्
।।सू. 10।।  तां वेदं कृत्वा दर्शपूर्णमासवत्संनमनवर्जं प्राग् उत्तरात् परिग्राहात् कृत्वापरेण यूपावटदेशं संचरम् अवशिष्य वेद्यामुत्तरवेदिं दशपदां सोमे करोति
।।सू. 11।।  अंहीयसीं पुरस्ताद् इत्येके
।।सू. 12।।  तां युगेन यजमानस्य वा पदैर् विमाय शम्यया परिमिमीते
।।सू. 13।।  शम्यामात्री निरूढपशुबन्धस्योत्तरवेदिः
।।सू. 14।।  शम्यां पुरस्ताद् उदगग्रां निधाय स्फ्येनोदीचीम् अभ्यन्तरम् उपलिखति वित्तायनी मेऽसीति / एवं दक्षिणतः प्राचीं तिक्तायनी मेऽसीति / पश्चादुदीचीम् अवतान् मा नाथितम् इति / उत्तरतः प्राचीम् अवतान् मा व्यथितम् इति
।।क. 4।।
।।सू. 1।।  उत्तरस्माद् वेद्यंसाद् उदक्प्रक्रमे चात्वालः
।।सू. 2।।  तम् उत्तरवेदिवत् तूष्णीं शम्यया परिमित्य देवस्य त्वा सवितुः प्रसव इत्यभ्रिम् आदाय परिलिखितं रक्षः परिलिखिता अरातय इति त्रिः प्रदक्षिणं परिलिख्य तूष्णीं जानुदघ्नं त्रिवितस्तं वा खत्वोत्तरवेद्यर्थान् पांसून् हरति विदेरिति
।।सू. 3।।  सिंहीरसीत्युत्तरवेद्यां निवपति
।।सू. 4।।  एतेनैव यो द्वितीयस्याम् इति द्वितीयं यस् तृतीयस्याम् इति तृतीयम्
।।सू. 5।।  तूष्णीं चतुर्थं हृत्वोरु प्रथस्वोरु ते यज्ञपतिः प्रथताम् इत् प्रथयित्वा ध्रुवासीति शम्यया संहत्य देवेभ्यः कल्पस्वेत्यभिमन्त्र्य देवेभ्यः शुन्धस्वेत्यद्भिरवोक्ष्य देवेभ्यः शुम्भस्वेति सिकताभिरवकीर्य प्रोक्षणीशेषम् उत्तरत उत्तरवेद्यै निनीयापो रिप्रं निर्वहतेति स्फ्येनोदीचीम् एकस्फ्यां निःसार्य विभ्राड् बृहत् पिबतु सोम्यं मध्वायुर् दधद् यज्ञपतावविह्रुतम् / वातजूतो यो अभिरक्षति त्मना प्रजाः पिपर्ति बहुधा विराजतीत्युत्तरवेद्या अन्तान् कल्पयति
।।सू. 6।।  संमृशतीत्येके
।।क. 5।।
।।सू. 1।।  अथास्या मध्ये प्रादेशमात्रीं गोपदमात्रीम् अश्वशफमात्रीं वोत्तरनाभिं चतुःस्रक्तिं कृत्वा चतुःशिखण्डे युवती कनीने घृतप्रतीके भुवनस्य मध्ये / तयोर् देवा अधिसंवसन्त उत्तमे नाक इह मादयन्ताम् इत्युभे अभिमन्त्र्येन्द्रघोषस् त्वा वसुभिः पुरस्तात् पात्वित्येतैर् यथालिङ्गम् उत्तरवेदिं प्रोक्षति
।।सू. 2।।  त्वष्टा त्वा रूपैरुपरिष्टात् पात्विति मध्यम्
।।सू. 3।।  प्रोक्षणीशेषं दक्षिणत उत्तरवेद्यै निनयेच् छुचा त्वार्पयामीति द्वेष्यं मनसा ध्यायन्
।।सू. 4।।  पूर्ववद् एकस्फ्यां दक्षिणतो निःसार्य जुह्वां पञ्चगृहीतं गृहीत्वा सर्वत्र हिरण्यम् उपास्यन्न् अक्ष्णयोत्तरवेदिम् उत्तरनाभिं वा व्याघारयति
।।सू. 5।।  दक्षिणम् अंसम् उत्तरां श्रोणिं दक्षिणाम् उत्तरम् अंसं मध्यम् इति सिंहीरसीत्येतैः प्रतिमन्त्रम्
।।सू. 6।।  भूतेभ्यस् त्वेति स्रुचम् उद्गृह्य पौतुद्रवैः परिधिभिरुत्तरवेदिं परिदधाति विश्वायुरसीति मध्यमं ध्रुवक्षिद् असीति दक्षिणम् अच्युतक्षिद् असीत्युत्तरम्
।।सू. 7।।  परिधिसंधिना सर्वाहुतीर् जुहोति
।।क. 6।।
।।सू. 1।।  अग्नेर् भस्मासीत्युत्तरवेद्यां संभारान् निवपति गुल्गुलु सुगन्धितेजनं श्वेताम् ऊर्णास्तुकां पेत्वस्यान्तराशृङ्गीयां लूनस्यालूनपूर्वस्य वा
।।सू. 2।।  व्याघारणप्रभृति संभारनिवपनान्तम् उत्तरवेद्याम् उपर्यग्नौ धार्यमाण एके समामनन्ति
।।सू. 3।।  प्रोक्षान्तां कृत्वोदुम्बरशाखाभिः प्लक्षशाखाभिर् वा प्रच्छाद्य वसति यद्यसद्यस्कालः पशुर् भवति
।।सू. 4।।  आहवनीये प्रणयनीयम् इध्मम् आदीप्य सिकताभिरुपयम्याग्नये प्रणीयमानायानुब्रूहीति संप्रेष्यति / प्रणीयमानायानुब्रूहीति वा
।।सू. 5।।  उद्यम्याग्निम् आहवनीय उद्यतहोमं जुहोति यत् ते पावक चकृमा कच्चिद् आगः पूर्वो यत् सन्न् अपरो भवासि / घृतेन त्वं तन्वं वर्धयस्व मा मा हिंसीरधिगतं पुरस्तात् स्वाहेति
।।सू. 6।।  प्रथमायां त्रिरनूक्तायाम् उपयमनीभिरुपयम्य हरति
।।सू. 7।।  ऊर्णावन्तं प्रथमः सीद योनिम् इति होतुरभिज्ञायाग्ने बाधस्व वि मृधो नुदस्वापामीवा अप रक्षांसि सेध / अस्मात् समुद्राद् बृहतो दिवो नोऽपां भूमानम् उप नः सृजेह // यज्ञ प्रतितिष्ठ सुमतौ सुशेवा आ त्वा वसूनि पुरुधा विशन्तु / दीर्घम् आयुर् यजमानाय कृण्वन्न् अथामृतेन जरितारम् अङ्ग्धीह यज्ञः प्रत्यष्ठाद् इति संभारेषु प्रतिष्ठाप्य
।।क. 7।।
।।सू. 1।।  अग्नेः पुरीषम् असीत्युत्तरत उपयमनीर् न्युप्य मनुष्वत् त्वा निधीमहि मनुष्वत् समिधीमहि / अग्ने मनुष्वद् अङ्गिरो देवान् देवायते यजेत्युपसमिध्य द्वादशगृहीतेन स्रुचं पूरयित्वा सप्त ते अग्ने समिधः सप्त जिह्वा इति सप्तवत्या पूर्णाहुतिं जुहोति
।।सू. 2।।  अग्निर् वायुरादित्यो विष्णुर् यज्ञं नयतु प्रजानन् मैनं यज्ञहनो विदन् देवेभ्यो यज्ञं प्रब्रूतात् प्र प्र यज्ञपतिं तिर स्वाहेति चतस्रोऽतिमुक्तीर् जुहोति
।।सू. 3।।  एष पशुबन्धस्याहवनीयो यतः प्रणयति स गार्हपत्यः
।।सू. 4।।  प्रणीते चेद् अग्निहोत्रकाल एतस्मिन्न् एवाग्निहोत्रं जुहुयात्
।।सू. 5।।  एवम् अन्यत्र विप्रक्रान्ते तन्त्रे
।।सू. 6।।  इध्माबर्हिराहरति
।।सू. 7।।  त्रयोविंशतिदारुरिध्म आश्ववालः प्रस्तर ऐक्षवी विधृती कार्ष्मर्यमयाः परिधयः
।।क. 8।।
।।सू. 1।।  अग्नीन् परिस्तीर्य पाणिप्रक्षालनादि कर्म प्रतिपद्यते
।।सू. 2।।  यथार्थं पात्राणि प्रयुनक्ति
।।सू. 3।।  स्फ्यम् अग्निहोत्रहवणीं वसाहोमहवनीं द्वितीयां जुहूं पृषदाज्यधानीं द्वितीयाम् उपभृतं द्वे आज्यस्थाल्यौ हृदयशूलम् असिं कुम्भीं प्लक्षशाखां शाखापवित्रं कार्ष्मर्यमय्यौ वपाश्रपण्यौ द्विशूलाम् एकशूलां चौदुम्बरं मैत्रावरुणदण्डम् आस्यदघ्नं चुबुकदघ्नं वा रशने च
।।सू. 4।।  पवित्रे कृत्वा यजमान वाचं यच्छेति संप्रेष्यति
।।सू. 5।।  वाग्यतः पात्राणि संमृश्य प्रोक्षणीः संस्कृत्य ब्राह्मणम् आमन्त्र्य पात्राणि प्रोक्षत्यत्र वाचं विसृजते / स्फ्यम् आदायोत्तरं परिग्राहं परिगृह्य दर्शपूर्णमासवत् संप्रेष्यति / आज्येन दध्नोदेहीति संप्रैषान्तं नमति
।।सू. 6।।  स्रुचां संमार्जनकाले स्रुवं संमृज्य तस्यावृता स्वधितिम्
।।सू. 7।।  जुहूवद् वसाहोमहवनीम् उपभृद्वत् पृषदाज्यधानीम् / आज्यं निरुप्य दधि निर्वपति
।।सू. 8।।  अधिश्रयणवर्जं दधनि क्रियते
।।सू. 9।।  नैतस्य दध्नः संस्कारो विद्यत इत्यपरम्
।।क. 9।।
।।सू. 1।।  आज्यग्रहणकाले चतुर्जुह्वां गृह्णाति चतुरुपभृति
।।सू. 2।।  दधन्याज्यम् आनीय महीनां पयोऽसीति पृषदाज्यधान्यां पञ्चगृहीतं पृषदाज्यं ज्योतिरसि विश्वरूपं विश्वेषां देवानां समिद् इति वा
।।सू. 3।।  चतुर् ध्रुवायाम्
।।सू. 4।।  सादनकाल आज्यानि सादयति
।।सू. 5।।  उपभृद्वत् पृषदाज्यधानीम्
।।सू. 6।।  पूर्ववद् आज्यान्यभिमन्त्र्याग्रेणाहवनीयं यूपावटं परिलिखत्यर्धम् अन्तर्वेद्यर्धं बहिर्वेदि
।।सू. 7।।  पूर्ववद् अभ्रेरादानं परिलेखनश् च
।।सू. 8।।  अथ खनति यथा नाविरुपरं भविष्यतीति
।।सू. 9।।  अग्रेणावटं प्राञ्चं यूपं निधाय यत् ते शिक्वः परावधीत् तक्षा हस्तेन वास्या / आपस् तत् सर्वं जीवलाः शुन्धन्तु शुचयः शुचिम् इति यूपं प्रक्षाल्याथैनं यवमतीभिः प्रोक्षति / पृथिव्यै त्वेति मूलम् अन्तरिक्षाय त्वेति मध्यं दिवे त्वेत्यग्रम्
।।सू. 10।।  शुन्धतां लोकः पितृषदन इति प्रोक्षणीशेषम् अवटेऽवनीय यवोऽसीति यवम् अवास्य पितॄणां सदनम् असीति बर्हिषावस्तीर्य स्वावेशोऽसीति प्रथमपरापातिनं शकलम् अवास्य घृतेन द्यावापृथिवी आपृणेथाम् इति स्रुवेण शकले हुत्वा
।।क. 10।।
।।सू. 1।।  यूपायाज्यमानायानुब्रूहीति संप्रेष्यत्यज्यमानायानुब्रूह्यञ्ज्मो यूपम् अनुब्रूहीति वा
।।सू. 2।।  अथैनम् असंस्कृतेनाज्येन यजमानोऽग्रतः शकलेनानक्ति
।।सू. 3।।  ऐन्द्रम् असीति चषालम् अक्त्वा सुपिप्पलाभ्यस् त्वौषधीभ्य इति प्रतिमुच्य देवस् त्वा सविता मध्वानक्त्विति स्रुवेण संततम् अविच्छिन्दन्न् अग्निष्ठाम् अश्रिम् अनक्त्योपरात्
।।सू. 4।।  रशनादेशे त्रिः सर्वतो यूपं संमृशति
।।सू. 5।।  अञ्जनादि यूपं यजमानो नोत्सृजत्या परिव्ययणात्
।।सू. 6।।  यूपायोच्छ्रीयमाणायानुब्रूहीति संप्रेष्यत्युच्छ्रीयमाणायानुब्रूहीति वा
।।सू. 7।।  उद् दिवं स्तभानान्तरिक्षं पृणेत्युच्छ्रयति
।।सू. 8।।  ते ते धामानीत्यवटेऽवदधाति
।।सू. 9।।  विष्णोः कर्माणि पश्यतेति द्वाभ्याम् आहवनीयेनाग्निष्ठां संमिनोति
।।सू. 10।।  यं कामयेत तेजसैनम् इत्युक्तम्
।।सू. 11।।  अग्रम् आहवनीयम् उपनतं यूपस्यावनतं मूलम्
।।सू. 12।।  अनाविरुपरं कृत्वा ब्रह्मवनिं त्वा क्षत्रवनिम् इति प्रदक्षिणं पांसुभिः पर्यूह्य ब्रह्म दृंह क्षत्रं दृम्हेति मैत्रावरुणदण्डेन समं भूमिपरिदृंहणं कृत्वा
।।क. 11।।
।।सू. 1।।  उन् नम्भय पृथिवीम् इत्यद्भिः परिषिञ्चति
।।सू. 2।।  दर्भमय्यौ रशने भवतः / द्विगुणा द्विव्यायामा पशुरशना त्रिगुणा त्रिव्यायामा यूपस्य
।।सू. 3।।  देवस्य त्वा सवितुः प्रसव इति रशनाम् आदाय विष्णोः कर्माणि पश्यतेति सरशनेन पाणिना यूपम् उन्मार्ष्टि
।।सू. 4।।  तद् विष्णोः परमं पदम् इत्यग्रं प्रेक्षते / यूपाय परिवीयमाणायानुब्रूहीति सम्प्रेष्यति / परिवीयमाणायानुब्रूहीति वा
।।सू. 5।।  परिवीरसीति नाभिदघ्ने रशनया त्रिः प्रदक्षिणं यूपं परिव्ययति मध्यदेशे वा
।।सू. 6।।  यं कामयेतोर्जैनम् इत्युक्तम्
।।सू. 7।।  अधो दूरं परिव्ययेद् वृष्टिकामस्योपरि दूरम् अवृष्टिकामस्येत्येके
।।सू. 8।।  यं कामयेत स्त्र्यस्य जयेतेत्युपान्ते तस्य व्यतिषज्य न प्रवेष्टयेत्
।।सू. 9।।  यं कामयेत पुमान् अस्य जायेतेत्यान्तं तस्य प्रवेष्ट्याणिमति स्थविमत् प्रवीय दिवः सूनुरसीति स्वरुम् आदायान्तरिक्षस्य त्वा सानाववगूहामीत्युत्तरेणाग्निष्ठां मध्यमे रशणागुणेऽवगूहति
।।सू. 10।।  उत्तमे सर्वेषु वा / द्वयोरधरयोरिति वाजसनेयकम्
।।क. 12।।
।।सू. 1।।  पशुं स्नपयन्ति कूटकर्णकाणखण्डबण्डश्लोणसप्तशफवर्जम्
।।सू. 2।।  यद्यङ्गहीनः स्याद् अङ्गतो वा विरुज्येत
।।सू. 3।।  अथैकेषां वैष्णवीम् आग्नावैष्णवीं सारस्वतीं बर्हस्पत्याम् इति च हुत्वा प्रयोजयेत्
।।सू. 4।।  योऽपन्नदन् मलं तत् पशूनाम् इति विज्ञायते
।।सू. 5।।  इषे त्वेति बर्हिषी आदत्ते / उपवीरसीति प्लक्षशाखां बहुपर्णशाखाम् अप्रतिशुष्काग्राम् असुषिराम्
।।सू. 6।।  यं कामयेतापशुः स्याद् इत्यपर्णया तस्य शुष्काग्रयोपाकुर्यात्
।।सू. 7।।  तृणेनोपाकरोतीत्येके
।।सू. 8।।  बर्हिर्भ्यां प्लक्षशाखया च पुरस्तात् प्रत्यञ्चं पशुम् उपाकरोति / उपो देवान् दैवीर् विशः प्रजापतेर् जायमाना इति चैताभ्याम् उपस्पृशन्न् इन्द्राग्निभ्यां त्वा जुष्टम् उपाकरोमीति
।।सू. 9।।  पञ्चकृत्वो देवतोपदेशनम् उपाकरणे नियोजने प्रोक्षणे वपाया उद्धरणे हृदयस्याभिघारण इति
।।सू. 10।।  प्रजानन्तः प्रतिगृह्णन्ति पूर्व इति पञ्च हुत्वाग्निं मन्थति
।।सू. 11।।  अपि वाग्निं मथित्वोपाकुर्यात्
।।सू. 12।।  अग्नेर् जनित्रम् असीत्यधिमन्थनं शकलं निदधाति / वृषणौ स्थ इति प्राञ्चौ दर्भौ
।।सू. 13।।  उर्वश्यसीत्यधरारणिम् आदत्ते / पुरूरवा इत्युत्तरारणिम्
।।सू. 14।।  देवो वां सविता मध्वानक्त्वित्याज्यस्थाल्या बिलेऽङ्क्त्वा घृतेनाक्ते वृषणं दधाथाम् इत्युभे अभिमन्त्र्यायुरसीति समवधाय
।।क. 13।।
।।सू. 1।।  अग्नये मथ्यमानायानुब्रूहीति संप्रेष्यति / मथ्यमानायानुब्रूहीति वा
।।सू. 2।।  प्रथमायां त्रिरनूक्तायां त्रिः प्रदक्षिणम् अग्निं मन्थति / गायत्रं छन्दोऽनुप्रजायस्वेति प्रथमं त्रैष्टुभम् इति द्वितीयं जागतम् इति तृतीयम्
।।सू. 3।।  ततो यथाप्राशु मन्थति
।।सू. 4।।  यदि मथ्यमानो न जायेत राक्षोघ्नीरनुब्रूयात्
।।सू. 5।।  जातायानुब्रूहीति जाते संप्रेष्यति / प्रह्रियमाणायेति प्रहरन्
।।सू. 6।।  भवतं नः समनसावित्यग्रेणोत्तरं परिधिम् आहवनीये प्रहरति संधिना वा
।।सू. 7।।  अग्नावग्निश् चरति प्रविष्ट इति प्रहृत्य स्रुवेणाभिजुहोति
।।सू. 8।।  सावित्रेण रशनाम् आदाय पशोर् दक्षिणे बाहौ परिवीयोर्ध्वम् उत्कृष्यर्तस्य त्वा देवहविः पाशेनारभ इति दक्षिणेऽर्धशिरसि पाशेनाक्ष्णया प्रतिमुच्य धर्षा मानुषान् इत्युत्तरतो यूपस्य नियुनक्ति
।।सू. 9।।  दक्षिणत ऐकादशिनान्
।।सू. 10।।  अद्भ्यस् त्वौषधीभ्यः प्रोक्षामीति प्रोक्षति
।।सू. 11।।  अपां पेरुरसीति पाययति
।।सू. 12।।  स्वात्तं चित्सदेवं हव्यमापो देवीः स्वदतैनम् इत्युपरिष्टाद् अधस्तात् सर्वतश् च प्रोक्ष्य वेदं निधाय सामिधेनीभ्यः प्रतिपद्यते
।।क. 14।।
।।सू. 1।।  स्रुच्यम् आघार्य प्रत्याक्रम्य जुह्वा पशुं समनक्ति
।।सू. 2।।  सं ते प्राणो वायुना गच्छताम् इति शिरसि / सं यजत्रैरङ्गानीत्यंसोच्चलयोः / सं यज्ञपतिराशिषेति श्रोण्याम्
।।सू. 3।।  ध्रुवासमञ्जनादि कर्म प्रतिपद्यते समानम् आ प्रवरात्
।।सू. 4।।  षड् ऋत्विजः
।।सू. 5।।  दैवं च मानुषं च होतारौ वृत्वा पुनराश्राव्य मैत्रावरुणं प्रवृणीते मित्रावरुणौ प्रशास्तारौ प्रशास्त्राद् इति
।।सू. 6।।  तिष्ठति पशावेकादश प्रयाजान् यजति
।।सू. 7।।  समिद्भ्यः प्रेष्येति प्रथमं संप्रेष्यति / प्रेष्य प्रेष्येतीतरान्
।।सू. 8।।  चतुर्थाष्टमयोः प्रतिसमानीय दशेष्ट्वैकादशायाज्यम् अवशिनष्टि
।।सू. 9।।  तान् यजमानः प्राकृतैरादितश् चतुर्भिश् चतुरोऽनुमन्त्र्य चतुर्थस्यानुमन्त्रणेन दुरःप्रभृतींस् त्रीन् उत्तमेन शेषम्
।।सू. 10।।  प्रत्याक्रम्य जुह्वा स्वरुस्वधिती अनक्ति / त्रिः स्वरुं सकृत् स्वधितेरन्यतरां धाराम्
।।सू. 11।।  स्वरुम् अन्तर्धाय स्वधितिना पशुं समनक्ति घृतेनाक्तौ पशुं त्रायेथाम् इति शिरसि
।।सू. 12।।  न वा स्वधितिना स्वरुणैव
।।सू. 13।।  अक्तया शृतस्यावद्यति पशुम् इतरया विशास्ति
।।सू. 14।।  शमित्रे स्वधितिं प्रयच्छन्न् आह शमितरेषा तेऽश्रिः स्पष्टास्त्विति
।।क. 15।।
।।सू. 1।।  पर्यग्नये क्रियमाणायानुब्रूहीति संप्रेष्यति / पर्यग्नयेऽनुब्रूहीति वा
।।सू. 2।।  आहवनीयाद् उल्मुकम् आदायाग्नीध्रः परि वाजपतिः कविरिति त्रिः प्रदक्षिणं पर्यग्नि करोति पशुं यूपम् आहवनीयं शामित्रदेशं चात्वालम् / आज्यानि चेत्येके
।।सू. 3।।  प्रत्यपिसृज्योल्मुकं त्रिः प्रतिपर्येति
।।सू. 4।।  प्रजानन्तः प्रतिगृह्णन्ति पूर्व इति पर्यग्नौ क्रियमाणेऽपाव्यानि जुहोत्येकं द्वे त्रीणि चत्वारि वा
।।सू. 5।।  पशुपतेः पशवो विरूपाः सदृशा उत / तेषां यं वव्रिरे देवास् तं स्वराड् अनुमन्यताम् इति द्वितीयाम्
।।सू. 6।।  ये बध्यमानम् इति प्रमुच्यमाने / प्रमुञ्चमाना इति प्रणीयमाने
।।सू. 7।।  रेवतीर् यज्ञपतिं प्रियधा विशतेति वपाश्रपणीभ्यां पशुम् अन्वारभेते अध्वर्युर् यजमानश् च / आश्राव्य प्रत्याश्राविते संप्रेष्यत्युपप्रेष्य होतर् हव्या देवेभ्य इति
।।सू. 8।।  प्रास्मा अग्निं भरत स्तृणीत बर्हिरिति होतुरभिज्ञायाहवनीयाद् उल्मुकम् आदायाग्नीध्रः पूर्वः प्रतिपद्यते
।।सू. 9।।  शमिता पशुं नयति
।।सू. 10।।  उरो अंतरिक्षेत्यन्तरा चात्वालोत्करावुदञ्चं पशुं नयन्ति
।।सू. 11।।  नाना प्राणो यजमानस्य पशुनेत्यध्वर्युर्जपति
।।क. 16।।
।।सू. 1।।  ऊवध्यगोहं पार्थिवं खनताद् इत्यभिज्ञायोवध्यगोहं खनति
।।सू. 2।।  अभिपर्यग्निकृते देश उल्मुकं निदधाति
।।सू. 3।।  स शामित्रः
।।सू. 4।।  तं दक्षिणेन प्रत्यञ्चं पशुम् अवस्थाप्य पृथिव्याः संपृचः पाहीति तस्याधस्ताद् बर्हिरुपास्यत्युपाकरणयोरन्यतरत्
।।सू. 5।।  तस्मिन् संज्ञपयन्ति प्रत्यक्शिरसम् उदीचीनपादम्
।।सू. 6।।  अमायुं कृण्वन्तं संज्ञपयतेत्युक्त्वा पराङ् आवर्ततेऽध्वर्युः
।।सू. 7।।  स्वर्विद् असि स्वर् वित्त्वा स्वरिहि स्वर् मह्यं स्वः पशुभ्यः / लोकविद् असि लोकं वित्त्वा लोकम् इहि लोकं मह्यं लोकं पशुभ्यः / गातुविद् असि गातुं वित्त्वा गातुम् इहि गातुं मह्यं गातुं पशुभ्यः / नाथविद् असि नाथं वित्त्वा नाथम् इहि नाथं मह्यं नाथं पशुभ्यः / न वा उवेतन् म्रियसे न रिष्यसि देवाँ इदेषि पथिभिः सुगेभिः यत्र यन्ति सुकृतो नापि दुष्कृतस्तत्र त्वा देवः सविता दधातु // आशानां त्वाशापालेभ्य इत्येषा / विश्वा आशा मधुना संसृजाम्यनमीवा आप ओषधयो भवन्तु / अयं यजमानो मृधो व्यस्यताम् / अगृभीताः पश्वः सन्तु सर्व इत्युक्त्वा पराङ् आवर्तते यजमानः // नाना प्राणो यजमानस्य पशुनेत्यध्वर्युर् जपति
।।क. 17।।
।।सू. 1।।  यासाम् ऊधश् चतुर्बिलं मधोः पूर्णं घृतस्य च / ता नः सन्तु पयस्वतीरस्मिन् गोष्ठे वयोवृधः // इह पशवो विश्वरूपा रमन्ताम् अस्मिन् यज्ञे विश्वविदो घृताचीः / अग्निं कुलायम् अभिसंवसाना अस्माँ अवन्तु पयसा घृतेनेति पृषदाज्यम् अवेक्षमाणौ वाग्यतावासाते अध्वर्युर् यजमानश् च
।।सू. 2।।  इन्द्रस्य भगः सुविते दधातनेमं यज्ञं यजमानं च सूरौ / यो नो द्वेष्ट्यनु तं रवस्वानागसो यजमानस्य वीरा इति च वाश्यमानेऽवेक्षेते
।।सू. 3।।  यत् पशुर् मायुम् अकृतेति संज्ञप्ते संज्ञप्तहोमं जुहोति
।।सू. 4।।  शमितार उपेतनेति वपाश्रपणीभ्यां पशुम् उपैतोऽध्वर्युर् यजमानश् च
।।सू. 5।।  पशोः पाशं प्रमुञ्चत्यदितिः पाशं प्रमुमोक्त्वेतम् इति
।।सू. 6।।  संवेष्ट्य रशनां ग्रीवासु निधायैकशूलयोपसज्य चात्वाल उदस्यत्यरातीयन्तम् अधरं करोमीति
।।सू. 7।।  यद्यभिचरेद् अरातीयन्तम् अधरं कृणोमि यं द्विष्मस् तस्मिन् प्रतिमुञ्चामि पाशम् इति तया वृक्षं स्थाणुं स्तम्भं वापिदध्यात्
।।क. 18।।
।।सू. 1।।  ततः प्रतिप्रस्थाता पत्नीम् उदानयति
।।सू. 2।।  नमस् त आतानेति पत्न्यादित्यम् उपतिष्ठते
।।सू. 3।।  अनर्वा प्रेहीति प्राचीम् उदानयत्यनुमन्त्रयत इत्येके
।।सू. 4।।  आपो देवीः शुद्धायुव इति चात्वाले पत्न्यपोऽवमृशत्यृत्विजो यजमानश् च
।।सू. 5।।  न पत्नीत्येके
।।सू. 6।।  अद्भिः पशोः सर्वान् प्राणान् आप्याययति
।।सू. 7।।  सर्वाण्यङ्गान्यध्वर्युरभिषिञ्चति पत्न्याप्याययति / एतद् वा विपरीतम् / वाक् त आप्यायताम् इत्येतैर् यथालिङ्गम्
।।सू. 8।।  या ते प्राणाञ् छुग् जगामेति हृदयदेशम्
।।सू. 9।।  मेढ्रं त आप्यायताम् इति मेढ्रम्
।।सू. 10।।  शुद्धाश् चरित्रा इति पादान्
।।सू. 11।।  एकैकम् आप्याय्य जपति शम् अद्भ्य इति पुरा स्तोकानां भूमेः प्रापणात्
।।सू. 12।।  शम् ओषधीभ्यः शं पृथिव्या इति भूम्यां शेसं निनीयौषधे त्रायस्वैनम् इत्युपाकरणयोरवशिष्टं दक्षिणेन नाभिम् अन्तर्धाय स्वधिते मैनं हिंसीरिति स्वधितिना पार्श्वतस् तिर्यग् आच्छ्यति
।।सू. 13।।  बर्हिषोऽग्रं सव्येन पाणिनादत्ते
।।सू. 14।।  अथ मध्यं यत आच्छ्यति तद् उभयतो लोहितेनाङ्क्त्वा रक्षसां भागोऽसीत्युत्तरम् अपरम् अवान्तरदेशं निरस्याथैनत् सव्येन पदाभितिष्ठतीदम् अहं रक्षोऽवबाध इदम् अहं रक्षोऽधमं तमो नयामीति
।।क. 19।।
।।सू. 1।।  इषे त्वेति वपाम् उत्खिद्य घृतेन द्यावापृथिवी प्रोर्ण्वाथाम् इति वपया द्विशूलां प्रच्छाद्योर्जे त्वेति तनिष्ठेऽन्तत एकशूलयोपतृणत्ति
।।सू. 2।।  देवेभ्यः कल्पस्वेत्यभिमन्त्र्य देवेभ्यः शून्धस्वेत्यद्भिरवोक्ष्य देवेभ्यः शूम्भस्वेति स्वधितिना वपां निमृज्याच्छिन्नो रायः सुवीर इन्द्राग्निभ्यां त्वा जुष्टाम् उत्कृन्तामीत्युत्कृन्तति
।।सू. 3।।  मुष्टिना शमिता वपोद्धरणम् अपिधायास्त आ वपाया होमात्
।।सू. 4।।  प्रत्युष्टं रक्षः प्रत्युष्टा अरातय इति शामित्रे वपां प्रतितप्य नमः सूर्यस्य संदृश इत्यादित्यम् उपस्थायोर्वन्तरिक्षम् अन्विहीत्यभिप्रव्रजति
।।सू. 5।।  उल्मुकैकदेशम् आदायाग्नीध्रः पूर्वः प्रतिपद्यते
।।सू. 6।।  वपाश्रपणी पुनरन्वारभते यजमानः
।।सू. 7।।  उल्मुकैकदेशम् आहवनीये प्रत्यपिसृजति
।।सू. 8।।  निर्दग्धं रक्षो निर्दग्धा अरातय इत्याहवनीयस्यान्तमेऽङ्गारे वपां निकूड्यान्तरा यूपम् आहवनीयं च दक्षिणातिहृत्य प्रतिप्रस्थात्रे प्रयच्छति
।।सू. 9।।  तां दक्षिणत आसीनः प्रतिप्रस्थाताहवनीये श्रपयति
।।क. 20।।
।।सू. 1।।  वायो वीहि स्तोकानाम् इति बर्हिषोऽग्रम् अधस्ताद् वपाया उपास्यति
।।सू. 2।।  त्वाम् उ ते दधिरे हव्यवाहम् इति स्रुवेण वपाम् अभिजुहोति
।।सू. 3।।  प्रादुर्भूतेषु स्तोकेषु स्तोकेभ्योऽनुब्रूहीति संप्रेष्यति
।।सू. 4।।  अलोहिनीं सुशृतां कृत्वा सुपिप्पला ओषधीः कृधीति दक्षिणस्यां वेदिश्रोण्यां बर्हिषि प्लक्षशाखायाम् आसाद्य प्रयुता द्वेषांसीति वपाश्रपणी प्रवृह्य निधाय घृतवति शब्दे जुहूपभृतावादाय दक्षिणातिक्रम्याश्राव्य प्रत्याश्राविते संप्रेष्यति स्वाहाकृतीभ्यः प्रेष्य स्वाहाकृतिभ्यः प्रेष्येति वा
।।सू. 5।।  वषट्कृते हुत्वा प्रत्याक्रम्य शेषेण ध्रुवाम् अभिघार्य पृषदाज्यम् अभिघारयत्यथ वपाम् / एतद् वा विपरीतम्
।।सू. 6।।  नोपभृतम्
।।सू. 7।।  आज्यभागौ यजति
।।सू. 8।।  तौ न पशौ करोति / न सोम इत्येके
।।सू. 9।।  स्वाहा देवेभ्य इति पूर्वं परिवप्यं हुत्वा जुह्वाम् उपस्तीर्य हिरण्यशकलम् अवधाय कृत्स्नां वपाम् अवदाय हिरण्यशकलम् उपरिष्टात् कृत्वाभिघारयति
।।सू. 10।।  एवं पञ्चावत्ता भवति
।।सू. 11।।  चतुरवत्तिनोऽपि पञ्चावत्तैव स्यात्
।।क. 21।।
।।सू. 1।।  इन्द्राग्निभ्यां छागस्य वपाया मेदसोऽनुब्रूहीन्द्राग्निभ्यां छागस्य वपाया मेदसः प्रेष्येति संप्रैषौ
।।सू. 2।।  जातवेदो वपया गच्छ देवान् इति वषट्कृते हुत्वा प्रत्याक्रम्य देवेभ्यः स्वाहेत्युत्तरं परिवप्यं हुत्वा वपोद्धरणम् अभिघारयत्युत्तरतस् तिष्ठन्
।।सू. 3।।  प्रतिप्रस्थाताहवनीये वपाश्रपणी प्रहरति स्वाहोर्ध्वनभसं मारुतं गच्छतम् इति प्राचीं द्विशूलां प्रतीचीम् एकशूलाम् / एतद् वा विपरीतम्
।।सू. 4।।  अथैने अध्वर्युः संस्रावेणाभिजुहोति
।।सू. 5।।  अत्र यजमानो वरं ददात्यनड्वाहं तिस्रो वा धेनूस् तिस्रो वा दक्षिणाः
।।सू. 6।।  समुत्क्रम्य सहपत्नीकाः पञ्चभिश् चत्वाले मार्जयन्ते // आपो हि ष्ठा मयोभुव इति तिस्रः // इदम् आपः प्रवहतावद्यं च मलं च यत् / यद् वाभिदुद्रोहानृतं यद् वा शेपे अभीरुणम् // आपो मा तस्माद् एनसो विश्वान्मुञ्चत्वंहसः / निर्मा मुञ्चामि शपथान्निर्मा वरुणादधि / निर्मा यमस्य पड्बीशात्सर्वस्माद्देवकिल्बिषादथो मनुष्यकिल्बिषादिति
।।क. 22।।
।।सू. 1।।  पशुपुरोडाशस्य पात्रसंसादनादि कर्म प्रतिपद्यते
।।सू. 2।।  यथार्थं पात्रयोगः
।।सू. 3।।  निर्वपणकाले व्रीहिमयं पशुपुरोडाशं निर्वपत्येकादशकपालं द्वादशकपालं वा
।।सू. 4।।  यद्देवतः पशुस् तद्देवतो भवति
।।सू. 5।।  हविष्कृता वाचं विसृज्य पशुं विशास्ति
।।सू. 6।।  हृदयं जिह्वा वक्षो यकृद् वृक्यौ सव्यं दोरुभे पार्श्वे दक्षिणा श्रोणिर् गुदतृतीयम् इति दैवतानि / दक्षिणं दोः सव्या श्रोणिर् गुदतृतीयम् इति सौविष्टकृतानि / क्लोमानं प्लीहानं पुरीततं वनिष्ठुम् अध्यूध्नीं मेदो जाघनीम् इत्युद्धरति
।।सू. 7।।  गुदं मा निर्व्लेषीरिति संप्रेष्यति
।।सू. 8।।  मा विपर्यास्त इत्यर्थो भवति
।।सू. 9।।  उदक्पवित्रे कुम्भ्यां पशुमवधाय शूले प्रणीक्ष्य हृदयं शामित्रे श्रपयति
।।सू. 10।।  अवहननादि कर्म प्रतिपद्यते
।।सू. 11।।  वपया प्रचर्य पुरोडाशेन प्रचरति / शृते वा पशौ
।।सू. 12।।  इन्द्राग्निभ्यां पुरोडाशस्यानुब्रूहीन्द्राग्निभ्यां पुरोडाशस्य प्रेष्येति संप्रैषौ // इन्द्राग्निभ्यां पुरोडाशस्यावदीयमानस्यानुब्रूहीन्द्राग्निभ्यां पुरोडाशस्य प्रेष्येति वा
।।सू. 13।।  अग्नयेऽनुब्रूह्यग्नये प्रेष्येति स्विष्टकृतः संप्रैषौ
।।क. 23।।
।।सू. 1।।  प्राशित्रम् अवदायेडां न यजमानभागम्
।।सू. 2।।  हविराहुतिप्रभृतीडान्तः संतिष्ठते
।।सू. 3।।  उपहुतां मैत्रावरुणषष्ठा भक्षयित्वा पूर्ववत् प्रस्तरे मार्जयित्वा स्रुवेण पृषदाज्यस्योपहत्य वेदेनोपयम्य त्रिः पृच्छति शृतं हवीः3 शमितरिति
।।सू. 4।।  शृतम् इतीतरः प्रत्याह
।।सू. 5।।  अर्धाध्वे द्वितीयं प्राप्य तृतीयम्
।।सू. 6।।  पूषा मा पशुपाः पात्विति प्रथमेऽभिप्रव्रजति / पूषा मा पथिपाः पात्विति द्वितीये / पूषा माधिपाः पात्विति तृतीये
।।सू. 7।।  शूलात् प्रवृह्य हृदयं कुम्भ्याम् अवधाय सं ते मनसा मन इति पृषदाज्येन हृदयम् अभिघारयत्युत्तरतः परिक्रम्य
।।सू. 8।।  आज्येन पशुं यस्त आत्मा पशुषु प्रविष्ट इति
।।सू. 9।।  स्वाहोष्मणोऽव्यथिष्या इत्युद्यन्तम् ऊस्माणम् अनुमन्त्रयते
।।सू. 10।।  पशुं हरन् पार्श्वतो हृदयशूलं धारयत्यनुपस्पृशन्न् आत्मानम् इतरांश् च
।।सू. 11।।  अन्तरा यूपम् आहवनीयं च दक्षिणातिहृत्य पञ्चहोत्रा षड्ढोत्रा वा दक्षिणस्यां वेदिश्रोण्याम् आसाद्य चतसृषूपस्तृनीते जुहूपभृतोर् वसाहोमहवन्यां समवत्तधान्याम् इति
।।सू. 12।।  जुहूपभृतोर् हिरण्यशकलाववधाय बर्हिषि प्लक्षशाखायाम् अवदानान्यवद्यन् संप्रेष्यति
।।क. 24।।
।।सू. 1।।  मनोतायै हविषोऽवदीयमानस्यानुब्रूहीति
।।सू. 2।।  हृदयस्याग्रेऽवद्यति / अथ जिह्वाया अथ वक्षसो याथाकामीतरेषाम्
।।सू. 3।।  मध्यतो गुदस्यावद्यतीत्युक्तम्
।।सू. 4।।  यथोद्धृतं वा
।।सू. 5।।  दैवतानां द्विर्द्विरवदाय जुह्वाम् अवदधाति / उपभृति सौविष्टकृतानां सकृत्सकृत्
।।सू. 6।।  गुदं त्रैधं विभज्य स्थविमद् उपयड्भ्यो निधाय मध्यमं द्वैधं विभज्य दैवतेष्ववदधाति / अणिमत् सौविष्टकृतेषु
।।सू. 7।।  अपि वा द्वैधं विभज्य स्थविमद् उपयड्भ्यो निधायेतरत् त्रैधं विभज्य मध्यं द्वैधं विभज्य दैवतेष्ववदधाति / अणिमत् सौविष्टकृतेषु स्थविष्ठम् इडायाम्
।।सू. 8।।  त्रेधा मेदोऽवद्यति द्विभागं स्रुचोस् तृतीयं समवत्तधान्याम्
।।सू. 9।।  यूषे मेदोऽवधाय मेदसा स्रुचौ प्रावृत्य हिरण्यशकलावुपरिष्टात्कृत्वाभिघारयति
।।सू. 10।।  समवत्तधान्यां षडाद्यानीडामवद्यति वनिष्ठुं सप्तमम् / षड्भ्यो वा वनिष्ठोः सप्तमात्
।।सू. 11।।  अनस्थिभिरिडां वर्धयति
।।सू. 12।।  क्लोमानं प्लीहानं पुरीततम् इत्यन्ववधाय यूष्णोपसिच्याभिघारयति
।।क. 25।।
।।सू. 1।।  अपां त्वौषधीनां रसं गृह्णामीति वसाहोमहवन्यां वसाहोमं गृह्णाति
।।सू. 2।।  स्वधितिना धारां छिनत्ति
।।सू. 3।।  द्विः पञ्चावत्तिनः
।।सू. 4।।  श्रीरसीति पार्श्वेन वसाहोमं प्रयौति
।।सू. 5।।  वातस्य त्वा ध्रज्या इति तेनैवापिदधाति / स्वधितिना वा प्रयौति / स्वधितिनापिदधातीत्येके
।।सू. 6।।  अथ यन् न शीर्ष्णोऽवद्यति नांसयोर् नाणूकस्य नापरसक्थ्योरनवदानीयानि
।।सू. 7।।  तानि शृतैः संनिधाय संमृशत्यैन्द्रः प्राणो अङ्गे-अङ्ग इति
।।सू. 8।।  अथ हविषा प्रचरति
।।सू. 9।।  इन्द्राग्निभ्यां छागस्य हविषोऽनुब्रूहीन्द्राग्निभ्यां छागस्य हविषः प्रेष्येति संप्रैषौ
।।सू. 10।।  याज्याया अर्धर्चे प्रतिप्रस्थाता वसाहोमं जुहोति घृतं घृतपावानः पिबतेति
।।सू. 11।।  उद्रेकेण दिशः प्रदिश इति प्रतिदिशं जुहोति / मध्ये पञ्चमेन
।।सू. 12।।  प्राञ्चम् उत्तमं संस्थाप्य नमो दिग्भ्य इत्युपतिष्ठते
।।सू. 13।।  वषट्कृते जुहोति
।।सू. 14।।  अत्र वा दिशः प्रति यजेत् / उपरिष्टाद् वा वनस्पतेः स्विष्टकृतो वा
।।सू. 15।।  प्रत्याक्रम्य जुह्वाम् उपस्तीर्य सकृत् पृषदाज्यस्योपहत्य द्विरभिघार्य वनस्पतयेऽनुब्रूहि वनस्पतये प्रेष्येति संप्रैषौ / वषट्कृते जुहोति
।।सू. 16।।  स्विष्टकृद् वद्यजमानोऽनुमन्त्रयते
।।सू. 17।।  उपर्य्औ@आहवनीये जुह्वाम्औ@औपभृतानि विपर्यस्यन्न् आहाग्नये स्विष्टकृतेऽनुब्रूह्यग्नये स्विष्टकृते प्रेष्येति संप्रैषौ
।।सू. 18।।  वषट्कृते हुत्वा प्रत्याक्रम्यायतने स्रुचौ सादयति
।।क. 26।।
।।सू. 1।।  अत्रेडाया निरवदानम् एके समामनन्ति
।।सू. 2।।  अवान्तरेडाम् अवद्यति
।।सू. 3।।  मेद उपस्तीर्य मेदसाभिघारयति
।।सू. 4।।  यं कामयेतापशुः स्याद् इत्यमेदस्कं तस्मा इत्युक्तम्
।।सू. 5।।  उपहूतां मैत्रावरुणषष्ठा भक्षयन्ति / प्रतिप्रस्थाता सप्तमः
।।सू. 6।।  वनिष्ठुम् अग्नीधे षडवत्तं संपादयति
।।सू. 7।।  अध्यूध्नीं होत्रे हरति
।।सू. 8।।  अग्नीद् औपयजान् अङ्गारान् आहरोपयष्टरुपसीद ब्रह्मन् प्रस्थास्यामः समिधम् आधायाग्नीत् परिधींश् चाग्निं च सकृत्-सकृत् संमृड्ढीति संप्रेष्यति
।।सू. 9।।  आग्नीध्राद् औपयजान् अङ्गारान् आहरति / होत्रीय उपयजति
।।सू. 10।।  शामित्रान् निरूढपशुबन्ध उत्तरस्यां वेदिश्रोण्याम्
।।सू. 11।।  गुदकाण्डम् एकादशधा तिर्यक् छित्त्वासंभिन्दन्न् अपर्यावर्तयन्न् अनूयाजानां वषट्कृते-वषट्कृत एकैकं गुदकाण्डं प्रतिप्रस्थाता हस्तेन जुहोति समुद्रं गच्छ स्वाहेत्येतैः प्रतिमन्त्रम्
।।सू. 12।।  सर्वाणि हुत्वाद्भ्यस् त्वौषधीभ्य इति बर्हिषि लेपं निमृज्य मनो मे हार्दि यच्छेति जपति / पृषदाज्यं जुह्वाम् आनीय पृषदाज्यधानीम् उपभृतं कृत्वा तेनैकादशानूयाजान् यजति
।।सू. 13।।  देवेभ्यः प्रेष्येति प्रथमं संप्रेष्यति / प्रेष्य प्रेष्येतीतरान्
।।सू. 14।।  तान् यजमानः प्राकृतैरनुमन्त्रयते
।।क. 27।।
।।सू. 1।।  प्रथमेनाद्यांश् चतुरो दशमं च / द्वितीयेन प्राग् वनस्पतेः / उत्तमेन शेषम्
।।सू. 2।।  उत्तरयोर् विकारेषूभौ होतारं चोदयतोऽध्वर्युर् मैत्रावरुणश् च यजेति
।।सू. 3।।  अत्र स्वरोरञ्जनम् एके समामनन्ति
।।सू. 4।।  प्रत्याक्रम्य जुह्वां स्वरुम् अवधायानूयाजान्ते जुहोति द्याम् ते धूमो गच्छत्वन्तरिक्षम् अर्चिः पृथिवीं भस्मना पृणस्व स्वाहेति
।।सू. 5।।  समानम् आ प्रत्याश्रावणात्
।।सू. 6।।  सूक्तवाकप्रैषो विक्रियते
।।सू. 7।।  तं मैत्रावरुणो ब्रूयाद् अग्निम् अद्य होतारम् अवृणीतेति
।।सू. 8।।  ध्रुवावर्जं चतसृभिः परिधीन् अभिजुहोति
।।सू. 9।।  दक्षिणेन विहारं जाघनीं हृत्वा तया पत्नीः संयाजयन्ति
।।सू. 10।।  आज्येन सोमत्वष्टाराविष्ट्वोत्तानायै जाघन्यै देवानां पत्नीभ्योऽवद्यति / नीच्या अग्नये गृहपतये
।।सू. 11।।  उत्तानायै होत्र इडाम् अवद्यति नीच्या अग्नीधे
।।सू. 12।।  तां पत्न्यै प्रयच्छति तां साध्वर्यवेऽन्यस्मै वा ब्राह्मणाय
।।सू. 13।।  बाहुं शमित्रे
।।सू. 14।।  तं स ब्राह्मणाय यद्यब्राह्मणो भवति
।।सू. 15।।  यज्ञ यज्ञं गच्छेति त्रीणि समिष्टयजूंषि हुत्वानुपस्पृशन् हृदयशूलम् उदङ् परेत्यासंचरेऽप उपनिनीय शुष्कार्द्रयोः संधावुद्वासयति शुग् असीति द्वेष्यं मनसा ध्यायन्
।।सू. 16।।  सुमित्रा न आप ओषधय इति तस्मिंश् चात्वाले वा सहपत्नीका मार्जयित्वा धाम्नो-धाम्नो राजन्न् उद् उत्तमम् इत्यादित्यम् उपस्थायैधोऽस्येधिषीमहीत्याहवनीये समिध आधायापो अन्वचारिषम् इत्युपतिष्ठन्ते
।।क. 28।।
।।सू. 1।।  इष्टिविधो वा अन्यः पशुबन्धः सोमविधोऽन्यः / स यत्रैतदपः प्रणयति पूर्णपात्रं निनयति विष्णुक्रमान्क्रामति स इष्टिविधोऽतोऽन्यः सोमविध इति वाजसनेयकम्
।।सू. 2।।  यूपं यजमान उपतिष्ठते नमः स्वरुभ्यः सन्नान् मावगातापश्चाद्दघ्वान्नम् भूयासम् // शृङ्गाणीवेच् छृङ्गिणां संददृश्रिरे चषालवन्तः स्वरवः पृथिव्याम् / ते देवासः स्वरवस् तस्थिवांसो नमः सखिभ्यः सन्नान् मावगात // आशासानः सुवीर्यम् इति च
।।सू. 3।।  उपस्थाय यज्ञ शं च म इति जपति
।।सू. 4।।  आहुत्यै वा एतं वनस्पतिभ्यः प्रच्यावयन्त्युपयज्य मनुष्याः प्रयान्ति / यूपो वै यज्ञस्य दुरिष्टम् आमुञ्चते / यद् यूपम् उपस्पृशेद् दुरिष्टं यज्ञस्यामुञ्चेत् तम् अभिमन्त्रयेत वायवेष ते वायवित्येकम् / वायवेतौ ते वायविति द्वौ / वायवेते ते वायविति बहून्
।।सू. 5।।  ऐन्द्राग्नो निरूढपशुबन्धः सौर्यः प्राजापत्यो वा
।।सू. 6।।  तेन संवत्सरे-सम्वत्सरे यजेत / षट्सु-षट्सु मासेष्वित्येके
।।सू. 7।।  ऋतुव्यावृत्तौ सूयवस आवृत्तिमुख-आवृत्तिमुखे वा
।।सू. 8।।  मांसीयन्ति ह वा अग्नयोऽजुह्वतो यजमानस्य / ते यजमानमेव ध्यायन्ति / यजमानं संकल्पयन्ति / पचन्ति ह वा अन्येष्वग्निषु वृथामांसम् / अथैतेषां नान्या मांसाशा विद्यते / यस्यो चैते भवन्ति तं ततो नानीजानं पशुना संवत्सरोऽतीयात् / आयुष्यो ह वा अस्यैष आत्मनिष्क्रयण इति वाजसनेयकं भवति भवति
