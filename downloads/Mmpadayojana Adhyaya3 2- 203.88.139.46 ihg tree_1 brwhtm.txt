तृतीयाध्याये द्वितीय पादः 
3.2.1.
1.	ब्रह्मैवेत्यादि। प्राक्तानाध्याययुग्मे-- प्राक्तानं यत् अद्याययुग्मं प्रथमद्वितीयात्मकं तस्मिन्। स्वैः-- स्वकीयैः। स्वभावैः-- असाधारणधर्मैः। सहेति शेषः। ब्रह्मैव। बहुमुखम्-- बहुप्रकारं, क्रियाविशेषणम्। अवदत्-- व्यक्ततया  प्रत्यपादयत्। इह साधनाध्यायमध्ये-- साधनप्रतिपादनपरस्यास्य तृतीयाध्यायस्य मध्ये। तस्य-- तथाप्रतिपादितस्य ब्रह्मणः। असौ पुनराकृष् चिन्ता-- पुनराकाङ्क्षामुत्थाप्य विचारः। किमिति-- किं फलं भविष्यतीति।कस्मै फलायेति वा अर्थः। मैवम्-- एवं मास्तु। विद्याः-- मोक्षसाधनभूता विद्याः। प्रभेत्तुम्-- विभज्य दर्शयितुम्। परम्-- विद्याविषयभूतं परं ब्रह्म। विशदयति-- स्पष्टतया प्रतिपादयति. तद्धि-- परब्रह्मविशदीकरणम्। तद्रूपभेतात्-- तद्गुणभेदात्। तेनोभयलिङ्गत्वादिविशेषणोपेतं ब्रह्मात्र चिन्तनीयमित्यर्थः। प्राप्यतृष्णाप्रथिम्ने-- प्राप्ये परब्रह्मणि तृष्णातिशयजननाय। विभोः- परमात्मनः। सिद्धोपायादिभावञ्च-- सिद्धोपायभावं सिद्धोपेयभावञ्चेत्यर्थः। प्रथयति-- प्रतिपादयति। द्वयं खलु विशेषतः प्रतिपाद्यं ब्रह्मणस्सिद्धोपायत्वं सिद्धोपेयत्वञ्च। एतदुभय प्रतिपादनं  प्राप्ये ब्रह्मणि तृष्णाविशेषसिद्ध्यर्थम्। तृष्णाविशेषाभावे खलूपायाधिकार एव पुरुषल्य न स्यात्। स्वर्गकामो हियागादिष्वधिकुरुते। एवं परब्रह्मप्राप्तिकामो हि ब्रह्मोपासनेष्वधुकुर्यात्। तथा चोभयलिङ्गमुपासनानुष्ठाने विशेषेणोपकरोतीति न नैरर्थक्यप्रसङ्ग इति भावः।।
2. 	नैर्गुण्यमित्यादि। ब्रह्मणो नैर्गुण्यञ्चेत्-- गुणशून्यत्वमङ्गीक्रियते चेत्।  इह-- साधानाध्याये तृतीयपादे। गुणैः-- प्रतिविद्यं व्यवस्थितैस्संयद्वामत्वादिगुणैः।  ब्रह्मविद्याविभागः--  ब्रह्मविद्यानामन्योन्यभेदज्ञापनव्यापारः। वितथः--  व्यर्थो भवेत्।  सः-- विद्याभेदः। कल्पितैरेतैरस्त्विति चेत्-- आरोपितैर्गुणैरस्त्विति चेत्। विद्याबेदनियामकानां ब्रह्मसम्बन्धितया श्रुतानां गुणानां नवास्तवत्वं अपितु शुक्तिरजतादिवदारोपित्वमेवेति चेदिति भावः। श्रुतिमतविहतिः-- श्रुत्यभिमतार्थविरोधापत्तिः। अनादिनिधनाविच्छिन्नसम्प्रतायतया प्रतिपन्नस्य श्रुत्यर्थस्य कल्पितत्वे किमकल्पितं स्यात्। तथाच गुणानां कल्पितत्वं वदन् वेदान्तबहिर्भूत इत्यर्थः। ननु वेदान्तेऽपि मनो ब्रह्मेत्युपासीत इत्यादिषु दृष्टिविधिर्दृश्यते  
तद्वदत्रापि स्यादित्याशङ्क्य निराकरोति-- नात्रेति। अत्र-- साक्षाद्ब्रह्मोपासनस्थले। दृष्टिक्रमोऽपि न-- मनोब्रह्म इत्यादिष्विव दृष्टिविधिक्रमोऽपि न सम्भवति। एकत्र अगत्या इतिशिरस्कत्वादिदृष्टिविधिलिङ्गैश्च दृष्टिविधित्वकल्पने.़पि सर्वत्र तथैव स्यादिति न वक्तुं युज्यते। अन्यत्रान्यगुणारोपेणानुसन्धाने हि दृष्टिविधिः। ब्रह्मणस्तु सत्यत्वज्ञानत्वादिकं स्वरूपनिरूपकगुणत्वादबाध्यमिति भावः। निर्दोषत्वञ्च नित्यं वदसि यदि-- ब्रह्मनिर्दोषत्वञ्च नित्यमेवेति प्रमाणानुसारेण यदि वदसि। दोषशान्त्यर्थयत्नोमुधा-- तदा ब्रह्मव्यतिरिक्तस्य संसरतो जीवस्याबावात् ब्रह्मणो नित्यनिर्दोषत्वाच्च निरर्थक एव संसारदोषशान्त्यर्थो वेदान्तश्रवणादिप्रयासो भवेत्। कल्प्यञ्चेत्-- निर्दोषत्वं कल्प्यञ्चेत्। दुष्टता प्रकृतिरस्यात्-- दुष्टतैव ब्रह्मणस्स्वभावस्स्यात्। इति-- एवम्। परक्षिप्तये च एष पादः-- परेषां मृषावादिनां प्रतिक्षेपाय चायमुभयलिङ्गपादः। अतो नास्य नैरर्थक्यमिति भावः।।
3.	किञ्चेत्यादि। किञ्च-- दोषान्तराणि च बहूनि सन्तीत्यर्थः। अदौ- शास्त्रारम्भे प्रथमाधिकरणे। चिन्त्यभावः--  जिज्ञास्यत्वम्। प्रमितिविषयता-- विचारफलभूतप्रमित्यात्मकज्ञानविशयत्वम्। स्वप्रभत्वम्-- स्वयम्प्रकाशत्वम्। सुखत्वम्-- आनन्दरूपत्वम्।  विश्वाधिष्ठानता च-- विश्वस्यारोपिततया तदधिष्ठानत्वम्। स्वबहुभवनधीः-- बहुस्याम् इति स्वस्य बहुभवनसङ्कल्पः। निर्विशेषे-- ब्रह्मणो निर्विशेषत्वस्य पारमार्थ्ये तथा निर्विशेषे ब्रह्मणि। कथं स्यात्--एतेषां धर्माणामङ्गीकारे सविशेषत्वापत्तेरिति भावः। किञ्चादौ चिन्त्यवाद इति पाठभेदमालम्ब्य 
चिन्तामणिपङ्क्तिर्दृश्यते किञ््चेति। ब्रह्मणो निर्विशेषत्वपारमार्थ्ये ब्रह्मजिज्ञासा कर्तव्येति आदौ चिन्त्यत्ववादो न स्यात् इत्यादिः। सर्वश्रुत्यर्थहानम्--  सर्वेषामपि श्रुत्यर्थानां कारणत्वोपास्यत्वप्राप्यत्वादीनां हानं त्यागएव स्यात्। स्ववचनविहतिः--  युष्मदस्मत्प्रत्ययगोचरयोर्विषयविषयिणोस्तमःप्रकासवद्विरुद्धस्वभावयोः इत्यादिभिः 
प्रत्यगर्थस्यास्मत्प्रत्ययविषयत्वविषयित्वजडविलक्षणस्वभावत्वादिबोधिभिस्स्ववाक्यैर्विरोधः। सर्वमानैर्बाधश्च--  अबाधितानेकधर्मविशिष्टधर्मिप्रतिपादकप्रत्यक्षानुमानशब्दादिसर्वप्रमाणैर्बाधश्च। मायावैयात्यभाजाम्--  मायाधाष्टर्यात् कष्टां दशामापन्नानां मृषावादिनाम्। भवतीति शेषः। इति, सगुणदशोपास्तिपादश्च-- गुणोपसंहारपादस्थं सकलमपि सगुणोपासनवचनम्। दुरस्थः-- विरुद्धमित्यर्थः।।
4.	त्यक्तमित्यादि। दोषैस्त्यक्तम्-- क्लेशकर्मादिदोषैरस्पृष्टम्। गुणाढ्यम्-- ज्ञानशक्त्यादिकल्याणगुणपरिपूर्णम्। तत् ब्रह्म। इह पादे--  उभयलिङ्गपादे।  पुनश्चिन्त्येत यदि--उपासनौपयिकाधिकारसिद्धये प्रथमद्विकविचारितमपि पुनश्चिन्तनीयं चेत्। जीवस्वप्नाद्यवस्थामननम्--- जीवस्य याः स्वप्नसुषुप्तिमूर्च्छारूपावस्थास्तद्विचिन्तनम्।  अथ कथं संघटेत--  विचिन्तनीयमुभयलिङ्गं ब्रह्मविसृज्याधः पादे चिन्तितस्य जीवस्य पुनरत्रावस्थाविशेषद्वारा चिन्तनं कथं युज्येतेत्यर्थः। इति चेन्न-- इति शङ्क्यते यदितन्न युक्तम्। स्वप्नार्थस्रष्टृभावप्रभृतिबहुविधब्रह्ममाहात्म्यसिद्ध्यै-- स्वप्नास्स्वप्नकालिका ये अर्था रथादयस्तेषां स्रष्टृभावस्तत्तत्पुरुषमात्रगोचरतया तत्कालमात्रावसानतया चाश्चर्यभूता सृष्टिः प्रभृतिः प्रधानं यस्य तथाविधस्यात एव बहुविधस्य ब्रह्ममाहात्म्यस्य विचित्रशक्त्यादिरूपस्य सिद्ध्यै ज्ञानाय। उभयलिङ्गविचारवदेवेदमपि ब्रह्ममाहात्म्यज्ञानायैव सुसम्पन्नमिति भावः। फलान्तरश्चास्तीत्याह-- जन्तोरित्यादिना। स्वमुक्ता-- स्वस्य जीवस्य मुक्तौ मोक्षदशायाम्। अस्य जन्तोः-- जीवस्य। अतिपरवशताज्ञप्तये च-- स्वप्नाद्यवस्थावत् सकलावस्थास्वपि जीवस्य परतन्त्रतया मोक्षदशायामपि
			' पशवः पशिताः पूर्वं परमेण स्वलीलया।
			   तेनैव मोचनीयास्ते नान्यैर्मोचयितुं क्षमाः।।'
दासभूतास्स्वतस्सर्वे ह्यात्मानः परमात्मनः। इत्यादिप्रमाणानुसारेणात्यन्तपारतन्त्र्यमेव नतु स्वतन्त्र्यं नच परमशेषिणैक्यमित्येतदर्थज्ञापनाय च। एतत्-- जीवमननम्। अत्र-- अस्मिन्पादे। क्रियत इति शेषः।।
5.	पादस्येत्यादि। कतिचित्--केचिदेकदेशिनः। अस्य पादस्य-- उभयलिङ्गपादस्य। आद्यमर्धम्--पूर्वार्धम्। पूर्वपादस्य शेषमधिजगुः-- जीवावस्थाप्रतिपादकप्रथमपादशेषमित्यूचुः। एतत्पादपूर्वार्धस्यापि स्वप्नसुषुप्तिमुग्धिरूपजीवावस्थाप्रतिपादकत्वादिति भावः। पश्चार्धञ्च-- उत्तरार्धं तु।
उपास्त्यर्थतत्तद्गुणोक्तेः-- उपासनोपयुक्ततत्तद्भगवद्गुणोपपादनात्। अत्र साक्षादनुघटितमधुजगुः-- अस्मिन्पादेमुख्यतया घटितमित्यूचुः। एतत्-- एवमर्धभेदेन वैजात्यकल्पनम्। अतीव हृद्यं न। कुत इति चेत्, शबलितकथने चातुरीवैपरीत्यात्-- पूर्वार्धं पूर्वपादानुगतम्, उत्तरार्धमुत्तरपादानुगतम्, तथाविधमर्धद्वयमेकपादीकृत्य कथने पादार्थानुगत्यभावेन चातुर्यहानिप्रसङ्गादित्यर्थः। इह-- उभयलिङ्गपादे। जीवदोषग्रहस्तु-- जीवस्य स्वपतस्सुषुप्तस्य मूर्च्छितस्य च ये दोषास्तेषां ग्रह उपपादनं तु। तत्प्रसिद्धन्द्विबुद्धेः--- तस्य अनन्तदोषास्पदस्य जीवस्य प्रतिद्वन्द्वि निर्दोषानन्तकल्याणगुणं  ब्रह्म तस्य बुद्धेस्तिमिरज्ञानस्य तेजोबोधजनन इव बोधोत्पादनात्। ब्रह्मोक्तौ--  अखिलहेयप्रत्यनीकत्वकल्याणगुणाकरत्वरूपोभयलिङ्गब्रह्मप्रतिपादने। मुखम्--उपाय इत्यर्थः। अत उभयलिङ्गब्रह्मात्मक एक एवास्य पादस्यार्थ इति न पादार्ताननुगतिरित्यर्थः। यद्वा ब्रह्मोक्तौ-- ब्रह्मोक्तिप्रकरणे। जीवदोषग्रहः-- जीवदोषोपपादनम्। तत्प्रतिद्वन्द्विबुद्धेः-- निर्दोषब्रह्मप्रतिद्वन्द्व्यनन्तदोषबुद्धयुत्पादनद्वारा। इह-- ब्रह्मोक्तौ। मुखमुपाय इति वार्थः।।
6.	स्वप्न इत्यादि। स्वप्ने-- स्वप्नसमये। अर्थाः-- रथाद्यर्थाः। सृष्टास्सन्तु-- ईश्वरेण सृष्टाः 
कामं सन्तु। तदपि-- तथाङ्गीकारेऽपि। अत्र -- स्वप्ने। प्रध्वस्तानामिदानीन्तनवदनुभवात्-- पूर्वनष्टानामपि पित्रादीनामिदानीन्तनवदनुभवात्। स्थायितादिभ्रमाच्च-- स्वप्नलब्धानां सुवर्णादीनामस्थिराणामपि स्थायित्वकार्यकारित्वादिभ्रमाच्च। बहुविधा भ्रान्तिर्दुस्त्यजा-- भवतामप्यपरिहार्येति चेत्। सत्यम्-- अर्धाङ्गीकारे। अङ्गीकृतमनङ्गीकृतञ्च विभज्य दर्शयति--श्रुत्यादीति। श्रुत्यादिसिद्धे-- श्रुतिस्मृत्यादिसिद्धेऽर्थे। श्रुतपरिहरणायोगतः-- श्रुतहानायोगात्। सृष्टिमात्रं स्वीकृत्य-- सर्वकर्तुर्भगवतस्तत्कालमात्रे तत्तत्पुरुषमात्रानुभाव्यवस्तुसृष्टिमङ्गीकृत्य। अंशे तु बाधात्-- अत्यन्तव्याहतार्थांशे बाधादेव। यथाजागरम्-- जागरतुल्यम्। भ्रममपि हि स्वीकृत्य-- भ्रान्तिमप्यङ्गीकृत्य। न क्षिपामः-- सर्वनिर्वाहतश्श्रुतिसिद्धमर्थं न त्यजामः।।
7.	कश्चित्यादि। कश्चित्-- योगी। योगप्रभावात्-- साङ्गयोगाभ्याससिद्धशक्तिविशेषात्। निजपरभवनस्वैरसञ्जारनीत्या-- स्वीयपरकीयगृहस्वच्छन्दसञ्चारन्यायेन। पूर्वदेहात् निष्क्रान्तः परवपुर्विशति। भूयः-- पुनः। पूर्वम्-- विसृष्टशरीरम् आप्नोति। इत्थं स्वप्नेऽपि, उदन्तस्थितिः-- उदन्तस्य वृत्तान्तस्य  स्थितिरवस्थानम्। यद्वा--- उत्, अन्तः स्थितिः-- स्वदेहादुत्क्रम्य देहान्तरे स्थितिः। अन्तस्थितिः पुनरागत्य देहे स्थितिश्च। इति कतिचित्-- ऊचुरिति शेषः। अन्ये-- केचित्। चित्तोद्यद्वीप्रसृत्या-- चित्तेन मनसा उद्यन्त्याः विकसन्त्याः धियः धर्मभूतज्ञानस्य प्रसृत्या प्रसरणेन। इतरतनुभजने-- शरीरान्तरप्रवेषेऽभ्युपगते। सौभरिन्यायसिद्धेः-- सौभरिः किल ॠषिरेकशरीरे स्वयं तिष्ठन् बहूनि शरीरान्तराणि योगमाहात्म्यसचिवधर्मभूतज्ञानेनाविश्य बह्वीभिस्स्रीभिरपत्यैश्च सुखमनुबभूव। स एष सौभरिन्यायः,तस्य सिद्धेः। श्वासवृत्त्या-- शयानदेहं परित्यज्य  जीवश्शरीरान्तरं यदि प्रविशेत् तदा शयानदेहे यथापूर्वं श्वासप्रवृत्तिर्न दृश्येत, अतो जीवश्शयानदेह एव तिष्ठतीतिवक्तव्यम्, अतश्श्वासवृत्त्या शयानदेहे जीवावस्थितिज्ञापिकया। तथा-- धर्मभूतज्ञानद्वारैव जीवस्य शरीरान्तरप्रवेश इति। ऊचुरित्यध्याहारः।।
8.	उक्तमित्यादि। प्रजानां पत्या-- प्रजापतिना। भविनि-- संसारिणि जीवेऽपि। दहरवत्-- दहराकाशशब्दितस्य परमात्मन इव। सत्यसङ्कल्पताद्यम्-- सत्यसङ्कल्पत्वप्रभृतिगुणाष्टकम्। उक्तम्-- ' य आत्मापहतपाप्मा यिजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्पस्सोऽन्वेष्ठव्यस्य विजिज्ञासितन्यस्स सर्वाश्च लोकानाप्नोति सर्वाश्च कामान् यस्तमात्मानमनुविद्य विजानातीति ह प्रजापतिरुवाच ' इति वाक्ये प्रतिपादितम्। एषः-- स्वाप्नार्थस्रष्टा। पुत्रादेः कर्ता चेह प्रकृतः-- ' कामंकामं पुरुषो निर्मिमाणः ' इति वाक्येन ' शतायुषः पुत्रपौत्रान् वृणीष्व ' इति पूर्वप्रकृतपुत्रपौत्रादिरूपकामनिर्मातृत्वेन चेह प्रस्तुतः। अतो जीव एव स्वाप्नमर्थञ्च सृजेत्--- ' अथ रथान् रथयोगान् पथः-- सृजेत् इत्यादौ रथादीनां जावानुकूलवस्तूपलक्षणत्वात् पुत्रादिकर्तृत्वेन प्रकृतो जीव एव स्वाभीष्टं स्वाप्नमर्थं सजेदित्यर्थः। मैवम्-- एवं न शङ्कनीयम्। मुक्तौ तादृग्गुणोक्तेः-- मुक्तिदशायामेव जीवस्यापहतपाप्मत्वादिगुणाष्टकाविर्भावस्योक्तेः। स्वप्नावस्थायामन्धप्रायो जीवः कथमपहतापाप्मत्वादिगुणाष्टकं प्राप्नुयात्। कथन्तरां तादृशस्य जीवस्य सङ्कल्पमात्रात् स्रष्टृत्वमित्यर्थः। किञ्च, अनभिमतसमुत्पादनादेरयोगात्-- जीवस्यैव स्वाप्नार्थस्रष्टृत्वे स्वानभिमतानां स्वप्रतिकूलानां कृष्णदन्तभयङ्करपुरुशादीनामुत्पादनस्यायोगात्। नहि स्वानर्थभयदं वस्तु स्वयं सृजेदित्यर्थः। किञ्च स्वाप्नानां सूचकत्वादपि-- स्पवाप्नार्थानां भाविशुभाशुभसूचकत्वादपि हेतोः। यदि जीव एव स्रष्टा तदा अनर्थसूचकं न सृजेत् अतः एषापि सृष्टिर्निखिलजगत्कर्तुः-- एषा स्वाप्नार्थसृष्टिरपि निखिलजगत्स्रष्टुः परमात्मन एव। न तु जीवस्येति भावः। स्वाप्नार्थानां सुभाशुभसूचकत्वञ्च
	
 		' यदा कर्मसु काम्येषु स्रियं स्वप्नेषु पश्यति।
		  समृद्धिं तत्र जानीयात् तस्मिन्स्वप्ननिदर्शनै।।'
' अथ स्वप्ने पुरुषं कृष्णं कृष्णदन्तं पश्यति स एनं हन्ति ' इत्यादिश्रुतौ स्वप्नाध्याये चावगन्तव्यम्।।
9.	कामं काममित्यादि। कामं कामं विधातेत्यपि-- ' कामं कामं पुरुषो निर्मिमाणः ' इति वाक्ये कामंकाममित्यत्र। णमुल्-- उचितः-- णमुल्प्रत्यय एव युक्तः न त्विच्छाविषयवाचकद्वितीयान्तपदत्वम्। जीवस्यासत्यसङ्कल्पस्य कर्तृत्वायोगात् भगवतस्सङ्कल्पमात्रेण स्रष्टृत्वाभिधानार्थं णमुल्प्रत्ययान्तत्वमेव कामशब्दयोरुचितमित्यर्थः। कामं कामं सङ्कल्प सङ्कल्पेत्यर्थः। इत्थञ्च ईशो.ऽनूद्यते--- तथा च सतीश्वरएवानुद्यते। सोऽयं सुप्तेषु जागर्ति-- सोऽयं परमात्मा सुप्तेषु जीवेषु जागर्ति। तेन तस्यैवाश्चर्यरूपकार्यकारणे कर्तृत्वं युज्यत इत्यर्थः।'एषु सुप्तेषु जागर्ति कामंकामं पुरुषो निर्मिमाणः' इति श्रुतेरेति भावः।इदम्--ईश्वरस्य जागरणम्।सम्परिष्वङ्गवाक्यादपि विशदम्--'प्राज्ञेनात्मना संपरिष्वक्तः' इति वाक्यादपि स्फुटम्।'प्राज्ञेन' इति श्रवणादिति भावः।जागरेऽपि--न केवलं स्वप्न एव अपि तर्हि जागरेऽपित्यर्थः। तत्तत्काले उत्पत्तिकाले एव अवसानं नाशो येषां ते तत्तत्कालावसानाः।अर्थभेदाः--पदार्थविशेषः।, निमेषोन्मेषविद्युदादयः।कतिकति--अनेके।नियताः--नित्योपलब्धाः।तत्तकर्मानुरुपं फलवितरमिति -- स्वप्नदर्शनं हि सुखदुःखात्वकत्वात् कर्मफम्, कर्मचेश्वरसङ्कल्पविशेष इति ईश्वरायत्तत्वमेव स्वाप्नार्थजातस्य, पापी हि पापानुरुपं 
स्वप्नं पश्यति, धर्मोत्तरस्तु तदनुरूपमिति।एतदप्युक्तमाप्तैरिति--अयमभिप्रायःकस्यचित् क्वापि काले शुभप्राप्तिरितरस्य पुनरशुभप्राप्तिरिति निमित्तसामुद्रिकतत्तद्रहसञ्चारादिना विद्वद्भिरभिधीयते, प्रतिबन्धादिना यदि तन्न स्यात् तत् स्वप्नेऽपि न प्राप्यत इति  तैरेवाभिधीयते अतोऽपि कर्मफलत्वं सिद्धं स्वाप्नस्य सुखदुःखादेः।।
10.	मायामात्रोक्तिलाभादित्यदि।श्रुतिमुखसुगताः--श्रुतिश्श्रुतिवर्णमात्रं मुखेषु येषां ते श्रुतिमुखास्तेच ते सुगताः पदार्थाङ्गीकारक्रमेण तु बौद्धा मायावादिनः।मायामात्रोक्तिलाभात्-- मायामात्रपदस्य 'मायामात्रं तुकाकार्त्स्न्येनानभिव्यक्तरूपत्वात्' इति सूत्रे लाभात्।सूत्रे मायामात्रपदस्यप्रयोगमात्रमवलम्ब्येत्यर्थः।विश्वमिथ्यात्वमाहुः--जगतो मिथ्यात्वमुचः। तत्--प्रपञ्चमिथ्यात्वम्।एभिः--मायिभिः।शास्त्रारम्भे--शास्त्रारम्भभुतजिज्ञासाधिकरणादौ।कथितम्-- सूत्रविवक्षत्वेनाध्यासभाष्यादौ सूत्रव्याख्यानावसरे त प्रतिपादितम्।ततः--तस्मात्। प्रदमेवोक्तत्वादित्यर्थः। इह--असमिन्प्रकरणे पुनरुक्तौ।असङ्गतत्वादिदुस्स्थम्--जीववस्थाविशे,प्रतिपादनप्रकरणे जगन्मिथ्यात्वकथनस्याङ्गतत्वात् स एको दोषः, आदिशबेदोन पुनरुक्तिः, एवमादिभिः दुस्स्थम्--अप्रतिष्ठितम्।अयुक्तंमिति यावत्।मायाशब्दो मिथ्यावचनो न --माथ्यार्थाभिधायको न भवति।लोके मायाशब्दो मिथ्यावचन इत्याभिधानिकपाठाभावादिति भावः।अन्तः-- प्रयोगचुर्यान्यथासिद्ध्यनन्यथासिद्ध्यादियुक्तिविचारे भवतामवलम्बाभावात् यथाकथञ्चित् क्काचित्कप्रयोगनिमित्तकथनमात्रसमये।उपचरस्तु--मिथ्यार्थे उपचारेण प्रवर्तताम्।नह्यौपचारिकः प्रयोगश्शब्दस्य शक्तिविशेषं नियमयतीति भावः।इदमेवोच्यते किं ततस्स्यात्-- औपचारिकक्वाचित्कप्रयोगमात्रेण किं साध्यते।सत्येऽस्त्रादौ प्रयोगात्--
			'तेन मायासहस्रं तच्छम्बरस्यशुगिमिना।
			बालस्य रक्षता देहमैकैकश्येनसुदितम्।।'
इत्यादौ सत्यभूतएवास्रादौ प्रयोगात्।मिथ्यात्वस्य प्रयोगनिमित्तत्वे तदनिर्वाहादिति भावः।सोऽयम्-- मायाशब्दः।उचितनियमने --उचितं नियमनं सर्वुप्रयोगविषयानुगतप्रवृत्तिनिमित्तष्कर्षणं तस्मिन् क्रियमाणे।आश्यर्यतार्थः--आश्चर्यता आश्यर्यकरत्वं अर्थः प्रवृत्तिनिमित्तं यस्य स आश्चर्यतार्थः अतस्सूत्रस्थमायामात्रशब्द आश्चर्यभूतसृष्टिविशेषवाचक इति भावः।।
3.2.2
1.	स्थानमित्यादि।श्रुतिः।जन्तोः--प्राणिनः।सुषुप्तौ स्थानम्--अधारभूतस्थानम्।नाड्यः-- हितानामनाड्यो बह्वयः।पुरीतत्--नाडीमूलस्थानविशेषः।'पुरीतदिति हृदयपरिवेष्टमनुच्यते' इति शङ्करभाष्ये दृश्यते।हार्दं ब्रह्म--हृदये विग्रविशेषण संनिहितं ब्रह्म।इति--एवम्प्रकारेण। अनियमतोवक्ति--इदमेकमेवेति स्थाननियतिं विना क्वचिन्नाडीः, क्वचित्पुरीतत्, क्वचित् ब्रह्म च सुषुप्तिस्थानत्वे प्रतिपादयति।तस्मात्--अनियमेन वचनात्।मिथो नैरपेक्ष्यात्--नाडीपुरीतद्ब्रह्मणां परस्परनैरपेक्ष्यात्।अह--सिषुप्तौ।विकल्पो भवतु--त्रयाणां मध्ये नाड्यो वा विकल्पस्स्यात्।तन्न--चन्न युक्तम्।प्रासादखट्वाशयनवत्--यथा प्रासादः प्रथमं तदुपरि शयनं तथेत्यर्थः।उपकृत्त्यन्तरैः-- विलक्षणोपकारैः।योजितानाम्--समुच्चयेन सङगमुतानां नाडीपुरूतद्ब्रह्मणाम्।पक्षेपक्षे-- विकल्प्यमानपक्षयोः प्रत्येकं प्रत्येकमित्यर्थः।क्रमघटितचतुर्दोषयुक्तः--क्रमेण वारत्रयानुष्ठानपर्यायात्मकेन घटितास्सम्भाविता ये चत्वारो दोषा स्तैर्युक्तः।विकल्पः-- विहितयोर्द्वयोस्तुल्यबलयोरन्यतरहानेनान्यतरस्यानुष्ठेयतया परिग्रहरूपः।न युक्तः--तथाहि 'व्रीहिभिर्यजेत' 'यवैर्यजते' इति विकल्पेनानुष्ठीयमानयोर्वीहिवयवयोः प्रथमं व्रीह्यनुष्ठाने यवशास्त्रविषयौ द्वौ दोषौ स्तो यवशास्त्रे प्रामाण्यत्यागः, अप्रामाण्यस्वीकारश्चेति।समनन्तरं कदाचिद्यवानुष्ठाने व्रीहिशास्त्रे प्रामाण्यत्यागः, अप्रामाण्यस्वीकारश्चेति द्वौ दोषौ स्तः। तस्मिन्नेव यवानुष्ठानुसमये यवशास्त्रे त्यक्तप्रामाण्यस्वीकारस्स्वीकृताप्रामाण्यपरित्यागश्चेति द्वौ दोषौ भवतः।पुनः परिवृत्य व्रीहनुष्ठानरूपे तृतीयप्रयोग व्रीहिशास्त्रे त्यक्तप्रामाण्यस्वीकारस्स्वीकृताप्रामाण्यपरित्यागश्चेति द्वौ दोषौ स्त िति द्वितीयानुष्ठानुवेलायाञ्चत्वारस्तृतीयानुष्ठाने पुनर्द्वौ दोषाविति बुद्ध्या विभज्य धीमद्भिर्भावनीयम्। प्रारान्तरेणाप्यष्टदोषदुष्टत्वमाहुर्विकल्पविषयमाचार्याः।व्रीहनुष्ठाने यवशास्त्रे प्रतिपत्त्यनुष्ठानापूर्वफलबाध इति चत्वारो 
दोषा एवं यवानुष्ठाने व्रीहिशास्त्रे प्रतिपत्त्यनुष्ठानापूर्वफलबाध इति चत्वार दोषा इत्यष्टदोषदुष्टत्वमिति।तेनायमर्थः।--कत्यभावे विकल्पस्स्वीकार्यः सम्भवन्त्यां गतौ समुच्चय इति तान्त्रिकसम्मतम्।अत्रतु प्रासादखट्वापर्यङ्कन्यायेन समुच्चयस्य सम्भवात् विकल्पो न स्वीकार्य इति उक्तरीत्या प्रयोगगत्रय सिद्धं विकल्पस्यष्टदोषदुष्टत्वं क्रमघटितचतुर्दो।युक्त इत्यनेनोच्यते।।
3.2.3.
1.	मुक्तिरित्यादि। मुक्तिः--मुक्तिः किल। जहदसुखगणा-- दुःखसङ्घातविरहिता। ब्रह्मणि, अपीतिः-- प्रलय एव। इयं सुषुप्तिस्तादृशी--- तादृशीति। श्रुत्यैव-- 'सता सोम्य तदा सम्पन्नो भवति स्वमपीतो भवति' इति 'परं ज्योतिरुपसम्पद्य' इति मुक्तिश्रुतिसमानार्थया श्रुत्यैव। ख्याप्यते-- प्रतिपाद्यते। अतः-- ब्रह्मसम्पत्तिरूपार्थसाम्यस्य श्रुत्यैव प्रतिपादनात् तथा ब्रह्मणि प्रलीनस्य पुनरावृत्त्यसम्भवात्। तदनु-- सुषुप्त्यनन्तरम्। उद्बुध्यमानः, तनुभृत्-- जीवः। ततोऽन्यः-- पूर्वजीवाद्भिन्न एव। मैवम्-- एवं न शङ्क्यम्। कर्मानुवृत्तेः-- कर्मफलभतसुखदुःखानुभवदर्शनानुमितात् पूर्वकर्मानुवृत्तिरूपहेतोः। स्मरणनियमतः-- य एवाहं सुप्तस्य एव प्रबुद्धोऽस्मीति स्मरणनियमात्। नह्यन्यस्यैवं स्मरणसम्भवः। पूर्वएवेति शब्दात्-- पूर्वं सुषुप्त एवायमुत्तिष्ठतीत्यर्थकात् 'त इह व्याघ्रो वा सिंहो वा वृको वा वराहो वा कीटो वा पतङ्गो वा दंशो वा मशको वा यद्यद्भवन्ति तता भवन्ति' इति श्रौतशब्दात्। मोक्षोपायादिशिष्टेः-- मोक्षार्थविद्यानां तदङ्गभूतनित्यनैमित्तिकादिकर्मणां तथाभूतानां शमादीनाञ्च शिष्टेःर्विधेः। सुषुप्तस्यैव मुक्तत्वे मुक्तेरयत्नसाध्यत्वेन तदुपायादिविधीनां नैरर्थक्यापत्तेरिति भावः। स्वपदनुवदनात्-- स्वपतस्सुषुप्तस्यैव अनुवदनात् अनुवादात्। विनाशरूपत्वेन स्वानुभतसुषुप्तिदशाया अभोग्यत्वानुवादात्। नाहं खल्वयमेवं सम्प्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति नाहमत्र भोग्यं पश्यामि इत्यादिश्रुतौ हि तथानूद्यते। प्रबुद्धः-- सुप्तोत्थितः पुरुषः। प्राच्य एव-- उक्तैर्हेतुभिस्सुषुप्त एवायं नान्य इति भावः।।
2.	जीवानादित्वमित्यादि। जीवानादित्वम्-- जीवस्य नित्यत्वम्-- । ऊचे-- ' नात्मा 
श्रुतेर्नित्यत्वाच्च ताभ्यः, न कर्माविभागादिति चेन्नानादित्वात् ' इति सूत्रेणोक्तमेव। अपवर्गे-- मोक्षदशायाम्। दृषदनुकरणञ्च-- पाषाणतुल्यत्वञ्च। आत्मा विध्वस्ताखिलविशेषगुणः पाषाणवन्मुक्तौ तिष्ठतीति काणादकल्पनामित्यर्थः। क्षेप्स्यते-- चतुर्थाध्यायचतुर्थपादे ' ब्राह्मेण जैमिनिः' इत्यादिसूत्रैर्निरसिष्यत इत्यर्थः। स्वर्गाद्यर्थप्रवृत्तिः-- जीवानां स्थायित्वोपपादनेन कालान्तरभाविस्वर्गादिसाधनभूतज्योतिष्ष्टोमादिकर्मप्रवृत्तिस्तु। श्रुतिनयविदिता-- कालान्तरानुभाव्यस्वर्गादिफलार्थं ज्योतिष्ष्टोमादि कर्म विदधानया श्रुत्या पूर्वमीमांसासिद्धैरात्मनित्यत्वमन्तरेणानुपपद्यमानैः कृत्स्नैरपि न्यायैर्व्यक्तमवगमिता। सौगताद्याश्च-- यत् सत् तत्क्षणिकमिति सर्वक्षणकत्ववादेनात्मनोऽपि क्षणभङ्गित्ववादिनो बौद्धाद्याश्च।भग्नाः--'अनुस्मृतेश्च'
 इत्यादिबौद्धनिराकरणसूत्रैर्जीवस्य स्थायित्वोपपादकैः पूर्वमेव प्रतिक्षिप्ताः। कल्पान्तेऽपि--  प्रलयदशायामपि। एकतोक्तिः-- ' सदेव सोम्येदमग्र आसीदेकमेवाद्वितीयम् ' इत्यादिश्रुत्या प्रतीता ईश्वरेणैकीभावोक्तिः। नामरूपप्रहाणात्-- नामरूपप्रहाणमात्रात् नपुनस्स्वरूपैक्यात्। नियमितविषया--  पृथग्व्यवहारानर्हसंश्लेषमात्रपरतया निदर्शितविषया। तत्रतत्रोक्तिभिरिति शेषः। सुषुप्तेः भूयः-- अत्र प्रकरणे। चिन्ता--- विचारः। प्रलयसमदशासञ्चिहासादिसिद्ध्यै-- काणादकल्पिता मुक्तौ जीवस्य या प्रलयसमदशा तस्यां सञ्चिहासादिर्हेयतया निन्द्यतादिबुद्धिस्तत्सिद्ध्यै। कृतेति शेषः। इदं  चिन्तामणिकृतं तात्पर्यवर्णनम्। वस्तुतस्तु अनुदिनं जीवस्य या धर्मभूतज्ञानातिसङ्कोचेन प्रलयतुल्या सुषुप्तिरूपा दुर्दशा तस्यां दृढतरहेयतानिश्चयसिद्ध्यर्थमिति सुगमम्। पूर्वोत्तरयोस्स्वप्नमुग्ध्योरिवास्यामपि दशायां दोषप्रदर्शनार्थमेवैच्चिन्तनं न त्वर्थान्तरार्थमिति श्लोकहृदयम्। ' स एव तु ' इति जीवस्थायित्वसाधनप्रवृत्त्या तत्फलमार्गणम्। तस्य सूत्रस्य प्रलयसाम्येन सुषुप्तेर्हेयत्वोपपादनमेव फलं न त्वर्थान्तरमिति समाधानमिति भाति।।
3.2.4
1.	जाग्रत्स्वप्नावित्यादि। जाग्रत्स्वप्नौ बाह्यावगमविरहितौ न--- बाह्यज्ञानविरहितौ न भवतः। मुग्धिस्तु बाह्यज्ञानरहिता अतस्तौ न मुग्धिरितिभावः। सुषुप्तिश्श्वासपूर्णा-- इयं तु सूक्ष्मतमश्वासो अतो न 
सुषुप्तिर्मुग्धिरित्यर्थः। ततः किं तर्हि तस्मात्-- जाग्रत्स्वप्नसुषुप्तीनां मुग्धित्वासम्भवात्। मुग्धिः-- मूर्च्छा। प्रशमितकरणप्राणवर्गा-- प्रशमितः स्वस्वकार्यासामर्थ्यापादनेन सूक्ष्मदशामापादितः करणवर्गश्चक्षुरादीन्द्रियगणः प्राणवर्गः प्राणापानादिदशमुख्यप्राणगणश्च यया सा। हेतुगर्भविशेषणम्। प्रषमितकरणप्राणवर्गत्वादित्यर्थः। मृतिस्स्यात्-- मरणमेवास्तु। प्रशमितकरणप्राणवर्गत्वस्य मृतावेव सम्भवादिति भावः। इतिचेन्न-- इति शङ्क्यते चेत्तन्न युक्तम्। मृत्यादेर्हेतुभेदात्-- मरणमूर्च्छायोर्विसजातीयहेतुजन्यत्वात्। अभिघातादिमात्रात् मूर्छा, शिरश्छेदार्मरणम्। स्थितिमृतिविशयात्-- मूर्च्छितं पार्श्वतस्स्थिताः स्थितो वा मृतो वेति विशेरते। स च संशयो मूर्च्छामरणयोर्वैलक्षण्यमावेदयति। उत्थितेरानियत्यात्-- मूर्च्छितेष्वेव कश्चित् मन्त्रौषधादिना पुनरुत्तिष्ठति, मृतस्तु गच्छत्येव, एवमुत्थानस्यानियतत्वादित्यर्थः। तर्हि मूर्च्छेति कोऽयमवर्थाविशेष इत्याशङ्क्याह-- मर्तुमिति। मर्तुं प्रक्रम्य-- मरणायोपक्रम्य। विधिना-- अदृष्टविशेषेण। मध्ये-- मरणहेतुव्यापारमध्ये। विरमति-- मरणहेतुभूतव्यापारान्निवर्तते।इति-- एवं तत्त्वस्थित्या। अत्र-- मूर्च्छायाम्। तुर्यार्धभावः-- तुर्यं मरणं जाग्रत्स्वप्नसुषुप्तिमरणानीत्यवस्थासु चतसृषु मरणस्य चतुर्थत्वात्। तस्य अर्धभावोऽर्धत्वं अर्धमरणत्वमित्यर्थः। कल्पनीय इति शेषः।।
2.	जन्तूनामित्यादि। जन्तूनाम्-- प्राणिनाम्। जगरादिस्थितुषु-- जाग्रत्स्वप्नसुषुप्तिमूर्च्छारूपास्ववस्थासु। यत् वैशसं भवति-- यद्दुःखं सम्भवति। तद्दर्शितम्--  एवं चतुर्भिरधिकरणऐस्तत्प्रतिपादितम्। अत्र-- अतः परमधिकरणचतुष्टयात्मिकायां पेडिकायाम्। तत्तत्स्थानेषु योकोऽपि-- हेयतमेषु सर्वेष्वपि स्थानेषु अन्तर्यामितया सम्बन्धेऽपि। अनघशुभगुणम्-- निर्दोषं कल्याणगुणयुक्तम्। ब्रह्म संशोध्यते-- शङ्कितदोषपरिहारेण गुणप्रतिपादनेन च स्पष्टमुपपाद्यते। 
अस्यैवार्थस्य विवरणमुत्तरार्धम्। ततः-- अस्मिन्पादे प्रथममधिकरणचतुष्टयेन जीवदोषकथनानन्तरम्। उभाभ्याम्-- उपरितनाभ्यां ' न स्थानतोऽपि परस्योभयलिङ्गं सर्वत्र हि। उभयव्यपदेषात्त्वहिकुण्डलवत्' इत्यादतिरूपाभ्यामुभाभ्यामधिकरणाभ्याम्। संसर्गेक्यादिमूलान्-- दोषवत्संसर्गश्रौतैक्याभिधानमूलकान्। दोषवर्गान् परिहरति-- श्रुतिप्रतिपन्नब्रह्मस्वभावप्रतिपादनेन निराकरोति। परम्-- ततः परम्। नीतियुग्मेन-- अधिकरणद्वयेन। नेतुः परमात्मनः। हीनत्वौदार्यहानी-- सर्वस्मात्परत्वाभावं निरतिशयौदार्याभावञ्चेत्यर्थः। अपनयते-- निराकरोति. तथाचास्मिन्पादे प्रथममधिकरणचतुष्टयात्मिका एका पेटिका, ततः परमधिकरण चतुष्टयात्मिका अपरा पेटिकेति विभागः। तत्र प्रथमपेटिकया जीवदोषख्यापनम्, द्वितीयया परमात्मनो निर्दोषत्वकल्याणगुणाकरत्वपूपोभयलिङ्गसमप्थनमिति विदेतव्यम्।।
3.2.5
1.	नैर्गुण्यमित्यादि। इह -- निर्गणं निरञ्जनम् इति श्रुतिवचनात्। नैर्गुण्यम्-- सर्वगुणशून्यत्वमेव प्रामाणिकमित्यर्थः। गुणवचनम् -- सत्यकामस्सत्यसङ्कल्पः इत्यादिरूपं भगवद्गुणप्रतिपादकं श्रुतिवचनजातं तु। आविघधर्मार्थवादः --आविघापरिकल्पिधर्मप्रशंसावादमात्रम्। नतु तत्र वास्तवार्थत्वलेश इति भावः । वस्तुवृत्त्या नैर्दोष्यम् ---स्वरुरेणावस्थितस्थोपाधिवैशिष्टचेन जीवभावमनुभवतक्ष्चेत्येवमादि निखिलपि।स्वाप्नभोगादितुल्यम् -- स्वप्नदशासम्भावितराज्याभिषेकशिरच्छएदव्याघ्रादिभयवत् मिथ्याभूतमेव। ब्रह्मणो निर्गुणत्वं निर्दोषत्वञ्च वास्तवम्, तदितरगुणविग्रहादिकं सर्वमत्याविद्यकमवास्तवम्, ब्रह्माभिन्नस्य जीवस्य च संसारो मिथ्या, नैर्दोष्येमेव वस्तुतत्त्वमिति भावः। इत्थम् -- उक्तदिशा। जीवेशभूमापहरणकुहनावादमोह्यमानान् --जीवस्य भूमा  संसारभयाक्रान्तत्वतन्निवर्तनौपायिकभगवदुपासनतदुपयुक्तज्ञानचिकीर्शाद्याश्रयत्व भगवच्छेशत्वपारतन्त्र्यतत्प्रसादलभ्य सकलपुरुषार्थभाक्त्वनिरतिशयज्ञानविकारनिरन्तरभगवदनुभवकैङ्कर्यादिरूपः, ईशभूमा तु जगत्कारणत्वसर्वज्ञत्वसर्वशक्तित्वाद्यन्तकल्याणगुणाप्राकृतस्वासाधारणदिव्यमङ्गल विग्रहविभूत्यादिरूपः, तथोपहरणेन तच्चौर्याय प्रवृत्तेन कुहनावादेन  वञ्चनार्थेन ब्रह्मतत्त्ववादेन मोमुह्यमानान् मोहं प्राप्तान् स्वमोहानुगुण्येन प्रलपतो मृषावादिनः। क्षेप्तुम् -- प्रतिक्षेप्तुम्।  अनेकश्रृङ्गम् -- बहुप्रकारम्। नस्थानतोपीत्यधिकरणम् --'नस्थानतोऽपि ' इत्यधिकरणम्।अथ -जीवदोषप्रदर्षनप्रथमपेटिकासमाप्त्यनन्तरम्।
आरभ्यते --  विरचितम्। सूत्रकारैरिति शेषः।।
	2. हेयमित्यादि।यत् वस्तु स्वतो हेयम् -- स्वरूपेण त्याज्यं निन्द्यम्। इह - एतस्मिन्वस्तुनि।	स्वेच्छयापि स्थितिः --परिनियोजनेन वा स्वेच्छयैव वा अवस्थानम्। दुःखकृद्भवेद्धि -- दुःखंप्रदं भवेदिति सर्वलोकसिद्धं हि। अन्यथा -- तत्रावस्थानस्य स्वेच्छाकृतस्य दुःखकृत्त्वाभावे। त्याज्यत्वं न स्यात् --- तस्य हेयत्वमेव न भवेत्। पूयशोणितादिमज्जनं हि यथा राजकिङ्करस्य हेयम्, तथा राज्ञोऽपि तद्धेयमेव, तथा चेश्वरस्यापि जीववत् देहावस्थानं दुःखकारणमेव स्यात्। इति न -- एवं न शङ्क्यम्।निरुपधेर्हेयभावस्य हानेः -- निरुपाधिकहेयत्वस्य कस्मिन्नपि वस्तुन्यभावात्। 'तदेव प्रीतये भूत्वा पुनर्दुःखाय जायते। तदेव कोपाय यतः प्रसादाय च जायते।। तस्माद्दुः्खात्मकं नास्ति नच किञ्चित् सुखात्मकम्।।' इति वचनन्यायेन लोके वस्तुषूलभ्यमानस्याल्पानुकूल्यस्य प्रातिकूल्यस्य च कर्मोपाधिमूलकत्वात् ईश्वरे तदभावात् न तस्य देहसम्बन्धमात्रेण दुःखासम्भव इति	 भावः। नित्यस्वातन्त्र्यभाजः -- स्वशआसित्रन्तरशून्यत्वेन कदाचिदपि पारतन्त्र्यशून्यस्य परमात्मनः करमफलानुभवहेतुभूतपारतन्त्र्यसापराधत्वरूपस्वरूपयोग्यतासहकारियोग्यताशून्यस्येत्यर्थः। भविनः इव --- संसारिणो जीवस्येव।दशाभेदतोऽप्यवद्यं न -- अवस्थाभेदेनापि सुखदुःखानुभवहेतुभूतकर्मसंबन्धोन भवति। यथा जीवस्य मुक्तिदशायां कर्मसम्बन्धशून्यत्वेऽपि बन्धदशायां कर्मसम्बन्धोऽस्ति तथाऽवस्थाभेदेनापीश्वरस्य न कर्मसम्बन्धप्रयुक्तावद्यसम्भवः। नित्यस्वतन्त्रत्वेन कदाचिदपि योग्यताद्वयशून्यत्वादिति भावः। एकत्र देहे -- एकास्मिन् शरीरे। वर्तमानयोरिति शेषः, परतदितरयोः -- परमात्मजीवात्मनोः। शुद्ध्यशुद्धी --कर्मफलाननुभवसिद्धनिरतिशयदीप्तियोग कर्मफलानुभवरूपे शुद्ध्यशुद्धी। श्रुत्यैव -- 
'द्वासुपर्णा सयुजा सखाया समानं वृक्षँ परिषस्वजाते। तयोरन्यः पिप्पलं स्वाद्वत्त्यनश्नन्नन्यो अभिचाकशीति।।' इति श्रुत्यैवेत्यर्थः। अधीते हि -- स्पष्टतया प्रतिपादिते हि अतो देहान्तस्थितिमात्रेण नेश्वरस्य कर्ममूलकसुखदुःखानुभव इति भावः।।
	3. ब्रह्मक्षत्रादीत्यादि। ब्रह्मक्षत्रादिदेहेषु -- ब्राह्मणक्षत्रियादिशरीरेषु। अणुरिव -- अणुपरिमाणो जीव एव। विभुरपि -- सर्ववस्तुव्यापक ईश्वरोऽपि।आत्मभावेन तिष्ठन् -- शरीरधारकतया तत्प्रतिसम्बन्धिभूतशरीरितया वर्तमानस्सन्। तत्तच्छब्दाभिलापः -- ब्राह्मणक्षत्रियादिशब्दानां वाच्यभूतः। तत् -- तस्मात्कारणात्। ब्राह्मणादिशरीरेष्वात्मतयावस्थाय तत्तच्छब्दवाच्यत्वादित्यर्थः। इह --कर्मलोके।सः --ईश्वरः।  तत्तदादेशवश्यः कथं न -- ब्रह्मणो यजेत क्षत्रियो यजेतेत्यादितत्तद्विधिपरतन्त्रः कथं न भवेत्। विधिपरतन्त्रत्वे तदैव कर्मपारवश्यं सुधदुःखानुभवादिकञ्चेश्वरे सिद्धमेवेति प्रष़्टुरभिप्रायः। मैवम् -- एवं मा शङ्कनीयम्। विधिना ज्ञाप्यते वा प्रवर्त्यते वा परमात्मेति विकल्प्य क्रमेण निरस्यति --न ज्ञाप्यतेऽसावित्यादिना। अिविदितविरहात् -- 'यस्सर्वज्ञस्सर्ववित्' 'अज्ञातं नास्ति ते किञ्चित्' इत्यादिप्रमाणेन सर्वज्ञत्वेनाविदितवस्तुशून्यत्वात्। असौ ---ईश्वरः। न ज्ञाप्यते -- न प्रत्याय्यते।अज्ञातज्ञापनरूपविधिश्चेतनस्याज्ञातांशं ज्ञापयित्वोपकुर्यात्, ईश्वरस्याज्ञातांशाभावात् नाज्ञातज्ञापनं सम्भवतीति भावः। शासितृत्वात् -- 'एतस्य वा अक्षरस्य प्रशासने' 'अन्तः प्रविष्टश्शास्ता जनानाम्' इति सर्वप्रशासितृत्वात्। न शास्यः -- न परप्रवर्त्यः। जगति --लोके। किञ्चिज्ज्ञः -- प्रमाणाधीनबुद्धिरसर्वज्ञः। अन्यतन्त्रः -- परतन्त्रश्च यस्स हि। हितविदा -- तद्धितं विजानता पित्रादिना पुरुषेण। बोध्यते -- इथमित्थमिति ज्ञाप्यते।प्रैर्यते च -- कर्तव्ये कार्ये स्वयमप्रवृत्तस्स,न् प्रवर्त्यते च। तस्मात् सर्वज्ञ ईश्वरो बोध्यः प्रेर्यश्च स्यादिदति वचनं न बुद्धिमतां वादः, अपि तु बुद्धिहीनानामिति भावः।।			
4. उत्सर्गेणेत्यादि। नयविदः --- न्यायविदो मीमांसकाः।उत्सर्गेण -- 'न हिंस्यात्सर्वाभूतानि' इत्यादिरूपेणोत्सर्गवचनेन। अपवादम् -- अग्नीषोमीयं पशुमालभेत इत्यादिरूपमपवादवचनम्। क्षोभणीयम् -- बाधनीयम्। न क्षमन्ते खलु -- न सहन्ते खलु। न सहन्ते खलु ।इदं तान्त्रिकाणां प्रसिद्धमेवेत्यर्थः। अपवादवचनेनैवोत्सर्वचनस्य विषयसङ्कोचः कार्यते। नतूत्सर्गवचनेनापवादवचनस्य नैरर्थ्यक्यं सम्पाद्यत इति भावः। तस्मात् -- अपवादेनैवोत्सर्गस्य विषयसङ्कोचादेर्न्यायसिद्धत्वात्। ब्राह्मे --																				
