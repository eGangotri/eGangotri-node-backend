।। श्री: ।।
।। अनुमानाध्याय: ।।
।। प्रथममाह्निकम् ।।
न्या. प. अ. 1
अथ प्रत्यक्षमूलत्वादागमज्येष्ठभावत:।
तयोरन्तरत: साङ्गमनुमानं प्रसाध्यते ।।
	व्याप्यस्य व्याप्यत्वानुसंधानाद्व्यापकविशेषप्रतीतिरनुमानम्। तत् प्रमाणम्,  कारणदोषबाधकप्रत्ययरहितत्वात् ।।
किं च
अनुमानाप्रमाणत्वं नाध्यक्षेणैव गम्यते।
नानुमानेन तेनैव तद्विरोधप्रसङ्ग: ।।
न च तत्संशयाकारं सर्वलोकविरोधत:।
न च किंचेति दुर्ज्ञानं तथात्वेनैवव निर्णयात् ।।
संदेहादनुमेयादौ प्रवृत्तिरिति वादिन:।
प्रत्यक्षेऽपि तथैव स्याद्बाधाबाधादिसाम्यत: ।।
	यत्तु चार्वाकेणोच्यते ---
"विशेषेऽनुगमाभावात् सामान्ये सिद्धसाधनात्।
तद्वतोऽनुपपन्नत्वादनुमानकथा कुत: ।। " इति,
	अन्यत्र च---
"विशेषेऽनुगमाभाव: सामान्ये सिद्धसाधनम्।
अनुमाभङ्गपङ्केऽस्मिन्निमग्ना वादिदन्तिन: ।।" इति;
तत् स्ववचनविरुद्धम्, अनुमाननिरासाय हेतूपन्यासात्, तस्य च हेतो: स्वसाध्यव्याप्त्यनभ्युपगमे अनुमानस्य तेन बाधितुमशक्यत्वात्, अभ्युपगमे तत्रापि "विशेषऽनुगमाभाव:" इत्यादिप्रसङ्गात् ।।
न व्याप्तिर्नियमायोगादिति व्याप्तमिदं न वा।
व्याप्तं चेत् स्वीकृता व्याप्तिर्न व्याप्तं चेन्न दूषणम् ।।
सर्वस्य व्यभिचारित्वे व्यभिचारो न सिध्यति।
एकस्याव्यभिचारित्वे न सर्वव्यभिचारिता ।।
	ततश्च सामान्यसिद्धैव व्यार्पिहैतो: पक्षधर्मताख्यसहकारिसाहित्यात् साध्यविशेषमुपस्थापयतीति दर्शनबलादभ्युपेयम्। अप्रमाणत्वपक्षेऽप्यन्वयव्यातिरेकावसिता सैव हि सामग्री; अन्यथा अनुमानतो विशेषप्रतीतिमात्रस्याप्यनुदयप्रसङ्गात्। यथा च सामान्यधी सामग्रीमध्यपातिनी विशेषबुभुत्सादिहेतु:, तथा सर्वविशेषसंग्राहिसामान्यव्याप्तिधीरपि विशेषानुमितिहेतुरिति यथादर्शनमाद्रियेथा:। स च साध्यस्य विशेष: 
पक्षसंबन्धिमात्रात्मा त्रय्यन्तविद्भिरिष्यते। तदतिरिक्तविशेषानुमाने त्वनुगमाभावविरोधादयो दोषा: स्यु:। अत एव च 
वयमत्यन्तातीन्द्रियवस्त्वनुमानं नेच्छाम:। तदेतत् सूत्रकारैरेव "शास्त्रयोनित्वात्" इति जगत्कर्तु: शास्त्रैकप्रमाणकत्वं वदद्भि: प्रदर्शितम् ।।
न्या. प. अ. 2
।। अनुमानस्यातिरिक्तत्वस्थानम् ।।
	अस्त्वनुमानं प्रमाणम्; तथापि प्रत्यक्षान्तर्भूतं स्यादिति चेन्न, साक्षादिन्द्रियव्यापारसाध्यत्वाभावात्। नापि लिङ्गग्रहणावान्तख्यापारद्वारेन्द्रियजम्, इन्द्रियव्यापारोपरमेऽपि स्मर्यमाणलिङ्गाद्व्यापकप्रतीते:। नापि संस्कारादिप्रत्यासत्त्या मानसता, बाह्येन्द्रियग्राह्येष्वपि तत्तत्प्रत्यासत्त्या मानसप्रत्यक्षत्वप्रसङ्गात्। न चैतदिष्टम्, बाह्यान्तरप्रत्यक्षविभागायोगात्, बाह्यार्थेषु च मनस: स्वातन्त्र्यादर्शनात्। यत्परतन्त्रता मनस:, तत् पृथक्प्रमाणमित्युच्यते। वेद्यांशपारोक्ष्यं चानुमितेरैन्द्रियिकत्वविरोधि। परंपरया प्रत्यक्षमूलत्वमात्रेण प्रत्यक्षत्वोपचारं तु न वारयाम:। न चानुमिति स्मृतिमात्रमिति वक्तुं शक्या, अधिकविषयत्वात्। न चानेकसंस्कारसंभेदेन तत्, अनुभूतानेकस्मरणयौगपद्यसंभवेऽपि वैशिष्ट्यविशेषस्याननुभूतस्य स्मृत्ययोगात्। शाब्दत्वं तु असंभावितमेव।व अत: सिद्धम्---अनुमानं प्रमाणं प्रत्यक्षादिबहिर्भूतं चेति ।।
न्या. प. अ. 3
।। व्याप्तिनिरूपणम् ।।
	अनधिकदेशकालनियमं व्याप्यम्। अन्यूनदेशकालवृत्ति व्यापकम्। तदाहु:---
"यो यस्य देशकालाभ्यां समो न्यूनोऽपि वा भवेत्।
स व्याप्यो व्यापकस्तस्य समो वाभ्यधिकोऽपि वा ।।" इति ।।
	देशकालनियमश्च क्वचिद्देशैक्ययौगपद्याभ्याम्; यथा---रसगुडत्वयो:। क्वचिद्यौगपद्यमात्रेण; यथा---गन्तृच्छायासूर्यस्थितिविशेषयो:। क्वचिद्देशैक्येनैव; यथा---पाकतज्ज्न्यगुणयो:। क्वचिद्भिन्नदेशतया भिन्नकालतया च; यथा---दिवा निशाकरास्तगमनातिक्रान्तसमुद्रक्षोभयोरित्यादि ।।
	अत्रेदं तत्त्वम्---यादृग्रूपस्य यद्देशकालवर्तिनो यस्य यादृग्रूपेण यद्देशकालवर्तिना येनाविनाभाव:, तदिदमविनाभूत व्याप्यम्; तत्प्रतिसंबन्धि व्यापकमिति। तेन निरुपाधिकतया नियत: संबन्धो व्याप्तिरित्युक्तं भवति ।।
न्या. प. अ. 4
।। व्याप्तिग्रहोपायनिरूपणम् ।।
यथोपलम्भं भूयोभिर्दर्शनैर्गम्यते तु सा।
सकृदेवानवच्छिन्नसंबन्धो न हि भासते ।।
	तदुक्तं वरदविष्णुमिश्रै:--- "तस्मादनुमानाङ्गभूता व्याप्तिर्भूयोदर्शनावसेयैव" इति ।।
	तत्त्वरत्नाकरे तु सा सकृद्दर्शनसाध्यैवोक्ता---
"संबन्धोऽयं सकृद्ग्राह्य: प्रतीतिस्वरसात् तथा।
प्रतीतयो हि स्वरसाद्धर्मधर्म्यवधीन् विदु: ।।" इत्यादिना।
सकृदेव च सर्वधूमव्यक्तिग्रहणमपि सामान्यरूपैक्यादुपपादितम्। असंनिकृष्टेष्विन्द्रियसंप्रयोगश्च संयुक्ताश्रिताश्रयत्वमित्युक्तम्--- "संनिहितधूमादिव्यक्तिसंयुक्तस्येन्द्रियस्य तदाश्रितधूमत्वादि: संयुक्ताश्रित:, तदाश्रयत्वेन व्यक्त्यन्तराणि संप्रयुक्तानि" इत्यादिना,
"तृतीय: संनिकर्षोऽयं संनिकर्षनिरूपणे।
अनुक्तस्तत्प्रमेयस्य व्याप्तेरत्रैव साधनात् ।।" इत्यन्तेन।।
	इदं तु सर्वप्रत्यक्षत्वप्रसङ्गभीरवो वैभवं मन्यन्ते, पूर्वपूर्वसहदर्शनजनितसंस्कारप्रचयसहकृते त्वन्तिमे प्रत्यक्षे सकृदेव सामान्यतस्तज्जातीयसमस्तसंग्राहिणि सिद्धे सामग्रीमहिम्नाप्यसंबद्धप्रकाशनायोगात्। संभावितसंबन्धप्रकाशनमात्रपरत्वे तु नातिप्रसङ्ग:। एवमस्तु सकृद्दर्शनेन भूयोदर्शनेन वा व्याप्तिग्रह:। 
तत्राप्यन्तिममन्यद्वा ग्राहकं बाह्यं मानसं वास्तु। तत्र सर्वैरपि भूयोदर्शनं न परित्याज्यम्। तत्रापि भूयोदर्शनजनितसंस्कारसमुदायाधीनविमर्शविशेषेणोपाधिसंभावनामुच्छिन्दता नि:शङ्कसंबन्धनियमसिद्धिरिति च सिद्धम्। अत: परं तु विकल्पनमायासायैवेति विरम्यते ।।
	तादात्म्यतदुत्पत्तिभ्यामेवाविनाभाव इति सौगता:। यथाहु:---
"कार्यकारणभावाद्वा स्वभावाद्वा नियामकात्।
अविनाभावनियमो दर्शनान्न नदर्शनात् ।।" इति;
तदसत्, अकार्यानात्मभूतकृत्तिकोदयादिना अकारणानात्मभूतरोहिण्युदयाद्यनुमानात्। कथं च तादात्म्ये लिङ्गलिङ्गिभाव: ? तथात्वेन वा भेदे कथं तत् ? यदि च शिंशपात्ववृक्षत्वयोरैक्यम्, सर्वोऽपि वृक्ष: शिंशपैव स्यात्, न वा कश्चित् ।।
किं च
"सति भावो न कार्यत्वं किं तु सत्येव भाविता।
तस्माच्चेदविनाभाव: स्यादात्माश्रयणं ध्रुवम् ।।
न्या. प. अ. 5
।। व्याप्तिविभाग: ।।
	व्याप्तिर्द्विधा--अन्वयव्यतिरेकभेदात्। साधनविधौ साध्यविधिरूपेण प्रवृत्ता व्याप्तिरन्वयव्याप्ति:; यथा---यो धूमवान्, सोऽग्निमानिति। साध्यनिषेधे साधननिषेधरूपेण प्रवृत्ता व्यतिरेकव्याप्ति:; यथा---योऽनग्नि:, स निर्धूम इति ।।
न्या. प. अ. 6
।। उपाधिनिरूपणम् ।।
	सेयमुभयविधापि व्याप्तिरुपाधिसंभवे दुष्यति। साधनाव्यापकत्वे सति साध्यसमव्याप्त: साधनधर्मव्यतिरिक्तो धर्म उपाधि:। सावयवत्वादनित्यत्वसाधने कृतकत्वस्य, कृतकत्वादनित्यत्वसाधने सावयवत्वस्य, समव्याप्तहेतुप्रयोगे तत्स्वरूपस्य चोपाधित्वव्युदासाय विशेषणत्रयम्। पक्षेतरत्वादेरुपाधित्वव्युदासाय तु समशब्द:। इतरथा साध्यव्यापक इत्येतावता सावयवात्वादेरुपाधित्वव्युदास: शक्य:। सावयवमीश्वरविग्रहादिकं नित्यतया श्रुत्यादिसिद्धमनभ्युपगच्छतां सावयवत्वाद्युदाहरणम्। अभ्युपगच्छतां तु द्रव्यत्वाद्वाच्यत्वसाधने वस्तुत्वस्य, वस्तुत्वाद्वाच्यत्वसाधने द्रव्यत्वस्य चोपाधित्वव्युदासाय विशेषणद्वयमित्युदाहर्तव्यम्। न चोपाधिव्याप्त्योर्निरूपणे अन्योन्याश्रयता, यावत्साधनदेशमवर्तमानो यावत्साध्यदेशवर्तीत्युपाधिनिरूपणात् ।।
	स च द्विधा---निश्चित: शङ्कितश्च। व्याप्त: पक्षे नास्तीत्यवधारितो निश्चितोपाधि:; यथा---विप्रतिपन्न सेवा दु:खहेतु:, सेवात्वात्, राजसेवावत्, इत्यनुमाने पापारब्धत्वम्। अयं च ईश्वरसेवायां नास्तीति शास्त्रतो निश्चितत्वाद्व्याप्तत्वाच्च निश्चितोपाधि:। पक्षावृत्तिव्याप्त्योरन्यतरस्यापि संदेहे संदिग्धोपाधि:। तत्राद्यो यथा-- विप्रतिपन्नो जीव एतच्छरीरावसाने मुक्तिमान्, निष्पन्नसमाधित्वात्, शुकादिवदित्यत्र कर्मात्यन्तपरिक्षय:। स च निष्पन्नसमाधौ विप्रतिपन्ने जीवे अस्ति वा नास्ति वा इति संदिग्धत्वाच्छङ्कितोपाधि:। तद्यपि योगिनामुत्तरपूर्वाघयोरश्लोषविनाशौ भवत:, तथापि प्रारब्धकर्मणामेकशरीर एव पर्यवसानमिति न नियम:, निष्पन्नोपायस्यापि प्रतिबन्धककर्मविशेषादनेकदिवसस्थितिवदनेकशरीरपरिग्रहोपपत्ते:। तथा च सूत्रितम्---"भोगेन त्वितरे क्षपयित्वाथ संपद्यते" इति "यावदधिकारमवस्थितिराधिकारिकाणाम्" इति च। "विनिष्पन्नसमाधेस्तु मुक्तिस्तत्रैव जन्मनि" इत्यादिस्मृतिस्वनिष्पन्नसमाधे: शरीरान्तरयोगनियमपरतया प्रायिकविषया;  अतो नास्य साधनव्यापकत्वम्। अपक्षनिष्ठतया निश्चितोऽपि संदिग्धव्याप्तिको यथा--- विप्रतिपन्नम् अधर्म:, निषिद्धत्वात्, ब्राह्मणहिंसावदिति हिंसाव्यतिरिक्तसमस्तनिषिद्धपक्षीकारेण प्रयोगे हिंसात्वमुपाधिरिति यदि कश्चिद्ब्रूयात्, तदा अग्नीषोमीयादिषु विपक्षेषु हिंसालक्षणमस्ति वा न वेति सांख्यवेदान्तिविप्रतिपत्त्या संदिहानस्य हिंसात्वं संदिग्धव्याप्तिकं भवति। पक्षे च स्वयंपतितजन्तुभक्षणादौ निषिद्धेऽपि हिंसात्वं नास्त्येवेति निश्चितमिति ।।
	उपाधेश्च साधनाभिमतधर्मे स्वगतव्याप्यत्वाध्यासहेतुत्वादुपाधिशब्दवाच्यत्वम्। तदेवं हेतो: सोपाधिकत्वे 
व्याप्यत्वासिद्धि:; निरुपाधिकसंबन्धे व्याप्यत्वसिद्धि: ।।
	केचित्तु व्यापकाभावाद्व्याप्याभावप्रतिपादनमुखेन साध्यव्यापकस्योपाधेर्दूषणत्वमाहु:। तदा साधनाव्यापकत्वे सति साध्यव्यापक इत्येव वक्तव्यम्, तथापि सर्वस्य पक्षेतरत्वस्य नोपाधिता, पक्षस्य साध्यविपर्ययानिश्चये तद्व्यतिरिक्तत्वस्य व्यापकत्वानिश्चयात्। नन्वतीन्द्रियोपाधिशङ्कायां कथं साध्यनिश्चय: ? मैवम्, अनुमानाप्रामाण्यवादिभिरतीन्द्रियस्य शङ्कितुमप्यशक्यत्वात्, तत्र प्रामाण्याभ्युपगमे तु क्वचिन्निरुपाधिकत्वसिद्धावन्यत्रापि तदविशेषात्। अपि च शङ्क्यमानोऽतीन्द्रिय उपाधिर्व्यापको वा न वा ? पूर्वत्र वह्न्यादेरपि सार्वत्रिकत्वप्रसङ्ग:। उत्तरत्रापि नित्यो वा अनित्यो वा ? नित्यत्वे साध्यस्यापि सदातनत्वापात:। अनित्योऽपि हेतुसाध्ययोरुभयोर्व्यापक:, उभयाव्यापक:, अन्यतरव्यापको वा ? आद्ये साधनाव्यापकत्वाभावादुपाधिलक्षणहानि:। द्वितीयेऽपि उभयासंसर्गेऽप्युभयव्याप्यतामात्रेऽपि साध्यसमव्याप्त्यभावात्। तृतीयेऽपि साधनमात्रव्यापकस्य विशेषणयोरभावात्। साध्यमात्रव्यापकस्य तु साधनाव्यापकत्वं पक्षादन्यत्र हेतो: स्वव्यतिरेकेण वृत्तेर्वा पक्ष एव वा स्यात्। न प्रथम:, तथा सति साध्यव्यापकस्य हेतुमन्तरेण वृत्तौ हेतो: साध्यव्यभिचार: क्वचिदन्यत्र दृष्ट इत्युक्तं भवति। स एव प्रत्यर्थितां भजते; अन्यथा तथाभूतोपाधेरसंभव:। द्वितीये तु सर्वत्र सपक्ष एवासौ साध्यवदनुगत उपाधि:, तस्य तेनैव हेतुना पक्षे साधनाद्धेतोस्तद्व्यभिचारस्याप्यसंभवात्, पक्षे चातीन्द्रियस्य तस्याभावस्याप्यदर्शनात्। तेनापि निरुपाधिक एव संबन्ध इति। साध्यवत् साध्यसामग्रीवच्च हेतुबलादेव सोऽपि पक्षे समापतन् न स्वनिवृत्त्या साध्यं निवर्तयितुमलमिति स कथमुपाधि: ? ।।
	अथ तेनैवाप्यतीन्द्रियेणातीन्द्रियोपाध्यन्तरप्रयुक्त: संबन्ध इति शङ्क्येत, तथा सत्यनवस्थापात:। अपि च
उपाधित्वेन शङ्क्यस्य संबन्धो निरुपाधिक:।
अन्यथोपाधिता नास्ति तद्वदन्यत्र गृह्यताम् ।।
	तत्त्वरत्नाकरे तु एवमुपाधे: स्वरूपं प्रमाणमवान्तरभेदो दूषणत्वप्रकारश्चोपपादित:। यथा ---
"केन चिद्यस्य संबन्धे योऽवच्छेदक एष हि।
तस्योपाधिर्यथा वह्नेरार्द्रैधोधूमसंगमे।
श्रोत्रत्वयोगे नभसो यथा वा कर्णशष्कुली।
संसारयोगे जीवस्य कर्माविद्यादि वा यथा ।।
	साध्यव्यापक: साधनाव्यापक इति तं लक्षयन्ति। केचित् साधनाव्यापक: साध्यसमव्याप्तिरिति च---" इत्यादिना स्वरूपं निदर्शितम्। "किमस्य ज्ञापकम् ? साधनस्य क्वचित् साध्यासंबन्धख्यापकम्, संबन्धग्रहणवेलानुयायिस्वरूपवैकल्यं वा। असंबन्धख्यापकं च व्यभिचारदर्शनम्। तच्च साध्यविरुद्धधर्मकतया निश्चिते प्रमाणबाधिते पक्षे विपक्षे वा हेतोर्दर्शनम्। अग्नीषोमीयशास्त्रबाधिते पक्षे दृष्टं हि हिंसात्वं निषिद्धत्वमात्मन उपाधिं कल्पयति। प्रमेयत्वं च नित्यात्मादिविपक्षे दृष्टमनित्यत्वसाधने कृतकतवादिकमुपाधीकरोति। सपक्षेषु च यावद्रूपविशिष्टतया साधनं साध्यसंबन्धित्वेन दृष्टम््; तदन्यतररूपविकलं चेत् पक्षे दृश्यते, तदा व्याप्तरूपाप्रतयभिज्ञानात् सर्वरूपविशिष्टमेवोपाधयति; यथा---भावितनयश्यामलिमनि अनुमेये मित्रापुत्रत्वं भूतपुत्रेषु दृष्टं शाकाद्याहारपरिणामविशेषम्। एवंजातीयके रूपवैकल्यकल्पितोपाधिके हेतोवप्रयोजकत्वव्यपदेश: परीक्षकाणाम्; व्यभिचारकल्पितोपाधिकयोस्तु बाधितो विरुद्धोऽनैकान्तिक इति---" इत्यादिना उपाधे: प्रमाणावान्तरभेदादिकं प्रपञ्चितम्। एवं चोपसंहृतम्---"तदेष संक्षेप:---व्यभिचार एव हि प्रतिबन्धाभाव: उपाधिरेव व्यभिचारनिदानम्। प्रमाणनिश्चित एवोपाधित्वेन शङ्कनीय:। साधने सोपाधि: साध्ये निरुपाधिरेवोपाधित्वेन निश्चेय:। सर्वशङ्कातिप्रसङ्गपाटनपटीयांश्च तर्क:" इति। तदेवं निरुपाधिकसंबन्धं व्याप्यमिति सिद्धम्। व्याप्यं साधनं लिङ्मित्यनर्थान्तरम् ।।
न्या. प. अ. 7
।। साधनरूपनिरूपणम् ।।
	तस्य द्वे रूपे अनुमित्यङ्गभूते---व्याप्ति: पक्षधर्मता चेति। तयोरेव प्रपञ्चनात् पञ्च रूपाणि---पक्षव्यापकत्वम्, सपक्षे सत्त्वम्, विपक्षवृत्तिरहितत्वम्, अबाधितविषयत्वम्, असत्प्रतिपक्षत्वं चेति। 
सिषाधयिषितधर्मविशिष्टो धर्मी पक्ष:; यथा---अग्निमत्त्वादिसाधने पर्वतादि:। तस्मिन्नभिन्नप्रकारेण स्वायोगव्यवच्छेदेन सर्वत्र वर्तमानत्वं पक्षव्यापकत्वम्। सिषाधयिषितसजातीयधर्मवान् सपक्ष:; यथा---महानसादि:। तस्मिन् सर्वत्र, कतिपयव्यक्तौ वा वृत्ति: सपक्षे सत्त्वम्; सर्वसपक्षावृत्तिराहित्यमित्यर्थ:। कृतकत्वादय: सपक्षव्यापका:। धूमवत्त्वादय: सपक्षैकदेशवर्तिन:। तत्र सपक्ष एव हेतुधर्मेणापि समन्वित: साधर्म्यदृष्टान्त:। तस्य व्याप्तिदर्शनस्थानत्वादुभययोगापेक्षा। साध्यतज्जातीयशून्यो विपक्ष:; यथा---महाह्वदादि:। तत्र सर्वत्रावृत्ति: विपक्षवृत्तिरहितत्वम्। इदं च क्वचिद्विपक्षाभावात्, क्वचित् तत्संसर्गाभावादिति द्विविधम्। पूर्वं केवलान्वयिनि, द्वितीयमन्वयव्यतिरेकिणि चानन्तरं द्रष्टव्यम् ।।
	अन्ये तु विपक्षाद्व्यावृत्तिरितीदं रूपमकल्पयित्वा केवलानवयिनश्चतूरूपत्वमाहु:; तदसत्; विपक्षवृत्त्याख्यदोषस्याभाव एव ह्यत्र रूपत्वेन विवक्षित:। तावदेव चान्वयव्यतिरेकिण्यपि रूपम्। तच्च रूपं तुल्यं केवलान्वयिन्पीति। विपक्षसद्भावस्तु व्यतिरेकव्याप्तेरङ्गम्, विपक्षवृत्तिरूपदोषस्य च; न पुनस्तदभावस्य। विपक्ष एव हेतुना शून्यो व्यतिरेकदृष्टान्तो भवति। हेतुमानपि हि विपक्षोऽस्त्येव; येन हेतोरनैकान्त्यादि वक्ष्यते। ततश्चानैकान्त्याद्यनुपदर्शितव्याप्तिकत्वादिपरिहाराय व्यतिरेकदृष्टान्तस्योभयनिवृत्त्यपेक्षा। व्याप्तिदर्शनस्थानं हि दृष्टान्तभूतमाहु: ।।
	प्रबलेन प्रमाणेन पक्षे निश्चितसाध्याभाववत्त्वं बाधितविषयत्वम्; यथा---महाह्वदो वह्निमानित्यादौ। तदभावस्त्वबाधितविषयत्वम्; यथा---पर्वत: परभागेऽग्निमानित्यादौ। समबलतया प्रतीयमानप्रमाणोपरोधाभाव: असत्प्रतिपक्षत्वम्; यथा---धूमानुमानादे: ।।
न्या. प. अ. 8
।। हेतुविभाग: ।।
	द्वेधा च व्याप्यम्---अन्वयव्यतिरेकि, केवलान्वयि चेति। तत्र पूर्वोक्तपञ्चरूपोपपन्नं विपक्षवत् अन्वयव्यतिरेकि; यथा--- पर्वतोऽग्निमान् धूमवत्त्वात्; यो धूमवान् सोऽग्निमान्; यथा--- महानस:; योऽनग्नि: स निर्धूम:; यथा---महाह्रद इति। यद्यपि स्वसाध्यसाधनेऽन्वयव्यतिरेकयोरन्यतरैणैवालमिति तावता व्यपदेशोऽपि युक्त:; तथाप्युभयसद्भावज्ञापनाय असाधारणकेवलान्वयिभ्यां व्यावृत्तिज्ञापनाय च व्याप्तिद्वयेन व्यपदेश:। तादृशमेव विपक्षरहितं केवलान्वयि; यथा---ब्रह्मशब्दवाच्यम्, वस्तुत्वात् द्रव्यत्वाद्वा, घटादिवत्। अनुभूतिरनुभाव्या, वस्तुत्वात, घटादिवदित्यादि। न ह्यशब्दवाच्यमननुभाव्यं वा किंचिदस्ति, येन विपक्ष: स्यात्। असदस्तीति चेन्न, व्याहतवचनत्वात् निरुपाधिकनिषेधासंभवाच्च। सोपाधिकनिषेधे सत एवासच्छब्देनाप्याकारान्तरनिमित्तेन व्यपदेश:। तथा च यदि तत्र वस्तुत्ववाच्यत्वादिहेतुसाध्यव्यतिरेक उच्यते, तदा व्याघात:। अव्याहतस्थलेषु त्वन्वयव्यतिरेकित्वमेव स्यात्। न च तदतिरिक्तमसदिति किंचित् प्रतीम:, येन तत्र व्यतिरेकमनुसंदधीसहि। एतेन, असतो व्यतिरेकदृष्टान्तत्वमिच्छन्तो निरस्ता:, तथा सत्यभावरूपेषु साध्येष्वसतोऽन्वयदृष्टान्तत्वस्याप्यवर्जनीयत्वप्रसङ्गाच्च हेतोश्चाप्रतीयमानत्वादेरभावात्मकस्य वायस्य कस्य चित् प्रयोक्तुं शक्यत्वात्। भाष्यादिषु तु क्वचित् शशविषाणाद्युदारणं प्रतिबन्द्यभिप्रायेण परमतेन वेति द्रष्टव्यम्, "पिशाचानां पिशाचभाषयैवोत्तरं देयम्" इत्यादिन्यायात्, स्वयमेव निरुपाधिनिषेधासंभवस्य शून्यवादनिराकरणे दर्शितत्वाच्चेति। तर्हि विपक्षरहितस्य केवलान्वयिनो विपक्षवृत्त्यभाव: कथमिति चेत्, हन्त ! किं तस्य विपक्षवृत्तित्वमस्ति ? तदपि नास्तीति चेत्, तर्हि तावदेवानुमानाङ्गमित्युक्तम्, तदभावेऽपि तद्वृत्तिलक्षणविशिष्टस्यासिद्धेरिति। एतेन, केवलान्वयि नानुमानं, विपक्षरहितत्वात्, सर्वमनित्यं सत्त्वादित्यादिवदिति हैतुकदुर्दरूटदृष्टिर्दूषिता ।।
	ननु, यदि केवलान्वयि प्रमाणम्, अग्निरनुष्ण:, पदार्थत्वात्, घटवदित्याद्यपि प्रसज्येतेति चेन्न, बाधितत्वात्। तर्हि धर्मादय: कस्यचिदिन्द्रियग्राह्या:, प्रमेयत्वात्, मीमांसकानामप्रत्यक्षत्वाद्वा, अस्मत्सुखादिवदित्यादि स्यादिति चेन्न, विपक्षे बाधकाभावादेरुक्तत्वात्। अनुभूते: स्वयंप्रकाशाया अप्यननुभाव्यत्वे अनुभूतिपदप्रयोगस्यैव निरर्थकत्वप्रसङ्गात्। परस्यानुभूतिविषयानुभवसिद्ध्यर्थमेव हि तत्प्रयोग:। एवं वाच्यत्वविपर्ययेपि बाध: स्पष्ट:। तस्मात् व्याहतसाध्यविपर्ययं केवलान्वयि प्रमाणमिति संक्षेप:। अत एव 
महाविद्यादिरूपकेवलान्वयिनामप्यनवकाश:, अव्याहतसाध्यविपर्ययत्वात्; अन्यथा तेषां सर्वसाधकत्वसामर्थ्याभ्युपगमभङ्गप्रसङ्गात् ।।
न्या. प. अ. 9
।। केवलव्यतिरेकिभङ्ग: ।।
	ननु न द्विविधं व्याप्यम्, केवलव्यतिरेकिणोपि भावात्; तथाहि---अनुभूतिरननुभाव्या, अनुभूतित्वात्; यदनुभाव्यम्, न सा अनुभूति:; यथा घट:। न चान्वयव्याप्त्यभावादस्याव्याप्तिरिति भाव्यम्, व्यतिरेकव्याप्त्यभावात् केवलान्वयिनोप्यव्याप्तिप्रसङ्गात्, द्वयोरपि व्याप्त्यो: प्रत्येकमन्वयव्यतिरेकिणि प्रदर्शनीयत्वाभ्युपगमाच्च। उक्तं च वरदविष्णुमिश्रैरपि--- "तत् पुनरन्वयव्यतिरेकि, केवलान्वयि, केवलव्यतिरेकीति त्रिविधम्---" इत्यादि। तत्त्वरत्नाकरेप्युक्तम्--- "अक्षापादस्त्रैधमसूत्रयत्---"इत्यादीति चेत्, न तावदिह संप्रदायविरोध:,  "केवलव्यतिरेकि तु साधनदशामेव नासादयति, सपक्षान्वयविरहात्, असाधारणवत्---" इत्यादिना आत्मसिद्धौ भगवद्यामुनमुनिभि: प्रपञ्चितत्वात्। उक्तं च न्यायकुलिशे स्वप्रकाशवादे श्रीमद्रामानुजार्यै:--- "न च सिद्धान्तिनोयं प्रसङ्ग:, केवलव्यतिरेकिप्रामाण्यानभ्युपगमात्" इति। अतो वरदविष्णुमिश्रोक्तमेकदेशिमतम्, परमतानुसारेण वोक्तम्। तत्त्वरत्नाकरेपि "अक्षपादस्त्रैधमसूत्रयम्" इत्युपक्रम्योक्तम्, न तु स्वमततया ।।
	यत्तु तत्रैव हेत्वाभासनिरूपणेप्युक्तम्--- "इयं ह्यनध्यवसितकेवलव्यतिरेकिणो भिदा। विद्यमानसपक्षोपि पक्षमात्रवृत्ति: प्रथम:। अन्यस्त्वविद्यमानसपक्षो विपक्षाद्व्यावृत्त इति। तत्र दृष्टे साध्यवति सपक्षे साधनस्य ततो व्यावृत्तावन्वयबाधादाभासत्वं स्पष्टम्। अदृष्टे तु तस्मिन् साध्यान्वयाक्षेपकपूर्वोक्तप्रमाणावतारादनाभासत्वं सुवचम्" इति; तदप्यनादरभाषितमिति मन्यामहे; अन्यथा सपक्षैकदेशवृत्तेरप्याभासत्वप्रसङ्गात्, साध्यान्वयबाधस्य तावतापि 
सुवचत्वात्, लक्षणनिरूपणे चाभिप्रायव्यक्ते:, साध्यान्वयाक्षेपकाणां च सामान्यतोपि निराकरिष्यमाणत्वात् ।।
	ननु सपक्षैकदेशवर्तिन: साध्यान्वयोप्यस्तीति कथं साध्यान्वयबाधशङ्का ? सपक्षे सत्यपि पक्षमात्रवर्तिनो वा पक्ष एव साध्यान्वयसंभवे कथं तद्बाध: ? तथाप्यन्यत्र क्वचित् साध्यसंबन्धो न दृष्ट इति चेत्, तुल्यं केवलव्यतिरेकिण्यपि। साध्यमपि तस्य क्वचिन्न दृष्टमिति विशेष इति चेत्, हन्त ! दोष एव गुणीभवत्यायुष्मत:; साध्यादर्शने साध्यासंबन्धोपि न दृष्ट: स्यादिति चेत्, तर्ह्यसंबन्धदर्शनं दोष इति सपक्षैकदेशवर्तिनोप्यसौ दुस्त्यज:। क्वचित् संबन्धदर्शनात् तस्य दोषपरिहार इति चेत्, तर्हि क्वचिदपि संबन्धादर्शनात् केवलव्यतिरेकिण: साध्यसंबन्धप्रतीत्यनुत्पत्तिरेवेति किमबाधेन ? तेनैव पक्षे संबन्ध: प्रतीयत इति चेन्न, सिद्धे संबन्धे व्याप्याद्व्यापकधी:, व्यापकप्रतीतौ च संबन्धधीरित्यन्योन्याश्रयणात् ।।
	अथ साध्याभाव: साधनाभावेन व्याप्त: ; सांधंनाभावश्च निवर्तमान: स्वव्याप्यं साध्याभावमपि निवर्तयन् साधनस्य साध्यव्याप्यतामुपादायैव विश्राम्यतीति प्रतिबन्धसिद्धि:, अभावव्याप्तिवैपरीत्येन भावव्याप्ते: सार्वत्रिकत्वात्, साध्यसाधनविरुद्धधर्मद्वयान्वयसमव्याप्तेश्च साध्यसाधनसमव्याप्त्यव्यभिचारित्वसिद्धेरिति चेत्, मैवम्---
व्याप्यानां व्यापकाभावव्यापकाभावयोगिता।
कथं नाम नियन्तव्या केवलान्वयिवादिन: ।।
केवलान्वयिनि व्याप्ये न हि सर्वसपक्षगे।
तद्व्यापके वा क्वापि स्यादभावप्रतियोगिता ।।
	अपि च, अनध्यवसितेपि तथा व्याप्ति: सुवचा। नित्यत्वाभावो हि गन्धवत्त्वाभावेनाबादिषु व्याप्त:। गन्धवत्त्वाभावश्च पृथिव्या निवर्तमान: स्वव्याप्यं नित्यत्वाभावमपि निवर्तयन् गन्धवत्त्वस्य नित्यत्वव्याप्यतामुपादायैव विश्राम्यतीति। नन्वेवमनित्यत्वेनापि व्याप्तिस्तस्य ग्रहीतुं शक्यत इति चेत्, तर्हि केवलव्यतिरेकिसाध्येन वस्त्वन्तरासाधारणस्वभावस्यापि व्याप्तिर्ग्रहीतुं शक्यत इति समो दोष:। तथा हि---घट: स्वप्रकाश:, घटत्वात्; न यदेवं न तदेवम्; यथा---पट इति व्याप्ति: सुग्रहा। अनुभूतेरनुभाव्यत्वे घटादिवदननुभूतित्वप्रसङ्ग इति केवलव्यतिरेकिणो विपक्षे बाधकमस्तीति विशेष इति चेन्न, घटस्यानुभाव्यत्वे पटवदघटत्वप्रसङ्ग इति सुवचत्वात्। किं च सपक्षवति असाधारणे साध्यं क्वचित् प्रसिद्धमिति तद्व्यतिरेकव्याप्तिर्ग्रहीतुं शक्या। इह तु साध्यधर्मस्य पूर्वमप्रसिद्धतया तद्व्यतिरेकव्याप्तेरसत्प्रतियोगिकत्वेन प्रवृत्ताया दुर्ग्रहत्वमेव। अथानुभाव्यत्वरूपतद्व्यतिरेक: सुग्रह 
इति चेन्न, तथापि यदनुभाव्यं न सा अनुभूतिरिति व्याप्तिग्रहणदशायामेव प्रतियोगिभूतानुभूत्यनुभाव्यत्वदर्शनेन व्याघातात्। भावसाधककेवलव्यतिरेकिषु च यदि साध्यं पक्षे प्रसिद्धम्, तर्हि व्यर्थमनुमानम्। यद्यन्यत्र, तदा सपक्षे सति केवलव्यतिरेकित्वं न स्यात्। न चोभयातिरिक्तमस्ति, व्याघातात्। न हि भावाभावात्मना विकल्पेपि कोट्यन्तरसंभव:, "परस्परविरोधे तु न प्रकारान्तरस्थिति:।" इति न्यायात्। तुल्यं चेदमभावसाध्यकत्वेपि, साध्यादिव्यतिरेकमुखेन व्याप्तेर्ग्रहीतव्यत्वात्; अन्यथा कस्य केनैषा व्यतिरेकव्याप्ति: ? स्वरूपत: प्रवृत्तापि हि व्यतिरेकव्याप्ति:। सा प्रकृतव्यतिरेकत्वपरामर्शाभावे कथं प्रकृतस्योपकरिष्यति। न च सामान्यत: क्वचिदिति विदितं साध्यं केवलव्यतिरेकिणा पक्षरूपे विशेषे व्यवस्थाप्यत इति वाच्यम्, तथाविधसामान्योपस्थापकप्रमाणाभावात्। वेद्यत्वं किंचिन्निष्ठात्यन्ताभावप्रतियोगि, धर्मत्वात्, घटत्ववदित्याद्यस्यतीति चेन्न, स्ववचनविरोधात्, किंचिदिति निर्दिश्यमानस्य वेद्यत्वे तदभावाधिकरणत्वविरोधात्, अवेद्यत्वे तत्र किंचिच्छब्दप्रयोस्यैवानुपपत्ते:, यत्किंचिद्धर्मात्यन्ताभावलक्षणधर्मेण चानैकान्त्यात्। तस्य च सर्वत्र वृत्त्यनभ्युपगमे पुनर्व्याघात:। तथा सति हि कस्यचित् सर्वधर्मविशिष्टत्वमेष्टव्यम्। तथा च तत्र तद्वत्त्वतदभाववत्त्वयो: समुच्चय: स्यात्। संविदोपि यत्किंचिद्धर्मात्यन्ताभावविरहे तन्निष्ठात्यन्ताभावसाधनविरोध:, तद्विरहेण पुनस्तत्सिद्धेश्च, यत्र यदत्यन्ताभावविरहस्तत्र तस्य सत्त्वावश्यंभावात्। न च स्वरूपमेवात्र तद्विरह:, तदारोपसहे तदयोगात्। एवं किंचिच्छब्दवाच्यत्वलक्षणधर्मेणाप्यनेकान्तो वाच्य:। यदि क्वचित् किंचित्त्वं न स्यात्, अलीकतैव स्यात्। कथं च क्वचिदिति निर्दिष्टे किंचित्त्वं न स्यादित्युच्येत ? एवम्, इच्छादयोष्टद्रव्यातिरिक्तद्रव्याश्रिता:, अष्टद्रव्याश्रितत्वायोगे सति गुणत्वादित्यत्राष्टद्रव्यातिरिक्तद्रव्यसिद्धौ व्यतिरेकिवैयर्थ्यम्। असिद्धौ स एव दोष:। गुणत्वेन द्रव्याश्रितत्वेनुमिति अतिरेकानतिरेकविप्रतिपत्त्या च संशये अष्टद्रव्याश्रितत्वकोटावनिष्टप्रसङ्गेनाभिमतकोटिपक्षपातिनी शङ्का जायते, तद्बलेन तदेककोटिगोचरस्मृतिसंततिर्वा। इदमेव संभावितत्वं वस्तुन:। अत: संभावनासिद्धत्वेनाप्रसिद्धविशेषणत्वव्यतिरेकासिद्ध्योरनसिद्धेरिति चेन्न, संभावनाया: प्रमाणत्वे पूर्ववत् प्रमाणान्तरानपेक्षणात्, अप्रमाणत्वेनुपयोगित्वात्। साध्यमानस्य पक्षमात्रे हि शङ्का गुणाय, न तु सार्वत्रिकी। यद्विपर्ययेनिष्टप्रसक्ति:, तत् प्रमाणयोग्यमिति निश्चिते विप्रतिपत्तिवाक्यजनितसंशयाधीनसंभावनापदमिदं च तथेति सामान्यत: प्रमाणविषयत्वे सिद्धे विशेषापेक्षायां व्यतिरेकिसाफल्यमिति चेन्न, इदं च तथेत्युपनयस्य निराश्रयत्वात्, सिषाधयिषितानुमानेन तत्सिद्धावन्योन्याश्रयणात्, प्रमाणयोग्यमित्यनेनैव प्रामाणिकत्वसिद्धौ प्रमाणविशेषचिन्तायाश्च निष्प्रयोजनत्वात्। यच्च---गुणत्वादिति सामान्यतो दृष्टेन द्रव्याश्रितत्वे सिद्धे तत्र चान्वयव्यतिरेकव्याप्तिनिरूपणे अष्टद्रव्याश्रितत्वानुपपत्तिसाचिव्यात् तत एव हेतोरतिरिक्ताश्रितत्वं सिध्यतीति; तदपि न, तत्राप्यतिरिक्तविशेषाकारस्य क्वचिदप्यसिद्धे:। इच्छादयोनुपपन्नव्यतितिरिक्ताश्रिता इति सामान्यसाधने तु---यो यद्द्रव्याश्रितत्वानुपपत्तौ सत्यां द्रव्याश्रित:, स ततोतिरिक्तद्रव्याश्रित:; यथा गन्धादि:; इच्छादयश्च तथा---इत्यन्वयस्यापि सिद्धौ न केवलव्यतिरेकिता। अस्त्वेवम्, तथापि पश्चात् केवलव्यतिरेकिणापि जीवितुं शक्यमिति चेन्न, "संदिग्धे न्याय: प्रवर्तते" इति न्यायेनाशक्यत्वात् ।।
	अथ सामान्यत: सिद्धेच्छाद्याश्रयपक्षीकारेण विगीतोष्टद्रव्यव्यतिरिक्त:, इच्छाद्याश्रयत्वादिति साध्यते; तदा गुणादौ सपक्षे तिष्ठति त्वयैवाभासतेष्यते। गुणादिनिष्ठहेत्वन्तरप्रयोगे तु अन्वयित्वमेव। तत्र तु गुणादेरपि पक्षीकरणे अंशत: सिद्धसाध्यत्वम्। तदसिद्धौ पुनरप्रसिद्धविशेषणता। यच्च---इच्छादे: कार्यत्वादिना सामान्यत: समवायिकारणसिद्धौ, शरीरमिच्छासमवायिकारणवत्, प्राणादिमत्त्वात्; न यदेवं न तदेवमिति सर्वदोषपरिहार:---इति; तदपि न, संबन्धमात्रसाधने घटादे: सपक्षत्वापातात्, शरीरत्वादिलक्षणसंबन्धविशेषसाधने त्वप्रसिद्धविशेषणत्वात्; अन्यथा घट: इच्छासमवायिकारणवान्, घटत्वात्; न यदेवं न तदेवमित्यपि प्रसङ्गात्, अन्यतो विशेषनिर्णयस्य निरवकाशत्वात्। न च वह्न्यादिसंबन्घसाधनेप्येवं संबन्धविकल्पप्रसङ्ग:।, वह्निसंयोगित्वस्य स्वरूपत: सिद्धस्य पक्षधर्मताबलेन पर्वतनिष्ठत्वमात्रविश्ोषलाभात्। अत्र त्विच्छासमवायिकारणसंबन्धविशेषस्यैव साध्यधर्मस्य स्वरूपत: क्वचिदप्यसिद्धत्वेन तस्य शरीरनिष्ठत्वसाधनायोगादिति ।।
	यत्तु सर्वं कार्यं सर्ववित्कर्तृपूर्वकम्, कादाचित्कत्वात्, वेदा: सर्वज्ञप्रणीता:, वेदत्वादित्याद्युदाहरणम्; तत्रापि सर्ववित्कर्तृपूर्वकत्वादे: क्वचिदप्यग्रहणात् तद्व्यतिरेकस्य साधनव्यतिरेकेण व्याप्यत्वग्रहणमनुपपन्नम्। यदि प्रत्येकव्युत्पन्नसर्वविदादिपदसमुदायसमभिव्याहारमात्रेण सांध्यसिद्धिरिति मन्यसे, तदा शशविषाणादिवदयोग्यपदसमभिव्याहारमात्रेण भ्रान्तिसिद्धं साध्यमित्युक्तं भवति। यदि बाधकाभावादत्रायोग्यत्वं नास्तीत्यभिप्राय:, तदप्यसारम्, सामान्यत: सिद्धस्यैव विरोधस्य साधकाभावे बाधकत्वात्, तस्यैवानुमानस्यैतत्साधकत्वेन्योन्याश्रयणात्। न चागमतया तानि पदानि तदर्थमुपस्थापयन्ति, अनभ्युपगमात्, आप्तोक्तत्वनित्यत्वयोरभावे तदनुपपत्तेश्च। अथागमसिद्धं सर्वज्ञमात्रमुपजीव्य तत्पूर्वकत्वं साध्येत, तथापि तत्पूर्वकत्वस्याप्रसिद्धिस्तदवस्थैव। तस्यापि चेत् प्रसिद्धिरागमतो गृह्येत; सा चेत् पक्षे, कृतमनुमानेन। विपक्षे चेत्, व्याघात:। सपक्षस्तु नात्र त्वयेष्यते, तथा सत्यन्वयव्यतिरेकित्वापातादिति। एवं केवलव्यतिरेक्युदाहरणान्तरेष्वपि दूष्ाणमुन्नेयम् ।।
	सर्वत्र च केवलव्यतिरेकिणी सत्त्वादिभि: केवलान्वयिभि: सार्वत्रिकसाध्यदर्शनलब्धजीवितै: प्रतिरोधो बाधो वा ग्राह्य:। एवं केवलव्यतिरेकिणि साध्याप्रतिद्धेस्तद्व्यतिरेकव्याप्तिर्दुर्ग्रहा। अन्वयव्यतिरेकिण्यपि अन्वयव्याप्तिरेव प्रधानभूता। व्यतिरेकव्याप्तिरप्यन्वयसिद्धप्रतियोगिलाभात् समीची। तत्रान्यतरव्याप्त्युदाहरणमात्रेणापि परार्थप्रयोगोपि चरितार्थ इति ।।
न्या. प. अ. 10
।। लक्षणनिरूपणम् ।।
	ननु यदि केवलव्यतिरेकि न प्रमाणम्, लक्षणमिति किमपि न स्यात्, तस्य तदात्मकत्वात्। तदभावे च कथं परस्परव्यावृत्त: वस्तुव्यवस्था ? ततश्च विलीनं लौकिकपरीक्षकवैदिकव्यवहारैरिति; तन्न, लक्षणस्य केवलव्यतिरेकित्वाभावात्। उक्तं हि तत्त्वरत्नाकरे---
"अर्थासाधारणाकारप्रतिपत्तिनिबन्धनम्।
सजातीयविजातीयव्यवच्छेदेन लक्षणम् ।।"
	इत्युक्त्वा "सचायं जात्यादिराकार: प्रमेयं निष्कृष्य लक्षयत प्रमाणस्य सजातीयविजातीयव्यवच्छेदांशे सहकारीति लक्षणमुच्यते" इति। एतेन तत्तत्प्रतिपादकं प्रमाणं तत्त्वनिष्कर्षे शरणमित्युक्तं भवति। एतेन लक्षणानिरुक्तिमात्रेण लक्ष्यमपलपन्तो निराकृता:। न हि प्रतीतमिति सर्वं निर्देष्टुमपि शक्यम्, सर्वलौकिकपरीक्षकव्यवहृतस्य घटस्यापि पृथुबुध्नादिमत्त्वाङ्गुलिनिर्देशविषयत्वादे: साधारणत्वात्, तद्विशेषस्य तु दुर्वचत्वात्। उक्तं च दण्डिना----
"इक्षुक्षीरगुडादीनां माधुर्यस्यान्तरं महत्।
तथापि न तदाख्यातुं सरस्वत्यापि शक्यते ।।" इति ।।
	असाधारणधर्मोपस्थापनेन व्यवहारव्यवस्थापकमाप्तवाक्यादिकमेव वा लक्षणम्; यथा---गन्धवती पृथिवीति। यत् गन्धवत् तत् सर्वं पृथिवीशब्देन व्यवहर्तव्यम्, नेतरदिति हि तदर्थ:। प्रमाविषय: प्रमेयमित्यादिषु च लक्षणतया संमतेषु विपक्षशून्यत्वेन केवलव्यतिरेकित्वभङ्गप्रसङ्ग:। यद्वा अन्वयव्यतिरेकिविशेष एव लक्षणम्। स च समव्याप्त:। असाधारणो व्यापको धर्मो लक्षणमिति वा लक्षणम्। तत एवेतरप्रतिक्षेपस्तत्त्वं च सिध्यति; यथा---शरीरादे: पार्थिवत्वादिसंदेहे, शरीरं पार्थिवम्, गन्धवत्त्वात्, घटवत्। शरीरमाप्यादिकं न भवति, गन्धवत्त्वात्, घटवदित्यादि। तदेवं तत्त्वतदितरप्रतिक्षेपयो: साधनाल्लक्षणत्वं गन्धवत्त्वस्येति ।।
	नन्वनेकव्यक्तिसंग्राहकलक्षण्ो तथा स्यात्। एकव्यक्तिलक्षणे तु कथम् ? यथा---आकाशादे: शब्दमात्रवत्त्वादाविति चेन्न, आकाशादिशब्दानामपि जातिशब्दत्वात्। कल्पादिभेदापेक्षया बहवो ह्याकाशादय:। अस्तु तथा तेषु। ईश्वरादिलक्षणं तु कथम् ? न हीश्वरस्य कल्पादिभेदेपि भेदास्ति; सत्यम्; तत्र तु प्रागुक्तनीत्यैव धर्मिग्राहकेणैव लक्षणविशिष्टलक्ष्यसिद्धावसाधारणधर्मातिरिक्तव्यावृत्त्यभावान्न साध्यं किंचिदवशिष्यते। तथापि तत्रैश्वरादिलक्षणव्यतिरेकस्यानीश्वरत्वव्याप्तेर्ब्रह्मादिषु केषुचिदीश्वरतया शङ्क्यमानेषु तेनानीश्वरत्वं साध्यते। तत्र चान्वयव्यतिरेकित्वमेव। प्रतियोगिन: प्रमाणसिद्धेश्चाभावनिरूपणोपपत्ति:। प्रयोगश्च ब्रह्मादयोनीश्वरा:, 
सकलजगत्सृष्ट्याद्यकारणत्वात्, घटवत्। कालो न प्रकृति:, महदादिविकाररहितत्वात्, चेतनवत्। त्रिगुणं कालातिरिक्तम्, कलादिविकाररहितत्वात्, चेतनवत् ।।
	एवं तदात्मना शङ्क्यमानानां तद्व्यतिरेकसिद्धेस्तस्यापि तेभ्यो व्यतिरेक: सिद्ध इति लक्षणफलम्। अत: सर्वत्राप्यन्वयित्वमेव। एवं तर्हि सर्वस्मिन्नेव लक्षणे तदितरस्य तद्व्यतिरेको वक्तुं शक्य:; यथा---गवयो न गौ:, सास्नादिरहितत्वात्, महिषवदित्यादीति चेत्, अस्त्वेवम्; तावतापि न लक्षणस्य केवलव्यतिरेकित्वम्। अयं गौ:, सास्नादिमत्त्वात्; यथा---अस्मदीय:; यो गोव्यतिरिक्त:, नासौ सास्नादिमान्; यथा---महिष इत्यत्र, नायं गौ: सास्नादिरहितत्वात्; यथा---महिष:; यो गौ: स सास्नादिमान्; यथा--संमत इत्यत्र चान्वयव्यतिरेकित्वमेव। ये पुन:---विप्रति पन्न: सार्वो गौरिति व्यवहर्तव्य:, अगोव्यावृत्तो वा, गोत्वात्, सास्नादिमत्त्वाद्वेति लक्षणस्य केवलव्यतिरेकित्वमाहु:; तेषामंशत: सिद्धसाधनत्वमपि दुष्परिहरम्। सकलव्यक्तिसंग्राहकप्रवृत्तिनिमित्तस्य सकलेतरप्रतियोगिकव्यावृत्तेश्चासिद्धतया नैवमिति चेन्न, गौरिति व्यवहर्तव्य इत्यत्रापि गोत्वमेव व्यवहारनिमित्तमिति नियन्तुमशक्यत्वात्, अन्यस्याप्यसाधारणधर्मस्य तन्निमित्तत्वाविरोधात्, लाघवादेश्च समत्वात्। गोत्वनिमित्तगोव्यवहारवानित्येव साध्यार्थे प्राग्वदप्रसिद्धविशेषणत्वादिकम्। सकलेतरप्रतियोगिकव्यावृत्तिसाधने त्वपोहवादिन इवान्योन्याश्रयणम्। अपि च, 
लक्षणादधिके भेदे क्व वातीतस्य संभव:।
तस्यैव तत्त्वे किं केन किमर्थं साधयिष्यसि ।।
	किं च महिषादिसमस्तव्यावृत्तेरेकस्मिन् गवि सिद्धत्वादपरिहृतमेव सिद्धसाधनत्वम्। एतदेव चानूद्य तत्त्वरत्नाकरेप्युक्तम्--- "क्षोण्यादिलक्ष्यं प्रमाणसिद्धं न वा ? तदसिद्धावाश्रयासिद्धिर्लक्षणात्मनो हेतो:। सिद्धौ च साधनं मुधा। स्वरूपसिद्धावपि व्यवच्छेद: साध्यत इति चेत्, तादृगेव तदपि; तथापि ह्यप्रसिद्धविशेषण: पक्ष: स्यात्, इतरव्यवच्छेदस्य क्वचिदनालोचितचरत्वात्, सिद्धौ वा साधनवैयर्थ्यात्। किं च प्रमाणस्य स्वविषयव्यवस्थायां प्रमाणान्तरापेक्षणादनवस्थितिपरत: प्रामाण्ये प्रसज्येयाताम् ।।
तस्माद्धर्म: प्रमेयात्मा धर्मिनिष्कर्षमाचरन्।
लक्षणं न प्रमाणात्मेत्युक्तयैव दिशा गति: ।।" इति ।।
	तस्माद्यथोक्त एव लक्षणप्रकार:, न पुनस्तस्य केवलव्यतिरेकित्वमिति। एवं केवलव्यतिरेकिणि निरस्ते प्रामाणिकानां हैतुकभङ्गभारस्य त्र्यंशोवरोपित: ।।
न्या. प. अ. 11
।। अनुमानविषयविशेषनिरूपणम् ।।
	केवलान्वयिन्यपि व्याहतसाध्यविपर्ययव्यतिरिक्ता: सर्वे विपक्षे बाधकाभावान्निरस्ता:। अन्वयव्यतिरेकिण्यपि अत्यन्तातीन्द्रियार्थगोचरा अप्यैन्द्रियिकव्याप्त्युपजीवनेन प्रवर्तमाना: सपक्षानुगतव्याप्ताकारवैकल्यात् सोपाधिकत्वादिभिर्निराकृता:। चन्द्रबिम्बपरभागादिकं तु नास्मदाद्यतीन्द्रियम्। पर्वतपरभागादिवदिन्द्रियसंप्रयोगाभावादेव तदग्रहणोपपत्तिरिति युक्तं तदनुमानम्। सन्ति हि सतोप्यनुपलम्भहेतवो बहव:; यथोक्तं सांख्यै:---
"अतिदूरात्सामीप्यादिन्द्रियघातान्मनोनवस्थानात्।
सौक्ष्म्याद्व्यवधानादभिभवात् समानाभिहाराच्च ।।" इति ।।
	यत्तु---
"सौक्ष्म्यात् तदनुपलब्धिर्नाभावात् कार्यतस्तदुपलब्धे:।
महदादि तच्च कार्यं प्रकृतिसरूपं विरूपं च ।।" इति;
ईदृशविषयेनुमानं वार्यते, न तु दृष्टजातीयसूक्ष्मेषु; यथा--- उष्णजलादौ वह्न्यादे:। यत्र तु शास्त्रेणैव व्याप्यव्यापकभावग्रहणम्, तत्रात्यन्तातीन्द्रियाणामप्यनुमानं न वारयाम:; यथा--- तत्तज्जातिगुणकर्मवर्णप्रज्ञामेधागदादिषु दृष्टेषु तत्तत्कारणभूतादृष्टविशेषानुमानमिति। "अतीन्द्रियेर्थे सर्वत्र शास्त्रमेव प्रमाणम्" इति भाष्यमपि प्रत्यक्षसिद्धव्याप्त्युपजीवनेन अत्यन्तातीन्द्रियार्थसाधनबाधनप्रतिक्षेपपरम्; न तु 
शास्त्रसिद्धव्याप्तिमूलातीन्द्रियानुमाननिषेधार्थम्, तत्रापि शास्त्रमूलतया तस्मिन्नेव विश्रमाच्छास्त्रमेव प्रमाणमिति वाचोयुक्तेरविरोधात् ।।
न्या. प. अ. 12
।। सामान्यतो दृष्टादिनिरूपणम् ।।
	एतेन अस्मदादिप्रत्यक्षयोग्यार्थानुमापकं विशेषतो दृष्टम्, तदयोग्यार्थं सामान्यतो दृष्टमिति परोक्तविभागस्यापि विषय: सिद्धो भवति। लौकिकेष्वेव वा सूक्ष्मासूक्ष्मविभागात् तत्सिद्धे:। किंचिज्जातीयात् तद्व्यापकजातीयस्यानुमानं सामान्यतो दृष्टम्; यथा---धूमादग्ने:। व्याप्तिदशादृष्टयैव व्यक्त्या देशान्तरकालान्तरादौ व्यापकतया दृष्टव्यक्तेरेवानुमानं विशेषतो दृष्टम्; यथा--- कृत्तिकया रोहिण्यनुमानमिति केचित्। तत्रापि निष्कर्षे कृत्तिकोदयरोहिण्यासत्तिव्यक्तीनां भूयस्त्वात् तदातनेन कृत्तिकोदयेन तादात्विकी रोहिण्यासत्तिव्यक्तिरेवानुमीयत इति सामान्यत एव व्याप्तिग्रह:, अन्यथा व्याप्तिदशादृष्टमात्रविषयत्वे स्मृतिमात्रत्वप्रसङ्गात्। एवं स्वरविशेषात् पुत्राद्यनुमानेपि पूर्वस्वरवदद्यतनस्वरस्य पुत्रस्वरत्वानुमानात् सिद्धौ भेद:। तेनैव शैलश्रृङ्गेण तस्यैव शेलस्य कथमनुमानमिति चेन्न, कथंचित् स्मृतिमात्रत्वात्। तत्कालवर्तित्वार्जवाद्यतिरिक्तग्रहे  तु तत्कादादिव्यक्तिभेदसिद्धिरिति ।।
इति
श्रीकवितार्किकसिंहस्य सर्वतन्त्रस्वतन्त्रस्य 
श्रीमद्वेङ्कटनाथस्य वेदान्ताचार्यस्य कृतिषु
न्यायपरिशुद्धौ अनुमानाध्याये
प्रथमं प्रतिबन्धाद्याह्निकम् ।।
।। श्रीमते निगमान्तमहादेशिकाय नम: ।।
