	       		।।*।। अथ परिभाषाप्रकरणम्।।*।।
प्रौ.म.(पा.सू.1।1।3) 

      इको गुणवृद्धी।।गुणवृद्दिशब्दाभ्यामिति। एतच्च पूर्वसूत्राभ्यां गुणवृद्धिपदेअनुवर्त्य गुणो वृद्धिरिति ये गुणवृद्धी इति योजनया लभ्यते। तेनेह न--"दिव औत्"(पा.सू.7।1।84) द्यौः, "त्यदादीनामः"(पा.सू.7।2।102) सः,इमम्। षष्ठ्यन्तमिति। सूतिरे षष्ठ्यन्तस्यानुकरणाच्छब्दस्वरूपपरतया नपुंसकात्सोर्लुगिति भावः। पदमिति। तच्च सम्भवति सामानाधिकरण्ये इगन्तस्याङ्गस्येत्यादिक्रमेण सम्बध्यते। "मिदेर्गुणः"(पा.सू.7।3।82) "मिदेर्गुणः" (पा.सू.7।2।114)इत्यादौ तु सामानाधिकरण्यासम्भवान्मिदिमृदज्योरवयवस्येक इति संबध्यते। यत्तु इक एव स्थाने स्त इति प्राचा व्याख्यातम्, यच्च तट्टीकाकृतोक्तमनियमप्रसङ्गे नियमार्थमिदमित्यादि, तत्सर्वं भाष्यविरोधादुपेक्ष्यम्। तच्छेषपक्षं दूषयित्वा पदोपस्थितिपक्षस्यैव भाष्ये समर्थितत्वादित्याहुः। तच्छेषपक्षेऽपि दूषणोद्धारस्तु शब्दकौस्तुभे स्पष्टीकृतोऽस्माभिः। 
  प्रौ.म.(1।1।47)
         अचां मध्य इति।। यत्तु प्राचोक्तमन्त्यादचःपर इति। तन्न, "शेमुचादीनाम्"(पा.सू.7।1।59) इत्यादावन्त्यस्याचोऽसम्भवात्। तस्यैवान्तावयव इति। तेन त्रपूणीत्यादौ अङ्गस्य नान्तत्वेन दीर्घः सिद्धः। परादित्वे स न सिध्येत्। अभक्तत्वे तु वहंलिह इत्यत्र "वहाभ्रे लिहः"(पा.सू.3।2।32) इति खशि "अरुर्द्विषद्"(पा.सू.6।2।32) इति मुमोऽनुस्वारो न स्यात्। अपदान्तत्वात्। यत्तु अभक्तत्वे दीर्घो न स्यादिति, तत् "तदादाग्रहणं स्यादिनुमर्थम्" इत्यङ्गसंज्ञासूत्रस्थवार्तिकेनैव दूषितप्रायम्। 
 प्रौ.म.(1।1।49)
         स्थानेयोगेति।। स्थानेन योगोऽस्या इति विग्रहः। निपातनादेत्वम्। अनेकविधमिति।स्थानार्थगुणप्रमाणकृतमित्यर्थः। बलीय इति। तेन चेता स्तोतेत्यत्र प्रमाणत आन्तर्यवानकारो नेति भावः।
प्रौ.म.(1।1।76)
       तस्मिन्निति सप्तम्यन्तामनुकरणम्। निःशब्दो नैरन्तर्यपरः। दिशिरुच्चारणक्रियः। अचि यणित्युक्ते व्यवहितेऽव्यवहिते च सति प्राप्तमव्यवहिते एवेति, पूर्वस्य परस्य च प्राप्तं पूर्वस्यैवेति च नियम्यते । अव्यवहितस्येति तु फलितार्थकथनम्।
प्रौ.म.(1।177)
       परस्य यदिति।। "तस्मादित्युत्तरस्यादेः" इति तु न सूत्रितम्। आदेरित्यंशस्य सर्वादेशबाधकत्वापत्तेः। सिध्दान्ते तु परत्वात्सर्वादेशत्वं बाधकमित्यनुपदमेव वक्ष्यति।।
प्रौ.म.(पा.सू.1।1।25)
"अनेकाल्"।। शित उदाहरणम् "इदम इश्" इतः। यत्तु वृत्तिकृता "जश्शसोः शिः"(पा.सू.7।1।20) इत्युदाहृतम्। तन्न, सर्वादेशतायाःप्राक् शित्वस्यैवालाभात्। तत्र हि डाणलोरिवानुपूर्व्यादनेनैव सर्वादेशत्वमिति सिध्दान्तः। इत्यादाविति। आदिश्ब्देन "अतो भिस ऐस्"(पा.सू.7।1।9) इति गृह्यते। परत्वादिति। अत एव "आदेः परस्य" (पा.सू.1।1।54)इति 
पृथक् क्रियते इत्युक्तम्। "उत्तरस्य" इत्यंशस्तु औशैसोरपि प्रवर्तत एव। यत्तु प्राचा "आदेः" इति सूत्रं विवृण्वता पञ्चमीनिर्देशेनेत्याद्युक्तं, तदसम्बध्दमिति स्पष्टमेव। 
 परनित्येति। परान्नित्यं यथा--तुदति,रुणध्दि। परमपि लघूपधगुणं बाधित्वा "रधिजभोः" (पा.सू.7।1।61)इति नुम्। न च सोऽपि शब्दान्तरप्राप्त्याऽनित्य इति वाच्यम्, कृताकृतप्रसङ्गमात्रेणापि क्वचिन्नित्यताभ्युपगमात्। अन्तरङ्गं यथा--उभये देवमनुष्याः। इह "प्रथमचरम"(पा.सू.1।1।33)इति परमपि विकल्पं बाधित्वा "सर्वादीनि" (पा.सू.1।1।27)
इति सर्वनामसंज्ञा विभनिरपेक्षत्वेनान्तरङ्गत्वात्। अपवादोऽपि यद्यन्यत्र चरितार्थस्तर्ह्यन्तरङ्गेण बाध्यत एव। तद्यथा--अयजे इन्द्रं, ग्रामे इह, सर्वे इत्थम्। अत्रान्तरङ्गेण गुणेन सवर्णदीर्घो बाध्यते। स च यद्यपि यण्गुणयोरपवादस्तथापि समानाश्रये चरितार्थः। तथा च वार्तिकम्--"इण्ङिशीनामाद्गुणः सवर्णदीर्घत्वात्" इति।।
  असिध्दमिति।। तेन पचावेदमित्यादावेत एत्वं न।

    अकृतव्यूहा इति।। यद्यपि "कृतमपि कार्यं निवर्तयन्ति" परिभाषान्तरं पठ्यते, फलं च तुल्यम्, तथापि "अकृत" इत्येव लघु।

              "प्रक्षालनाध्दि पङ्कस्य दूरादस्पर्शनं वरम्"। इति न्यायादिति भावः।
 न कुर्वन्तीति। यथा "निषेदुषीम्" इत्यादौ क्वसोरिटमन्तरङ्गत्वात्प्राप्तमपि भाविना सम्प्रसारणेन वलादित्वं नङ्क्ष्यतीत्यालोच्य न तुर्वन्तीत्यर्थः।। 
                              ।।इति परिभाषाप्रकरणम्।।
