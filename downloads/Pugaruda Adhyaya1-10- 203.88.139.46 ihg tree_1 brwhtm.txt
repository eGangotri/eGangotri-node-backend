 समाप्तेयं गरुडमहापुराणविषयानुक्रमणिका ।
।। श्रीगणाधिपतये नमः ।।
सरस्वत्यैनमः ।।
अथ श्रीगरुडमहापुराणं प्रारभ्यते ।।
तत्रादौ कर्मकाण्डाख्यः पूर्वखण्डः प्रारभ्यते ।।
ॐ नारायणं नमस्कृत्य नरं चैव नरोत्तमम् ।।
देवीं सरस्वतीं चैव ततो जयमुदीरयेत् ।। 1 ।।
ॐ अजमजरमनन्तं ज्ञानरूपं महान्तं शिवममलमनादिं भूतदेहादिहीनम् ।।
सकलकरणहीनं सर्वभूतस्थितं तं हरिममलममायं सर्वगं वन्द एकम् ।। 1.1।।
नमस्यामि हरिं रुद्रं ब्रह्माणं च गणाधिपम् ।।
देवीं सरस्वतीं चैव मनोवा क्कर्मभिः सदा ।। 1.2 ।।
सूतं पौराणिकं शान्तं सर्वशास्त्रविशारदम् ।।
विण्णुभक्तं महात्मानं नैमिशारण्यमागतम् ।। 1.3 ।।
तीर्थयात्राप्रसङ्गेन उपविष्टं शुभासने ।।
ध्यायन्तं विष्णुमनघं तमभ्यर्च्यास्तुवन्कविम् ।। 1.4 ।।
शौनकाद्या महाभागा नैमिषीयास्तपोधनाः ।।
मुनयो रविसङ्काशाः शान्ता यज्ञ परायणाः ।। 1.5 ।।
ऋषय ऊचुः ।।
सूत ! जानासि सर्वं त्वं पृच्छामस्त्वामतो वयम् ।। 
देवतानां हि को देव ईश्वरः पूज्य एव कः ।। 1.6 ।।
को ध्येयः को जगत्स्त्रष्टा जगत्पात्ति च हन्ति कः ।। 
कस्मात्प्रवर्त्तते धर्मो दुष्टहन्ता च कः स्मृतः ।। 1.7 ।।
तस्य देवस्य किं रूपं जगत्सर्गः कथं मतः ।।
कैर्व्रतैः स तु तुष्टः स्यात्केन योगेन वाप्यते ।। 1.8 ।।
अवताराश्च के तस्य कथं वंशादिसम्भवः ।। 
वर्णाश्रमादिधर्माणां कः पाता कः प्रवर्त्तकः ।। 1.9 ।।
एतत्सर्वं तथान्यच्च ब्रूहि सूत ! महामते ! ।।
नारायणकथाः सर्वाः कथयास्माकमुत्तमाः ।। 1.10 ।।
सूत उवाच ।।
पुराणं गारुडं वक्ष्ये सारं विष्णुकथा श्रयम् ।।
गरुडोक्तं कश्यपाय पुरा व्यासाच्छ्रुतं मया ।। 1.11 ।।
एको नारायणो देवो देवानामीश्वरेश्वरः ।।
परमात्मा परं ब्रह्म जन्माद्यस्य यतो भवेत् ।। 1.12 ।।
जगतो रक्षणार्थाय वासुदेवोऽजरोऽमरः ।।
स कुमारादिरूपेण अवतारान्करोत्यजः ।। 1.13 ।।
हरिः स प्रथमं देवः कौमारं सर्गमास्थितः ।।
चचार दुश्चरं ब्रह्मन् ब्रह्मचर्य्यमखण्डितम् ।। 1.14 ।।
द्वितीयं तु भवायास्य रसातलगतां महीम् ।।
उद्धरिष्यन्नुपादत्ते यज्ञेशः सौकरं वपुः ।। 1.15 ।।
तृतीयमृषिसर्गं तु देवर्षित्वमुपेत्य सः ।।
तन्त्रं सात्वतमाचष्टे नैष्कर्म्यं कर्मणां यतः ।। 1.16 ।।
नरनारायणो भूत्वा तुर्य्ये तेपे तपो हरिः ।। 
धर्मसं रक्षणार्थाय पूजितः स सुरासुरैः ।। 1.17 ।।
पञ्चमः कपिलो नाम सिद्धेशः कालविप्लुतम् ।। 
प्रोवाच सूरये साङ््ख्यं तत्त्वग्रामवि निर्णयम् ।। 1.18 ।।
षष्ठमत्रेरपत्यत्वं दत्तः प्राप्तोऽनसूयया ।।
आन्वीक्षिकीमलर्काय प्रह्लादादिभ्य ऊचिवान् ।। 1.19 ।।
ततः सप्त आकूत्यां रुचेर्यज्ञोऽभ्यजायत ।। 
सुत्रामाद्यैः सुरगणैर्यष्ट्वा स्वायम्भुवान्तरे ।। 1.20 ।।
अष्टमे मेरुदेव्यां तु नाभेर्जात उरुक्रमः ।। 
दर्शयन्वर्त्म नारीणां सर्वाश्रमनमस्कृतम् ।। 1.21 ।।
ऋषिभिर्याचितो भेजे नवमं पार्थिवं वपुः ।। 
दुग्धैर्महौषधैर्विप्रास्तेन संजीविताः प्रजाः ।। 1.22 ।।
रूपं स जगृहे मात्स्यं चाक्षुषान्तरसंप्लवे ।। 
नाव्यारोप्य महीमय्यामपाद्वैवस्वतं मनुम् ।। 1.23 ।।
सुरासुराणामुदधिं मथ्नतां मन्दराचलम् ।।
दध्रे कमठरूपेण पृष्ठ एकादशे विभुः ।। 1.24 ।।
धान्वन्तरं द्वादशमं त्रयोदशममेव च ।। 
आप्यायत्सुरानन्यान्मोहिन्या मोहयंस्त्रिंया ।। 1.25 ।।
चतुर्दशं नारसिंहं चैत्य (वैर) दैत्येन्द्रमूर्जितम् ।।
ददार करजैरुग्रैरेरकां कटकुद्यथा ।। 1.26 ।।
पञ्चदशं वामनको भूत्वागादध्वरं बलेः ।।
पाद त्रयं याचमानः प्रत्यादित्सुस्त्रिविष्टपम् ।। 1.27 ।।
अवतारे षोडशमे पश्यन्ब्रह्मद्रुहो नृपान् ।।
त्रिः सप्तकृत्वः कुपितो निः क्षत्त्रामकरोन्महीम् ।। 1.28 ।।
ततः सप्तदशे जातः सत्यवत्यां पराशरात् ।। 
चक्रे वेदतरोः शाखां दृष्ट्वा पुंसोऽल्पमेधसः ।। 1.29 ।।
नरदेवत्वमापन्नः सुरकार्य्यचिकीर्षया ।।
समुद्रनिग्रहादीनि चक्रे कार्य्याण्यतः परम् ।। 1.30 ।।
एकोनविंशे विंशतिमे वृष्णिषु प्राप्य जन्मनी ।।
रामकृष्णआविति भुवो भगवानहरद्भरम् ।। 1.31 ।।
ततः कलेस्तु सन्ध्यान्ते सम्मोहाय सुरद्विषाम् ।।
बुद्धो नाम्रा जिनसुतः कीकटेषु भविष्यति ।। 1.32 ।।
अथ सोऽष्टमसन्ध्यायां नष्टप्रायेषु रांजसु ।।
भविता विष्णुयशसो नाम्ना कल्की जगत्पतिः ।। 1.33 ।।
अवतारा ह्यसंख्येया हरेः सत्त्वनिधेर्द्विजाः ।।
मनुवेदविदो ह्याद्याः सर्वे विष्णुकलाः स्मृताः ।। 1.34 ।।
तस्मात्सर्गादयो जाताः संपूज्याश्च व्रतादिना ।।
पुराणं गारुडं व्यासः पुराऽसौ मेऽब्रवीदिदम् ।। 1.35 ।।
इति श्रीगारुडे महापुराणे पूर्वखण्डे प्रथमांशाख्ये कर्मकाण्डे एतत्पुराणप्रवृत्तिहेतुनिरूपणं नाम प्रथमोऽध्यायः ।। 1 ।।

श्रीगरुडमहापुराणम् - 2
।। ऋषय ऊचुः ।। 
कथं व्यासेन कथितं पुराणं गारुडं तव ।।
एतत्सर्वं समाख्याहि परं विष्णुकथाश्रयम् ।। 2.1 ।।
सूत उवाच ।। 
अहं हि मुनिभिः सार्द्धं गतो बदरिकाश्रमम् ।।
तत्र दृष्टो मया व्यासो ध्यायमानः परेश्वरम् ।। 2.2 ।।
तं प्रणम्योपविष्टोऽहं पृष्टवान्हि मुनीश्वरम् ।।
सूत उवाच ।।
व्यास ब्रूहि हरे रूपं जगत्सर्गादिकं ततः ।। 2.3 ।।
मन्ये ध्यायसि तं यस्मात्तस्माज्जानासि तं विभुम् ।। 
एवं पृष्टो यथा प्राह तथा विप्रा ? निबोधत ।। 2.4 ।।
व्यास उवाच ।। 
श्रृणु सूत ! प्रवक्ष्यामि पुराणं गारुडं तव ।। 
सह नारददक्षाद्यैर्ब्रह्मा मामुक्तवान्यथा ।। 2.5 ।।
सूत उवाच ।।
दक्षनारदमुख्यैस्तु युक्तं त्वां कथमुक्तवान् ।।
ब्रह्मा श्रीगारुडं पुण्यं पुराणं सारवाचकम् ।। 2.6 ।।
व्यास उवाच ।।
अहं हि नारदो दक्षो भृग्वाद्याः प्रणिपत्य तम् ।।
सारं ब्रूहीति पप्रच्छुर्ब्रह्माणं ब्रह्मलोकगम् ।। 2.7 ।।
ब्रह्मोवाच ।।
पुराणं गारुडं सारं रुद्रं च मां यथा ।। 
सुरैः सहाब्रवीद्विष्णुस्तथाहं व्यास वच्मिते ।। 2.8 ।।
व्यास उवाच ।।
कथं रुद्रं सुरैः सार्द्धमब्रवीद्वै हरिः पुरा ।।
पुराणं गारुडं सारं ब्रूहि ब्रह्मन्महार्थकम् ।। 2.9 ।।
ब्रह्मोवाच ।।
अहं गतोऽद्रिं कैलासमिन्द्राद्यैर्दैवतैः सह ।।
तत्र दृष्टो मया रुद्रो ध्यायमानः परं पदम् ।। 2.10 ।।
पृष्टो नमस्कृतः किं त्वं देवं ध्यायसि शङ्कर ? ।।
त्वत्तो नान्यं परं देवं जानामि ब्रूहि मां ततः ।। 2.11 ।।
सारात्सारतरं तत्त्वं श्रोतुकामः सुरैः सह ।।
रुद्रउवाच ।।
अहं ध्यायामि तं विष्णुं परमात्मानमीश्वरम् ।। 2.12 
सर्वदं सर्वगं सर्वं सर्वप्राणिहृदिस्थितम् ।। 
भस्मोद्धूलितदेहस्तु जटामण्डलमण्डितः ।। 2.13 ।।
विष्णोराराधनार्थं मे व्रतचर्य्या पितामह ।। 
तमेव गत्वा पृच्छामः सारं यं चिन्तयाम्यहम् ।। 2.14 ।।
विष्णुं जिष्णुं पद्मनाभं हरिं देहविवर्जितम् ।।
शुचिं शुचिषदं हँसं तत्पदं परमेश्वरम् ।। 2.15 ।।
युक्ता सर्वात्मनात्मानं तं देवं चिन्तयाम्यहम् ।।
यस्मिन्विश्वानि भूतानि तिष्ठन्ति च विशन्ति च ।। 2.16 ।।
गुणभूतानि भूतेशे सूत्रे मणिगणा इव ।। 
सहस्त्राक्षं सहस्त्राङ््घ्रिं सहस्त्रोरुं वराननम् ।। 2.17
अणीयसामणीयांसं स्थविष्ठं च स्थवीयसाम् ।।
गरीयसां गरिष्ठं च श्रेष्ठं च श्रेयसामपि ।। 2.18 ।।
यं वाक्येष्वनुवाक्येषु निषत्सूपनिषत्सु च ।।
गृणन्ति सत्यकर्माणं सत्यं सत्येषु सामसु ।। 2.19 ।।
पुराण पुरुषः प्रोक्तो ब्रह्मा प्रोक्तो द्विजातिषु ।।
क्षये सङ्कर्षणः प्रोक्तस्तमुपास्यमुपास्महे ।। 2.20 ।।
यस्मिंल्लोकाः स्फुरन्तीमे जले शकुनयो यथा ।।
ऋतमेकाक्षरं ब्रह्म यत्तत्सदसतः परम् ।। 2.21 ।।
अर्चयन्ति च यं देवा यक्षराक्षसपन्नगाः ।।
यस्याग्निरास्यं द्यौर्मूर्द्धा खं नाभिश्चरणौ क्षितिः ।। 2.22 ।।
चन्द्रादित्यौ च नयने तं देवं चिन्तयाम्यहम् ।।
यस्य त्रिलोकी जठरे मस्य काष्ठाश्च बाहवः ।। 2.23 ।।
यस्योच्छ्वासश्च पवनः तं देवं चिन्तयाम्यहम् ।।
यस्य केशेषु जीमूता नद्यः सर्वाङ्गसन्धिषु ।। 2.24 ।।
कुक्षौ समुद्राश्चत्वारस्तं देवं चिन्तयाम्यहम् ।। 
परः कालात्परो यज्ञात्परः सदसतश्चयः ।। 2.25 ।।
अनादिरादि र्विश्वस्य तं देवं चिन्तयाम्यहम् ।।
मनसश्चन्द्रमा यस्य चक्षुषोश्च दिवाकरः ।। 2.26 ।।
मुखादग्निश्च संजज्ञे तं देवं चिन्तयाम्यहम् ।।
पद्य्भां यस्य क्षितिर्जाता श्रोत्राभ्यां च तथा दिशः ।। 2.27 ।।
मूर्द्धभागाद्दिवं यस्य तं देवं चिन्तयाम्यहम् ।।
सर्गश्च प्रतिसर्गश्च वंशो मन्वन्तराणि च ।। 2.28 ।।
वंशानुचरितं यस्मात्तं देवं चिन्तयाम्यहम् ।।
यं ध्यायाम्यहमेतस्मादूजामः सारमीक्षितुम् ।। 2.29 ।।
ब्रह्मोवाच ।।
इत्युक्तोऽहं पुरा रुद्रः श्वेतद्वीपनिवासिनम् ।।
स्तुत्वा प्रणम्य तं विष्णुं श्रोतुकाम स्थितः सुरैः ।। 2.30 ।।
अस्माकं मध्यतो रुद्र उवाच परमेश्वरम् ।।
सारान्त्सारतरं विष्णुं पृष्टवांस्तं प्रणम्य वै ।। 2.31 ।।
ब्रह्मोवाच ।।
यथा पप्रच्छ मां व्यास स्तथासौ भगवान् भवः ।।
पप्रच्छ विष्णुं देवाद्यैः श्रृण्वताममरैः सह ।। 2.32 ।।
रुद्र उवाच ।। 
हरे कथय देवेश ! देवदेवः क ईश्वरः ।।
को ध्येयः कश्च वै पूज्यः कैर्व्रतै स्तुष्यते परः ।। 2.33 ।।
कैर्धर्मैः कैश्च नियमैः कया वा धर्मपूजया ।।
केनाचारेण तुष्टः स्यात्किं तद्रूपं च तस्य वै ।। 2.34 ।।
कस्माद्देवाज्जगज्जातं जगत्पालयते चकः ।।
कीदृशैरवतारैश्च कस्मिन्याति लयं जगत् ।। 2.35 ।।
सर्गश्च प्रतिसर्गश्च वंशो मन्वन्तराणि च ।।
कस्माद्देवात्प्रवर्त्तन्ते कस्मिमन्नेतत्प्रतिष्ठितम् ।। 2.36 ।।
एतत्सर्वं हरे ! ब्रूहि यच्चान्यदपि किञ्चन ।। 
परमेश्वरमाहात्म्यं युक्तयोगादिकं तथा ।। 2.37 ।।
तथाष्टादश विद्याश्च हरी रुद्रं ततोऽब्रवीत् ।।
हरिरुवाच ।।
श्रृणु रुद्र ! प्रवक्ष्यामि ब्रह्मणा च सुरैः सह ।। 2.38 ।।
अहं हि देवो देवानां सर्वलोकेश्वरेश्वरः ।।
अहं ध्येयश्च पूज्यश्च स्तुत्योहं स्ततिभिः सुरैः ।। 2.39 ।।
अहं हि पूजितो रुद्र ! ददामि परमां गतिम् ।।
नियमैश्च व्रतैस्तुष्ट आचारेण च मानवैः ।। 2.40 ।।
जगत्स्थितेरहं बीजं जगत्कर्त्ता त्वहं शिव ! ।।
दुष्टनिग्रहकर्त्ता हि धर्मगोप्ता त्वहं हर ! ।। 2.41 ।।
अवतारैश्च मत्स्याद्यैः पालयाम्यखिलं जगत् ।।
अहं मंत्राश्च मन्त्रार्थः पूजाध्यानपरो ह्यहम् ।। 2.42 ।।
स्वर्गादीनां च कर्त्ताहं स्वर्गादीन्यहमेव च ।।
योगी योगोहमेवाद्यः पुराणान्यहमेवच ।। 2.43 ।।
ज्ञाता श्रोता तथा मन्ता वक्ता वक्तव्यमेव च ।।
सर्वः सर्वात्मको देवो भुक्तिमुक्तिकरः परः ।। 2.44 ।।
ध्यानं पूजोपहारोऽहं मण्डलान्यहमेव च ।।
इतिहासान्यहं रुद्र ! सर्ववेदा ह्यहं शिव ! ।। 2.45 ।।
सर्वज्ञानान्यहं शम्भो ! ब्रह्मात्माहमहं शिव ! ।।
अहं ब्रह्मा सर्वलोकः सर्वदेवात्मको ह्यहम् ।। 2.46 ।।
अहं साक्षात्सदाचारो धर्मोऽहं वैष्णवो ह्यहम् ।।
वर्णाश्रमास्तथा चाहं तद्धर्मोऽहं पुरातनः ।। 2.47 ।।
यमोऽहं नियमो रुद्र ! व्रतानि विविधानि च ।।
अहं सूर्य्यस्तथा चन्द्रो मङ्गलादीन्यहं तथा ।। 2.48 ।।
पुरा मां गरुडः पक्षी तपसाराधयद्भुवि ।।
तुष्ट ऊचे वरं ब्रूहि मत्तो वव्रे वरं स तु ।। 2.49 ।।
गरुड उवाच ।।
मम माता च विनता नागैर्दासीकृता हरे ।।
यथाहं देव ताञ्जित्वा चामृतं ह्यानयामि तत् ।। 2.50 ।।
दास्याद्विमोक्षयिष्यामि यथाहं वाहनस्तव ।।
महाबलो महावीर्य्यः सर्वज्ञो नागदारणः ।। 2.51 ।।
पुराणसंहिताकर्त्ता यथाऽहं स्यां तथा कुरुं ।।
विष्णुरुवाच ।।
यथा त्वयोक्तं गरुड तथा सर्वं भविष्यति ।। 2.52 ।।
नागदास्यान्मातरं त्वं विनतां मोक्षयिष्यसि ।।
देवादीन्सकलाञ्जित्वा चामृतं ह्यानयिष्यसि ।। 2.53 ।।
महाबलो वाहनस्त्वं भविष्यसि विषार्दनः ।।
पुराणं मत्प्रसादाच्च मम माहात्म्यवाचकम् ।। 2.54 ।।
यदुक्तं मत्स्वरूपं च तव चाविर्भविष्यति ।।
गारुडं तव नाम्ना तल्लोके ख्यातिं गमिष्यति ।। 2.55 ।।
यथाहं देवदेवानां श्रीः ख्यातो विनतासुत ।।
तथा ख्यातिं पुराणेषु गारुडं गारुडैष्यति ।। 2.56 ।।
यथाहं कीर्त्तनीयोऽथ तथा त्वं गरुडात्मना ।।
मां ध्यात्वा पक्षिमुख्येदं पुराणं गद गारुडम् ।। 2.57 ।।
इत्युक्तो गरुडो रुद्र ! कश्यपायाह पृच्छते ।।
कश्यपो गारुडं श्रुत्वा वृक्षं दग्धमजीवयत् ।। 2.58 ।।
स्वयं चान्यमना भूत्वा विद्ययान्यान्य जीवयत् ।।
यक्षि ॐउंस्वाहाजापी विद्ययं गारुडी परा ।।
गरुडोक्तं गारुडं हि श्रृणु रुद्र ! मदात्मकम् ।। 2.59 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे श्रीगरुडमहापुराणोत्पत्तिनिरूपणं नाम द्वितीयोऽध्यायः ।। 2 ।।

श्रीगरुडमहापुराणम् - 3
सूत उवाच ।।
इति रुद्राब्जजो विष्णोः शुश्राव ब्रह्मणो मुनिः ।।
व्यासो व्यासादहं वक्ष्येहं ते शौनक नैमिषे ।। 3.1 ।।
मुनीनां श्रृण्वतां मध्ये सर्गाद्यं देवपूजनम् ।।
तीर्थं भुवनकोशं च मन्वन्तरमिहोच्यते ।। 3.2 ।।
वर्णाश्रमादिधर्माश्च दानराजादिधर्मकाः ।।
व्यवहारो व्रतं वंशा वैद्यकं सनिदानकम् ।। 3.3 ।।
अंगानि प्रलयो धर्मकामार्थज्ञानमुत्तमम् ।।
सप्रपञ्चं निष्प्रपञ्चं कृतं विष्णोर्निगद्यते ।। 3.4 ।।
पुराणे गारुडे सर्वं गरुडो भगवानथ ।।
वासुदेवप्रसादेन सामर्थ्यातिशयैर्युतः ।। 3.5 ।।
भुत्वा हरेर्वाहनं च सर्गादीनां च कारणम् ।।
देवान्विजित्य गरुडो ह्यमृताहरणं तथा ।। 3.6 ।।
चक्रे क्षुधा हृतं यस्य ब्रह्माण्डमुदरे हरेः ।।
यं दृष्ट्वा स्मृतमात्रेण नागांदीनां च संक्षयः ।। 3.7 ।।
कश्यपो गारुडाद्वृक्षं दग्धं चाजीवयद्यतः ।।
गरुडः स हरिस्तेन प्रोक्तं श्रीकश्यपाय च ।। 3.8 ।।
तच्छ्रीमद्रारुडं पुण्यं सर्वदं पठतस्तव ।। 
वक्ष्ये व्यासं नमस्कृत्य श्रृणु शौनक तद्यथा ।। 3.9 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विषयनिरूपणं नाम तृतीयोऽध्यायः ।। 3 ।।

श्रीगरुडमहापुराणम् - 4 
रुद्र उवाच ।।
सर्गश्च प्रतिसर्गश्च वंशो मन्वन्तराणि च ।।
वंशानुचरितं चैव एतद्् ब्रूहि जनार्दन ।। 4.1 ।।
।। हरिरुवाच ।।
श्रृणु रुद्र प्रवक्ष्यामि सर्गादीन्पापनाशनाम् ।।
सर्गस्थितिलयान्तां तां विष्णोः क्रीडां पुरातनीम् ।। 4.2 ।।
नरनारायणो देवो वासुदेवो निरंजनः ।।
परमात्मा परं ब्रह्म जगज्जनिलयादिकृत् ।। 4.3 ।।
तदेतत्सर्वमेवैतव्द्यक्ताव्यक्तस्वरूपवत् ।
तथा पुरुषरूपेण कालरूपेण च स्थितम् ।। 4.4 ।।
व्यक्तं विष्णुस्तथाऽव्यक्तं पुरुषः काल एव च ।।
क्रीडतो बालकस्येव चेष्टास्तस्य निशामय ।। 4.5 ।।
अनादिनिधनो धाता त्वनन्तः पुरुषोत्तमः ।।
तस्माद्भवति चाव्यक्तं तस्मादात्मापि जायते ।। 4.6 ।।
तस्माहुद्धिर्मनस्तस्मात्ततः खं पवन स्ततः ।।
तस्मात्तेजस्ततस्त्वापस्ततो भूमिस्ततोऽभवत् ।। 4.7 ।।
अण्डो हिरण्मयो रुद्र । तस्यान्तः स्वयमेव हि ।।
शरीरग्रहणं पूर्वं सृष्ट्यर्थं कुरुते प्रभुः ।। 4.8 ।।
ब्रह्मा चतुर्मुखो भूत्वा रजोमात्राधिकः सदा ।।
शरीरग्रहणं कृत्वाऽसृजदेतच्चराचरम् ।। 4.9 ।।
अण्डस्यान्तर्जगत्सर्वं सदेवासुरमानुषम् ।।
स्त्रष्टा सृजति चात्मानं विष्णुः पाल्यं च पाति च ।। 4.10 ।।
अपसंह्रियते चान्ते संहर्त्ता च स्वयं हर ।।
ब्रह्मा भूत्वासृजद्विष्णुर्जगत्पाति हरिः स्वयम् ।। 4.11 ।।
रुद्ररूपी च कल्पान्ते जगत्संहरतेऽखिलम् ।।
ब्रह्मा तु सृष्टिकालेऽस्मिञ्जमध्यगतां महीम् ।। 4.12 ।।
दंष्टूयोद्धरति ज्ञात्वा वारहीमास्थितस्तनूम् ।।
देवादिसर्गान्वक्ष्येऽहं संक्षेपाच्छृणु शङ्कर ! ।। 4.13 ।।
(1) प्रथमो महतः सर्गो विरूपो ब्रह्मणस्तु सः ।। 
(2) नन्मात्राणां द्वितीयस्तु भूतसर्गो हि स स्मृतः ।। 4.14 ।।
(3) वैकारिकस्तृतीयस्तु सर्गस्त्वैन्द्रियकः स्मृतः ।।
इत्येष प्राकृतः सर्गः सम्भूतो बुद्धिपूर्वकः ।। 4.15 ।।
(4) मुख्यसर्गश्चतुर्थस्तु मुख्या वै स्थावराः स्मृताः ।।
(5) तिर्य्यक््स्त्रोतास्तु यः प्रोक्तस्तिर्य्यग्योन्यः स उच्यते ।। 4.16 ।।
(6) तदूर्द्धस्त्रोतसां षष्ठो देवसर्गस्तु स स्मृतः ।। 
(7) ततोऽर्वाक््स्त्रोतसां सर्गः सप्तमः स तु मा नुषः ।। 4.17 ।।
(8) अष्टमोऽनुग्रहः सर्गः सात्त्विकस्तामसस्तु सः ।।
पञ्चैते वैकृताः सर्गाः प्राकृतास्तु त्रयः स्मृताः ।। 4.18 ।।
प्राकृतो वैकृतश्चापि (9) कौमारो नवमः स्मृतः ।।
स्थावरान्ताः सुराद्यास्तु प्रजा रुद्र ! चतुर्विधाः ।। 4.19 ।।
ब्रह्मणः कुर्वतः सृष्टिं जज्ञिरे मानसाः सुताः ।।
ततो देवासुरपितॄन्मानुषांश्च चतुष्टयम् ।। 4.20 ।।
सिसृक्षुरम्भांस्येतानि स्वमात्मानमयूयुजत् ।।
व्यक्तात्मनस्तमोमात्रादुद्रिक्तास्तत्प्रजापतेः ।। 4.21 ।।
सिसृक्षेर्जघनात्पूर्वमसुरा जज्ञिरे ततः ।।
उत्ससर्ज ततस्तां तु तमोमात्रात्मिकां तनूम् ।। 4.22 ।।
तमोमात्रा तनुस्त्यक्ता शङ्कराभूद्विभावरी ।।
यक्षोपक्षांसि तद्देहे प्रीतिमापुस्ततः सुराः ।। 4.23 ।।
सत्त्वोद्रिक्तास्तु मुखतः संभूता ब्रह्मणो हर ! ।।
सत्त्वप्राया तनुस्तेन सन्त्यक्ता साप्यभूद्दिनम् ।। 4.24 ।।
ततो हि बलिनो रात्रावसुरा देवता दिवा ।।
सत्त्वमात्रां तनुं गृह्य पितरश्च ततोऽभवन् ।। 4.25 ।।
सा चोत्सृष्टाभवत्सन्ध्या दिननक्तान्तरस्थितिः ।।
रजोमात्रां तनुं गृह्य मनुष्यास्त्वभवंस्ततः ।। 4.26 ।।
सा त्यक्ता चाभवज्ज्योत्स्त्रा प्राक््सन्ध्या याभिधीयते ।।
ज्योत्स्त्रा रात्र्यहनी सन्ध्या शरीराणि तु तस्य वै ।। 4.27 ।।
रजोमात्रां तनु गृह्य क्षुदभूत्कोप एव च ।।
क्षुत्तृट््क्षामा अमृग्भक्षा राक्षसा रक्षणाच्च ये ।। 4.28 ।।
यक्षाख्या जक्षणाज्ज्ञेयाः सर्पा वै केशसर्पणात् ।। 
जाताः कोपेन भूतास्ते गन्धर्वा जज्ञिरे ततः ।। 4.29 ।।
गायन्तो जज्ञिरे वाचं गन्धर्वाप्सरसश्च ये ।।
स्वर्गं द्यौर्वक्षसश्चक्रे सुखतोऽजाः स मुष्टवान् ।। 4.30 ।।
सृष्टवानुदराद्राश्च पार्श्वाभ्यां च प्रजापतिः ।।
पद्य्भां चैवांत्यमातङ्गान्महिषोष्ट्राविकांस्तथा ।। 4.31 ।।
ओपध्यः फलमूलिन्यो रोमभ्यस्तस्य जज्ञिरे ।।
गौरजः पुरुषो मेध्यो ह्यश्वाश्वतरगर्दभाः ।। 4.32 ।।
एतान् ग्राम्यान्पशून्प्राहुरारण्यांश्च निबोध मे ।। 
श्वापदं द्विखुरं हस्तिवानराः पक्षिपञ्चमाः ।। 4.33 ।।
औदकाः पशवः षष्ठाः सप्तमाश्च सरीसृपाः ।।
पूर्वादिभ्यो मुखेभ्यस्तु ऋग्वेदाद्याः प्रजज्ञिरे ।। 4.34 ।।
आस्याद्वै ब्राह्मणा जाता बाहुभ्यां क्षत्त्रियाः स्मृताः ।।
ऊरुभ्यां तु विशः सृष्टाः शूद्रः पद्य्भाम जायत ।। 4.35 ।।
ब्रह्मलोको ब्राह्मणानां शाक्रः क्षत्त्रियजन्मनाम् ।।
मारुतं च विशां स्थानं गान्धर्वं शूद्रजन्मनाम् ।। 4.36 ।।
ब्रह्मचारिव्रतस्थानां ब्रह्मलोकः प्रजायते ।।
प्राजापत्यं गृहस्थानां यथाविहितकारिणाम् ।। 4.37 ।।
स्थानं सप्तऋषीणां च तथैव वनवासिनाम् ।।
यतीनामक्षयं स्थानं यदृच्छागामिनां सदा ।। 4.38 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सृष्टिवर्णनं नाम चतुर्थोऽध्यायः ।। 4 ।।

श्रीगरुडमहापुराणम् - 5 
।। इरिरुवाच ।।
कृत्वेहामुत्रसंस्थानं प्रजासर्गं तु मानसम् ।।
अथामृजत्प्रजाकर्तॄन्भानसांस्तनयान्प्रभुः ।। 5.1 ।।
धर््मं रुद्रं मनुं चैव सनकं च सनातनम् ।।
भृगुं सनत्कुमारं च रुचिं श्रद्धां तथैव च ।। 5.2 ।।
मरीचिमत्र्यङ्गिरसौ पुलस्त्यं पुलहं क्रतुम् ।।
वसिष्ठं नारदं चैव पितॄन्बर्हिषदस्तथा ।। 5.3 ।।
अग्निष्वात्तांश्च कव्यादानाज्यपांश्च सुकालिनः ।।
उपहूतांस्तथा दीप्यां (प्रा) स्त्रींश्च मूर्तिविवर्ज्जितान् ।। 5.4 ।।
चतुरो मूर्त्तियुक्तांश्च अंगुष्ठाद्दक्षमीश्वरम् ।। 
वामां गुष्ठात्तस्य भार्य्यामसृजत्पद्मसम्भवः ।। 5.5 ।।
तस्यां तु जनयामास दक्षो दुहितरः शुभाः ।।
ददौ ता ब्रह्मपुत्रेभ्यः सतीं रुद्राय दत्तवान् ।। 5.6 ।।
रुद्र पुत्रा बभूवुर्हि असंख्याता महाबलाः ।।
भृगवे च ददौ ख्यातिं रूपेणाप्रतिमां शुभाम् ।। 5.7 ।।
भृगोर्धाताविधातारौ जनयामास सा शुभा ।।
श्रियं च जनयामास पत्नी नारायणस्य या ।। 5.8 ।।
तस्यां वै जनयामास बलोन्मादौ हरिः स्वयम् ।।
आयतिर्नियतिश्चैव मनोः कन्ये महात्मनः ।। 5.9 ।।
धाताविधात्रोस्ते भार्य्ये तयोर्जातौ सुतावुभौ ।।
प्राणश्चैव मृकण्डुश्च मार्कण्डेयो मृकण्डुतः ।। 5.10 ।।
पत्नि मरीचेः सम्भूतिः पौर्णमासमसूयत ।।
विरजाः सर्वगश्चैव तस्य पुत्रौ महात्मनः ।। 5.11 ।।
स्मृतेश्चांङ्गिरसः पुत्राः प्रसूताः कन्यकास्तथा ।।
सिनीवाली कुहूश्चैव राका चानुमतिस्तथा ।। 5.12 ।।
अनसूया तथैवात्रेर्जज्ञे पुत्रानकल्मषान् ।।
सोमं दुर्वाससं चैव दत्तात्रेयं च योगिनम् ।। 5.13 ।।
प्रीत्यां पुलस्त्यभार्य्यायां दत्तोलिस्तत्सुतोऽभवत् ।।
कर्म्मशश्चार्थवीरश्च सहिष्णुश्च सुतत्रयम् ।। 5.14 ।।
क्षमा तु सुषुवे भार्य्या पुलहस्य प्रिजापतेः ।।
क्रतोश्च सुमतिर्भार्य्या बालखिल्यानसूयत ।। 5.15 ।।
षष्टिर्यानि सहस्त्राणि ऋषीणामूर्द्धरेतसाम् ।।
अंगुष्ठपर्वमात्राणां ज्वलद्भास्करवर्चसाम् ।। 5.16 ।।
ऊर्ज्जायां तु वसिष्टस्य सप्ताजायन्त वै सुताः ।।
रजोगात्रोर्द्धबाहुश्च शरणश्चानघस्तथा ।। 5.17 ।।
सुतपाः शुक्र इत्येते सर्वे सप्तर्षयोऽमलाः ।।
स्वाहां प्रादात्स दक्षोऽपि शशरीराय वह्नये ।। 5.18 ।।
तस्मात्स्वाहा सुताँल्लेभे त्रीनुदारौजसो हर ! ।।
फावकं पवमानं च शुचिं चापि जलाशिनः ।। 5.19 ।।
पितृभ्यश्च स्वधा जज्ञे मेनां वैतरणीं तथा ।।
ते उभे ब्रह्मवादिन्यौ मेनायां तु हिमाचलः ।। 5.20 ।।
मैनाकं जनयामास गौरीं पूर्वं तु या सती ।।
ततो ब्रह्मात्मसम्भूतं पूर्वं स्वायंभुवं प्रभुः ।। 5.21 ।।
आत्मानमेव कृतवान्प्रजापाल्यं मनुं हर ! ।।
शतरूपां च तां नारीं तपोनिहतकल्मषाम् ।। 5.22 ।।
स्वायम्भुवो मनुर्देवः पत्नित्वे जगृहे विभुः ।।
तस्माच्च पुरुषाद्देवी शतरूपा व्यजायत ।। 5.23 ।।
प्रियव्रतोत्तानपादौ प्रसूत्याकूतिसंज्ञेते ।। 
देवहूतिं मनुस्तासु आकूतिं रुचये ददौ ।। 5.24 ।।
प्रसूतिं चैव दक्षाय दवहूतिं च कर्दमे ।।
रुचेर्यज्ञो दक्षिणाभूद्दक्षिणायां च यज्ञतः ।। 5.25 ।।
अभवन्द्वादश सुता यामा नाम महाबलाः ।।
चतुर्वोशतिकन्याश्च सृष्टवान्दक्ष उत्तमाः ।। 5.26 ।।
श्रद्धा चला धृतिस्तुष्टिः पुष्टिर्मेधा क्रिया तथा ।।
बुद्धिर्लज्जा वपुः शान्तिर्ऋद्धिः कीर्त्तिस्त्नयोदशी ।। 5.27 ।।
पत्न्यर्थं प्रतिजग्राह धर्मो दाक्षायणीप्रभुः ।।
ख्यतिः सत्यथ सम्भूतिः स्मृतिः प्रीतिः क्षमा तथा ।। 5.28 ।।
सन्नतिश्चानसूया च ऊर्ज्जा स्वाहा स्वधा तथा ।।
भृघुर्भवो मरीचिश्च तथा चैवांगिरा मुनिः ।। 5.29 ।।
पुलस्त्यः पुलहश्चैव क्रतुश्चर्षिवरस्तथा ।।
आत्रिर्वसिष्ठो वह्निश्च पितरश्च यथाक्रमम् ।। 5.30 ।।
ख्यात्याद्या जगृहुः कन्या मुनयो मुनिसत्तमाः ।।
श्रद्धा कामं चला दर्पं नियमं धृतिरात्मजम् ।। 5.31 ।।
सन्तोषं च तथा तुष्टिर्लोभं पुष्टिरसूयत ।।
मेधा श्रुतं क्रिया दण्डं लयं विनयमेव च ।। 5.32 ।।
बोधं बुद्धिस्तथा लज्जा विनयं वपुरात्मजम् ।।
व्यवसायं प्रजज्ञे वै क्षेमं शान्तिरसूयत ।। 5.33 ।।
सुखमृद्धिर्यशः कीर्त्तिरित्येते धर्मसूनवः ।।
कामस्य च रतिर्भार्य्या तत्पुत्रो हर्ष उच्यते ।। 5.34 ।।
ईजे कदाचिद्यज्ञेन हयमेधेन दक्षकः ।।
तस्य जामातरः सर्वे यज्ञं जग्मुर्निमन्त्रिताः ।। 5.35 ।।
भार्य्यभिः सहिताः सर्वे रुद्रं देवीं सतीं विना ।।
अनाहूता सती प्राप्ता दक्षेणैवावमानिता ।। 5.36 ।।
त्यक्ता देहं पुनर्जाता मेनायां तु हिमालयात् ।।
 शम्भोर्भार्य्याभवद्रौरी तस्यां जज्ञे विनायकः ।। 5.37 ।।
कुमारश्चैव भृंगीशः क्रुद्धो रुद्रः प्रतापवान् ।।
विध्वंस्य यज्ञं दक्षं तु तं शशाप पिनाकधृक् ।।
ध्रुवस्यान्वयसम्भूतो मनुष्यस्त्वं भविष्यसि ।। 5.38 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रजाकर्त्रादिसृष्टिर्नाम पञ्चमोऽध्यायः ।। 5 ।।

श्रीगरुडमहापुराणम् - 6 
हरिरुवाच ।।
उत्तानपादादभवत्सुरुच्यामुत्तमः सुतः ।।
सुनीत्यां तु ध्रुवः पुत्रः स लेभे स्थानमुत्तमम् ।। 6.1 ।।
मुनिप्रसादादाराध्य देवदेवं जनार्दनम् ।।
ध्रुवस्य तनयः श्लिष्टिर्महाबलपराक्रमः ।। 6.2 ।।
तस्य प्राचीनवर्हिस्तु पुत्रस्तस्याप्युदारधीः ।।
दिवञ्जयस्तस्य सुतस्तस्य पुत्रो रिपुः स्मृतः ।। 6.3 ।।
रिपोः पुत्रस्तथा श्रीमाँश्चाक्षुषः कीर्त्तितो मनुः ।।
रुरुस्तस्य सुतः श्रीमानंगस्तस्यापि चात्मजः ।। 6.4 ।।
अंगस्य वेणः पुत्रस्तु नास्तिको धर्मवर्जितः ।।
अधर्म्मकारी वेण(न) श्च मुनिभिश्च कुशैर्हतः ।। 6.5 ।।
ऊरुं ममन्थुः पुत्रार्थे ततोऽस्य तनयोऽभवत्् ।।
ह्रस्वोऽतिमात्रः कृष्णांगो निषीदेति ततोऽब्रुवन् ।। 6.6 ।।
निषादस्तेन वै जातो बिन्ध्यशैलनिवासकः ।।
ततोऽस्य दक्षिणं पाणिं ममन्थुः सहसा द्विजाः ।। 6.7 ।।
तस्मात्तस्य सुतो जातो विष्णोर्मानसरूपधृक् ।।
पुथुरित्येवनामा स वेणपुत्रो दिवं ययौ ।। 6.8 ।।
दुदोह पृथिवीं राजा प्रजानां जीवनाय हि ।।
अन्तर्द्धानः पृथोः पुत्रो तहविर्द्धानस्तदात्मजः ।। 6.9 ।।
प्राचीनवहर्स्तेत्पुत्रः पृथिव्यामेकराड् बभौ ।।
उपयेमे समुद्रस्य लवणस्य स वै सुताम् ।। 6.10 ।।
तस्मात्सुषाव सामुद्री दश प्राचीनबर्हिषः ।।
सर्वे प्राचेतसा नाम धनुर्वेदस्य पारगाः ।। 6.11 ।।
अपृथगधर्म्मचरणास्तेऽतप्यन्त महत्तपः ।।
दशवर्षसहस्त्राणि समुद्रसलिलेशयाः ।। 6.12 ।।
प्रजापतित्वं संप्राप्य भार्य्या तेषां च मारिष ।।
अभवद्धवशापेन तस्यां दक्षोऽभवत्ततः ।। 6.13 ।।
असृजन्मनसा दक्षः प्रजाः पूर्वं चतुर्वोधाः ।।
नावर्द्धन्त च तास्तस्य अपध्याता हरेण तु ।। 6.14 ।।
मैथुनेन ततः सृष्टिं कर्त्तुमैच्छत्प्रजापतिः ।।
असिक्रीमावहद्भार्य्यां वीरणस्य प्रजापतेः ।। 6.15 ।।
तस्य पुत्रसहस्त्रं तु वैरण्यां समपद्यत ।। 
नारदोक्ता भुवश्चान्तं गता ज्ञातुं च नागताः ।। 6.16 ।।
दक्षपुत्रसहस्त्रं च तेषु नष्टेषु सृष्टवान् ।।
शवलाश्वास्तेऽपि गता भ्रातॄणां पदवीं हर ! ।। 6.17 ।।
दक्षः क्रुद्धः शशापाथ नारदं जन्म चाप्स्यसि ।।
नारदो ह्यभवत्पुत्रः कश्यपस्य मुनेः पुनः ।। 6.18 ।।
यज्ञे ध्वस्तेऽथ दक्षोऽपि शशाप्रोग्रं महेश्वरम् ।।
स्तुत्वात्वामुपचारैश्च पूजयिष्यंति शंकर ।। 6.19 ।।
जन्मान्तरेऽपि वैरेण ते विनश्यन्ति शङ्कर ! ।।
तस्माद्वैरं न कर्तव्यं कदाचिदपि केनचित् ।।
असिक्न्यां (महिष्यां) जनयामास दक्षो दुहितरो ह्यथ ।। 6.20 ।।
षष्टिं कन्या रूपयुता द्वे चैवांगिरसे ददौ ।।
द्वे प्रादात्स कृशाश्वाय दश धर्म्माय चाप्यथ ।। 6.21 ।।
चतुर्दश कश्यपाय अष्टाविंशातिमिन्दवे ।।
प्रददौ बहुपुत्राय सुप्रभां भामिनीं तथा ।। 6.22 ।।
मनोरमां भानुमतीं विशालां बहुदामथ ।। 
दक्षः प्रादान्महादेव ! चतस्त्रोऽरिष्टनेमये (ने) ।। 6.23 ।।
स कृशाश्वाय च प्रादात्सुप्रजां च तथा जयाम् ।।
अरुन्धती वसुर्या(र्जा) मी लम्बा भानुर्मरुद्वती ।। 6.24 ।।
सङ्कल्पा च मुहूर्त्ता च साध्या विश्वा च ता दश ।।
धर्म्मपत्न्यः समाख्याताः कश्यपस्य वदाम्यहम् ।। 6.25 ।।
अदितिर्दितिर्दनुः काला ह्यनायुः सिंहिका मुनिः ।।
कद्रूः साध्या हरा क्रोधा विनता सुरभिः खगा ।। 6.26 ।।
विश्वेदेवास्तु विश्वायाः साध्या साध्यान्व्यजायत ।।
मरुत्वत्यां मरुत्वन्तो वसोस्तु वसवस्तथा ।। 6.27 ।।
भानोस्तु भानवो रुद्र ! मुहूर्त्ताच्च मुहूर्त्तजाः ।।
लम्बायाश्चैव घोषोऽथ नागवीथिस्तु या (जा) मितः ।। 6.28 ।।
पृथिवीविषयं सर्वमरुत्वत्यां व्यजायत ।।
सङ्कल्पायास्तु सर्वात्मा जज्ञे संकल्प एव हि ।। 6.29 ।।
आपो ध्रुवश्च सोमश्च धरश्चैवानिलोऽनलः ।।
प्रत्यूषश्च प्रभासश्च वसवो नामभिः स्मृताः ।। 6.30 ।।
आपस्य पुत्रो वेतुण्डिः (ण्डः) श्रमः श्रान्तो ध्वनिस्तथा ।।
ध्रुवस्य पुत्रो भगवान्कालो लोकप्रकालनः ।। 6.31 ।।
सोमस्य भगवान्वर्च्चा वर्च्चस्वी येन जायते ।।
धरस्य पुत्रो द्रुहिणो हुतहव्यवहस्तथा ।। 6.32 ।।
मनोहरायां शिशिरः प्राणोऽथ रमणस्तथा ।।
अनिलस्य शिवा भार्य्या तस्याः पुत्रः पुलोमजः ।। 6.33 ।।
अविज्ञातगतिश्चैव द्वौ पुत्रावनिलस्य तु ।।
अग्निपुत्रः कुमारस्तु शरस्तम्बे व्यजायत् ।। 6.34 ।।
तस्य शाखो विशाखश्च नैगमेयश्च पृष्टजः ।।
अपत्यं कृत्तिकानां तु कार्त्तिकेय इति स्मृतः ।। 6.35 ।।
प्रत्युषस्य विदुः पुत्रमृषिं नाम्ना तु देवलम् ।।
विश्वकर्म्मा प्रभासस्य विख्यातो देववर्द्धकिः ।। 6.36 ।।
अजैकपादहिर्बुध्न्यस्त्वष्टा रुद्रश्च वीर्य्यवान् ।।
त्वष्टुश्चाप्यात्मजः पुत्रो विश्वरूपो महातपाः ।। 6.37 ।।
हरश्च बहुरूपश्च त्र्यम्बकश्चापराजितः ।।
वृषाकपिश्च शम्भुश्च कपर्दो रैवतस्तथा ।। 6.38 ।।
मृगव्याधश्च शर्वश्च कपाली च महामुने ! ।।
एकादशैते कथिता रुद्रास्त्रिभुवनेश्वराः ।। 6.39 ।।
अदित्यां कश्यपाच्चैव सूर्य्या द्वादश जज्ञिरे ।।
विष्णुः शक्रोऽर्य्यमा धाता त्वष्टा पूषा तथैव च ।। 6.40 ।।
विवस्वान्सविता चैव मित्रो वरुण एव च ।।
अशुमांश्च भगश्चैव आदित्या द्वादश स्मृताः ।। 6.41 ।।
सप्तविंशतिः सोमस्य पत्न्यो नक्षत्रसंज्ञिताः ।।
हिरण्यकशिपुर्दित्यां हिरण्याक्षोऽभवत्तदा ।। 6.42 ।।
सिंहिका चाभवत्कन्या विप्रचित्तिपरिग्रहा ।।
हिरण्यकशिपोः पुत्राश्चत्वारः पृथुलौजसः ।। 6.43 ।।
अनुह्रादश्च ह्रादश्च प्रह्रादश्चैव वीर्य्यवान् ।।
संह्रादश्चावमस्तेषां प्रह्रादो विष्णुतत्परः ।। 6.44 ।।
संह्रादपुत्र आयुष्माञ्छिबिर्वाष्कल एव च ।।
विरोचनश्च प्राह्रादिर्बलिर्जज्ञे विरोचनात् ।। 6.45 ।।
बलेः पुत्रशतं त्वासीद्वाणज्येष्ठं वृषध्वज ! ।।
हिरण्याक्षसुताश्चासन्सर्व एव महाबलाः ।। 6.46 ।।
उत्कुरः शकुनिश्चैव भूतसन्तापनस्तथा ।।
महानागो महाबाहुः कालनाभस्तथापरः ।। 6.47 ।।
अभवन्दनुपुत्राश्च द्विमूर्द्धा शंकरस्तथा ।।
अयोमुखः शंकुशिराः कपिलः शम्बरस्तथा ।। 6.48 ।।
एकचक्रो महाबाहुस्तारकश्च महाबलः ।।
स्वर्भानुर्वृषपर्वा च पुलोमा च महासुरः ।। 6.49 ।।
एते दनोः सुताः ख्याता विप्रचित्तिश्च वीर्य्यवान् ।।
स्वर्भानोः सुप्रभा कन्या शर्मिष्ठा वार्षपर्वणी ।। 6.50 ।।
उपदानवी हयशिराः प्रख्याता वरकन्यकाः ।।
वैश्वानरसुते चोभे पुलोमा कालका तथा ।। 6.51 ।।
उभे ते तु महाभागे मारीचेस्तु परिग्रहः ।।
ताभ्यां पुत्रसहस्त्राणि षष्टिर्दानवसत्तमाः ।। 6.52 ।।
पौलोमाः कालकञ्जाश्च मारीचतनयाः स्मृताः ।।
सिंहिकायां समुत्पन्ना विप्रचित्तिसुतास्तथा ।। 6.53 ।।
व्यंशः शल्यश्च बलवान्नभश्चैव महाबलः ।।
वातापिर्नमुचिश्चैव इल्वलः खसृमांस्तथा ।। 6.54 ।।
अञ्ज (न्त) को नरकश्चैव काल नाभस्तथैव च ।।
निवातकवचा दैत्याः प्रह्रादस्य कुलेऽभवन् ।। 6.55 ।।
षट्् सुताश्च महासत्त्वास्ताम्रायाः परिकीर्त्तिताः ।।
शुकी श्येनी च भासी च सुग्रीवी शुचिगृध्रिके ।। 6.56 ।।
शुकी शुकानजनयदुलूकी प्रत्यलूककान् ।।
श्येनी श्येनांस्तथा भासी भासान् गृध्रांश्च गृध्र्यपि ।। 6.57 ।।
शुक्यौदकान्पक्षिगणान्सुग्रीवी तु व्यजायत ।।
(अश्वानुष्टान् गर्दभांश्च ताम्रावंशः प्रकीर्त्तितः ।। 6. 58 ।।)
विनतायास्तु पुत्रौ द्वौ विख्यातौ गरुडारुणौ ।।
सुरसायाः सहस्त्रं तु सर्पाणाममितौजसाम् ।। 6.59 ।। 
काद्रवेयाश्च फणिनः सहस्त्रममितौजसः ।।
तेषा प्राधाना भूतेश ! शेषवासुकितक्षकाः ।। 6.60 ।।
शङ्खः श्वेतो महापद्मः (शंखः) कम्बलाश्वतरौ तथा ।।
एलापत्रस्तथा नागः कर्कोटकधनञ्जयौ ।। 6.61 ।।
गणं क्रोधवशं विद्धि ते च सर्वे च दंष्ट्रिणः ।।
क्रोधा तु जनयामास पिशाचांश्च महाबलान् ।। 6.62 ।।
गास्तु वै जनयामास सुरभिर्महिषांस्तथा ।। 
इरा वृक्षलताबल्लीस्तृणजातीश्च सर्वशः ।। 6.63 ।।
खगा च यक्षरक्षांसि मुनिरप्सरसस्तथा ।।
अरिष्टा तु महासत्त्वान् गन्धर्वान्समजीजनत् ।। 6.64 ।।
देवा एकोनपञ्चाशन्मरुतो ह्यभवन्निति ।।
एकज्यो तिश्च द्विर्ज्योतिचतुर्ज्योतिस्तथैव च ।। 6.65 ।।
एकशुक्रो द्विशुक्रश्च त्रिशुक्रश्च महाबलः ।।
ईदृक् सदृक् तथान्यादृक् ततः प्रतिसदृक् तथा ।। 6.66 ।।
मितश्च समितश्चैव सुमितश्च महाबलः ।।
ऋतजित्सत्यजिच्चैव सुषेणः सेनजित्तथा ।। 6.67 ।।
अतिमित्रोऽप्यमित्रश्च दूरमित्रोऽजितस्तथा ।। 
ऋतश्च ऋतधर्म्मा च विहर्त्ता वरुणो (चमसो) ध्रुवः ।। 6.68 ।।
विधारणश्च दुर्मेधा अयमेकगणः स्मृतः ।।
ईदृशश्च सदृक्षश्च एतादृक्षो मिताशनः ।। 6.69 ।।
एतेनः प्रसदृक्षश्च सुरतश्च महातपाः ।।
हेतुमान्प्रसवस्तद्वत्सुरभश्च महायशाः ।। 6.70 ।।
नादिरुग्रो ध्वनिर्भासो बिमुक्तो विक्षिपः सहः ।।
द्युतिर्वसुरनाधृष्यो लाभ कामो जयी विराट् ।। 6.71 ।।
उद्वेषणो गणो नाम वायुस्कन्धे तु सप्तमे ।।
एतत्सर्वं हरे रूपं राजानो दानवाः सुराः ।। 6.72 ।।
सूर्य्यादि परिवारेण मन्वाद्या ईजिरे हरिम् ।। 6.73 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे उत्तानपादवंशादिवर्णनं नाम षष्ठोऽध्यायः ।। 6 ।।

श्रीगरुडमहापुराणम् - 7 
रुद्र उवाच ।।
सूर्य्यादिपूजनं ब्रूहि कृतं स्वायम्भुवादिभिः ।।
भुक्तिमुक्तिप्रदं सारं व्यास ! संक्षेपतः परम् ।। 7.1 ।।
हरिरुवाच ।।
सूर्य्यादिपूजां वक्ष्यामि धर्म्मकामादिकारिकाम् ।। 7.2 ।।
ॐ सूर्य्यासनाय नमः ।।
ॐ नमः सूर्य्यमूर्त्तये ।।
ॐ ह्रां ह्रीं सः सूर्य्याय नमः ।।
ॐ सोमाय नमः ।।
ॐ मङ्गलाय नमः ।।
ॐ बुधाय नमः 
ॐ बृहस्पतये नमः ।।
ॐ शुक्राय नमः ।।
ॐ शनैश्चराय नमः ।।
ॐ राहवे नमः ।।
ॐ केतवे नमः ।।
ॐ तेजश्चण्डाय नमः ।। 7.3 ।।
आसनावाहनं पाद्यमर्घ्यमाचमनं तथा ।।
स्नानं वस्त्रोपवीतञ्च गन्धपुष्पं च धूपकम् ।। 7.4 ।।
दीपकं च नस्कारं प्रदक्षिणविसर्ज्जने ।।
सूर्य्यादीनां सदा कुर्य्यादिति मन्त्रैर्वृषध्वज ! ।। 7.5 ।।
ॐ ह्रांशिवाय नमः ।।
ॐ ह्रांशिवमूर्तये शिवाय नमः ।।
ॐ ह्रां हृदयाय नमः ।।
ॐ ह्रीं शिरसे स्वाहा ।।
ॐ ह्रूं शिखायै वषट्् ।।
ॐ ह्रै कवचाय हुं ।।
ॐ ह्रौं नेत्रत्रयाय वौषट् ।।
ॐ ह्रः अस्त्राय नमः ।।
ॐ ह्रां सद्योजातय नमः ।।
ॐ ह्रीं वामदेवाय नमः ।।
ॐ ह्रूं अघोराय नमः ।।
ॐ ह्रैं तत्पुरुषाय नमः ।।
ॐ ह्रौं ईशानाय नमः ।।
ॐ ह्रीं गौर्य्यै नमः ।।
ॐ ह्रौं गुरुभ्यो नमः ।।
ॐ ह्रौं इन्द्राय नमः ।।
ॐ ह्रौं चण्डाय नमः ।।
ॐ ह्रां अघोराय नमः ।।
ॐ वासुदेवासनाय नमः ।।
ॐ वासुदवमूर्त्तये नमः ।।
ॐ अं ॐ नमो भगवते वासुदेवाय नमः ।।
ॐ आं ॐ नमो भगवते सङ्कर्षणाय नमः ।।
ॐ अं ॐ नमो भगवते प्रद्युम्नाय नमः ।।
ॐ अः ॐ नमो भगवते अनिरुद्धाय नमः ।।
ॐ नारायणाय नमः ।।
ॐ तत्सब्द्रह्यणे नमः ।।
ॐ ह्रां विष्णवे नमः ।।
ॐ क्षौं नमो भगवते नरसिंहाय नमः ।।
ॐ भूः ॐ नमो भगवते वराहाय नमः ।।
ॐ कं टं पं शं वैनतेयाय नमः ।।
ॐ जं खं रं सुदर्श नाय नमः ।।
ॐ खं ठं फं षं गदैयौ नमः ।।
ॐ वं लं मं क्षं पाञ्चजन्याय नमः ।।
ॐ घं ढं भं हं श्रियै नमः ।।
ॐ गं डं वं सं पुष्ट्यै नमः ।।
ॐ धं षं वं सं वनमालायै नमः ।।
ॐ सं दं लं श्रीवत्साय नमः ।।
ॐ ठं चं भं यं कौस्तुभाय नमः ।।
ॐ गुरुभ्यो नमः ।।
ॐ इन्द्रादिदिक्पालेभ्यो नमः ।।
ॐ विष्वक््सेनाय नमः ।। 7.6 ।।
आसनादीन्हरेरतैर्मन्त्रैर्मन्त्रैर्दद्याद्वृषध्वज ! ।।
विष्णुशक्त्याः सरस्वत्याः पूजां श्रृणु शुभप्रदाम् ।। 7.7 ।।
ॐ ह्रीं सरस्वत्यै नमः ।।
ॐ ह्रां हृदयाय नमः ।।
ॐ ह्रीं शिरसे नमः ।।
ॐ ह्रूं शिखायै नमः ।। 
ॐ ह्रैं कवचाय नमः ।।
ॐ ह्रौं नेत्रत्रयाय नमः ।।
ॐ ह्रः अस्त्राय नमः ।। 7.8 ।।
श्रद्धा ऋद्धिः कला मेधा तुष्टिः पुष्टिः प्रभा मतिः ।।
ॐ ह्रींकाराद्या नमोऽन्ताश्च सरस्वत्याश्च शक्तयः ।। 7.9 ।।
क्षेत्रपालाय नमः ।।
ॐ गुरुभ्यो नमः ।।
ॐ परमगुरुभ्यो नमः ।। 7.10 ।।
पद्मस्थायाः सरस्वत्या आसनाद्यं प्रकल्पयेत् ।।
सूर्यादीनां स्वकैर्प्रन्त्रैः पवित्रारोहणं तथा ।। 7.11 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे सूर्य्यादीनां सरस्वत्याश्च पूजनं नाम सप्तमोऽध्यायः ।। 7 ।।

श्रीगरुडमहापुराणम् - 8
हरिरुवाच ।।
भूमिष्ठे मण्डपे स्नात्वा मण्डले विष्णुमर्चयेत् ।।
पञ्चरंगिकचूर्णेन वज्रनाभं तु मण्डलम् ।। 8.1 ।।
षोडशैः कोष्ठकैस्तत्र सम्मितं रुद्र ? कारयेत् ।।
चतुर्थपंचकोणेषु सूत्रपातं तु कारयेत् ।। 8.2 ।।
कोणसूत्रादुभयतः कोणा ये तत्र संस्थिताः ।।
तेषु चैव प्रकुर्वोत सूत्रपातं विचक्षणः ।। 8.3 ।।
तदनन्तरकोणेषु एवमेव हि कारयेत् ।।
प्रथमा नाभिरुद्दिष्टा मध्ये रेखाप्रसंगमे ।। 8.4 ।।
अन्तरेषु च सर्वेषु अष्टौ चैव तुनाभयः ।।
पूर्वमध्यमनाभि भ्यामथं सूत्रं तु भ्रामयेत् ।। 8.5 ।।
अन्तरा स द्विजश्रेष्ठः पादोनं भ्रामयेद्धर !।।
अनेन नाभिसूत्रस्य कर्णिकां भ्रामयेच्छिव ! ।। 8.6 ।। 
कर्णिकाया द्विभागेन केसराणि विचक्षणः ।।
तदग्रेण सदा विद्वान्दलान्येव समालिखेत् ।। 8.7 ।।
सर्वेषु नाभिक्षेत्रषु मानेनानेन सुव्रत ! ।।
पद्मानि तानि कुर्वोत देशिकः पर मार्थवित् ।। 8.8 ।।
आदिसूत्रविभागेन द्वाराणि परिकल्पयेत् ।।
द्वारशोभां तथा तत्र तदर्द्धेन तु कल्पयेत् ।। 8.9 ।।
कर्णिकां पीतवर्णेन सितरक्तादिकेसरैः ।।
अन्तरं नीलवर्णेन दलानि असितेन च ।। 8.10 ।।
कृष्णवर्णेन रजसा चतुरश्रं प्रपूरयेत् ।।
द्वाराणि शुक्लवर्णेन रेखाः पंच च मण्डले ।। 8.11 ।।
सिता रक्ता तथा पीता कृष्णा चैव यथाक्रमम् ।।
कृत्वैव मण्डलञ्चादौ न्यासं कृत्वार्चयेद्धरिम् ।। 8.12 ।।
हृन्मध्ये तु न्यसेद्विष्णुं कण्ठे सङ्कर्षणं तथा ।।
प्रद्युम्नं शिरसि न्यस्य शिखायामनिरुद्धकम् ।। 8.13 ।।
ब्रह्माणं सर्वगात्रेषु करयोः श्रीधरं तथा ।।
अहं विष्णुरिति ध्यात्वा कर्णिकायां न्यसेद्धरिम् ।। 8.14 ।।
न्यसेत्सङ्कर्षणं पूर्वे प्रद्युम्नं चैव दक्षिणे ।।
अनिरुद्धं पश्चिमे च ब्रिह्माणं चोत्तरे न्यसेत् ।। 8.15 ।।
श्रीधरं रुद्रकोणेषु इन्द्रादीन्दिक्षु विन्यसेत् ।।
ततोऽभ्यर्च्य च गन्धाद्यैः प्राप्नुयात्परमं पदम् ।। 8.16 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपूजोपयोगिवज्रनाभमण्डलनिरूपणं नामाष्टमोऽध्यायः ।। 8 ।।

श्रीगरुडमहापुराणम् - 9 
हरिरुवाच ।।
समये (या) दीक्षितः शिष्यो बद्धनेत्रस्तु वाससा ।।
अष्टाहुतिशतं तस्य मूलमन्त्रेण होमयेत् ।। 9.1 ।।
द्विगुणं पुत्रके होमं त्रिगुणं साधके मतम् ।।
निर्वाणदेशिके रुद्र ! चतुर्गुणमुदाहृतम् ।। 9.2 ।।
गुरुविष्णुद्विजस्त्रीणां हन्ता बध्यस्त्व(श्च)दीक्षितैः ।।
अथ दीक्षां प्रवक्ष्यामि धर्माधर्मक्षयङ्करीम् ।। 9.3 ।।
उपवेश्य बहिः शिष्यान्धारणं तेषु कारयेत् ।।
वायव्या कलया रुद्र शोष्यमाणान्विचिंतयेत् ।। 9.4 ।।
आग्रेय्या दह्यमानांश्च प्लावितानम्भसा पुनः ।।
तेजस्तेजासि तं जीवमेकीकृत्य समाक्षिपेत् ।। 9.5 ।।
प्राणवं चिन्तयेव्द्योम्नि शरीरेऽन्यत्तु कारणम् ।।
एकैकं यो जयेत्तत्र क्षेत्रज्ञं देहकारणात् ।। 9.6 ।।
उत्पाद्य योजयेत्पश्चादेकैकं वृषभध्वज ।।
मण्डलादिष्वशक्तस्तु कल्पयित्वाऽर्चयेद्धरिम् ।। 9.7 ।।
चतुर्द्वारं भवेत्तच्च ब्रह्मतीर्थादनुक्रमात् ।।
हस्तं पद्मं समाख्यातं पत्राण्यङ्गुलयः स्मृताः ।। 9.8 ।।
कर्णिका तलहस्तन्तु नखान्यस्य तु केसराः ।।
तत्रार्चयेद्धरिं ध्यात्वा सूर्य्यन्द्वग्नयन्तरेव च ।। 9.9 ।।
तं हस्तं पातयेन्मूर्ध्नि शिष्यस्य तु समाहितः ।।
हस्ते विष्णुः स्थितो यस्माद्विष्णुहस्तस्ततस्त्वयम् ।।
नश्यन्ति स्पर्शनात्तस्य पातकान्यखिलानि च ।। 9.10 ।।
गुरुः शिष्यं समभ्यर्च्य नेत्रे बद्धे तु वाससा ।।
देवस्य प्रमुखं कृत्वा पुष्पमेवार्पयेत्ततः ।।
पुष्पं निपतितं यत्र मूर्ध्नो देवस्य शार्ङ्गिणः ।। 9.11 ।।
तन्नाम कारयेत्तस्य स्त्रीणां नामांकितं स्वयम् ।।
शूद्राणां दाससंयुक्तं कारयेत्तु विचक्षणः ।। 9.12 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुदीक्षानिo नाम नवमोऽध्यायः ।। 9 ।।

श्रीगरुडमहापुराणम् - 10
हरिरुवाच ।।
श्र्यादिपूजां प्रवश्र्यामि स्थण्डिलादिषु सिद्धये ।।
श्रीं ह्रीं महालक्ष्म्यै नमः ।।
श्रां श्रीं श्रूं श्रैं श्रौं श्रः क्रमाद्धृदयं च शिरः शिखाम् ।।
कवचं नेत्रमस्त्रं च आसनं मूर्त्तिमर्चयेत् ।। 10.1 ।।
मण्डले पद्मगर्भे च चतुर्द्वारि रजोऽन्विते ।।
चतुः षष्ट्यन्तमष्टादि खाक्षे खाक्ष्यादि मण्डलम् ।। 10.2 ।।
खाक्षीन्दुसूर्य्यगं सर्वं खादिवेदेन्दुवर्त्तनात् ।।
लक्ष्मीमंगानि चैकस्मिन्कोणे दुर्गां गणं गुरुम् ।। 10.3 ।।
क्षेत्रपालमथाग्न्यादौ होमाञ्जुहाव कामभाक् ।।
ॐ घं टं डं हं श्रीमहालक्ष्म्यै नमः ।। 10.4 ।।
अनेन पूजयेल्लक्ष्मीं पूर्वोक्तपरिवारकैः ।।
ॐ सौं सरस्वत्यै नमः ।।
ॐ ह्रीं सौं सरस्वत्यै नमः ।। 10.5 ।।
ॐ ह्रीं वदवदवाग्वादिनिस्वाहा ॐ ह्रीं सरस्वत्यै नमः ।। 10.6 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे लक्ष्म्यर्चननिरूपणं नाम दशमोऽध्यायः ।। 10 ।।
