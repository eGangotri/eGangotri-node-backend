  *3.4.1.
  1.    गुणोपसंहारपादे मोक्षसाधनभूतब्रह्मविद्यानिरूपणं कृतम्, अथ ब्रह्मविद्याङ्गभूतकर्मनिरूपणं क्रियत इति सङ्गतिः। ननु पूर्वस्मिन्काण्डे कर्माणि निरूपितानि स्वर्गस्वाराज्यदिसांसारिकफलसाधनानीति तेषां कथं ब्रह्मविद्याङ्गत्वम् कथं वा तत्प्रतिपादनेन विद्याङ्गपादस्य वेदान्ते समन्वय इत्याशङ्क्य परिहरति-- कर्मेति। अयमत्र शब्दान्वयः--   कर्म प्रागेव चिन्तयित्वा   कर्मजिज्ञासानन्तरमेव   ब्रह्मणो जिज्ञास्यत्वमुक्तम्  '  अथातो ब्रह्मजिज्ञासा '  इति। अस्मिन्पादे कर्मणां   विद्याङ्गतोक्तिर्वितथा   पौनरुक्त्यात्। किञ्च कर्मणां विरोधिफलसाधनत्वेन विरुद्धत्वाच्च। तदिदमाह--   अनेकधात्याज्यतोक्ते  रिति। '  न कर्मणा न प्रजया '  '  प्लवा ह्येते अदृढा यज्ञरूपाः '  इति त्याज्यत्वमेव कर्मणामुच्यते। इत्थमाशङ्कितमर्थं प्रतिक्षिपति-- मैवमिति। प्रतिक्षेपप्रकारं द्वेधा विभज्य दर्शयति- कर्मैवेति। कर्माणि खलु फलान्तरे यानि विनियुक्तानि तान्येव विनियोगभेदेन विद्याङ्गत्वेन विनियुज्यन्ते। अतस्तेषामङ्गत्वसिद्धिः। तथा स्वर्गादिष्वविनियुक्तान्यपि परमपुरुषचरणयुगलध्यानार्चनप्रणामादीनि बहूनि कर्माणि श्रुतिस्मृतिहासपुराणसत्त्वोत्तरागमसदाचारप्रमाणकानि विद्यन्ते तेषां विद्याङ्गत्वप्रकारपरिशोधनं क्रियत इति पादारम्भस्य सार्थकत्वसिद्धिः। अत्राप्ययमन्वयः-- कर्मैव यज्ञादिकं कर्मैव फलसङ्गकर्तृत्वत्यागादि गुणसमन्वितं भगवद्गीतादिप्रमाणकविनियोगपृथक्त्वेन भिन्नं काम्यकर्मणो विभक्तं   विद्यानिष्पत्तिहेतु  र्भवतीति तन्निवृत्तिधर्म इति नामान्तरेण कथ्यमानं सुकृतमेव स्यात्। तथा विद्यानिष्पत्तिहेतुतयेतिहासपुराणादिप्रसिद्धं नमस्कारादिकमपि निवृत्तिधर्म इति तदुभयप्रकारविशेषोपपादनेन विद्याङ्गपादन्यायकलापः प्रतायत इति सुसंगतमेतत्।।
  2.   अत्र केषां परित्यागः कार्यः केषां वा परिग्रह इत्यजानानस्य शिष्यस्य त्याज्योपादेयप्रकारविशेषोपपादनेन विभागमाह-- त्याग इति। काम्यक्रियाणां परित्यागः कर्तव्य एव ब्रह्मविद्यानिष्ठस्य।   क्वाप्यनर्हक्रियाणां   पापरूपाणामित्यर्थः। निषिद्धकाम्ययोस्स्वरूपेण परित्यागमुक्त्वा नित्यनैमित्तिकयोरपि फलसङ्गकर्तृत्वत्यागमाह-   स्वैकाधीनत्वबुद्धे  रिति। अयं कर्तृत्वत्यागः ईश्वरनिरपेक्षकर्तृत्वबुद्धेस्स्वात्मनि परित्यागात्। कलत्यागमप्याह--   अनुपाधिके  ति। परमात्मशेषभूतस्वार्थबुद्धिर्न विरुद्धा, स्वतन्त्रस्वार्थबुद्धिर्विरुद्धेत्यनुपधिकशब्देन विशेषयति। राजभृत्यादिपरिपोषणं राजार्थम्, न स्वार्थम्, एवमध्यात्मविदां तत्त्वज्ञानादिसम्पादनमपु न स्वार्थम्,अपितु स्वशेषिभूतपरमात्मातिशयार्थमेवेति भावः। पतिव्रतालङ्कारो हि पत्यर्थो नतु स्वार्थ इति हि तत्त्वविदामालापः। तेन '  पतिं विश्वस्यात्मेश्वरम् '  इत्युक्तपरमात्मशेषत्वेनैव स्वातिशयमपि कुर्वते तत्त्वविदः।  अत्र गीतइति भगवद्गीताप्रतिपाद्यत्वमुच्यते। एवं त्याज्यत्वमुक्त्वा विदुषामुपादेयमपि विभज्य दर्शयति-- अत्रेति। अहिंसासत्यास्तेयादीनां नियमरूपाणं पापक्षयहेतूनां   सर्वजातिसाधारणानां   तथा   वर्णाश्रमादिप्रतिनियतिमतामुपास्त्यङ्गभावमत्रास्मिन्पादे   ब्रूते।।
  3.   अत्र पादसङ्गतिर्भाष्ये '  गुणोपसंहारानुपसंहारफला विद्यैकत्वनानात्वचिन्ता कृता। इदानीं विद्यातः पुरुषार्थ उत विद्याङ्गकात्कर्मण इति चिन्त्यते '  इति। अनेन पूर्वपादे विद्याचिन्ता, अस्मिन्पादे विद्याङ्गचिन्तेति विभागः प्रदर्शितः। अत्र प्रथमाधिकरणे कर्मणामङ्गत्वसिद्धयर्थं विद्याया अङ्गित्वं प्रसाध्यत इति प्रथमाधिकरणस्यास्मिन्पादे प्राथम्यसिद्धिः। किञ्च गुणोपसंहारान्तिमाधिकरणे उद्गीथविद्यायाः पृथक्फलत्वेन पुरुषार्थसाधकत्वमुक्तम्, अधुना ब्रह्मविद्यायाः फलवत्त्वेन पुरुषार्थसाधकत्वं साध्यत इति च सङ्गतिरधिकरणस्य। तदर्थविचारस्तु-- किं विद्यातः पुरुषार्थ उत विद्याङ्गकात् कर्मण इति। तदर्थं विचार्यते-- किं विद्या क्रतुकर्तुभूतात्मसंस्कारमुखेन क्रत्वर्थभूता आहोस्विदपुनरावृत्तिसाधनतया पुरुषार्थेति। किं '  ब्रह्मविदाप्नोति परम् '  '  तमेवं विदित्वातिमृत्युमेति '  इत्यादिवेदान्ताः फलविधय उत फलार्थवादाः। किं परविद्यासु कर्मतया प्रतीयमान आत्मा जीवात्मा, उत तदतिरिक्तः परमात्मेति। किं  '  यक्ष्यमाणो हवै भगवन्तोऽहमस्मि '  ित्याचारदर्शनादिलिङ्गानुगृहीतं 
 तत्त्वमस्यादिसामानाधिकरण्यमुपास्यस्य जीवात्मत्वमवगमयति नेति। किमिदं लिङ्गमनैकान्तिकं नेति। अत्र पूर्वपक्षमनुवदति-- कर्तेति।   यः कर्मणां कर्ता   जीवः, तस्मा  दधिकं ब्रह्म नास्त्येव। तस्मान्मकादौ    यज्ञादौ   उपनिषदस्तद्बुद्धयैवोपयुक्ताः   जीवस्वरूपपरिज्ञानेनैवोपकुर्वन्ति।   इत्यज्ञमीमांसकोक्ता  विति पूर्वपक्षमनूद्य सिद्धान्तमाह--   जीवान्येति। जीव  व्यत्तिरिक्त  ब्रह्मचिन्तात्मकभजनविधौ कर्मणामङ्गभावं प्राह।   ननु जीवपरत्वे सप्रमाणे कथं ब्रह्मपरत्वमुपनिषदामित्यत्राह--   क्षिप्तान्यलिङ्ग   इति। प्रतिक्षिप्तजीवलिङ्ग इत्यर्थः। यानि जीवलिङ्गानि प्रतिभान्ति तानि प्रतिभासमात्रसिद्धत्वान्न तत्त्वानीत्यर्थः। कीदृशानां कर्मणां ब्रह्मविद्यामङ्गभाव इत्याशङ्क्याह--   सत्त्वसंवर्धकाना  मिति। केन प्रकारेणेत्यत्राह--   कलुषशमनत   इति। अयमत्रान्वयः--   सत्त्वसंवर्धकानां    फलसङ्गकर्तुत्वादिविधिराणां   कलुषशमनतो  ऽन्तःकरणनैर्मल्यापादनद्वारेण सत्त्वसंवर्धनेन ब्रह्मविद्यायामङ्गत्वं भवति विमलकर्मानुष्टानेन निर्मलीकृतमनसां ब्रह्मविद्ययैवापवर्गप्राप्तिरिति विद्यायाः पुरुषार्थत्वमेवेति।।
  4.   अचत्र कश्चिच्चोदयति--   एवमेकादशभिः पादैः परं ब्रह्मैव   परतत्त्वमिति प्रसाधितं कथमस्मिन्नधिकरणे जीवस्यैवोपनिषत्प्रतिपाद्यत्वशङ्केति। तदिदमाह-- पादैरिति। अयमत्रान्वयः--   अत्रैकादशभिः पादैः परं ब्रह्मैव वेद्यतया निरूढं   प्रसिद्धम्। भूयः कथं   गगनलिपिसमैः   आकाशाक्षरसन्निभैः   क्षुद्रलिङ्गै  राभासहेतु  र्ब्रह्मविद्या क्षोभ्यत   इति। तत्रार्धाङ्गीकारेणोत्तरमाह-- सत्यमिति। उक्तार्थस्य सत्यत्वेनाङ्गीकाराः, अथापि बालबुद्धीनां विकटविद्वद्क्षोभितानां सङ्क्षोभणप्रशमनेन संरक्षणार्थं वक्तव्यशेषोऽस्तीत्यर्धाशेनानङ्गीकारः। अयमर्थः-- धृर्तोक्तीनां तावन्निश्शेषनिराकरणं कर्तव्यमेव, किञ्च वादरायणशिष्यतल्लजस्य जैमिनेर्ब्रह्मनिराकरणमत्यन्तानिष्टमित्युक्तं भवति।।
  5.   अत्र विद्यायाः कर्माङ्गत्वे पूर्वपक्ष्यभिप्रेतानि लिङ्गान्यनुक्रमेणानूद्य निराकरोति--   कुर्वन्नेवे  त्यादिना। अयमर्थः-- '  कुर्वन्नेवेह कर्माणि जिजीविष्च्छतं समाः '  इति कर्मणः प्राधान्यं वदति तेन ब्रह्मविद्या कर्माङ्गमिति तावदेकं चोद्यमन्यथासिद्धम्। तद्वाक्यं ब्रह्मविदः कर्म कर्तव्यमेवेत्याह नपुनर्विद्यायाः कर्माङ्गत्वं तत्साधकविशेषलिङ्गाभावात् तेनेदं वाक्यं ब्रह्मविदि नियताचारतोक्तिरेव। हेत्वन्तरमप्यनूद्य निराकरोति--    अन्वारम्भ   इति। '  तं विद्याकर्मणि समन्वारभेते '  इति  विद्याकर्मणो र्ब्रह्मविदि नियतान्वयवचनात् ब्रह्मविद्या कर्माङ्गमिति। तदपि न- तत्र विद्याकर्मणोस्साहित्यमेवोच्यते, नपुनर्विद्याया अङ्गत्वम्, नापि च कर्मणोऽङ्त्वम्, साहित्ये सति यथाप्रमाणं विद्या वा कर्म वा अङ्गित्वमश्नुवीत, अत्र पुनः '  यज्ञ दानेन'  ' कर्मणैव हि संसिद्धिम् '  '  इयाज सोऽपि सुबहून् '  इति प्रमाणकोटिसहस्रानुसारेण कर्मैव विद्याङ्गम्, न पुनर्विद्या कर्माङ्गमिति।   धीक्रियाब्यां सहैवान्वारम्भो   ज्ञानकर्मणोरङ्गतां वा अङ्गितां वा न नियमयेदिति शब्दान्वयः। परवाद्यबिमतं तृतीयमपि हेतुं निराकरोति-- विद्यापूर्वमिति। '  यो वा एतदक्षरं गार्ग्यविदित्वा '  इति विद्यारहितं कर्म निराकृत्य '  यो विदित्वा '  इति विद्यापूर्व कर्मानूद्य '  स ब्राह्मणः '  इति ब्राह्मणत्वप्राप्तिरूपफलोपदेशात् विद्या कर्माङ्गमिति। एतच्च वाक्यं ब्रह्मविद्याङ्गकर्म ब्रह्मज्ञानपूर्वकमेव कर्तव्यमिति वदति, न पुनर्ब्रह्मविद्यायाः कर्माङ्गत्वं वदतीती तत्रतत्रोक्तम्। तदेव विवृणोति-- न ह्येतदिति।'  यदेव एतदक्षरं गार्गि विदित्वा '  इत्यत्रानुष्ठानोपयुक्तं वेदान्तजन्यं ज्ञानमेवोच्यते तेनैतद्वाक्यं न ब्रह्मोपासनरूपां विद्यामनुवदतीत्यर्थः। अतो न ब्रह्मविद्यायाः कर्माङ्गत्वम्। अथवा '  आचार्यकुलाद्वेदमधीत्य '  इति विद्यायाः कर्माङ्गत्वमाशङ्क्य तस्यापि वेदाद्ययनमात्रपरत्वं न पुनर्ब्रह्मविद्यापरत्वमुच्यते-- नह्येतदिति। मा भूदेतैर्हेतुभिर्ब्रह्मविद्यायाः कर्माङ्गत्वम्, अथाप्युद्गीथविद्यायाः कर्माङ्गत्वविधानादस्तु विद्याकर्माङ्गमित्याशङ्क्य तदपि प्रागेव प्रतिक्षिप्तमित्याह--नचेति। एवं पराभिप्रेतहेतुसमुदायनिरासात् कर्मैव विद्याङ्गमित्यर्थः।।
  6.    विद्या कर्माङ्गमिति वदतः पूर्वपक्षिणो भावं विकल्प्य दूषयति-- स्वाध्यायेति। किं वेदाध्ययनमेव विद्येति भवताभिधीयते किं वा अद्ययनजनितमक्षरराशिग्रहणम् अथवा तज्जन्यं शारीरकमीमांसाश्रवणम् अथवा तदुपबृंहितवेदान्तवाक्यार्थपरिज्ञानं उत मननसन्तानमुखेन तज्जन्यं ब्रह्मोपासनम् इति विकल्पः।
 तत्र प्रथमपक्षस्य दूषणं दर्शयति--   स्वाध्याये  ति। '  स्वाद्यायोऽध्येतव्यः '  
 इत्यध्ययनमक्षरराशिग्रहणप्रात्यर्थमेव विधीयते। नोत्तराङ्गम्-- उत्तरकर्मानुष्ठानार्थं न विधीयते। अत्र कर्मकाण्डानुमतं दृष्टान्तमाह-- आधानवदिति। आधानां ह्यग्निसिद्धये विधीयते, नपुनरुत्तरकर्मानुष्ठानार्थम्। अक्षरराशिग्रहणमिति द्वितीयपक्षेऽपि तस्य श्रवणशेषत्वेन सुप्रसिद्धत्वात् तत्रापि वक्तव्यम् नावशिष्यते। वेदान्तवाक्यपरिज्ञानमिति चतुर्थः पक्षः परिशिष्यते, तत्रोत्तरमाह--   विद्याङ्ग  मिति। वेदान्तवाक्यार्थपरिज्ञानं ब्रह्मोपासनाङ्गमेव भवतु, एकविषयत्वात् सापेक्षत्वाच्च। न पुनः कर्माङ्गम् परस्परापेक्षाभावात्। ननु वाक्यजन्यं ज्ञानमेव ब्रह्मविद्या, ब्रह्मज्ञानाद् ब्रह्मविद्याप्राप्तिरित्यसङ्गतमात्माश्रयादित्याशङ्क्य परिहरति-- यदधिकेति। वाक्यजन्यज्ञानादुपासनात्मकं ज्ञानमधिकमेव। वाक्यजन्यज्ञानं हि परोक्षं सकृच्च मननहेतुर्भवति। उपासनात्मकं त्वहरहरभ्यासाधेयातिशयमाप्रायणादनुवर्तमानमपरोक्षज्ञानशिरस्कं साक्षाद् ब्रह्मप्राप्त्यर्थञ्च कथं कर्मानुष्ठानं सेत्स्यति तेन ब्रह्मज्ञानं कर्मणोऽप्यङ्गं स्यात् ;  नेत्याह--   नित्यात्मज्ञानमात्र  मिति। प्रवृत्तिधर्मनिष्णातैः क्रियमाणेषु कर्मसु। देहातिरिक्तनित्यात्मज्ञानमेव ह्यपेक्ष्यते।। तच्च कर्मकाण्ड एव सिद्धम्। ब्रह्मकाण्डसाध्यं तु ब्रह्मज्ञानं प्रवृत्तिधर्मनिष्ठानां विरुद्धमेव तत्परित्यागहेतुत्वात्। तेन पञ्चमः पक्षः परिशिष्यते सोऽपि न-- वीतरागमात्रनुष्ठेयस्य परब्रह्मोपासनस्य स्वर्गादि प्रापककर्माङ्गत्वप्रसङ्गाभावात्। तेन न विद्यायाः कर्माङ्गत्वसिद्धिः। अथापि परब्रह्मविद्या काम्य कर्माङ्गमिति मोहाद् यदि वदसि तदुन्मत्तप्रलपितमेव। यदि ब्रह्मविद्या काम्यकर्माङ्गम्, कथं तर्हि ब्रह्मविद्यानिष्ठस्य काम्यकर्मपरित्यागस्सर्वत्राप्यध्यात्मवित्सु श्रूयते?  विद्यां प्रति अङ्गित्वेनानुष्ठेयस्य कर्मणस्त्यागे प्रधानलोपः ;  अत्यागे पुनस्त्याज्यताप्रतिपादकप्रमाणविरोध इति। अयमत्र शब्दान्वयः-- सा परब्रह्मविद्यापि यद्येषां पूर्वकाण्डप्रतिपाद्यकाम्यकर्मणामङ्गं तदा सविद्ये ब्रह्मविद्यानिष्णातेऽधिकारिणि काम्यकर्मत्यागः कथं स्यादिति।।
  7.    विद्यायाः कर्माङ्गत्वे दूषणमाह-- नाङ्गमिति। अयमर्थः-- किं विद्यायाः कर्माङ्गत्वं श्रुतिलिङ्गादिष्वन्यतमेन प्रमाणेन?  यदि वा मानमन्तरेण ?  उत्तरत्र सर्वं सर्वाङ्गं स्यात्। पूर्वत्रापि श्रुत्यानैतदस्ति । विद्यायाः कर्माङ्गत्वप्रतिपादकश्रुतेरदर्शनात्। न च लिङ्गेन, तस्याप्यदर्शनात्। नापि वाक्यस्थानसमाख्याभिः, तासाम्प्यनुपलम्भात्। प्रकरणमेकवशिष्यते तदपि नास्तीत्याह-- न हीति। कर्माधिकृतधिकारिणमधिकृत्य यदि ब्रह्मविद्या विीधीयते तदा तस्याः कर्मशेषत्वमङ्गीकार्यम्, न च तद् विद्यते ततः कर्माङ्गत्वं कथमिव विद्यायाः। ननु ब्रह्मविद्यानिष्ठानामेव तपस्तीर्थतनादिविधानाद् विद्यायास्तत्तद्धर्मशेषत्वमित्याशङ्क्य सा च विपरोतकल्पनेत्याह-- स्यादिति ।   तत्तत्कर्मणां विद्या अङ्गं   स्यादिति न वक्तव्यम् कल्पनाया विपरीतत्वात्। तपस्तीर्थादिनिष्ठानां व्यासपराशरादीनां विद्यैव प्रधानं कर्म गुण इति सर्वेऽपि निर्वहन्ति। तथा च श्रूयते '  यज्ञेन दानेन तपसा नाशकेन ब्राह्मणा विविदिषन्ति'
' क्रियावानेष ब्रह्मविदां वरिष्ठः '  '  कर्मणैव हि संसिद्धिमास्थिता जनकादयः '  ' कषाये कर्मभिः पक्वे ततो ज्ञानं प्रवर्तते '  इति सहस्रशोऽपि वचनजातम्, तस्मात्कर्मैव विद्याङ्गमिति विदुषां निर्णयः। यदि च विद्या यज्ञादिकर्माङ्गम्, तदोर्ध्वरेतसांयज्ञादिकर्माभावात् विद्या विश्येदेव। अङ्ग्यभावे सति किमनेनाह्गेन निष्फलेन सफलत्वे वा कथमङ्गत्वं परिकल्प्यते। तर्हि ऊर्ध्वरेतसामाश्रममेव परित्यजामः, तदाश्रमनिष्ठानां विद्यामप्यविद्याुपरिकल्पितामामनाम इत्याशङ्क्योत्तरमाह-- जाबालैरिति।   जाबावरूप्ध्वरेतोविधिः   पठ्यते। तथान्यैरपि श्रुतीतिहासपुराणपाठकैरूर्ध्वरेतसामाश्रमस्तत्रतत्रानूद्यते। अतस्सोऽप्याश्रमस्स्वीकर्तव्यः। तेषां ब्रह्मविद्या च यथाप्रमाणमङ्गीकर्तव्या। यज्ञादिकर्माभावाद् विद्यायाः कर्मशेषत्वमपि परिहर्तव्यमिति। ननु सर्वमप्येतदनुवादमात्रम्, न पुनर्विधिः। तेनोर्ध्वरेतसामाश्रमस्य प्रमाणमूलत्वं नास्तीत्याशह्क्य परिहरति-- तस्मात्प्राप्तिरिति। अयमर्थः-- परिदृश्यमानस्य प्रमाणजातस्यानुपवादत्वे पुरोवादमन्तरेणानुपपत्तेः पुरोवादश्श्रुतार्थापत्या परिकल्प्यत इति तस्याप्याश्रमस्य प्राणामिकत्वसिद्धिः। अन्यथापि एषामनुवादत्वाभावेऽपि अप्राप्तविषत्वादेतदेव प्रमाणम्। अयमत्र शब्दार्थः- एतेषामनुवादत्वे प्राप्तिः पुरोवादोक्तिः परिग्राह्या एतेषामप्राप्तविषयत्वे स्वयमेवैतानि वाक्यानि प्रमाणानीति। 
 ननु बाधकप्रामाणाभावे हि प्राप्तिः परिकल्प्या, विद्यते हि बाधकप्रमाणम् ' विरहा वा एष देवानां योग्निमुद्वासयते '  इति, तेनोर्ध्वरेतसामाश्रमो नास्तीत्याशङ्क्य परिहारमाह-- तन्निषेध इति।   सरागस्यैवाग्निपरित्यागनिषेधः।   वीतरागस्य तु ब्रह्मचर्याद्याश्रमपरित्यागेन चरमाश्रमपरिग्रहस्य सर्वेष्वपि स्मृतीतिहासपुराणेषु सुप्रसिद्धत्वात्। श्रुतिषु च जाबालादिपठितासु निर्बाधमेव दृष्टत्वादिति।।
  *3.4.2.
   8  . पूर्वं हि ब्रह्मसंस्थस्य स्तुत्यर्थमनूदितत्वं पूर्वपक्षीकृत्याश्रमद्वयस्य विधिरेव प्रत्यपादि। एव मधुना पुनस्स्तुतुप्रसङ्गात् रसतमत्वप्रतिपादवाक्यानि स्तुतिपराणि अथवा नेति शङ्क्या पूर्वपक्षोत्थानमिति अस्याधिकरणस्य प्रासङ्गिकी सङ्गतिः। ननु पूर्वमेवायमुद्गीथप्रसङ्गः कृतः किमर्थं पुनरुच्यते इत्याशङ्क्य भाष्यकारैरेवोद्गीथविषयाधिकरणयोः प्रयोजनभेदेन वैषम्यमुक्तम् '  अत्र  प्रतिपादितमुपासनपरत्वमङागीकृत्योपासनस्य पुरुषार्थत्वेन क्रतुषूपादानानियम उक्तः '  इति। अयमर्थः-- अत्रोपासनपत्वे तात्पर्यं पूर्वत्र क्रतुषूपादानानियमे तात्पर्यमिति। तदर्थविचारस्तु स एष रसानां रसतमः परमः परार्ध्योऽष्टमो य उद्गीथः इत्येवञ्जातीयकानि वाक्यानि किं सामावयवभूतोद्गीथादिस्तुतिमात्रपराणि उतोद्गीथादिषु रसतमत्वदृष्टिविधिपराणीति। तदर्थं विचार्यते-- किं पदानामेषामर्थवादत्वसमाश्रयणं न्याय्यम् उत विधिपरत्वम्। अत्रापूर्वत्वं किं विधित्वमवगमयति नेति। अत्र पूर्वपक्षमाह--   जुह्वादीति।   इयमेव जुहुस्स्वर्गो लोके आह्वनीयः इति   जुह्वादिस्तोत्रवद् रसतमाद्युक्तिरपि यज्ञाङ्गभूतोद्गीथादिस्तुतित्वमेव भजतु   । पूर्वपक्षं निराकरोति-- मैवमिति। निराकरणमेव विवृणोति-- तत्तदिति। यद्युद्गीथादिविधानप्रकरण एवेदं वाक्यं स्यात् तदानीं विहितार्थप्रशंसारूपार्थवादत्वं भजेत। तेन तत्प्रकारणरहितत्वेनार्थवादत्वं न भजेत। किञ्चैतद्वाक्यसमीप एव तत्तद्दृष्टोर्विधानञ्च दृश्यते, नैवं जुह्वादिवाक्ये अनारभ्याधीतत्वात्। तस्मादनन्यार्थशिष्टेऽन्यस्याङ्गतया विधानरहिते '  यदेव विद्या करोति, तदेव वीर्यवत्तरम् '  इति फलवत्युद्गीथोपासने कल्प्यमानो विधिरेव युज्यते न पुनरर्थवादत्वम्। पर्णमयत्वादिकं त्वन्यार्थशिष्टं फलसाधनत्वप्रतिपादकविभक्त्यभावाच्च फलशून्यं तस्मातत्र न विधिरिति प्रागेवोक्तमिति भावः।।
  9.    उक्तमेव विधिपरत्वं विशदप्रतिपत्त्यर्थं युक्तिभिः प्रतिष्ठापयति-- किञ्चेति। अयमर्थः-- विधिपरत्वं नास्तीति वदता किमत्रानुवादत्वमेवोच्यते उत विधेयस्तुतिपरत्वं उभयमपि नास्ति-- प्राप्तेरभावात्। पूर्वमेव रसतमत्वादिविशिष्टविधाने सत्येव ह्यत्रानुवादत्वं कल्पयितुं शक्येत। तथैव  स्तुतिमात्रत्वमपि कल्पयितुं शक्येत अत्र तु प्राप्तेरभावादुभयमपि कल्पयितुं न शक्यते।    नाधीरोप्यस्तुतिर्वा   अन्यत्राधिरोप्यस्य रसतमत्वादेस्स्तुतिश्च न भवतीति। ननु तत्र तत्रोभयपरिकल्पनमपि दृश्यते तत्किमत्र नाश्रीयत इत्याशङ्क्याह-- युक्तेति। '  विधिना त्वेकवाक्यत्वात् स्तुत्यर्थेन विधीनां स्युः '  इति न्यायानुसारेण विध्येकवाक्यत्वे प्रतिपन्ने सत्येवागत्या गतिरियं युक्ता। सा गतिरत्र रसतमत्वादि दृष्टिविधायकवाक्ये नास्ति आसक्तिहानेः विध्यासक्तिहानेः विध्येकवाक्यत्वप्रसङ्गाभावादित्यर्थः। नन्वत्र विध्यासक्त्यभावेऽपि यत्र विधिरस्त्यन्यत्र तत्रेदं वाक्यमुत्कृष्य स्तुतिपरत्वेन नेयमिति चेत् तदपि नेत्याह--   अगतिकविषये तत्प्रसह्य प्रसह्य  मिति। उत्कर्षकल्पनं हि गतिशून्यविषय एव बलादङ्गीकरणीयम् अत्र पुनरस्ति गतिः अपूर्वार्थविषयस्य रसतमत्वादिदृष्टिविधानस्योपपादनादित्यर्थः। कॢञ्च बहूनां विधीनां मध्य एव रसतमत्वादिदृष्टिप्रतिपादनपरमिदं वाक्यं  पठ्यते तेन समभिव्याहारसामर्थ्यादस्य वाक्यस्य विधिपरत्वमेव न्याय्यमित्याह-- मध्य इति।।
  10.   अत्र पूर्वपक्ष्यभिप्रेतामाभासयुक्तिमनूद्य प्रतिक्षिपति--   विद्यार्थत्व   इति।  '  स एष रसानां रसतमः '  इत्यादिवाक्यस्य विद्यार्थत्वमेव नपुनस्स्तुतित्वमिति हि भवतोक्तम्। तन्न युज्यते   विद्यर्थत्वेऽपि स्तुति  परत्वं युक्तमेव अविद्यामानस्यैव रसतमत्वादेर्दृष्टयर्थमत्राभिधानात्। अतस्स्तुतिपरमेवेदं वाक्यमविद्यमानर्थकथनादिति पूर्वपक्षिणोऽभिप्रायःर। तदिदमयुक्तमित्याह-- अयुक्तमिति। तत्र हेतुमाह-- दृष्ट्युद्देशेऽतिचारादिति। दृष्टिविधिषु व्यभिचारादत्यर्थः। गरुडमात्मानं जानीयादित्यादिषु  
 दृष्टिविधिष्वसतः कीर्तनमस्त्येव अथापि विधिपरत्वमङ्गीक्रियते  तेन यदसतः कीर्तनं तद्विधिपरं न भवतीतिनियमाभावाद् व्यभिचरितमेवेदमिति। नन्वसतः कीर्तनादिति युक्तेर्व्यभिचारेऽपि सन्देह एव स्यात् व्यभिचारे  हि विवक्षितार्थासाधकत्वेन सन्देहामेवावहति तेन रसतमत्वादिवाक्यं विधिर्वा स्तुतिरिवा ईवत्विति सन्देह एव स्यादिति पूर्वपक्षिवाक्यं बालभाषितमेवेत्याह   अथ चति  । बालभाषितत्वं प्रकटयति-- नित्य इति। अत्रायं विकल्पः-- किं नित्यमेव संशयस्स्यादिति भवतोच्यते किं वा यावन्नियामकविशेषादर्शनमिति। पूर्वत्र वेदाप्रामाण्यमेव स्यादित्याह--   नित्य   इति। नियामकदर्शनेऽपि नित्यस्य संशयस्य सुलभत्वात्। अस्तु संशयः, स च संशयः। विशेषदर्षनादित्युक्तिवार्य इति द्वितीयपक्षेऽपि दोषमाह-- युक्तीति।   इत्थम्भावे बुभुत्स्ये--   प्रमाणवाक्यस्येत्थम्भावो न्यायपर्यालोचनमेव '  इतिकर्तव्यताभागं मीमांसा पूरयिष्यति '  इतिवचनात्, अत्र वाक्यानुग्राहकन्याये निरूपयितुमभिलषिते सति   वच इह फलवत् '   '  यदेव विद्यया '  इति फलवत्त्वेन प्रतिपन्नं रसतमत्वादिवचो रसतमत्वादिदृष्टिविध्यर्थमेव भवति न पुनस्स्तुतिमात्रम्। अयमर्थः-- न्यायानुगृहीतवाक्यपर्यालोचनाक्षमाणां नोत्तरमेव देयम्। तत्पर्यालोचनक्षमाणां तु रसतमत्वादिवाक्यं रसतमत्वादिदृष्टिविधानार्थमेवेति सिद्धं भवति। अयमत्र शब्दान्वयः--   विद्यर्थत्वेऽपि अविद्यमानार्थकीर्तनात् स्तुतिरेव युक्तेत्ययुक्तम्। असतः कीर्तना  दिति होतोर्गरुडमात्मानं जानीयादित्यादिदृष्टिविधो स्तुतिमात्रत्वव्यभिचारात्। तर्हि स्तुतिर्वा विधिर्वेति संशयस्स्यादिति बालभाषितं वैदिकार्थे  नित्यसंशयाङ्गीकारे वेदाप्रामाण्यमेव स्यात्। विशेषदर्शनात् संशयनिवृत्त्यङ्गीकारे त्वत्रापि विशेषदर्शनमस्ति। विधित्वनियामकयुक्तीनां वह्वीनां वाक्यार्थनिर्णयेतिकर्तव्यातरूपाणामत्र विद्यामानत्वादिति। तेन विधित्वमेव न पुनस्स्तुतिमात्रत्वमित्यर्थः।।
  *3.4.3.
  	11.    अत्रापि प्रासङ्गिको सङ्गतिः। पूर्वस्मिन्नधिकरणे हि रसतमत्वादिवाक्यानां स्तुत्यर्थत्वं पूर्वपक्षीकृत्योपासनपरत्वं स्थापितम्। एवं प्रतर्दनाद्याख्यानानि किं स्तुत्यर्थत्वेन नेयानि उत पारिप्लवार्थत्वे नेति शङ्कयोत्थानात्। तदर्थविचारस्तु '  प्रतर्दनो हवै दैवोदासिरिन्द्रस्य प्रियं धामोपजगाम '  '  श्वेतकेतु र्हारुणेय आस '  इत्याद्याख्यानानि वेदान्तवाक्यस्थानि किं पारिप्लवप्रोयगार्तानि उत  विद्याविधानार्थानीति। तदर्थं विचार्यते-- किं पारिप्लवे सर्वाख्यानानां विनियोग उत मन्वाद्याख्यानानामेवेति। किं '  आख्यानानि शंसन्ति '  इति पारिप्रवाख्यानशब्दः सर्वाख्यानपरः उत मन्वाद्याख्यानपर इति। किं '  मनुर्वैवस्वतो राजा '  इति तत्रैवाकायानविशेषस्याम्नानमाख्यानशब्दस्य विशेषपरतामवगमयति नेति। अत्र सर्वेषामप्याख्यानानां  '  आख्यानानि शंसन्ति '  इति विधिबलात् पारिप्लवार्थत्वमिति पूर्वपक्षमाशङ्कते-- विद्यास्विति। सर्वास्वपि   विद्यास्वाख्यानभेदाः '   प्रतर्दनो हवै '  इत्यादय आख्यानविशेषाः--  '  आख्यानानि शंसन्ति '  इति विधिमहिम्ना परिगृहीताः पारिप्लवार्थास्सन्त्वेवेति। तदिदं प्रतिक्षिपति-- न स्युरिति। तत्र हेतुमाह-- विद्याविधानैरिति। तत्तदाख्यान  प्रकरणपठितैस्तत्तद्विद्याविधानै  स्तेषां सर्वेषामाक्यानानामेकवाक्यत्वदृष्टेः पारिप्लवार्थत्वं नास्तीत्यर्थः। नह्यत्र '  उद्गीथमुपासीत '  इत्युद्गीथसामान्यस्योपासनसम्बन्धप्रतिपादकद्विंतीयश्रुतिवत् सर्वाखायानानां पारिप्लवसम्बन्धप्रतिपादिका काचित् श्रुतिरस्ति। केवलं प्रकरणमेव विद्यते। तत्पुनः प्रकरणं प्रकृततमाख्यानं पारिप्लवार्थत्वेन नियमयति। तर्हि पारिप्लवार्थमाख्यानशंसनविधानस्य को विषय इत्याशह्क्याह-- मन्वादीति।   तत्र कथितं मन्वाद्याख्यानमात्रमेव पारिप्लवार्थं भव  त्विति न नैरर्थक्येन विधिभङ्गप्रसङ्गः। ननु प्रकरणान्मन्वाद्याख्यानमस्त्वङ्गम्, अथाप्याख्यानान्तराण्यपि पारिप्लवाङ्गं भवत्वित्याशङ्क्य परिहरति-- तेनेति। अयमर्थः-- पारिप्लवस्य स्वप्रकरणपठितेन मन्वाद्याख्यानेन नैराकाङ्क्षात् प्रतर्दनाद्याख्यानानाञ्च स्ववाक्यपठिततत्तद्ब्रह्मविद्यासमन्वयेन नैराकाङ्क्षयाच्च सर्वेषामाक्यानानां पारिप्लवे समन्वयक्लृप्तिर्निष्प्रमाणिकेति। शब्दार्थस्तु-- उक्तेनानेन हेतुना आकाङ्क्षानिवृत्तौ मन्वाद्याख्यानाधिकप्रतर्दनाद्याख्यानानां पारिप्लवार्थत्वक्लृप्तिर्न स्यादिति।।
  *3.4.4.
  	12.    अत्र व्याख्यातयोरधिकरणयोः प्रासङ्गिकत्वे भाष्य एव व्यक्तमुक्तं '  स्तुतिप्रसङ्गादवान्तर सङ्गतिविशेषेणार्थद्वयं चिन्तितम् '  इति। एतस्य पुनरधिकरणस्य प्रथमाधिकरणेन सङ्गतिरपि भाष्योपात्ता "  विद्यावन्त ऊर्ध्वरेतस आश्रमिणस्सन्तीत्युक्तम् '  ऊर्ध्वरेतस्सु च शब्दे हि '  इत्यादिभिस्सूत्रैः। इदानीमूर्ध्वरेतसो यज्ञाद्यभावात् तदङ्गिका विद्या न सम्भवतीत्यासङ्क्याह "  इति। तदर्थविचरस्तु-- किं परिव्राजकानां ब्रह्मविद्यायामधिकारोऽस्ति नेति। किं '  विविदिषन्ति '  इत्यादिना यज्ञाद्यङ्गिकैव विद्या उताश्रमप्रयुक्तधर्माङ्गिकोति। तदर्थं विचार्यते-- किं '  ब्रह्मसंस्थो.़मृतत्वमेति '  ' ये चेमेऽरण्ये श्रद्धा तप इत्युपासते'  '  एतमेव प्रव्राजिनो लोकमिच्छन्तः प्रव्रजन्ति '  इत्योवमादीनि वाक्यान्यूर्ध्वरेतसो विद्यासम्बन्धं प्रतिपादयन्त्याश्रमप्रयुक्तधर्माङ्गिका विद्येत्यवगमयन्ति नेति। किं कर्मणो विद्योत्पादकत्वं सम्भवति नेति। अत्र पूर्वपक्षशङ्कामनुवदति-- यज्ञादेरिति। '  यज्ञेन दानेन तपसा नाशकेन इति यज्ञादेर्ब्रह्मविद्याङ्गत्वेनोपदेशाद् यज्ञाद्यनधिकृतेषु ऊर्ध्वरेतस्सु अङ्गिनः उपासनस्याधिकारो नस्यात्। अङ्गवैकल्योऽङ्गिनस्साद्गुण्याभावेन फलसाधनत्वभङ्गादिति। इमं पक्षं प्रतिक्षिपति-- नेति। करतत्र हेतुमाह--बहुविधेति। अयमर्थः-- बहुविधानां सत्यवचनादीनां सामान्धर्माणां स्वाश्रममात्रवियतानां विशेषधर्माणा़ञ्चाङ्गत्वोक्तेः। किञ्च चतुर्णामाश्रमाणां विद्यायोगस्तत्प्रतिपादको विधिश्च श्रूयते श्रुत्यैव  प्रतिपाद्यत इत्यर्थः।न केवलं श्रुतिः, स्मृतिरप्यस्तीत्याह-- स्मर्यते चेति। चतुर्णामाश्रमाणां धर्मविधानं हि प्रायेण स्मृतीनां प्रवृत्तिप्रयोजनम्। तेन चतुर्णामप्याश्रमाणां स्वोचितकर्मानुष्ठानेन ब्रह्मविद्यायामधिकारोऽस्ति। ननु तर्हि मोक्षाश्रम इति सन्न्यासाश्रमस्य विशेषतः प्रसिद्धिः कथमुपपद्यत इत्याशङ्क्य परिहरति-- प्रायेणेति। अयमर्थः-- पुत्रपौत्रादिबहूपप्लवोपप्लुतानां गृहस्थानां तावद् ब्रह्मविद्यायामैकाग्र्यं भज्यते। केषांचित्तु भागधेयवशात् सिध्यत्यैकाग्रयम्। एवं ब्रह्मचा रिवानप्रस्थानामपि चसन्न्यासिवदत्यन्तैकाग्रयाभावात् भज्येत वा नवा ब्रह्मविद्याधिकारः। सन्न्यासिनस्तु परित्यक्तपरिग्रहत्वेन प्रायेण ब्रह्मविद्याधिकारः परिपूर्णस्सम्पत्स्यत इति तस्मिन्नैव मोक्षाश्रमत्वप्रसिद्धिर्योज्यते।।
  *3.4.5.
  	13.   पूर्वमूर्ध्वरेतस्स्वग्नीन्धनाद्यनपेक्षोक्ता, अधुना पुनः गृहस्थेषु यज्ञादिकर्मापेक्षोच्यत इति सङ्गतेस्स्फुटत्वात् भाष्ये तदनुक्तिः। तदर्थविचारस्तु-- किं गृहस्थस्य यज्ञादिकर्मवतो ब्रह्मविद्यायामधिकार उत  तद्रहितस्येति। तदर्थं विचार्यते-- किं यज्ञादिकर्म विद्याङ्गं नेति। किं '  यज्ञेन '  इति श्रुतिर्विद्याङ्गतया यज्ञादिकर्म विनियुङ्क्ते नेति। किं कर्मणो विद्योत्पादकत्वं सम्भवति नेति। अत्र पूर्वपक्षमारचयति-- त्यक्त इति।   ऊर्ध्वरेतस्सु यज्ञादिधर्मे   परित्यक्तेऽपि   परभजनविधे  र्दृष्टत्वाद् गृहस्थेऽपि विद्या यज्ञादिकर्मानपेक्षा भवेदिति। तदिदमपाकरोति--   अनालोचितोक्ति  रिति। अपाकरणप्रकारं दर्शयति-   यज्ञेने  ति। अस्य गृहस्थस्य।   यज्ञेनेत्यादिकाभिश्श्रुतिभिः सा विद्या तत्प्रसाध्या   यज्ञादिप्रसाध्यैव   अवगता।   ननु यज्ञेनेत्यादिभिः 
'  विविदिषन्ति '  इति विविदिषासाधनत्वमेवोच्यते यज्ञादीनाम्, नपुनर्विद्यासाधनत्वम्, तत्कथमुच्यते कर्मणां वेदनसाधनत्वमित्यत्रोत्तरमाह--   जिज्ञासे  ति। यथा अश्वेन जिगमिषतीत्यत्र जिगमिषां प्रति प्रधानभूतगमनसाधनत्वमेवाश्वस्य तथा जिज्ञासां प्रति प्रधानभूतज्ञानसाधनत्वमेव यज्ञादीनामिति न्यायसिद्धोऽयमर्थः। तेन    जिज्ञासार्थत्ववादे निवर्त्य    एवेत्यर्थः। अयमत्र भावः '  धातोः कर्मणस्समानकर्तृकादिच्छायां वा '  इति सूत्रे धात्वर्थप्राधान्येनैवोच्छायां सन् विधीयते, तेन सन्प्रत्यय एव धात्वर्थप्राधान्यं स्वयमेव वदतीति यज्ञादिभिर्वेदनस्यैव साध्यत्वाङ्गीकारे न सन्प्रयोगविरोध इति। एवमसिना जिघांसतीति दृष्टान्तान्तरमुदाहर्तव्यम्। श्लोके तावत्   पदा जिगमिषती  ति पाददृष्टान्त उक्तः।।
 	  14.   ननु पादेन जिगमिषतीत्यादे गत्यभावात् सन्प्रयोगस्य धात्वर्थमात्रपरत्वम्, गत्यभावश्चोपलम्भविरोधात् नहि पादे जिगमिषासाधनम् अपि तु गमनसाधनमेव अतोऽर्थविरोधात् दृष्टान्ते प्रयोगवैपरीत्यं भवतु नाम यज्ञादिभिर्विविदिषन्तीत्यादौ तादृशो न कश्चिदर्थविरोधोऽस्तीति 
 पूर्वपक्ष्यभिप्रायमाशङ्क्य निराकरोति-- नन्वित्यादिना असदित्यन्तेन। पूर्वपक्षिणोक्तस्य दृष्टान्ते गत्यभावस्य पक्षेऽपि साम्यं प्रदर्शयति-- गत्यभाव इति. साम्यमेव प्रकटयति-- इच्छेति। तथा हि ब्रह्मजिज्ञासां प्राप्तुमिच्छोः कर्मानुष्ठानं भवतोच्यते। तन्न विषयवैलक्षण्यज्ञानमन्तरेण कर्मभिरिच्छाया असाध्यत्वात्। विषयवैलक्षण्यज्ञानार्थं कर्मेति चेत् तर्हि ज्ञानार्थमेव कर्मेत्युक्तं स्यात्। तथाचापसिद्धान्तः, स्ववचनविरोधश्च। कर्मणो जिज्ञासाहेतुत्वस्य स्वोक्तस्यैवोपघातात्। अथवा कर्मानुष्ठानादिच्छा, इच्छया कर्मानुष्ठानमिति वैघट्यम्। वैघट्यमेव विवृणोति-- जिज्ञासामिति।   जिज्ञासां प्राप्तुमिच्छोः   कर्मानुष्ठातुः पुरुषस्य पूर्वमेव   ज्ञानमिष्टं न न भवति--    इष्टमेव भवतीत्यर्थः। अतो ज्ञानेच्छैव जिज्ञासा सा पूर्वमेव सिद्धा। तां प्राप्तुकामः कर्मानुष्ठाय तां पुनः प्राप्नोतीत्यसङ्गतमेतत्। अयमत्र शब्दान्वयः--   जिज्ञासां प्राप्तुमिच्छोः पुरुषस्य ज्ञानं पुरैवेष्टं न न भवति,   ज्ञानार्थमेव हि जिज्ञासा प्रार्थ्यते, ज्ञानार्थमित्युक्ते ज्ञानस्याभिलषितत्वं प्रागेव सिद्धम्। ज्ञानाभिलाष एव हि  जिज्ञासा । सा पूर्वमेव सिद्धा।।
 	  15.   ननु पूर्वमेव  जिज्ञासायां सत्यां कर्मानुष्ठानम्, कर्मानुष्टाने सति  जिज्ञासेत्यन्योन्याश्रयणादिकमुक्तम्, तन्न सम्भवति विषयविशेषेण ज्ञानभेदात् तथाहि पूर्वं सामान्यतो ज्ञानम्, तेनेच्छा, इच्छातः कर्मानुष्ठानम्, कर्मानुष्ठानात् पुनरिच्छाविशेषः, तस्मादुत्तरोत्तरमिच्छाज्ञानानुवृत्तिरिति न कश्चिद्दोष इति पूर्वपक्ष्यभिप्रायमनूद्य परिहरति-- नन्विति। अयमत्र शब्दार्थः--   इच्छानुवृत्तिं प्रति कर्म विहितं योज्यम्।    न पुनः पूर्वेच्छां प्रति। ततः किमित्याह सिद्धान्ती। अयमभिप्रायः-- यावज्जीवमिच्छानुवृत्तिं प्रति कर्मानुष्ठानं प्रयोज्यं चेत् तर्हि विविदिषार्थस्य कर्मणो नित्यानुवृत्तत्वादिनुष्ठेयस्य स्वरूपप्रतिपत्त्यर्थं कर्मविचारस्यैव पूर्ववृत्तित्वं सिद्धं भवतीति स्वसिद्धान्तविरोधः। किंचोत्तरोत्तरमिच्छासिद्धयर्थं पूर्वमेव   धीविशेषप्रजननमुदितं तावता न वारितं स्यादित्याह--   नेच्छार्थमिति। अयमर्थः-- इच्छातः पूर्वमेव ब्रह्मज्ञानविशेषसद्भावोऽङ्गीकार्य इति तस्य ज्ञानस्य सद्भावः कर्मणेति कर्मविचारस्य पूर्ववृत्तत्वसिद्धिः। अस्तु वा अयं विधिर्विविदिषार्थः, वेदनार्थमपि कर्मविधिरस्तीत्याह--   ज्ञानार्थ  मिति। अस्तु विविदिषार्थमपि कर्मानुष्टानम्, अथापि '  क्रियावानेष ब्रह्मविदां विरिष्ठः '  '  कषाये कर्मभिः पक्वे ततो ज्ञानं प्रवर्तते '  '  कर्मणैव हि संसिद्धिमास्थिता जनकादयः '  '  इयाज सो.़पि सुबहून् '  इत्यादिभिर्ज्ञानार्थमपि कर्म नापलपितुं शक्यते। ततोऽपि कर्मविचारपूर्ववृत्तत्वं सिद्धं शास्त्रस्य। तर्हि '  विविदिषन्ति'  इत्यस्य सन्प्रयोगस्य का गतिरित्यासङ्क्य '  निदिद्यासितव्यः '  इति न्यायमतिदिशति--   निद्यानन्यायत   इति। अयमर्थः-- यथा '  निदिद्यासितव्यः '  इति ध्याने सन्प्रयोगो विधेयस्य ध्यानस्येष्टतामाह, न पुनरिच्छाया विधेयत्वम् तद्वदत्रापि '  विविदिषन्ति '  इतीच्छाया न विधेयत्वम् इच्छाविषयत्वेन ज्ञानस्य प्राप्यत्वमुच्यत इति सुसङ्गतमेतत्।। 
  *3.4.6.
  	16.    अत्र सङ्गतिर्भाष्ये एव सुव्यक्तमुच्यते ' गृहस्थस्य शमदमादीन्यप्यनुष्ठेयानि
 उत नेति चिन्तायाम्' इति। तदर्थविचारस्तु-किं विद्यानिष्ठस्य गृहस्थस्य शमदमादीन्युपादेयानि उत नेति।किं यज्ञादीनां समदमादीना़ञ्च विरोधोऽस्त्युत नेति। किमत्र  विधीयमाना करणव्यापारोपरमरूपा
 शान्तिर्यज्ञादिव्यतिरिक्तव्यापारशान्तिरुत सर्वव्यपारशान्तिः।अत्र पूत्वपक्षमुपन्यस्य निराकरोति  --यज्ञादीति।
 अयं किल पीर्वपक्षसिद्धान्तसंग्रहः। यज्ञादिकर्मणां करणणव्यपाररूपतिवात् शमादिनां तदुपरमत्वाच्च गृहस्थे शमदमादीनामभाव इति पर्वः पक्षः। तर्हि प्रव्रज्यादिनिष्ठेष्वपि  तत्तदाश्रमनियततत्तद्व्यापारभूयस्त्वात् तत्रापि शमदमादिर्न स्यात् तत्रविहितव्यतिरिक्तविषयत्वे शमदमादिरूपस्योपरमस्योक्ते गृहस्थेऽपिशमदमादिर्विहितव्यतिरिक्तविषयव्यपारोपरम
 इति समस्समाधिरिति सिद्धान्तः।       शब्दावनयस्तु----  यज्ञादिव्यापृतत्वात्  सर्वकालमनिभृतकरणे गृहस्थे   शान्त्यादयो   गुणा इत्युक्तम्।   सन्न्यासाश्रम  स्थितानामपि   तत्तदाश्रमोचिता  नेकधर्मप्रवृत्तेः।
 विधिबलात्   तत्सर्वं   करणव्यापाररूपमपि    सह्यते चेत् सह तदपि   गृहस्थाश्रमादिप्रयुक्तं कर्मापि तुल्यन्यायेन सहस्व। तैः प्रव्रज्यादिनिष्ठैः फलसङ्गकर्तृत्वत्यागेनैव कर्मानुष्ठीयत इति चेत् तद् गृहस्थेऽपि  
 समानमिति न वैषम्यसिद्धिः।।   
  	17.   पूर्व भगवदपराधादिप्रसक्तानामधिकारिणां तदनुरूपप्रायश्चित्तरूपकर्मानुष्ठानेन भगवन्तं प्रसाद्य फलप्राप्तौ लोकदृष्टप्रक्रियया शिष्याणां विश्वसमातनोति-- प्रज्ञातेति। लोके हि प्रज्ञात  स्वापराधा  स्सेवकाः पश्चादनुतापे सति   लोकसिद्धैरेव उपायै  स्स्वाधिकारानुरूपै  रर्चयन्तः क्रमेण शमितरुषस्तस्य सेवाफलं लभन्ते। इत्थ  मस्माकमपि इदं कर्तव्यमिदमकर्तव्यमिति स्वा  धिकारैः विभक्तैः कर्मभिर्निरुपधिसुहृदश्श्रीधरस्य निष्प्रत्यूहः   प्रसादस्तत्परैरध्यात्मविद्भि  रधिगम्य   इत्यन्वयः।।
  *3.4.7.
  	18.    ब्रह्मविदां शमनतमादयोऽनुष्ठेया इत्युक्तम्। तत्र भोजननियतिरुपशमविशेषोऽस्ति नेतिचिन्त्यत इति सङ्गतिः। तदर्थविचारस्तु-- किं प्राणविदस्सर्वान्ननुमतिस्सर्वदा उत प्राणसंशयापत्तौ। किं ब्रह्मविद उषस्तेः प्राणसंशये सति उदिच्छिष्टान्नभक्षणदर्शनं प्राणविदस्सर्वान्ननुमतेरापद्विषयत्वमवगमयति नेति। अत्राह पूर्वपक्षी-- वचनात् प्रवृत्तिर्वचनान्निवृत्तिरिति हि लोकसिद्धोऽयं न्यायस्सर्वैरप्यनतिलङ्घनीय एव। प्राणविद्यानिष्ठे हि सर्वान्नयोग्यत्वमुच्यते। तेन निषिद्धभक्षणनिषेधः प्राणविद्या निष्ठव्यतिरिक्तविषय एव, यथा न हिंस्यादित्यादौ समान्यनिषेध आलभेतेति विहितव्यतिरिक्तविषयइति निर्णायते तद्वदत्रेति। इमं पूर्वपक्षमाह-- आहारस्येत्यादिना। अनूद्य प्रतिक्षिपति-- अयुक्तमिति। अयुक्तत्वमेवोपपादयति-- अङ्गत्वेनेति। प्राणविद्यायां सर्वान्नभक्षणवचनं विद्याङ्गत्वेन विधानाभावात्   प्राणात्ययप्रसङ्गेष्वनुमतिवचन  मात्रमेव। तदिदं सूत्रकार एव साक्षात्प्राह-- '  सर्वान्नानुमतिश्च '  इति। एतस्य प्राणविद्यानिष्ठस्य सर्वान्नानुमतिवचनं प्राणात्ययविषय इत्युपपादयितुं   प्राणनिष्ठादधिकमहिमनि ब्रह्मनिष्ठेऽप्युषस्तौ   प्राणात्ययविषयत्वेनैव दर्शनात् कैमुत्यन्यायेनोपपादयति--   पश्ये  ति। शब्दान्वयस्तु--   प्राणविद्याधिकर्तुर्वचनादाहारस्य व्यवस्था न भवति। सामान्य  मात्रेण प्रवृत्तः पुनरभोज्यभोजन   निषेधो बलवद्वि  धिदर्शनेन   संकुचेदेवेत्ययुक्तम्--    प्राणविद्याङ्गत्वेन विधानाभावात्। प्राणविदोऽधिकमाहात्म्यवत्युषस्तावपि '  नवाजीविष्यम् '  इति   प्राणभङ्गप्रसङ्गे   प्राणात्ययप्रसङ्गे निषिद्धभक्षणदर्शनात् प्राणविद्यायां केवलसर्वान्नभक्षणानुमतिवचनमापद्विषयमिति कैमुत्यन्यायसिद्धम्।।
  *3.4.8.
  	19.   अत्र सङ्गतिर्भाष्ये '  यज्ञादिकर्माङ्गिका ब्रह्मविद्येत्युक्तम्। तानि च यज्ञादीनि कर्माण्यमुमुक्षुणा केवलाश्रमिणाप्यनुष्ठेयानि उत नेति चिन्तायाम् '  इति। तदर्थविचारस्तु-- किं विद्याङ्गभूतान्याश्रमकर्माणि केवलाश्रमिणाप्यनुष्ठेयानि उत नेति। किमेषां विद्याङ्गत्वे केवलाश्रमाङ्गत्वं सम्भवति नेति। किं केवलाश्रमाङ्गत्वे नित्यानित्यसंयोगविरोधः प्रसज्यते नेति। अत्र पूर्वपक्षमनुवदति-   वर्णादे  रिति। ' यज्ञेन '  इत्यादिवाक्येन   वर्णादेः कर्मणो ब्रह्मविद्याङ्गभावोऽभिदधे। तस्मात् अब्रह्मनिष्ठे   ब्रह्मविद्याऽभावेन ब्रह्मविद्याङ्गकर्मा  ननुसरणा  त्स्वैरित्वमेवास्तु। अत्रोत्तरम्-- मैवमिति। तत्र हेतुमाह--   नित्यत्वस्ये  ति। इत्थं किल तान्त्रिकमर्यादा -- यानि कर्माण्येकत्र विनियुज्यन्ते तान्यन्यत्रापि विधिना विनियुक्तानि चेद् विनियोगपृथक्त्वादेवोभयत्रान्वयसिद्धिरिति।   विनियुक्त्यन्यभावानुसारात्   विनियुक्त्यन्तरादित्यर्थः। अत्र चानुष्ठानं तन्त्रमेव भवति। यत्र हि देशकालाद्यैक्येन पृथगनुष्ठानं कर्तुं न शक्यते तत्र तन्त्रेणानुष्ठानमिति तान्त्रिकप्रक्रिया। उक्तार्थे सम्प्रतिपन्नदृष्टान्तमाह--   काम्ये  ति।   काम्याग्निहोत्र  मनुष्ठीयमानं नित्यसिद्धिमपि करोतीति हि मर्यादा। एतच्च   परविदां नित्यवर्गेऽपि योज्य  मित्याह-- इहेति। अद्यात्मविदां नित्यानुष्ठानं हि ब्रह्मविद्याङ्गभावेन तत्सिद्धिमपि तन्त्रेण करोतीत्यर्थः।।
  *3.4.9.
  	20.   अत्र भाष्ये सङ्गतिरुक्ता, '  चतुर्णामाश्रमिणां ब्रह्मविद्यायामधिकारोऽस्ति, विद्यासहकारिण आश्रमधर्मा इति चोक्तम्। ये पुनराश्रमानन्तरा वर्तन्ते विधिरादयस्तेषां ब्रह्मविद्यायामधिकारोऽस्तिनवेति विशये '  इति। तदर्थविचारस्तु-- किं विधिरादीनां ब्रह्मविद्यायामधिकारोऽस्ति नेति। किं तेषां साङ्गब्रह्मविद्योपसंहारसामर्थ्यमस्ति नेति। किमाश्रमसाधारणधर्माङ्गिकापि विद्या सम्भवति नेति। ' तपसा 
 ब्रह्मचर्येण '  इत्यादिविनियोगोपबृंहितं रैक्वादीनां विद्यानिष्ठत्वदर्शनं विद्यायास्साधारणधर्माङ्गकत्वमवगमयति नेति। अत्र पूर्वपक्षमाह-- दारालाभ इति। दारालाभभावे परिव्राजकाश्रमप्राप्त्यनुरूपविरक्त्यभावे च मध्ये तिष्ठ  न्नन्तरेणाश्रमान् यो   भवति- आश्रमशून्यो भवति य इत्यर्थः। तस्मिन्नधिकाराभावान्निश्शेषकर्मानुष्ठानशून्ये   कथं भवति ब्रह्मविद्या  धिकार इत्याशङ्का। तां निराकरोति-- नेति। माभूदाश्रमधर्मः,   सामान्यैरेव वर्णधर्मैः   फलसङ्गकर्तृत्वादिपरत्यागात्मकगुण  नियतियुतैः सा   ब्रह्मविद्या तस्मिन्नधिकारिणि   साङ्गा   भवत्येव। न केवलमस्माभि परिकल्प्यते, किंतु गाङ्गेयादिषु दृष्टमेतदित्याह--   भीष्मादा  विति। तर्हि शूद्रेऽप्यधिकारः किं न स्यादित्याशङ्क्यापशूद्राधिकरणे शूद्राधिकारनिषेधस्य दृष्टत्वात्तस्य ब्रह्मविद्यायामनधिकार एव। विधुरादीनां वेदाद्ययनादिविद्यानुष्ठानौपयिकबहुधर्मदर्शनाच्चाधिकारोऽस्तीति न शूद्रस्य तादृशं कर्म बहुप्रमाणनिषेधादिति भावः।।
  	21.   अत्र भाष्य एव पूर्वपक्षोत्थानक्रमेण सङ्गतिर्दर्शिता ' नैष्ठिकखानसपरिव्राजकाश्रमेभ्यः प्रच्युतानामपि ब्रह्मविद्यायामधिकारोऽस्ति नेति चिन्तायां विधुरादिवदाश्रमैकान्तैर्दानादिभिर्विद्यानुग्रहसम्भवादस्त्यधिकार इति प्राप्य उच्यते इति। तदर्थविचारस्तु-- किं नैष्ठिकाद्याश्रमभ्रष्टानां ब्रह्मविद्याधिकारोऽस्ति नेति। किमेषां साङ्गविद्योपसंहारसामर्थ्यमस्ति नेति। किमेषां प्रायश्चित्तात् शुद्धिमत्त्वं सम्भवति नेति। किं '  यो ब्रह्मचारी स्रियमुपेयात् '  इति विहितं प्रायश्चित्तं सर्वब्रह्मचारिविषयमुत नैष्ठिकभिन्नब्रह्मचारि विषयमिति। किं '  प्रायश्चित्तं न पश्यामि '  इति  वचनं प्रायश्चित्तवचनस्य नैष्ठिकन्यतिरिक्तब्रह्मचारिविषयतामवगमयति नेति। अत्र पूर्वपक्षमाह--   आरूढ   इति।   नैष्ठिकादित्रयमारूढः समनन्तरं तत्परावर्तनात्पतितो यस्तस्मिन्नपि ब्रह्मविद्या   भवत्येव  । तद्दशार्हैस्स्वधर्मैस्सहकृता   सहकृतत्वादित्यर्थः। पूर्वपक्षं निराकरोति-- मैवमिति। निराकरणहेतुमुपपादयति-- यद्यपीत्यादिना। यद्यपि नैष्ठिकस्य भ्रष्टत्व मुपपातकान्तर्गतम्, न पुनर्महापातकम्। लोके च महापातकपर्यन्तसकलपापक्षयहेतुभूतं हरिकीर्तनस्तुतिनमस्कारादिकमितिहासपुराणादिप्रसिद्धम्। अथापि नैष्ठिकादिभ्रष्टो ब्रह्मविद्यायां नाधिकारोति  '  प्रायश्चित्तं न पश्यामि'  इति साक्षादेव प्रायश्चित्तनिषेधवचनस्य स्फुटतरमुपलभ्यमानत्वात्। नहि वचनविरोधे न्यायः प्रभवति। तेनेदमुपपातकं वा महापातकं वा यत्किञ्चिदेव भवतु। अथापि न ब्रह्मविद्यायामधिकारः। तदिदमाह-- तदपीति। तत्र हेतुमाह--   तादृङ्निषेधा  दिति। अनधिकारित्वप्रतिपादकनिषेधवचनसामर्थ्यादित्यर्थः। यद्यपि हरिकीर्तनादिकं शोधकमस्ति तदपि  तस्य समाभाषणाद्यर्हतामेवापादयति नपुनर्ब्रह्मविद्याधिकारमिति भावः।। 
 	  22.   ननु '  आपीठान्मौलिपर्यन्तं पश्यतः पुरुषोत्तमम्। पातकान्याशु नश्यन्ति किं पुनस्तूपपातकम्।। '  इति भगवदवलोकनानुवृत्तिरेव महापातकोपपातकयोर्विनाशिकेत्युच्यते एवं योग एव योगभ्रष्टस्य पापनिरासकत्वेन तत्रतत्र शास्त्रेषूपदिश्यते तस्मात्कथं प्रायश्चित्ताभाव इत्याशङ्क्याह--   प्रायश्चित्त  मिति। अयमत्र शब्दान्वयः-- उपपातकमहापातकयोर्ब्रह्मानुसन्धानमेव   प्रायश्चित्तं वदन्ति। किञ्च योगिनां प्रमादात् प्राप्ते पाते योगमेव   पुनः प्रायश्चित्तं वदन्ति मुनयः।   तस्मादारूढपाते   सत्यपि प्रायश्चित्तात् ब्रह्मविद्यायामधिकारोऽस्तीति न वक्तव्यम्। तत्र हेतुः--   अचोदनीयं हि शास्त्र  मिति। अपर्यनुयोज्या खलु शास्त्रगतिः। यत् यथा शास्त्रोक्तं तत्तथैवाङ्गीकर्तव्यम्। ननु भगवदनुसन्धानस्य सर्वपापहरत्वकथनमपि शास्त्रमेव, न ह्येकस्य शास्त्रस्य शास्त्रान्तरं परतन्त्रम्। दृष्टा ह्यजामिलादेर्बहुपापवृत्तस्यापि मुक्तिप्राप्तिः। तत्कथमुच्यते प्रायश्चित्तं नास्तीत्याशङ्क्याह--   यावज्जीव  मिति। अजामिलादिवत्   यावज्जीवं   भगवदनुसन्धानमेव तादृशस्यापि पापस्य   निष्कृतिरिति सूत्रकाराद्य  भिप्रायः। उच्यते हि---
 			'  शुचिर्भवति संस्मृत्या स्नातो भवति कीर्तनात्।
 			  प्राणिपातेन पूतात्मा कृष्णस्यैते महागुणाः।। '  इति।
 अतो भगवदनुसन्दानमामरणान्तिकं प्रायश्चित्तं तादृशानां पापानामित्यर्थः।।
 	  23.   उक्तमेवार्थं दृष्टान्तान्तरेणाप्युपपादयति--   यो बाल  मित्यादिना।   यो बालं हन्ति यस्तु   स्रियं हन्ति यश्च वा शरणागतं हन्ति यश्च   कृतध्नः प्रायश्चित्तैर्विशुद्धा  नपि तानेतान्   साधुसंसृष्ट्यनर्हा़ञ्जगदुः।   स्मर्यते हि--
 	      ' शास्त्रेषु निष्कृतिर्दृष्टा महापातकिनामपि।
 		शरणागतहन्तुस्तु न दृष्टा निष्कृतिः क्वचित्।। '  इति।
 तथा ' कृतघ्ने नास्ति निष्कृतिः '  इति। एवं बालस्त्रीनिधननिन्दावचनानि पाठ्यानि। इत्थं वचनबलाल्लोकेच तादृशामुत्पथवृत्तीनामध्यात्मविद्भिरपरिग्रहाच्च सूत्रकारैर्दर्शितम्। किमर्थमिदं शास्त्रमेतादृशं निष्कृत्यभावप्रतिपादकं निष्ठुरवचनं वक्तीत्याशङ्क्याह--   शास्त्र  मिति।    यदि शास्त्रं शासनीयं भवति   तर्हि पापप्रवणेषु शास्त्रस्य पारतन्त्र्यं तथाच सम्प्लुतो धर्मसेतुरिति। कृत्याकृत्यनियमाभावस्स्यादिति कृतं विस्तरेण।।
  *3.4.10
  	24.    पूर्वमेव शास्त्रमर्यादानुल्लङ्घनेन वर्ज्यावर्ज्यविभागः प्रतिपादितः किमर्थमिदं पुनः सूत्रकारेण प्रतिपाद्यत इत्याशङ्क्य प्रयोजनविशेषप्रतिपादनेन परिहरति--   ब्रह्मांशत्व   इति। अयमत्र शब्दान्वयः- '  भोक्ता भोग्यं प्रेरितारञ्च मत्वा सर्वं प्रोक्तं त्रिविधं ब्रह्ममेतत् '  इति श्रुत्यनुसारेण चेतनाचेतनयो  र्ब्रह्मांशत्वे समानेऽपि गुणविषमतया शुद्ध्यशुद्धिस्वभावै   र्ब्राह्मणचण्डालादि  देहैर्योगात् प्रेक्षणस्पर्शनादेरनुज्ञा परिहरणञ्च भवतीतिप्रागेव   सूत्रकारैरुक्तम्। तथापि   पुनरिह विविधालेपकक्षोभशान्त्यै अलेपका   मृषावादिपक्षमेवाश्रित्यानाश्रमित्वेन वर्तमानाः कृत्याकृत्यनियमाभावेन वर्तमाना ब्रह्मविन्नाममात्रधारिणो ऽकृत्यकरणकृत्याकरणकारिणः। अत्र विविधेतिवचनं प्रच्छन्नतादृग्विधवृत्तीनां परिग्रहार्थम्। अपरे पुनर्विष्णुभक्तिनाटकमाश्रित्यालेपकवृत्त्यैव वर्तन्ते। एवं   विविधालेपकक्षोभशान्त्यै सम्यग्ज्ञातात्मनोऽपि   प्रेक्षणस्पर्शनादेरनुज्ञापपरिहरणं प्रत्यबोधि। अयमर्थः-- भगवच्छेषत्वेन सम्यज्ञातात्मना तदाज्ञानुवर्तनमेव कर्तव्यम्। भगवदाज्ञा च श्रुतिस्मृती '  श्रुतिस्स्मृतिर्ममैवाज्ञा '  इति भगवतैवोक्तत्वात्। तेन तत्त्वविदामेव विशेषतः स्वाधिकारानुरूपं कर्मानुष्ठानं कर्तव्यमिति।।
  *3.4.11
  	25.   इदमधिकरणं प्रासङिगकम्। उपासनानुष्ठात्रननुष्ठातृविभागप्रसङ्गेनोद्गीथोपासनादेरनुष्ठात्रननुष्ठातृविभागचिन्ता क्रियत इति सङ्गतिः। तदर्थविचारस्तु-- क्रत्वङ्गाश्रयाण्युद्गीथाद्युपासनानि किं यजमानकर्तृकाणि उत ऋत्विक्कर्तृकाणीति। किं दहराद्युपासनानामिव फलिकर्तृकत्वं न्याय्यमुत गोदोहनादेरिवर्त्विक्कर्तृकत्वमिति। अत्र पूर्वपक्षी मन्यते-- '  शास्त्रफलं प्रयोक्तरि '  इति न्यायेन यः फली स एव कर्तेत्यङ्गीकरणीयम्। तथा चोद्गीथोपासनेऽपि फलिन एव यजमानस्य कर्तृत्वमङ्गीकार्यम् यथा दहराद्युपासनेषु फलिन एवोपासनकर्तृत्वमिति। तदिदमाह-- उद्गीथादाविति। उद्गीथोपास्तिः फलिना यज्वनैव भवति। ननु गोदोहनादौ फलित्वे सत्यपि यजमानेन न क्रियते तत् कथमित्याशङ्क्याह-- शक्येति। गोदोहनादौ ऋत्विक्कर्तृके प्रणयने यजमानेन गोदोहनं प्रयोक्तुमेव न शक्यते। तेन तत्र ऋत्विक्कर्तृकत्वसिद्धिः।अत्र पुनरुद्गीथोपासने बुद्धिरूप्तवादुपासनस्यर्त्विक्कर्तृकेऽप्युद्गीथे ह्युपासनं कर्तुं शक्यत इति विषमो दृष्टान्तः। एवं  फलिककर्तृत्वौचित्याद् दृष्टान्तवैषम्याच्च यजमानकर्तृत्वमेवेत्याह--तस्मादिति। उक्तमर्थ निराकरोति-- नेति। तत्र हेतुमाह--   परिक्रीतकर्माश्रयत्वादिति।   दक्षिणाप्रदानेन    परिक्रीत   एवर्त्विक् तत्कर्म चोद्गीथप्रयोगः तदाश्रयञ्चोपासनम्। अयमर्थः-- साङ्गस्य यज्ञस्य निर्विघातानुष्ठानेन फलहेतुत्वसिद्धयर्थं परिक्रीत एवर्त्विक् तत्र प्रतिबन्धनिवृत्तिर्येनोपासनेन भवति तदनुष्ठानमन्तरेण निर्विघ्नमेव कर्मफलं न सेत्स्यति। अतस्तत्र विघ्नोपशमनार्थमनुष्ठीयमानोपासनेऽपि ऋत्विक्कर्तृकत्वमेव स्यादिति। प्रतिज्ञातार्थे दृष्टान्तमाह-- यथान्यइति। यथा '  गोदोहनेन पशुकामस्य प्रणयेत् '  इत्यनुष्ठानेन 
 तादात्विकसकलकर्मानुष्ठातृत्वमृत्विज एव।  चास्माभिरुपपत्तिमात्रैणैतत्कल्प्यते अपि तु श्रुतिमवलम्ब्य ब्रूमहे। एवमेव ह्येषा विद्यानूद्यते '  यदेव विद्यया करोति '  इति। उद्गीथे कर्तृत्वमृत्विज एव। तत्र विद्ययेति सहपठितविद्याकर्तृत्वमपि तस्यैव प्रतीयते। नहि चक्षुषा पश्यति देवदत्त इत्युक्ते चक्षुः प्रेरणं देवदत्तादन्यस्य भवति। एवं विद्याकर्तृत्वमृत्विज एव। ननु गोदोहनप्रयोगे ऋत्विजा कर्तुं शक्ये यजमानस्य कर्तुं शक्त्यभावादकर्तृत्वम्। अत्र पुनर्यजमानस्योपासने शक्तिरस्तीति चेन्नेत्याह-- शक्यत्वमिति। नहि यस्य यत्र कर्तुं शक्तिरस्ति तेन तत्प्रयोक्तव्यमिति नियमोऽस्ति। सर्वेषामपि ऋत्विजां सर्वानुष्ठाने शक्तिरस्तीत्यनुष्ठानसङ्गरप्रसङ्गात्। अपि तु श्रुतिरेव कर्तारं नियमयति। यस्य हि श्रुतिर्यत्र कर्तृत्वमाह स एव तत्कर्तुमर्हतीति न्यायमार्गः।अत्र पुनः '  यदेव विद्यया करोति'  इत्युद्गीथप्रयोगे तदुपासने च कर्तृत्वमृत्विज एव श्रुतिर्दर्शयति। ऋत्विक्कर्तृत्वेनैव फलिकर्तृत्वमपि सेत्स्यति। यजमानेनैव स्वकार्यकरणार्थं दक्षिणाप्रदानेन ऋत्विजां क्रीतत्वात्। अत्र लोकसिद्धमपि दृष्टान्तमाह--   स्वामिभृत्यक्रमेणेति।   राजभृत्याः खलु राज्ञा पोषिता राजकार्यं राज्ञो नियमनेन कुर्वन्ति। तत्रान्तरङ्गतया बहिरङ्गतया वा यानि कर्माणि कर्तव्यानि तानि कर्माणि त एव कुर्वन्तीति घण्टापथोऽयं मार्गः। तेनोद्गीथाद्युपासनानामृत्विक्कर्तृकत्वमेवेति सिद्धम्।।
  *3.4.12
 	26. पूर्वं यज्ञादीनां शमादीनाञ्च विद्यासहकारित्वमुक्तम्। अधुना पुनस्सहकार्यन्तरं चिन्त्यत इति     
 सङ्गतिः। अत्रोद्गीथादिप्रसङ्गस्तु सङ्गतिविशेषप्राप्त इति न विरोधः। इह तु मननस्य ध्यानालम्बनशुभाश्रयगोचरत्वेनातद्गोचरेभ्यो यज्ञादिब्यश्शमादिभ्यश्च विलक्षणत्वादतद्गोचरत्वसाधर्म्येण यज्ञादीश्च शमादीश्च पश्चान्मननं निरूप्यते। तदर्थविचारस्तु-- किमस्मिन्वाक्ये मौनं विधीयते उतानूद्यत इति। किं पाणिडिच्मेव मौनमुतार्थान्तरं मननरूपमिति। किं मननं विधातुं योग्यमुतनेति। किं मननस्य यज्ञादिश्रुतिविरोधोऽस्ति उत नेति। किं मननं कर्मानुष्ठानप्रतिक्षेपकमुत नेति। स्वप्रकरणे प्रकरणान्तरे च कतिपयाश्रमधर्मानुक्तिर्मननस्य कर्मानुष्ठानप्रतिक्षेपकत्वमुपोद्बलयत्युत नेति। किं कतिपयोक्तिरनुक्तानादरमूलैव स्यादुतानुक्तप्रदर्शनार्था च स्यादिति। अत्र पूर्वपक्षमनुवदति--   मन्तव्यत्व   इति। इयं किल तत्वविदामनुष्ठानप्रक्रिया-- यज्ञादिकर्मानुष्ठानं '  यज्ञेन'  इत्यादिना विद्याङ्गत्वेन विधीयते ।' शान्तो दान्तः'  इत्यादिना तु शमदमादिकञ्च तथैव विधायते।तेन तदुभयं विद्याङ्गमेव।यद्यपि ' श्रोतव्यो मन्तव्यः'  इति वाक्येन श्रवणं मननञ्च रागतःप्राप्तत्वादनुद्यते, तथापि श्रवणमननाभ्यां विना विद्यानिष्पत्त्ययोगात् तदुभयमपि तदङ्गमेव। ' एवं तस्माद् ब्राह्मणः पाण््डित्यं निर्विद्य बाल्येन तिष्ठासेद् बाल्यश्च पाण्डित्यञ्च निर्विद्याथ   मुनिः'    इति पाणडिल्यादित्रितयमपि ब्रह्मविद्याङ्गमेव विधीयते।तेन मौनपर्यनेतैरेतैरङ्गैर्ब्रह्मविद्या प्राप्यत इति।' स ब्राह्मणः'  इति ब्रह्मविद्यानिष्ठो भवेदिति श्रुत्याभिधीयत इति। अत्र कश्चिदाह-- अथ मुनिरित्यत्रापूर्वं मननं न विधीयते पूर्वमेव मननस्य प्राप्तत्वात्। श्रवणप्रतिष्ठार्थं मननं तावदेकम्। अनन्तरं पाण्डित्यरूपमन्यत्। ऊहापोहक्षमा धीः खलु पण्डा तादृग्विधां धियं प्राप्तः पण्डित इति सर्वलोकप्रसिद्धिः। तेन मननस्य प्राप्तत्वादथ मुनिरित्यत्र विधिश्रवणाभावाच्च मौनं न विधीयत इति। अयमत्र शब्दार्थः-- पूर्वमेव   मन्तव्यत्वे श्रुते सत्यथ मुनिरिति   वचनं पूर्वसिद्धस्य मननस्या  नुवादोऽस्तु। तस्यानुवादः--   अत्यन्तप्रसिद्धस्यानुवाद इत्यर्थः। तस्यानुवादत्वे हेतुमाह-- कश्चिदिति।   न ह्यत्र   मुनुस्स्यादिति   कश्चिद्विधिर्दृष्ट   इत्यर्थः। विधिशब्दाभावे कथं विधित्वमङ्गीक्रियत इत्यर्थः। एवं पूर्वपक्षमनूद्य निराकरोति-- नेति। प्रतिक्षेपे हेतुमाह-- पुर इति। मुनित्वकथनात् पूर्वं   पण्डितत्वस्य   लाभात्। अयमर्थः-- मननं नाम श्रवणप्रतिष्ठापनार्थं युक्तिभिश्चिन्तनामात्रमेव। तच्च पण्डितत्वात् प्रागेव निष्पन्नम्। तद्व्यतिरेकेणात्यन्तातिशयितोहापोहक्षमप्रतिभावत्त्वं पण्डितत्वम्। तच्च मौनात्पूर्वमिहोच्यते। तत उपरि कथ्यमानमिदं मौनमनेकसहकारिविशेषलभ्यमन्यदेनान्तरङ्गं विद्याङ्गं विधीयत इत्यङ्गीकर्तव्यमिति। पण्डितत्वस्य श्रवणमननाभ्यामन्यत्वं विशदमेव प्रकाशयति-- ऊहेति। मौनस्यान्यत्वे हेत्वन्तरमप्याह--    मौनख्याति  रिति। अध्यात्मशास्त्रे मौनप्रसिद्धिः श्रवणप्रतिष्ठार्थे मनने 
 नास्ति। अपितु पाण्डित्यानन्तरभाविनि   प्रकृष्टे मनने   निरन्तरचिन्तन इत्यर्थः। तर्हि किमिदं मौनमित्याशङ्क्य मौनस्वरूपं प्रकटमेव प्रदर्शयति--   विभौ धारणेति।   अयमर्थः-- अष्टाङ्गयोगे समाधिरेव साक्षात् ब्रह्मविद्या। तत्पूर्वाभाविधारणादिकं मौनमित्युच्यत इति।।
  *3.4.13
  	27.  '  तस्माद् ब्राह्मणः पाण्डित्यं निर्विद्य तिष्ठासेत् '  इत्यत्र विदुषा बाल्यमुपादेयतया श्रुतम्। बालस्य भावः कर्म कामचारादिकं सर्वं विदुषोपादेयम्, उत डम्भादिरहितत्वमेवेति विशये '  इति सङ्गतिर्भाष्ये व्यक्ता। तदर्थविचारस्तु-- बाल्योपादाने किं काचारादिकमप्युपादेयम् उत माहात्म्यानाविष्करणमेव किं बाल्यशब्दास्सर्वबालकर्मपरः इत माहात्यम्यानाविष्करणरूपबालस्वभावविशेषपरः। '  नाविरतः'  इत्यादिश्रुतिः किं बाल्याशब्दस्यानाविष्कारपरतामवगमयति नेति। अत्र पूर्वपक्षी मन्यते-- '  बाल्येन तिष्ठासेत् '  इति विदुषः श्रुतौ   शिष्टं बाल्यं बालकृत्यं   कामचारवादभक्षत्वमेवास्तु न पुनर्बालस्याभावः। न ह्यन्यस्य   भावोऽन्येन भर्तुं सुशकः   व्यवस्थितत्वात् बाल्यादीनां धर्माणाम्। तेन स्वैरितैव बाल्यमित्यस्तु। तदिदमनुवदति-- शिष्टमिति। अनूदितमर्थं प्रतिक्षिपति-- नेति। प्रतिक्षेपप्रकारं प्रकटयति--   दुश्चारित्रा  दिति। '  नाविरतो दुश्चरितात् '  इति वचस्त्वदुक्तममुमर्थं सन्निरुन्धे।   अथवा स्वैरिणममुमधिकारिणं   सन्निरुन्धे।   तर्हि बाल्यस्य को निर्णय इत्याशङ्क्यं बाल्यशब्दार्थं निर्णयेन कथयति-- अत इति। अध्यात्मविदां स्वमाहात्म्यगोपनं हि मुनिभिर्विधीयते तेन विहिते स्वमाहात्म्यगोपने बाल्यशब्दस्य तात्पर्यं स्यात्। अत एव सदाचारनिष्ठस्यापि भरतस्य '  सतां मार्गमदूषयन् '  इति सन्मार्गदूषणेन प्रक्यातस्योद्भ्रान्तवन्नटनमुच्यते। एवमत्रापि बालवत् स्वमाहात्म्यगोपनमेवोच्यते। इदञ्च स्वमाहात्म्यगोपनं लोकसंमानादिव्यावृत्त्यर्थम्। संमानादिकञ्च त्याज्यमेवाध्यात्मविदाम्--
 			'  असंमानात्तपोवृद्धिसंमानात्तु तपःक्षयः।
 			  अर्चितः पूजितो विप्रो दुग्धा गौरिव गच्छति ।।'
 इति लोकसंमानस्य परित्याज्यत्वस्मरणात्।।
  *3.4.14
  	28.   इत्थमङ्गचिन्ता कृता, इदानिमङ्गिनिष्पत्तिसमयचिन्ता क्रियत इति सङ्गतिः। तदर्थविचारस्तु-- किमैहिकफलसाधनमुपासनं स्वसाधनपुण्यकर्मानन्तरमेवोत्पद्यते उतानन्तरं कालान्तरे वेत्यनियमः। किं तदुत्पत्तेः प्रतिबन्धस्सम्भवति नेति। इत्थमिह पूर्वपक्षी मन्यते--   भोगार्थोपासनाना  मैहिकफलानामुपासनानां   स्वजनकसुकृतै  स्स्वोत्पादकसुकृतैस्तत्क्ष  णा  देवोद्भ  वस्स्यायात्।   ननु स्वर्गादिवद् विद्यान्तरोत्पत्तिः कर्मफलत्वात् कालान्तरे स्यादित्याशङ्क्य स्वर्गादीनां देहान्तरानुभाव्यत्वेनास्मिन्देहे नोत्पत्तिः स्यात्, सम्भवत्येवास्मिन्देहे हृदयशुद्धयादिमुखेन विद्याया उत्पत्तिः। तेनात्र   स्नानप्रायत्यनीति  रेव स्यात्। यथा स्नातस्य पुरुषस्य प्रायत्यं प्रयतत्वं तदानीमेव भवति नपुनर्देहान्तरे तथा स्वकर्मभिर्विद्याप्राप्तिस्तदानीमेव नियमेन स्यादिति। तदिदमनुवदति--   भोगार्थे  ति। अनुदितमर्थं प्रतिक्षिपति-- नेति। उत्पत्तिः कदाचित् तदानीमेव स्यात् कदाचित् कानान्तर इत्यनियम एव। ननु सगुणविरचिते कथं कालान्तरे फलसिद्धिस्स्यात् तत्राप्याह-- तदर्हैरिति। सगुणविरचितेऽपि कर्मण्यत्यन्तप्रबलैः कर्मभिस्तत्प्रतिबन्धाहैः कदाचित् विघ्नस्स्यादेव।।
  *3.4.15
  	29.   पूर्वमैहिकफलानां विद्यानां निष्पत्तिकालानियम उक्तः, एवं ब्रह्मप्राप्तिहेतूनामपि विद्यानामनियम एवातिदिश्यत इत्यादिदेशिकी सङ्गतिः। तदर्थविचारस्तु-- किं मुक्तिफलमुपासनं स्वसाधनकर्मानन्तरमुत्पद्यते उतानन्तरं कालान्तरे वेत्यनियमः। किं परविद्यासाधनात् कर्मणः प्रबलंकर्मान्तरं सम्भवति नेति। अत्र पूर्वपक्षी विशेषाभिधानेन प्रत्यवतिष्ठते--   अस्त्वि  ति। अब्रह्मविदां 
 विद्यानिष्पत्तिकर्मसु प्रयवायोऽ  स्तु   नाम ;  अब्रह्मवित्कर्मणां दुर्बलत्वात्। फलसङ्गकर्तृत्व  त्यागयुक्तं निवृत्याह्वयं कर्म प्रबलतम  मिति   प्रोक्तम्।   तत इदं कर्म सर्वतःप्रबलत्वात् स्वविरोधिवर्गं सर्वमपि निराकृत्य   सपद्येव ब्रह्मविद्यां विदध्यात्   कुर्यात्। तदिदं प्रतिक्षिपति-- मैवमिति। अयमत्र भावः---
		'  अस्ति मत्स्यस्तिमिर्नाम शतयोजनमायतः।
 		  तिमिङ्गिलगिलोऽप्यस्ति तद्गिलोऽप्यस्ति सागरे।।'
 इति न्यायेन संसारसागरे वर्तमानानां मात्स्यन्यायेनत्तरोत्तरं कर्मणामाधिक्यमुपलभ्यते। तथा च ब्रह्मवित्कर्मणामपि ततोऽप्यधिकं कर्मान्तरमस्ति योऽयं ब्रह्मविदपचारः, तैर्ब्रह्मविदपचारादिभिर्महत्तरैः। पापैर्ब्रह्मविद्योत्पादकस्यापि निवृत्त्याख्यधर्मस्य निराकरणसम्भवात् तादृग्विधमहत्तरदुरिताभावे निवृत्तिधर्मो ब्रह्मविद्यां सद्य एव जनयति। तत्सद्भावे कालान्तरे जनयतीति ब्रह्मविद्यानामप्यनियतैव निष्पत्तिरिति सिद्धम्। अयमत्र शब्दान्वयः-- तस्मान्निवृत्तिधर्मादपि   बलीयान् परब्रह्मभक्तापराधो यदि भवति तदा तच्छान्तौ तत्प्रसूति  स्तादृग्विधापराधशान्तौ ब्रह्मविद्याप्रसूतिः स यदि न तादृग्विधापराधाभावे झटिति ब्रह्मविद्यालाभस्स्यादिति।।
  	30.   अत्र विद्याङ्गपादसमाप्तिगतयोर्द्वयोरधिकरणयोरनियमविषययोः विशेषप्रयोजनं विशदमेव दर्शयति-   विद्यार्थत्व  मिति। एतस्मिन्नधिकरणद्वये   क्रियाणां विद्यार्थत्वं व्यभिचरणवशान्नेति वदतश्शङ्काऽपनुत्तिः क्रियते। तथा प्रयूहानाञ्चतुर्णां प्रशमनमुचितं सर्वदेति प्रसिद्धि  श्च क्रियते। निष्प्रत्यूहस्य निवृत्त्याख्यस्य धर्मस्य   सद्यः फलमिति च सतां   सन्तोष आदीयते। तेना  मुष्मिन् पादान्ते अनियमविषयावधिकारौ   अधिकरणे   शास्त्रकर्त्रा न्यासिषातां   अकारिषातामित्यर्थः।।649
	  31.   अत्र कश्चिच्चोदयति--   प्रत्यूहस्येऽति।   अत्र   परवित्कर्मणा  मध्यात्मवित्कर्मणां   प्रत्यूहस्य प्रसङ्गस्तद्विधूत्यै   प्रत्यूहस्य     विधूननाय   क्षमः   योग्य एव   भोगार्थोपास्तिहेतुषु   कर्मसु  प्रत्यूहस्य प्रसङ्गः   किं मुधानुकथित इति।   तदिदं प्रतिक्षिपति  -- ने  ति  ।   प्रतिक्षेपप्रकारं दर्शयति  -- काम्य   इति।   काम्ये   खलु     कर्मणि     कस्यचिन्मन्दबुद्धे  र्निर्विघ्न  त्वबुद्धिर्भवति  ।   तया   बुद्ध्या   तत्रैव   मतिः पतति।   तेन   तत्र   काम्ये     कर्मणि   बैराग्यभूम्ने   वैराग्यातिशयसिद्धये   तत्प्रत्यूहप्रसक्तिः फलवती भवत्येव।   अयमर्थः-- काम्यं निष्प्रत्यूहमिति बुद्धिरप्राणाणिकी, अपितु काम्यमपि सप्रत्यूहमेव, तेन तत् त्याज्यकोटिनि विष्टमेवतीममर्थमुपपादयितुं काम्येऽपि प्रत्यूहप्रसङ्ग इति। अथवा   विद्यार्थकाम्य   विवक्षितं   स्यात्--   अयमर्थः-- काम्यमपि कर्म विद्यार्तत्वेन विनियोगपृथक्त्वेन विनियुज्यते। तदत्र चिन्त्यत इति तच्चिन्तनं योग्यमेवेति।।
 	  32.   अस्मिन्पादे प्रतिपादितानां पञ्चदशानामधिकरणानां प्रधानार्थान्परिगणयति--   विद्ये  त्यादिना श्लोकद्वयेन। प्रथमाधिकरणे   विद्या कर्माङ्गिकेति   प्रतीतिराधीयते। द्वितीये तु   रसतम  त्वदि  धी  रप्राप्तत्वाच्चोदितैव। तृतीये पुन  र्विद्या  प्रकरणपठिताना  माख्यानानां   विद्याविशेषत्वमेव। एवमुत्तरत्राप्यधिकरणेषु तत्तदाश्रमनियतादेव धर्मा  दूर्ध्वरेतस्स्वपि साङ्गा विद्या  । गृहस्थे   पुनस्सा   विद्या   यज्ञदानाद्यपेक्षा  ।   गृहस्थोऽपि शान्त्याद्यर्ह   एव स्यात्। अनापदि   विदुषोऽप्यन्नशुद्धयैव   योग  सिद्धि  स्स्यात्।।
 	  33.    एकमेव कर्म विद्यार्थमाश्रमार्थञ्च। विधुरमवियुतं विद्यया संयुतमाहुरित्यर्थः। अथवा विधुरमपि युतमितिपाठः। विधुरमपि विद्यया सम्बद्धमित्यर्थः। च्युतं न नैष्ठिक्याद्याश्रमभ्रष्टं विद्यया युतं नाहुरित्यन्वयः। क्रत्वङ्गे रसतमत्वादिदर्शनमृत्विक्कार्यम्। अथ मुनिता-- मौनम्। चोदिताध्यानसिद्धयै -- विहितब्रह्मोपासनसिद्ध्यर्थमित्यर्थः। ध्यानसिद्धयै चोदितेति वा पदच्छेदः। बाल्यं स्वसामर्थ्यादिगोपनम्। बलवदभिहतैर्बलवत्प्रतिबन्धकप्रतिबद्धैः कर्मभिर्नान्यविद्या-- अब्रह्मविद्या न भवतीत्यर्थः। तद्वन्मुक्तयर्थविद्या ब्रह्मविद्यापि ब्रह्मविदपचारादिप्रबलप्रतिबन्धकप्रतिबद्धैस्स्वोत्पादककर्मभिर्नोत्यपद्यत इत्यस्मिन्पादे सूत्रकारः प्राहेत्यन्वयः।। 
 	  34.  एतस्मिन्पादे चतुर्णो परपक्षाणां निरासः प्राधान्येनाभिमत इत्याह--  वाक्यार्थे  ति।अत्र मृषावादिनो 
  वाक्यार्थज्ञानमात्रं मुक्त्युपायं   प्रवदन्ति।यादवप्रकाशमतस्था   ज्ञानं कर्मेति   च   युग्मं   मुक्तेः करणमिति   समुच्चित्या  पवर्गहेतुत्वं   मन्यते।अन्यं   पुनर्निरीश्वरमीमांसका ज्ञानं कर्माङ्गं कर्मैव पुरुषार्थसाधनहेतुरिति   निजगदुः।अपरे   सांख्यादयो जीवस्य नित्यमुक्तत्वा  दसाध्या  मेव   मुक्तिमिच्छन्ति   वदन्तीत्यर्थः।  सर्वेऽपि ते   वादिनः   अत्र   एतस्मिन्पादे   कर्माङ्गक  मोक्षसाधन  भजनविधिस्थापनोक्त्या निरस्ताः।।
  	35.  अत्र कश्चिचुदुदत् ' सांसारिकसकलदुःखनिवृत्तिर्हि मोक्ष इत्यध्यात्मविद्भरविधीयते स च मोक्षः कर्माङ्गिकया विधया सिध्यतीति च, तदेतदयुक्तमेव किं विद्यमानसकलदुःखनिवृत्तिरुतातीतसकलदुःखनिवृत्तिरथवा भीविदुःखनिवृत्तिमोक्ष इत्युच्यते?  त्रितयमपि न सम्भवति।वर्तमानस्य क्षणिकत्वादेव स्वत एव निवृत्तिरिति न कारणापेक्षा।तथा द्वितीयोष़पि पक्षोऽसम्बद्ध एवातीतानां दुःखानां प्रागेव निरस्तत्वेन तन्निरसहेतुभूतोपासनप्रवृत्यपेक्षाभावात्।भाविदुःखभावात् तन्निरासोपायभूतोपासनोर्पाजनमनर्थक'  इति।तदिदमनुद्य निराचष्टे--  युद्दुःख  मिति।अयमत्र शब्दान्वयः--   यद्दुःख  मिह   वर्तते तत्   क्षणिकत्वान्न   स्वयत्नोपरोध्यम्।  अतीतदुखनिवृत्तिश्चेत् सापि प्रगेव निष्पन्नेति तदर्थमपि यत्नो न कर्तव्यः।तेन   भावि  दुःखमवशिष्यते तच्च   न सुपरिहरम्।  तच्च न परिहर्तुंशक्यते।कुत इत्यत्राह-  हेतौ समग्र   इति।अनादिकालसिद्धेषु बहुषु पापेषु विद्यमान कथं भावि तद्दुःखं सुपरिहरं भविष्यतीति।किंञ्च भावीतिपदं दुःखस्योत्तरकालसम्बन्धमेवाह।तस्य निरासः कर्तुमेव न शक्यते।तथात्वे सर्वं सर्वत्र सर्वदा मिथ्यैव स्यात्।तेन सर्व  दुःखात्यन्तोपरोध  र्बह्मोपासनविधिरिति   व्यर्थ  मेवेदं वचनमिति। तदेतत्प्रतिक्षिपति--  अर्धरम्य  मिति।अयमर्थः--वर्तमानदुःखोपरोध इत्यास्माभिर्नोच्यते, नचातीतदुःखोपरोध इत्युच्यते,नापि भाविदुःखस्य प्रध्वंसोत्पादनमिति कथ्यते।अपितु कारणसद्भावे भावित्वेन प्रसक्तस्य दुःखस्य सामग्रीनिराधः क्रियते, भाविदुःखे कारणत्वेनावस्थितानां कर्मणां विनाशः क्रियत इति।शक्यते हि विद्यमानानि दुःखकारणानि विनाशयितुं दुरितापनोदनप्रायश्चित्तरूपेण ब्रह्मोपासनेन।न सर्वलोकविदितमिदं कुदृष्टिपरिकल्पितेन दुर्विवादेन निवारयितुं शक्यते।लोके हि वातपित्तश्लेष्मादिकारणप्रकोपेन प्रस्तुतं मरणादिदुःखं वैद्योपदेशसिद्धौषधप्रयोगेण कारणप्रतिबन्धरूपेन निवार्यते।तद्वत्रापि पूर्वकृतानां दुरितानां ब्रह्मज्ञानेन विध्वंसात् तेनैव ब्रह्मज्ञानेनोत्तरेषां दुरितानामनारम्भात् सामग्र्युपरोधेन संसारानुवृत्तिर्निरुध्यत इति सर्वं समाहितम्।तदिदं दर्शयति--  प्रायश्चित्त्ये  ति।  कृतानां प्रायाश्चित्त््यापर पर  मपि दुरिताना  मकरणाद्   दुःखसामग्रीनिराधेन दुःखोत्पत्तिर्न भविष्यति कारणाभावात्कार्याभाव इत्याहालगोपालं लिखितपठितोऽयमर्थः।।
 	  36  .भाव्यनर्थपरिहाराय प्रवृत्तिर्लोके बहुधोलभ्यत इत्यत्राप्याशङ्कितभाव्यनर्थकारणनिराकरणाय ब्रह्मोपासने प्रवृत्तिर्योज्युत इति दर्शयति--  राजद्विष्टा  दीति।राजशासनातिलङ्घनं   सर्पा  द्यनिष्टहेतुं   परिहरसि   स च परिहारो भाविदुःखोपरोधायैव।  छत्रपूर्वं बिभर्षि   भाविवर्षाप्लावनादिनिराकरणायैव हि च्छत्रादिकं बिभर्षि।तद्वदत्रापि कृत्स्नपापप्रायश्चित्तरूपभगवदुपासनाभावे सांसारिकं सकलमपि दुःखं भविष्यति।तत्करणे पुनस्सामग्रीविच्छेदादुत्तरकाले प्रसक्तं न भविष्यतीति ब्रह्मनोपासेन प्रवृत्तिं भजस्व।किञ्च किमनेनान्यक्लिकेन दृष्टान्तेन।अधुना भवान् बाव्यनर्थपरिहारायैव प्रयतेत।तथाहि यद्यहं तूष्णीमेव स्यांतदा मम पराजय एव भविष्यतीत्यु  त्प्रेक्षारूढभाव्यापजयशमनाय स्वोक्तेस्साफल्यमिच्छंस्त्वं बालतिर्यक्पर्यन्तं भयचकितगतिं पश्यंश्च जोषमित्थं जुषस्व   जोषमास्वेत्यर्थः। बालास्तिर्यञ्चोऽपि भयचकिता एव गच्छन्ति। भयञ्च भाव्यनर्थाशङ्क्या। तस्यैवानर्थस्य परिहरणाय पलायन्ते च। तेनाबालगोपालं प्रसिद्धार्थे न विवदितव्यमिति।।
 	  37.   इत्थं कर्माङ्गकब्रह्मविद्यया कृत्स्नदुःखनिवृत्तिपूर्वकब्रह्मप्राप्तिरित्युक्तम्। अत्र कश्चिच्चोदयति-- ' कार्यकारणभावस्यैव दुर्निरूपत्वान्न साधनत्वं विद्यायाः, नापि विद्योपकारकत्वं कर्मणः, नापि च कर्मानुगृरीतब्रह्मोपासनसाध्यत्वमपवर्गस्य, सर्वस्यापि विकल्पासहत्वात्। किं कारणाद् भिन्नमभिन्नं वा कार्यम् ?  भिन्नञ्चेत् तस्य तत्कार्यत्वं न स्यात्। नहि घटस्य पटः कार्यम्। अभिन्नञ्चेत्तथापि न कार्यम्-- नहि घटस्य घट एव कार्यम्। भिन्नाभिन्नत्वमवाच्यमेव व्याघातात्। तथा कुर्वत् कारणमुताकुर्वत्? 
 उभयथापि कारणं न भवत्येव। यदाहुः--
 			"  कुर्वत्कार्यमकुर्वद्वा यत्किञ्चित्कारणं भवेत्।
 			  कुर्वच्चेदनवस्थानमकुर्वत्त्वव्यवस्थितिः।। "
 इति। एवं किं प्राप्य कार्यं करोति कारणम्, उताप्राप्य उभयथाऽपि कारणत्वं न सम्भवति। प्राप्त्यप्राप्तिसमोत्थानेन दूषणमपि वाच्यम्। किञ्च कारणशब्दार्थ एव निरूपयितुं न शक्यते। नियपूर्वभाविकारणमिति निरूच्यते चेत्, किं सर्वापेक्षया नियतपूर्वभावि-- तन्न ;  अतिप्रसङ्गात्। कार्यापेक्षया चेत् तच्च न कार्यशब्दार्थस्यैव दुर्निरूपत्वात्। नियपश्चाद्भाविकार्यमिति चेत् तच्च सर्वापेक्षया चेदतिप्रसङ्गः, स्वकारणापेक्षया चेत् परस्पराश्रयदोषः कार्यकारणयोरन्योन्यनिरूपकत्वात्। एवमनेकविधदोषदूषित्वात् कार्यकारणभाव एव न सङ्गच्छते। कुतस्तेन ब्रह्मोपासनस्यापवर्गं प्रति कारणत्वेन विधिः कारणविशेषत्वात् करणस्य इति इत्थं दुर्निरूपत्वात् कार्यकारणभावे कण्ठगतजीवे करणत्वाभिधायिनामुपासनविधीनां मरणमेव शरणम् इति। एवं वदन्तं परपक्षवादिनं प्रतिक्षिपति-- साध्यं वेति। कार्यं वा कारणं वा स्वव्याघातोपहतदुर्मार्गैर्दुर्निरूपमिति वदन्तो भवन्तस्तस्मिन्वादे किम्प्रवृत्ताः ?  अयमर्थः-- आधिनिकी भवदीयवादप्रवृत्तिर्निरर्थिका सार्थिका वा निरर्थिका चेत् प्रवृत्तिरेव न घटते। नहि प्रयोजनमुनुद्दिष्य मन्दोऽपि प्रवर्तते। सार्थिका चेम् स प्रव कार्यकारणभावः। एतस्या एव वादप्रवृत्तेः कारणत्वात् परवादिपराजयस्य तत्फलस्य कार्यत्वात्। तर्हि परवादिपराजयः सिद्ध इति विजयामह इति चेदिदं स्वप्नलब्धसुवर्णेन कटकनिर्माणमित्याह-- स्वविहितविपथैरिति।   साध्यं वा साधनं वा दुर्निरूप  मिति भवान्प्रलपत्येव। नैतावता परवादिपराजयसिद्धिस्स्वव्याघातोपहतत्वादेतस्य वाक्यस्य। तेन कार्यकारणभावाङ्गीकारे न परवादिपराजयः। तदनङ्गीकारे परवादिपराजयहेत्वभावान्न परवादिपराजयः। तेन प्रलाप एवायं भवत्परिकल्पितो दुर्मार्ग इत्यर्थः। तद्वादे किं प्रवृत्ता इत्यनेनास्माभिरुदितं स्व्याघातजातमिदमुक्तं भवति। एवं वादप्रवृत्तिमेवोपरुध्य लोकप्रवृत्तिमप्युपरुणद्धि   किमिति चे  ति। वादप्रवृत्त्यभावे परिभूयेत भवान्, लोकप्रवृत्त्यभावे भवतस्स्वजीवनभोजनाद्यभावेन
