	(अथ सप्तमोऽध्यायः)।
	 			प्रमाणाद्यधिकारान्तैः षड््विचारैर्निरूपिते ।
				उपदेशेऽतिदेशोऽथ तत्सापेक्षो निरूप्यते ।।1।।
	अनेन षष्ठसप्तमयोरध्याययोः पूर्वोत्तरभाव उपपादितः। तथा हि - यत्रापेक्षितस्यार्थजातस्य प्रतिपादको ग्रन्थसंदर्भः पठ्यते, स उपदेशः। अतिदेशस्तुपूर्वाचार्यैर्दशितः-
				'अन्यत्रैव प्रणीतायाः कृत्स्नाया धर्मसंततेः।
				अन्यत्र कार्यतः प्राप्तिरतिदेशोऽभिधीयते' ।। इति । 
				'प्राकृतात्कर्मणो यस्मात्तत्समानेषु कर्मसुः ।
				धर्मोपदेशो येन स्यात्सोऽतिदेश इति स्मृतः ' ।। इति च ।
	तत्र- उपदेशः ष़ड््भिरध्यायैर्विचारितः। ततः षष्ठाध्यायस्योपदेशविचारित्वात्पूर्वभावित्वम्। सप्तमाध्यायस्यातिदेशवि चारत्वादुत्तरभावित्वम् ।।1।।
			(प्रथमे- प्रयाजादिधर्माणामपूर्वप्रयुक्तताधिकरणे सूत्राणि 1-12)।
				श्रुतिप्रमाणत्वाच्छेषाणां मुखभेदे यथाधिकारं
				भावः स्यात् ।।1।। उत्पत्त्यर्थाविभागाद्वा
				सत्त्ववदैकधर्म्यं स्यात् ।।2।। चोदनाशेषभा-
				वाद्वा तद्भेदाद््व्यवतिष्ठेरन् उत्पत्तेर्गुणभूतत्वात् 
				।।3।। सत्त्वे लक्षणसंयोगात्सार्वत्रिकं प्रती-
				येत ।।4।। अविभागात्तु नैवं स्यात् ।।5।।
				द््व्यर्थत्वं च विप्रतिषिद्धम् ।।6।। उत्पत्तौ विध्य-
				भावाद्वा चोदनायां प्रवृत्तिः स्यात्ततश्च कर्म-
				भेदः स्यात् ।।7।। यदि वाऽप्यभिधानवत्सा-
				मान्यात्सर्वधर्मः स्यात् ।।8।। अर्थस्य त्ववि-
				भक्तत्वात्तथा स्यादभिधानेषु पूर्ववत्त्वाप्रयोगस्य, 
				कर्मणः शब्दभाव्यत्वाद्विभागाच्छेषाणामप्रवृत्तिः
				स्यात् ।।9।। स्मृतिरिति चेत्।।10।। न पूर्व-
				वत्त्वात् ।।11।। अर्थस्य शब्दभाव्यत्वात्प्रकरण-
				निबन्धनाच्छब्दादेवान्यत्र भावः स्यात् ।।12।।
	सप्तमाध्यायस्य प्रथमे पादे प्रथमाधिकरणमारचयति-
				सर्वार्थं प्रकृतार्थं वा प्रयाजाद्युपदेशनम्।
				यज्यन्वयेन सार्वाथ्यान्नातिदेशो विचार्यताम् ।।2।।
				अङ्गप्रधानयोर्मुख्यापूर्वभेदसमन्वयात् । 
				प्रकृतार्थं ततः कार्यमतिदेशविचारणम् ।।3 ।। 
	दर्शपूर्णमासप्रकरणे प्रयाजादय उपदिष्टाः। ज्योतिष्टोमप्रकरणे दीक्षणीयादयः। तत्र- एते सर्वे धर्माः सर्वयागार्थत्वेनो पदिश्यन्ते। कुतः। यज्यन्वयात्। यागः करणम्, प्रयाजादय इतिकर्तव्यता, इत्येतावत्तावदविवादम्। तत्र यदि प्रयाजादयो यागवदानुपूर्व्येणान्विताः स्युस्तदानीम्, अपूर्वनिष्पादकत्वमुभयत्र समानम्- इति कृत्वा करणोपकरणत्वलक्षणं सर्वसंमतमवा न्तरवैषम्यं बाध्येत। किंच- अवघातपेषणादीनां यागनिष्पादकत्वेन यज्यन्वयो दृष्टः। तद्वदङ्गत्वसामान्यात्प्रयाजादीनामपि यज्यन्वयो युक्तः। यजिधातुश्च दर्शपूर्णमासज्योतिष्टोमसौर्यश्येनादिषु सर्वेषु विशेषेष्वनुगतं यागमात्रं ब्रूते। । तथा सति सौर्यश्येनादिष्वप्युपदेशेनैव कृत्स्नधर्मप्राप्तेरतिदेशविचारो न कर्तव्यः। इति प्राप्ते-
	ब्रूमः- अपूर्वं हि मुख्यं फलित्वात्। यजिर्न मुख्यः। फलरहितत्वात्। फलवति मुख्ये प्रयाजविधानं युक्तम्। अतः करणेतिकर्तव्यतयोरुभयोरपूर्वेण प्रथममन्वयः। पश्चात्तु परस्परं गुणप्रधानभावेनान्वयः। तथा सत्यपूर्वभेदस्य द्वितीयाध्याये निरूपितत्वादपूर्वविशेषेण तत्करणभूतयजिविशेषेण वाऽन्विताः प्रयाजादिधर्मा ये यस्मिन्प्रकरण आम्नाताः, ते तत्रैव व्यवतिष्ठन्ते। सत्येवं प्रकरणमर्थवद्भवति। सर्वेषां धर्माणां सर्वत्र प्राप्तौ प्रकरणमनर्थकं स्यात्। तस्मात्- सौर्यश्येनादिप्रकरणे धर्मोपदेशाभावाद्धर्माकाङ््क्षां पूरयितुमतिदेशविचारः कर्तव्यः ।।2।।3।।
			(द्वितीये- इषौ श्येनीयविशेषधर्मातिदेशाधिकरणे सूत्राणि 13-16)।
				समाने पूर्ववत्त्वादुत्पन्नाधिकारः स्यात् ।।13।।
				श्येनस्येति चेत् ।।14।। नासंनिधानात् ।।15।।
				अपि वा यद्यपूर्वत्वादितरदधिकार्थे ज्यौतिष्टोमि-
				काद्विधेस्तद्वाचकं समानं स्यात् ।।16।।
	द्वितीयाधिकरणमारचयति-
				इषौ समानमितरच्छ्येनेनेत्यनुवादकम् ।
				श्येनवैशेषिकाणां वाऽतिदेशोऽत्रानुवादकः।। 4 ।। 
				ज्योतिष्टोमविकारत्वात्तद्धर्माश्चेदकात्समाः । 
				श्येनेष्वोरितरत्वोक्तिरिषुवैशोषिकं प्रति ।। 5 ।।
				इषुवैशेषिकादुक्तादितरच्छेनगं स्फुरेत् ।
				वैशेषिकं लोहितोष्णीषादि तेनातिदिश्यते ।। 6 ।।
	इषुनामकः श्येननामकश्च द्वावेकाहौ ज्योतिष्टोमविकारौ। तयोरुभयोर्ज्योतिष्टोमधर्माश्चोदकेन प्राप्ताः। ते चोभयत्र समानाः। तच्च समानत्वमिषुप्रकरणेऽनेन वाक्येनानूद्यते - 'समानमितरच्छ्येनेन' इति। ननु- अत्रेतरशब्दोक्तिरनुपपन्ना । तत्प्रतियोगिनः कस्यचिदप्यनिर्दिष्टत्वात्- इति चेत्। न । पूर्ववाक्यविहितस्य विशेषधर्मस्य प्रतियोगित्वात्। 'इषौ यो वैशेषिको धर्मो विहितः, तं परित्यज्य, इतरच्चोदकप्राप्तं सर्वं श्येनेन समानम्' इत्यर्थः। तस्मात्- 'अनुवादकमिदं वाक्यम्' इति प्राप्ते,-
	ब्रूमः- इतरशब्दः प्रतियोगिसजातीयं ब्रूते। तद्यथा- 'देवदत्त एवाधीते, नेतरः कश्चित्' इत्युक्ते- अध्ययनप्रसक्तिमान्यज्ञदत्तादिर्माणवकः प्रतीयते, न तु गवाश्वघटपटादिः। एवमत्रापि- इषुवैशेषिकस्य पूर्ववाक्योक्तस्य प्रतियोगित्वात्तत्सजातीयं श्येनगतं लोहितोष्णीषादिरूपं वैशेषिकं धर्मजातमितरशब्देन प्रतिभाति। तच्च प्रकृतावभावान्न चोदकेन प्राप्तम्। इषावनुष्ठेयत्वेनातिदिश्यते ।।4।।5।।6।।
			(तृतीये- पञ्चहविःषु सार्थवादविध्यतिदेशाधिकरणे सूत्राणि 17-21)।
				पञ्चसंचरेष्वर्थवादातिदेशः संनिधानात् ।।17।।
				सर्वस्य वैकशब्द्यात् ।।18।।
				लिङ्गदर्शनाच्च ।।19।। विहिताम्नानान्नेति चेत् 
				।।20।। नेतरार्थत्वात् ।।21।।
	तृतीयाधिकरणमारचयति-
				वैश्वदेवब्राह्मणस्यातिदेशो वादमात्रगः । 
				स वादाङ्गविधिस्थो वा हविर्विध्यन्वयाद्भवेत् ।। 7 ।। 
				अर्थवादैकनिष्ठोऽसौ मैवमङ्गविधेरपि । 
				समानः सोऽन्वयोऽङ्गानां विधिरप्यतिदिश्यताम् ।। 8 ।। 
	चातुर्मास्येषु वैश्वदेव- वरुणप्रघास- साकमेध-सुनासीरीय- नामकानि चत्वारि पर्वाणि। तत्र- वैश्वदेवेष्टौ हवींषि विहितानि- 'आग्नेयमष्टाकपालं निर्वपति' 'सौम्यं चरुम्' 'सावित्रं द्वादशकपालम्' 'सारस्वतं चरुम्' 'पौष्णं चरुम्' 'मारुतं सप्तकपालम्' 'वैश्वदेवीमामिक्षाम्' 'द्यावापृथिव्यमेककपालम्' इति। तेषां हविषां ब्राह्मणेऽर्थवादः समाम्नाताः- 'वार्त्रघ्नानि वा एतानि हवींषि' इति। अङ्गविधयोऽपि तत्राऽऽम्नाताः- 'त्रेधा संनद्धं बर्हिर्भवति' 'त्रेधा संनद्ध इध्मः' 'नव प्रयाजा इज्यन्ते' 'नवानुयाजाः' इति। एवं स्थिते वरुणप्रघासेषु पूर्वोक्तान्याग्नेयादीनि पञ्चहवींषि विधाय तदीयं पूर्वोदाहृतं ब्राह्मणमेतेषु पञ्चस्वतिदिशति- 'एतद््ब्राह्मणान्येव पञ्च हवींषि, यद््ब्राह्मणानीतराणि' इति। तत्र- अर्यवादमात्रस्यातिदेशो न्याय्यः । तस्य हविर्विधिभिः सह स्तुत्यस्तावकरूपेणान्वयसंभवात्। अङ्गविधीनां तदसंभवात्। इति चेत् । 
	मैवम्। उपकार्योपकारकभावेन हविषामङ्गानां चान्वयात्। तस्मात्- अर्थवादसहितानामङ्गविधीनामतिदेशः ।।7।।8।। 
			(चतुर्थे - एककपालैन्द्राग्नयोः सार्थवादविध्यतिदेशाधिकरणे सूत्रम्-)।
				एककपालैन्द्राग्नौ च तद्वत् ।।22।।
	चतुर्थाधिकरणमारचयति-
			श्रुतमेककपालस्य ब्राह्मणस्यातिदेशनम्। 
			तत्पूर्ववत्तथैन्द्राग्न एतद््ब्राह्मण इत्यपि ।।9।।
	एककपालब्राह्मणं वैश्वदेवे वरुणप्रघासेषु च पठितम्। ऐन्द्राग्नब्राह्मणं वरुणप्रघासेष्वेवाऽऽम्नातम्। एवं स्थिते साकप्रेधेषु विहितयोरेककपालैन्द्राग्नयोर्ब्राह्मणातिदेश आम्नायते- 'एतद््ब्राह्मण ऐन्द्राग्नः, एतद््ब्राह्मण एककपालो यद््ब्राह्मण इतरश्चेतरश्च' इति। तत्रोभयत्र पूर्वन्यायेनार्थवादसहिताङ्गविधिकाण्डस्य सर्वस्यातिदेशः। पूर्वन्यायस्य विषयव्याप्तये वक्ष्यमाणोदाहरणस्मारणाय बीजकथनम् ।। 9 ।। 
			(पञ्चमे - साकमेधे वारुणप्रघासिकैककपालातिदेशाधिकरणे सूत्रम् -)।
				एककपालानां वैश्वदेविकः प्रकृतिराग्रयणे सर्वहो-
				मापरिवृत्तिदर्शनादवभृथे च सकृद््व्यवदानस्य
				वचनात् ।।23।।
	पञ्चमाधिकरणमारचयति-
			किं वैश्वदेविकादेककपालादतिदेशनम्। 
			साकमेधेषु वरुणप्रघासस्थादुताग्रिमः ।। 10।। 
			प्रकृतावर्थबाहुल्यादन्तिमः संनिधानतः । 
			ऐन्द्राग्नसाहचर्याच्च सार्थत्वमधिकत्वतः ।। 11 ।। 
	वैश्वदेवे द्यावापृथिव्य एककपालः, वरुणप्रघासेषु काय एककपालः। तयोः पृथग्ब्राह्मणं समाम्नातम्। साकमेधेषु वैश्वकर्मण एककपालः। तस्मिन्वैश्वदेविकैककपालब्राह्मणमतिदेष्टव्यम्। कुतः। प्रकृतित्वेन तस्मिन्नुपदिश्यमानधर्मबाहुल्यात्। वारुणप्रघासिकस्य तद्विकृतित्वादल्पा एव धर्मविशेषा उपदिष्टाः- 'शमीमय्यो हिरण्मय्यो वा स्त्रुचो भवन्ति' इत्यादयः तत्र बह्वनुग्रहो न्याय्यः। इति प्राप्ते-
	ब्रूमः- वारुणप्रघासिकब्राह्मणस्य प्रत्यासन्नत्वात्तस्यैवातिदेशौ युक्तः। ऐन्द्राग्नब्राह्मणं तत्रत्यमेवातिदेश्यते । वैश्वदेवे तदभावात्। तत्साहचर्यादिदमपि तत्रत्यमेव । ननु- प्रकृतिभूताद्वैश्वदेविकैककपालादेव वारुणप्रघासिक इव साकमेधीयेऽपि चोदकेन धर्मातिदेशसिद्धौ ब्राह्मणातिदेशवाक्यमिदं व्यर्थम्- इति चेत्। न। हिरण्मयत्वाद्यधिकधर्मातिदेशायापेक्षितत्वात्। तस्मात्- वारुणप्रघासिकैककपालस्यैवात्रातिदेशः ।।10।।11।।
			इति श्रीमाधवीये जैमिनीयन्यायमालाविस्तरे सप्तमा-
				ध्यायस्य प्रथमः पादः ।। 1 ।। 
					अत्र पादे 			आदितः।
		अधिकरणानि 		5				476।
		सूत्राणि 			23				1315।
				(अथ सप्तमाध्यायस्य द्वितीयः पादः)।
			(प्रथमे रथंतरादिशब्दानां गानविशेषार्थताधिकरणे सूत्राणि 1 -21)।
				साम्नोऽभिधानशब्देन प्रवृत्तिः स्याद्यथाशिष्टम् ।।1।। 
				शब्दैस्त्वर्थविधित्वादर्थान्तरेऽप्रवृत्तिः स्यात्पृथग्भा-
				वात्क्रियाया ह्यभिसंबन्धः ।।2।। स्वार्थे वा स्या-
				त्प्रयोजनं क्रियायास्तदङ्गभावेनोपदिस्येरन् ।।3।। 
				शब्दमात्रमिति चेत् ।।4।। नौत्पत्तिकत्वात् ।।5।। 
				शास्त्रं चैवमनर्थकं स्यात् ।।6।। स्वरस्येति चेत् ।।7।। 
				नार्थाभावाच्छ्रुतेरसंबन्धः ।।8।। स्वरस्तूत्पत्तिषु 
				स्यान्मात्रावर्णाविभक्तत्वात् ।।9।। लिङ्गदर्शनाच्च
				।।10।। अश्रुतेस्तु विकारस्योत्तरामु यथाश्रुति
				।।11।। शब्दानां चासामञ्जस्यम् ।।12।। अपि
				तु कर्मशब्दः स्याद्भावोऽर्थः प्रसिद्धग्रहणत्वाद्विकारो 
				ह्यविशिष्टोऽन्यैः ।।13।। अद्रव्यं चापि दृश्यते
				।।14।। तस्य च क्रिया ग्रहणार्था नानार्थेषु विरू-
				पित्वादर्थो ह्यासामलौकिको विधानात् ।।15।।
				तस्मिन्संज्ञाविशेषाः स्युर्विकारपृथक्त्वात् ।।16।।
				योनिशस्याश्च तुल्यवदितराभिर्विधीयन्ते ।।17।।
				अयोनां चापि दृश्यतेऽतथायोनि ।।18।। ऐकार्थ्ये
				नास्ति वैरूप्यमिति चेत् ।।19।। स्यादर्थान्तरे-
				ष्वनिष्पत्तेर्यथा लोके ।।20।। शब्दानां च साम-
				ञ्जस्यम् ।।21।।
	द्वितीयपादे प्रतमाधिकरणमारचयति-
				अितिदेश्यं विनिश्चेतुं कवतीषु रथंतरम्। 
				गायतीत्यृग्गानयुक्ता शब्दार्थो गानमेव वा ।। 1 ।। 
				इति चिन्ता गानयुक्ता त्वभि त्वेत्यृक्प्रसिद्धितः।
				लाघवादतिदेशस्य योग्यत्वाच्चान्तिमो भवेत् ।।2।।
	इदमाम्नायते- 'कवतीषु रथंतरं गायति' इति। 'कया नश्चित्र आभुवत्'- इत्याद्यास्तिस्त्र ऋचः कवत्यः। तासु वामदेव्यं सामाध्ययनतः प्राप्तम्। तद्बाधितं रथंतरं साम तास्वतिदिश्यते। तत्र- अतिदेश्यस्वरूपं निश्चेतुं रथंतरशब्दस्यार्थश्चिन्त्यते। गानविशेषयुक्ता 'अभि त्वा शूर नोनुमः-' इतीयमृक् 'रथंतरम्' इत्युच्यते। कुतः। अध्येतृप्रसिद्धितः। 'रथंतरं गीयताम्' इति केनचिदुक्ता अध्येतारः स्वरस्तोभविशेषयुक्ताम् 'अभि त्वा- ' इत्यृचं पठन्ति, न तु स्वरस्तोभमात्रम्। तस्मात्- गानविशिष्टाया ऋचो रथंतरशब्दार्थत्वम्। इति प्राप्ते-
	ब्रूमः- स्वरादिविशेषानुपूर्वीमात्रस्वरूपमृगक्षरव्यतिरिक्तं यद्गानम्, तदेव रथंतरशब्दस्यार्थः। कुतः। लाघवात्। किंच- कवतीष्वृक्षु गानमतिदेष्टुं योग्यम्। न त्वृचस्तद्योग्यताऽस्ति। 'कया नः-' 'अिभि त्वा-' इत्यनयोर्ऋचोर्युगपदाधाराधेयभावेन पठितुमशक्यत्वात् । तस्मात्- गानविशेष एव रथंतरादिशब्दार्थः ।।1।।2।।				
				इति श्रीमाधवीये जैमिनीयन्यायमालाविस्तरे सप्तमाध्या-
						यस्य द्वितीयः पादः ।। 2 ।। 
					अत्र पादे 			आदितः।
		अधिकरणानि		1				447।
		सूत्राणि 			21				1336।
						----------
					(अथ सप्तमाध्यायस्य तृतीयः पादः)।
				(प्रथमे- अग्निहोत्रादिनाम्ना धर्मातिदेशाधिकरणे सूत्राणि 1-4) ।
					उक्तं क्रियाभिधानं तच्छ्रुतावन्यत्र विधिप्रदेशः
					स्यात् ।।1।। अपूर्वे वाऽपि भागित्वात् ।।2।।
					नाम्नास्त्वौत्पत्तिकत्वात् ।।3।। प्रत्यक्षाद््गुणसं-
					योगात्क्रियाभिधानं स्यात्, तदभावेऽप्रसिद्धं स्यात् ।।4।।
	तृतीयपादे प्रथमाधिकरणमारचयति-
					मासं जुहोत्यग्निहोत्रमिति नामाग्निहोत्रतः ।
					नित्यान्मासाग्निहोत्रेऽस्मिन्धर्माणां नातिदेशकम् ।। 1 ।।
					उतातिदेशकं नैव द्वयोर्नाम्नः समत्वतः । 
					अग्नये होत्रमित्यस्य नित्ये संपादितत्वतः ।। 2 ।। 
					तत्र मुख्यं ततोऽन्यत्र गौणत्वस्य प्रसिद्धये । 
					नित्याग्निहोत्रगान्धर्मांस्तन्नामातिदिशेदिह ।। 3 ।। 
	कौण्डपायिनामयने श्रूयते - 'मासमग्निहोत्रं जुहोति' इति। तत्र- 'अग्निहोत्रम्' इत्येतन्नाम नित्याग्निहोत्रादस्मिन्मासाग्निहोत्रे धर्मानतिदेष्टुं नार्हति। कुतः। तस्य नाम्न उभयोरग्निहोत्रयोर्मुख्यवृत्त्या समानत्वात् । इति प्राप्ते-
	ब्रूमः- 'अग्नये होत्रं यस्मिन्कर्मणि तदग्निहोत्रम्' इत्येतमवयवार्थं नित्याग्निहोत्रे संपाद्य तन्नामधेयत्वं प्रथमाध्याये (तत्प्रख्यं चान्यशास्त्रम् 1 । 4 । 4 इति सूत्रे) निर्णीतम्। अतस्तत्रैवाये शब्दो मुख्यः । न च उभयत्र मुख्यत्वं संभवति। अनेकार्थत्वस्यान्याय्यत्वात्। मुख्यत्वासंभवेन मासाग्निहोत्रे गुणयोगाद्वर्तितुं नित्याग्निहोत्रगुणानतिदिशति ।।1।।2।।3।।
				(द्वितीये - प्रायणीयनाम्नां धर्मानतिदेशाधिकरणे सूत्रम्-) । 
				अपि वा सत्रकर्माण गुणार्थैषा श्रुतिः स्यात् ।। 5 ।। 
		द्वितीयाधिकरणमारचयति-
				गवामयन आद्येऽह्नि प्रायणीयेति नाम यत् । 
				तद््द्वादशाहिकादह्नो धर्मानतिदिशेन्न वा ।। 4 ।। 
				पूर्वन्यायेनातिदेशो नैवं प्रथमता द्वयोः । 
				अह्नोस्तुल्येति मुख्यत्वं समं नातिदिशेदतः ।। 5 ।। 
	द्वादशाहे प्रथमस्याह्नः 'प्रायणीयम्' इति नाम। तथा गवामयनेऽपि। तत्र- 'अिग्निहोत्रनाम'-(7 । 3 । 1 ) न्यायेनादिदेशः। इति चेत्।
	मैवम् । प्रायणीयशब्दप्रवृत्तिनिमित्तस्य प्राथम्यस्य द्वयोस्तुल्यत्वेनोभयत्र मुख्यत्वेऽप्यनेकार्थत्वप्रसङ्गाभावात्। 'प्रारभ्यायते गच्छित प्रवर्तते कर्मानेनप्रायणीयम्। अतो नैतन्नामधेयं धर्मानतिदेशति ।। 4 ।। 5 ।।
			(तृतीये - सर्वपृष्ठशब्देन षट््पृष्ठानामतिदेशाधिकरणे सूत्राणि 6-11)।
				विश्वजिति सर्वपृष्ठे तत्पूर्वकत्वाज्ज्यौतिष्टोमिकानि
				पृष्ठानि अस्ति च पृष्ठशब्दः ।।6।। षडहाद्वा तत्र
				हि चोदनाः ।।7।। लिङ्गाच्च ।।8।। उत्पन्ना-
				धिकारो ज्योतिष्टोमः ।।9।। द्वयोर्विधिरिति चेत्
				।।10।। न व्यर्थत्वात्सर्वशब्दस्य ।।11।।
	तृतीयाधिकरणमारचयति -
				विश्वजित्सर्वपृष्ठः किमनुवादो रथंतरम् ।
				बृहत् वा समुच्चेयं यद्वा षाडहिकानि षट् ।। 6 ।। 
				अतिदेश्यानि तत्राऽऽद्यो माहेन्द्रादिचतुष्टये । 
				पृष्ठशब्दाच्चोदकेन सर्वेषामिह संभवात् ।। 7 ।। 
				समुच्चयो वा विषये सर्वत्वं बह्वपेक्षया । 
				न तु द्वयोरतः षण्णां पृष्ठानामतिदेशनम् ।। 8 ।। 
	'विश्वजित्सर्वपृष्ठो भवति' इति श्रूयते । तत्र सर्वपृष्ठशब्दोऽनुवादः। कुतः। प्राप्तत्वात्। तथा हि - ज्योतिष्टोमे माध्यंदिनपवमानानन्तरभावीनि माहेन्द्रादीनि चत्वारि स्तोत्राणि सन्ति। 'अभि त्वा शूर नानुमः' ' कया नश्चित्र आभुवत्' 'तं वो दस्ममृतीषहम्' 'तरोभिर्वो विदद्वसु'- इत्येतेषु चतुर्षु सूक्तेषु तानि स्तोत्राणि सप्तदश * स्तोमतामामाद्य गीयन्ते। एकस्मिन्सूक्ते विद्यमानानां तिसृणामृतां ब्राह्मणोक्तविधानेन सप्तदशानि पृष्ठानि' इिति। तानि च चत्वारि पृष्ठानि विश्वजिति चोदकप्राप्तत्वात्सर्वपृष्ठशब्देनानूद्यन्ते- इत्येकः पक्षः।
	रथंतरपृष्ठबृहत्पृष्ठयोर्ज्योतिष्टोमे विकल्पितयोरिहापि चोदकेन विकल्पप्राप्तौ सर्वशब्देन समुच्चयो विधीयते। तथा सति - अनुवादकृतं वैयर्थ्यं न भविष्यति- इति द्वितीयः पक्षः।
	सर्वत्वं बहुषु मुख्यम्, न तु द्वयोः। तस्मात्- अनेन सर्वपृष्ठशब्देन षट््संख्यकानि रथंतर-बृहत्-वैरूप-वैराज-शाक्वर-रैवत- सामभिर्निष्पाद्यानि। यद्यपि विश्वजित ऐकाहिकत्वाज्ज्योतिष्टोमविकृतित्वमेव, न षडहविकृतित्वम्' तथाऽपि सर्वपृष्ठोक्तिबलात्तानि षट्् पृष्ठान्यतिदिश्यन्ते ।। 6 ।। 7 ।। 8 ।।
			(चतुर्थे- अवभृथनाम्नां सौमिकधर्मातिदेशाधिकरणे सूत्राणि 12-15)।
				तथाऽवभृथः सोमात् ।।12।। प्रकृतेरिति चेत् ।।13।। 
				न भक्तित्वात् ।।14।। लिङ्गदर्शनाच्च ।।15।।
	चतुर्थाधिकरणमारचयति-
				निष्कासेन तुषैश्चावभृथं यन्तीत्यनूद्यते । 
				नीरोत्सेकः कर्मणो वा विधिः सौमिकधर्मणः ।। 9 ।। 
				यो दर्शपूर्णमासाभ्यां वारुण्यां चोदकागतः । 
				व्युत्सेकोऽनूद्यतामेष मैवं कर्मणि सौमिके ।। 10 ।। 
				मुख्यावभृथशब्दो यस्तत्सादृश्यविवक्षया ।
				धर्मानतिदिशन्कर्म विधत्ते धर्मसंयुतम् ।। 11 ।। 
	वरुणप्रघासेषु श्रूयते- 'वारुण्यानिष्कासेन तुषैश्चावभृथं यन्ति' इिति । निष्कास आमिक्षाया लोपः। 'प्राच्यां दिशि देवा ऋत्विजो मार्जयन्ताम्' इत्यादिमन्त्रैर्दर्शपूर्णमासयोर्दिक्षु सर्वास्वप उत्सिच्यन्ते। सोऽयं व्युत्सेको निष्कासविधानार्थप्रवभृथशब्देनाऽऽमिक्षायोगे चोदकप्राप्तोऽनूद्यते। अस्ति हि व्युत्सेकस्यावभृथत्वम्। 'एष वै दर्शपूर्णमासयोरवभृथः' इति श्रुतत्वात्। इति प्राप्ते-
	ब्रूमः- सौमिकेकर्मण्यवभृथशब्दो मुख्यः। तस्य शब्दस्योद्भिदादिवद्विधेयक्रिया सामानाधिकरण्येन नामधेयत्वात्। तत्रैव वैदिकप्रयोगबाहुल्याच्च। व्युत्सेके त्वप्संबन्धादुपचर्यते। न हि सौमिककर्मणीव व्युत्सेकेऽवभृथभावनामंशत्रयवतीं पश्यामः, येन तत्र मुख्यत्वमाशङ्क्येत। तस्मात्- सौमिककर्मवाचिनमवभृथशब्दं वरुणप्रघासप्रकरणे प्रयुञ्जान आम्नायो मासाग्निहोत्रन्यायेन सौमिकधर्मानतिदेशन्कर्मान्तरं तद्धर्मसंयुक्तं विधत्ते। न च- विपर्ययेणात्रैव मुख्योऽवभृथेऽस्तु - इति शङ्कनीयम्। अपेक्षितस्य धर्मकलापस्यात्राभावात् । तस्मात्- सौमिकधर्मोपेतकर्मान्तरविधिः ।।9।।10।।11।।
				(पञ्चमे - वारुणप्रघासिकावभृथस्य तुषनिष्कासद्रव्यकत्वा-
						धिकरणे सूत्रम् - )।
				द्रव्यादेशे तद््द्रव्यः श्रुतिसंयोगात्पुरोडाशस्त्वनादेशे
				तत्प्रकृतित्वात् ।। 16 ।।
	पञ्चमाधिकरणमारचयति-
				तत्र द्रव्यं पुरोडाशस्तुषनिष्कासकावुत । 
				प्राप्तोऽवभृथशब्देन पुरोडाशोऽतिदेशतः ।। 12 ।। 
				तुषनिष्कासयोरत्र साक्षाच्छ्रुत्युपदेशतः । 
				अतिदेशप्रापितस्य पुरोडाशस्य बाधनम् ।। 13 ।। 
	तत्र पूर्वोक्ते कर्मान्तरे धर्मातिदेशकेनावभृथशब्देन पुरोडाशोऽतिदिश्यते। अतिदेशश्चोपदेशाद््दुर्बलः। तस्मात्- तुषनिष्कासाभ्यां पुरोडाशो बाध्यते ।।12।।13।।
			(षष्ठे - वैष्णवशब्दादातिथ्ये धर्मानतिदेशाधिकरणे - सूत्रम् -)।
				गुणविधिस्तु न गृह्णीयात्समत्वात् ।। 17 ।। 
	षष्ठाधिकरणमारचयति-
			वैष्णवे त्रिकपाले वैष्णवान्नवकपालतः । 
			धर्मातिदेशः स्यान्नो वा विद्यतेऽत्राग्निहोत्रवत् ।। 14 ।। 
			श्रुत्या वैष्णवशब्दोऽयं देवताया विधायकः । 
			न गौणवृत्तिमाश्रित्य धर्मानतिदिशत्यतः ।। 15 ।। 
	आतिथ्येष्टौ वैष्णवो नवकपालो विहितः। तत्र- श्रुतो वैष्णवशब्दो राजसूयगते वैष्णवे त्रिकपाले प्रयुज्यमानोऽग्निहोत्र शब्दवन्नवकपालधर्मानतिदिशति। इति पूर्वः पक्षः।
	'विष्णुर्देवताऽस्य' इति विग्रहे विहितस्तद्धितप्रत्ययो देवतामभिधत्ते, न तु धर्मान्। तस्मात्- नातिदिशति। 
				(सप्तमे - निर्मन्थ्यादिशब्दैर्धर्मानतिदेशाधिकरणे - सूत्रम्-)।
					निर्मन्थ्यादिषु चैवम् ।। 18 ।।
	सप्तमाधिकरणमारचयति-
			निर्मन्थ्येनेष्टकापाके बर्हिषाऽबटसंस्कृतौ । 
			अतिदेशो न वाऽऽद्योऽस्तु धर्मार्थं तन्न पूर्ववत् ।। 16 ।। 
	अग्नीषोमीयपशौ धर्मवान्निर्मन्थ्योऽग्निराम्नातः। स च निर्मन्थ्यशब्दोऽग्निचयन इष्टकापाके प्रयुक्तः- 'निर्मन्थ्येष्टकाः पचन्ति' इति। तथा- दर्शपूर्णमासयोः सधर्मकं बर्हिराम्नातम्। स च बर्हिःशब्दः पशौ प्रयुक्तः- 'बर्हिषा यूपावटमवस्तृणाति' इति। तत्र-उभयत्र तद्रूपसिद्ध्यर्थमतिदेशः। इति चेत्। 
	न। पूर्वोक्तवैष्णवशब्दवन्मुख्यया वृत्त्या विधिसंभवे धर्मलक्षकत्वायोगात्। अग्निमन्थनस्य बर्हिर्लवनस्य च लोकसिद्धत्वेन शास्त्रीयधर्माभावेऽपि लौकिकधर्मैरुभयं निष्पद्यते। तस्मात्- नास्त्यतिदेशः ।। 16 ।। 
				(अष्टमे- प्रणयनशब्देन सौमिकधर्मानतिदेशाधिकरणे
						सूत्राणि 19-22)।
				प्रणयनं तु सौमिकमवाच्यं हीतरत् ।। 19 ।। 
				उत्तरवेदिप्रतिषेधश्च तद्वत् ।। 20 ।। प्राकृतं 
				वाऽनामत्वात् ।। 21 ।।  परिसंख्यार्थं श्रवणं 
				गुणार्थमर्थवादो वा ।। 22 ।। 
	अष्टमाधिकरणमारचयति-
				सौमिकं प्राकृतं वा स्याद््द्वयोः प्रणयनं श्रुतम्।
				आद्योऽप्राप्तवतो मैवमनामत्वेन वादगीः ।। 17 ।। 
	चातुर्मास्येषु श्रूयते- 'द्वयोः प्रमयन्ति। तस्माद््द्वाभ्यां * यन्ति' इति। तत्र- सौमिकं यत्सधर्मकमाग्निप्रणयनम्, तदेव ग्रहीतव्यम्। कुतः। सोमस्य चातुर्मास्यप्रकृतित्वाभावेन तदीयप्रणयनस्यात्र चोदकाप्राप्तस्य विध्यर्हत्वात्। दर्शपूर्णमासगं त्वग्निप्रणयनं चोदकप्राप्तत्वादविधेयम्। तस्मात्- सौमिकस्य धर्मा अत्र प्रणयनशब्देनातिदिश्यन्ते। इति प्राप्ते-
	ब्रूमः- नायं प्रणयनशब्दः सौमिकस्य प्रणयनकर्मणो नामधेयम्, किंतु निर्मन्थ्यबर्हिरादिशब्दवल्लौकिक एव। ततो न धर्मातिदेशः। यदि प्राकृतप्रणयनस्य प्राप्तत्वाद्विधिवैयर्थ्यम्, तर्ह्यर्थवादसंबन्धाय तद्वाक्यमस्तु ।।17।।
			(नवमे - मध्यमयोर्द्वयोरेव प्रणयनाधिकरणे सूत्राणि  23-25)।
				प्रथमोत्तमयोः प्रणयनमुत्तरवेदिप्रतिषेधात् ।।23।।
				मध्यमयोर्वा गत्यर्थवादात् ।।24।। औत्तरवेदि-
				कोऽनारभ्यवादप्रतिषेधः ।।25।।
	नवमाधिकरणमारचयति-
				आद्यन्तयोर्मध्ययोर्वा पर्वणोस्तत्प्रसञ्जकात् । 
				आद्यन्तयोरूरूगत्या मध्ययोः पर्वणोर्भवेत् ।। 18 ।। 
	'तस्माद््द्वाभ्यां यन्ति' इत्यनेनार्थवदिन संबन्धाय पुनर्विधानाय प्राकृतमग्निप्रणयनं चोदकप्राप्तमपि श्रूयते - इत्युक्तम्। तद्वैश्वदेवसुनासीरीययोराद्यन्तयोः पर्वणोर्भवितुमर्हति । कुतः। प्रसञ्जकात्। तथा हि- 'न वैश्वदेव उत्तरवेदिमुपवपन्ति। न सुनासीरीये' इत्युत्तरवेदिप्रतिषेधस्तयोः पर्वणोरुत्तरवेदिं प्रसञ्जयति। अप्रसक्तस्य प्रतिषेधायोगात्। उत्तरवेदिश्चाग्निप्रणयनार्था। तस्मात्- उत्तरवेदिप्रसक्तिद्वारेणाऽऽद्यन्तयोरिदमग्निप्रणयनम्। इति प्राप्ते-
	ब्रूमः- 'ऊरू वा एतौ यज्ञस्य -- यद्वरुणप्रघासः, साकमेधश्च' इति गमनसाधनत्वमूरुत्वं मध्यमयोः पर्वणोरुपन्यस्तम्। तत्संनिधौ 'द्वयोः प्रणयन्ति' इति चोदकप्राप्तमग्निप्रणयनमर्थवादार्थं पुनर्विधाय 'द्वाभ्यां यन्ति' 
इत्यर्थवादेनोरुत्वकल्पनायुक्ताभ्यां पर्वभ्यां गमनमुपन्यस्यते। तस्मात्- मध्यमयोस्तत्प्रणयनम्। किमर्थं चोदकप्राप्तमाग्निप्रणयनं मध्यमयोः कीर्त्यते-इति चेत्। उत्तरेवद्यग्निनिधानगुणविधानार्थाम्। न च -- अत्रोत्तरवेद्यभावात्प्रणयनाभावः-इति शङ्कनीयम्। 'उपात्रवपन्ति' इत्यनारभ्य श्रुतेन वाक्येनोत्तरवेद्युपवापस्य विहितत्वात्। सा चोत्तरवेदिराद्यन्तयोः पर्वणोर्निषेधान्मध्यमयोर्व्यवतिष्ठते । तस्यां चोत्तरवेद्यां प्रणीतोऽग्निर्निधीयते। एतदर्थमेव हि सार्थवादं  पुनर्विधानम्। 	
	उक्तमधिकरणद्वयमेकीकृत्य वार्तिककारेण योऽर्थोऽभिहितः, तं दर्शयति-
			अनामत्वाच्च वैयर्थ्यात्सौमिकं प्राकृतं न वा । 
			अपूर्वं तत्प्रणयनं शाखान्तरसेमोक्तितः ।।19।। 
	'आहवनीयाद्वाऽग्निं प्रणयते' इति शाखान्तरे मध्यमयोर्नूतनं प्रणयनं विहितम्। तेन समानवचनत्वात्तत्राप्यपूर्वं प्रणयणं विधीयते ।।18।।19।।
			(दशमे- स्वरसामादिशब्देन धर्मातिदेशाधिकरणे सूत्रे 26-27)।
				स्वरसामैककपालामिक्षं च लिङ्गदर्शनात् ।। 26 ।। 
				चोदनासामान्याद्वा ।। 27 ।।
	दशमाधिकरणमारचयति-
				न विकारा विकारा वा स्वरसामादयो, न हि । 
				वैष्णवन्यायतो मैवमनन्यगतिलिङ्गतः ।। 20 ।। 
	गवामयने द्वयोर्मासषट््कयोर्मध्ये वर्तमानं विषुवन्नामकं प्रधानभूतमेकमहर्विद्यते। तच्च दिवाकीर्त्यम्। तस्मात्प्राचीनास्त्रयः स्वरसामनामका अहर्विशेषाः। तथोपरिष्टादपि त्रयः स्वरसामानः। तदेतदभिप्रेत्य श्रूयते- 'अभितो दिवाकीर्त्यं त्रयः स्वरसामानः' इति। तेषु च ग्रहसातत्यसप्तदशस्तोमादयो धर्मा विहिताः। अन्यत्र त्वेवं श्रूयते- 'पृष्ठ्यः षडहः, द्वौ स्वरसामानौ' इति। तावेतावहर्विशेषौ पूर्वोक्तानां स्वरसाम्नां न विकारौ । कुतः। वैष्णवसमानत्वात्। यथा वैष्णवशब्दो देवतारूपगुणविधानेन मुख्यवृत्तित्वान्न लक्षणया धर्मानतिदिशति, तथा सामविशेषरूपगुणविधायकः स्वरसामशब्दः। इति प्राप्ते-
	ब्रूमः- अनन्यगतिकलिङ्गवशात्स्वरसामानौ विकारौ भवतः। तथा हि - 'षडहः, द्वौ स्वरसामानौ' इत्येवं योऽयमष्टाह उपन्यस्तः, तत्र षट््स्वहःसु क्रमेण 'त्रिवृत्, पञ्चदशः, सप्तदशः, एकविंशः, त्रिणवः, त्रयस्त्रिंशः, इत्येवं स्तोमषट््कं चोदकेन प्राप्तम्। एवं स्थिते तृतीयषष्ठदिवसगतयोः सप्तदश- त्रयस्त्रिंशयोर्व्यत्यासं विधाय सप्तमाष्टमयोरह्नोः सप्तदशस्तोमं सिद्धवत्कृत्वा त्रिषु चरमेष्वहःसु सप्तदशस्तोमनैरन्तर्यमर्थवादेनानुवदति।  'यत्तृतीयं सप्तदशमहः,  तत्त्रयस्त्रिंश * स्थानमभिपर्याहरन्ति' इिति व्यत्यासविधिः। 'त्रयाणां सप्तदशानामनूचीनतायाः' इत्यनुवादः। तत्र यद्युपान्त्यान्त्ययोरह्नोः सप्तदशस्तोमं स्वरसामशब्दोऽतिदिशेत्, तदा नैरन्तर्यमुपपद्येत, न त्वन्यथा। तस्मात्- न वैष्णवन्यायेन गुणविधिः, किंतु धर्माणामतिदेशकः ।। 20 ।। 
			(एकादशे-{'वासो ददाति' इत्यादौ वासआदि-	   सूत्रे 28-29)।
				   शब्दानामाकृतिनिमित्तताधिकरणे}	
			कर्मजे कर्म यूपवत् ।।28।। रूपं वाऽशेषभूतत्वात् ।।29।। 
	एकादशाधिकरणमारचयति-
			वासोनसी वानतक्षणातिदेशकरे न वा । 
			आद्यः क्रियानिमित्तत्वाज्जातिवाचित्वतोऽन्तिमः ।। 21 ।। 
	'वासो ददाति' 'अनो ददाति' इति श्रूयते। तत्र यथा- यूपशब्दस्य शास्त्रीयच्छेदनतक्षणादिक्रिया प्रवृत्तिनिमित्तम्, तथा वासः शब्दस्य लौकिकी कुविन्दकर्तृका तन्तुवानक्रिया, अनः शब्दस्य वर्धकिकर्तृका दारूतक्षणक्रिया। तस्मात् वासोनः शब्दयोः क्रियातिदेशकत्वाद्विनतक्षणे कारयित्वा तदुभयं दातव्यम्। इति चेत्। न। गवाश्वादिशब्दवज्जातिवाचित्वात्। पाठकातिशब्दानां क्रियामुपलभ्यैव प्रयुज्यमानत्वात्क्रियैव3 प्रवृत्तिनिमित्तम्। वासः शकटादिषु क्रियामनुपलभ्यापि जातिमुपलभ्य शब्दं प्रयुञ्जते। तस्मात्-वासोनः शब्दौ न क्रियामतिदिशतः।।21।। 
(द्वादशे-गर्गत्रिरात्रे लौकिकेऽग्नावपपनिधानाधिकरणे सूत्राणि30-32)
			विशये लौकिकः स्यात्सर्वार्थत्वात्।।30।।
			न वैदिकमर्थनिर्देशात्।।31।।तयो-
			त्पत्तिरितरेषां समत्वात्।।32।। 
	द्वादशाधिकरणमारचयति-
			वैदिको लौकिको वाऽग्निर्निधेयः संस्कृतेर्वशात्।
			आद्यो होमाय संस्कारो जात्यर्थत्वेन लौकिकः।।22।।
	गर्गत्रिरात्र आज्यदोहसामानि प्रकृत्य श्रूयते- 'अग्निमुपनिधाय स्तुवीत' इति। तत्र- उपनिधेयोऽग्निर्वैदिकः स्यात्। कुतः। आधानादिसंस्कारस्य प्रयोजनाकाङ््क्षितया समस्तवैदिककर्मशेषत्वात् । इति प्राप्ते-
	ब्रूमः- 'आहवनीये जुहोति' 'गार्हपत्ये हवींषि श्रपयति' इत्यादिभिर्होमादिभिः संस्काराकाङ््क्षा निवर्तिता। ततो नाऽऽहवनीयादिशब्दवदग्निशब्दः संस्कारनिमित्तः। किंतु वासःशब्दवज्जातिवाची। तथा सति- लौकिकत्वान्नाऽऽधानादिसंस्कारमतिदिशति। लौकिककार्येष्विव वैदिककार्येष्वग्निर्लौकिकः शेषभावं भजते। तस्य सर्वकार्यसमर्थत्वात् । ततोऽग्निशब्दो जातिमात्रमुपस्यापयल्लौकिकवाह्निमात्रेण चरितार्थो विनाऽऽहवनीयादिसंस्कारवाचकं विशेषणं न वैदिकोपस्थापको भवति ।।22।।
			(त्रयोदशे - यूपशब्दस्य संस्कारप्रयोजकताधिकरणे सूत्रे 33-34) । 
				संस्कृतं स्यात्तच्छब्दत्वात् ।।33।। भक्त्या वाऽय-
				ज्ञशेषत्वाद््गुणानामभिधानत्वात् ।।34।।
	त्रयोदशाधिकरणमारचयति-
				संस्कारः स्यादुपशये न वा, यूपोक्तितोऽग्रिमः।
				न स्यान्नियोजनाभावात्तूष्णींछेदेन यूपता ।। 23 ।।
	यूपैकादशिन्यां श्रूयते- 'उपशयो यूपो भवति' इति। एकादशानां यूपानां समूह एकादशिनि। तत्र दक्षिणतोऽवस्थापित एकादशो यूप उपशयः। तथा च श्रूयते - 'यद्दक्षिणत उपशयः' इति। तस्मिन्नुपशये परिव्याणादिको यूपसंस्कारोऽस्ति। संस्कारनिमित्तकस्य यूपशब्दस्य तत्र प्रयुक्तत्वात्। इति चेत्।
	न। संस्कारप्रयोजनस्यात्राभावात्। पशुं नियोक्तुं यूपः संस्क्रियते। तच्च नियोजनमितरेषु दशसु यूपेष्वस्ति, न त्वेकादश उपशये। तथा च तैत्तिरीयब्राह्मणम्- 'सर्वे वा अन्ये यूपाः पशुमन्तः, अथोपशय एवापशुः' इति। परिव्याणादिसंस्काराभावेऽप्यमन्त्रकाश्छेदनादयः केचिद्धर्मास्तत्र वाचनिका विद्यन्ते। तावताऽल्पेन तादृश्येन गौणी तत्र यूपत्वोक्तिः। तस्मात्- न यूपशब्दो धर्मानतिदिशति ।। 23 ।। 
				(चतुर्दशे - पृष्ठशब्दस्यार्ग्वेदवाचित्वाधिकरणे सूत्रे 35-36)।
					कर्मणः पृष्ठशब्दः स्यात्तथाभूतोपदेशात् ।। 35 ।। 
					अभिधामोपदेशाद्वा विप्रतिषेधाद््द्रव्येषु पृष्ठशब्दः
					स्यात् ।। 36 ।। 
		चतुर्दशाधिकरणमारचयति-
					पृष्ठैरुपस्तुतौ स्तोत्रधर्माः सन्ति न वाऽग्रिमः । 
					अग्निहोत्रनयान्मैवं मन्त्रोक्तेरात्मनेपदात् ।। 24 ।।
	अग्निचयने श्रूयते- 'पृष्ठैरुपतिष्ठते' इति। पृष्ठशब्दो ज्योतिष्टोमे माध्यंदिनसवनगतस्य स्तोत्रस्य कर्मणो नामधेयमिति प्रथमाध्याये (अ0 1 पा0 4 सू0 3 ) निर्णीतम्। सोऽग्निचयनगतोपस्थानकर्मणि प्रयुज्यमानोऽग्निहोत्रशब्दन्यायेन पृष्ठस्तोत्रधर्मानुपस्थानेऽतिदिशति। इति चेत्। 
	मैवम्। अत्र पृष्ठशब्दस्य मन्त्रपरत्वेन कर्मपरत्वाभावात्। 'मासमग्निहोत्रं जुहोति' इत्यत्राग्निहोत्रशब्दो जुहोतिधातुना समानाधिकृतः कर्मपरः। अत्र तु 'उपान्मन्त्रकरणे' (पा0 सू0 1। 3 । 25) इत्येतत्पाणिनीयं सूत्रमुपशब्दयुक्तात्तिष्ठतेर्धातोपात्मनेपदं विदधत्तृतीयान्तस्य पृष्ठशब्दस्य मन्त्रात्मककरणपरतां दर्शयति। यद्यपि 
स्तोत्रकर्मवाची पृष्ठशब्दः, तथाऽपि तत्साधनभूतान्रथंतरादिसामोपेतान् 'अभि त्वा शूर' - इत्यादिमन्त्रानुपलक्षयति। न च - लक्षणाश्रयणमेव देषः- इति वाच्यम्। त्वत्पक्षेऽप्याश्रयणीयत्वात्। किंच- त्वत्पक्षे यथाऽग्निहोत्रशब्देन तद्धर्मानुपलक्ष्य तैश्च धर्मैस्तद्युक्तं मासाग्निहोत्रात्मकं कर्मान्तरं लक्ष्यते, तथा स्तोत्रवाचिना पृष्ठशब्देन तद्धर्मोपलक्षणद्वारेणोपस्थानरूपं कर्मान्तरं लक्षणीयमिति विप्रकृष्यते। तस्मात्- पृष्ठशब्दो न स्तोत्रधर्मानतिदिशति ।। 24 ।। 
				इति श्रीमाधवीये जैमिनीयन्यायमालाविस्तरे सप्तमाध्यायस्य 
						तृतीयः पादः ।। 3 ।। 
					अत्र पादेः			आदितः।
		अधिकरणानि		 14				491।
		सूत्राणि			 36			      	1372 । 
						------
					(अथ सप्तमाध्यायस्य चतुर्थः पादः) । 
				(प्रथमे - सौर्ये चरावितिकर्तव्यतावत्त्वाधिकरणे सूत्रम्- )।
					इति कर्तव्यताविधेर्यजतेः पूर्ववत्त्वम् ।। 1 ।। 
			चतुर्थपादे प्रथमाधिकरणमारचयति-
					सौर्ये चरौ न धर्माः स्युः स्युर्वा, मानविवर्जनात् । 
					न स्युः, स्युः करणं यागोऽपेक्ष्यते ह्युपकारिणः ।। 1 ।। 
	'सौर्यं चरुं निर्वपेद््ब्रह्मवर्चसकामः' इत्यत्रावघातादयो धर्मा न प्राप्यन्ते। कुतः। प्रापकप्रमाणानां श्रुतिलिङ्गादीनामभावात्। इति चेत्। 
	मैवम्। 'विमतो याग उपकरणापेक्षः, करणत्वात्, लौकिकवैदिकभोजनदर्शपूर्णमासवत्' इत्यनुमानेन तत्प्रापणात् ।।1।।
			(द्वितीये- सौर्ये चरौ वैदिकेतिकर्तव्यताधिकरणे सूत्राणि  2-12)।
				स लौकिकः स्याद््दृष्टप्रवृत्तित्वात् ।। 2 ।। वच-
				नात्तु ततोऽन्यत्वम् ।। 3 ।। लिङ्गेन वा निय-
				म्येत लिङ्गस्य तद््गुणत्वात् ।। 4 ।। अपि वाऽ-
				न्यायपूर्वत्वाद्यत्र नित्यानुवादवचनानि स्युः ।। 5 ।। 
				मिथो विप्रतिषेधाच्च गुणानां यथार्थकल्पना 
				स्यात् ।। 6 ।। भागित्वात्तु नियम्येत गुणानाम-
				भिधानत्वात्संबन्धादभिधानवत्, यथा धेनुः
				किशोरेण ।। 7 ।। उत्पत्तीनां समत्वाद्वा यथा-
				धिकारं भावः स्यात् ।। 8 ।। उत्पत्तिशेषवचर्न 
				च विप्रतिषिद्धमेकस्मिन् ।। 9 ।। विध्यन्तो वा 
				प्रकृतिवच्चोदनायां प्रवर्तेत तथा हि लिङ्गदर्श-
				नम् ।। 10 ।। लिङ्गहेतुत्वादलिङ्गे लौकिकं 
				स्यात् ।। 11 ।। लिङ्गस्य पूर्ववत्त्वाच्चोदनाशब्द-
				सामान्यादेकेनापि निरूप्येत यथा स्थालीपु-
				लाकेन ।। 12 ।। 
			द्वितीयाधिकरणमारचयति-
				विध्यन्तोऽपेक्षितस्तत्र लौकिको वाऽथ वैदिकः । 
				आद्यो निबन्धराहित्यादन्त्यो धीसंनिकर्षतः ।। 2 ।। 
	तत्र सौर्ये चरावपेक्षितः प्रधानविधेः शेषोऽङ्गकलापः स्थालीपाकादिगतो लौकिको ग्रहीतव्यः। कुतः। 
अनिबद्धत्वात्। वैदिकस्तु प्रकरणेन कर्मविशेषे निबद्धः सन्न ततो वियोजयितुं शक्यः। इति चेत्। 
	मैवम्। वैदिके करणे वैदिकविध्यन्तस्य बुद्धिसंनिकर्षात्। यथा प्रकरणेन क्वचिन्निबद्धः, तथा चोदकेनान्यत्रापि निबध्यताम्। किंच- 'प्रयाजे प्रयाजे कृष्णलं जुहोति' इति सौर्ययागविशेषे कृष्णलहोमविधानाय सिद्धवत्प्रयाणोऽनूद्यते। तच्च वैदिकेतिकर्तव्यतायां लिङ्गम्। तस्मात्- वैदिको ग्राह्यः ।। 2 ।। 
				(तृतीये गवामयन ऐकाहिकेतिकर्तव्यतानुष्ठा-
					नाधिकरणे सूत्राणि 13-20)।
			द्वादशाहिकमहर्गणे तत्प्रकृतित्वादैकाहिकमधिका-
			गमात्तदाख्यं स्यादेकाहवत् ।। 13 ।। लिङ्गाच्च
			।। 14 ।। न वा क्रत्वभिधानादधि कानामशब्द-
			त्वम् ।। 15 ।। लिङ्गं संघातधर्मः स्यात्तदर्थापत्ते-
			र्द्रव्यवत् ।। 16 ।।  न वाऽर्थधर्मत्वात्संघातस्य गुण-
			त्वात् ।। 17 ।।   अर्थापत्तेर्द्रव्येषु धर्मलाभः स्यात् 
			।। 18 ।। प्रवृत्त्या नियतस्य लिङ्गदर्शनम् ।। 19 ।। 
			विहारदर्शनं विशिष्टस्यानारभ्यवादानां प्रकृत्यर्थ-
			त्वात् ।। 20 ।। 
	तृतीयाधिकरणमारचयति-
			गावामयनिके ज्योतिरादौ किं द्वादशाहिकी । 
			ऐकाहिकी वाऽनुमानादाद्योऽन्त्यो नामबाधनात् ।। 3 ।। 
	गवामयने- ज्योतिः, गौः, आयुः, इति ज्योतिरादिनामकास्त्रयो यागा विहिताः। तेषु द्वादशाहिकीतिकर्तव्यता युक्त। कुतः। अनुमितवाक्येन तत्प्रापणात्। 'गवामयनं हि द्वादशाहविकृतिः' इति वीक्ष्यति। अतस्तत्संबन्धित्वलिङ्गेन तदीयधर्मपप्रापकश्चोदकोऽनुमीयते । इति प्राप्ते- 
	ब्रूमः- सन्ति ज्योतिरादिनामकास्त्रयो यागा एकाहाः, तदीयधर्मा गावामयनिकेषु ज्योतिरादिषु ज्योतिरादिभिस्त्रिभिर्नामभिः प्राप्ताः। नाम चाऽऽनुमानिकाच्चोदकात्प्रबलम्। प्रत्यक्षश्रुतत्वात्। अतः- चोदकस्य बाधितत्वादेतेष्वेकाहिकीतिकर्तव्यता ग्राह्या ।। 3 ।। 
			इति श्री माधवीये जैमिनीयन्यायमालाविस्तरे सप्तमाध्यायस्य 
					चतुर्थः पादः ।। 4 ।। 
					अत्र पादे				आदितः।
		अधिकरणानि		  3				494।
		सूत्राणि			 20				1392।
						अध्यायश्च समाप्तः ।। 
						       -------
