तत्त्वसारः
रत्नसारिणीव्याख्यासहितः
(मु.) - श्रीविष्णुचित्तपदपङ्कजसंगमाय
	चेतो मम स्पृहयते किमतः परेण ।
	नो चेन्ममापि यतिशेखरभारतीनां
	भावः कथं भवितुमर्हति वाग्विधेयः ।। 1 ।।
	ओं नमो भक्तिसाराय व्यवसायात्मने हरेः ।
	दैत्यान् प्रच्छन्नदैत्यान् वा शस्त्रैः शास्त्रैर्विधून्वते ।।
	अव. - भगवान् वरदगुरुः, चिकीर्षितस्य ग्रन्थस्याविघ्नेन परिसमाप्त्यर्थं स्मृत्याचारसिद्धं मङ्गळमाचरति ----[श्रीविष्णुचित्तेत्यादि]
	व्या. - (मम चेतः) श्रीविष्णुचित्तस्य--विष्णुः चित्ते यस्य स तथोक्तस्तस्या स्मदाचार्यस्य; भट्टनाथसूरिवत्प्रतिपक्षविजयपुरस्सरं परतत्त्वनिर्धारणादिना, तद्दास्येन, तदभिजनेन च तन्नामवाहिनः ; पदपङ्कजयोस्संगमाय - पाणिमूर्धोपसंग्रह- रूपसमीचीनसंबन्धनाय [मम चेतः] स्पृहयते - अभिलषति ।  स्पृहेरीप्सितः इति चतुर्थी । यद्यपि द्वितीयाविरहात्प्रकर्षानवगमः ; तथापि वर्तमानेन तदवगमः । अत्र - यस्य देवे परा भक्तिर्यथा देवे तथा गुरौ इति श्रुतिरभिप्रेता अतः परेण किं - श्रीविष्णुचित्तपदसंगमादन्येन मम न किमपि प्रयोजनमित्यर्थः । भगवद्वन्दनादेराचार्यवन्दनसापेक्षत्वादस्य च तन्निरपेक्षत्वात् । अत एव फलसिद्धौ न तदपेक्षापीत्यर्थः । नो चेदित्यादि - श्रीविष्णुचित्तपदपङ्कजसंगमो मे न भवति चेत् । यतिशेखरभारतीनां - श्रीभाष्यादीनाम् । भावः - अभिप्रायः । पूर्वापराविरोधविवक्षयैकवचनं;  नातोऽर्थतोगम्भीरं भाष्यम् इत्यनेन विरोधः । ममापि - ग्रहणधारणाक्षमस्यापि मम । वाग्विधेयः - चिकीर्षिततत्त्वसारादिग्रन्थनिर्माणेन सुप्रतिपादनः । भवितुं कथं  - केन प्रकारेण अर्हति - योग्यो भवति । न केनाप्येवं मम वाग्विधेयो भवतीत्यर्थः । वाग्विधेयः - वागधीनप्रवृत्तिनिवृत्तिरिति वा । अनेन, यस्य कस्यचिन्मन्दधियोऽपि (वरदगुरुभिः) [श्रीविष्णुचित्तार्यैः] श्रीभाष्यभावाभ्यनुज्ञाने तस्याप्यतिविशदो भवति, शिरसि करमसौ यस्य कस्यापि धत्ते सोऽपि श्लोकानकाण्डे रचयतीति न्यायादिति सूच्यते । अत्र तस्यैते कथिताह्यर्थाः प्रकाशन्ते इति श्रुतिरभिप्रेता । अत्र च श्रीविष्ण्विति वस्तुनिर्देशः, संगमेति नमस्क्रिया, स्पृहयत इत्याशीश्च कृताः । वाग्विधेय 
इति प्रयोजनं दर्शितम् । यतिशेखरभारतीनामित्यादिना चिकीर्षितग्रन्थस्य भाष्यप्रमेय एव प्रमेय इति दर्शितम् । श्रीविष्णुचित्तेति देवतापारमार्थ्यमपि तथेति व्यञ्जितम् । (अत एवात्र विषयादिकमपि भाष्यीयमेवेति ध्वनितम् ।) भाष्ये भगवद्गुरुविषयमङ्गळयोः पौर्वापर्यवदत्रापि दर्शितदिशा तयोस्तदिति ग्रन्थशैल्यपि सैवेति व्यञ्जितम् । अत एव मात्रयाप्यत्र स्वकपोलकल्पितत्वं नेति सांप्रदायिकत्वमाविष्कृतम् । अत्र सिंहोद्धतं वृत्तम् । अस्मिंश्च ग्रन्थे वृत्तवैचित्र्यमलसपुरुषरञ्जनार्थम् ।।

	अव. - ममापीत्यपिशब्दोक्तामशक्तिं विवृण्वन्, स्वस्य यतिवरभारतीभाव- वाग्विधेयतयोपकारातिशयमाह---[क्वत्याति]
(मू.)	क्व पथि विदुषामेषा प्रौढी श्रियः प्रभुणा शपे
	मशकशकनं मन्ये मादृक््प्रभावनिदर्शनम् ।
	यतिवरवचस्तेजः प्रत्यर्थिवर्गनिरर्गळ-
	क्षपणनिपुणं नित्यं जागर्ति कीर्तिकरं मयि ।। 2 ।।
	व्या. -	एषा प्रौढी - मदीयं प्रागल्भ्यम् । विदुषां - निरन्तर- शास्त्रशीलनशालिनाम् । विदो लटो वा इति वर्तमाने क्वसुः । पथि---मार्गे । क्व - न कुत्रापीर्यर्थः । विदुषां मार्ग इदमसत्कल्पमिति हृदयम् । एषा प्रौढीति क्षेपगर्भं वचनम् । यद्वा एषा प्रौढी - पूर्वप्रस्तुतयतिशेखरीया प्रागल्भी । विदुषां - जगद्वर्तिनाम् । पथि क्व - न कुत्रापि दृश्यत इत्यर्थः । शंकरादिषु न क्वापीदृशी प्रौढी दृश्यत इति भावः । इदमेव सत्यापनेन दृढयति - श्रियः प्रभुणा शप इति । श्रियः प्रभुणेति विशेषणात् श्रिया शपे तत्पतिनापि शप इति लभ्यतो मया च सीतया चैव शप्तोऽसि रघुनन्दन इतिवत् । ननु त्वच्छक्तिस्तत्तुल्येत्याशङ्क्य न तत्प्रौढी मच्छक्तेर्निदर्शनम् ; किं तु मशकशक्तिरित्याह - मशकेति । मादृशां प्रभावस्य, निदर्शनं - दृष्टान्तः । मशकशकनं मन्ये - मच्छक्तिदृष्टान्तो मशकशक्तिरिति मम मतमित्यर्थः । मध्यमणिन्यायेनात्रापि सत्यापनमन्वेति । अनेन, स्वप्रगल्भ्यावलोकिनो लोकस्य स्वोक्तावश्रद्धासंभावनां (वरदगुरोरिति) सूच्यते । कथं तर्हि भवादृशा स्वपक्षस्थापनपरपक्षनिरसनं च क्रियमाणमुपपद्यत इत्यत्राह - यतिवरेति । प्रत्यर्थिनां - परवादिनां ये वर्गाः - बाह्यकुदृष्टिरूपेण, कृदृष्टिष्वेव पूर्वोत्तरभागकुदृष्टिरूपेण च स्थितास्मङ्घाः, तेषां निरर्गळक्षपणे - निश्शेषविनाशने, निपुणं 
- कुशलम् । मयि  - क्लीबप्राये मयि । कीर्तिकरं - स्वयं जित्वा तत्फलभूतायाः प्रथाया मच्छिरस्यारोपकम् । पाण्डवेषु कृष्णवन्ममैवंविधोपकारकरमिति भावः । यतिवरवच एव तेजः - प्रकाशः । अज्ञानान्धकारहरणादिना रूपणम् । वचसस्तेजः - पराभिभवनसामर्थ्यँ वा । मयि नित्यं जागर्ति - मयि सुप्तेऽपि स्वयमप्रमत्तं स्थित्वा रक्षतीत्यर्थः । य एषु सुषषु जागर्ती तिकत् । मयि जागर्ति - मय्यन्तर्हितं स्थित्वा मदर्थे जागरूकं भवति । सापह्नवं पाण्डवेष्विति सुदर्शनशैली प्रत्यभिज्ञाप्यते । मयि कीर्तिकरं, प्रत्यर्थिक्षपणनिपुणं तेज इत्यत्र नित्यानुकूलमनुकूलनृणां परेषामुद्वेजनं तु तव तेज उदाहरन्तीति भगवत्तजस्साधर्म्ये व्यज्यते । वचस्तेज इति, मानं प्रदीपम्  इतिवत् । प्रत्यर्थिवर्गेत्यादि च, तत्रैव केऽपि चपलाश्शलभी भवन्ती तिवत् । अतो यतिवरवचसां वेदसाम्यं वेदवेद्यसाम्यं च व्यज्यते । अत्र श्रियः प्रभुणा शप इति शप उपालम्भे इत्यात्मनेपदम् । अस्मिन् श्लोके उत्तरश्लोके च हरिणीप्लुतं वृत्तम् ।।

	अव. - ननु कीर्तिकरमित्युक्तम् । कीर्तिर्हि विजयख्यातिः । तदाहुः व्यासपादाः वितरणविक्रमादिहेतुभेदात्कीर्तियशसोर्भेदः इति । अतः कीर्तिकरत्वे विजयप्रदत्वमपि वक्तव्यमित्याशङ्क्य तदप्यस्तीति वदन्, मशकशकनं मन्य इत्युक्तं विवृणोति - [नेत्यादि]
(मू.)	न खलु कवितामानः का नः क्षतिः पथि गौतमे
	न च परिचयः काणादे वा कुमारिलदर्शने ।
	अपि गुरुमते शास्त्रेष्वन्येष्वपीह तथापि नः
	फलति विजयं सर्वत्र श्रीयतीश्वरगीश्श्रमः ।। 3 ।।
	व्या. -	इह - अस्मिन् जगति । नः - अस्माकम् । कवितया - कवनेन कवनं कविता कविः इति नैघण्टुकाः मानः - परावधिकोत्कर्षाभिमानः । न खलु - न न । खलु शब्दः प्रतिषेधे, दार्ढ्ये द्विरुक्तिः । प्रसिद्धौ वा । नात्र श्रियः प्रभुणा शपे इति वक्तव्यमिति भावः । प्रसिद्धो ह्यन्यत्र कवितामानः विरिञ्चिप्रपञ्चे मदन्यः कविः कः इति सारं तु सारस्वतं जानीते इति च । नः - श्रीभाष्यपरिश्रमशालिनामस्माकम् । क्षतिः का - न कापि हानिरित्यर्थः ।  कविताया हि द्वयं प्रयोजनं, सुकविता यद्यस्ति राज्येन किम् इत्युक्तं राज्यलाभसुखं, वादाहवेष्ववाचकाविज्ञातार्थार्थान्तररूपनिग्रहस्थानप्रभेदपरिहारेण समीचीनवाक्यप्रयोगेण परवादिविजयश्चेति । तयोर्द्वयोरप्यनेन लाभान्न कोऽपि छेद इति भावः। गौतमे पथि च - न्यायशास्त्रेऽपि परिचयो न । काणादे वा न परिचयः । गौतमं 
काणादं चान्वीक्षकीप्रभेदौ । कुमारिलदर्शने - जैमिनिसूत्रव्याख्यातुः कुमारिलस्य शास्त्रे । गुरुमते - जैमिनिसूत्राणामेव प्रस्थानान्तरेण (व्याख्यानाभियुक्तो) [व्याख्याता] गुरुरिति प्रसिद्ध । तन्मतेऽपि - न परिचयः । किं बहुना  अन्येषु शास्त्रेषु - साङ्ख्ययोगादिषु परिचयोऽपि न । तथापि - तन्त्रान्तर- परिश्रमाभावेऽपि । नः - अस्माकम् । श्रीयतीश्वरगीश्श्रमः - श्रीभाष्यादिषु परिश्रमः । सर्वत्र विजयं-- सर्वतन्त्रेषु परवादिविजयं, सर्वासु सभासु विजयं वा । फलति -- निष्पादयति । अतो विजयप्रदत्वात्कीर्तिकरत्वमुपपन्नमिति भावः श्रीशब्दः - पूज्यत्वार्थः । तेन अधीत्य गौतमीं विद्याम् इत्युक्तानिष्टविरहोऽप्यभिप्रेतः ।।
	अव. - सर्वमिदमभ्युपेत्यवादरूपम् । परमार्थतस्तु श्रीभाष्यपरिश्रमशालिनोऽग्रे परवादिसंभवस्यैवाभावात्केयं कथेत्याह----[य इत्यादि]
(मू.)	यश्चकार यतिराजभारती -
	चित्तवृत्तिषु परं परिश्रमम् ।
	तस्य वैदिकसदश्शिखामणे-
	रग्रतः क्व परवादिसंभवः ।। 4 ।।
	व्या. -	यः, यतिराजभारत्याः श्रीभाष्यादिरूपायाः चित्तवृत्तिषु तात्पर्येषु । परं परिश्रमं, चकार - कृतवानभूवम्, अकरोद्वा श्रद्धातिशयेन भोग्यतातिशयेन वा, श्रमानवभासात्पारोक्ष्यम् । अत्र भारत्यां श्रमः, तच्चित्तवृत्तौ परिश्रमः, चित्तवृतिषु परः परिश्रम इति विवेकोऽनुसन्धेयः परिचितगहनानः प्रस्नुवीत प्रसादम् इत्युक्तेः । वैदिकानां - भागद्वयात्मकवेदस्वारस्यावलम्बिनां, सदसो - गोष्ठ्याः, शिखामणेः - अभ्यर्हितस्य । तस्य अग्रतः - श्रीभाष्यपरिश्रमशालिनोऽग्रे परवादिनां संभवः क्व - तेषामसंभव एवेत्यर्थः । तथा च विजयप्रदत्वादिवचनमभ्युपेत्यवाद इति भावः । अत्राक्षेपालंकारध्वनिः । आक्षेपस्स्वयमुक्तस्य प्रतिषेधो विचारणादि त्युक्तेः । वेदाभिमानिसरस्वतीशिरोभूषणभूतश्रीभाष्यविदां वेदाध्येतृजनशिरोभूषणत्वं युक्तमिति काव्यलिङ्गं ध्वन्यते । समर्थनीयस्यार्थस्य काव्यलिङ्गं समर्थनमि  त्युक्तेः । अत्र रथोद्धतं वृतम् ।।
	एवं स्वग्रन्थस्य बलनन्मूलकत्वं परवादिभिरप्रकम्प्यत्वं चोक्तमित्युपोद्धातोऽयं वृत्तः ।

(मू.)	[प्रथमाधिकरणे-----4]
	व्या. - अथ ग्रन्थमारभते - प्रथमाधिकरण इति । - शिष्यावधानार्थमिदम् । अत्र पर्वोत्तरपक्षावुच्येते इति शेषः ।
	अव. - साङ्गसशिरस्कवेदाध्ययनवतः कृत्स्नवेदार्थविषय आपातप्रत्ययः कृत्स्नवेदार्थ विचाराधिकारः । तत्राध्ययनक्रमात्कर्मविचारे पूर्वं कृते, तदधीनकर्मास्थिराल्पफलकत्वनिर्णयसहितब्रह्मानन्तस्थिरफलापातप्रत्यय उत्तरभागार्थ- विचाराधिकारः । आपातप्रत्ययश्च संभावितप्रामाण्यो विवक्षित इति सिद्धान्तस्थितिः । तत्र पूर्वपक्षी प्राभाकरः प्रत्यवतिष्ठते । प्रथमव्युत्पत्तिः वृद्धव्यवहारादन्यत्र न संभवति । न हि घटोऽस्तीत्युक्ते प्रवृत्त्यभावे सति तस्य बोधकत्वं ज्ञायते । गामानयेत्यादिशब्द प्रयोगानन्तरं प्रयोज्यप्रवृतिं दृष्ट्वा प्रवृत्तेः कार्यबुद्धिपूर्वकत्वं  जानन् व्युत्पित्सुः अयं शब्दः कार्यरूपार्थबोधकः इति निश्चिनोति । तत्र बहुषु प्रयोगेष्वनु वृत्तशब्दस्यानुवृत्तार्थेन संबन्धं व्यावृत्तशब्दस्य व्यावृत्तार्थेन संबन्धं गृहीत्वा आवापोद्वापमुखेनार्थविशेषैश्शब्दविशेषसंबन्धं निश्चिनोतीति प्रथमव्युत्पत्तिः कार्यार्थ एव । अतः य एव लोकिकास्त एव वैदिकाः  इति न्यायाद्वेदः कार्यपर इति वेदान्तानां परिनिष्पन्नब्रह्मबोधकत्वाभावादापातप्रतीत्यसिद्धिरित्यधिकारिविरहान्नेदं शास्त्रमारम्भणीयमिति ;  तदेतदाह---अन्यत्र व्यवहारत इत्यादिना प्रथमश्लोकेन ।

(मू.)	अन्यत्र व्यवहारतो न भवति व्युत्पत्तिरन्यत्र वा
	कश्चित्कार्यधियः कथं व्यवहरेदित्थं च निश्चीयते ।
	शब्दाः कार्यपरा इति श्रुतिरतस्तत्रैव मानं पुनः 
	प्रमाण्यं कथमश्नुवीत परिनिष्पन्ने परे ब्रह्मणि ।। 5 ।।
	व्या. -	व्यवहारतः - प्रयोज्यप्रयोजकवृद्धकर्तृकोक्तिप्रवृत्तिरूपव्यवहारात् । अन्यत्र [अन्यतः]
	व्युत्पत्तिः आद्यव्युत्पत्तिः,  शक्तिग्रहो न भवति (अन्यतो) न जायते । द्वितीयादिव्युत्पत्तिस्तु कार्यार्थप्रथमव्युत्पत्त्यधीनेति भावः । कश्चिद्वा - कोऽपि वा । कार्यधियोऽन्यत्र - कार्यबुद्ध्यविषये । कथं व्यवहरेत् - कथं शब्द प्रयोगं कुर्यात्, कथं प्रवर्तेत च, न कथमपीत्यर्थः । वा शब्दस्त्वनियतिवाचकः ; प्रयोज्यं प्रयोजकं च 
कश्चित्पदविवक्षितं सूचयति । इत्थं - एवं सति । चकारः, पुत्रस्ते जातः इत्यादीनामन्यथासिद्धिं [बोधयति] (अभिप्रैति) । शब्दाः - सर्वे शब्दाः, कार्यपरा इति निश्चीयते । अतः - य एव लौकिकाः इति न्यायेन । तत्रैव-कार्य एव । मानं - प्रमाणभूता । श्रुतिः - [नित्यं] नित्यवच्छ्रूयमाणशब्दराशिः । परिनिष्पन्ने कार्यानात्मके । परे - चेतनाचेतनविलक्षणे । ब्रह्मणि पुनः - ब्रह्मणि तु । प्रमाण्यं - बोधकत्वम् । कथमश्नुवीत कथं प्राप्नुयात् । परिनिष्पन्न इत्यनेन, कार्यरूपत्वाभावात् तत्र प्रमाण्यं नास्तीत्युक्तम् । पर इति प्रत्यगात्मवत् कर्तृत्वेन कर्मविधिशेषत्वविरहान्न तत्र प्रमाण्यमित्युक्तम् । (तु शब्देन)---(त्वर्थकपुनश्शब्देन) ध्येयसत्यतानिश्चायकाभावान्न ध्यानविधिशेषत्वेन प्रामाण्यमित्युक्तम् । अतो न केनापि प्रकारेण तत्र प्रामाण्यमित्यर्थः ।।

(मू.) - अत्रोत्तरम् ।
	अव. - सिद्धान्तं वक्तुमुपक्रमते ---अत्रोत्तरमिति ।
	व्या. - (वदामीतिशेषः) अस्मिन् पूर्वपक्षे उत्तरपक्षं वदामीत्यर्थः ।
	यादृच्छिकव्युत्पत्तिः बुद्धिपूर्वकव्युत्पत्तिरिति व्युत्पत्तिद्वयमस्ति । तत्राद्या प्रयोज्यप्रयोजकव्यापारदर्शनाधीना । द्वितीया तु पित्रादिशिक्षाधीना । तत्र यादृच्छिक्येव व्युत्पत्तिर्न बुद्धिपूर्विकाप्यस्तीति पूर्वपक्षिणोऽभिमानः । तदभ्युपेत्य (यादृच्छिकव्युत्पत्तिस्सिद्धार्थेऽपि) (यादृच्छिकव्युत्पत्तावपि सिद्धार्थे व्युत्पत्तिः) अस्तीत्याह---य इत्यादिना ।

(मू.)	यः प्राबोधि परेहयापवरके दण्डः स्थितो बोध्यतां 
	चैत्रायेति स तस्य बोधनसमुद्युक्तो यदूचे वचः ।
	एतच्चेष्टितभेदवित्तदितरो मूको यथाकर्णयन्
	बालः खल्विदमस्य बोधकमिति व्युत्पत्तिमभ्यस्यति ।। 6 ।।
	व्या. - परस्य - पुरुषान्तरस्य, ईहया - हस्तादिचेष्टया, कर्त्र्या । यः - पुरुषः, कर्म । अपवरके स्थितो दण्डश्चैत्राय बोध्यतामिति [प्राबोधि] प्रबोधितः । अपवरके - गृहैकदेशे । ज्ञापनीयस्य ज्ञानशेषित्वविवक्षया चैत्राय इति चतुर्थी । सः - प्रबोधितः पुरुषः । तस्य - चैत्रस्य । बोधने - अपवरकस्थितदण्डबोधने, समुद्युक्तस्सन् - चैत्रसमीपं गतस्सन् 
। यद्वचः - अपवरके दण्डोऽस्तीत्याकारिकां यां गिरम् । ऊचे - अब्रवीत् । (ब्रुवो वचिः इति वचेस्त्रित्वादात्मनेपदम्) । मूको यथा - मूक इव एतच्चेष्टितभेदवित्  पूर्वोक्तहस्तादिचेष्टादर्शी । इतरो बालः - बोध्यबोधक [प्रेरक] (बोधयितृ) पुरुषत्रयव्यतिरिक्तो व्युत्पित्सुः । तदाकर्णयन् - तां गिरं श्रृण्वन् सन् । इदम्---अपवरके दण्डोऽस्तीति वाक्यम् । अस्य अपवरकस्थिंतदण्डस्य । बोधकमिति व्युत्पत्तिं - (शक्त्यधीन) शाब्दबोधजनकत्वग्रहम् । अभ्यस्यति - (आद्यावगतिविषयीकरोति), आवर्तयतीति (वा) । खलु प्रसिद्धौ । अत्र [मूको यथेत्यनेन] (त्रिकवदित्यनेन) शब्दनिरपेक्षं तत्तदर्थज्ञानं चेष्टादिना संभवतीति [किं पुनस्सिद्धपरवाक्येनेति] दर्शितम् । उक्तरीत्या यादृच्छिकव्युत्पत्तावपि सिद्धवस्तुनि शक्तिग्रहसंभवात् कार्यार्थ एव व्युत्पत्तिरिति निर्बन्धो निर्निबन्धन इति भावः । पूर्वत्रात्र च शार्दूलविक्रीडितं वृत्तम् ।। 6 ।।

	अव. -	वस्तुतस्तु बुद्धिपूर्वकव्युत्पत्तिरप्यस्त्येवेति सिद्धवस्तुनि शब्दशक्तिग्रहो निर्बाध एवेत्याह - (अङ्गुल्येत्यादि)
(मू.)	अङ्गुल्या निर्दिशद्भिर्घटमुखमखिलं वस्तु तत्तद्ब्रुवद्भि 			स्तच्छब्दांस्तद्विभक्तीरपि च तदुचिते गोचरे पूर्ववृद्धैः । 			पित्राद्यैश्शिक्ष्यमाणाश्शिशव इह मुहुस्स्वात्मनां तत्तदर्थ 
	ज्ञानं तच्छब्दमात्रश्रवणत उदितं प्रेक्ष्य जानन्ति शक्तिम् ।। 7 ।।
	व्या. -	इह - जगति । अङ्गुल्या, घटमुखं---घटो मुखे अग्रे उपरिष्टादिति यावत् यस्य तत् तथोक्तम् । तत्तत् - ससंबन्धिकमसंबन्धिकं च । ससंबन्धिकस्य प्राथम्यसिद्ध्यर्थं व्यधिकरणबहुव्रीह्याश्रयणं, मुखशब्दस्य उपरिष्टादर्थकत्वाश्रयणं च । वस्तु - कर्म । निर्दिशद्भिः - उपक्षिपद्भिः । तच्छब्दान् - अम्बादि वाचकससंबन्धिशब्दान्, घटादिवाचकासंबन्धिशब्दांश्च । तद्विभक्तीरपि - योग्यक्रियाकारकविशेषबोधिका द्वितीयादिविभक्तीश्च । तदुचिते - ततच्छब्दोचिते तत्तच्छब्दनिरूपितशक्तिप्रमाविषये । गोचरे - अर्थे, मात्रादिघटाद्यर्थे ।  ब्रुवद्भिः - उच्चारयद्भिः । पूर्ववृद्धैः - एवमेव स्वयमपि शिक्षितैः पित्राद्यैः । आद्यपदेन मातृमातुलादिपरिग्रहः । शिक्ष्यमाणाः - तैस्तैश्शब्दैस्तेषु तेष्वर्थेषूत्पाद्यमानज्ञानाः । शिशवः - बालाः । तच्छब्दमात्रस्य - कृत्स्नस्याम्बादिशब्दस्य, श्रवणतः - श्रवणात् । मुहुः - नियमेन । उदितं - जातम् । स्वात्मनां तत्तदर्थज्ञानं - 
अम्बादिघटाद्यर्थविषयकस्मृतिम् । प्रेक्ष्य - दृष्ट्वा, अनुभूय । प्रशब्देन शब्दार्थयोस्संबन्धान्तरादर्शनं संकेतयितृपुरुषाज्ञानं च विवक्षितम् । शक्तिं जानन्ति - निश्चिन्वन्ति ।। अयमर्थः - बाला हि मातापितृप्रभृतिभिः शब्दार्थसंबन्धबोधनाय प्रवृत्तैरम्बातातमातुलादीन् घटार्दीश्च अङ्गुल्या निर्दिश्य एनमवेहि इदमवधारय इति तत्तच्छब्दैस्ततदर्थेषु बहुशः शिक्षिताः शनैश्शनैस्तत्तदर्थेषु स्वात्मनां बोधोत्पत्तिमनुभवन्तो धूमवह्न्योरिव बोध्यबोधकभावनिर्वाहकसंबन्धमाकाङ्क्षमाणाः तादृशानुगतानतिप्रसक्तसंबन्धान्तरमलभमानास्संकेतयितृपुरुषानजानन्तश्शब्दार्थयोस्संबन्धं शक्तिमेव निश्चिन्वन्ति इति ।।
	अत्र निर्दिशद्भिरित्यादिवर्तमानेन, यावदङ्गुळीनिर्देशशब्दप्रयोगसाहचर्यदर्शन- जनितवासनाभूयस्त्वेन स्वयमेव तत्तदर्थेषु ततच्छब्दान् प्रयोक्तुमर्थमात्रदर्शनेन शब्दं स्मर्तुं शब्दमात्रश्रवणेन अर्थं स्मर्तुं च शिशवः क्षमा भवन्ति तावदिति सूच्यते । पूर्ववृद्धैरिति, भ्रमाद्यभावस्सूच्यते । पित्राद्यैरित्यनुपेक्षकत्वं सूच्यते । (तत्तदिति) ससंबन्धिशब्दानामसंबन्धिशब्दव्युत्पत्त्यपेक्षया व्युत्पत्तिप्राथम्यं घटमुखशब्देन सूच्यते । इदं च कंचित्प्रतिपितुरन्यं प्रत्यतथात्वाद्यादृच्छिकव्युत्पत्तावसंभवि । तच्छब्दमात्रेति कात्स्नर्योक्त्या शिक्षितेषु शब्देषु न कस्याप्यबोधकत्वमिति व्यज्यते । अवधारणे वा मात्रशब्दः शब्दादन्येनानुत्पत्तिमाह । एवं च बुद्धिपूर्वकव्युत्पत्तेर्दुरपह्नवत्वात्सिद्धवस्तुनि शक्तिनिश्चयेनापातप्रतीतिसंभवादिदं शास्त्रमारम्भणीयमिति तात्पर्यम् । स्त्रग्धरावृत्तम् ।। 7 ।।

	अव. - जन्माद्यधिकरणं प्रस्तौति ----- अथ जन्माद्यधिकरणमिति ।
(मू.)	अथ जन्माद्यधिकरणम् ।
	अव. - प्रथमाधिकरणे व्युत्पत्त्यभावः परिहृतः । अत्र प्रतिपत्तिदौस्थ्यं परिह्रियते । कारणत्वस्य विशेषणतया लक्षणत्वे विशेष्यब्रह्मनानात्वप्रसंगात्, उपलक्षणतया तत्त्वे चोपलक्ष्याकाराभावाज्जन्मादिकारणत्वं ब्रह्मलक्षणं न भवतीति पूर्वपक्षे - खण्डतादेर्विरुद्धविशेषणस्य विशेष्यभेदापादकत्वेऽप्यविरुद्धविशेषणस्य श्यामतादेर्विशेष्यभेदकत्वविरहेण विशेष्यनानात्वाप्रसक्त्या जन्मादीनां विशेषणतया लक्षणत्वं संभवति, निरतिशय ब्रह्मत्वस्योपलक्ष्याकारत्वसंभवादुपलक्षणतयापि तेषां लक्षणत्वं संभवतीति, (लक्षणविरहात्) [लक्षणविरहप्रयुक्त़] प्रतिपत्तिदौस्थ्यपरिहारसिद्धान्तमभिप्रयन् 
लक्षणवाक्यव्याख्यानभूतजन्मादिसूत्र- व्याख्यानात्मकभाष्यवाक्येष्वचिन्त्येत्यादिविस्तरस्य  हेतुं प्रयोजनं च श्लोकद्वयेनाह --भूतानीत्यादिना, अस्येत्युद्दिश्य सौत्रमित्यादिना च ।। 

(मू.) 	भूतानीत्यादिना, अस्येत्युद्दिश्य सौत्रमित्यादिना च ।।
	भृतानीति पदेन वस्त्ववगतौ सत्यामिमानीति य-
	द्गायन्त्यामखिलेश्वरोऽगणि जगज्जन्मादिभिर्लक्षणैः ।
	तेनादर्शि विचित्रतैव जगतस्सृज्यस्य तेनापि त -
	त्स्रष्टुर्ब्रह्मण उज्ज्वला गुणगणा जिज्ञास्यताहेतवः ।। 8 ।।
	व्या. -	अत्र, यतो वा इमानीत्यादिलक्षणवाक्ये इत्यादिः । यतो वेत्यादिवाक्ये, वस्त्ववगतौ - कार्यवर्गविषयकशाब्दबोधे । भूतानीति पदेन सत्यां - भूतानीत्यनेन जातेऽपि । इमानीति गायन्त्याम् - [इदम्पदप्रयोगवत्यां भृगुवल्ल्यामिति शेषः] (मिदमुक्ताविति शेषः । इमानीति श्रूयमाण इदंशब्दे) जगज्जन्मादिभिः - आदिपदेन स्थितिलयावुच्येते । लक्षणैः असाधारणधर्मैः  । अखिलेश्वरः - पतिं विश्वस्य इत्युक्तो भगवान् । अगणि - अलक्षीति यत् तेन सृज्यस्य जगतो विचित्रता - उच्चावचप्रकारकत्वम् । अदर्श्ये अबोध्यतैव । यद्वा विचित्रतैवाबोध्यत न त्वाभासता । तेनापीत्यादि । तेन - जगद्वैचित्र्येण । तत्स्रष्टुः - विचित्रजगत्कारणभूतस्य । ब्रह्मणः । जिज्ञास्यतायाः - उपास्यताप्रयुक्तविचार्यतायाः, हेतवः - तत्प्रयोजकप्राप्यतोपपादनेन प्रयोजकाः । उज्ज्वलाः - सामान्यविशेषोत्सर्गापवादोपक्रमनयैर्निषेधवाक्यानामन्यपरत्वोपपादनेन निर्विघाततया श्रुतिषु प्रतीयमानाः  गुणगणाः -  ज्ञानशक्तयादिगुणानां, गणाः - समूहाः । [अदर्शिषत] अबोध्यन्त । अनुषक्तस्यादर्शीत्यस्य बहुवचनान्ततया विपरिणामः । कारणत्व श्रुत्यर्थापत्त्या गुणानामाक्षेपादिति भावः ।।
	अत्र वस्तुपदेन, श्रुतिगतभूतपदं भवनक्रियायोगिपरं न प्राणिमात्रपरमिति सूचितम् । लक्षणैरिति सिद्धवन्निर्देशात् पूर्वोक्तपूर्वपक्षसिद्धान्तावपि सूचितौ । लक्षणभूतैर्जन्मादिभिः इत्यन्वयात्समुदायो लक्षणमिति सूचितत्वान्निरतिशयबृहत्त्वसिद्धिः विचित्रता अदर्श्येव इति योजनया, अत्यन्तायोगव्यवच्छेदः प्रतीयते । अयोगस्य च प्रसक्तिरुद्देश्यविशेषणस्य [ग्रहैकत्वाधिकरणन्यायेना] (ग्रहाधिकरणोक्तन्यायेना) विवक्षितत्वान्नेदंपदेन विचित्रताबोधसंभव 
इति । तद्व्यवच्छेदश्च ग्रहैकत्वादेः प्रापकवाक्यविरोधिनरुत्यागेऽपि तदविरोधिनोऽष्टवर्षत्वादेर्न त्याग इति प्रकृते सृज्यवैचित्र्यस्य प्रापकवाक्यसिद्धत्वान्न तत्त्याग इति । जिज्ञास्यताहेतव इति तु, तद्ब्रह्म तद्विजिज्ञासस्वेति द्वितीयतत्पदार्थः, मुमुक्षूपास्यत्वेन प्रकृतं हि तच्छब्दार्थ इत्युक्तत्वात् । अतः [तद्] विजिज्ञासस्व इति न विचारस्य उपासनस्य वा विधिः इत्यनेन विरोधो नास्तीति मन्तव्यम् । जगत इति, सौत्रैकवचनमनुसृत्योक्तम् । अखिलेश्वर इति च, भृगुवल्लीस्थलक्षणवाक्यैकवाक्यसत्यादिवाक्यस्थद्वितीयान्तानन्त- पदयोगरूढ्यर्थनिर्देश इति ।। 8 ।।
	अव. -	यतो वेत्यत्रस्थेमानीत्यस्य, तन्मूलकस्य सौत्रस्यास्येति पदस्य च प्रयोजनकथनार्थं (इदं) [अचिन्त्येत्यादि भाष्यम्] । अयमर्थः - भूतशब्देन कार्यवर्गेऽभिहितेऽपि इमानीति पदं, कार्यवर्गस्य धर्मिग्राहकप्रमाणसिद्धाकारविशेषपरं ; न तु जगत आभासतापरम् । ब्रह्मणो जिज्ञास्यतानुपयोगित्वात् । वैचित्र्यपरमिमानीति पदमीदृशकार्यनिष्पादनानुगुणगुणोत्कर्षं ब्रह्मेति ज्ञापनार्थम् । श्रुतिवाक्यस्थेदंशब्देन निर्दिशतः सूत्रकारस्यापीयमेव विवक्षेति भाष्यस्थाचिन्त्येत्यादिविस्तरस्येदमेव मूलमिति, तदिदमाह - अस्येति ।
(मू.)	अस्येत्युद्दिश्य सौत्रं पदमथ तदचिन्त्यादिभाष्यं विवव्रे
	तत्तन्मानप्रसिद्धं जगदभिदधती तद्विचित्रत्वमाह ।
	श्रौती सौत्रीदमुक्तिस्त्विति हृदि निदधत्तत्र चाचेतनांशे
	वैचित्रीमाह पूर्वं पदमथ नियतेत्यादिकं चेतनांशे ।। 9 ।।
	व्या. - ते ते मानेन - प्रमाणेन प्रसिद्धाः - धर्मिप्रतीतिदशायामेव प्रतीयमाना यस्य तत्तथोक्तं, धर्मिग्राहकप्रमाणसिद्धाकारविशेषयुक्तमित्यर्थः । जगत् -  भूतशब्दोक्तकार्यवर्गम्। अभिदधती - शक्त्या बोधयन्ती । जगद्धर्मिग्राहकमानसिद्धाकारयुक्तमभिदधतीत्यन्वयः । श्रौती - यतो वेत्यादिवाक्यस्था । सौत्री - जन्माद्यस्य यत इति सूत्रस्था च । इदमुक्तिः . तुशब्दश्चार्थको भिन्नक्रमेण योज्यः, वैषम्ये वा । तुशब्दो ग्रहैकत्वव्यावृत्तमत्रत्योद्देश्यविशेषणमाह । इदमुक्तिः - इमानीति अस्येति च इदंशब्दः, तस्य - जगतो विचित्रत्वमाहेति हृदि निदधदचिन्त्यादिभाष्यम्, अस्येति सौत्रं पदमुद्दिश्य - व्याख्येयतयोपादाय तद्विवव्रे - व्याचख्यौ । तत्र - भाष्ये, अचिन्त्यविविधविचित्ररचनस्य नियतदेशकालफलभोगब्रह्मादिस्तम्बपर्यन्तक्षेत्रज्ञमिश्रस्य इति 
भाष्यवाक्य इत्यर्थः । पूर्वं पदं - अचिन्त्यविविधविचित्ररचनस्येति पदम् । अचेतनांशे - कार्यवर्गैकदेशेष्वचेतनेषु वैचित्रीमाह । अथ - अनन्तरम् । नियतेत्यादिकं - नियतदेशकालफलभोगब्रह्मादिस्तम्बपर्यन्तक्षेत्रज्ञमिश्रस्येति पदम् । चेतनांशे - कार्यवर्गैकदेशेषु चेतनेषु  वैचित्रीमाह । तदिदमाहुः व्यासपादाः तत्राचिदंशवैचित्र्यमाह अचिन्त्येत्यादिना, अथ चिद्वैचित्र्यमाह नियतेति इति ।। 9 ।।

	अव. - शास्त्रयोनित्वाधिकरणं प्रस्तौति - अथ शास्त्रयोनित्वेति ।
(मू)	अथ शास्त्रयोनित्वाधिकरणम् ।
	अव. - अत्र हि, एकदेशेऽनुवादत्वं बाधश्चांशान्तरे गिराम् इत्येवं प्रत्यवस्थाने वक्तव्यं किञ्चिदुत्तरमिति निमित्तस्य च कर्तुरनुमानसिद्धत्वात्तदंशेऽनुवादत्वं निमित्तोपादानयोर्मिथो भेददर्शनान्निमित्तस्योपादानत्वं बाधितमिति शङ्कायाम्, कर्तुरनुमानसिद्धौ विशेषणविरोधात्, अत्यन्तातीन्द्रियेऽर्थे श्रुतेरेव प्रमाणत्वात्, ऊर्णनाभादौ तयोरैक्यस्य दृष्टत्वाच्च निमित्तोपादानश्रुत्योर्नानुवादत्वबाधाविति, मानान्तरेण ब्रह्मसिद्धिर्निराकृता । तच्छङ्कापरिहारौ पञ्चभिः श्लोकैराह कार्यत्वादित्यादिभिः ।

मू.	कार्यत्वाद्धटवत्सकर्तृ विमतं क्षित्यादिकार्यं च त -
	त्सर्वं सावयवत्वतस्स भगवानाधारसिद्धान्ततः । 
	इत्येतन्न घटेत विश्वजनने यत्कर्तृकालैक्ययोः
	कार्यत्वव्यभिचारिभेदगणनाहेतोर्विरोधोऽथवा ।। 10 ।।
	व्या. -	नैयायिकोऽत्र पूर्वपक्षी सर्वकर्तारमनुमानेन साधयति । विमतं - विवादाध्यासितम् । क्षित्यादि - क्षितिः - मही, आदिपदेन - महीधरादिपरिग्रहः । नानाव्यक्त्यनुगमकं विमतपदम् । खातपूरणादिनिष्पाद्यसंप्रतिपन्नांशव्यवच्छेदपरं वा । सकर्तृ - उपादानाभिज्ञसमर्थकर्तृकम् । कार्यत्वात् कृतिजन्यत्वात् । घटवदिति । सकर्त्रिति कप्रत्ययविरहस्समासान्तविधिरनित्य इति शाब्दिकोक्तेः । एवं कार्यत्वहेतुना क्षित्यादेस्सकर्तृकत्वं साधितम् । अथ हेतोस्स्वरूपासिद्धिं व्युदस्यति । कार्यं चेति - तत् क्षित्यादिकं, कार्यं सावयवत्वतः -  अवयवारब्धत्वात्, घटवदित्यनुषज्यते । चकारेण, महत्त्वे सति क्रियावत्त्वं, महत्त्वे सति मूर्तत्वं च हेत्वन्तरं गृह्यते । ननु भवतु कर्तुस्सिद्धिः, 
ईश्वरसिद्धेः किमायातम् इत्यत्राह - स भगवानिति । सः - कर्ता, भगवान् - नित्यज्ञानादिमानीश्वरस्सिध्यति । कुत इत्यत्राह - आधारसिद्धान्ततः - अधिकरणसिद्धान्ताद्धेतोः, पक्षधर्मताबलात् नित्यज्ञानादि- सिद्धिरित्यर्थः । आधारसिद्धान्तो नाम, सिद्धान्तपदार्थप्रभेदः । सर्वतन्त्रप्रतितन्त्राभ्युप- गमाधारसिद्धान्तभेदाच्चतुर्धा सिद्धान्त इत्युक्तत्वात् । तत्र त्रय्यन्तविदां सिद्धान्तत्रयमभिमतम् । वैशेषिकस्य तु तुरीयोऽपि । तदुक्तं न्यायपरिशुद्धौ त्रिविधस्सर्वतन्त्रप्रतितन्त्राभ्युपगमसिद्धान्तभेदात् इति । केचितु - कस्य चित्साधनेऽनुषङ्गसिद्धोऽन्य इति चतुर्धा विभागमाहुः । यथा क्षित्यादेस्सकर्तृकत्व- सिद्धावीश्वरसिद्धिरित्यादि इति च । एवं पूर्वपक्षमुपन्यस्य दूषयितुमुपक्रमते - इत्येतदित्यादिना । इत्येतत् - उक्तप्रकारेण कार्यत्वात्कर्तुरनुमानम् । न घटेत - न घटनार्हम् । कुत इत्यत्राह - यदित्यादि । यत् - यस्मात् । विश्वजनने क्षित्यादिकार्याणमुत्पत्तौ । कर्तृकालैक्ययोः -  एकेन निर्मितत्वरूपकर्त्रैक्ये, एकदा निर्मितत्वरूपकालैक्ये च । कार्यत्वव्यभिचारिभेदगणना -  कार्यत्वरूपहेतोः, व्यभिचारिभेदयोस्साधारणासाधारणानैकान्त्ययोः, गणना - द्वित्वेनेयत्तानिर्णयः । कार्यत्वमित्यपि पठ्यते । तदा कार्यत्वं व्यभिचारीत्यन्वयः । भेदगणनादिति  च पाठः । भेददर्शनादित्यर्थः । इदं च विरोधेऽन्वेति । अथवा हेतोः - कार्यत्वस्य । विरोधः - अनभिमतबहुत्वसाधकत्वम् । तत एतन्न घटेतेति पूर्वेणान्वयः । अयमर्थः - कार्यत्वेन कर्तुरनुमितावपि एकत्वं न सिध्यति, प्रमाणाभावात् । न च कार्यत्वमेव प्रमाणम् । विकल्पासहत्वात् । किं कार्यत्वमात्रं, उतासंभावितजीवकर्तृकं पक्षासाधारणं कार्यत्वं, किं वा विपुलकार्यत्वम् । प्रथमे साधारणानैकान्त्यं, द्वितीये त्वसाधारणानैकान्त्य, तृतीये विपुलकार्येषु कालदैर्घ्य कर्तृबहुत्वदर्शनाद्विरुद्धत्वं इति । अथवेत्युक्तेस्तृतीयशिरस्यप्यनैकान्त्यमिति सूच्यते । एककर्तृकत्वविरहेऽपि विपुलकार्यत्वदर्शनात् । तदाहुर्व्यासपादाः - यद्वा नैकान्त्यम् इति ।। 10 ।।
	अव. -	अस्तु लाघवादेकत्वसिद्धिरित्यत्राह - (यदित्यादि)
मू.	यत्कल्पनालधिमलालसमानसानां
	कर्त्रैक्यसिद्धिरिति नादरणीयमेतत् ।
	तव्द्याप्तिमेव हि रुणद्धि सकर्तृकत्वं
	किं कल्प्यते लघिमसंपदमीप्समानैः ।। 11 ।।
	व्या. - कल्पनालघिम्नि - कल्पनालाघवतर्के, लालसा -  महानभिलाषो यस्य तत्तथोक्तं मानसं  येषां तेषां नैयायिकानाम् । कुर्तुरैक्यस्य - एकत्वस्य सिद्धिः - लाघवतर्कसहकारेण कर्तृविषयकानुमितिविषयत्वमिति । यत् - मतम् । एतन्नादरणीयम् - तत्सिद्धान्तस्थैरप्यनादरणीयम् । हि यस्मात् । तत् - लाघवम् । तदिति, लाघवसामान्यं परामृश्यते । तल्लाघवम् कर्तृव्याप्तिमेव -  कार्यत्वकर्तृजन्यत्वयोः व्याप्तिमेव । रुणद्धि - (न ग्राह्यति) । लघिमसंपदं - लाघवतर्काख्यसंपदम् ।  ईप्समानैः - आप्तुमिच्छुभिः । सकर्तृकत्वं, किं कल्प्यते - कथं साध्यते । बहुकर्तृकत्वगौरवप्रहाणेन एककर्तृत्वे लाघवलाभवत् तस्यापि प्रहाणेन लाघवलाभे संभवति कथं स हीयते, श्रेयसि केन तृप्यत इति न्यायादित्यर्थः ।।
	अयं भावः - क्वचित् समवाय्यसमवायिनिमित्तरूपकारणत्रयसापेक्षोत्पत्ति- कत्वदर्शनात्, क्वचिच्च निमित्तमात्रापेक्षोत्पत्तिकत्वदर्शनात्, कार्यमात्रे, कारणेयत्तानियमादर्शनेन, अन्यत्र कार्योपधायककारणसंख्यापेक्षया स्वल्पसंख्याककारणैरेव कार्योदयस्य लाघवपक्षपातिन्या बुद्धेस्स्वतो लिप्सितत्वेन, अङ्कुरादौ कर्तुरदर्शनेन च, तमन्तरेणैवादृष्टसमावहितैस्तैरेव हेतुभिः कार्योदयनिश्चयसंभवेन, कर्तृत्वकार्यत्वाभ्यां कार्यकारणभावासिद्ध्या कार्यत्वसकर्तृकत्वयोर्व्याप्त्यसिद्धिः । किंच घटादिकार्येषु घटत्वादिजात्यवच्छेदकलाघवमूलकतया नानाकार्यकारणभावस्यैव प्रामाणिकतया तुल्यशरीरतायामेव सामान्यविशेषन्यायावतारेण कर्तृत्वकार्यत्वाभ्यां कार्यकारणभावासिद्ध्या, नोक्तव्याप्तिसिद्धिरिति ।
	उक्तं च न्यायपरिशुद्धौ तुल्यं सर्ववित्कर्तृपूर्वकत्वसाधनेऽपि तमन्तरेणापि तैस्तैरेव हेतुभिरदृष्टसहकृतैस्तत्तत्कार्योदयसंभवात् इति । शारीरकसारेऽप्युक्तं लाघवात्स्यादकर्तृकम् इति । व्याप्तिमेवेत्येवकारेण, वृद्धिमिच्छतो मूलहानिः इति न्यायस्सूचितः । लघिमसंपदित्युक्त्या चाणिमाद्यन्तर्भूतलघिमाख्यसंपत्प्रतीतेः पाशुपतनिरासोऽप्यत्र गम्यते । तेऽपि ह्यनुमानेनेश्वरं साधयन्ति । अत एव तन्निरासकसौत्रयुक्तीनामत्राकृष्य भाष्येऽप्युपन्यास इति ध्येयम् ।। 11 ।।

	अव. - घटादौ दृष्टानुसारेण क्षित्यादेस्सकर्तृकत्वसाधने, तद्वदेव सत्त्वादिगुणयुक्त कर्मवश्यशरीरिकर्तृकत्वसिद्धिप्रसङ्गः ; क्षित्यादेर्युगपदुत्पत्तिलया- सिद्धिप्रसङ्गश्च । यदि 
दृष्टानुगुण्यानादरः ; तर्हि क्षित्यादेस्सावयवत्वेऽपि नित्यत्वादिकं कल्प्यताम् । अथ दर्शनानुगुण्यविरहपराहतं तदिति चेत्कर्तुरपि सत्त्वादिगुणविरहादिकं दर्शनानुगुण्यविरहपराहतमिति नानुमानादीश्वरसिद्धिरिति । इममर्थे संग्रहविस्ताराभ्यां श्लोकत्रयेणाह - [क्ष्मादावित्यादि]
(मू.)	क्ष्मादावंशिनि कारणान्तरगणे यत्नेऽप्यदृष्टे तनौ
	पक्षे दृष्टविरूपतास्त्वपरधा कल्प्या न कर्तर्यपि ।
	सेयं न्यायपथप्रहीणयुगपत्सर्गक्षयौ नेक्षितौ
	सर्वस्येह न कल्पनापरिकरस्तन्नानुमेयः परः ।। 12 ।।
	क्ष्मादौ - महीमहीधरादौ । अंशिनि - सावयवे वस्तुनि, पक्षे । कारणान्तरगणे - अङ्कुरादिनिरूपितकारणसमूहात्मके, पक्षे । यत्ने - यत्नात्मके, पक्षे । अदृष्टे - अदृष्टात्मके, पक्षे । तनावपि - शरीरात्मके पक्षे च । दृष्टविरूपतास्तु - उत्तरश्लोके वक्ष्यमाणप्रकारेण नित्यत्वकर्तृनिरपेक्षव्यापारकत्व- ज्ञानचिकीर्षानिरपेक्षत्वकार्यविधानसमर्थत्वम् । विप्रकृष्टत्वादृश्यत्वादिकल्पनादिभिः दर्शनानुगुण्यप्रहाणमापतति । अपरधा - दृष्टवैरूप्यस्य जिहासितत्वे । कर्तर्यपि - कार्यत्वहेतुना सिषाधयिषिते कर्तर्यपि । सेयं - दृष्टविरूपता, सत्त्वादिगुणाद्यंशे दर्शनानुगुण्यप्रहाणम् । न कल्प्या - न कल्पनीयम् । किं च सर्वस्य - क्षित्यादेः कार्यजातस्य । न्यायपथप्रहीणौ - अनुमानसरणेर्भ्रष्टौ  अनुमानाविषयभूतौ, श्रुत्यैकसमधिगम्यौ । युगपत्सर्गक्षयौ - एककालसृष्टिसंहारौ । नैक्षितौ - न दृष्टौ । दृष्टानुगुण्यानुसरणे तयोः क्रमिकत्वप्रसंगः । तदभावे दृष्टवैरूपस्य प्रसंगश्च । इह - ईश्वरादिविषये । कल्पनायाः - अनुमितेः, परिकरः - सामग्री । (नास्तीति यत् । [नेत्यर्थः] तत् - तस्मात् । परः - सर्वकर्ता । नानुमेयः - अनुमानेन न सिध्यतीत्यर्थः ।। 12 ।।	

	अव. -	संग्रहेणोक्तं विस्तरेण द्वाभ्यामाह -- नित्यं क्षित्यादीत्यादिना, दृष्टानुगुण्येत्यादिना च -
(मू.)	नित्यं क्षित्यादि सांशं भवदपि घटतां कारणानां परेषां
	व्यापारः कर्त्रपेक्षाविधुर इति भवत्वस्य कर्तुः प्रयत्ने । 
	नापेक्ष्ये धीचिकीर्षे तनुभृत इह चादृष्टमीष्टे विधातुं
	कार्यं देही दवीयानपि सृजतु जगद्वर्ष्म दृश्येतरद्वा ।। 13 ।।
	व्या. -	सांशं  भवदपि - सावयवमपि । क्षित्यादि, नित्यं घटतां नित्यं स्यात् । प्रसिद्धकर्तृकभिन्नत्वादिति शेषः । सावयवत्वमस्तु कार्यत्वं मास्त्वित्यप्रयोजकत्वं वा । परेषां कारणानां - क्षित्यादिजनकहेतूनाम् । परत्वमिह घटादिकारणापेक्षया । व्यापारः कर्त्रपेक्षाविधुर इति भवतु - कर्तृनिरपेक्षकार्योत्पादक इति भवतु । कारणत्वमस्तु कर्तृसापेक्षितत्वं मास्त्वित्यप्रयोजकत्वम् । पूर्वतरश्लोकोक्तलाघवतर्काद्वेदम् । अस्य कर्तुः, प्रयत्ने - यत्नोत्पत्तौ । धीचिकीर्षे - ज्ञानमिच्छा च । नापेक्ष्ये - न कारणं भवतु । लाघवादिति शेषः । इह - ईश्वरानुमाने । तनुभृतः - क्षेत्रज्ञस्य अदृष्टं कार्यं विधातुं, ईष्ट इति - समर्थमिति । भवतु - प्रतितर्को भवत्वित्यर्थः । अचेतनत्वाच्चेतनाधिष्ठितावेव धर्माधर्मौ कार्यकरौ वासिवदित्यनुपपन्नम् ; ईश्वरज्ञानप्रयत्नादौ व्यभिचारादिति भावः  । देही - शरीरी, क्षेत्रज्ञः । दवीयानपि - अत्यन्तविप्रकृष्टोऽपि । दूरशब्दादियसुनि द्वादेशः । जगत् - अङ्कुरादिकम् । सृजतु - संकल्पादिना [सृजतु] । विषादिहरणवत्तदुपपत्तिरिति भावः । [वा] यद्वा वर्ष्म - शरीरं, स्रष्टुश्शरीरम् । दृश्येतरत्, अस्तु - पिशाचसिद्धादिशरीरददृश्यमस्तु । न तावता योग्यानुपलब्धिरिति भावः ।। 13 ।।

(मू.)	दृष्टानुगुण्यविरहादिह कल्पनाना
	मासामसिद्धिरिति चेदपि कर्तरि स्यात् ।।
	जन्मक्रमेण ददृशे जगतः क्षयो वा
	क्लप्तिश्च दर्शनवशादनयोस्तथा स्यात् ।। 14 ।।
	व्य. - [इह - पूर्वोक्तक्षित्यादिनित्यतादिविषये] दृष्टानुगुण्यविरहात् - दर्शनानुसाराभावात्, प्रत्यक्षविरोधादित्यर्थः । आसां कल्पनानाम् - अनुमितीनां, तर्काणां वा । असिद्धिः - व्याप्त्यभावादिना अनुत्पत्तिः, अप्रामाण्यं वा । भवति चेत् । कर्तर्यपि - सिषाधयिषिते कर्तरि च । असिद्धिः स्यात् - सत्त्वादिशून्यत्वाकर्मवश्यत्वादिविषयकानुमित्यसिद्धिःस्यात् । किंच, जगतः, जन्म - उत्पत्तिः । क्रमेण ददृसे  दृष्टम् । दृशेः कर्मणि लिट् । जगत इति  घटादिकं विवक्षितम् । क्षयो वा - लयश्च । क्रमेण ददृशे । अनयोः - जगज्जन्मक्षययोः । क्लृप्तिः - अनुमितिः । 
तथा स्यात् - क्रमविषयिणी स्यात् । न [चा] (वा) स्माकं तदभिमतमित्यर्थः ।। 14 ।।

मू. - [अथ समन्वयाधिकरणम्] ।
	अव. -	समन्वयाधिकरणं प्रस्तौति (तत्तु समन्वयादिति) । तत्र सिद्धरूपस्य ब्रह्मणः प्रवृत्तिनिवृत्त्यन्वयविरहेण बुभुत्सितग्राहकशास्त्रप्रतिपाद्यत्वं न संभवतीत्याशंक्यस्वतः पुरुषार्थभूतस्य अनवधिकातिशयानन्दरूपस्य ब्रह्मणः शास्त्रप्रतिपाद्यत्वं संभवतीति समर्थ्यते । तदाह - [धिगित्यादि]

मू.	धिक् कौमारिलदर्शनव्यसनिनः प्राभाकरप्रक्रिया-
	विक्रन्तानपि हन्त नाथविधुरं विश्वं जगज्जल्पतः ।
	दूरे कारणदोषबाधकधियोर्नाथे पुमर्थे स्वतः
	प्रामाण्यं	 न कथं भजन्ति विधिवन्मन्त्रार्थवादोक्तयः ।। 15 ।।
	व्या. - कौमारिलदर्शने - भाट्टप्रक्रियायां, व्यसनिनः - दुर्निर्वाहार्थनिर्वहण परिश्रमशालिनः । धिक् - ते निन्द्याः । प्राभाकरप्रक्रियायां, विक्रान्तानपि निर्विघातगतीनपि । धिक् - ते पि निन्द्याः । कुत इत्यत्राह - विश्वं जगत्, नाथविधुरं - अनाथम् । जल्पतः - असंगतभाषणेन ब्रुवतः । प्रवृत्तिनिवृत्तिपरतयैव शास्त्रस्य प्रामाण्याद्ब्रह्मणश्चातद्रूपत्वान्न तस्य शास्त्रप्रतिपाद्यत्वम्; वेदान्तास्तु कर्मसु कर्तृभूतात्मप्रतिपादनेन कर्मविधिशेषतयैव प्रामाण्यं भजन्त इति तैरुक्तम् । तद्दूषति - धिगिति ।
	तेषामुभयेषामपि अभ्युपगमान्तरेषु मिथो विरोधे सत्यपि ईश्वरापलापे कथं संवाद इति उपालम्भो हन्त इत्यनेन व्यज्यते । क्षणभङ्गिनः कर्मणो भाविस्वर्गसाधनत्वानुपपत्त्याऽपूर्वं कल्पयन्तः, कथमचेतनस्य तस्य फलप्रदत्वानुपपत्त्या नेश्वरं कल्पयन्ति ; श्रुतं वा तदपलपन्ति ; कथं वा ।
	आत्मसिद्ध्यनुकूलस्य नियोज्यस्य प्रसिद्धये ।
	कुर्वत्स्वर्गादिकमपि प्रधानं कार्यमेव नः ।।
	इत्युक्तरीत्या प्रथममनन्यार्थतया प्रतिपन्नस्य कार्यस्य तन्निर्वाहाय स्वर्गाद्यर्थत्वं वदन्तः, सर्वप्रधानं सर्वशेषिणं सर्ववेदान्तवेद्यं जगन्नाथमपलपन्तीति, जल्पत इति पदेन व्यज्यते ।
	सिद्धान्तमाह - दूर इति । कारणदोषस्य - भ्रमप्रमादविप्रलम्भात्मककारण- दोषस्य, बाधकधियः - नेदमितिबाधबुद्धेश्च । दूरे - विप्रकृष्टाः । मन्त्राः मन्त्रणादि- लक्षणलक्षिताः, मन्त्रत्वेन प्रसिद्धा वा, अर्थवादाः - पुराकल्पसरूपा भूतार्थप्रति पादकांशाः, उक्तयः - एवंरूपवेदान्तवाक्यानि सत्यं ज्ञानं सदेव सोम्य  इत्यादीनि । विधिवत् - विधिनातुल्यम् । इदं पूर्वोत्तरान्वयि । स्वतः पुमर्थे - पुरुषार्थसाधनत्वेन विनापि पुरुषार्थभूते । नाथे -  जगच्छेषिणि । प्रामाण्यं कथं न भजन्ति । भजन्त्येवेत्यर्थः ।।
	तव गृहे निधिरस्ति इति वाक्यस्येवानवधिकातिशयानन्दरूपब्रह्मप्रतिपादकस्य वेदान्तस्य पुरुषार्थपरत्वात्प्रामाण्यं निर्बाधम् । विधेरपि पुरुषार्थपरत्वेनैव हि प्रामाण्यम् । न चार्थसत्यत्वानिश्चयः । नित्यनिर्दोषापौरुषेयत्वसाम्याद्विधिवदेव तन्निश्चयात् । स्वतः पुमर्थ इति प्रवृत्तिनिवृत्तिव्यावृत्तिरुच्यते । पुरुषार्थसाधनत्वेन हि तयोः शास्त्रविषयत्वम् । पुरुषार्थरूपतया तु शास्त्रविषयत्वं कैमुतिकन्यायसिद्धम् । किंच, विध्यपेक्षितफलतया फलप्रदत्वेन च ब्रह्मणः शास्त्रप्रतिपाद्यत्वं निर्बाधमिति पुमर्थे नाथ इत्याभ्यां सूचितम् ।। 15 ।।

	अव. - एवं चतुस्सूत्री व्याख्याता । सा हि शास्त्रारम्भसिद्ध्यर्था । ईक्षतेर्नाशब्दम् इत्यादि च शास्त्रम् । तत्र ईक्षत्यधिकरणाद्यर्थानां भाष्यादिषु स्फुटतरत्वादस्फुटार्थानां केषांचित् स्फुटप्रतिपत्तये (तत्र श्लोकादुच्यन्ते) [श्लोका उच्यन्ते] तत्र च ईक्षत्यधिकरणगुणसूत्रे प्रतिज्ञाविरोधात् इत्यत्र विषयभूतस्यादेशशब्दस्य परोक्तमर्थं प्रतिक्षिपन् स्वसिद्धान्ताभिमतमाह द्वाभ्याम् - तत्र परोक्तमर्थमनुवदति प्रथमेन -
मू.	छान्दोग्ये केचिदाहुर्दिशतिरुततमादेशमप्राक्ष्य इत्य-
	त्राङ्पूर्वस्तूपदेशं प्रकटयति सतो न प्रशास्तिं घञन्तः ।
	नो कर्तर्यस्ति कर्मण्यगणिघञिहसत्कर्तृशास्तौ न कर्म
	स्यात्स्यात्कर्मोपदेशे तदिदमुदितमादेशवाचोपदेश्यम् ।। 16 ।।

	व्या. -	केचिदाहुः - मृषावादिनो वदन्ति । किमित्यत्राह - छोन्दोग्य इत्यादि । छान्दोग्ये - छन्दोगानामाम्नाये । छन्दोगौक्थिक इत्यादिना ञ्यप्रत्ययः । उत तमादेशमप्राक्ष्य इत्यत्र, आङ्पूर्वः, घञन्तस्तु घञ्प्रत्ययान्तश्च । दिशतिः धातुः । सतः 
- सद्विद्यास्थसच्छब्दवाच्यब्रह्मणः । उपदेशं - तत्कर्मकमज्ञात- ज्ञापनम् । प्रकटयति - प्रतिपादयति । प्रशास्तिं - प्रशासनम् । बाहुळकाच्छासेश्शास्तिः राजदण्ड इति वैयाकरणाः । यमो वैवस्वतो राजा इति भगवन्नियमनमपि हि राजदण्डः । न प्रकटयति । कुत इत्यत्राह - घ़ञन्त इति । इदं च हेत्वर्थगर्भम् । तदाह - नो कर्तरीति । घञ््प्रत्ययः कर्तरि नास्ति अकर्तरि च  इत्युक्तेः ।  घञ््कर्मण्यगणि - कर्मार्थे विहितः कारक इत्युक्तेः । यद्यपि संज्ञायामित्युक्तेः कर्मण्यसंज्ञायां घञ््दुर्लभः ;  तथापि बहुळग्रहणादसंज्ञायामपि घञ् सुलभः । को भवता लाभो लब्धः । अपरं लाभं स्वाभिधेयापेक्षाविधिनियमस्संबन्ध- मनुवर्तिष्यते एकः पाकः पुटपाकप्रतीकाश इत्यादिप्रयोगात् । इह - बुद्धिस्थभवत्पक्षे । सत् - सच्छब्दवाच्यं ब्रह्म । शास्तौ - शासने । कर्तृस्यात् - कर्तृत्वार्हम् । कर्म न स्यात् - कर्मत्वानर्हम् । न तस्येशे कुतश्चन इति श्रुतेरित्यर्थः । तत् - तस्मात् । आङुपसृष्टदिशते उपदेशेऽपि प्रयोगात्, घञः कर्मणि प्रयोगप्राचुर्यात् प्रशासनार्थकत्वे ब्रह्मणः प्रशासनकर्मत्वविरहात्, घञ््प्रत्ययस्य च कर्तरि विधानाभावादुपदेश्यत्वस्य च ब्रह्मण्युपपत्तेश्चेत्यर्थः । इदं - सच्छब्दवाच्यं ब्रह्म । आदेशवाचा तमादेशम् इत्यादेशशब्देन । उपदेश्यमुदितं - उपदेश्यत्वेनोक्तमिति केचिदाहुरिति पूर्वेणान्वयः ।।
	अव. तमिममर्थं प्रतिक्षिपन् स्वाभिमतार्थमाह -
(मू)	अत्र ब्रूमः प्रशास्तिं वदति दिशिरसावाङ्मुखो नोपदेशं
	शास्तौ सोऽतिप्रसिद्धो न हि पर इह चापेक्षितार्थप्रसंगः ।
	युक्तोऽसाधारणोक्त्या घञगणिकरणेऽप्यत्र वैवक्षिकत्वं
	शाब्दोक्तं कारकाणां ननु करणतया कर्तरि स्याद्विवक्षा ।। 17 ।।
	व्या. (अत्रेत्यादि) अत्र ब्रूमः -अस्मिन् पूर्वपक्षे सिद्धान्तं ब्रूमः । किमित्यत्राह प्रशास्तिमित्यादि । आङ््मुखः - आङ्पूर्वकः । असौ दिशिः - दिशिधातुः । प्रशास्तिं ---प्रशासनम्, आज्ञाम् । वदति - प्रतिपादयति । आसावाङ्पूर्वो दिशिधातुः, उपदेशं न वदति - उपदेशं न बोधयति । कुत इत्यत्राह - शास्तौ सोऽतिप्रसिद्ध इति । स आङ्पूर्वो दिशिः प्रशासने अतिप्रसिद्ध इत्यर्थः । आङ्पूर्वो दिशिः नियोक्तृप्रयोजनवचनः, उपपूर्वस्तु नियोज्यप्रयोजनवचनः इति न्यासकारोक्तिः । आदिष्टोऽस्मि अदिष्टा रघुपुङ्गवेन इत्यादिप्रयोगाच्चेत्याशयः । न हि पर इति । परे - उपदेशे सः - आदेशशब्दः, न हि प्रसिद्धः । (तस्योपदेशत्वप्रसिद्धिः प्रसिद्धेत्यर्थः) एष आदेश एष उपदेशः इति 
पृथङ्नर्देशादिति भावः । किं च इह - प्रशासितृत्वार्थकत्वे । अपेक्षितार्थप्रसंगः - एकविज्ञानेन सर्व - विज्ञानप्रतिज्ञासिद्ध्यर्थं निमित्तान्तरव्युदासायोपादानस्यैव निमित्तत्वाभिधानम् अपेक्षितमित्यपेक्षितार्थसिद्धिर्भवति । असाधारणस्य - परमात्मासाधारणस्य प्रशासितृत्वस्य, उक्त्या - प्रतिपादनेनायमादेशशब्दः प्रशासने युक्तो भवति । प्रष्टव्यत्वोक्तयैवार्थादुपदेश्यत्वं सिद्धमिति तदुक्तिरनपेक्षितकथनं स्यात्; संसारनिवृत्तिब्रह्मतदुपासनानामुपदेश्यत्वं साधारणमिति तदुक्तिस्साधारणोक्तिश्चस्यादिति भावः । करणेऽपि, घञ् - घञ््प्रत्ययः । अगणि - विहितः । उपदेशेऽजनुनासिकः  इत्यत्र हलश्च इत्यसंज्ञायामपि बहुळग्रहणात्करणे घञ् इति महाभाष्योक्तेरिति भावः । कारकाणां - कर्मादीनाम् । वैवक्षिकत्वं - विवक्षाधीनतत्तत्कारकभावम् । शाब्दैः - वैयाकरणैः, उक्तम् । विवक्षातःकारकविभक्तयो नानाभवन्ति इति तैरुक्तेरिति भावः । नन्वित्यवधारणे । कर्तरि करणतया विवक्षा कारणत्वप्रकारक- बोधनेच्छा । स्यादेव । अकर्तरीति पर्युदासस्तुकर्तृत्वप्रकारकबोधतात्पर्ये घज््प्रत्ययस्य असाधुत्वबोधनार्थ इति भावः ।।
	तदाहुर्व्यासपादाः उपदेशपक्षे प्रकृत्यर्थास्वारस्यं प्रत्ययस्वारस्यं च । प्रशासनपक्षेतु प्रत्ययास्वारस्यं प्रधानभूतप्रकृत्यर्थस्वारस्यमर्थौचित्यं चेति वैषम्यम्; अतः प्रशासितैवादेशशब्दाभिधेय इति स्वीकर्तुं युक्त इति । अत्र वस्तुतः कर्तर्येव कर्तृत्वस्य साधकतमत्वरूपकरणत्वस्य च सत्त्वात् कर्तृत्वाविवक्षया करणत्वमात्रविवक्षायां तत्प्रत्ययः सुलभः । यथा घटादौ घटत्वद्रव्यत्वादेः विवक्षानुसारेण घटादिपदप्रयोगः तद्वदिति, विवक्षातः कारकविभक्तयः  इत्यत्रारोपप्रसक्त्यभावान्नात्र तत्परिहाराय घञः कर्तरि लक्षणा । करणादेः कर्तृत्वविवक्षापि नारोपरूपेति समभिव्याहृततत्क्रियाकारकान्तरानधीनतत्क्रियानु- कूलव्यापारवत्त्वं स्वातन्त्र्यमिति परिष्कुर्वद्भिस्तान्त्रिकैरुक्तम् । न चैवं प्रत्ययास्वारस्याभ्युपगमविरोध इति वाच्यम् । प्रशासनोपदेशयोः प्रयोगे सत्यपि प्रसिद्धिप्राचुर्यात् प्रशासने स्वारस्यं तद्विरहाच्चोपदेशे प्रकृतेरस्वारस्यमितिवत् घञः कर्मकरणयोः प्रयोगेऽपि कर्मणि प्रसिद्धिप्राचुर्यात्स्वारस्यं, करणे तु तद्विरहादस्वारस्यमित्यदोषात् । न चप्रशासनकरणत्वस्य परमात्मतद्ज्ञानसाधारण्यान्नासाधारण्यमिति वाच्यम् । तथाप्युपदेश्यत्वापेक्षया स्यासाधारण्यात् करणान्तरनैरपेक्ष्येण प्रशासनकर्तृत्वे सति प्रशासनकरणत्वस्यासाधारण्याक्षतेश्च । यद्यपि कर्मण्यपि घञ््दुर्लभः तद्विधौ संज्ञायाम् इमित्युक्तेः ; तथा चोपदेशपक्षेऽपि 
प्रत्ययस्वारस्याभावस्तुल्यः ; तथापि प्रसिद्धिप्राचुर्यतद्विरहाभ्यां स्वारस्यास्वारस्ये निर्बाधे । न चैवं बाहुळकात्कर्तर्येव घञाश्रीयतामिति वाच्यम् । कर्मकरणयोः संज्ञायामपि बहुळग्रहणात्, घ़ञुपपादनवत् कर्तरि घञो बाहुळकतया महाभाष्यकारैरनुपपादनात् । न च कारकान्तराणां कर्तृत्वविवक्षोचिता, न तु कर्तुः कारकान्तरविवक्षेति वाच्यम् । आत्मानमात्मना वेत्सि सृजस्यात्मानमात्मना इत्यादौ कर्तुः करणत्वविवक्षेत्युक्तत्वात्, लूयते केदारः स्वयम् इत्यादौ कर्मकर्तुरपि करणत्वविवक्षाकथनात्, प्रेषिते च किलायं क्रियामक्रियां च दृष्ट्वा इति भाष्यव्याख्याने कर्तुंरधिकरणत्वविवक्षया सप्तमीति कैयटेनोक्तत्वाच्च ।।17 ।।

	अव.	आनन्दमयाधिकरणे पुच्छब्रह्मणः प्राधान्यं परोक्तमनुवदति - [षष्ठयेत्यादि]
(मू)	षष्ठ्यान्यत्वमवेदि नैनमवदच्छलोको न चाज्ञातता
	ज्ञातस्यास्य तथापि नावयविता तस्यान्य आत्मा श्रुतः ।
	शोध्यत्वं च विकारवाचकवचस्तद्ब्रह्मपुच्छं भवेन्न-
	त्वानन्दमयः स चान्नमयवत् कोशो बहिः कथ्यते ।। 18 ।।
	व्या. -	अस्य - आनन्दमयस्य । षष्ठ्या - तस्य पुच्छम् इति षष्ठ्या । अन्यत्वं - ब्रह्मान्यत्वम् । अवेदि - श्रोतृभिरज्ञायि, व्यतिरेकषष्ठीस्वारस्यादिति भावः । एनं - पूर्वं ब्रह्मान्यत्व (प्रतियोगित्वे) [नियोगित्वे] नोपात्तमिममानन्दमयम् । श्लोकः - असन्नेव स भवति इति ब्रह्मविषयश्लोकः । नावदत् - न प्रतिपादयामास, अपि तु पुच्छतयोक्तं ब्रह्मैवावददित्यर्थः । ज्ञातस्य - प्रियमोदादिरूपेण लोकविदितस्यानन्दमयस्य, अस्य । अज्ञातता - (सद्भावासद्भाव - ज्ञानांशकौ [अब्रह्मविदोऽसद्भाव] प्रयोजकमज्ञातत्वं न - न भवतीत्यर्थः । तथापि -  यथाकथंचिदज्ञातत्वोपपादनेऽपि । तस्य - निरवयवस्यपरमात्मनः । अवयविता -  शिरःपुच्छाद्यवयववत्ता । न - न भवतीत्यर्थः । तथा च ज्ञातोऽवयवी च आनन्दमयो न परमात्मेत्यर्थः । तस्य आनन्दमयस्य अन्य आत्मा श्रुतः - तस्यैष एव शारीर आत्मा इत्यात्मान्तरं श्रुतम् । परमात्मनोऽप्या (ह्या)त्मान्तरासंभवादात्मान्तरवानानन्दमयो न परमात्मेत्यर्थः । अस्य - आनन्दमयस्य । शोध्यत्वं श्रुतं - आनन्दमयो मे शुध्यन्ताम् इति वाक्यावगतमित्यर्थः । श्रुत इत्यनुषक्तस्य लिङ्गविपरिणामः ।  नित्यशुद्धे परमात्मनि शोध्यत्वानुपपत्तेः, शोध्यत्वेन प्रतीत आनन्दमयो न परमात्मेत्यर्थः । अस्यानन्दमयस्य, विकारवाचकवचः - विकारत्वबोधकमयट्  
प्रत्ययरूपशब्दः । श्रुतमित्यनुषज्यते । परमात्मनो विकारत्वानुपपत्तेर्विकारतया श्रुतो न परमात्मेत्यर्थः । यत एवं ततः, पुच्छं ब्रह्म तद्भवेत् - परमात्मतया प्रतिपाद्यत्वार्हं भवति । यद्वा तत् - तस्मात् पुच्छं ब्रह्म परमात्मा भवेदित्यध्याहारेणयोजना । आनन्दमयस्तु ब्रह्म न भवेत् - परमात्मत्वानर्हमित्यर्थः । स च - आनन्दमयस्तु, अन्नमयवत् - अपरमात्मभूतान्नमयादिवत् । बहिःकोशः - अन्तःस्थितपुच्छब्रह्मवस्तुनि बुद्ध्य- वतरणहेतुभूतबुद्धिविषयसंपुटरूपतया कथ्यते - श्रूयते ।।
	तदाहुः - तस्य प्रियमिति संबन्धवाचिन्या षष्ठ्या व्यतिरेकप्रतीतेः, ब्रह्मविषयस्योपरितनश्लोकस्यानन्दमयविषयत्वाभावेन पुच्छतयोक्तब्रह्मण एव प्रधानत्वावगमात्, प्रियमोदादिरूपेण लोकविदितस्यानन्दमयस्य सद्भावासद्भावज्ञानाशङ्कानुपपत्तेः, निरवयवस्य परमात्मनोऽवयवित्वानुपपत्तेः, अविकारस्य विकारत्वानुपपत्तेः, तस्यैष एव शारीर आत्मा इत्यात्मविषयवाक्यावगतस्यात्मान्तरस्य परमात्मतया आनन्दमयस्य परमात्मत्वानुपपत्तेः, अन्नमयप्राणमयमनोमयविज्ञानमयानन्दमया  मे शुध्यन्ताम् इति 
श्रुतस्य शोध्यत्वस्य नित्यशुद्धे परमात्मनि अनुपपतेश्च नानन्दमयः परमात्मा, अपि तु पुच्छतया निर्दिष्टमेव ब्रह्म परमात्मेति पुच्छब्रह्मवादहेतुसंग्रहः इति ।। 18 ।।

	अव. - तदिदं दूषयति - पुँल्लिङ्गेत्यादि
(मू.)	पुँल्लिङ्गान्तप्रधानप्रकृतपरवचोरूपणं चाप्यनन्यैः
	श्लोकाः पुच्छं न चाहुः स्वरसमपि च नः सूत्रमन्योऽन्तरो न
	षष्ठ्यादिश्चांशभावान्निरवधिकतया रूपणादानुरूप्यात्
	पर्यायत्वादनन्यात्मकवचनतया पुच्छहेतुः परास्तः ।। 19 ।।
	व्या. -	पुँल्लिङ्गान्तं, प्रधानप्रकृतपरं, वचः - सोऽकामयत इति वाक्यस्थः स इति शब्दः । पुँल्लिङ्गान्तेत्यनेन आनन्दमयपरत्वमावश्यमित्यभिप्रेतम् । प्रधानेत्यनेन सर्वपर्यायसाधारणस्य तस्यैष एव शारीर आत्मा इत्युक्तस्य न प्रधानवाचिना सर्वनाम्ना परामर्शसंभव इत्यभिप्रेतम् । प्रकृतेत्यनेन तस्माद्वा एतस्मादात्मनः इत्यत्रात्मशब्दनिर्दिष्टस्य व्यवहितस्याव्यवहितपूर्वपरामर्शिना तेन परामर्शासंभव इत्यभिप्रेतम् । तथा च  सोऽकामयत इत्यानन्दमयस्य कारणत्वप्रतीतेः परमात्मत्वसिद्धिरित्यर्थः । अस्मिन् प्रकरणे, अनन्यैः - 
स्वस्मादनतिरिक्तैः स्वावयवैः । रूपणं - शिरःपक्षादिरूपणं, दृश्यत इति शेषः । तथा च पुच्छरूपा- वयवत्वेन रूपिताद्ब्रह्मणोऽवयवितया रूपितस्यानन्दमयस्यानतिरेकसिद्धिरिति आनन्दमयस्य परब्रह्मत्वसिद्धिरित्यर्थः । अस्मिन् प्रकरणे, श्लोकाः - तत्तत्पर्यायस्थाः अन्नाद्वै प्रजाः इत्यादिश्लोकाः । पुच्छं नाहुः, अपि तु पुच्छवन्तमाहुरिति प्रकृतश्लोकोऽपि पुच्छवदानन्दमयपरः ; न तु पुच्छमात्रपर इत्यर्थः । अनेन,  पूर्वपक्षिणा नैनमवदच्छ््लोकः इत्युक्तस्य हेतोः स्वरूपासिद्धिरभिप्रेता । रूपणं चाप्यनन्यैरिति तु अवयवितया रूपणमात्रं न वस्तुतोऽवयवित्वम् । अन्यथा ब्रह्मणोऽवयवत्वं प्रसज्येतेत्यवयवितेत्युक्तहेतोः स्वरूपासिद्धिरभिप्रेता । अपिच सूत्रम् - आनन्दमयोऽभ्यासात् इति सूत्रं, न स्वरसम् । आनन्दमयस्य परमात्मत्वं वदतामस्माकं पक्षे अनुपहतस्वारस्यकं, पुच्छब्रह्मणः परमात्मत्वे त्वस्वरसमित्यर्थः तथा सति ब्रह्मपुच्छमभ्यासात् इति हि भवितव्यम् । अस्मत्पक्षे तु आनन्दमयो नेतरः इति वा नाशब्दम् इति वा प्रतिज्ञावाक्ययोजनया आनन्दमयः परमात्मेति सिध्यति । अभ्यासादिति च सन्निहितानन्दाभ्यासादित्यर्थकतया स्वरसम् । त्वत्पक्षे तु आनन्दमयशब्दस्य लक्षणयानन्दमयवाक्यश्रुतपुच्छब्रह्मपरत्वं वक्तव्यमित्यस्वारस्यं स्पष्टम् । किंच, अन्यः अन्तरो न - तस्माद्वा एतस्मादन्योऽन्तर आत्मा मनोमयः इत्यादिवदस्यानन्दमयस्यान्तरात्मान्तरं न श्रुतमित्यर्थः । अन्तरात्मपरम्परोपदेशस्यानन्दमये पर्यवसानादानन्दमयः परमात्मेत्यभिप्रेतम् । षष्ठ्यादिः इत्यादिशब्देनाज्ञातत्वं, मयट्श्रवणं, अवयवित्वं, शोध्यत्वं, ब्रह्मपदम्, तस्यैष एव शारीर आत्मा इति शरीरात्मश्रवणमित्येतेषां समुदायो गृह्यते । तत्र च क्रमेणांशभावादित्यादिकमुपपादकम् । तस्य पुच्छमिति षष्ठी, अंशभावात् - अवयवत्वात् । अवयवावयवीभावः षष्ठ्यर्थ इति भावः । अनन्यैरित्यनतिरेकः पूर्वमुक्तः । अज्ञातत्वं निरवधिकतया । प्रियादिरूपेण ज्ञातस्यापरिच्छिन्नानन्दत्वेनाज्ञातत्वमप्युपपन्नमिति भावः । मयट्श्रवणं च निरवधिकतया । प्राचुर्यार्थे मयड्विधानाद्विकारश्रवणहेतुरसिद्ध इति भावः । ज्ञातत्वहेतोरप्यसिद्धिर्निरवधिकतयेति सूचिता । अवयवित्वं रूपणात् । न वस्तुत इत्यर्थः । अवयवित्वहेतुरसिद्ध इति भावः । अन्यथा ब्रह्मणः पुच्छत्वप्रसंगः । न च पुच्छपदेनाधारलक्षणा । रूपप्रकरणविरोधादिति हृदयम् । शोध्यत्वं आनुरूप्यात् ।  आनन्दमयस्य जीवत्वपक्षे संसारनिर्हरणवत् तस्य परमात्मत्वपक्षे जीवापराधजनितकालुष्यनिवृत्तिरेव (प्रपदनाधीनस्य) अनुरूपं शोध्यत्वमित्यर्थः । 
अनेनानन्दमयस्यापरमात्मत्वसाधकपरोक्तशोध्यत्वहेतोरसिद्धिरभिप्रेता । पर्यायत्वात््- ब्रह्मपदश्रवणम् आनन्दो ब्रह्मेति व्यजानात् आनन्दमयमात्मानम् इत्यादिस्थानप्रमाणेनानन्दमयात्मब्रह्मशब्दानामैकार्थ्ये निश्चते सति, आनन्दमय- पर्यायश्लोके असन्नेव स भवति असद्ब्रह्म, इति ब्रह्मशब्दश्रवणमानन्दमयविषये, नानुपपन्नमित्यर्थः । अनेन पूर्वोक्तहेत्वसिद्धिर्द्दढीकृता । अनन्यात्मकवचनतया शारीरात्मश्रवणम् । [प्रक्रान्ता] (प्रकारान्तरा) त्मोपदेशपरम्पराया अस्मिन्नानन्दमये अन्योऽन्तर इत्युक्त्यभावात् परिसमाप्त्यवगमेन, तस्यैष एव इति वाक्यमनन्यात्मकत्वपरमित्यर्थः । स्वे महिम्नि प्रतिष्ठितः आत्मेश्वरम्  इतिवत् । अनेनात्मान्तरवत्त्वरूपहेत्वसिद्धिरभिप्रेता । यत एवं ततः, पुच्छहेतुः - पूर्वपक्षोक्तपुच्छब्रह्मत्वहेतुः, आनन्दमयस्याब्रह्मत्वहेतुरिति यावत् । जातावेकत्वम्, षष्ठ्यान्यत्वमवेदि, इत्याद्युक्तहेतव इत्यर्थः । परास्तः -  सिद्धान्तसाधकबलवद्धेतुभिः स्वरूपासिद्ध्या च दूषिता इत्यर्थः ।। 19 ।।

	अव.	- अन्तरादित्यधिकरणे य एषोऽन्तरादित्ये हिरण्मयः पुरुषो दृश्यते इत्याद्यन्तरादित्य (विद्यायाम्) विषयवाक्ये तस्य यथा कप्यासं पुण्डरीकमेवमक्षिणी इति श्रूयते । अस्य वाक्यस्य षडर्था वृत्तिकृतोक्ताः तानाह ष््डिभिः श्लोकैः -

(मू)		कपिस्त्वादित्यः कं पिबति किरणैरित्यपि कपि
		र्बभस्तीत्याम्नातः स कपिरमुनास्तं यदिह तत् । 
		प्रतीमः कप्यासं दिवसकरतेजोविकसितः
		स पद्मश्रीमत्त्वादगणि भगवच्चश्रुरुपमा ।। 20 ।।
	व्या. -	कं पिबति किरणैरिति कपिरादित्यः - कं जलं पिबतीति कपिरिति सूर्यः कपिशब्देनोच्यत इत्यर्थः । श्रौतप्रयोगमाह - अपीत्यादिना । स - आदित्यः । कपिः बभस्तीति - कपिर्बभस्ति तेजनम् इति श्रुत्या । कपिराम्नातः -  कपित्वेनाभ्यस्तः, अधीतः । अपिस्समुच्चये । तेन कपयोऽर्के भवानराः इति नानार्थरलमाला गृह्यते । इह - अस्मिन् कपिशब्दार्थे सति, यदमुना - आदित्येन । अस्तं - विकसितम् । असुक्षेपणे । कर्मणि क्तः । तत् - कर्म । कप्यासं - कप्यासशब्दवाच्यम् । प्रतीमः - निश्चिनुमः । अस्यते क्षिप्यते इत्यासम् । कर्मणि घञ् ।  घञबन्तं पुंसीति प्रायिकम् इत्युक्तेः क्लीबत्वम् । अर्थमाह - 
दिवसेति । सः - कप्यासं पुण्डरीकम् इत्युक्तः । दिवसकरतेजसा - सूर्यकिरणैः, विकसितः पद्मः - कमलं वा पुंसि पद्मं नळिनम् इत्युक्तेः पुंस्त्वम् । श्रीमत्त्वात् - शोभातिशयाद्धेतोः । भगवच्चक्षुषोः - पुण्डरीकाक्षः इति प्रसिद्धभगवन्नेत्रयोः, उपमा - उपमानम् । अगणि - ज्ञापित इत्यर्थः । कप्यासं पुण्डरीकं यथा एवं तस्याक्षिणी इति योजना । दिवसकरकिरणविकसितपुण्डरीकसदृशे तस्य नेत्रे इत्यर्थः । अत्र, कपिस्त्वादित्यः इत्यादित्यशब्दनिर्देशेन, श्रीमत्त्वात् इति निर्देशेन च आदित्यक्षिप्तं वा श्रीमत्त्वात् इति वृत्तिकारवचनं स्मारितम् । कपिस्त्वादित्यः इति तु शब्देन, अस्य वक्ष्यमाणार्थपञ्चकव्यावृत्तिस्सूचिता ।। 20 ।।

	अव.  - अर्थान्तरमाह - [नाळमित्यादि]
		नाळं कपिर्भवति कं पिबतीति तस्मिन्
		यस्यास आसनमुशन्ति मनीषिणस्तत् ।
		कप्यासमुज्ज्वलमुदारमिदं सरोजं
		चक्षुर्निदर्शनमुदीरितमीश्वरस्य ।। 21 ।।
	व्या. -	कं - जलं, पिबतीति कपिः नाळं भवति । नाळमथास्त्रियाम् इत्युक्तेः क्लीबत्वम् । जलपानकरणस्य तत्कर्तृत्वविवक्षा । यस्य - बुद्धिस्थस्य । तस्मिन्  नाळे । आसः - जासनं, उपदेशो भवति । तत् - कर्म । मनीषिणः - पण्डिताः । कप्यासमुशन्ति - कप्यासशब्दार्थमिच्छन्ति । वशकान्तौ, कान्तिरिच्छा । कपौ नाळे आस उपवेशो यस्य तत्कप्यासं, व्यधिकरणबहुव्रीहिः । आस उपवेशन इति पठितात् भावे घञित्यभिप्रायः । यद्वा फलितार्थकथनमिदम् । आस्ते उपविशतीत्यासम् पचादेराकृतिगणत्वादच््प्रत्ययः कपावासं कप्यासम् । सप्तमीति योगविभागात् समासः । इदं - कप्यासशब्दोक्तम् । अत एव उज्ज्वलं - शोभातिशययुक्तम् । उदारं - स्फीतम् । अपचितादपि पङ्कजान्नाळस्थपुण्डरीकस्य शोभातिशयोऽस्तीति सोऽत्र विवक्षित इति व्यासपादाः । सरोजं पद्मम् । अयं च श्रुतिस्थपुण्डरीकशब्दार्थः । ईश्वरस्य -  पुण्डरीकाक्षत्वज्ञाप्यनिरुपाधिकैश्वर्यशालिनो भगवतः । तं चारुनेत्रं पुरुषं प्रधानम् इत्युक्तेः । चक्षुर्निदर्शनं -  नेत्रयोरुपमानम् । उदीरितं - उपमानत्वेनोक्तं, श्रुत्येति शेषः ।
	पूर्वत्रात्र च, याभिरादित्यस्तपति ताभिः पर्जन्यो वर्षति । गण्डूषपेयमिव कान्त्यमृतं 
पिपासुरिन्दुः प्रसारितमयूखमृणाळकाण्डः इति सूर्यनाळयोस्सलिलपानकर्तृत्वप्रसिद्धेरर्थौचित्याच्च कशब्दे उपपदे पिबतेर्बाहुळकः किप्रत्ययस्समाश्रितः । अर्थान्तरेष्वपि हि आसशब्दे घञ्प्रत्ययस्य बाहुळककत्वमविशिष्टम्, अर्थौचित्यं त्वत्र विशेषः । यथा तिरोधिशब्दस्य बाहुळककिप्रत्ययान्तत्वं तथा कपिशब्दस्यापि बाहुळककिप्रत्ययान्तत्वमित्यदोषः । भगवद्गुणदर्पणे, स्वयमपि तदनुभवसुखं पाति पिबतीति वा । इन् सर्वधातुभ्यः ।  आतो लोपः । कपिरव्ययः इति भट्टपराशरपादा अनुजगृहुः । तेषामयमाशयः सर्वधातुभ्य इति सूत्रविहितस्य इन्प्रत्ययस्य गाङ्कुटादिसूत्रेण ङित्वेऽपि कोटिरित्यत्र गुणहेतुत्वं यथा बाहुळकं तथात्राकिडित्तोऽप्यस्याल्लोपप्रयोजकत्वं बाहुळकम् । अत एव मत्वर्थाच्च इत्यत्र बाहुळकत्वादकारलोपेऽपि मत्वर्थीय इत्युक्तमिति । यद्यपि वैयाकरणैः कुडिकम्प्योर्नलोपश्च इत्यत्र कपिः स्यात्सिंहके शाखामृगे च मधुसूदने इति कोशो लिखितः । प्राण एजति निस्सृतम् कम्पनात् इति च श्रुतिसूत्रस्वारस्यात् कम्पयितृत्वं परमात्मनोऽवगतम् । तथा च भगवति कपिशब्दः कम्पयितृत्वनिमित्तक इति वक्तुमुचितम् ; तथापि सहस्रनामाध्याये पूर्वापरनामस्वारस्यपर्यालोचनया सुखपातृत्वनिमित्तकत्वमेव, कपिरित्यस्योचितम्, न हि वैयाकरणानामुपायेष्वाग्रहः । उपेयप्रतिपत्त्यर्था उपाया अव्यवस्थिताः, इति तैरेवोक्तत्वादित्याचार्याणामभिप्रायः । एवमेव कप्यासमित्यत्र । प्यल्लोपसिद्ध्या सर्वधातुभ्य इन् इतीन् प्रत्यय एवाश्रयितुं युक्तमिति ध्येयम् । ननु उणादिव्युत्पन्नानां संज्ञात्वनियमात् कपिशब्दस्यादित्ये भगवति च श्रुतिसहस्त्र, नामप्रयोगेण जलसुखपातृत्वनिमित्ततया वृत्तिसंभवेऽपि नाळे क्वापि तस्याप्रयोगेण उणादिसूत्रेण तद््व्युत्पादनं न संगच्छत इति चेन्न । उणादयो बहुळम् इत्यत्र संज्ञाग्रहणानुवृत्तावपि क्वचिदुणादिप्रत्ययविधौ पुनस्संज्ञाग्रहणदर्शनेन औणादिकानां प्रत्ययापां क्वचिदसंज्ञायामप्यनुमानेनादोषात् ।। 21 ।।
	अव. - अर्थान्तरमाह - कमित्यादि
		कमुदकमिह प्यासो यस्यासनं यदि वोद्भवः 
		कविभिरुदितं कप्यासं तद्गभीरजलोदयात् ।
		शिशिरमधुरं श्रीमद्दामोदराक्षि निदर्शनं
		भवति नळिनं लुप्ताकारस्त्वपिः पिहितादिवत् ।। 22 ।।
	व्या. -	[कमुदकमिति कशब्दव्याख्यानम्] (कम्, उदकं भवति) कं शिरोऽम्बुनोः इति कोशात् । इह - उदके प्यासः आसनं स्थितिः यस्य तत्। यदि वा - अथवा, उद्भवः 
- उत्पत्तिः  यस्य तत् । कप्यासं - कप्यासपदवाच्यम् । कविभिः - क्रान्तदर्शिभिः । उदितं - उक्तम् । केप्यासो यस्य तत् कप्यासमिति विग्रहे, व्यधिकरणबहुव्रीहिरिति भावः । इत्थं व्युत्पत्तिः दर्शिता । अथ वाक्यार्थमाह - गभीरेत्यदिना । गभिरजलोदयात् - निम्नतमजले, उत्पत्तेर्हेतोः । इदं स्थितेरुपलक्षणम् । शिशिरमधुरं - शीतलसुन्दरम् [उपमाने शिशिरत्वाद्युक्त्या] उपमेयेऽपि तत्सिद्धेः । तापत्रयातुराणमुपासकानां सकलसन्तापहरं भगवन्नेत्रमित्यर्थः । श्रीमत् - शोभातिशययुक्तम् । अतिशायने मतुप् । नळिनं, दामोदरस्य - लोकत्रयाश्रयस्य, यशोदया बद्धस्य च भगवतः अक्ष्णोः - ऐश्वर्यवात्सल्य रक्तयोर्नेत्रयोः, निदर्शनं - उपमानम् । भवति । ननु कोऽयं प्यासो नामेत्यत्राह - लुप्तेति । अपिरुपसर्गः । [अप्युपसृष्टे आसधातौ अप्याङुपसृष्टे असधातौ वा पचाद्यचि उपदेशार्थक उत्पत्त्यर्थको वा अप्यासशब्दः । वष्टि वागुरिरल्लोपम् इति अपेरकारलोपे प्यासशब्दः साधुरिति भावः] (तदुपसृष्टेनासिना अप्यास इति निप्पन्नेन । उत्पत्तिरुच्यते । अपिशब्दस्यत्वकारो वष्टि वागुरिरल्लोपमवाप्यो- रुपसर्गयोः इत्यनुशासनेन लुप्तः । [पिहितादिवत्] पिहितशब्दे पिधानशब्दे च यथाकारलोपस्तथेत्यर्थः । अब्रह्मप्याचार्यात् इत्यापस्तम्बप्रयोगोऽप्यादिशब्दाभिप्रेतः । अब्रह्मपि  अब्रह्मापि पररूपं कतन्तवत्; अपेर्वाकारलोपः इत्युज्ज्वला । 
	उदकोत्पत्त्युक्तावपि सामर्थ्याद्गभीरत्वलाभः अननोदकस्थितिवचनेन स्थलकमलव्यावृत्त्या शिशिरत्वादिलाभः । अत्र यस्यासनं यदि वोद्भव इत्यर्थद्वयमासपदस्योक्तम् ; तत्र यद्यपि श्रुतप्रकाशिकायां, कं जलम् आस उपवेशन इति धातुरपिपूर्वक इत्युक्तम्; तथापि वेदार्थसंग्रहे भगवता गम्भीराम्भरममुद्भुतेत्यभिहितम्; तद्व्याख्यायां च व्यासपादैः कम् जलम् असभुवि अपिपूर्वक इत्युक्तमिति पक्षद्वयाभिप्रायेण अर्थद्वयोक्तिरिति ध्येयम् ।
	ननु आर्धधातुके इत्यधिकृत्य अस्तेर्भूः इति सूत्रेणार्धधातुकेपरतोऽस्ते- र्भ्वादेशविधानात् कप्यासमित्यत्रास्तेर्घञि पचाद्यचि वा परतो भूइत्यदेशापत्त्या कपिभावमिति स्यात्, न तु कप्यासमिति रूपमिति चेत्, - न अस्तेर्भूः ब्रुवो वचिः चक्षिडः ख्याञ् इति प्रकरणे, बहुळं संज्ञाच्छन्दसोः इति वक्तव्यमन्नवधकगात्रविचक्षणाजिराद्यर्थम् इति वार्तिकव्याख्याने, (सर्वप्रकरणापेक्षमेतदुच्यते) अन्नशब्दे जग्ध्यभावः, वधक इति ण्वुलि वधादेशः गात्रमिति इण औणादिकेष्टृनिगादेशः, विचक्षणे ख्याञभावः, अजिरेति भावाभावः 
इति कैयटग्रन्थे सर्वप्रकरणापेक्षमेतदुच्यत इत्युक्तेः । वार्तिकेऽजिराद्यार्थमिति आदिशब्दाच्च तत्प्रकरणस्थयोः अस्तिब्रूञो श्च्छन्दसि भूभाववच्यादेशयोरभावेन, ब्राह्मणो ब्रवणादित्यस्य, प्रकृते कप्यासमित्यस्य च सिद्धेरविघातादित्याचार्याणामभिप्रायात् । अत्र च भगवच्चक्षुरुपमा - इत्यत्र भगवच्छब्देन भगश्रीरित्यैश्वर्योक्तेः, ईश्वरस्य चक्षुर्निदर्शनमित्यत्र ऐश्वर्योक्तेश्व प्रायपाठन्यायेन दामोदरेत्यत्रापि दामानि लोकनामानि तानि यस्योदरान्तरे । तेन दामोदरो देवः इति निर्वचनानुसारेण ऐश्वर्यविवक्षोचिता । श्रुतं चास्यामपि विद्यायां पुण्डरीकाक्षस्य सर्वलोककामेशत्वमिति ध्येयम् ।। 22 ।।

	अव. -	एवं सिद्धान्ताभिमतास्त्रयोऽर्था उक्ताः । अथार्थस्वभावादेव पूर्वपक्षतया निश्चितास्त्र योऽर्था उपन्यस्य निराक्रियन्ते - कप्यासमिति
मू.		कप्यासं भानुबिम्बं हरिभजनपदं हृत्सरोजं च यद्व
		त्तद्वच्चोपासकाक्षिद्वयमिति तु न पत्तत्र यत्पुण्डरीकम् ।
		गौणं तस्याक्षिणी इत्युभयपदनिराकाङक्षतानादरेणा-
		प्यध्याहारः समानाधिकृतपदगतित्यक्तिरूर्ध्वं तदुक्तिः ।। 23 ।।
	अव. -	कं पिबतीति कपिः - सूर्यः, तस्य आसं - आसनमधिकरणम् । बहुलग्रहणादधिकरणे घञ् । तत्किमित्याकाङ्क्षायामाह - भानुबिम्बमिति । सूर्यमण्डलमित्यर्थः । अत्र पुण्डरीकमित्यादिः । तथाच कप्यासपदवाच्यमादित्य- मण्डलं, पुण्डरीकपदाभिप्रेतं हृत्सरोजं - च यद्वत् - यथा हरिभजनपदं - परमात्मोपासनस्थानम् । तद्वत्् तथा । उपासकस्याक्षिद्वयम् उपासनस्थानमित्ययमेकोऽर्थः । अयं नोपपद्यत इत्याह - इति तु न स दिति । अयमर्थोऽत्यन्तासमीचीन इत्यर्थः । कुत इत्यत्राह - यदित्यादि । यत् - यस्मात् । पुण्डरीकं पुण्डरीकपदम् । तत्र - पूर्वनिर्दिष्टेहृत्सरोजे । गौणम् -  आकारसाम्यरूपगुणसाम्यादागतम्;  स्यादिति शेषः । लक्षणापेक्षयापि गौणीवृत्तिर्जघन्येति हि यूपस्य स्वरूपं करोतीत्यत्र निर्णीतम् । दूषणान्तरमाह - तस्येत्यादिना । तस्याक्षिणी इत्यनयोः पदयोरवयवावयविभावेन मिथोऽन्वितार्थकयोरितरपदनिराकाङ्क्षता प्रतीयते । तामनादृत्याध्याहृताभ्यामन्व-  याभ्युपगम इति शेषः । तस्येत्यस्याध्याहृतोपासनस्थानमित्यनेनान्वयः । अक्षिणी इत्यनेन चाध्याहृतस्योपासकपदस्यान्वय इत्यभ्युपगमादित्यर्थः । श्रुतप्रहाणमश्रुतकल्पनं चेति भावः । 
दूषणान्तरमप्याह - अध्याहार इति, स्यादिति शेषः । अनध्याहारेणोपपत्तौ अध्याहारकल्पनं दोष इति भावः । अपिशब्दो दूषणान्तरसमुच्चायकः । तथाहि - तस्येत्युपासकपरत्वे सत्यप्रकृतपरामर्शित्वापत्तिः, अनन्तरवाक्यस्थषष्ठ्यन्तशब्दविरूपतापत्तिः, दिव्याङ्गवर्णनप्रकरणरीतिभङ्गापत्तिः, (यश्चायं दक्षिणेऽक्षिणी इति) [यश्चायं दक्षिणेऽक्षिन् इति] दक्षिणस्याक्ष्ण उपासनस्थानत्वश्रवणादक्षिणी इति द्विवचनविरोधापत्तिः । अन्तरादित्ये इत्यादित्यमण्डलस्य स्थानतया विहितत्वादेवमक्षिणी इत्यक्ष्ण स्थानत्वे विहिते सति स्थानभेदेन रूपभेदात् विद्याभेदेन वाक्यभेदापत्तिरित्येतेषामनुक्तानामपिशब्दस्समुच्चायक इति ध्येयम् । दूषणान्तरमाह - समानेति । अधिकृतम् अधिकरणम् । अधिपूर्वः करोतिराधेयत्वे वर्तते । तस्मादधिकरणार्थे - क्तोऽधिकरणे च ध्रौव्यगतिप्रत्यवसानार्थेभ्यः इति क्तप्रत्ययः समानम् - अभिन्नम् । अधिकृतं - अधिकरणं, विशेष्यं ययोस्तथोक्तयोः पदयोः कप्यासं पुण्डरीकमिति पदयोः, या गतिः - च शब्दाद्यभावेनानपोदितसामानाधिकरण्यप्राप्तिः तस्याः, । त्यक्तिः - वैयधिकरण्याश्रयणेन त्यागः, स्यादिति शेषः । संभवति सामानाधिकरण्ये वैयधिकरण्यमन्याय्यमिति भावः । दूषणान्तरमाह - उर्ध्वमिति । अत्र रूपकथनादित्यादिः । रूपकथनादूर्ध्वम् - उपरितनस्य बुद्धिस्थस्य नाम्नः । उक्तिः - कथनम् । उचितेति शेषः  नामविधिवाक्यात् पूर्वं रूपकथनं ह्युचितम् । स्थानविधिपरत्वे त्वस्य वाक्यस्यौचित्यभङ्ग इति भावः । अत्रेदं तत्त्वम् - ऊर्ध्वं तदुक्तिः - कप्यासमित्याद्येतद्वाक्यादूर्ध्वम् उपासकाक्ष्णो हरिभजनपदत्वोक्तिरित्यर्थः । नातस्तच्छब्दस्य प्रकृतार्थपरत्वहानिरिति स्पष्टं अन्तरादित्याधिकरणश्रुतप्रकाशिका- परिश्रमशालिनाम् । तत्र हि ऊर्ध्वमक्षिविद्याया उक्तत्वादत्र तदुक्त्यनपेक्षणादस्य पुनरुक्तिश्च इत्यनुगृहीतम् । यद्यपि पूर्वोक्तदूषणमपि श्रुतप्रकाशिकारूढमेव; तथाप्यूर्ध्वं तदुक्तिरित्यस्य पौनरुक्त्योद्भावन एव तात्पर्यमित्यत्रोर्ध्वोक्तिशब्दाभ्यां लभ्यत इति । तस्मादिति तु न सदिति पूर्वेणान्वयः ।। 23 ।।

	अव. -	अर्थान्तरमुपन्यस्य निराकरोति - [कश्चिदित्यादि]
		कश्चिज्जल्पति मर्कटस्यजघनं कप्यासमक्ष्णोरयं
		दृष्टान्तः कथमिष्यते भगवतःसत्येव गत्यन्तरे । 
		सामानाधिकरण्यमत्र पदयोः प्राप्तंकुतस्त्यज्यते
		पद्मं चेद्विशिनष्टि तत्सदृशि तच्छब्दस्तु गौणस्तव  ।। 24 ।।
	व्या. - कश्चित् - नामग्रहणानर्हः, पापीयान् । मर्कटस्य जघनं - वानरपृष्ठं, कर्म । कप्यासं जल्पति - कप्यासपदवाच्यमाह । कपिर्मर्कटः तस्यास आस्यते उपविश्यतेऽनेनेति व्युत्पत्त्या जघनप्रदेश उच्यत इति कश्चिज्जल्पतीत्यर्थः । जघनं कमिनीश्रोणीपुरोभागे कटिस्थले इति कोशवशात् जघनशब्दः पुष्ठे प्रयुज्यते । जल्पतीत्यनेन अवाच्यं वदतो जिह्वा कथं तव न शीर्यते इत्येतदभिप्रेतम् । तद््दूषयति - अक्ष्णोरित्यादिना । गत्यन्तरे - दिवप्तकरतेजोविकसितमित्याद्युक्त- प्रकारान्तरे । सत्येव, भगवतः - हेयप्रतिभटस्य । अक्ष्णोरयं, दृष्टान्तः मर्कटपृष्ठरूपमुपमानम् । कथमिष्यते हेयप्रतिभटभगवद्दिव्यनेत्रयोर्मर्कटपृष्ठं निहीनोपमानमित्यर्थः । अत्र - वाक्ये । पदयोः - कप्यासं पुण्डरीकमित्यनयोः । प्राप्तं - विभिन्नविभक्तिराहित्येन स्वस्वभावेन प्राप्तम् । चशब्दाद्यभावेनानपोदितं च ।  सामानाधिकरण्यम् - अनेकविशेषणविशिष्टैकार्थबोधकत्वम् । कुतस्त्यज्यते केन हेतुना उपेक्ष्यते । तच्छब्दः - कप्यासशब्दः । पद्मं - पुण्डरीकपदवाच्यम् । विशिनष्टि चेत् - विशेषयति चेत् । तच्छब्दः तत्सदृशि मर्कटपृष्ठसदृशे गौणस्त्वत्पक्षे स्यादित्यर्थः ।।
	अयं भावः - मर्कटपृष्ठं पुण्डरीकं च किमुपमाद्वयम् उत एकोपमा । नाद्यः - स्वतः प्राप्तसामानाधिकरण्यपरित्यागप्रसङ्गात्; श्लाघ्योपमासंभवे हीनोपमाश्रयणायोगाच्च । द्वितीये, मर्कटपृष्ठसदृशपुण्डरीकसदृशे इत्युक्तं स्यात् । तदा कप्यासपदं  गौणं स्यादिति ।
	तुशब्दः शङ्कान्तरपरिहारपरः । तथा हि-ननु प्रथमश्रुतकपिपदरूढ्यनु- साराच्चरमश्रुतस्यासपदस्य गौणत्वमस्त्विति चेन्न । आसपदमुख्यार्थविशेषणसमर्पकस्य कपिपदस्य वाक्यानन्वयप्रसङ्गात् । एकदेशान्वयप्रसंगात् । तात्पर्यग्राहकमात्रत्व- प्रसङ्गाच्च आसपदे लक्षणाप्रसङ्गाच्च ।।
	ननु मण्डपं भोजय इत्यत्र मण्डपानकर्तृरूपयोगार्थापेक्षया मण्डपस्थजने रूढिपूर्विकाया लक्षणायाः प्राबल्यवदत्रापि नाळस्थित्यादियोगापेक्षया मर्कटपृष्ठसदृशे रूढिपूर्विकायास्तस्या अदोषत्वमिति चेन्न । यौगिकासपदसमभिव्याहारेण तन्न्यायस्यात्राप्रवृत्तेः । न हि मण्डपं भोजय इत्यत्र यौगिकपदान्तरसाहचर्यमस्ति ।।
	ननु रूढिर्योगमपहरति इति न्यायेन योगतो नाळादिप्रतीत्यपेक्षया रूढ्या मर्कटप्रतीतिः प्रबलेति चेन्न । कपिपदवाक्यानन्वयादिरूपस्य आसपदे लक्षणाप्रसङ्गरूपस्य च रूढ्यर्थविरोधिलिङ्गस्य, पुण्डरीकस्थित्यधिकरणत्वरूपस्य च योगार्थानुकूललिङ्गस्य सद्भावेनात्र 
रूढेरनुन्मेषात् ।। 
	ननु कप्यासपदं मर्कटजघनमात्रपरम्; तथा च कप्यासं यथा पुण्डरीकमेव मक्षिणी इति योजनया मर्कटपृष्ठसदृशपुण्डरीकसदृशे इति लभ्यते । एवं च न पूर्वोक्त दोषः । किं तु रूढिसंग्रहरूपगुणश्चेति चेन्न । यथैवंशब्दयोः परस्परप्रतिनिर्देशरूपत्वस्य यथा वै श्येनः यथैषिकतूलम् इत्यादौ स्वरसतो दृष्टस्य भङ्गप्रसङ्गात् । एवंशब्दस्य वाक्यार्थप्रतिगिकसादृश्यबोधकत्वेन पदार्थप्रतियोगिकसादृश्याबोधकत्वात् । अन्यथा चन्द्र इव मुखम् इतिवत् चन्द्र एवं मुखमित्यापत्तेश्चेति ।। 24 ।।
अव. - अर्थान्तरमुपन्यस्य निराकरोति - [दरेन्यादि]
(मू.)	दरविकसितं कश्चित् कप्यासमाह गतिस्त्वियं
	भवतु भगवच्चक्षुर्द्दष्टान्तपङ्कजसङ्गता ।
	तदपि च न सत्तस्मिन्नर्थे यतो ननु कुत्रचि-
	त्तदवयवशः संहत्या वा पदं व्युदपद्यत ।। 25 ।।
	व्या. -	कश्चित् दरविकसितं ईषद्विकसितं कर्म । कप्यासमाह - कप्यासशब्दार्थमाह । ब्रुवः पञ्चानाम् इति णलि आहादेशः । (आहेति पदमुवाचेत्यर्थे वर्तत इत्युक्तम् । तद्वा भवतु) । अत्राक्षिदृष्टान्तपुण्डरीकविशेषणत्वमहिम्नार्थौचित्यवशेन कप्यासशब्दस्येषद्विकसिते रूढिशक्तिर्गृह्यते । यथा लोके क्वचिदपि अव्युत्पन्नत्वेऽपि यूपाहवनीयस्फयकपालचषालचात्वालादिशब्दानां वाक्यान्तरपदान्तर- समभिव्याहारात्तत्तदर्थविषयतया व्युत्पत्तिर्गृह्यते तद्वत् । यद्वा, प्रोक्षणीशब्दवद्योगशक्तिरेव गृह्यते । ईषदर्थे इति कादेशोऽजादावुत्तरपदेऽपि परत्वाद्भवतीत्युक्तत्वादीषदप्यासमित्यत्र ईषच्छब्दस्य कादेशे का अप्यासमिति स्थिते, शकन्ध्वादेराकृतिगणत्वात् पररूपं, पृषोदरादेराकृतिगणत्वाद्वा काशब्देऽन्त्यलोप इति कप्यासशब्दस्य योगः संभवतीति भावः । अत्रार्थौचित्यमभ्युपगच्छन् शब्दस्यावाचकत्वोपपादनेन दूषयति - गतिस्त्वित्यादिना । तुशब्देन पूर्वोक्तानु चितार्थद्वयव्यावृत्तिः । भगवच्चक्षुर्द्दष्टान्तपङ्कजे, संगता उपपन्ना । इयं गतिस्तु - अयं प्रकारस्तु । भवतु - प्रकृतौचित्यादीषद्विकासो समादिष्ट इति भावः । एवमभ्युपगमार्हांशोऽभ्युपगतः । अथ दूष्यांशं दूषयति - तदपीति । अपि - तथापि - तच्च न सत् - कप्यासशब्दस्येषद्विकासवाचकत्वमसमीचीनम् । चकारो दूषितार्थद्वयसमुच्चयपरः । कुत इत्यत्राह - यत इति । यतः - यस्मात् । तत्पदं - 
कप्यासपदम् । तस्मिन्नर्थे - ईषद्विकसितेऽर्थे । अवयवशः - अवयवेन । संहत्या वा - सङ्घातेन वा, समुदायेन वा । कुत्रचित् - वैदिकनिघण्टौ, लौकिकनिघण्टौ, व्याकरणे वा । न व्युदपद्यत अव्युत्पन्नमित्यर्थः । अवयवेन व्युत्पत्तिर्योगशक्तिः, समुदायेन व्युत्पत्तिस्तु रूढिशक्तिः । अवयवेव समुदायेनेति तृतीया वैशिष्ट्यार्थिका । वैशिष्ट्यं चाधाराधेयभावः । तथा च स्फ्य दिशब्दवत् वैदिकनिघण्ट्वाद्य [भावात्] (ननुशासना) न रूढिशक्तिः । सति गत्यन्तरे शकन्ध्वादित्वं पृषोदरादित्वं चागतिकगतिरूपमनुचितमिति नापि योगशक्तिरिति भावः । व्युदपद्यतेति कर्तरि लङ् । यतो न व्युदपद्यते ततो न सदित्यर्थः । शब्दस्य वाचकत्वाभावे प्रामाणिके सत्यौचित्यमात्रमकिञ्चित्करमिति भावः ।। 25 ।।

	अव. - एवमुक्तेषु षट्स्वर्थेषु आद्यानां त्रयाणां सिद्धान्तत्वेऽन्त्यनां त्रयाणां पूर्वपक्षत्वे च हेतुमाह - [षट्स्वित्यादि] 
(मू.)	षट्स्वर्थेषु समीरितेषु चतुराः कप्यासवाचस्त्रयो
	गम्भीराम्भ इति प्रकृत्य भगवद्रामानुजाङ्गीकृताः ।
	तत्स्वीकारबहिष्कृतास्तदितरे हेयास्त्रयस्तद्विदा
	श्लोकैः षड्भिरमीभिरित्थमुदितः सोऽय विभागो मया ।। 26 ।।
	व्या. - 	समीरितेषु -उक्तेषु । षट्सु कप्यासवाचोऽर्थेषु त्रयः - कपिस्त्वादित्यः नाळं कपिः कमुदकम् इत्यादिश्लोकत्रयोक्तास्त्रयोऽर्थोः । गम्भीराम्भ इति प्रकृत्य - प्रक्रम्य, वेदार्थसङ्ग्रहे गम्भीराम्भस्समुद्भूत सुमृष्टनाळरविकरविकसितपुण्डरीकदळायतामलेक्षणः इत्यनेन वाक्येन, भगवद्रामानुजाङ्गीकृता - एतद्वाक्यज्ञाप्यभगवद्भाष्यकाराङ्गीकाराः, अत एव चतुराः शोभमानाः, तदङ्गीकारज्ञाप्यसौष्ठवा इत्यर्थः । तदितरे त्रयः - कप्यासं भानुबिम्बम् कश्चिज्जल्पति दरविकसितम् इति श्लोकत्रयोक्तास्त्रयः । तेषां भगवद्भाष्यकाराणां स्वीकारादभ्युपगमात् बहिष्कृताः - बहिर्भूताः, अनुक्तिज्ञापिततदङ्गीकाराः । अतएव, हेयाः - असमीचीनाः तदनङ्गीकारज्ञाप्यदोषा भवन्तीत्यर्थः । तद्विदा - सदाचार्योपदेशबलेन भाष्याभिप्रायवेदिना । मया इत्थमयं स विभागः ; इत्थम् - उक्तप्रकारेण । अयम् - एतच्छ्लोकदर्शितः । सः - संप्रदायागतः । विभागः - सिद्धान्तपूर्वपक्षविवेकः । उदितः षड्भिः श्लोकैरुक्तः । आद्यानां प्रथमोक्तेरदूषणाच्च- सिद्धान्तत्वम् । अन्त्यानामनन्तरोक्तेर्दूषणाच्च पूर्वपक्षत्वं व्यज्यत इति (विभागोऽत्युक्तिः) [विभागोक्तिः] इति 
भावः ।
	अत्र कपयोऽर्के भवा नराः इति कोशसद्भावात्, कपिर्बभस्ति इति [वैदिक] प्रयोगसद्भावात्, सलिलपानकर्तृत्वस्य मुख्यस्य योगार्थस्य सद्भावात्, भगवद्दि व्याक्ष्युपमानतायां विकासस्यान्तरङ्गत्वात्, सूर्यकिरणाधीनस्यैव च तस्य चारुतरत्वाच्च दिवसकरतेजोविकसितमित्यस्य प्रथममुक्तिः । अवयवार्थमात्रसद्भावेऽपि कोशप्रयोगयोरभावात्, अवयवार्थस्यापि करणत्वरूपस्यैव सत्त्वेन कर्तरि कृत् इति औत्सर्गिककर्तृत्वरूपस्याभावात्, अक्ष्युपमानतायां विकासवन्नाळस्थितेः साक्षादुपयोगित्वविरहेण म्लानतानिवृत्तिव्यञ्जनेनैवोपयोगित्वाच्च  नालं कपिर्भवति इत्यस्यानन्तरोक्तिः । तद्वदेव सलिलस्थितेस्तत्र साक्षादुपयोगित्वाभावात्, [प्यासशब्दे अपेर्धात्वर्थानतिरिक्तार्थत्वेन वैयर्थ्यात्] (धात्वनतिरिक्तार्थकोपसर्गस्थाश्रयणीयत्वात्), तत्रापि शक्ततावच्छेदकानुपूर्विघटकयत्किंचिद्वर्णलोपस्याभ्युपगन्तव्यत्वाच्च कमुदकमिह प्यासः  इत्यस्य चरमोक्तिः । अत एव प्रतीमः कप्यासम् इति प्रथमस्य स्वीयत्वोक्तिः, उशन्ति मनीषिणः कविभिरुदितम् इत्यन्त्ययोः परकीयत्वोक्तिश्च । अत एव च गम्भीराम्भः इत्यादिश्रीसूक्तौ अमात्यादेरन्तरङ्गत्वतारतम्येन नरेन्द्रासक्तितारतम्यवत्, प्रधानभूतविशेष्यसन्निधितारतम्येन रविकरेत्यादिविशेषणानामन्तरङ्गबहिरङ्गभावो व्यञ्जित इति ध्येयम् । अत्र च जातिनैमित्तिकं यथास्थान  मिति नवमाध्याये नावमिकाधिकरणे मौद्गं चरुं निर्वपेत् श्रियै श्रीकामः इत्याम्नातायाम् इष्टौ पौण्डरीकाणि बर्हीषि भवन्ति  इत्यत्र दर्मैःस्तृणीत हरितैः इति [मन्त्रस्य] दर्भपदस्थाने पुण्डरीकपदं हरितपदस्थाने रक्तपदमूहितव्यमिति शाबरभाष्योक्तेः, पुण्डरीकशब्दस्य रक्ताम्भोजेऽपि वृत्तेर्निश्चयेन, रक्तान्तलोचनः क्षतजोपमाक्ष इत्यादिभिर्न विरोधः । क्वचित्तु पुण्डरीकविशालाक्षौ इत्यत्र सिताम्भोजपरतया पुण्डरीकशब्दो व्याख्यातः, तदप्यक्षिमध्यप्रदेशाभिप्रायकतयोपपन्नम् । एवमुभयार्थसाधारण्येन वेदार्थसंग्रहे पुण्डरीकपदमेव निर्दिष्टं भगवता । अत्रापि तत्सूचनाय सपद्मश्रीमत्त्वात् इदं सरोजम् भवती नळिनम् इति सामान्यपदानि निर्दिष्टानीति ध्येयम् ।। 26 ।।
	
	अव. -	ईक्षत्यधिकरणे प्रतिज्ञाविरोधादित्येतद्विषयभूतस्यादेशशब्दस्य पराभ्युपगतार्थः प्रतिक्षिप्तः छान्दोग्ये केचित् इत्यादिना । आनन्दमयाधिकरणे पुच्छब्रह्मणः प्राधान्यं प्रतिक्षिप्यानन्दमयस्य परमात्मत्वं साधितम् षष्ट्यान्यत्वम् इत्यादिना । 
अन्तरादित्याधिकरणविषयभूतकप्यासश्रुतेः पराभ्युपगतार्थः प्रतिक्षिप्तः कप्यासं भानु इत्यादिना । अथ ज्योतिरधिकरणगुणसूत्रभूते भूतादिपादव्यपदेशोपपत्तेश्चैवम् इत्यत्र विषयभूतस्य गायत्री वा इदं सर्वम् इत्यस्य परोक्तार्थप्रतिक्षेपेण स्वाभ्युपगतार्थ उच्यते - [गायत्रीत्यादि]
मू. -	गायत्री नाम सामश्रुतिशिरसि परं ज्योतिरध्यायि सिध्य 
	च्चातुष्पद्यं तु भूतक्षितितनुहृदयैः षड्विधं तद्विधाभिः ।
	गानत्राणादिकाभिः श्रुतिगतवचनव्यक्तिभेदात्तु सिद्धा
	वाक्प्राणोक्तिः परार्था स्वरसनिगमनश्रुत्यधीनं तदेतत् ।। 27 ।।
	व्या. - अत्रायं श्रुतिसन्दर्भः - गायत्री वा इदं सर्वं भूतं यदिदं किंच वाग्वै गायत्री वाग्वा इदं सर्वं भूतं गायति च त्रायते च । या वै सा गायत्री इयं वाव सा येयं पृथिवी अस्यां हीदं सर्वं भूतं प्रतिष्ठितम् । एतामेव नातिशीयते । या वै सा पृथिवी इयं वाव सा यदिदमस्मिन् पुरुषे शरीरमस्मिन् हीमे प्राणाः प्रतिष्ठिताः । एतदेव नातिशीयन्ते । यद्वै तत्पुरुषे शरीरम् इदं वाव तद्यदिदमस्मिन्नन्तः पुरुषे हृदयमस्मिन् हीमे प्राणाः प्रतिष्ठिताः । एतदेव नातिशीयन्ते । सैषा चतुष्पदा षड्विधा गायत्री इति ।
	अस्यायमर्थः - गायत्री वा इदं सर्वे भूतमिति । गायत्रीशब्दः - चतुष्पाद्ब्रह्मपरः । सर्वभूतशब्द आत्मपरः । आत्मवर्गस्य तत्पादत्वं सामानाधिकरण्येनोक्तम् । तस्यैव ब्रह्मणो गानत्राणादिभिः षाड्विध्यं च विवक्षुः श्रुतिर्गानत्राणोपपादनाय वाग्रूपत्वमाह वाग्वै गायत्री इति । गायत्रीशब्दवाच्यं चतुष्पाद्ब्रह्म वाग्रूपविशिष्टमित्यर्थः रसोऽहमप्सु कौन्तेय इत्यारभ्योच्यते शब्दः खे पौरुषं नृषु इति । तथा भगवत्पराशरवचनम् शब्दमूर्तिधरस्यैतद्रूपं विष्णोर्महात्मनः इति । ततः किं विवक्षितषाड्विध्यस्येत्यत्राह वाग्वा इदं सर्वं भूतं गायति च त्रायते चेति । वाग्विशिष्टं परं ब्रह्म सर्वभूतं गायति अभिधत्ते ; हिताहितविधिनिषेधमुखेन त्रायते चेत्यर्थः । एवमेकः पादो गानत्राणरूपं विधाद्वयं चोक्तम् । तदनुवादपूर्वकं द्वितीयं पादं सामानाधिकरण्येनाह - या वै सा गायत्री इयं वाव सेयं पृथिवी इति उक्ताकारविशिष्टप्रकृतधर्मिपरौ यत्तच्छब्दौ । या सा सर्वभूतरूपैकपादा गायत्री गायत्र्याख्यं ब्रह्म, तदेव पृथिवीत्यर्थः । कथं पृथिव्या ब्रह्मात्मकत्वमित्यत्राह - अस्यां हीति । ब्रह्मात्मकत्वादेव हि सर्वभूतप्रतिष्ठात्वम् । न हि केवलपृथिव्याः सर्वभूतधारणशक्तिरित्यर्थः । प्रतिष्ठात्वं च नियतमित्याह - एतामेव नातिशीयत इति । पृथिर्वी भूतजातिर्नातिवर्तते । कर्मवश्यात्मनां नियमेन प्रतिष्ठात्वादशक्यातिक्रमणेत्यर्थः । पृथिवीमयब्रह्माण्डोदरे हि भोक्तृवर्गः परिवर्तते । 
एवं द्वितीयः पादो भूतप्रतिष्ठात्वतदनतिवर्त्यत्वरूपं विधाद्वयं चोक्तम् । अथ तृतीयं पादमाह - यावै सा पृथिवी इयं वाव सा यदिदमस्मिन् पुरुषे शरीरमिति । पुरुषशब्दः शरीरविशिष्टजीवपरः (पृथिवी) पृथिवीरूपपादविशिष्टा या, (सा) गायत्री गायत्र्याख्यं ब्रह्म, सा शरीरं, शरीराख्यपादविशिष्टेत्यर्थः । भूतपृथिव्योर्गायत्रीसामानाधिकरण्येन निर्दिष्टतया [भूतपृथिवीशब्दयोः] (पृथिवीशब्दस्य) ब्रह्मपर्यन्तत्वेन तदुपस्थापनक्षमत्वात् आग्र्यप्रायन्यायादत्रापि [शरीरलक्षणपादान्तरनिर्देशकस्य शरीरशब्दस्य, निष्कर्षकशब्दत्वेऽपि सामानाधिकरण्येन निर्देशो युक्तः] (पादान्तरस्य तत्सामानाधिकरण्येन निर्देष्टुं युक्तत्वाच्च) शरीरस्य ब्रह्मात्मकत्वं प्राणप्रतिष्ठात्वतदनतिवर्त्यत्वाभ्यामुपपादयति - अस्मिन् हीमे प्राणाः प्रतिष्ठिताः एतदेव नातिशीयन्त इति । चतुर्थं पादमाह - यद्वै तत्पुरुषे शरीरं इदं वाव तत् यदिदमस्मिन्नन्तः पुरुषे हृदयम् इति । शरीराख्यपादविशिष्टं यद्गायत्र्याख्यं ब्रह्म तदेव [हृदयलक्षणपादकम्] (हृदयम्) इत्यर्थः । पूर्ववत् ब्रह्मात्मकत्वमुपपादयति - अस्मिन् हीमे प्राणाः प्रतिष्ठिताः एतदेव नातिशीयन्त इति । प्राणाः प्राणापानादयः इन्द्रियाणि वा । तेषां हृदयसंबन्धिनाडीद्वारा हृदयप्रतिष्ठितत्वम् । एवं तृतीयचतुर्थौ पादौ प्राणप्रतिष्ठात्वतदनतिवर्त्यत्वरूपं विधाद्वयं चोक्तम् । उक्तं चतुष्पात्त्वं षाझ्विध्यं च निगमयति - सैषा चतुष्पदा षड्विधा गायत्रीति । एषा चतुष्पदा षड्विधा सा गायत्रीत्यन्वयः । एतद्ब्रह्म चतुष्पदत्वेन षड्विधत्वेन च प्रसिद्धा गायत्रीत्यर्थः । विधेयानुसारात् स्त्रीलिङ्गनिर्देशः । इन्द्रश्शचीपतिः । बलेन पीडितः । दुश्च्यवनो वृषा । समित्सुसासहिः इति चतुष्पदा षड्विधा च गायत्री प्रसिद्धा । तस्याश्च षड्विधत्वं तत्पादस्य षडक्षरत्वात् । चतुष्पदेति गायत्रीपादस्यैव निर्देशः । तस्य पदस्यर्ग्वाचकत्वाभावे टाबृचि इति विहितटाबनुपपत्तेः । अतश्चतुष्पदेति पदं, गभीरायां नद्यामित्यत्र गभीरपदवत् गायत्रीपदमुख्यार्थं विशिनष्टि-षड्विधेति पदमपि तत्समभिव्याहारात्तद्विशेषणमेव । एवं च ब्रह्मणि गायत्र्यां चतुष्पात्त्वषाड्विध्योक्तेर्ब्रह्मणि गायत्री सादृश्ये तात्पर्यमवगम्यत इति तमिमं श्रुत्यर्थमाह गायत्री नामेति ।
	सामश्रुतिशिरसि - छान्दोग्ये । भूतक्षितितनुहृदयैः - भोक्तृवर्गपृथिवीशरीरहृदयैः । सिध्यत्पर्यवस्यत्, चत्वारः पादा यस्य तत् चतुष्पात्, तस्य भावः चातुष्पद्यम् ; ब्राह्मणादेराकृतिगणत्वात् ष्यञ् ;  पादस्य पदादेशः, चतुष्पादित्यत्र च पादस्य लोपः इत्यन्त्यलोपः ; चतुष्पात्त्वमित्यर्थः ; पर्यवस्यच्चातुष्पद्यं यस्येति विग्रहः । गानत्राणादिकाभिः - गानत्राणभूतप्रतिष्ठात्वतदनतिवर्त्यत्वरूपाभिः । तस्य - चतुष्पात्त्वस्य, विधाभिः -  
तदुपपादकप्रकारैः । ष़ड्विधं सिध्यत् षाड्विध्यकम् । परं ज्योतिः - अथ यदतः परो दिवो ज्योतिः इत्युक्तं परं ब्रह्म । गायत्री नाम - चतुष्पात्त्वषड्विधत्वाभ्यां प्रसिद्धगायत्रीसदृशत्वेन । अध्यायि - अधीतमित्यर्थः । विभाषा लुङ्लृङोः इति गाङादेशाभावः । नात्र गायत्र्यां ब्रह्मदृष्टिः । पूर्णामप्रवर्तिनी श्रियं लभते इति मोक्षफलश्रवणात् । नाप्याकाशाधिकरणन्यायेन गायत्रीशरीरकब्रह्मवेदनम् । ब्रह्मणश्चतुष्पात्त्वाद्युक्तिवैयर्थ्यात् । अतो ब्रह्मणि गायत्रीसादृश्यानुसन्धानमेव विधीयत इति भावः । अत्र सिध्यत्पदेन - पादोऽस्य विश्वा भूतानि इत्यनन्तरमन्त्रे कण्ठोक्तचतुष्पात्त्वव्यावृत्तिः । तुशब्देन - वाक् पादः प्राणः पादः इत्युक्तस्य, अग्निः पादो वायुः पादः इत्युक्तस्य च चतुष्पात्त्वस्य व्युदासः । भूतपृथिव्यादीनां कीर्तनानन्तरं चतुष्पदेति निगमनस्वारस्यात् भूतपृथिव्यादीनां पादत्वं प्रतीयत इति, इदं चतुष्पात्त्वं न कण्ठोक्तम् ; किन्तु पर्यवसानगत्या सिद्धम् । श्रुतिगतवचनव्यक्तिभेदात् - या वै सा गायत्री इयं वाव सा इदं वाव तत् इति  श्रुतिशैलीवैलक्षण्यात् । वाग्वै गायत्री अस्मिन् हीमे प्राणाः इत्येतद्रूपाच्छैलीविशेषाद्धेतोः । वाक्प्राणोक्तिः परार्था - गानत्राणप्राणप्रतिष्ठात्वाद्युपपादनार्था । नतु भूतादिपदषट्कप्रतिपादनार्था । तदेतत् - पूर्वोक्तं, चतुष्पात्त्वषड्विधत्वाभ्यां ब्रह्मणि गायत्रीसादृश्यानुसन्धानम् । स्वरसं - स्वतः प्रतीतत्वलक्षणरसयुक्तं, निगमनं - कीर्तितोपसंहाररूपं यस्यां सा तथोक्ता श्रुतिः - सैषा चतुष्पदेति श्रुतिः तदधीनं - तत्प्रमाणकमित्यर्थः ।।
	अत्र श्रुतिगतवचनव्यक्तिभेदात् स्वरसनिगमनश्रुत्यधीनमित्याभ्यामस्याः श्रुतेः परोक्तार्थोऽनुपपन्न इति स्फोरितम् । यादवप्रकाशैरस्या ह्ययमर्थ उक्तः - गायत्री वा इदं सर्वम् इति ब्राह्मणं न चतुष्पात्त्वपरम्, किन्तु सर्वभूतवाक्पृथिवीशरीरहृदयप्राणरूपविधाषट्कपरम् । सैषा चतुष्पदा षड्विधा इति वाक्यं च षाड्विध्यानुवादेन चतुष्पात्त्वविधानपरम् । चतुष्पात्त्वं च पादोऽस्य इति मन्त्रवर्णप्रतिपाद्यमिति । अयमनुपपन्नः - सैषा चतुष्पदा षड्विधेत्युभयांशे निगमनप्रतीतेः स्वारसिकत्वादेकांशेऽनुवादत्वम्, इतरांशे विधायकत्वमिति वैरूप्यायोगात् । वाक्प्राणयोर्गानत्राणादिवदन्यार्थतया भूतपृथिव्यादिवत् प्राधान्यतः प्रतिपाद्यत्वाभावेन पदार्थषट्कासिद्धेश्चेति ।। 27 ।।

मू. 	अथ अन्तर्याम्यधिकरणम् -
	अव. -	अन्तर्याम्यधिकरणविषयभूतेऽन्तर्यामिब्राह्मणे यस्य तमश्शरीरम् इत्यत्र 
वाक्यार्थानध्यवसायः ; यस्य चेतनस्य यद्द्रव्यम् इति शरीरलक्षणस्य द्रव्य त्वघटितत्वात् तमसश्च द्रव्याद्रव्यत्वयोर्वादिवाक्यसंमोहादत्राह - [तम इत्यादि]
	तमो नाम द्रव्यं बहुळविरळं मेचकचलं
	प्रतीमः केनापि क्वचिदपि न बाधश्च ददृशे ।
	अतः कल्प्यो हेतुः प्रमितिरपि शाब्दी विजयते 
	निरालोकं चक्षुः प्रथयति हि तदृर्शनवशात् ।। 28 ।।
	व्या. -	बहुळं च तद्विरळं चेति विग्रहे [कञ्जकुब्जादिवत्] (खंजकुब्जादिवत्) समासः । बहुळं - सान्द्रं, विरळं - सान्तराळम् । एकव्यक्तौ सान्द्रत्वाद्यभावादवयवसघातात्मकत्वमुक्तं भवति । अनेन सावयवत्वमुक्तम् । मेचकं - नीलं चलं चलनवत् । पूर्ववत्समासः । आभ्यां गुणक्रियावत्त्वं [उक्तं] भवति । तमो नाम द्वितीयान्तमिदं, नाम प्रसिद्धौ । अनेन भावरूपेण भासमानत्वमुक्तं भवति । द्रव्यं प्रतीमः द्रव्यत्वेन प्रत्यक्षयामः । अनुमिनुम इति वा । तमो द्रव्यं सावयवत्वाद्धटवत् ; तमो द्रव्यं गुणक्रियाश्रयत्वात् घटवत् ; तमो न तेजोऽभावरूपं विधि [भाव] रूपेण प्रतीयमानत्वात् घटवत् ;  तमो न गुणः गुणाश्रयत्वेन प्रतीयमानत्वात्, घटवत् ; तमो न रूपप्रतीत्यभावः विधि [भाव] रूपेण प्रतीयमानत्वात् घटवत् ; (वदि इत्यनुमानत्वात् घट) इत्यनुमानानि विवक्षितानि । अत्र मेचकमित्यनेन वियद्व्याप्तपार्थिवपरमाणुगतनैल्यप्रतीतिरेवान्धकारप्रतीतिरिति पक्षः प्रतिक्षिप्तः । तथा सति हि नैल्यमित्येव तमोविषयकधीः स्यादिति भावः । तम इति भावरूपेण प्रतीयमानत्वादित्यनेन तेजस्संसर्गाभावो रूपप्रतीत्यभावो वा तम इति पक्षौ प्रतिक्षिप्तौ । हेत्वसिद्धिं परिहरति - केनापीत्यादिना । केनापि । पुरुषेणेति शेषः । क्वचिदपीत्यपिशब्देन कदापीति समुच्चीयते । बाधः - रूपादिनिषेधधीः । न ददृशे - न दृष्ट इत्यर्थः । दृशेः कर्मणि लिट् । बाधश्चेति चकारेण कारणदोषः समुच्चीयते । तथा च कारणदोषबाधकप्रत्ययविरहात्तमसि रूपादिप्रतीतिर्न भ्रान्तिरूपेति न हेत्वसिद्धिरिति भावः । तमसि रूपादिप्रतीतेर्भ्रान्तित्वनियामको दोषो न दृश्यते । तमसि रूपादिप्रतीतेः सर्वानुभवसिद्धत्वेन सर्वत्र तत्कल्पनं च गौरवपराहतम् । अतः कारणदोषो दुर्वच इति भावः । ननु (तमसः कारणनिरूपणात्तमो न द्रव्यम्) [तमसो द्रव्यत्वे कारणं निरूपणीयम्] तथा हि तमसो रूपवत्त्वान्न तद्रहितानि वाय्वादीनि तत्कारणानि। स्पर्शगन्धविरहान्नान्यान्यपि तत्कारणानि । (कारणगुणप्रक्रमेण हि कार्ये 
वैशेषिकगुणारम्भ इत्यत्राह) [अतः कारणाभावात् अस्य कथं द्रव्यत्वमित्यत आह] - अतः कल्प्यो हेतुरिति । तमसि रूपादिप्रतीतेरबाधितत्वात् द्रव्यत्वसिद्धौ तत्कारणं कल्प्यमित्यर्थः । लोके कार्यं हि प्रतीतं कारणकल्पनायां प्रमाणम् न पुनः स्फुटावधारितं कार्यं कारणनिरूपणायापह्नवमर्हति इति न्यायात् । अबाधितप्रत्ययसिद्धस्य तमसः कारणं कल्प्यम् । तत्र स्वच्छद्रव्यत्वादाकाशकार्यं तमः । रूपवत्त्वं तु पञ्चीकरणादुपपद्यते । यद्वा तेजःकार्यं तमः रूपवत्त्वात्; स्पर्शानुपलम्भस्तु स्वच्छत्वात् इति व्यासपादाः । प्रभाप्रभावद्रूपेण तेजोद्रव्यवत्, पृथिव्येव तमोरूपेण तदाश्रयरूपेण च स्थिता । पृथिवीच्छायैव तम इति मेघनादारिसूरयः । न्यायसिद्धाञ्जनेऽपि पृथिवीविषये तमः परिगणितम् । अतः कारणं कल्पनीयम् । ननु रूपोपलब्धिवेळायां तमसोऽनुपलब्धेः, तदनुपलब्धिकाले तदुपलब्धिर्निमीलनवदपि संभवतीति शङ्कितं प्रत्यक्षमित्यत्राह - प्रमितिरपि शाब्दी विजयत इति । शास्त्रजन्यं प्रमात्मकं ज्ञानमुक्तशङ्कानिरासकमित्यर्थः । विजयो हि प्रतिपक्षनिरसनम् । तमः ससर्ज भगवान् इत्यादिकमिह विवक्षितम् । [अपिना अस्मदादीनां रूपोपलब्धिकाले उलूकादीनां तदनुपलम्भः । तेषां तदुपलम्भकाले अस्मदादीनां तदनुपलम्भ इत्यत्राप्यप्रामाण्यप्रसङ्गेन तमसि रूपप्रतीतिर्न भ्रान्तिरिति युक्तिरपि समुच्चीयते] (अपिशब्देन युक्तिरपि संगृह्यते । उलूकादीनामस्मदादिरूपोपलब्धिवेळायां रूपानुपलब्ध्या अस्मदादीनां तद्रूपोपलब्धिकाले तदनुपलब्ध्या तयोः शङ्कितत्वप्रसङ्गात्तमसि रूपप्रतीतिर्न भ्रान्तिरित्यर्थः) ननु तमो न द्रव्यं तस्य ग्राहकाभावात् । आलोकाननुगृहीतत्वात् चक्षुर्न ग्राहकम् ।।
	[आलोकसमवधाने तु न गृह्यत इति तमसि रूपप्रतीतिर्भ्रान्तिरेव] (आलोकसन्निधावनवस्थानां नास्याग्राह्यत्वमतो रूपप्रतीतिर्भ्रान्तिरेव) निमीलने नीलप्रतिभासवदित्यत्राह - निरालोकमित्यादि । निरालोकं - आलोकासहकृतम् । चक्षुः - कर्तृ । तत् - तमः । प्रथयति - प्रकाशयति । कुत इत्यत्राह - दर्शनवशात् - उलूकादेरस्मदादेश्च रूपतेजोऽभावग्रहणे चक्षुष आलोकनिरपेक्षत्वादित्यर्थः । आलोकाभावभिन्नविषयकचाक्षुषत्वेनालोकसंयोगत्वेन कार्यकारणभावः परमते । अस्मन्मते तु आलोकाभावभिन्नस्थाने तमोभिन्नत्वं निवेश्य कार्यकारणभावः । रूपप्रतीतेर्भ्रमत्वकल्पनं त्वधिकं परमत इति भावः ।। 28 ।।

	अव. -	भूमाधिकरणसिद्धान्तमाह - [भूमेत्यादि]
मू. -	भूमाख्यः पूरुषोत्तमो यदधिकं ब्रह्मेह सत्याह्वयं
	प्राणाख्यादवरात्मनस्तु बलतस्तजद्ज्ञाधिकस्सत्यवित् ।
	यः सत्यं वदतीति वाग्गमयितुं न ह्यग्निहोत्र्यन्तरं
	शक्नोति प्रकृताग्निहोत्र्यवगमाद्भङ्गस्तु शब्दश्रियः ।। 29 ।।
	व्या. -	छन्दोगाः समामनन्ति - यत्र नान्यत्पश्यति नान्यच्छृणोति नान्यद्विजानाति स भूमा । अथ यत्रान्यत्पश्यत्यन्यच्छृणोत्यन्यद्विजानाति तदल्पम् इति । अयं भूमशब्दो (वैपुल्यविशिष्टवाचक) बहुशब्दादिमनिचि निष्पन्नो, यद्यपि वैपुल्यवाचि ; तथापि [अल्पशब्द] (अल्प) प्रतियोगिनिर्देशत्वाद्वैपुल्याश्रयपरः; तथा च भूमा विपुल इत्यर्थः । भूमशब्दार्थविशेष्यश्चात्मा; तरति शोकमात्मवित् इति प्रक्रम्य, भूमानमुपदिश्य, आत्मैवेदं सर्वम् इत्युपसंहारात् । तत्र किमयं भूमगुणविशिष्टः प्रत्यगात्मा परमात्मा वेति संशयः ।
	प्रत्यगात्मा भूमेति पूर्वः पक्षः । आत्मजिज्ञासवे नारदाय प्राणोपदेशानन्तरमन्यानुपदेशेन प्राणशब्दितजीव एव आत्मोपदेशसमाप्तिप्रतीतेः । प्रत्यगात्मनोऽप्यविद्यामुक्तस्य सुखरूपत्वमुपपद्यते । न च एष तु वा अतिवदति यः सत्येनातिवदति इति तुशब्देन प्राणातिवादिनमपेक्ष्य सत्यातिवादिनोऽन्यत्वप्रतीतेः प्राणशब्दोक्तजीवादधिके सत्यनामनि ब्रह्मणि आत्मोपदेशसमाप्त्यवगमेन भूमा परमात्मेति वाच्यम् । स वा एष एवं पश्यन्  इति प्रकृतप्राणातिवादिनः प्रत्यभिज्ञानेन तस्य, एष तु वा अतिवदति इति सत्यवदनमङ्गं विधीयते । यथा एष तु वा अग्नी होत्री यः सत्यं वदति इति प्रकृताग्निहोत्रिणः सत्यवदनं विधीयते; तद्वदिति ।
	सिद्धान्तस्तु - परमात्मैव भूमा एष तु वा इति प्राणातिवाद्यन्यत्वप्रतीतेः । न च एष तु वा अग्निहोत्री इति वाक्यन्यायावतारः । तत्र हि द्रव्यदेवतान्तराभावेनाग्निहोत्रान्तराप्रतीतेरगत्या तुशब्दस्वारस्यभङ्गः । इह तु - प्रकृतातिवादनिमित्तप्राणातिरिक्तसत्यशब्दोक्तपरमात्मरूपातिवादनिमित्तान्तरसंभवात्कि- मिति तुशब्दस्वारस्यभङ्गः कार्यः । सत्यशब्दो हि परमात्मवाचकः । छान्दोग्य एव तस्य ब्रह्मणो नाम सत्यम् इति श्रवणात् । अतः सत्यशब्दोक्ते परमात्मनि आत्मशब्दपर्यवसानाद्भूमा परमात्मेति ।
	तमिमं सिद्धान्तमाह - भूमाख्य इत्यादिना । भूमा निरतिशयसुखलक्षणतया  वेदे भूमशब्दनिर्दिष्टः पुरुषाणामुत्तमो नारायण एव । कुत इत्यत्राह - यदिति । यत् - यस्मात् । 
इह - भूमविद्यायाम् । प्राणाख्यात् - प्राणसहचारेण प्राणशब्दोपचरितादवरात्मनः । आराग्रमात्रो ह्यवरोऽपि दृष्टः इति परमात्मापेक्षयापकृष्टाज्जीवात् । अधिकं - अतिरिक्तम् । ब्रह्म, सत्याह्वयं - सत्यशब्दाभिहितंभवति । ततः परमात्मन्यात्मशब्दोपदेशपर्यवसानाद्भूमा पुरुषोत्तम इत्यर्थः । पुरुषं सत्यम् इति सत्यशब्दसामानाधिकरण्येन पुरुषशब्दनिर्देशात्पुरुषोत्तम  इति साध्यनिर्देशः । संप्रसादादध्युपदेशात् इति सूत्रानुसारेणाधिकमिति निर्देशः । ननु एष तु वा अतिवदति इति प्राणातिवादिनः सत्यवदनं विधीयत इत्यत्राह - तुबलत इति । सत्यवित् - सत्यनामकब्रह्मनिमित्तकातिवादहेतुसत्यवेदनवान् तुबलतः - तुबलेन । तत््ज्ञाधिकः - प्राणवेद्यधिकः । तुशब्दो हि पूर्वोक्तादर्थान्तरे स्वरसः । अतः प्राणातिवादिनोऽन्यः सत्यवादी कश्चिदुच्यते । प्राणातिवादिनमपेक्ष्य सत्यातिवादिनः प्रकर्षश्च, तद्वेद्यप्राणादेतद्वेद्यसत्यप्रकर्षनिबन्धन इति सत्यशब्दोक्ते प्रकृतात्मोपदेशपर्यवसानात् भूमा पुरुषोत्तम इत्यर्थः । एष तु वा अग्निहोत्री इति वाक्यवैषम्यमाह - य इति । यः सत्यं वदतीति वाक् - एष तु वा अग्निहोत्री यः सत्यं वदति इति वाक्यम् । प्रकृताग्निहोत्र्यवगमादग्निहोत्र्यन्तरं - प्रकरणादवगम्यमानादग्निहोत्रिणोऽन्यमग्निहोत्रिणम् । गमयितुं न शक्नोति । द्रव्यदेवताभावादित्यर्थः । हिशब्दो हेतौ । तस्मात्, शब्दश्रियः तुशब्दस्वारस्यस्य । भङ्गः - त्यागः सोढ इति शेषः । तद्वत् प्रकृतेऽनुपपत्त्यभावेन, तुशब्दस्वारस्यभङ्गोऽनुचित इति भावः । अतिवादित्वमतिक्रान्तस्वोपास्यवस्तु- वादित्वम् । तच्च परिमितसुखे प्रत्यगात्मनि न संभवति । किं तु निरतिशयसुखस्वरूपे परमात्मनि संभवति । अतः परमात्मैव भूमेति ।। 29 ।।
