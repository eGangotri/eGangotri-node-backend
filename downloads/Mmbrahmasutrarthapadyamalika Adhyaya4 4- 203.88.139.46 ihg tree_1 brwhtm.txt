                               ।। अथ चतुर्थः पादः।। 
 <4.4.1> 
 परं ब्रह्मोपसंपद्य स्वाविर्भावस्त्विहोच्यते।  स्वेन रूपेणेति शब्दाद्गुणानां सिद्धता भवेत्।।
 मुक्तस्वरूपमेवात्र स्वशब्देनानुकथ्यते।  एतं त्वेव ते भूयोऽनुव्याख्यास्यामीति बोधनात्।।
 आविर्भूत गुणस्त्वत्र जीव(:) इत्यवगम्यते।  य आत्मेतियाद्युपक्रान्तजीवप्रकरणात्तदा।। 
 <4.4.2>
 ब्रह्मणस्त्वविभागेन स्वात्मानं तु तदानघः।  मुक्तोऽनुभवतीत्याह चैतदात्म्यमिति श्रुतेः।।
 <4.4.3>
 मुक्तोऽपहतपाप्मत्व मुखैर्ब्रह्मगुणैर्युतः।  आविर्भवत्युपन्यासात् इति जैमिनिराह हि।।
 ज्ञानतन्मात्ररूपेण मुक्त आविर्भवेदिह।  तन्मात्रस्यैव ताद्रूप्यात् औ़डुलोमिरिहेच्छति।।
 स्वप्रकाशस्य पूर्वोक्तगुणानामपि कीर्तनात्। भावाद्विरोधो ह्यनयोः नेत्येवं बादरायणः।।
 <4.4.4>
 ज्ञात्यादिप्राप्तयस्सर्वास्सङ्कल्पादेव सन्ति हि।  सङ्कल्पादेव पितरः इत्यादि श्रुतिराह हि।।
 सत्यसङ्कल्पतावत्त्वात् मुक्तस्य  परमाप्तितः।  निषेधविधियोग्यत्वं विद्यते न च तस्य तु।। 
 <4.4.5>
 अशरीरं वावसन्तं इति मुक्तस्य तत्र तु।  अभावं च शरीरादेः बादरिर्मनुते मुनिः।।
 एकधा भवतीत्यादि श्रुत्या मुक्तस्य तत्र च।  शरीरेन्द्रिय सद्भावं जैमिनिर्मनुते मुनिः।।
 अशरीरं च मुक्तं तु सशरीरं च मन्यते।  बादरायण आचार्यः द्वादशाहवदेव हि।।
 स्वेन सृष्टशरीरादिकरणाभाववान्यदा।  तदा स्वप्न इव ब्रह्म सृष्टैः करणवान् भवेत्।।
  स्वेलैव सृष्टदेहादिभावे जाग्रत एव हि।  पुरुषस्य यथा भोगः मुक्तस्यापि तथा भवेत्।।
 एकत्रवर्ति दीपस्य प्रभयाऽन्यत्र वर्तनम्।  यथा तथैव जीवस्य ज्ञानाद्देहान्तरेष्वपि।।
 प्राज्ञेनेत्यादिवचनं सुषुप्तो मरणे तथा।  अज्ञानमोहौ वदति श्रुत्या ह्याविष्कृतं तथा।।
 <4.4.6>
 जगद्व्यापारवर्जं तन्मुक्तैश्वर्यमिति श्रुतम्।  ब्रह्मणः प्रक्रमाच्चैव जीवस्यात्राप्यसन्निधेः।।
 नेमांल्लोकानिति श्रुत्या जगद्व्यापार उच्यते।  आधिकारिकलोकस्थवस्तुभोगो हि कथ्यते।।
 सविभूति परं ब्रह्म मुक्तोऽनुभवति स्वराट्।  यदा ह्येवैष(:) इत्यत्र जीवस्य ब्रह्मणि स्थितिः।।
 सृष्ट्यादिकं नियमनं परस्येति श्रुतेस्स्मृतेः।  अहं सर्वस्य तस्माद्वा ह्येतस्मादिति गम्यते।।
 ब्रह्मणा सह कामानित्यस्माल्लिङ्गाच्च सर्वथा।  भोगमात्रे ब्रह्म साम्यं मुक्तानां तु भवेदिति।।
 मुक्तस्यापुनरावृत्तिः शब्दादेवावगम्यते।  ब्रह्मणोऽपि हि सद्भावे प्रमाणं शब्द एव हि।। 
          ।। इति ब्रह्मसूत्रार्थपद्यमालिकायां चतुर्थाध्यायस्य चतुर्थः पादः।।
                  इत्थं नरहरिचरणद्वन्द्वैकान्ताखिलात्मभावोऽयम्।                   	         	           सूत्रार्थपद्यमालायां चक्रे वेदान्त देशिको यतिराट्।।
                  सन्तो विशुद्धधिषणा विमत्सरास्साधुसंगतां सूत्रैः।
                 तद्भावकुसुमरम्यां मालामेतां वहन्तु हृदि नित्यम्।। 
    ।। इति श्रीमद्वेदमार्गेत्यादिबिरुदावलीमेदुराणां श्रीमदहोबिल मठे दिव्यास्थाने                                                               चतुरधिक चत्वारिंशत्संख्यासंख्यातपट्टाभिषेकपरिमण्डितानां  श्रीवण्शठकोप श्रीवेदान्त
        देशिक यतीन्द्र महादेशिकानां कृतिषु ब्रह्मसूत्रार्थपद्यमालिकासंपूर्णा।।