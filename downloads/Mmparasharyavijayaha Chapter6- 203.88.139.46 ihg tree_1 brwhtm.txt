	एकदेश्यन्तरमते गुहाविवरणरूपता कुत: प्रतीयते? यदि 'गुहायां परमे व्योमन्नि' ति अधिकरणद्वयनिर्देशादुत्तरत्राप्यधइकरणद्वयं निर्दिश्येत, तदा विवरमनवरणिभाव: प्रतीयेत। नच तन्निर्देशोस्ति। ब्रह्म तु 'ब्रह्मपुच्छं प्रतिष्ठे' ति प्रतिष्ठात्वेन निर्दिष्टम्, नत्वाधेयत्वेन, तत्रापि पर्यायान्तर साधारणोपसर्जनावयवत्वेन। अत इदं कथम्परमव्योमनिहितप्रकाशकं भवेत्। अत आनन्दमयादान्तरस्यानभिधानात् ब्रह्मेत्युपक्रान्तो गुहानिहितत्वेनोक्त: 'तस्माद्वा एतस्मादि' ति आत्मशब्दनिर्दिष्ट: 'सोकामयते' त्यादिना वक्ष्यमाण:। अतएव प्रकरणप्रधानप्रतिपाद्यश्चानन्दमय इतय व्रगम्यते। तेन पद्विरुद्धा विवरणरूपता। गुहाविवरणार्थत्वे 'अन्योन्तर आत्मे' ति अन्तरात्मत्वेनोपदेशो न समञ़्जस:। अत: स्थूलारुन्धती न्यायेन ब्रह्मलिलक्षयिषैव प्रकरणस्य प्रतीयते। हृदयस्यैव गुहात्वेन तदाकाशवर्तित्वेन भगवत: श्रुतिस्मृतिषु प्रसिद्धेर्नविवरणापेक्षा। अपेक्षायामापे न तद्विवरणयोग्यस्सन्दर्भ:। सूत्रार्धोप्यनुपपन्न:। तथाहि - 'भीषास्माद्वात: पवते, भीषोदेति सूर्य' इति - 'अस्मा' दित्यानन्दमय: परामृश्यते। यद्ययमेव 'सैषानन्दस्ये' त्यानन्दशब्ददेन परामृश्यते तदा 'अस्माद्वात' इतिवदस्य मीमांसा भवतीत्येव स्यात्, नत्वानन्दस्येति। तस्मा दानन्दग्रहणं आनन्दमयविशेषणानन्दपरिग्रहार्थमेव। अत आनन्दमय: प्रचुरानन्दाश्रय एव, नतु प्रचुरानन्दरूप:। पूर्वापरसूत्रेषु चिच्छक्तेरप्रसङ््गेन चिच्चक्तिरिति साध्यनिर्देशश्चानुपपन्न:। द्वितीयसूत्रार्थोऽप्यनुपपन्न:, जीवानन्द इव ब्रह्मनन्दस्बैव जीवानन्दरूपतायास्त्वयाभ्युपगमात् कथन्तत्र प्राचु र्यम्। अत्र हि प्राचुर्यम् - प्रभूतत्वं दशवर्णस्वर्णस्य स्वर्णान्तरादिवो स्कर्ष:, ततश्च स एवानन्दोन्यत्रापीति कथमुत्कर्ष:। अत: प्राचुर्यार्थोनुपपन्न:। एत्न तृतीयपपि निरस्तम् अत्र विवक्षितप्राचुर्यस्यावयवबाहुळ्य सापेक्षक्दारन्यायधिषयत्वासम्भवात्। एवमुत्कर्षविवक्षयैच हि 'शतं एक' इत्यावर्त्यते। द्दष्टश्च यूनो युवतिसम्भोगजन्यानन्दात्स्थविरस्य तद्भोगजन्यानन्दस्वापकर्ष:।
	अन्नमयादयश्चेतना इत्येकदेशिपक्षोप्यनुपपन्न:, पूर्वान्नमयादिव्या वृस्यर्थमेव   'आत्मानमुपसङ््क्रामति, आत्मानमुपसङअक्रम्ये' त्यात्म पदसामा नाधइकरण्येन प्रयोगात्। अत एवान्नमयादीनां शेध्यत्वोपपत्ति:, तस्मिन्वाक्ये आत्मपदप्रयोगाभावश्च। "नेतरोनुपपत्तेरि" त्यादेराधिकरणान्तरत्ववर्णनञ्चानुपपन्नम्, हिरण्यगर्भविवयचिन्तातात्पर्यसूचकाभावात्। ईक्षत्याद्याधिकरणेषु तत्तच्चिन्तासूचकानि द्दश्यन्ते। प्रतिज्ञाचकाराभावयो रवान्तरप्रतिज्ञात्वेनोपपत्ति: प्रागेवाभिहिता। 'कामाच नानुमानापेक्षा' इत्यत्र अपेक्षापदवैयर्थ्यं 
स्पष्टमेव। इति।
	इतरपक्षे अभ्यासशब्दोस्वरस:, 'ते ये शतं'  'स एक'  इतिवद्विषयैक्याभावात्। तद्धेतुसूत्रवैयर्थ्यं च, आनन्दयितृत्वस्याभ्यासादित्यव विवक्षिततया व्याख्यातत्वात्। "कामादि"  ति सूत्रार्थ: परपक्षद््षणे नैव निरस्त:। इति - आनन्दमयाधिकरणम् ।। 6 ।।

अथ अन्तरधिकरणम्।
	'सयश्चायमि' ति वाक्ये आदित्यमण्डलान्तर्वर्तित्वेनोक्तो भागबानेवेति पर्यवसाययितुमन्तरादित्यविद्यां निरूपयति।
1 - अन्तस्तद्धर्मोपदेशात्  ।। 1 - 1 - 21 ।।
	इदमाम्नायते छान्दोग्ये - "य एषोन्तरादित्ये हिरण्मय: पुरुषो द्दश्यते हिरण्यश्मश्रुर्हिरण्यकेश आप्रणस्त्रत्सर्व एव सुवर्णस्तस्य यथा कप्यासं पुण्डरीकमेवमक्षिणी तस्योदिति नाम स एष सर्वेभ्य: पाप्मभ्यो य एवं वेद तस्य ऋक्च साम च गेष्णौ तस्मादुद्रीधस्तस्मात्त्वेवोद्राता तस्य हि गाता स एष ये चामु - प्मात्पराञ्चो लोकास्तेषाञ्चेष्ट देवकामानाञ्चेत्यधिदैवतम्, अथाधअयात्ममपि, अथ य एषोन्तराक्षिणि पुरुषो द्दश्यते सैवर्क्तत्साम तदुक्थं तद्यजुस्तद््ब्रह्म, तस्यैतस्य तदेव रूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम स एष ये चैतस्मादर्वाञ्चो लोकास्तेषां चेष्टे मनुष्यकामानां चेति, तद्य इमे वीणायां गायन्ति तस्मात्ते धनसनय" इत्यादि। अत्रादित्यशब्दो "दित्यदित्यादित्यपत्युत्तरपदाण्ण्य" इति ण्यप्रत्ययान्तो मण्डलवाची, "य एतस्मिन्मण्डले पुरुषो यश्चायन्दक्षिणेक्षन्नि" ति बृहदारण्यके, "य एष एतास्मन्मण्डलेर्चिषि पुरुष" इति तैत्तिरीये च पुरुषस्य मण्डलवत्त्वश्रवणात्; हिरण्मयशब्दो रमणीयत्वपर:, द्दश्यते, योगिभिरित्यर्थ:। "द्दश्यते त्वग्रयया बुध्द्या सूक्ष्मया सूक्ष्मदर्क्षिभि" रिति श्रुत्यैकार्थ्यात्।
	"तस्य यथे" त्यस्य वाक्यस्य वाक्यकारेण षडर्था: पूर्वपक्षत्वेम सिद्धान्तत्वेन चे क्ता:। तत्रार्थत्रयस्य पूर्वपक्षत्वं तत्स्वभावादेवावगतम्।  कपिरादित्य:, 'कपिचलन' इति धआतोर्निष्पन्न: कपिशब्द:; कं पिबतीति च कपि:, 'कपिर्विभस्ति तेजनम्' इति वैदिकप्रयोग:; तस्य, आसं - मण्डलम्; यथा आदित्यमण्डलं हृदयपुणड््रीकञ्च परमात्मन उपासनस्थानं तथो पासकस्याक्षिणी अपि उपासनस्थानमित्येकोर्थ: । अयन्नोपपद्यते, समान 
विभक्त्यन्तयोस्स्वत: प्राप्तसामानाधिकरण्यभङ्गास्वारस्यात्, पुण्डरीकसद्दशे हृदयपुण्डरीकशब्दस्य गौणत्वप्रसङ््गाच्च । तस्येत्युपासकपरत्वे सत्यप्रकृत परामर्शित्वम्, अनन्तरवाक्यस्थषष्ठ्यनतशब्दविरूपार्थता च स्यात्। दिव्याङ््गवर्णनप्रकरणानौचित्यं च । नामविधिवाक्यात्पूंर्व रूपकथनं ह्यचि तम्। 'यश्चायन्दक्षिणेक्षन्नि' ति दक्षिणस्याक्ष्ण उपासनस्थानत्वश्रवणा दक्षिणी इति द्विवचनविरोधश्च । 'अन्तरादित्य' इति आदित्यमण्डलस्य स्थानभेदाद्रूपभेदेन विद्याभेदादेकवाक्येन विद्याद्वयस्य विधातुमशक्यत्वाच्च वाक्यभेदस्स्यात् । तस्मादस्य वाक्यस्योपासनस्थानविधिपरत्वमनुपपन्नम् । कपि: - मर्कट:, तस्यास: - आस्यते उपविश्यते अनेनेति व्युत्पत्त्या जघन प्रदेश:, मर्कटपृष्ठसाम्यमुच्यत इति; तदप्ययुक्तम् । मर्कटपृष्ठ पुण्डरीकञ्च किमुपमाद्वयम्, उतैकोपमा? नाद्य:, स्वत: प्राप्तसामानाधि करण्यपरित्यागप्रसङ््गात् । श्लाध्योपमासम्भवे हीनोपमाश्रयणायोगाच्च ।  द्वितीये मर्कटपृष्ठसद्दशपुण्डरीकसद्दशे इत्युक्तं स्यात्, तदा कप्यासपदं गौणं स्यात्। नच प्रथमान्तकपिपदरूढ्यनुसाराच्चरमश्रुतस्यासपदस्य गौणत्वं युक्तमिति वाच्यम्, आसपदमुख्यार्थविशेषणसमर्पकस्य कंपिपदस्य वाक्यानन्वयप्रसङ््गात्, आसपदे लक्षणाप्रसङ््गाच्च। कपिपदे यैगिकार्थस्यैव ज्यायस्त्वात् । उपपन्नश्च योगार्थो वक्ष्तये । कप्यासम् - ईष - द्विकसितमित्यपरोर्थ: । सोप्ययुक्त:, अवयवशक्त्या रूढ्या वा ईषद्विका सपरत्वस्याभावात् । एवं शब्दार्थस्वरूपपर्यालोचनया इदमर्थत्रयं पूर्वपक्ष तया वाक्यकाराभिप्रेतमित्यवगतम् । अर्थोन्तरत्रयमुपपन्नम् । कं पिबतीति कपिरादित्य:, तेन, आस्यते - क्षिष्यते - विकास्यत इति कप्यासम्; कं पिब तीति कपिर्नाळ्म्, तस्मिन्नास्त इति कप्यासम्; अपचितादपि पङ्कजान्नाळस्थपुण्डरीकस्य शोभातिशयोस्तीति सोत्र विवक्षित:; कं - जलम्, 'आस उपवेशन' इति धातुरपिपूर्वक:; 'वष्टिवागुरिरल्लोपमवाप्योरुपसर्गयोरि' ति अपेरकारलोप:, कप्यासम् - सलिलस्थितमित्युक्तं भवति । एवमस्यार्थत्रयस्योपपन्नतया वाक्यकोरेण सिद्धान्ततयोक्तत्वमभिप्रेत्य हि भगवता भाष्यकारेण वेदार्थसंग्रहेऽभिहितम् - "गम्भीराम्भस्सम्भूतसुमृष्टनाळरविकरविकासितपुण्डरीकदळामलायतेक्षण: " अत् । गेष्णौ - गानवि - शेषौ । गानपर्वणि प्रस्तावादिसामभक्त्यवयवरूपे सामगासामगानां पर्वेत्येव प्रसिद्धेस्साम्नावच्छेदे गेष्णाख्यायास्तेषां प्रसिद्धत्वात, ततश्च गेष्णाविति ऋक्सामयो: पूर्वत्वोक्त्या स्तुतौ साध्यायं सोपानपर्वद्वय वत् साधनत्वं विवक्षितम् । एवं च 
सामाभिव्यक्तऋक्साध्यस्तोत्र विषयत्वं 'ऋक्च साम च गेष्णावि' त्यनेन विवक्षितम् । गेष्णौ शरीरावयवपर्वणी इत्यपि केचित् । अस्मिन्नपि पक्षे अनेन सामाभिव्यङ्ग्य ऋक्प्रतिपाद्यत्वमेव विवक्षितम् । अधिदैवतम् - देवतायामुपासनम् । अध्यात्मम् - आत्मन्युपासन्म् । आत्मशब्दो देहवचन: । अमुष्य -आदित्यस्थस्य । तस्मात्ते धनसनय: । "एतन्ते गायन्ती" त्येतच्छब्दो 'हिरण्मय: पुरुषस्तस्मदि' त्यनेन परामृश्यते । य: धनलाभयुक्त: तस्मादेव पुरुषाद्धनवन्त इत्यर्थ: । यस्मादीश्चरं गायन्ती तस्मात्ते धन वन्त इत्यापि वदन्ति, तदानीमफ्ययमेवार्थ: । अत्र संशय:- वेदामतवेद्यं कारणं किं प्रकृष्टपुण्यो जीय:, उत अन्य इति, तदर्थं आनन्दमय: किं जीव: उतान्य इति, तदर्थं अक्ष्यादित्यमण्डलान्तर्वर्ती पुरुष: पुण्योपचय निमित्तैश्चर्य आदित्यादिशब्दाभिलप्य: जीव एव, उत तदतिरिक्त इति । 
	अत्र पूर्वपक्ष: - उपचितपुण्यविशेषो जीव एव, करचरणाद्यात्मक भोगार्थशरीरसम्बन्धश्रवणात । ततश्च 'सयश्चायं पुरुष' इत्यादित्यमण्डलानतर्वर्तिनानन्दमयस्यैक्यावगमादानन्दमयो जीव: । एवमानन्दमयस्य जीवत्वे निश्चिते 'एको ब्रह्मण आनन्द' इत्यादिकं कथञ्चिदुपपादनीयम् । प्रजापतिशब्दो दक्षादिपरोस्तु, आनन्दयितृत्वप्राप्यत्त्वविपश्चित्त्वभेदव्यपदेशानन्दहेत्वनुभवविषयत्वादिकमुपचितपुण्यविशेषस्य जीवान्तरापेक्षया सम्भवत्येव । ताद्दशपुण्यमाहात्म्यादेव  शरिरानपेक्षसङ््कल्पसम्भवोपि । अस्य 'भीषोदेति सूर्य' इति सूर्यभयहेतुत्वं च द्वादशादित्येषु   प्राधान्या त्तदतिरेकाद्वोपपद्यत इति ।
	राद्धान्तस्तु - अक्षअयादित्यमण्डलान्तर्वर्ती जीवादन्य एव, जीवा सम्भावितापहतपाप्मत्वादिधर्मोपदेशात् । तत्रैव सम्भावितधर्मोपदेशादिति सूत्रार्थ: । क्ररचरणाद्यात्मकशरीरसम्बन्धश्च - 'अजायमानो बहुधा विजायते' इत्यवतारत्वश्रवणादुपपन्न: । अत्रोपदेशग्रहणं अपहतपाप्मत्वादीनां कथञ्चिन्नयनं वारयितुम् । सर्वोपदेशस्य सङ्कोचो न युक्त इति हृदयम् ।

2. भेदव्यपदेशाच्चान्य: ।। 1 - 1 - 22 ।।
"य आदित्ये तिष्ठन्नि" त्यादिना जगत्कारणात् भेदव्यपदेशआ दपि 
जगत्कारणमादित्यमण्डलान्तर्वर्त्यानन्दमयो जीवादन्य: । अयं चान्य शब्द उत्तरमूत्रेप्यनुवर्तते । अत्रेदमवधातव्यम् - ईक्षतिसूत्रे साध्यन्नि र्दिष्टम्, आनन्दमयसूत्रे साध्यन्न निर्दिष्टम्, अस्मिन्नधिकरणे द्वितीय सूत्रे साध्यन्निर्दिष्टम्, एवन्निर्दिशतोयं भाव: - ईक्षतिसूत्रे अन्य इति निर्देशे तस्यैवोत्तरत्राप्यनुवृत्तिसम्भवेन सूत्रलाधवे सत्यपि निर्विकारस्य ब्रह्मण: कथमुपादानत्वमिति शङअकायां प्रकृतिशरीरकत्वेन तदुपपत्तिं व्यञ्जयितुं स्वतन्त्रप्रधानकारणत्वनिराससिद्ध्यर्थं नाशब्दमिति निर्दिष्टम्।
	अत्र पूर्वपक्षः - उपचितपुण्यविशेषो जीव एव, करचरणाद्यात्मक भोगार्थशरीरसम्बन्धश्रवणात् । ततश्च 'सयश्चायं पुरुष' इत्यादित्यमण्डलान्तर्वर्तिनानन्दमयस्यैक्यावगमादानन्दमयो जीवः । एवमानन्दमयस्य जीवत्वे निश्चिते 'एको ब्रह्मण आनन्द' इत्यादिकं कथञ्चिदुपपदनीयम् । प्रजापतिशब्दो दक्षादिपरोस्तु, आनन्दयितृत्वप्राप्यत्वविपश्चित्त्व- भेदव्यपदेशानन्दहेत्वनुभवविषयत्वादिकमुपचितपुण्यविशेषस्य जीवान्तरापेक्षया सम्भत्येव । तादृशपुण्यमाहात्म्यादेव शरीरानपेक्षसङ्कल्पसम्भवोपि अस्य 'भीषोदेति सूर्य' इति सूर्यभयहेतुत्वं च द्वादशादित्येषु प्राधान्यात्तदतिरेकाद्वोपपद्यत इति । 
	राद्धान्तस्तु - अक्ष्यादित्यमण्डलान्तर्वर्ती जीवादन्य एव, जीवा सम्भवितापहतपाप्मत्वादिधर्मोपदेशात् । तत्रैव सम्भावितधर्मोपदेशादिति सूत्रार्थः । करचरणाद्यात्मकशरीरसम्बन्धश्च - 'अजायमानो बहुधा विजायते' इत्यवतारत्वश्रवणादुपपन्नः । अत्रोपदेशग्रहणं अपहतपाप्मत्वादीनां कथञ्चिन्नयनं वारयितुम् । सर्वोपदेशस्य सङ्कोचो न युक्त इति हृदयम् । 

	2. भेदव्यपदेशाच्चान्यः ।। 1-1-22।।
	''य आदित्ये तिष्ठन्नि' त्यादिना जगत्कारणात् भेदव्यपदेशादपि जगत्कारणमादित्यमण्डलान्तर्वर्त्यानन्दमयो जीवादन्यः । अयं चान्य शब्द उत्तरसूत्रेप्यनुवर्तते । अत्रेदमवधातव्यम् - ईक्षतिसूत्रे साध्यन्निर्दिष्टम्, आनन्दमयसूत्रे साध्यन्न निर्दिष्टम्, अस्मिन्नधिकरणे द्वितीयसूत्रे साध्यन्निर्दिष्टम्, एवन्निर्दिशतोयं भावः - ईक्षतिसूत्रे अन्य इति निद्रिशे तस्यैवोत्तरत्राप्यनुवृत्तिसम्भवेन सूत्रलाघवे सत्यपि निर्विकारस्य ब्रह्मणः 
कथमुपादानत्वमिति शङ्कायां प्रकृतिशरीरकत्वेन तदुपपत्तिं व्यञ्जयितुं स्वतन्त्रप्रधानकारणत्वनिराससिद्ध्यर्थं नाशब्दमिति निर्दिष्टम् ।  

	आनन्दमयसूत्रे तदधिकरण एव नेतर इत्यन्यार्थप्रतिज्ञाया आवश्यकत्वा तस्यैवान्वयसम्भवात् साध्यनिर्देशो न कृतः । अत्र 'आकाशस्तल्लिंगादि'त्यनेन सन्निधानात् झटित्यन्वयसिद्धये कृत्स्नहेतूपन्यासान्तरं साध्यनिर्देशेनांजस्यासिद्धेश्च द्वितीयसूत्रे साध्यं निर्दिष्टम् । अत एवानन्दमयसूत्र एवान्य इति निर्देशे तस्यैव सर्वत्रान्वयसम्भवेऽस्मिन्नधिकरणे साध्यनिर्देशो न कार्य इति शङ्कापि निरस्ता । नेतर इत्यत्रेतरपदस्य साध्योपस्थापकत्वाभावाज्जीवोपस्थापकत्वाच्च साध्यसाकांक्षे वाक्ये झटित्यन्वयासम्भवादिह साध्यनिर्देशः । यद्यपीहान्यशब्दो जीवादन्यपरः, तदर्थकस्य च नोत्तरत्रान्वयसम्भवः, तथापीह सूत्रे पूर्वपक्ष्युक्तान्यतात्पर्यकत्वस्य सिद्धत्वादस्योत्तरत्र सर्वत्रान्वयस्सम्भवतीति । 
	परेतु - अन्तरादित्येन्तरक्षिणि चोपास्यः पुरुषः किमादित्यजीवरूपसंसारी कश्चित्, किं वा परमेश्वर इति संशयः । 'हिरण्यश्मश्रु" रित्या दिरूपश्रववणात् 'य एषोन्तरादित्ये' 'य एषेन्तरक्षिणि' इत्याधारश्रवणात्, 'ये चामुप्मात्पराञ्चो लोकास्तेषां चेष्टे देवकामाना...... ये चैतस्मादर्वाञ्चो लोकास्तेषां चेष्टे मनुष्यकामानाञ्चे' त्यादित्यपुरुषाक्षिपुरुषयोरैश्वर्यमर्यादाश्रवणाच्च संसारीति पूर्वपक्षः । सिद्धान्तस्तु - अन्तरादित्येन्तरक्षिणि चोपास्यः पुरुषः परमेश्वर एव, न संसारी ; कुतः ? अपहतपाप्मत्वोपदेशात्, "सैवर्क्तत्सामेत्या" दिना ऋक्सामाद्यात्मकत्वोपदेशात्' आदित्यपुरुषे उद्गातृकर्तृकगानविषयत्वोक्तेरक्षिपुरुषे लौकिकवीणागानविषयत्वोक्तेश्च । भेदव्यपदेशाच्चान्यः । अस्ति चादित्यादिशरीराभिमानिभ्यो जीवेभ्योन्य ईश्वरोन्तर्यामी, "य आदित्ये तिष्ठन्नि" त्यादिना श्रुत्यन्तरे भेव्यपदेशात् । तत्र हि 'आदित्यादन्तरो यमादित्यो न वेदे" ति वेदितु रादित्याद्विज्ञानात्मनोन्योऽन्तर्यामी स्पष्टं निर्दिश्यते, स एवेहाप्यन्तरादित्ये पुरुषो भवितुमर्हति, श्रुतिसामान्यादिति ।  
	अपरेतु - " अन्तःप्रविष्टं कर्तारमेतम् । अन्तश्चन्द्रमसि मनसा चरन्तम् । सहैव सन्तं न विजानन्ति देवाः । इन्द्रस्वात्मानं शतधा चरन्तमि" त्यादितैत्तिरीयवाक्यं विषय । 
अन्तस्स्थो विष्णुः, इन्द्रा द्यन्यतमो वेति सन्देहः । पूर्वपक्षस्तु - इन्द्राद्यन्यतम एवान्तस्स्थः, "इन्द्रो राजा जगतो य ईशे त्वष्टारं रूपाणि विकुर्वन्तं विपश्चिम्, ब्रह्मेन्द्रमग्निं जगतः प्रतिष्ठम्, दिव आत्मानं सवितारं ब्रह्मस्पतिम्" इति इन्द्रादि श्रुतेरिति । राद्धान्तस्तु - अन्तस्स्थो विष्णुरेव, "अन्तस्समुद्रे मनसा चरन्तं यस्याण्डकोशं शुष्ममाहुः प्राणमुल्बमि" ति समुद्रशायित्वब्रह्माण्डवीर्यत्वरूपतद्धर्मोपदेशात् । नचेन्द्रादिश्रुतिभिस्तदबाधः, निरवकाशलिङ्गबलेन सावकाशश्रुतीनामेव बाधोचित्यात् । ननु यदि निरवकाशलिङ्गबलादन्तःप्रविष्टो विष्णुः, तर्हि स्वतः प्रबलेन्द्रादिश्रुतिबलादिन्द्रादिरूपोप्ययमस्त्वित्याशङ्क्याह - भेदव्यपदेशाच्चान्यः ।  अन्तस्स्थ इन्द्रादिभ्योन्यश्च, "इन्द्रस्यात्मा निहितः पञ्चहोता अन्तरादित्ये मनसा चरन्तमि"त्यादि भेदव्यपदेशादिति । 
	अन्येतु - "अन्तस्तद्धर्मोपदेशात्" इत्यत्र "नेतरोनुपपत्ते" रिति सूत्रान्नेतर इत्यस्यानुवृत्तिमुक्त्वा; आदित्यान्तर्वर्ती परमेश्वरः, न तु मण्डलाभिमानी पुरुष इति चोक्त्वा, अस्तु परमेश्वरः, सतु मण्डलाभिमानिनः पुरुषादन्यो न भवतीति शङ्कायाम्, "भेदव्यपदेशाच्चान्य" इति सूत्रं मण्डसाभिमानिनः पुरुषोद्भेदपरमित्याहुः ।
	इतरेतु - अन्तरक्षिवाक्यमेव विषयः । तत्र संशयः, अक्ष्यन्तःपुरुषः किं जगदादिश्रीमदादिगुरुरेव, उत छायापुरुषजीवप्रत्यगात्मान इति । छायापुरुष एवायम्, 'दृश्यत' इति अपरोक्षाभिधानात्; यद्वा विनाश्य चेतनत्वे फलप्रापणायोगाज्जीवो वा स्यात्, तस्यापि दर्शने अक्षिसान्निध्यात् ; यद्वा तस्याप्याभासत्वाच्चेतनत्वलयित्वादित उक्तफलाहेतुत्वा विशेषात् प्रत्यगेव वा स्यात् ; स्य नित्यचेतनत्वतः फलयोगात् ; नत्वादिगुरुर्भगवान्, शारीराक्ष्यन्तरवस्थाने मानाभावात्, इति प्राप्ते उच्यते - अन्तस्तद्धर्मोपदेशात् ।  अक्ष्यन्तःपुरुषो भगवानादिगुरुर्हिरण्यगर्भो ब्रह्मैव, तदसाधारणापहतपाप्मत्वादिधर्मोपदेशात् । यदवादि, शरीरान्तश्शारीरादन्यस्थितिर्निर्मानेति; तत्राह - भेदव्यपदेशाच्चान्यः ।  अस्त्येव शारीरादन्यः शरीरान्तः परमेश्वरोप्यन्तर्यामी, भेदव्यपदेशात् - शारीराद्भेदेन शरीरान्तरेव चान्तर्यामिणः परमेश्वरस्य श्रुतिस्मृतिभ्यामुपदेशात् । श्रुतिः "यश्चक्षुषि तिष्ठन्नि" त्यादिः, स्मृत्तिश्च - "उपद्रष्टानुमन्ता च कर्ता भोक्ता महेश्वरः । परमात्मेति चाप्युक्तो देहेस्मिन्पुरुषः परः ।।" इति ।।  
	परपक्षे पूर्वपक्षे आधारत्वस्य युक्तिना न युक्ता, तत्र हि नात्मस्वरूपाधारत्वं श्रूयते, किन्तु रूपविशिष्टस्यैव, तच्च परमेश्वरेऽपि सम्भवत्येव । यदि रूपाभावात्तन्न सम्भवतीति पूर्वपक्षिणोऽभिमानः, तर्हि पृथग्युक्तिता न युक्ता । अत एव सिद्धान्ते तस्य पृथक्परिहारोपन्यासोऽपि व्यर्थः । ऐश्वर्यमर्यादाश्रवणमपि न पूर्वपक्षसाधकम्, आदित्याक्षिपुरुषैक्यस्य पूर्वपक्षिणोप्यभिमतत्वेन मर्यादाया असिद्धेः । अत एव किमादित्यजीवरूपसंसारी कश्चित् किं वा परमेश्वर इति संशयोपन्यासः । आचार्यैस्तु मर्यादाश्रवण पूर्वपक्षेतुतया परमतानुसारेणोपन्यास्तम्, स्वमते तस्य हेतुत्वासम्भवात् । यदि पूर्वपक्षे आदित्यमण्डलाक्षिपुरुषयोर्भेदो विवक्षितः, तदाक्षिपुरुषस्य कारणत्वं न सिद्ध्येत् । यद्यभेदो विवक्षितः, तदा न मर्यादा । सिद्धान्ते च ऋक्सामाद्यात्मकत्वयुक्तिरयुक्ता, तत्र प्रकरणे वस्त्वन्तरेपि ऋक्सामाद्यात्मकत्वेन स्तुतिदर्शनात् । किंच त्वन्मते सर्वत्र सदभेदप्रतीत्या सत्तादात्म्यमेव सर्वत्र वाच्यम्, नतु परमेश्वरतादात्म्यम् । द्वितीयसूत्रेपि आदित्यजीवान्तर्यामित्वमीश्वरस्यानुपपन्नम्, अभेदेनान्तर्यामित्वासम्भवात् ; जीवानुस्यूतिमात्रात्कथञ्चिदन्तर्यामित्वोक्तावरि सत एव तत्स्यात्, न तु परमेश्वरस्य । श्रुतिसाम्यञ्चायोगव्यत्रच्छेदपरत्वोपपादनस्थले दूषितमेवेति । 
	अपरपक्षे 'अन्तःप्रविष्ट' मित्याद्युदाहरणमनुपपन्नम्; तथाहि - यत्रान्तरवस्थानं प्राधान्येन प्रतिपाद्यते, तदेवोदाहरणं युक्तम्, अन्तश्शब्दनिर्देशेन तादृशवाक्यस्यैव बुद्धौ विपरिवृत्त्या तत्परित्यागे हेत्वभावात् ; नहि "अन्तःप्रविष्ट" मित्यादिवाक्यं प्राधान्येनान्तर्वर्तित्व परम् ; यदीमं न्वायमुपेक्ष्यान्तश्शब्दश्रवणमात्रेण स्वर्णधर्मानुवाकवाक्यमात्रस्योदाहरणत्वमिष्यते, तदाप्यन्तरादित्यवाक्यस्याप्यन्तस्तद्धर्मोपदेशयोस्तत्त्वे तस्याप्युदाहरणता कुतो न स्यात् ? नन्वक्षिविद्याविषये "अन्तरूपपत्ते" रिति वक्ष्यते, यद्यन्तरक्षिविद्यायां अक्ष्यन्तर्वर्ती भगवानिति निश्चीयते, तदाऽक्षिविद्यापि तत्तुल्यर्थेति निश्चायान्न तदधिकरणारम्भ सम्भव इति चेन्न ; - तदधिकरणपर्यालोचनायां तच्छङ्कानुदयात् ; तच्च तत्रैव स्फुटीभविष्यति । द्वितीयसूत्रमप्यनुपपन्नम्, परस्परानुपन्नीविसाध्यद्वमपरत्वेनाधिकरणभेदप्रसङ्गात्, चकारास्वारस्याच्च । 
	अन्यपक्षोप्यनुपपन्नः, अस्मिन्नेवाधिकरणेऽन्यशब्दे विद्यमाने चकारेण सूत्रद्वयोक्तहेतुद्वयस्य तदन्वये स्वरसतः प्रतीयमाने चाधिकरणान्तरान्नेतर इत्यनुवृत्ययोगात् । 
आदित्यान्तरुपास्यत्वेनोक्तो मण्डलाभिमानी न भवति, किन्तु परमेश्वर एव, परमेश्वरो मण्डलाभिमानि नोऽन्य इत्येवं सूत्रद्वयेपि प्रतिज्ञाद्वयविवक्षायां चशब्दवैयर्थ्यम् । नन्वस्त्वनुक्तसमुच्चयार्तश्चकारः, आदित्यान्तरुपास्यत्वेनोक्तो नारायणादप्यन्य इति; तन्न, हेतुत्रभिव्यहृतस्वास्य चकारस्य हेत्वन्तरमुच्चयं विना समुच्चया न्तरायोगात्, तदर्थानुपपत्तेश्च । तथाहि सवितृमण्डलमध्यवर्ती हिरण्मयवपुर्नारायण एव, "अथ य एष" इति वाक्ये आदित्यमण्डलस्थं पुरुषमभिधान, "तस्य यथा कप्यासं पुण्डरीकमेवमक्षिणी" इत्यक्षिद्वयानुवादेन पुण्डरीकसादृश्यं विधीयते, एतच्च पूर्ववाक्यप्रतिपन्नाया देवताया द्व्यक्षत्वे लिङ्गं सत्त्र्यक्षं व्यावर्तयति, उद्देष्यविशेषणानामपि प्रतीतिरस्त्येव, परन्तु तद्विरुद्धार्थस्य प्राप्तौ कथञ्चित्तदनुगुणानुवादत्वादुद्देश्यविशेषणमविवक्षित मित्युच्यचे; एवञ्चात्र विरोधाभावात् द्विवचनस्य कथञ्चिद्वर्णनीयत्वाभावेन द्वित्वानुवादो द्व्यक्षस्यैव तत्रावस्थानं सूचयति; पुण्डरीकाक्षाभिधानयोगाधीनतत्प्रत्यभिज्ञा, "हिरण्मयः पुरुषः" "आप्रणस्वात्सर्व एव सुवर्ण" इत्याभ्यां "सुवर्णज्योतिस्सरिरस्य मध्ये" इत्येतत्प्रत्यभिज्ञा, अपहतपाप्मत्वञ्च अत्र लिङ्गानि । अपहतपाप्मत्वंच सुबालोपनिषदादिषु भगवदसाधारण्येन प्रसिद्धम् । पूर्वत्रापि "अथ यदेतदादित्यस्य शुक्लं भास्सैवर्क् अथ यन्नीलं परः कृष्णस्तत्साम, अथैतदेवैतदादित्यस्य सुक्लं भास्सैव सा, अथ यन्नीलं परः कृष्णस्तदिदं स तत्सामे" त्यादित्यान्तर्वर्ती भगवानेवेति स्पष्टमवगम्यते । अत्र 'अथयन्नील' मित्येतत् यदादित्ये नीलमिति शङ्करेण व्याख्यातम् । नीलं - नीलद्रव्यं । तत्किमित्याकांक्षायां तद्व्याचष्टे 'परः कृष्ण' इति, परमात्मा कृष्ण इत्यर्थः । "परः कृष्ण" मिति पाठे लिङ्गव्यत्यवश्छान्दसः । एवं श्रुत्यैव भगवत्त्वावगतिः । पूर्वत्र सर्वेत्रेयमित्यादिना पृथिव्यादिकं निर्दिश्य, "सैवर्क् तदम" इत्याद्युक्तम्, अतोऽत्रापि "यन्नीलं तत्साम तदम" इत्येतावर्त्येव वक्तव्यं "परः कृष्ण" इत्यतिरिच्यते अत इदमिह विज्ञाीयते, पूर्वमेकेनैव पदेन पदान्तरनिरपेक्षेण द्रव्यविशेषण समर्पणान्न तत्र पदान्तप्रयोगः, इह तु नीलपदेन द्रव्यविशेषाप्रतीतेस्तत्प्रतीत्यर्थे "परः कृष्ण" इत्युच्यते; इयंशब्दस्य सामान्यशब्दत्वेपि प्रयोग प्राचुर्येण द्रव्यविशेषप्रतीतेर्न पदान्तरप्रयोगः । अतो द्रव्यविशेषप्रतीत्यर्थमेवेदं विवरणम् "परः कृष्ण" इति । नैल्योत्कर्षविवक्षाभ्रमवारणार्थमेव वत्सलतरा भगवती श्रुतिरुपस्थितत्वान्नीलपदेन निर्देष्टव्येपि कृष्णपदेन निर्दिशति भगयदुपासनार्थम् । एवमपि यदि भ्राम्यति, भ्राम्यन्तु कामम्, न श्रुतेरपराधोस्ति  यदि तु कृष्णशब्दः कृष्णद्रव्यपरः काष्णर्यपरो वा, तत्र च लिंगव्यत्ययश्छान्दसः, तदेदं लिङ्गम् । 
अस्मिन् पक्षे परकृष्णपदयोर्नकिंचित्प्रयोजनं दृश्यते । एवमक्षिविद्यायामप्यक्षिसन्निहितस्यैव निर्देशो दृश्यते । उपहृंहिता चेयं विद्या योगार्णवे "आदित्यमण्डले तत्र पश्येद्विष्णुं परात्परम् । सर्वाधारं वासुदेवमीशानं शिवमच्युतम् ।। आत्मानं सर्वजगतां पुरुषं हेमरूपिणम् । हिरण्यश्मश्रुकेशं च हिरण्मयनखं हरिम् ।। कप्यास्यासनवन्नेत्रं सृष्टिस्थित्यन्तकारणम् । पद्मासनस्थितं सौम्यं प्रबुद्ध कमलेक्षणम् ।। ईश्वरं सर्वभूतानां सर्वलोकाभयप्रदम् । विजीनन्तं सदा सर्वधारणाद्धर्ममुत्तमम्" इति । अत्र "परात्पर" दिति कप्यासशब्दस्यार्थद्वयमुक्तम् । द्वितीयो वाक्यकारोक्तः, प्रथमोऽपूर्वः । "प्रबुद्धकमलेक्षण" मिति रवि करविकसितत्वरूपार्थान्तमुक्तम् । कं जलं पिबतीति कपिस्सूर्यः, तेनास्यत इति कप्यासम्, आदिकर्मणि क्तविवक्षया बले अप्यास्त इत्ययमप्यथा लब्धः । "सर्वलोकाभयप्रद" मित्यनेन कृष्णशब्दस्य यौगिकार्थोविवृतः । तैत्तिरीयमहोपनिषदि आदित्यान्तर्वर्तित्वं भगवतः श्रूयते - "य एषोन्तरादित्ये हिरण्मयः पुरुषः" इति, अस्य च नारायणपरत्वं पूर्वस्मिन्नारायणानुवाके तस्य प्रकृतत्वादवगम्यते । किञ्चानन्दवल्लयां "सवश्चायं पुरुषे यश्चासावादित्ये स एक " इति पुरुषे आदित्ये च वर्तमानत्वेन प्रसिद्धवन्निर्दिष्टस्याभेदः श्रूयते, नारायणानुवाके तदन्तरानुवाके च तदपेक्षिता प्रसिद्धिराधेया, तयोः परस्परसन्निधानात् । अत्र स्वप्रकरणे "यो वेद निहितं गुहाया" मिति पुरुषान्तर्वर्तितया प्रकृतत्वादयमिति निर्देशः । अनेन नाराणानुवाकस्योपस्थित्या तदनन्तरानुवाकस्यापि बुद्धिस्थत्वेन "यश्चासावादित्ये" इत्यत्रासाविति निर्देशः । यद्यपि "यो वेद निहितं गुहाया" मिति पूर्वनिर्दिश्टस्य "अन्योन्तर आत्मानन्दमय" इत्यव्यवधानेन प्रकृतस्यानन्दमयस्य तदिदंशब्दाभ्यां परामर्शस्सम्भवति, तथापि भृगुवल्ल्यां "सयश्चायं पुरुष" इत्यत्र तच्छब्दस्य व्यवहितप्रकरणस्थपरामर्शित्वदर्शनेन तत्समानरूपेऽस्मिन्नपि वाक्ये तच्चब्दस्य व्यवहितप्रकरणस्थपरामर्शित्वमेव युक्तम् । ननु "अय" मित्यान्तरात्मपरम्परापर्यवसानभूमित्वेनोक्तः परामृश्यते, "स" इति 'य आत्मनी' त्यन्तर्यामिब्राह्मणोक्तः, "यश्चासावादित्य" इत्यप्यन्तर्यामि ब्राह्मणोक्त इति चेन्न ; - आदित्यान्तरात्मनो जीवान्तरात्मनश्चैक्यस्यान्तर्यामिब्राह्मणसिद्धत्वेन तदुपजीविवाक्येनायक्तव्यत्वात् । स्वशाखास्था व्यवहितप्रश्नगतवाक्योपजीवनसम्भवे परशाखागतोपजीवनायोगाच्च । इह तत्र च जीवान्तरत्वेनोक्तस्य सर्वान्तरस्य विशिष्यादित्यान्तर्याम्यभेदोपदेशे प्रयोजनाभावाच्च । एवञ्च "यश्चासावादित्य" इति सविग्रह स्यादित्यमण्डलान्तरवस्थानमेव परामृश्यत इति तत्सारूप्यात् "स यश्चाय" मित्यत्रापि 'य 
आत्मनि तिष्ठन्नि' त्येतदपेक्षं न भवति । रिञ्चात्र पुरुषशब्दस्य शरीरपरत्वं प्रकरणादवगतम्, अतश्च "अयं पुरुष" इत्येतत् 'यो वेद निहितं गुहाया' मित्युक्तहृदयसम्बन्धपरम्, हृदयस्य शरीरैकदेशत्वात्, ततश्च 'स' इत्यपि 'पद्मकोश' मित्यादिना प्रतिपन्नहृदयसम्बन्धपरम्, हृदयसम्बन्धश्च सविग्रहस्यैवेति तत्सारूप्यात् 'यश्चासावादित्य' इत्यपि विग्रहविशिष्टावस्थानपरमिति ना्तर्यामिब्राह्मणा पेक्षमिदं वाक्यम् । नच 'ऋतं सत्य' मिति मन्त्रवलात्पूर्वोत्तरयो रन्यपरत्वं शङ्कनीयम्, तस्यापि "अद्भ्यस्सम्भूतो हिरण्यगर्भ इत्यष्टा" वित्वादिभिर्वेदान्तविजये भगवत्परतया निर्णीते अण्भसीस्यनुवाके श्रुतेन "तदेवर्तं तदु सत्यमाहुस्तदेव ब्रह्म परमं कवीना" मित्यनेन वाक्येन व्याख्यातत्वेन 'ऋतं सत्यं परं ब्रह्म पुरुषं नृकेसरिविग्रहं कृष्णपिङ्गळम्, ऊर्ध्वरेतं विरूपाक्षं शङ्करं नीललोहितम् । उमापतिः पशुपतिः पिनाफी ह्यमितद्युतिः' "ईशानस्सर्वविद्यानामीश्वरस्सर्वभूतानां ब्रह्माधिपति ब्रह्मणोधिपति" रिति तापनीयानुसारेण "तन्मध्ये दहराकाशं तन्मध्ये सूर्यमण्डलम् । तन्मध्ये परमानन्दनपुषं कृष्णोपिङ्गळम् । नारायणं जगन्नाथं वासुदेवमनामयम्" इति योगार्णवचनानुरोधेन, "विष्णुः कृष्णः केशवो मञ्जुकेशः श्रीवत्साङ्कः श्रीपतिः पीतवासाः । विष्वक्सेनोविश्वरूपो मुरारिश्शौरिश्शार्ङ्गी पद्मनाभो मुकुन्दः" इति हलायुधवचनात् विश्वरूपशब्दस्य भगवति रूढत्वेन च भगवत्परत्वात्, तापनीये उमाशब्दो लक्ष्म्यात्मकसकलजगत्सृष्टिमूलभूतभगवद्बुद्धिसख्तिपरः । वाराहे "पूर्वे नारायणस्तवेको नासीत् किंचिद्धरेः पर" मित्यादिना "एको ह वै नारायण आसी" दित्युपनिषदर्थमनुक्रम्य, "तस्य द्वितीयं गिषतश्चित्ता बुद्ध्यात्मिका बभौ" इति प्रकृतायां लक्ष्म्यात्मिकायां बुद्धौ "उमेति संज्ञया सा तु तदादित्वे व्यवस्थिता । ओमित्येकाक्षरीभूत्वा ससृजे सा भुवन्तु सा" इत्युमासंज्ञकत्वाभिधानात् । पिङ्गळत्वञ्च लक्ष्मीभूषाम्बरायुधैरिपपन्नम् । विरूपाक्षत्वञ्च वाराहे तस्मिन्नेवाध्याये "तस्य चिन्त यतो नेत्रात्तेजस्समभवन्महत् । दक्षिणं वह्निसंकाशं वामं तुहिनसन्निभम्" इति शीतोष्णत्वेन वैरूप्याभिधानान्निर्व्यूढम् । "ऊर्ध्वरेत" मिति च रेतोभ्यो विकारेभ्य ईर्ध्ववर्ति, विश्वविकारोत्तीर्णम्, छन्दसस्सकारलोपः, ऐतरेयके "अथातो रेतस्सृष्टिः प्रजापतेरेतो देवा देवानां रेतो वर्षं वर्षस्य रेत ओषधयः ओषधीनां रेतोऽन्न" मिति विकारे प्रयोगात् । न च "ऋतं सत्य" मित्यत्र विरूपाक्षशब्दरूढ्या रुद्रपरत्वाशङ्का, तस्य प्रथमान्तस्य ब्रह्मविशेषणत्वेन नपुंसकलिङ्गत्वात्; पुल्लिङ्गस्यैव तत्र रूढत्वात् । "यद्वा ऋतं परं ब्रह्म प्रति विष्णुं सदाशिवः । ऊर्ध्वरेता ध्यायतहि शङ्करो नीललोहितः" 
इत्यधर्वणि श्रूयते, तदनुसारात्तापनीयश्रुतौ "कृष्णपिङ्गळ" मित्यन्तः पूर्वभागो द्वितीयान्तो भगवत्परः; उत्तरभागस्तु प्रथमान्तो रुद्रपरः ; ध्यायतिदञ्चाध्याह्रियते ; ततश्च ऋतं सत्यं परं ब्रह्म कृष्णपिङ्गळं पुरुषं विरूपाक्ष ऊर्ध्वरेतास्सन् ध्यायतीति वाक्यार्थः । पूर्वोत्तरभागयोरेकविषयत्वे कृष्णपिङ्गळशब्देन नीललोहितशब्दस्य पौनरुक्त्यप्रसङ्गात् । "ऋतं सत्यं" मिति तैत्तिरीयश्रुतेरप्येवमेवार्थः । ननु "सर्वो वै रुद्र" इत्यारभ्य, "नमो हिरण्यबाहवे हिरण्यपतयेम्बिकापतय उमापतये नमो नम" इति श्रवणात्तत्र बाहुग्रहणस्योप लक्षणत्वेनादित्यान्तर्वर्तिहिरण्मयपुरुषप्रत्यभिज्ञानाच्च रुद्रएवादित्यान्तर्वर्तीति चेन्न; - "आदित्यो वा एषः" "आदित्यो वै तेज" इति चाभ्यामनुवाकाभ्यां अन्तरादित्यविद्यां सलामभिधाय, तदन्ते 'इत्युपनिषत्' इत्युपसंहारेण तद्विद्याप्रकरणविच्छेदात् । "हिरण्यबाहव" इति च बहुव्रीहिणा हिरण्यालंकृतबाहव इत्य्थः । अन्यथा लक्षणाप्रसङ्गात् । तस्मान्न प्रत्यभिज्ञा । अतस्सिद्धं भगवानेव तैत्तरीयमहोपनिषद्यादित्यान्तवर्ती श्रूयत इति । तथैव चेयमुपबृंहिता श्रीविष्णुपुराणे - "सर्वशक्तिः परा विष्णोः ऋग्यजुस्सामसंज्ञिता । सैषा त्रयी तपत्यंहो जगतश्च हिनस्ति यत् ।। सैव विष्णुस्स्थितः स्थित्यां जगतः पालनोद्यतः । ऋग्यजुस्सामभूतोन्तः स्सवितुर्द्विज तिष्ठति ।। मासि मासि रविर्योयस्तत्र तत्र हि सा परा । त्रयी मयी विष्णुशक्तिरवस्थानं करोति वै । अङ्ग एाषा त्रयी विष्णोः ऋग्यजुस्सामसंज्ञिता । विष्णुशक्तिरवस्थानं सदादित्ये करोति सा ।। नोदेता नास्तमेता च कदाचिच्छक्तिरूपधृक् । विष्णुर्विष्णोः पृथक्तस्य गुणस्सप्तविधोप्ययम् । एवं सा वैष्णवी शक्तिर्नैवापैति ततो द्विज । मासानुमासं भास्वन्तमध्यास्ते तत्र संस्थितम्" इति । अत्र "सैषा त्रयी तपती" ति- "सैषा त्रय्येव विद्या तपती" ति वाक्यस्यैव किंचिद्विकृतस्य निबन्धनाच्छक्ते ऋग्यजुस्साममयत्ववर्णनाच्च तदुपबृंहणत्वं स्फुटम् । शक्तिशब्दोविग्रहविशेषविशिष्टपरः, "ब्रह्मविष्णुशिवा ब्रह्मन् प्रधाना ब्रह्मशक्तयः" इत्यादिशु तथा दर्शनात् । "विष्णोः पृथक्तस्य गुण" इत्युक्त्या मण्डलाधिष्ठातृविग्रहविशिष्टाद्विष्णोः पृथक्त्वस्य विवक्षितत्वादादित्यान्तर्र्ती पुरुषो हिरण्मयो विष्णुरिति दर्शितं भवति । स्वरूपात् पृथक्त्वस्यात्रैव पुराणे बहुशो निषेधात् । "मासि मासी" ति वीप्सया "नापैती" त्युक्त्याच मासविशेषे विष्णोर्मण्डलाधिकारित्वात्तस्यादित्यान्तर्वर्तितोक्तिः क्वचिदिति मूर्खप्रापोपास्तः, तैत्तिरीय एव "प्रजापतिरिन्द्रमसृनतानुजावकं देवानां तं प्राहिणोत् परे हि एतेषां देवानामधिपतिरेधी ति "तं देवा अब्रुवन् कस्त्वमसि वयं त्वच्छ्रेयांसस्म इति देवा अवोच" न्निति, अथ वा "इदं तर्हि 
प्रजापतौ हर आसीत् यदस्मिन्नादित्ये तदेनामब्रवीत् एतं मे प्रयच्छ अथाह मेतेषां देवानामधिपतिर्भविष्यामीति" इत्यारभ्य, "तदस्मै रुक्मं कृत्वा प्रत्यमुञ्चत् ततो इन्द्रो देवानामधिपतिरभवत्" इति सूर्यमण्डलान्तर्वर्ति तेजसो रुक्ममवग्रैवेयीकृतस्य इन्द्राय प्रदानमुक्तम् ; तस्य रुक्माभरणीकरणं च यन्त्रप्रतिकृत्यादिरूपेण रुक्माभरणे विन्यासः; तच्च तेजो विष्णुरूपमेवेति उदाहृतानुवाकार्थप्रत्यभिज्ञापकपूर्वतापनीयखण्डादवगम्यते । सोयं खण्डः - "इन्द्रः किल देवानामानुजावर आसीत्तं प्रजापतिरब्रवीत् गच्च देवानामधिपतिर्भवेति सोऽगच्छत् तं देवा ऊचुः आनुजावरोसि त्वमस्माकं कुतस्तवाधिपत्यमिति स प्रजापतिमभ्येत्योवाच मां देवा ऊचुः आनुदावरोसि कुतस्तवाधिपत्यमिति तं प्रजापतिस्सौवर्णैः कलशैरमृतपूर्णैरानुष्टुभामन्त्रितैरण्वर्षिचत् तं सुदर्शनेन दक्षिणतोऽरक्षत्पाञ्चजन्येन वामतःद्वयेनैव सुरक्षितोऽभवत् रौक्मेफलके सूर्यवप्चसं मन्त्रमानुष्टुभं विन्यस्य तदस्य कण्ठे प्रत्यमुञ्चत् तदस्य दुर्निरीक्षोभव" दित्यादिः । हरशब्दस्य तेजोवाचित्वंच "ज्योतिर्हर उच्यते लोकाहरांस्युच्यन्त" इति नैरुक्तवाक्यादिभ्योवगन्तव्यम् । किंच "स्वर्णधर्मानुवाकेन महापुरुषविद्यया" इति भागवते एकादशस्कन्धे भगवदर्चायां विनियोगात् "समुद्रेन्तः कवयो विचक्षत" इति तत्रत्यसमुद्रशायित्वलिंगाच्च भगवत्परतया सिद्धस्वर्णधर्मानुवाकोप्यादित्यान्तर्वर्तित्ये भगवतः प्रमाणम् ।   
	तत्र ''अन्तरादित्ये मनसा चरन्तंमरीचीनां पदमिच्छन्तिबेधसः'' ''सप्त युञ्जन्ति अजस्रं ज्योतिर्नभसा सर्वदेती'' त्यादिषु परमात्मलिंङ्गैस्सूर्यान्तर्बर्तिपरमपुरुषाभिदानात् मरीचीनां पदं सूर्यमण्डलम् । तथा आरुण केतुके प्रपाठके ''क्वेदमभ्रं निविशत'' इत्यनुवाके अभ्रादीनां निवास प्रश्नोत्तरवाक्ये ''विद्युत् सूर्ये समाहिता अनवर्णे इमे भूमी इयं चासौ च रोदसी'' इति सूर्यमण्डलस्य द्यावापृथिवीधारकत्वमुक्त्वा, किं स्विदभ्रान्तराभूतं येनेमे बिधृते उभे'' इति अस्मिन् सूर्यमण्डलान्तः किं भूतं वर्तते यन्मुखेनास्य द्यावापृथिवीधारकत्वमुपपद्येतेति ''गुह्यम्महो विभ्रदिती'' ति सावित्रवाक्योक्तगुह्यतेजोविषयकप्रश्नमवतार्य, ''विष्णुना विधृते भूमी'' इत्युत्तरवाक्येन सावित्रान्तर्वर्ति गुह्यं महो भगवानेवेति व्याख्यातम् । तथा मैत्रायणीयोपनिषदि षष्ठेप्रपाठके ''विश्वसृग्वैनामैषा तनूर्भवतो विष्णोर्यदिदमन्नं प्राणो वा अन्नस्य रसः प्राणस्य मनो विज्ञानं मनस आनन्दं विज्ञानस्येत्येवं विदन्नवाम् प्राणवान्मनस्वान् विज्ञानवानानन्दवांश्च भवती''त्यारभ्य,''अग्निहोत्रं जुह्वानो मोहनालं भिनत्ति अन्तस्सम्मोहं छित्वा क्रोधं स्तुन्वानः 
काम मभिध्यायमानश्चतुर्जालं ब्रह्मकोशं भिनत्ति ततः परममाकाशम्'' । अत्र हि सौरसौम्याग्नेयसात्विकानि मण्डलानि ततश्शुद्धसत्त्वान्तरवस्थमचलममृतं ध्रुवं विष्णुसंज्ञितं सर्वाधारं धाम सत्यकामसर्वज्ञत्वसंयुक्तं स्वतन्त्रं चैतन्यं स्वे महिम्नि प्रतिष्ठमानं पश्यति, अत्रोदाहरन्ति - ''रविमध्ये स्थितः सोमस्तस्य मध्ये हुताशनः । तेजोमध्ये स्थितं सत्त्वं सत्त्वमध्ये स्थितोऽच्युतः ।। शरीरप्रादेशमात्रमङ्गुष्ठमात्रमणोरप्यणुतरं ध्यातः पर मतां गच्छति अत्र हि सर्वे कामास्समाहिता इति, अत्रोदाहरन्ति अङ्गुष्ठ प्रदेशशरीरमात्रं प्रदीपप्रतापवद्विधा त्रिधा हि ब्रह्माभिष्टूयमानन्महो देवो भुवनान्माविषेश ओन्नमो ब्रह्मणे नमः'' इत्युक्तम् । तथा - हिरण्मयेन पात्रेण सत्यस्यापिहितं मुखं । स त्वं पूषन्नपावृणु सत्यधर्माय विष्णवे ।। योसावादित्ये पुरुषः सोसावह'' मिति ''एषवै सत्यधर्म'' इति । अत्र विष्णव इति ''क्रियार्थोपपदस्य कर्मणि स्थानिन'' इति चतुर्थी । एधेभ्योव्रजतीतिवत् । विष्णुं द्रष्टुमित्यर्थः । घटायोन्मीलितचक्षुरितिवत् ''योसावादित्ये पुरुषस्सोहमस्मीति' तदनन्तरसंभूतदर्शनाभिलापः । बृहदारण्यके तु ''सत्यधर्माय दृष्टय'' इति पाठादयमेवार्थः । तत्र च सत्य धर्मशब्देन भगवानभिधीयते, सत्यधर्मशब्दस्य भगवत्परतायाः प्रागभिधानात् । सत्यधर्मायेति चतुर्थी ''षष्ठ्यर्थे चतुर्थी वक्तव्ये'' ति अहल्यायै जारेति वत् । इयञ्चोपनिषद्योगयाज्ञवल्क्येनाप्यनुगता ''ईश्वरं पुरुषाख्यन्तु सत्यधर्माणमच्युतम् । भर्गाख्यं 
विष्णुसंज्ञन्तु ज्ञात्वामृतमुपाश्नुते ।। हृद्य्योम्नि तपति ह्येष बाह्ये सूर्यस्य चान्तरे । अग्नावधूमके प्येष ज्योति श्चित्रतरो ह्यय'' मिति । सावित्रीव्याख्यानावसरे च ''सवितुस्तद्वरेण्यन्तु सत्यधर्माणमीश्वरम् । हिरण्यवर्णं पुरुषं व्योम तद्विष्णुसंज्ञितम् । सूर्यमध्ये स्थितस्सोमस्तस्य मध्ये हुताशनः । तेजोमध्ये स्थितं सत्वं सत्वमध्ये स्थितोऽच्युतः । सोऽन्नं प्राणा मनश्चैव ज्ञानमानन्द एव च । निमेषादिक्षणः कालः तस्मादुत्पद्यते यतः । कालकर्ता ततो ज्ञेयः कालाख्योविष्णुरव्ययः । एषा विश्वभृतो नाम तनुर्विष्णोस्सनातनी । अन्नरूपेण विज्ञेया ययेदं धार्यते जगत् । इति । अत्र शब्दतोर्थतश्च प्रत्यभिज्ञानात् स्पष्टं मैत्रावरुण श्रुत्युपबृंहणत्वम् । यमस्मृतावपि 'रविमध्ये स्थित' इति श्लोकं पठित्वा, अनन्तरं 'एष देवस्तु मर्त्यानां पटैरिव पिधीयते । अज्ञानपटसंवीतैरिन्द्रियै र्विषयेप्सुभिः । एष वै पुरुषो विष्णुः व्यक्ताव्यक्तस्सनातनः'' इति पठितम् । शङ्खस्मृतावपि 'रविमध्येस्तित' इति श्लोकः पठितः । दत्तात्रेयस्मृतौ च दीक्षाविधौ'योसौ विष्ण्वाख्य 
आदित्ये पुरुषोन्तर्हृदि स्थितः । सोहं नारायणो देवः पुरुषो लोकभावन' इति 'योसावादित्ये पुरुषस्सोसावह' मिति मैत्रायणीयवाक्यं 'योसावसौ पुरुषस्सोहमस्मी' ति बृहदारण्यकेशावास्याम्नात् वाक्यंचोपबृंहितम् । किञ्चैतरेयकब्राह्मणे नारायण एवादित्यमम्डलान्तर्वर्तीति स्पष्टमाम्नायते ''चत्वारः पुरुषा इति बाध्वः, शरीरपुरुषश्छन्दःपुरुषो वेदपुरुषो महापुरुष इति, शरीरपुरुष इति यगवोचाम स एवायं दैहिक आत्मा तस्य  योयमशरीरः प्रज्ञात्मा सरसः, छन्दः पुरुष इति यमवोचामाक्षरसामाम्नाय एव तस्याकारो रसः, वेदपुरुष इति यमवोचाम येन वेदान्वेद ऋग्वेद यजुर्वेदं सामवेदं तस्यैतस्य ब्रह्मारसस्तस्माद्ब्रह्माणं ब्रह्मिष्ठं कुर्वीत यो यज्ञस्योल्बणं पश्येत् , महापुरुष इति यमवोचाम संवत्सर एव प्रध्वंसयन्नन्यानि भूतानि तस्यैतस्यासवादित्यो रसस्स यश्चायमशरीरः प्रज्ञात्मायश्चासावादित्ये एकमेव तदिति विद्यात्तस्मात्पुरुषं पुरुष प्रत्यादित्यो भवति तदप्येतदृषिणोक्तं चित्रं देवानामुदगादनीकं चक्षुर्मित्रस्य वरुणस्याग्नेः आ प्राद्यावापृथिवी अन्तरिक्षं सूर्य आत्मा जगतस्तस्थुषश्चेत्येतामनुविधं संहितां सन्धीयमानां मन्य इति ह स्माह बाध्वः ; एतं ह्येव बहूवृचा महत्युक्थ्ये मीमांसन्ते एतमग्नाबध्वर्यव एतम्महाव्रते छन्दोगा एतमस्यामेतं दिव्येतं वायावेतमाकाशे एतमप्सु एतमोषधीष्वेतं वनस्पतिष्वेतञ्चन्द्रमस्येत नक्षत्रेष्वेतं सर्वेषु भूतेष्वेतमेव ब्रह्मेत्याचक्षते स एष संवत्सरसममानश्चक्षुर्मयः श्रोत्रमयश्छन्दोमयो मनोमयो 
वाङ्मय आत्मे' ति शरीरपुरुषा दीनाञ्चतुर्णामधिकरणत्वेन प्रज्ञात्मादयो रसा उच्यन्ते । अकारस्यापि सर्व वाक्प्रकृतित्वेन पूर्वोक्तस्य युक्तं विकृतित्वेनोक्तवर्णान्तराधारत्वम् । वेद विदो वेदधारणप्रसिद्धेः ऋत्विग्विशेषे ब्रह्मण्यपि युक्तम् । आदित्ये तु पर ब्रह्मस्थानत्वं स्पष्टम् । दैहिक इति शरीरपुरुषस्य तच्छब्दवाच्यत्वोपपादकावयवार्थसम्बन्धः कथ्यते । अक्षरसमाम्नाय इत्युक्त्यैव अक्षरसमूहात्मकच्छन्दसा सम्बन्धो द्वितीयपुरुषस्य लभ्यते । वेदपुरुषे तु येनर्ग्वेदं वेदेति तृतीयया लभ्यते । महापुरुषशब्दस्तु कर्मधारयः । तत्रैव महच्छब्दस्यात्वविधानात् । ततस्तत्रावयवार्थमहत्त्वयोगः प्रध्वंसयन्नन्यानि भूतानीत्यनेनोक्तः संवत्सरशब्दश्च परे ब्रह्मणि वाराहे विंशेद्याये आदित्यमण्डलाधिष्ठातरि संवत्सराभिमानिनि विष्णुरूपे प्रसिद्धः - ''एते मासास्तथादित्याः स्वयं संवत्सरो हरिः'' । इति । एते आदित्याः मासाभिमानिनो मण्डलाधिकारिणः सर्वमासानुवृत्तसंवत्सराभिमानी 
सर्वमासेष्वधिष्ठाता हरिरित्यर्थः । भारते च सहस्रनामसु ''अहस्संवत्सरो व्याळ'' इति संवत्सरशब्दो विष्णोर्नामसु पठ्यते । एवं च तस्यैतस्येति संवत्सरात्मा महा पुरुष उच्यते । आदित्यशब्दश्च रूढ्या मण्डलं तदभिमानिजीवं वाऽऽहेति तदेव रसशब्देनाधारत्वेनोच्यते, आदित्यशब्दात् ''दित्यदित्यादित्यपत्युत्तरपदाण्ण्य'' इति ण्यप्रत्ययान्तत्वमा- श्रित्यादित्यान्तर्वर्तिवाचित्वे रूढिहानेः, ''यश्चासावादित्य'' इत्यनेन वैरूप्याच्च । 'स यश्चायमशरीर' इत्यनन्तरवाक्ये शरीरात्मरसत्वेनास्मिन्नेव प्रकरणे पूर्वोक्तोऽनूद्यते । पुरुषद्व्यव्यवधानात्तब्छब्दःएतत्प्रकरणस्थत्वादयमिति यश्चासावादित्य इति वाक्येनन्तरोक्तो महापुरुषोऽसाविति प्रत्यक्षतया निर्दिश्यते । उत्तरत्र ''एतं ह्येव बहूवृचा'' इत्येतच्छब्देन संवत्सरत्वेनादित्यान्तर्वर्तितया प्राज्ञतया चोक्तो महापुरुष एव परामृश्यते । महापुरुषशब्दश्च ''महादेवं वा महापुरुषं वार्चयेत् , अथातो महापुरुषस्याहरहः परिचर्याविधिं व्याख्यास्यामः'' इति बोधायनादि प्रयोगात् ''महापुरुषशब्दं च बिभर्त्येष सनातन'' इति नारायणो पारव्यानादिगतद्वैपायनादिवचनाच्च नारायणवाचकत्वेन सिद्धः । इयं चैतरेयश्रुतिः पाद्मे पुराणे उपबृंहिता वत्सापहारानन्तरं ब्रह्मस्तोत्रे - 'त्वं वेदपुरुषो ब्रह्मन्महापुरुष एवच । शारीरपुरुषस्त्वंस्याच्छन्दः पुरुष एवच । चत्वारः पुरुषास्त्वं हि त्वमेव पुरुषोत्तमः' इत्यारभ्य, 'उक्थे महति मीमांस्यमेतद्ब्रह्म प्रचश्रते' इति । तथानुशासनिकेच 'तमध्वरे शंसितारस्तुवन्ति रथन्तरेसामगाश्चस्तुवन्ति । तस्मै 
हविरध्वर्यवः कल्पयन्ते स पौरणीं ब्रह्म गुहां प्रविष्टः' इति । अत्र 'एतं ह्येव बहूवृच्चा महत्युक्थे मीमांसन्त' इत्यादिवाक्यमुपबृंहितम् । बृहदारण्यके च 'इद्धो वै नामैष योयं दक्षिणेक्षन् पुरुषस्तं वा एतमिद्धं सन्तमिन्द्र इत्याचक्षते परोक्षेण परोक्ष प्रिया इव हि देवाः प्रत्यक्षद्विषः अथैतद्वामेक्षिणि पुरुषरूपमेषास्य पत्नी विराट्तयोरेष संस्तावो य एषोन्तर्हृदय आकाश'' इति । इह चोक्तमिन्द्रशब्देन परोक्षाभिधानं 'राडसि बृहती श्रीरसीन्द्रपत्नी धर्मपत्नी' ति काठके श्रीदेव्यामिन्द्रपत्नीति प्रयोगात् भगवतो विष्णोरेवेति गम्यते । भूसूक्ते च विष्णुपत्नीं मही देवी' मितिवच्च 'नमाम्यच्युतवल्लभा' मितिवच्च 'इन्द्रपत्नी व्यापिनी' ति भूम्यां प्रयोगाच्चावगम्यते । 'तयोरेष संस्ताव' इत्यक्ष्यन्तर्वर्तिनो हृदयाकाशान्तर्वर्तित्वं श्रूयते । हृदयाकाशान्तर्वार्तिनश्चादित्यान्तर्वर्तित्वं 'स यश्चायं पुरुष' इति वाक्यान्निर्णीतम् । एतद्बलादपि भगवत एवादित्यान्तर्वर्तित्वं सिद्धम् । 
	किञ्च 'आदित्यमण्डलासीनं रुक्माभं पुरुषं परम् । ध्यायन् जपेत्तदित्येतन्निष्कामो मुच्यते द्विजः' । 'आदित्यमण्डलान्तस्स्थं परं ब्रह्माधिदैवतम् । छन्दोनिवृत्स्याद्गायत्री मया दृष्टा सनातनी' ।। इत्यादिस्मृतिवचनैरादित्यान्तर्वर्ति परं ब्रह्म गायत्रीप्रतिपाद्यमिति तावदवसीयते । तथाहि - गायत्रीमन्त्रार्थतया स्मृतिवचनैः प्रतिपाद्यमानं परं ब्रह्म भगवानेव, तस्यैव परब्रह्मत्वात् ; ''नारायणपरं ब्रह्म'' ''नारायणः परंब्रह्म'' ''सर्वभूतस्थमेकं नारायणं कारणरूपमकारं परं ब्रह्मो''मित्यादिश्रुतेः । ''ऋतं सत्यं परं ब्रह्मे'' ति मन्त्रश्च भगवत्परतया व्यवस्थापितः । किञ्च सवितृशब्दः सहस्रनामसु भगवन्नामतया पठ्यते 'सविता रविलोचन' इति । किञ्च मैत्रायणीयोपनिषदि 'हिरण्मयेन पात्रेणे'ति पूर्वोक्तमन्त्रेणादित्यान्तर्वर्ती विष्णुदर्शनप्रतिबन्धकनिवृत्तिप्रार्थनानन्तरमाम्नायते ''यदादित्यस्य मध्येऽक्षिण्यग्नौ चैतत् ब्रह्मैतदमृतमेतत् भर्गएतत्सत्यं धर्मइति यदादित्यस्य मध्य उदुत्वा मयूखे भगवत एतत्सवितुर्वरेण्यं सत्यधर्म एतद्यजुरेतत् तप एतत्तप एतदग्निरेतद्वायुरेतत्प्राण एतदपान एतच्छुक्लेमतदमृतमेतत् ब्रह्मविषयमेतत् भानुवर्णस्तस्मिन्नेव यजमानास्सैन्धवघन इव यीयन्त्येषा वै ब्रह्मैकता अत्र हि सर्वे कामास्समाहिता'' इति च भर्गशब्दस्य वरेण्यशब्दस्य च सवितृसम्बन्धित्वादसङ्कोचेन धर्मादिगोचरधीप्रचोदकत्वस्मृत्या च सकलधी प्रचोदकस्य सवितुश्चाक्षुपज्ञानसहकारिभूतप्रसिद्धसवितुरन्यत्वेन परमात्म तया तद्विग्रहपरत्वौचित्येन ब्रह्मादिशब्दास्तत्परा एव । अतएव ब्रह्म विषयत्वं भानुवर्णत्वञ्चोक्तम् । तलवकारिणां श्रुतौ सावित्रीविषये ''कस्सचिता का सावित्री'ति 
खण्डे - 'तस्या एष तृतीयस्स्वर्धियो यो नः प्रचोदयादिति, यज्ञो वै प्रचोदयती, ति प्रचोदयिता यज्ञ इति व्याख्यातम् । यज्ञशब्दश्च 'यज्ञो वै विष्णु'रिति श्रुतेः 'यज्ञेन यज्ञमयजन्ते' त्यादिप्रयोगात् , 'पुरुषो यज्ञ इत्येतद्यत्परं परिकीर्तितम्' इति मात्स्योक्तेः, 'यज्ञायाचरतः कर्म' 'कर्मग्रन्थिर्विलीयत' इति गीतादिप्रयोगात् , कर्मणोऽचेतनस्य प्रेरकत्वादित्यान्तवर्तित्वानुपपत्तेश्च विष्णुपरः । एवं बृहदारण्यके सप्तमप्रपाठके - 'भूमिरन्तरिक्षं द्यौ' रित्यादिना गायत्र्याः पादत्रयं तुरीयञ्चाभिधाय 'गायत्र्येतस्मिंस्तुरीये दर्शिते तुरीये पदे परोरजसि प्रतिष्ठिते' ति चतुर्थपादात्मकपरोरजश्शब्दवाच्ये 'एष वा व स परोरजाः इति होवाच एष तपती'' ति काठकश्रुत्या सूर्यान्तर्वर्त्तिपुरुषतया निर्णीते वस्तुनि प्रतिष्ठितत्वमुक्त्वा, पुनश्च गायत्रीमहिमानमभिधाय, आदित्यान्तर्वर्तिपुरुष दर्शनप्रार्थनामन्त्र 
आम्नातः - ''हिरण्मयेन पात्रेणे'' त्यादिः । सच मैत्रायणीयश्रुतौ - ''सत्यधर्माय विष्ण'' इति पाठाद्विष्णुनिषय इत्युक्तम् । परोरजस्त्वञ्च 'लोका रजांस्युच्यन्त' इति यास्कनिरुक्त्यनुसारात् सर्वलोकेभ्य उपरिस्थितत्वं रजोगुणकप्रकृतिमण्डलोत्तीर्णत्वं वा 'क्षयन्तमस्य रजसः पराक' इति विष्णाववगमितं गायत्रीप्रतिष्ठा भूतस्य विष्णुत्वे लिङ्गम् । भागवते भरतचरिते गायत्री तद्विषयक बृहदाण्यकश्रुतिरन्याश्च भगवद्वासुदेवपरतयोपबृंहिताः - ''भगवन्तं हिरण्मयं  पुरुषं उज्जिहाने सूर्यमण्डले प्युपतिष्ठन्नेतदुवाच परोरजास्सवितुर्जात वेदा देवस्य भर्गो मनसेदं जजाने' ति । अत्र 'एष वा व स परोरजा इति होवाच एष तपती' ति काठकश्रुतिं 'उदुत्यं जातवेदस' मिति श्रुर्ति, उक्तबृहदारण्यकश्रुतिं, 'य एषोन्तरादित्ये हिरण्मयः पुरुषः' इत्यादितैत्तिरीयछान्दोग्यश्रुतिञ्चाभिप्रेत्य 'परोरजा जातवेदा हिरण्मयं पुरुष' मित्युक्तम् । योगयाज्ञवल्क्ये - 'ईश्वरं पुरुषाख्यन्तु सत्यधर्माणगच्युतम् । भर्गाख्यं विष्णुसंज्ञन्तु ज्ञात्वाऽमृतमुपाश्नुते'' इति । गायत्रीव्याख्यानावसरे च ''सवितुस्तद्वरेण्यन्तु सत्यधर्माणमीश्वरम् । हिरण्यवर्णं पुरुषं व्योम तद्विष्णुसंज्ञित'' मिति । सनकस्मृतौ - ''रश्मिज्वालासहस्राढ्यं मण्डलं विपुलं रवेः । तदन्तश्शीतलाभन्तु सोम्यं सोमस्य मण्डलम् ।। स्फुरत्स्फुलिङ्गमनलज्वालामालासहस्रकम् । तस्य मध्ये सुखासीनं तप्तहाटकसन्निभम् । चतुरङ्गुलमात्रन्तु शुकपत्रनिभाम्बरम् । रक्तनेत्राम्बरं रक्तपाणिपादनखांशुकम् । शङ्खचक्रगदापाणिं श्रीवत्साङ्कितवक्षसम् । एवं ध्यात्वा जपेन्मन्त्रं सावित्रीं नियतश्शुचिः' ।। इति । संवर्तस्मृतौ च ''आदित्यमण्डलान्तस्थं रुक्माभं पुरुषं परम् । ध्यायन् जपेत्तदित्येतान्निष्कामो मुच्यते द्विजः'' ।। इति । 
आग्नेयपुराणे नवमेऽध्याये - ''ध्यानं यथाग्निना प्रोक्तं सन्ध्यायाश्च मरीचये । तत्तेऽर्थतः प्रवक्ष्यामि द्विजानां हितकाम्यया ।। सन्ध्ये द्वे संस्थितस्सूर्यस्सूर्यमध्ये स्थितश्शशी । चन्द्रमध्ये हुताशस्तु सर्वतेजोमयो हरिः ।। अह्गुष्ठमात्रः पुरुषस्सूर्यमध्ये मयोदितः । शङ्करेण तथाऽदृश्यस्तत्प्रकाशोऽतितेजसा ।। स विष्णुर्भुवनाधारो यस्येदं सकलं जगत् ।। वरेण्यं च तत्सवितुर्भर्गो यो भगवान् गिराम् । धीशब्दवाच्यां ब्रह्मा च प्रचोदयति सर्वदा । सृष्ट्यर्थं भगवान्विष्णुस्सविता स तु कीर्तितः । सर्वलोकप्रसवनात् सावित्री सा तु सीर्त्यते'' ।। इति । एवं श्रुतिस्मृतिभिः गायत्र्या भगवत्परत्वे निश्चिते सति यद्यापातत एतद्विरुद्धार्थं किञ्चिदुपलभ्येत तदा तदेतदेतदनुगुणतयैव कथञ्चिन्नेयम् । एवं चायं गायत्र्यर्थं - नो धियो यः 
प्रचोदयात् तस्य सवितुर्देवस्य तत्प्रसिद्धं वरेण्यं भर्गस्तेजोमवं रूपं धीमहीति । तथा चागस्त्यः - ''यो देवस्सवितास्माकं धियो धर्मादिगोचराः । प्रेरयेत्तस्य यद्भर्गस्तद्वरेण्यमुपास्महे'' ।। इति । 
	ननु - सविर्तुवरेण्यमित्यन्वयः, अव्यवधानात् , 'तदक्षरं तत्सवितुर्वरेण्य मित्यत्र तथा दर्शनाच्च ; अतः कर्तरिषष्ठी, भर्गशब्दश्चाकारान्तः, तलवकारिणां श्रुतौ 'तस्या एष द्वितीयः पादो भर्गमय' इत्युपादानात् ; मैत्रायणीयश्रुतौ - 'सविता वै देवो योऽस्य भर्गाख्यस्तं चिन्तयामी' तिदर्शनात् ; 'आदित्यान्तर्गतं यच्च भर्गाख्यं वै मुमुक्षुभि' रिति योगयाज्ञ वल्क्योक्तेश्च ; भर्गशब्दश्च रुद्रे रूढो धीमहीत्यनेनान्वेति 'सुपां सुलुगि' त्यादिना स्वादेशेन द्वितीयान्तः, व्यत्ययेन प्रथमान्तो वा ; तदिति च ब्रह्म वाचि, 'तदिति वा एतस्य महतो भूतस्य नाम भवती' त्यैतरेयश्रुतेः ; एवञ्च देवस्य सवितुर्वरेण्यं तेजःप्रदत्वेन समाश्रयणीयं भर्गं ध्यायामः, यो भर्गो नो धियः प्रचोदयादित्यर्थः ; उत्तरवाक्यगतत्वाद्यच्छब्दस्तच्छब्दानपेक्ष इति । तन्न, प्रधानभूतभर्गश्शब्दा वयसम्भवे उपसर्जनवरेण्यशब्दात्वया योगात् , विशेषणस्याव्यवधायकत्वाच्च । किञ्च सवितुरिति देवधिशेषणम् , व्यावर्तकत्वात् , ततश्च देवस्येत्यनेनैव वरेण्यशब्दस्य भर्गश्शब्दस्य वा अन्वयो वाच्यः, देवस्येत्यनेन च भर्गश्शब्दस्यैवाव्यवधानमिति तस्यैव तेनान्वयो वाच्यः । यस्सवितेत्यनुक्त्वा यो देव इति वदन्नगस्त्योपीममेवार्थमाह । नच वरेण्यशब्दस्य वरणीयार्थकस्य प्रतिसम्बन्ध्यपेक्षत्वात्तेनैव सवितृशब्दस्यान्वयो युक्त इति वाच्यम् , वरेण्यशब्दस्य श्लाध्ये रूढ तया यौगिकार्थस्यानादेयत्वात् । ननु स्मृतिसिद्धस्य आदित्यान्तर्वर्ति परं ब्रह्म गायत्र्या दैवतमित्यस्यार्थस्य सिद्धये सवितृशब्दो रविपरो वाच्यः, 
अतो वरेण्यशब्दो वरणीयार्थकस्सन् तदन्वय्येव युक्त इति चेन्न ; - सवितृशब्दस्य रविपरत्वेपि भर्गशब्देन तेजोवाचिना परमात्मपरेणान्वयसम्भवेन वरेण्यशब्दे रूढिपरित्यागे हेत्वभावात् । सवितृवरणीयत्वार्थांगीकारेपि बहिष्ठस्यैव स तस्समाश्रयणीयत्वसम्भवेन तेन मण्डलवर्तित्वालाभाच्च । तल्लाभस्तु प्रसिद्धिपरेण तच्छब्देनेति मन्त्ररहस्यविदः । नच 'तदक्षरं तत्सवितुर्घरेण्य' मिति श्रुत्यनुसारात्तथान्वयः ; तत्र किं प्रकृतशिवापेक्षया वरेण्यमिति निर्देशः, किंवा गायत्रीस्थभर्गश्शब्दापेक्षया ? नोभयथापि नपुंसकोपपत्तिः । नच तत्पदस्य ब्रह्मपरत्वाद्भर्गशब्दस्य च तद्विशेषणत्वात्तत्पदापेक्षया नपुंसकोपपत्तिरिति वाच्यम् , य इति 
पुल्लिङ्गनिर्देशानुपपत्तेः । अतो गायत्रीस्थवरेण्यशब्दस्य द्वितीयान्तस्य भर्गसो विशेषणस्य नपुंसकस्यायं विपरिणामेन प्रथमान्ततया निर्देश इत्यास्थेयतया अनेन वाक्येन गायत्र्यां सकारान्तभर्गश्शब्दसिद्ध्या घट्टकुटी प्रभातम् । ततश्च सवितुर्वरेण्येन भर्गसा  वान्वयेन किंचिदपि बाधकम् । अथापि ''सविता वै देवः योस्य भर्गाख्यस्तं चिन्तयामी'' ति मैत्रायणीय श्रुत्या सवितुर्देवस्य भर्गसान्वयस्य दर्शितत्वात्तथैवान्वयः, तस्याः श्रुतेः गायत्र्यर्थपरतया तच्छेषत्वात् । इदन्तु वाक्यं न तत्परम् , किन्तु प्रकृतशिवस्योत्कर्षप्रतिपादनाय गायत्रीप्रतिपाद्यार्थयोगपरम् । तस्माद्भर्गसो विशेष्यपदस्य पुरोवादप्रसिद्धस्यानिर्देशेन विशेष्यविवक्षयैय विशेषणपदप्रयोगः कृतः । यथा - ''बुद्धेरात्मा महान्पर'' इति महत्त्वविशिष्टे आत्मन्युक्ते, ''महतः परमव्यक्तमिती'' ति मन्तव्यम् । 
	एतेन ''तां सवितुर्वरेण्यस्य चित्रा'' मिति मन्त्रोपि व्याख्यातः । एवं परोदाहृतवाक्येनैव सकरान्तत्वं सिद्धम् । अत एव मैत्रायणीयश्रुतौ ''यदादित्यस्य मध्य उदुत्वा मयूरवे भगवत एतत्सवितुर्वरेण्यमेतदमृतमेतद्भर्ग'' इति च नपुंसकलिंगेन निर्देशः ; यदिति व्याख्येयगायत्रीस्थभर्गंश्शब्दलिंगग्रहणौचित्याच्च, ''भर्गस्तद्वरेण्यमुपास्मह'' इत्याद्युदाहृतस्मृतेश्च । नच तलवकारिणां ''भर्गमय'' इति श्रुतेरकारान्तत्वावगमः, उपक्रमे प्रथमपादार्थकथने ''अग्निर्वै वरेण्यं आपो वै वरेण्यं चन्द्रमा वै वरेण्य'' मिति त्रिष्वपि नपुंसकेकवचननिर्देशेन गायत्रीस्थवरेण्यशब्दस्य नपुंसकतावगमात् ; तन्निर्देशस्य व्याख्येयानुरोधित्वात् ; अत्रत्याग्रयादिशब्दानुरोधे नानालिङ्गवचननिर्देशापत्तेः । गायत्र्यां च वरेण्यशब्दस्य विशेष्यलिंगत्वात् सकारान्तं विशेष्यपदम् । भर्गमय इति तु भर्गश्शब्दे सकारं त्यक्त्वा इतरांशेन पादो निरूपितः । दृष्टंच पदैकदेशेनापि निरूपणम् - यथा वार 
वन्तीयमिति । तत्र हि वारवन्तीयसामयोनिभूतायामृति '' अश्वं नत्वा वार वन्त'' मिति द्वितीयान्तवारवन्तशब्देन तद्वतस्साम्नो निर्देशः, ''मतौछस्सूक्तसाम्नो'' रिति शब्दवाचिनो मत्वर्थे छविधानात् । वस्तुतस्त्वत्र ''तस्या एष प्रथमः पादो भूस्तत्सवितुर्वरेण्य'' मिति पूर्ववत् , ''तस्या एष तृतीयस्स्वः धियो यो नः प्रचोदयात्'' इत्युत्तरवच्च, ''तस्या एष द्वितीयः पाद'' इत्यनन्तरं ''भुवो भर्गो देवस्य धीमही'' ति वक्तव्ये ''भर्गमय'' इत्यतिरिक्तमाम्नातम् । तस्य चैतत्प्रयोजनम् - 'धियो य' इति पुल्लिंगानुरोधाद्भर्गशब्दोयमकारान्तस्तृतीयपादान्वयीति शंक्येत, - तन्माशंकीति 
द्वितीयपादान्तर्भाव उच्यते । भर्गमयः - भर्गशब्दप्रचुरोयं पादः । प्राचुर्यं चार्थतः स्वरूपतश्च तत्रैवान्वयात् । पादस्य विशेष्यस्य शब्दात्मकत्वात् , भर्गशब्दो मयट्प्रकृत्यर्थस्वरसतोऽवगम्यते । भर्गश्शब्दस्य तृतीयपादान्वयस्य शंकितत्वात्तस्यैव द्वितीयपादान्तर्गतेर्वाच्यत्वात्सकारं विना पदैकदेशनिर्देशः कृतः । सान्तत्व एवात्रान्वयोपपत्तिः, द्वितीयान्तत्वात् , न त्वाकारान्तत्व इति तात्पर्यतो रुद्रस्य दायत्रीप्रतिपाद्यत्वाभावसिद्धिः ।
	नच वाच्यम् - द्वितीयः पादो भर्गमयः - रुद्रमय इति गायत्र्या रुद्रपरत्वज्ञापनं प्रयोजनमिति ; गायत्र्या एव रुद्रपरत्वेन पादविशेषे भर्गमयत्वकथनस्य प्रयोजनविशेषाभावेनानुचितत्वात् ; विभाक्तिव्यत्यवादि कल्पनारहितप्रयोजनसम्भवे तस्यैव ग्राह्यत्वात् ; मैत्रायणीयोपनिषदि ''भर्गाख्यं विष्णुसंज्ञं सर्वाधारं धामे'' ति दर्शनेन तद्विरोधाच्च । तस्मादिदं वाक्यं उत्तरान्वयनिषेधमुखेन सकारान्तत्वव्यंजनार्थमेव । अतो नाकारान्तत्वख्यापनमस्य प्रयोजनमिति युक्तम् । 
	एवञ्च तल्वकारिश्रुतिरेव भगवती भर्गशब्दप्रयोगप्रयुक्तरुद्रपरत्व भ्रमवारणाय सकारान्तत्वं ख्यापयितुं प्रवृत्तेन प्रथमपादव्याख्याने भिन्न लिङ्गवचनैर्वरेण्यशब्दस्य नपुंसकैकवचनस्य सामानाधिकरण्येन द्वितीयपादव्याख्याने भर्गशब्दस्य तदन्वयकथनेन, तृतीयव्याख्याने यज्ञस्य प्रचोदयितृत्ववचनेन, ततस्समस्तां गायत्रीं निर्दिश्य यज्ञस्य वाक्यप्रधानार्थस्य प्रचोदयितृत्वाभ्यासेन च गायत्री विष्णुपरेति दृढीकरोतीति सर्वमवदातम् । 
	''सविता वै देवः योऽस्य भर्गाख्यस्तं चिन्तयामी'' ति मैत्रायणीय श्रुतावपि शब्दैकदेशे आख्याशब्द औपचारिकः, छान्दसत्वात् , पूर्वत्रा सिद्धत्वाभावो वा, देवापि मार्गे मुह्यन्तीतिवत् । अकारान्तत्वे च ''योस्य भर्गाख्य'' इति सवितृशब्देनान्वयप्रदर्शनं न 
स्यात् । नहि सवित् रुद्र इत्यन्वयस्समंजसो भवति । भवति तु सवितुस्तेज इति । किञ्च नहीदं वचनं भगवतो भर्गश्शब्दवाच्यत्वाय प्रवृत्तम् , किंतु गायत्रीप्रतिपाद्यत्वाय । गायत्र्यां च न विसर्जनीयस्य श्रुतिरिति ''भर्गाख्यं विष्णुसंज्ञ'' मित्यादि निर्देशोपि युक्त एव । गायत्र्या योजनान्तरसत्त्वे भर्गशब्दस्याकारान्तत्वे च भगवत्परत्वे न विवादः । बहूवृचे रुद्रसूक्ते ''यश्शुक्र इव सूर्ये यो हिरण्य मिव रोचते श्रेष्ठो देवानां वसु'' रिति । अत्र सूर्ये शुक्र इवेति योजना, अव्यवधानात् । शुक्रशब्दो भगवत्परः, ''तन्मण्डलस्थं मां ध्यायेत्तेजोमूर्तिञ्चतुर्भूजम् 
। उदुत्यन्तु जपेन्मन्त्रं चित्रं तच्चक्षुरित्यपी'' ति भगवद्वचनेनादित्यत्यान्तर्वर्तितदुपस्थाने विनियोगात्तत्परेण 'तच्चक्षुर्देवहितं पुरस्ताच्छुक्रमुच्चर' दिति मन्त्रेण भगवत एव शुक्रत्वावगमात् ; मोक्षधर्मे - 'वैकुष्ठः पुरुषो विष्णश्शुक्रोनन्तस्सनातनः । मुञ्जकेशो हरिश्मश्रुस्सर्वभूतपितामहः' इति विष्णौ शुकशब्दप्रयोगाच्च । सूर्यशब्दस्य प्रथमान्ततया पाठे तु उक्तरीत्या शुक्रशब्दस्य भगवत्परत्वात् सूर्य इत्युपमानभूतशुक्रविशेषणम्  । शतरुद्रीये च - 'असौ योऽपसर्पतिनीलग्रीवो विलोहित' इति । अत्र नीलपदं छान्दोग्यस्थं कृष्णपदं प्रत्यभिज्ञापयति । नीलग्रीवशब्दो मण्डलपरः, 'उतैनं गोपा अदृशन्नदृशन्नुदहार्य' इत्युक्तेः । नीलग्रीवत्वं नीलमध्यकत्वं । तच्चेन्द्रनीलश्याळकोमलभगवल्लीलाकमनीयविग्रहयोगादेव, मानान्तरोनुराधात् । मुखस्यार्धशरीरत्वप्रसिद्धेर्मुखेतरांगसन्धिभूतग्रीवावाचिनो ग्रीवापदस्य मध्यपरत्वं युक्तम् । अतो मण्डलाभिमानित्वादुद्रस्य तदभिमन्तव्यार्थवादः । त्रिधामेति समाख्यापि भगवतो भानुमण्डलान्तर्वर्तित्वे प्रमाणम् , ''क्षीराब्धिर्मण्डलं भानोर्योगिनां हृदयानि च । त्रीणि धामानि मे सन्ति त्रिधामाहं ततस्स्मृतः'' इति नामनिर्वचनात् । भगवतस्सवितृमण्डलमध्यवर्तित्वे स्मृति विस्तरो वेदान्तविजये द्रष्टव्यः । तस्मादन्योक्तयोजनानुपपन्ना । 
	इतरपक्षे छायापुरुषस्य कोटित्वमनुपपन्नम् , ''तदेव रूपं यदमुष्य रूप'' मित्यादिना हिरण्यश्मश्रुत्वादीनां तत्रासम्भवात् । पाप्मभ्य उदयस्तु जीवस्य सम्भवत्येव, पूर्वं पापसम्बन्धे सति मुक्तिदशायां तन्निवृत्तेः । द्वितीयसूत्रार्थश्चानुपपन्नः, पक्षनिर्देशरूपस्यान्तश्शब्दस्य साध्यपरत्वाङ्गी कारेणानुषङ्गकल्पनाप्रसङ्गात् ; चकारस्य स्थानचलनप्रसङ्गाच्च ।
	एवमधिकरणत्रयेण येषु वाक्येषु संशयो भवति पदानां साधारण्यात्तानि वाक्यानि 
निरूपितानि । अथ येषु वाक्येष्वसाधारणपदैर्विपर्ययो भवति तानि वाक्यान्यधिकरणचतुष्टयेन विचार्यन्ते । तत्र प्रथमे वस्त्वन्तर प्रसिद्धशब्दविशेषेण प्रत्यवस्थानमर्थाविरोधेन परिहारः, द्वितीयेर्थाविरोधशङ्कया प्रत्यवस्थानं विरोधोद्घाटनमुखेन परिहारः, तृतीये विरोधिलिङ्गाभावेनाल्पानुकूललिङ्गसद्भावेन च प्रत्यवस्थानं स्ववाक्ये विरोधिलिङ्गाभावेप्युपक्रमवाक्यस्थविरोधिलिङ्गप्रदर्शनेन सिद्धान्तः, चतुर्थे उपक्रम एवानुकूल लिङ्गसद्भावेन प्रत्यवस्थानं तन्निरासेन सिद्धान्त इति भेदः । 
	पूर्वाधिकरणे पुण्डरीकाक्षयोगार्थोपस्थापकवाक्यमुखेन पुण्डरीकाक्ष श्रुत्युपस्थित्या भगवति कारणत्वपर्यवसायकं वाक्यन्निरूपितम् । इदानीं श्रुत्यैवानन्तश्रुत्युपस्थित्या 'सर्वेषां वा एतद्भूतानामाकाशः परायणं सर्वाणि ह वा इमानि भूतान्याकाशादेव जायन्त' इति पूर्वतापनीयप्रत्यभिज्ञया च भगवति कारणत्वपर्यवसायकं वाक्यं निरूपयति । 

आकाशस्तल्लिङ्गात् ।। 1-1-7 ।।
	इदमाम्नायते छान्दोग्ये - ''अस्य लोकस्य का गतिरिति आकाश इति होवाच, सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति आकाशो ह्येवैभ्यो ज्यायानाकाशः परायणं स एष परोवरीयानुद्गीथस्स एषोऽनन्त'' इति । 
	तत्र संशयः, जगत्कारणवादिवाक्यप्रतिपाद्यं वस्तु किं प्रसिद्धाकाशः, उत तदन्य इति विचारः । तदर्थं 'अस्य लोकस्य का गतिरिति आकाश' इत्यत्राकाशशब्दः किं प्रसिद्धाकाशपरः, उतान्यपर इति । 
	पूर्वपक्षस्तु - प्रसिद्धाकाश एव जगत्कारणवादिवाक्यप्रतिपाद्यं वस्तु, ''यतो वे'' त्यादिवाक्यप्रतिपन्नसर्वभूतोत्पत्तिस्थितिलयकारणत्वस्य विशेष साकांक्षस्य ''सर्वाणि ह वा इमानि भूतानी'' त्यादिना भूताकाशे पर्यव सानवर्णनात् । तत्र हि ''सर्वाणि ह वा इमानि भूतान्युत्पद्यन्त'' इत्यनुवादः । ''आकाशा'' दिति विधिः । एवञ्च सद्ब्रह्मात्मादिशब्दा अपि विशेषसाकांक्षास्तत्रैव पर्यवस्यन्ति । आत्मशब्दोपि मृदात्मको घट इत्यादि प्रयोगेण साधारणो विशेषसाकांक्षस्तत्रैव पर्यवस्यति । ननु - '' आत्मन आकाशस्सम्भूत'' इत्युत्पत्तिमत्त्वेन श्रुतस्य भूताकाशस्य कथं सर्वभूतस्थिति लयकारणत्वम् ? मैवम् , ''आत्मेश्वर'' मिति अनन्येश्वरत्व इवास्याप्य नन्योत्पाद्यत्व एव तात्पर्यात् । अतः प्रसिद्धाकाश एव जगत्कारणम् । यद्वा सर्वेषामपि भूतानां सूक्ष्मावस्थास्सन्ति, एवञ्च 
''आत्मन आकाशस्सम्भूत'' इत्यस्य स्वस्मादेव सूक्ष्मरूपात्स्वयं स्थूलरूपस्सम्भूत इत्यर्थः । एवमाकाशविशेषश्रुत्यनुसारादाकाश एव जगत्कारणमिति निश्चिते सतीक्षणा दयस्तदनुगुणाः कथञ्चिद्वर्णनीयाः । नन्वाकाशस्य कारणत्वमुपादानत्वमेव, अतः कर्तुरीश्रणादिकमुपपद्यत इति किमर्थं कथञ्चिद्वर्णनमिति चेन्न ; - इदं सदित्युपादानपरसद्वाक्यस्याकाशे पर्यवसाने सति तत्राद्वितीयमिति कर्तृनिषेधेन 
कथञ्चिन्नयनस्यावश्यकत्वात् । आकाशस्य जगत्कारणत्वादेव ''यदेष आकाश आनन्दो न स्यात् , ''आकाशो ह वै नामरूपयोर्निर्वहिते'' त्येवमादिनिर्देशोऽप्युपपद्यते । नामरूपनिर्वोढ्टत्वं नामरूपभाक्त्वम् । ''ते यदन्तरा तद्ब्रह्मे'' ति च सकलनामरूपभागाकाश एव ब्रह्मेत्यर्थ इति ।
	एवं प्राप्ते सिद्धान्तः - आकाशस्तल्लिङ्गात् । आकाशः प्रसिद्धाकाशादन्यः, तल्लिङ्गात् - अन्यत्वगमकादित्यर्थः । निखिलजगदेककारणत्वं सर्वस्माज्ज्यायस्त्वं परायणत्वमित्यादीनि ह्याकाशस्य प्रसिद्धाकाशादन्यत्वमवगमयन्ति । भूतशब्दस्य महच्छब्दपञ्चशब्दपृथिव्यादिशब्दसमभिव्याहाराभावेऽचित्संसृष्टचेतनपरत्वं स्वतःप्राप्तम् , ''यतो वा इमानि भूतानि जायन्ते'' ''न हिंस्याद्भूतानि'' ''भूतानां प्राणिनः श्रेष्ठा'' इत्यादिप्रयोग स्वारस्यात् । नहि भूताकाशस्य चेतनवर्गकारणत्वमुपपद्यते । यद्यपि जीवस्य कार्यत्वन्न स्वरूपेण, किन्तु शरीरविशिष्टरूपेण, विशिष्टरूपे च कारणत्वं विशेषणकारणस्याकाशस्य सम्भवत्येव, अथापि न तावन्मात्रेण सदिदमित्यादि सामानाधिकरण्योपपत्तिः ; तदुपपत्तिर्हि विशिष्टोपादानोपादेयभाव एव । चेतनानां परमप्राप्यत्वरूपं परायणत्वञ्चाचेतनस्यापुरुषार्थस्य हेयस्य भूताकाशस्य नोपपद्यते । नवा सर्वतो ज्यायस्त्वम् , चेतनापेक्षया ज्यायस्त्वासम्भवात् । यदुक्तं जगत्कारण- विशेषाकांक्षायामाकाशशब्देन विशेष समर्पणादन्यत्सर्वं तदनुरूपमेव नेयमिति ; तन्न, ''सर्वाणि ह वा''  इति वाक्ये हि कारणत्वन्न विधीयते, हवैशब्देन प्रसिद्ध्यर्थकेनानुवादत्वद्योतनात् । अतः पुरोवादाकाङ्क्षायां ''सदेव सोम्येदमग्र आसी'' दित्यादि वाक्यमेव पुरोवादत्वेनावतिष्ठत इति तत्रेक्षितृत्वादिभिश्चेतनत्वेन सिद्धं सच्छब्दाभिधेयं कारणवस्त्विहाकाशशब्देन परामृश्यत इति वक्तव्यत्वात् । विशेष पर्यवसानाकाङ्क्षा चानन्तपदेनैव पूर्णा नत्वाकाशपदेन, ''स एषोऽनन्त'' इति तस्यैव विधेः । 'स एष' इति पूर्वप्रकृतमनूद्य 'अनन्त' इति विधाने स्पष्टमेव प्रतीयमाने 'सर्वाणि 
हवा'' इति वाक्ये भूतोत्पत्यनुवादेनाकाशस्य कारणतया विधिरस्त्विति शङ्का नोत्थानमर्हति । आकाशशब्दश्च आकाशते आकाशयति चेति पुरोवादसिद्ध- कारणपरस्सन्ननुवादः । नच लिङ्गाच्छ्रुत्यन्यथाकरणमयुक्तमिति वाच्यम् , अनन्यथासिद्धश्रुतिसिद्धतया लिंगस्यबलवत्त्वात् । ''ऐन्द्व्या गार्हषत्यमुपतिष्ठत'' इत्यत्र 
हीन्द्रप्रकाशनरूपलिंगंनानन्यथासिद्धश्रुतिसिद्धम् , इन्द्रप्रकाशकपदस्यानन्यथासिद्ध- गार्हपत्यमिति श्रुत्यनुसारेण लक्षणयान्यथासिद्धेः । नच मन्त्रबलाद्विधिवाक्ये लक्षणा, विधिवैय्यर्थ्यात् । इह त्वीक्षणलिंगमनत्यथासिद्धेक्षतिरूपश्रुतिरूपश्रुतिसिद्धम् , पुरोवादतया स्वोपजीवकवाक्याननुरोधिवाक्यस्थत्वादीक्षतिरनन्यथासिद्धएव । भूतकारणत्वाद्यपि परस्परसंवादिवाक्योपस्थापिततया बलवदेव । तेषां वाक्यानां परस्परसंवादितया अन्यथासिद्धिसम्भावनाविरहात् । बहूनां लक्षणाप्रसंगेन अन्यथासिद्धेरशङ्कनीयत्वात् । अत्राधिकरणद्वयेप्यैकरूप्येण धर्मपदेन लिंगपदेन वा हेतूपस्थापनं सम्भवति, अथवा लाघवार्थं पूर्वाधिकरणे धर्मलिंगान्यतरपदेन हेतुं निर्दिश्य ''आकाशश्च'' इतिवा निर्देष्टुं शक्यम् - चशब्दमहिम्ना पूर्वहेत्वनुकर्षसिद्धेः, तथाच पूर्वाधिकरणे धर्मशब्देन अनन्तराधिकरणे लिंगशब्देन च हेतुं निर्दिशतोऽयं भावोऽवगम्यते - लिंगपद मनन्यथासिद्धिरूपप्राबल्याभिप्रायकम् , इदमवश्यं साधकमेवेति विवक्षितत्वात् , श्रुत्यवलम्बनपूर्वपक्षस्य लिंगमात्रेण निरासासम्भवात् , पूर्वसूत्रे पूर्वपक्षस्य लिंगमात्रेण निराकरणसम्भवात्तद्धर्मपदेन हेतुनिर्देश इति ।
	परेतु - प्रसिद्धिबलाद्भूताकाश इति पूर्वपक्षे - कारणत्वादिभिरानन्त्येनच ब्रह्मैव, जैबलिना ''अन्तवद्वै किलते शालावत्य सामे'' ति पृथिवीलोकं परिच्छिन्नत्वेन दूषितवता किन्तर्ह्यपरिच्छिन्नं वस्तु तस्य कारणमिति कथनेन तस्या परिच्छेदसिद्धेः तस्य च भूताकाशे असम्भवादिति सिद्धान्त इति । अपरेन्ये चानन्तशब्दार्थमेवमेवाहुः । सर्वेषामपि पक्षेऽनन्तशब्दार्थोनुपपन्नः । तथाहि - शालावत्य दाल्भ्य जैबलिभिस्त्रिभिरारब्धायां कथायां प्रथमं शालावत्यदाल्भ्ययोः प्रश्नोत्तरपरम्पराप्रसृता - ''का साम्नो गतिरिति स्वर इति होवाच, स्वरस्य का गतिरिति प्राण इति होवाच, प्राणस्य का गतिरिति अन्नमिति होवाच, अन्नस्य का गतिरिति आप इति होवाच, अपां का गतिरिति असौ लोक इति होवाच, अमुष्य लोकस्य का गतिरिति न स्वर्गं लोकमतिनयेदितिहोवाचे' ति । एवं दाल्भ्येन स्वर्गलोके सामकारणपरम्पराविश्रान्तिभूमित्वेन स्थापिते तस्य 
पक्षश्शालावत्येन दूषितः - ''अप्रतिष्ठितं वै किल ते दाल्भ्य सामे'' ति । एवं दूषितस्वपक्षतया शिष्यभावं प्राप्तस्य दाल्भ्यस्य शालावत्यस्य च प्रश्नद्वयमुत्तरद्वयं च प्रवृत्तम् - ''अमुष्य लोकस्य का गतिरिति अयं लोक इति होवाच अस्य लोकस्य का गतिरिति न 
प्रतिष्ठां लोकमतिनयेदिति होवाचे'' ति । ततश्शालावत्यपक्षो जैबलिना दूषितः - ''अन्तवद्वै किल ते शालावत्य सामे'' ति । ततो जैबलिशिष्यभावं प्राप्तस्य शालावत्यस्य जैबलेश्च प्रश्नोत्तरे ''अस्य लोकस्य का गतिरिति आकाश इति होवाचे'' ति । अस्य प्रकरणस्य साम्नो मूलकारणे प्रश्नोत्तरयोस्तात्पर्यम्मूलकारणमसौ लोक इति दाल्भ्यमतम् , अयं लोक इति शालावत्यमतम् , आकश एवेति जैबलिमतम् । स एव सिद्धान्तः । अत्र सावधिकत्वेन हि मूलकारणत्वं दूष्यते । तच्च '' अप्रतिष्ठितं वै किल ते दाल्भ्य सामे'' त्यमुष्य लोकस्य सामकारणपरम्पराविश्रान्तिभूमित्वाभावाभिप्रायेण साम्नोऽप्रतिष्ठितत्व कथनादवगम्यते । अस्य चोपक्रमत्वादेतदनुसारेण ''अन्तवद्वै किल तेशालावत्य सामे'' त्यत्रापि अस्य लोकस्यापि कारणरूपावध्यन्तरसत्त्वेन तस्य सामकारणपरम्पराविश्रान्तिभूमित्वाभावाभिप्रायेणान्तवत् सामेत्युच्यते । यद्यस्य लोकस्य वस्तुपरिच्छेदादिनैव, दोष उद्धाव्येन तदा 'अस्य लोकस्य का गति' रिति प्रश्नोनुपपन्नः । इदमपि सकारणमित्युक्तौ किं तस्य कारणमिति प्रश्न उपपद्येत । तस्य कारणत्वासम्भवे उद्भाविते ''अमुष्य लोकस्य का गति'' रिति वा, साम्नः का गतिरिति वा प्रश्नस्स्यात् । एवं च सामशब्देन किं विवक्षितं यस्येदं वैभवमुच्यते इति, आकाशशब्देनच किमभिप्रेतमित्याकांक्षायामुक्तं ''स एष परोवरीयानुद्गीथस्स एषोनन्त''  इति । अनेनैव समभिव्याहारेण उद्गीथप्रधानप्रणवप्रतिपाद्यो भगवानेव जगत्कारणमिति ख्यापयितुमेव ''का साम्नो गति'' रित्यादिसंरम्भ इत्यवगम्यते । अतो देवतानिर्धारणार्थ एवायमनन्तशब्दः, नतु दूषणोद्धारार्थः । ननु कारणरूपावधिमत्त्वेन पूर्वमते दूषितेषि अत्रानन्तशब्देन रूढिपरिग्रहो न युक्तः, अनन्तशब्देन कारणरूपावध्य भावस्यैव वक्तुमुचितत्वात् , तस्यानुक्तौ ''आकाशस्य का गति'' रिति प्रश्नप्रसङ्गादिति चेन्न ;  - आकाशस्य चरमकारणत्वद्योतनार्थमेव 'सर्वाणि हवे' ति वाक्यप्रवृत्तेः । प्रश्नानुत्थानार्थमेवच तद्द्योतनम् । यदि हि पूर्वरीत्या 'अमुष्य लोकस्य का गति'' रितिवत् 'अस्य लोकस्य का गति' रितिवच्च 'आकाशस्य का गति' रिति प्रश्नमुक्त्वा, ''न स्वर्गं लोकमति नयेदि'' तिवत् 'न प्रतिष्ठां लोकमतिनये'दितिवच्च तत्स्थाने 'स एषोऽनन्त' इत्युत्तरमुच्येत, 
तदानन्तशब्दोवध्यभावपर इति निर्धार्येत । नच तादृश सन्दर्भो दृश्यते । अतोयमनन्तशब्दो रूढ एवेति । 
	अनन्तशब्दे योगरूढ्योस्तुल्योन्मेषत्वं मन्यमानं प्रति रूढिबलीयस्त्वन्यायावलम्बनेन भगवति कारणत्वपर्यवसायकं वाक्यन्निरूप्य, तन्न्याया नपेक्षरूढ्युन्मेषवद्विष्णुपदेन तादृशनृसिंहपदेन च पर्यवसाययितुं विष्णु पदचिह्नितेन पठवल्लीस्थेन ''यदिदं किञ्च जगत्सर्वं प्राण एजती'' ति वाक्येन नृसिंहपदचिह्निततापनीयवाक्योक्तभयहेतुत्वेन प्रतिपादितस्य प्राणस्य प्रतिपादकवाक्यं विचारयति - 

1. अत एव प्राणः ।। 1-1-24 ।।
	छान्दोग्ये श्रूयते - ''प्रस्तोतर्या देवता प्रस्तावमन्वायत्ते'' ति प्रस्तुत्य, ''कतमा सा देवतेति प्राण इति होवाच सर्वाणि ह वा इमानि भूतानि प्राणमेवाभिसंविशन्ति प्राणमभ्युज्जिहते सैषा देवता प्रस्तावमन्वायत्ते'' ति । अत्र प्राणशब्दोऽप्याकाशशब्दवत् प्रसिद्धप्राणव्यतिरिक्ते परस्मिन्नेव ब्रह्मणि वर्तते, तदसाधारणनिखिलजगत्प्रवेशनिष्क्रमादिलिङ्गात् - प्रसिद्धवन्निर्दिष्टात् । अधिकाशङ्का तु - कृत्स्नस्य भूतजातस्य प्राणाधीनस्थितिप्रवृत्त्यादिदर्शनात् , बृहदारण्यके - ''यदा वै पुरुषः स्वपिति प्राणं तर्हि वागप्येति प्राणं चक्षुः प्राणं श्रोत्रं प्राणं मनो यदा प्रबुध्यते प्राणं देवा अधि पुनर्जायन्त'' इति प्रसिद्धवन्निर्देशरहितया श्रुत्या प्राणस्याप्ययोद्गमनहेतुत्वावगमाच्च, प्रसिद्धप्राण एव जगत्कारणम् । प्राणस्य चाचेतनस्य प्रस्तावदेवतात्वं अन्नस्याचेतनस्य प्रतिहारदेवतात्वव दुपपद्यते । अन्नस्याचेतनत्वञ्च ''अज्ञमेव प्रतिहरमाणानि जीवन्ती'' त्यनेनावगम्यते ; - इति ।
	परिहारस्तु - शिलाकाष्ठादिषु चेतनस्वरूपे च तदभावात् ''सर्वाणि ह वा इमानि भूतानि प्राणमेवाभिसंविशन्ति प्राणमभ्युज्जिहत'' इति नोपपद्यते, ''प्राणं तर्हि वागप्येती'' त्यादिश्रुतिरिन्द्रियव्यापारविषयेति ; अतः '' प्राण इति सर्वाणि भूतानी'' ति प्राणशब्देन परं ब्रह्मैवाभिधीयत इति । 
	अपरे त्वेतदधिकरणं '' तद्वै त्वं प्राणो अभवः । महान् भोगः प्रजापतेः । भुजः करिष्यमाणः । यद्देवान्प्राणयो नवे'' ति तैत्तिरीयवाक्यविषयं योजयन्ति । तन्न, 
सूत्राखारस्यात् । 'अत एवे' त्यस्य पूर्वप्रकृत हेतुपरामर्श एव स्वारस्यात् , पूर्वप्रकृतकारणत्वादीनामुदाहृतवाक्ये श्रवणाभावात् । अतएवेति परामर्शनीयतया तदुक्तस्य 
'' अद्भ्यस्सम्भूत'' इत्यनुवाकोक्तस्य श्रीभूपतित्वस्याकाशाधिकरणे विवक्षितत्वाभावादिति । 
।। इति प्राणाधिकरणं - नवमम् ।।

अथ ज्योतिरधिकरणम् ।
	''इदं पुरुषसूक्तं हि सर्ववेदेषु पठ्यते'' इति सर्वसाखासु पाठेन सकलशाखातात्पर्योद्ग्राहकपुरुषसूक्तप्रत्यभिज्ञया भगवति कारणत्वपर्यव सायकं वाक्यं निरूपयति - 

1. ज्योतिश्चरणाभिधानात् ।। 1-1-25 ।।
	छान्दोग्ये श्रूयते - ''अथ यदतः परो दिवो ज्योतिदींप्यतेविश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेष्विदं वा च तद्यदिदमस्मिन्नन्तः पुरुषे ज्योति'' रिति । पृष्ठेषु - उपरितनेषु, ''त्रिपादूर्ध्वः'' ''तमसोपरिष्टा'' दित्यादि श्रुतिभ्यः । व्यष्टिसमष्टिविवक्षया ''विश्वतः सर्वत'' इत्युक्तम् । अनुत्तमेषु - स्वस्मादन्य उत्तमो नास्तीत्यनत्तमः । इदञ्चवाक्यं कारणविषयम् , निरतिशयदीप्तियोगस्य कारणत्वाक्षेपकत्वात् ; ''न तत्र सूर्या भाति'' ''तस्य भासा सर्वमिदं विभाती'' ति प्रकरणे ''तथाक्षरात् सम्भवतीह विश्व'' मिति निरतिशदीप्तियुक्तस्य वस्तुनः कारणत्वश्रवणात् । तत्प्रकरणस्य कारणविषयत्वं ह्यविगीतम् , परमात्म विषयत्वे हि विमतिः । 
	अत्र संशयः - निरतिशयदीप्तियोगात्कारणभूतं ब्रह्म भवन् ज्योतिश्शब्दनिर्दिष्टोर्थः किं प्रसिद्धभूततृतीयज्योतिः, उत तदन्य इति । 
	अत्र पूर्वः पक्षः - प्रसिद्धेः कौक्षेयज्योतिषैक्योपदेशाद्दीप्तेरूपव्याप्तत्वाच्च प्रसिद्धज्योतिरेव ज्योतिश्शब्दार्थः । ''इदं वा व तद्यदिदमस्मिन्नन्तः पुरुषे ज्योति'' रिति कौक्षेयज्योतिषैक्यमुपदिश्यते । तस्य च भौतिकत्वं ''तस्यैषा दृष्टिर्यत्रैतदस्मिंच्छरीरे संस्पर्शेनोष्णिमानं विजानाति तस्यैषा श्रुतिः यत्रैतत्कण्ठावपिगृह्य निनदमिव नदधुरिवाग्नेरिव ज्वलत उप श्रृणोती'' ति उष्णत्वघोषगुणकत्वाम्नानात् सिद्धम् । एवं 
कौक्षेयज्योति षैक्योपदेशदीप्तिभ्यामुपोद्बलिता प्रसिद्ध्या ज्योतिश्शब्दस्य महाभूत तृतीयपरत्वे निश्चिते सति, तदनुसारेण कारणवाक्येषु श्रूयमाणो भूतशब्दो नाचित्संसृष्टचेतनपरः, 
किन्त्वचिन्मात्रपरः । अत्रापि पूर्वाधिकरणवत् सूक्ष्मरूपेण निखिलजगत्कारणत्वं विवक्षितमिति । 
	राद्धान्तस्तु - द्योतिश्शब्दनिर्दिष्टोऽर्थः प्रसिद्धज्योतिषोन्यः, चरणाभिधानात् - उपक्रमे '' पादोस्य सर्वाभूतानि त्रिपादस्यामृतं दिवी'' त्यस्यैव द्युसम्बन्धिनश्चरणत्वेन सर्वभूताभिधानात् , स्वस्यापि सर्वान्तर्भावेन सर्वभूतपादवत्त्वस्य प्रसिद्धज्योतिष्यसम्भवात् । सूत्रे 'चरणाभिधानादि' त्यनेन युक्त्यन्तरमपि संगृहीतम् । ''पादोस्य सर्वा भूतानि त्रिपादस्यामृतं दिवी'' ति वाक्यमुखेन पुरुषसूक्तं प्रत्यभिज्ञायते । तस्य च सर्ववेदतात्पर्य निर्धारकत्वद्योतनार्थमेव सर्ववेदेषु पाठात् , ''वेदेषु पौरुषं सूक्त'' मित्यादिना सर्ववेदापेक्षयाभ्यर्हितत्वश्रवणाच्च, तदनुरोधेनेतरेषां वाक्यानां नेयतया पुरुषश्रुत्यनुसारात् , 'अमृतत्वस्येशान' इति मोक्षप्रदत्वश्रवणाच्च ज्योतिश्शब्दो न महाभऊततृतीयपरः, किन्तु पुरुषपर इति । पादाभि धानादित्युक्ते शब्दप्रत्यभिज्ञा स्यात् , न त्वर्थतः, अर्थतोऽपि प्रत्यभिज्ञां  द्योतयितुं चरणग्रहणम् । 'पादोस्य सर्वा भूतानि' 'पादोस्य विश्वा भूतानी' त्यनयोः स्तुतिपरत्वेन्यतरस्य स्तुतिपरत्वेनार्थतः प्रत्यभिज्ञा न स्यात् , बाधकाभावादुभयगप्यर्थपरमिति चरणग्रहणस्य भावः । 

	ननु सर्ववेदतात्पर्यनिर्धारकपुरुषसूक्तेन चिदचिद्विलक्षणपरमात्म सिद्धेर्वाक्यान्तरणां सर्वेषां तदनुरोधित्वाच्चायोगव्यवच्छेदाधिकरणानाम नारम्भ एव प्रसज्यत इति चेत् ? सत्यम् , तत्तद्वाक्यस्वारस्यपर्यालोचन यैव सर्वेषां वाक्यानां परमात्मपरत्वं व्यवस्थापयितुं पुरुषसूक्तानाकलनेनैव पूर्वपक्षमुत्थाप्य तदनाकलनेनैव सिद्धान्तकरणात् ; इह तु स्ववाक्य स्वारस्येन सिद्धान्तकरणायैव पुरुषसूक्तस्योपन्यासः । कौक्षेयज्योतिषैक्योपदेशश्च चिदचिद्विलक्षणे वस्तुन्यपि सम्भाव्यते, ''अहं वैश्वानरो भूत्वा प्राणिनां देहमाश्रितः'' इत्युक्तेः । दीप्तियोगश्च 'आदित्यवर्ण' मित्येतत्प्रत्यभिज्ञापकः । विग्रहद्वारा च तदुपपत्तिः । 

2. छन्दोभिधानान्नेति चेन्न तथा चेतोर्पणनिगमात्तथा हि दर्शनम् ।। 1-1-26 ।।
दर्शनम् ।। 1-1-26 ।। 
	उपक्रमे - 'गायत्री वा इदं सर्वं भूत' मिति गायत्र्याख्यं छन्दोभिधाय, 
'तदेतदृचाभ्यनूक्त' मित्युदाहृतायाः 'तावानस्य महिमे'' त्यस्या ऋचोपि छन्दोविषयत्वान्नात्र परमपुरुषाभिधानम् ; यद्यपि छन्दोमात्रप्रसिद्धस्यापि गायत्रीशब्दस्य परमात्मासाधारणसर्वभूतपादवत्त्व लिङ्गबलात्परमात्मविषयत्वं अकाशाधिकरणनयेन सिद्ध्यति, तथापि दायत्रीशब्दस्य ब्रह्मपरत्वे चतुष्पदेत्यस्य 'टाबृची' ति विहितटाबन्तत्वानुपपत्तेः छन्दोविषयत्वमावश्यकमिति चेन्न ; - न गायत्रीशब्देन छन्दोमात्रमिहाभिधीयते, छन्दोमात्रस्य सर्वभूतपादवत्त्वानुपपत्तेः । अत्र हेत्वनुपन्यासः पूर्वसूत्रस्थहेतोरेवान्वयात् । ततश्च ब्रह्मण एव गायत्री  चेतोर्पणमिहनिगम्यते - ब्रह्मणि  गायत्रीसादृश्यानुसन्धानं फलायोपदिश्यते । गायत्रीवाक्यनिर्वाहस्यापि उक्तहेतु- सहकारित्वान्निगमादिति पञ्चम्यन्तनिर्देशः । 'तथा हि' - अन्यत्रापि सादृश्याच्छन्दोभिधायी शब्दो अर्थान्तरे प्रयुज्यमानो दृश्यते । यथा संवर्गविद्यायां 'ते वा एते पञ्चान्ये पञ्चान्ये दश सम्पद्यन्ते' इत्यारभ्य 'सैषा विराडन्ना' दित्युच्यते । वाय्वग्निचन्द्र सूर्यसलिलानि प्राणवाक्चक्षुःश्रोत्रमनांसि च दशसंख्यत्वाद्विराट् । अन्नं च तदत्ति चेत्यन्नात् । अनुसन्धानफलं च श्रूयते 'पूर्णामप्रवर्तिनीं श्रियं लभते य एवं वेदे' ति । पूर्णत्वमपरिच्छिन्नत्वम् । अप्रवृत्तित्वमचलत्वं - सिथिरत्वम् । अनन्तस्थिरा श्रीर्मुक्तैश्वर्यम् । ननु हार्दाकाशविशिष्टपरमात्मो पासनफलं हि तच्छ्रूयते ; ''यद्वै तद्ब्रह्मेतीदं वा व तद्योयं बहिर्धा पुरुषा दाकाशो यो वै स बहिर्धा पुरुषादाकाशः, इयं वा व स योयमन्तःपुरुष आकाशो यो वै सोन्तःपुरुष आकाशः, अयं वा व स योयमन्तर्हृदय आकाशस्तदेतत्पूर्णमप्रवर्ती'' ति हि श्रूयते, अतो न गायत्रीसादृश्यानुसन्धान फलमिदमिति । उच्यते, स्वतोपरिच्छिन्नत्वेपि ब्रह्मणः परिच्छिन्नः पदार्थैश्चतुष्पात्त्वोपदेशस्योपासनार्थत्वाभावे वैय्यर्थ्यात् , प्रकरणे तस्य फला तराविधानाच्च गायत्रीसादृश्यरूपस्य चतुष्पात्त्वस्यानुसन्धेयता प्रतीयते ; तत्र भूतपृथिवीशरीरहृदयैश्चतुष्पात्त्वेभिहिते ब्रह्मणोऽपूर्णत्वास्थिरत्वशङ्का व्यावृत्त्यर्थं पूर्णत्वाप्रवृत्तित्वगुणकतयैव चतुष्पाद्ब्रह्मण उपासनं विधीयते । चतुष्पदेति च गभीरायां नद्यां घोष इत्यत्रेव गायत्रीविशेषणमेव । 
	उपक्रमस्थगायत्रीशब्दानुरोधेन मन्त्रगतसर्वात्मकत्वमस्वारस्येन निर्वाह्यम् , नतु सर्वात्मकत्वानुरोधेनोपक्रमस्थगायत्रीपदास्वारस्यं न्याय्यमिति शङ्कायां, उपक्रम एव गायत्रीपरत्वे स्वारस्यहानिरुच्यते - 
3. भूतादिपादव्यपदेशोपपत्तेश्चैवम् ।। 1-1-27 ।।
	उपक्रमे ह्येवं श्रूयते - ''गायत्री वा इदं सर्वं भूतं यदिदं किञ्च वाग्वै गायत्री वाग्वा इदं सर्वं भूतं गायति च त्रायते च, या वै सा गायत्री इयं वा व सा येयं पृथिव्यस्यां हीदं सर्वं भूतं प्रतिष्ठितमेतामेव नाति शीयते, या वै सा पृथिवी इयं वा व सा यदिदमस्मिन् पुरुषे शरीरमस्मिन् हीमे प्राणाः प्रतिष्ठिता एतदेव नातिशीयन्ते, यद्वै तत्पुरुषे शरीरमिदं वा व तद्यदिदमस्मिन्नन्तःपुरुषे हृदयमस्मिन् हीमे प्राणाः प्रतिष्ठिता एतदेवनातिशीयन्ते, सैषा चतुष्पदा षड्विधा गायत्री'' इति । ''गायत्री वा इदं सर्वं भूत'' मिति गायत्रीशब्दश्चतुष्पाद्ब्रह्मपरः, सर्वभूतशब्द आत्मपरः, आत्मवर्गस्य पादत्वं सामानाधिकरण्येनोक्तम् , तस्यैव ब्रह्मणो गानत्राणादिभिष्षाड्विध्यं च विवक्षुः श्रुतिः गानत्राणोपपादनाय वाग्रूपत्वमाह - ''वाग्वै गायत्री'' ति । गायत्रीशब्दवाच्यं चतुष्पाद्ब्रह्म वाग्रूपविशिष्टमित्यर्थः । ''रसोहमप्सु कौन्तेये'' त्यारभ्योच्यते - ''शब्दः खे पौरुषं नृष्वि'' ति । तथा भगवत्पराशरवचनम् - ''शब्दमूर्तिधरस्यैतद्रूपं विष्णोर्महात्मनः'' इति । ततः किं विवक्षितषाड्विध्यस्येत्यत्राह - ''वाग्वा इदं सर्वं भूतं गायति च त्रायते चे'' ति । वाग्विशिष्टं परं ब्रह्म सर्वं भूतं गायति - अभिधत्ते, हिताहितविधिनिषेधमुखेन त्रायते चेत्यर्थः । एवमेकः पादो गानत्राणरूपविधाद्वयं चोक्तम् । तदनुवादपूर्वकं द्वितीयं पादं सामानाधिकरण्ये नाह - ''या वै सा गायत्री इयं वा व सा येयं पृथिवी'' ति । उक्ताकारविशिष्टप्रकृतधर्मिपरौ यत्तच्छब्दौ । या सा सर्वभूतरूपैकपादा गायत्रीगायत्र्याख्यं ब्रह्म, तदेव पृथिवीत्यर्थः । कथं पृथिव्या ब्रह्मात्मकत्वमित्यत्राह - ''अस्यां ही'' ति । ब्रह्मात्मकत्वादेव हि सर्वभूतप्रतिष्ठात्वम् , न हि केवलपृथिव्यास्सर्वभूतधारणशक्तिरित्यर्थः । प्रतिष्ठात्वं च नियतमित्याह - ''एतामेव नातिशीयत'' इति । पथिवीं भूतजातं नातिवर्तते, कर्मवश्यात्मनां नियमेन प्रतिष्ठात्वादशक्यातिक्रमणेत्यर्थः । पृथिवीमयब्रह्माण्डोदरे हि भोक्तृवर्गः परिवर्तते । एवं द्वितीयः पादो भूतप्रतिष्ठात्वतदनतिवर्त्यत्वरूपं विधाद्वयं चोक्तम् । अथ तृतीयं पादमाह - ''या वै सा पृथिवी इयं वा व सा यदिदमस्मिन् पुरुषे शरीर'' मिति । पुरुषशब्दश्शरीरविशिष्टजीवपरः । पृथिवीरूपपादविशिष्टा या सा गायत्री - गायत्र्याख्यं ब्रह्म, सा शरीरम् - शरीराख्यपादविशिष्टेत्यर्थः । भूतपृथिव्योर्गायत्रीसामानाधिकरण्येन निर्दिष्ट तया पृथिवीशब्दस्य ब्रह्मपर्यन्तत्वेन तदुपस्थापनक्षमत्वात् , अग्र्यप्रायन्यायादत्रापि 
पादान्तरस्य तत्सामानाधिकरण्येन निर्देष्टुं 
युक्तत्वाच्च । शरीरस्य ब्रह्मात्मकत्वं प्राणप्रतिष्ठात्वतदनतिवर्त्यत्वाभ्यामुपपादयति - ''अस्मिन् हीमे प्राणाः प्रतिष्ठिता एतदेव नातिशीयन्त'' इति । चतुर्थं पादमाह - ''यद्वैतत्पुरुषे शरीरं इदं वा व तद्यदिदमस्मिन्नन्तःपुरुषे हृदय''मिति । शरीराख्यपादविशिष्टं यत् गायत्र्याख्यं ब्रह्म तदेव हृदयमित्यर्थः । पूर्ववद्ब्रह्मात्मकत्वमुपपादयति - ''अस्मिन् हीमे प्राणाः प्रतिष्ठिता एतदेव नाति शीयन्त'' इति । प्राणाः - प्राणापानादयः, इन्द्रियाणि वा, तेषां हृदयसम्बन्धिनाडीद्वारा हृदयप्रतिष्ठितत्वम् । एवं तृतीयचतुर्थौ पादौ प्राणप्रतिष्ठात्व तदनतिवर्त्यत्वरूपं विधाद्वयं चोक्तम् । ''सैषा चतुष्पदाषड्विधागायत्री'' - एषा चतुष्पदा षड्विधा सा गायत्रीत्यन्वयः । एतद्ब्रह्म चतुष्पदत्वेन षड्विधत्वेन च प्रसिद्धा गायत्रीत्यर्थः । विधेयानुसारात् स्त्रीलिंगनिर्देशः । ''इन्द्रश्शचीपतिः वलेन पीडितः । दुश्च्यवनो वृषा । समित्सुसासहिः'' - इति चतुष्पदा षड्विधा च गायत्री प्रसिद्धा । तस्याश्च षड्विधत्वं तत्पादस्य षडक्षरत्वात् । चतुष्पदेति गायत्रीपदमुख्यार्थस्यैव निर्देशः, तस्यपदस्य ऋग्वाचकत्वाभावे ''टाबृची'' ति विहितटाबनुपपत्तेः । अतश्चतुष्पदेति पदं गभीरायां नद्यामित्यत्र गभीरपदवद्गायत्रीपदमुख्यार्थ विशिनष्टि । षड्विधेति पदमपि तत्समभिव्याहारात्तद्विशेषणमेव । एवं च ब्रह्मणि गायत्र्यां च चतुष्पात्त्वषाड्विध्योक्तेः ब्रह्मणि गायत्रीसादृश्ये तात्पर्यमवगम्यते । एवं च गायत्रीपदस्य विशेषणद्वयसमभिव्याहारलब्धोयमर्थः - पादविधाभ्यां गायत्रीसदृशं ब्रह्मेति । एवं भूतपृथिवीशरीरहृदयानां पादत्वेन व्यपदेशो ब्रह्मण एव गायत्रीशब्दाभिधेयत्व उपपद्यते । चरणाभिधानादिति वत् पादाभिधानादिति वक्तव्ये व्यपदेशग्रहणं ''पादोस्य सर्वा भूतानी'' ति वत् भूतादीनां पादत्वस्य कण्ठोक्त्यभावात् । सामानाधिकरण्याद्गायत्री पदप्रयोगस्य सादृश्यनिबन्धनत्वाच्च अर्थादेव हि भूतादीनां पादत्वप्रतीतिः । व्यपदेशादिति वक्तव्ये उपपत्तिग्रहणं गायत्रीपदस्य ब्रह्मणि 'तथा चेतोर्पण निगमा' दिति विवक्षितगायत्रीसादृश्याद्वृत्तावेवोपपद्यते नतु मुख्यगायत्र्यां लक्षणया ब्रह्मणि वृत्तौ वेतीममर्थं स्फोरयितुम् । लक्षणया ब्रह्मणि वृत्तौ हि चतुष्पात्त्वोपदेशस्य षाड्विध्योपदेशस्य च नातीव प्रयोजनम् । एवमिति निर्देशः परमसाध्यानन्वयेनाव्यवहितावान्तरसाध्यान्वयो यथा स्यादिति । 

4. उपदेशभेदान्नेति चेन्नोभयस्मिन्नप्यविरोधात् ।। 1-1-28 ।।
	पूर्ववाक्ये ''त्रिपादस्यामृतं दिवी'' ति दिवोधिकरणत्वेन निर्देशात् , इह च ''दिवः पर''इत्यवधित्वेन निर्देशादुपदेशस्य भिन्नरूपत्वेन पूर्ववाक्योक्तं ब्रह्म परस्मिन्न प्रत्यभिज्ञायत इति चेन्न ; - ''उभयस्मिन्नप्यु'' पदेशे अर्थस्वभावैक्येन प्रत्यभिज्ञाया अविरोधात् । यथा वृक्षाग्रेश्येनो वृक्षाग्रात्परतः श्येन इति । 
	परेतु - कौक्षेयज्योतिषि सम्पाद्योपास्यं ज्योतिः किं प्रसिद्धमग्न्यादित्यादि ज्योतिः, उत परमेश्वर इति संशये - प्रसिद्धमेव तज्ज्योतिर्न ब्रह्म, प्राणाकाशवाक्ययोरिव वाक्यशेषे श्रुतिभञ्जकतल्लिङ्गाभावात् ; प्रत्युत रूप वद्विषयदीप्त्याधारबहुत्वकौक्षेय- ज्योतिरध्यासचक्षुष्यत्वविश्रुतत्वरूपाल्पफलोपासनोपास्यत्वलिङ्गैर्वाक्यशेषगतैः प्रसिद्धज्योतिषि स्वारसिकैः ''त्रिपादस्यामृतं दिवी'' ति सर्वाणि भूतान्येकं पादं कृत्वा पादत्रयरूपेणोक्तस्य ब्रह्मणस्सर्वनामत्वेन - प्रकृतपरामर्शित्वस्वभावेन - यच्छब्देनाभिधानात् । छन्दोभिधानान्नेति चेन्न तथा चेतोर्पणनिगमात्तथा हि दर्शनम् । ''तावानस्ये'' ति मन्त्रे ब्रह्मणः प्रकृतत्वमसिद्धं, पूर्वत्र गायत्रीशब्देन छन्दस एवाभिधानेन  मन्त्रेणापि तस्यैव प्रतिपादनादिचेत् ? नायं मन्त्रश्छन्दोविषयः, छन्दोमात्रस्य सर्वभूतपादत्वाद्ययोगात् ; तथा ''गायत्री वा इदं सर्वमि'' त्यादिरपि न छन्दोमात्रविषयः, छन्दसस्सर्वात्मकत्वायोगात् ; किन्तु तत्र गायत्रीशब्दो गायत्रीरूपस्वविकारानु- गतब्रह्मानुसन्धानोपदेशात्तल्लक्षकः, विकारश्च स्वानुगते ब्रह्मण्युपलक्षणमिति न सर्वात्मकत्वानुपपत्तिः । तथाह्यन्यत्रापि विकारानुगतब्रह्मानुसन्धानोपदेशो दृश्यते - ''एतं ह्येव बहूवृचा महत्युक्थे मीमांसन्त'' इत्यादौ । तथेत्यस्य तेन विकारानुगतत्वेन प्रकारेँणेत्यर्थः । इति । 
	अपरेतु - ज्योतिश्चरणाभिधानात् । बहूवृचाः पठन्ति ''वि मे कर्णापतयतो विचक्षुर्वी इदं ज्योतिर्हृदय आहितं यत् । वि मे मनश्चरति दूर आधीः किंस्विद्वक्ष्यामि किमु नू मनिष्ये'' इति । मम कर्णौ ज्योतिषो विरुद्धंपततः, चक्षुश्च विरुद्धं पतति, यदिदं हृदय आहितं ज्योतिः तदत्यन्तं कर्णादिविरुद्धं वर्तते, मनश्चातिविरुद्धञ्चरति, अतो व्याप्तबुद्धिरप्यहं किन्नु वक्ष्यामि, किं वेद - अनुचिन्तयेयम् , इति मन्त्रार्थः । अत्र हृदयाहितज्योतिः किमग्निः किं वा विष्णुरिति सन्देहः । अग्निरिति पूर्वः पक्षः अस्य मन्त्रस्याग्निसूत्रान्तर्गतत्वेनाग्निप्रकरणत्वात्प्रसिद्धेश्चेति । राद्धान्तस्तु - विष्णुरेवेदं ज्योतिः, 
कर्णादीनामेतज्ज्योतिर्विरुद्धचरणाभिधानात् । कर्णादिविदूरत्वं हि ''परो मात्रया तनुवा वृधाने'' त्यादिना विष्णोरेवावगम्यते । मीयते विषयानेबेति मात्रा - इन्द्रियगणः । 
त्वपरोसीत्यर्थः । नच प्रकरणविरोधः, लिङ्गेन प्रकरणबाधोपपत्तेः । नच श्रुतिविरोधः, श्रुतेर्विष्णावपि सावकाशत्वात् । छन्दोभिधानान्नेति चेन्न तथा चेतोर्पणनिगदात्तथा हि दर्शनम् । छान्दोग्ये ''अथ यदतः परो दिवो ज्योतिर्दीप्यत'' इत्यादौ ज्योतिः श्रूयते, तच्च गायत्रीत्वेन पठ्यते, ''गायत्री वा इदं सर्वमि'' त्युपक्रमात् , सा गायत्री किं विष्णुः - उत छन्दोविशेष इति संशयः । पूर्वपक्षस्तु - गायत्री पदेन छन्दोविशेष एवाभिधीयते, गायत्रीशब्दस्य तत्रैव रूढत्वात् ; तस्माज्ज्योतिश्शब्देनापि स एवाभिधीयते न विष्णुरिति । सिद्धान्तस्तु - मा यत्रीपदेन विष्णुरेव निगद्यते, - गायत्रीशब्दार्थोसावित्युपासनार्थम् । अतो ज्योतिश्शब्देनापि स एव निगद्यते । कुत एतदितिचेत् ? गायति च त्रायते चेति गानत्राणकर्तृत्वलिङ्गश्रवणात् । तस्य च्छन्दस्यसम्भवात् । अतो विष्णुरेव गायत्री, ज्योतिरपि स एव । भूतादिपादव्यपदेशोपपत्तेश्चैवम् । ''एतावानस्य महिमा, अतो ज्यायांश्च पुरुषः, पादोस्य सर्वा भूतानि, त्रिपादस्यामृतन्दिवी'' ति गायत्री मधिकृत्योदाह्नियते । सर्वाणि भूतान्यस्यैक पादः, अस्यामृतं स्वरूपभूतं पादत्रयं दिवि तिष्ठतीति पादोस्येत्यादेरर्थः । एवं गायत्र्या भूतादिपादव्यपदेशाच्च सा विष्णुः, तस्य विष्णावेवोपपत्तेः, अन्यत्रानुपपत्तेश्चेत्यर्थः । इति । 
	अत्येतु - दिवि श्रूयमाणं परं ज्योतिः किं सूर्यो जाठराग्निः परमेश्वरोवेति संशयः । पूर्वपक्षस्तु - द्योशब्दस्याकाशवाचित्वात् परोदिव इत्याकाशवर्ती सूर्य एवात्र प्रतिपाद्यते ; अथवा 'यदिदमस्मिन्नन्तः पुरुषे ज्योतिरि' ति पुरुषान्तर्वर्तितया जाठराग्निरिति । सिद्धान्तस्तु - ''परो दिवो ज्योतिरि'' ति सर्वोत्तरं परं ज्योतिः परमेश्वर एव, ''पादोस्य सर्वा भूतानी'' ति ज्योतिषोस्य एकांशतया सर्वभऊतानामभिधानात् ; नैचज्जाठराग्निसूर्ययोस्सम्भवति, परिच्छिन्नत्वादिति । द्वितीयसूत्रे अन्येषां भाष्ये सिद्धान्तान्न विशेषः । टीकायान्तु 'तथाचेतोर्पणनिगमात्तथाहि दर्शनमि' त्यंशः प्रकारान्तरेण योजितः । तथा - तेन गायत्र्यवच्छिन्नत्वप्रकारेण, ध्यानोपदेशात् ; तथाह्यन्यत्रापि 'एतंह्येव बहूवृचा महत्युक्थे मीमांसन्त' इत्यादौ कार्यविशेषावच्छिन्नपरमेश्वरदर्शनोपासनमस्तीति ।
	परपक्षे सिद्धान्ते ब्रह्मण एव त्रिपाद्रूपत्त्वोपपत्तिरनुपपन्ना, दिवीत्यधिकरणनिर्देशानुपपत्तेः, व्यापकत्वाद्ब्रह्मणः । नच द्युशब्दो द्योतमानस्वरूप परः, 
सप्तम्यस्वारस्यात् । द्वितीयसूत्रे गायत्रीशब्दो दायत्रीरूपविकारानु गतब्रह्मानुसन्धानोपदेशात्तल्लक्षक इत्यसङ्गतम् , उक्तार्थे सूत्रवाक्ययोः स्वारस्यासिद्धेः । सूत्रे 
तावत्तथाशब्देन छन्दसः प्रकृतत्वाच्छन्दस्सादृश्यमेव ह्यवगम्यते, न विकारानुगतत्वम् । वाक्ये ''गायत्री वा इदं सर्वमि'' त्यारभ्य ब्रह्मणि भूतपृथिवीशरीरहृदयरूपांश्चतुरं पादान् गानत्राणभूतप्रतिष्ठात्वतदनतिवर्त्यत्वप्राणप्रतिष्ठात्वतदनतिवर्त्यत्वरूपाष्षड्विधाश्चोपदिश्य, ''सैषा चतुष्पदा शड्विधा गायत्री'' ति गायत्र्यामप्यन्यदेव चतुष्पात्त्वं षाड्विध्यं चोच्यते ; पूर्वोक्तपादविधानां ब्रह्मसम्बन्धित्वं गायत्र्यास्तदयोग्यत्वादवगम्यते । सैषेत्यस्यायमर्थः - एषा - एतद्ब्रह्म, चतुष्पदत्वेन षड्विधत्वेन च प्रसिद्धा या गायत्री सेत्यर्थः । चतुष्पदेति गायत्रीपादस्यैव निर्देशः । तस्य पदस्य ऋग्वाचकत्वाभावे टाबृचीति विहितटाबनुपपत्तेः । अतश्चतुष्पदेति पदं गभीरायान्नद्यामित्यत्र गभीरपदवत् गायत्रीपदमुख्यार्थं विशिनष्टि । षड्विधेति पदमपि तत्समभिव्याहाराद्गायत्र्याश्चतुष्पात्त्वस्य प्रतिपादं षडक्षरत्वेनोपपाद्यत्वाच्च गायत्रीपदमुख्यार्थविशेषणमेव । एवं च ब्रह्मणि गायत्र्यांच चतुष्पात्त्वषाड्विध्योक्तेर्ब्रग्मणि गायत्रीसादृश्ये तात्पर्यमवगम्यते । एवं च गायत्रीपदस्य विशेषणद्वयसमभिव्याहारलब्धोयमर्थः - पादविधाभ्यां गायत्री सदृशं ब्रह्मेति । अवयवगतस्यापि षाड्विध्यस्य समानधर्मतया विवक्षा ''अष्टावुपभृति अष्टाक्षरा गायत्री यदष्टाकपालो भवत्यष्टाक्षरा गायत्री'' त्यादिवदुपपद्यते । अतस्सादृश्यानुसन्धानविधावेव वाक्यस्य स्वारसिकन्तात्पर्यम् । एतदनुसाराल्लक्षणातोपि गौणवृत्तिरेव ज्यायसी । अथवात्र माभूत् गौणी वृत्तिः, सामानाधिकरण्येन गायत्रीपदमुख्यार्थस्यैव ब्रह्माभेदप्रतिपादने सति तस्यासम्भवाद्वाक्यस्य सादृश्यानुसन्धानविधितात्पर्यावगमे सति सादृश्यानुसन्धानविधेः कल्पनात् । ''अन्योन्तर आत्मा'' ''शरीर आत्मे'' ति चारोपरूपवाक्यं च दृश्यते । महावाक्यतात्पर्याबाधाच्च न प्रामाण्यहानिः । 'तथा हि दर्शनमि' त्यस्यापि न परोक्तार्थ उपपन्नः, 'एतमेवे' ति वाक्यस्य सर्व कर्मसमाराध्यत्वपरत्वात् । एतमेव परमात्मानं पूजिततर्केण तत्तत्सम्बन्धि तया निर्धारयन्तीति हि वाक्यार्थः । इति । अपरेषां पक्षोऽप्यनुपपन्नः । तथाहि - चरणं हि प्रतिसम्बन्धिसापेक्षम् , नचेन्द्रियरूपप्रतिसम्बन्धि सूत्रे निर्दिष्टम् । चरणशब्दस्य पादपरत्वे तु ज्योतिःपदसमिव्याहारात्तदेव प्रतिसम्बन्धीति गम्यते । किञ्च ''पादोस्य सर्वा भूतानी'' ति वाक्येन ज्योतिस्सम्बन्धिचरणमवगतम् , सूत्रेपि स्वरसतस्स एवार्थोऽवगम्यते, 
अतस्सूत्रसमानार्थत्वादिदमेय वाक्यं विषयः । किञ्चास्य सूत्रस्य बहूवृचवाक्यविषयत्वे छन्दोभिधाभूतादिपादव्यपदेशोपदेशभेदानां तद्वाक्ये श्रवणाभावेनोत्तरसूत्राणामसाङ्गत्यमेव स्यात् । अतएव तेषामधिकरणान्तरत्वमिष्यत इति 
चेन्न ; - छन्दोभिधानात् ब्रह्म नात्र गायत्रीशब्दार्थ इति वा - 'परो दिवो ज्योति' रित्यत्र ज्योतिश्शब्दार्थो न भवतीति वा शंक्यत इति वाच्यम् , 'चे' दित्यनेन शङ्कात्वावगमात् ; नचैवं शङ्का समङ्गच्छते, ब्रह्म गायत्री शब्दार्थ इति वा, 'परो दिवो ज्योति' रित्यत्र ज्योतिश्शब्दार्थ इति वा प्रागप्रसक्तत्वात् । ननु 'इदं ज्योतिर्हृदय आहित' मित्यत्र ज्योतिः पदेन ब्रह्म नािधीयते, 'अथ यदतः पर' इत्यत्र ज्योतिश्शब्देन ब्रह्माविधानात् , तच्च गायत्रीशब्देन छन्दोभिधानात् , ज्योतिष एव गायत्री त्वात्तज्ज्योतिषः पुरुषान्तवर्तिर्ज्योतिषैक्योपदेशाच्चेति शङ्कार्थ इति चेन्न ; - अत्र ज्योतिःपदस्य गायत्रीपरत्वे तस्य पुरुषान्तर्वर्तिज्योतिषैक्यासम्भवेन तदुक्तेरर्थवादतया 'इदं ज्योतिर्हृदय आहित' मित्येतज्ज्योतिराक्षेपासम्भवात् । वाक्यद्वयेनापि पुरुषान्तर्ज्योतिःप्रतिपादने ह्यक्षेपस्स्यात् । नच छन्दोभिधानविधुरवाक्ये पुरुषान्तर्वर्तिज्योतिःप्रतिपादनं छन्दः परम् , पुरुषान्त वर्तित्वश्रुतिरर्थवाद इति वक्तुं शक्यम् । अतो न पूर्वसूत्रार्थाक्षेपसम्भवः । सम्भवेपि वा कथं नैकाधिकरणता, पूर्वशेषत्वात् । तदङ्गीकारे च पूर्वसूत्रस्यापि च्छान्दोग्यवाक्यविषयत्वमेव युक्तमित्युक्तम् । नच तथासति चरणाभिधानभूतादिपादव्यपदेशोक्त्योः पौनरुक्त्यम् , उभयोर्भिन्नहेतुसाध्यपस्तायाः प्रगेवाभिधानात् । छन्दोभिधानादित्यत्र च तथाशब्देन छन्दस्साधर्म्यमेव स्वरसतोवगम्यते , नचु गायत्रीशब्दार्थत्वम् । निगदादित्य यमपपाठः, सम्प्रदायविरोधादर्थविरोधाच्च । पाठोहि निगदः । नच चेतोर्पणं पठ्यते, किन्तु तात्पर्यविषयतया गम्यते । अतो निगमादित्येव युक्तः पाठः । निगमः - पर्यवसानम् । चेतोर्पणार्थमिति त्वसङ्गतम् , प्रकृतिविकार भावाभावेन चतुर्थीसमासस्य जघन्यत्वात् । तथाहि दर्शनमित्यस्य उक्तार्थोन्यत्रापि दृश्यत इति हि स्वरसतोवगम्यते । लिंगदर्शनपरत्वे लिंगादिति वा लिंगदर्शनादिति वा स्यात् , नतु तथाहि दर्शनमिति । भूतादिसूत्रे चादि पदेन द्वितीयतृतीयचतुर्थपादतया विवक्षितानां पृथिवीशरीरहृदयानामेव ग्रहणं स्वरसतोऽवगम्यते । भूतादीनां पादत्वविवक्षा च ''सैषा चतुष्पदे'' त्युक्तेरवगम्यते नतु ''त्रिपादस्यामृतं दिवी'' त्युक्तत्रिपात्स्वरूपस्यादि पदेन ग्रहणम् 
। यदुक्तं  षाड्विध्यानुवादेन चतुष्पात्त्वं ब्रह्मणो विधीयते - ''सैषा षड्विधा गायत्री चतुष्पदे'' ति, तदेव चतुष्पात्त्वं व्याख्यायते - ''पादोस्य सर्वाभूतानि त्रिपादस्यामृतं दिवी'' ति, एवमनङ्गीकारेच ''तदेत दृचाभ्यनूक्तमि'' त्यसङ्गतं स्यात् , पूर्वोक्तचतुष्पात्त्वस्य र्चाभिधान एव हि 'तदेतदि' ति निर्देशस्समञ्जसो भवति, अतो भूतपृथिवीशरीरहृदयानां 
नपादत्वमिति । तन्न, गायत्रीशब्दस्य ब्रह्मपरत्वे चतुष्पदेत्यनुपपत्तेः ; 'टाबृची' ति ऋच्यमभिधेयायामेव टाब्विधानात् । चतुष्पदेत्यस्य पादोस्येति विवरणमित्यप्यसङ्गतम् , पुरुषसूक्ते 'पुरुष एवेदं सर्वमि' ति प्रकृतिप्राकृत कृत्स्नविभूतिकत्वमुक्त्वा, एतावत्येव विभूतिरिति बुद्धिनिवृत्तये पूर्वोक्तप्रसिद्धविभूतिकत्वं 'एतावानस्य महिमे' त्यनूद्य, 'अतो ज्यायांश्च पुरुष' इति ततोप्यधिकमहिमानं प्रतिज्ञाय, स एव महिमा 'पादोस्य विश्वा भूतानि त्रिपादस्या मृतं दिवी' ति - पूर्वं 'पुरुष एवेदं सर्व' मिति प्रतिपन्नविभूतिरेकदेशमात्रमेव ततोपि त्रिगुणविभूतिकत्वं ब्रह्मणोस्तीति यथा प्रतिपाद्यते, तथात्रापि भूत पृथिवीशरीरहृदयविभूतिकत्वप्रतिपादनेन परिच्छिन्नविभूतिकत्वबुद्धिव्यावर्तनाय 'तदेतदृचाभ्यनूक्त' मिति विभूतिप्रतिपादिकामृचमवतार्य, 'तावानस्य महिमे' ति पूर्वोक्तचतुष्पात्त्वमनूद्य, 'ततो ज्यायांश्च पुरुषः' इत्यधिकमहिमानं प्रतिज्ञाय, तत्कथमित्यपेक्षायां 'पादोस्य सर्वा भूतानि त्रिपादस्यामृतं दिवी' ति पूर्वोक्तं भूतादिं अन्यदपि भूतभौतिकं कृत्स्नमेकदेशमात्रमेव ततोपि त्रिगुणविभूतिकं ब्रह्मेति हि प्रतिपाद्यते । 'सैषा चतुष्पदे' त्युक्तचतुष्पात्त्वमेव यदि 'पादोस्ये' त्यनेनोच्यते, तदा 'तावानस्य महिमे' ति 'सैषे' ति वाक्योक्तमनूद्य, 'अतो ज्यायांश्च पुरुष' इति ततोप्यधिकमहिमानं प्रतिज्ञाय, 'पादोस्ये' ति तद्विवरणं कथमिवोपपद्येत ? स्वस्यैव स्वस्मादुत्कर्षासम्भवात् ; 'तावानस्य महिमे' ति, 'पादोस्य सर्वा भूतानी' ति च पूर्वोक्तस्यैवाभिधानात् । 'तदेतदृचे' ति वाक्यमञ्जसैव । अधिकोक्तिस्तु न दोषः, तथासति 'अतो ज्यायानि' त्यनाञ्जस्यात् । 'एव' मिति चावान्तरसाध्यपरत्व एव सार्थम् , परमसाध्यस्य पुनःप्रतिज्ञानैरपेक्ष्यात् । ननु 'पादोस्ये' त्यस्य यद्येतद्विभूतिवर्तिपदार्थाः पादः नित्यविभूतिवर्त्यमृतपदार्थाः त्रिगुणा इत्यर्थः तदा द्युसम्बन्धेन ज्योतिःप्रत्यभिज्ञोक्तिरनुपपन्ना, ज्योतिर्वाक्य इवात्र स्वरूपस्य द्युसम्बन्धानवगमान् ; त्रिपाद्विभूतेरेव ह्यत्र द्युसम्बन्धाव गमः ; ज्योतिर्वाक्ये प्यमृतत्रिपाद्विभूतित्वमेव 'दीप्यत' इत्यनेन विवक्षितमित्युक्तौ, 'अथ यदत' इत्यस्य 'तस्य भासा सर्वमिदं विभाती' 
त्येतत्समानार्थत्वोक्तिविरोधः ; यदि ब्रह्मव्यतििक्तमेकः पादः अमृतं ब्रह्मस्वरूपं त्रिपादित्युच्यते, तदा 'दिवी' त्यधिकरणनिर्देशोनुपपन्नः दिवि विद्यमानस्येति द्युसम्बन्धेन व्यापकत्वं विवक्षित्वा तस्य स्वरूपन्त्रिपादित्युक्तौ दिवीति व्यर्थम् , त्रिपादित्यनेनैव व्यापकत्वलाभात् ; इति । तन्न, सर्वा भूतान्यस्य पादः अमृतमस्य त्रिपादित्युक्त्या - अमृतातिरिक्तं कृत्स्नमेकः पादः अमृतं पादत्रयमिति प्रतीतेः । 
स्वरूपातिरिक्तानां विभूतीनामेकपादत्वोक्त्या पादत्रयात्मक स्यामृतस्यापि स्वरूपातिरिक्तत्वमेव युक्तम् । नच तस्यैव द्युसम्बन्धात् प्रत्यभिज्ञाविरहः, 'दिवि अस्य' - दिवि विद्यमानस्यास्येत्यर्थात् । एवमन्वयश्च 'अथ यदतः परो दिवो ज्योतिर्दीप्यत' इति ज्योतिषो द्युसम्बन्धानुवादात् , सन्निहितवाक्यस्य पुरोवादत्वे सम्भवति व्यवहितकल्पनायोगाच्चावगम्यते । अत्र द्युसम्बन्धिनाममृतत्वाभावस्य सुप्रसिद्धत्वाद्दिवि विद्यमानस्यामृतं त्रिपादिति द्युसम्बन्धकीर्तनस्य सप्रयोजनत्वाय हेतुगर्भताया वाच्यत्वात् , तस्य हेतुताश्च त्रिपादमृतस्य तत्र विद्यमानतानिबन्धनत्वात्तस्य द्युसम्बन्धलाभ इति ।
	अन्येषां पक्षे पूर्वपक्षोऽनुपपन्नः, आदित्यस्य कौक्षेयज्योतिषैक्योपदेशविरोधात् ; जाठराग्नेः 'दिवः परः' 'विश्वतः पृष्ठेष्वि' त्याद्यर्थानुपपत्तेः । यत्तु टीकायामुक्तं - 'द्योशब्दो' देहबाह्यभूताकाशपरः, तथाच दिवःपरत्वं देहबाह्याकाशादन्यत्र देहान्तराकाशे वर्तमानत्वम् 'विश्वतः पृष्ठेष्वि' त्याद्युक्तं सर्वलोकव्यापिदीप्तिमत्वं ब्रह्माण्डरीत्या पिण्डाण्डरूपे देहे ध्यानार्थं तत्तल्लोकतया कल्पितेषु भागेषु व्याप्ततया ''सन्तापयति स्वं देहमापादतलमस्तक'' मिति श्रुतिप्रसिद्धया दीप्त्या युक्तत्वमिति । तन्न, दिवःपरत्वस्यास्वरसत्वात् ; आरोपमात्रेण लोकनिष्ठ तया दीप्त्युपदेशानुपपादनात् । ''छन्दोभिधानादि'' त्यत्र टीकोक्तार्थान्तरमप्यनुपपन्नम् , अपरपक्षदूषणदशायां सादृश्यानुसन्धान एव सूत्र वाक्ययोस्तात्पर्योपपादनादिति ।। 
।। इति ज्योतिरधिकरणं दशमम् ।। 
अथ इन्द्रप्राणाधिकरणम् 
	"यदिदं किञ्च जगत्सर्वे प्राण एजति निस्सृते"  मित्यादिवाक्य मुखेन तापनीयप्रत्यभिज्ञया कारणत्वोपपादकस्य मुमुक्षूपास्यत्वस्य भगवति पर्यवसायकमिन्द्रप्राणवाक्यं विचारयति - 
1 - प्राणस्तथानुगमात् । 1-1-29 ।।
	कौषीतकीब्राह्मणे प्रतर्दनविद्यायां - "प्रतर्दनो ह वै दैवोदासिरिन्द्रिस्य प्रियं धामोपजगाम युद्धेन च पौरुषेण चे" त्यारभ्य, 'वरं वृणीष्वे' ति वक्तारमिन्द्र प्रति 'त्वमेव मे वरं वृणीष्व यं त्वमनुष्याय हिततमम्मम्यसे" इति प्रतर्दनेनोक्ते," इति प्रतर्दनेनोक्ते, "स होवाच प्राणोस्मि प्रज्ञात्मा तम्मामायुरमृतमित्युपास्स्वे"ति श्रूयते । 
	तत्र संशयः - हिततमोपासनकर्मत्वस्य 
जगत्कारणनिष्ठत्वाज्जगत्कारणमिन्द्रशब्दनिर्दिष्टार्थः किं प्रसिद्धेन्द्रः, उतान्य इति । 
	पूर्वपक्षस्तु - इन्द्रशब्दनिर्दिष्टः प्रसिद्धेन्द्र एव, तत्रैवेन्द्रशब्दस्य प्रसिद्धेः; 'प्राणोस्मि' ति प्राणशब्दनिर्देशश्च इन्द्रस्य बलवत्त्वेन प्राणप्रधानत्वादुपपद्यते, 'प्राणा वै बल' मिति श्रुतेः; या च काचिद्बूलकृतिरिन्द्रकर्मैव तदितीन्द्रस्य बलवत्त्वप्रसिद्धेः; प्रज्ञात्मत्वमप्रतिहतज्ञानत्वादुपपन्नम्; 'अजरो मृत' इत्येतञ्च निर्जरत्वामृतत्वप्रसिद्धेरुपपन्नम्; त्वाष्ट्वाधादिलिङ्गसहितायाः प्रसिद्धेर्वृत्तसर्वसिद्धान्तहेतुभ्योपि बलीयस्तयाकारणवाक्यानां सर्वेषामपि तदनुसारेण नेयत्वात्; इति । 
	राद्धान्तस्तु इन्द्रशब्दनिर्दिष्टः प्रसिद्धेन्द्रादन्य एव, "आनन्दोऽजरोऽमृत" इत्युत्तरवाक्यप्रतिपादितानामानन्दादीनामन्यस्मिन्नेव सम्भवात् । चेतनमात्रसाधारणं स्वरूपानन्दत्वं स्वरूपगतमजरामृतत्वञ्चनेह विवक्षितम्, साधारणार्थस्येहोक्तेरनतिशयहेतुतया इन्द्रे विशिष्योक्तेः प्रयोजनाभावात् । अत आनन्दशब्दो निरूपाधिकानन्दयोगपरः । अजरामृतशब्दौ 
जरानाघ्रातनित्यमङ्गळविग्रहयोगपरौ । निरूपाधिकानन्दादि योगश्च कर्मवश्ये प्रसिद्धेन्द्रे न सम्भवतीति । 
	सूत्रार्थस्तु - प्राणशब्दनिर्दिष्ट इन्द्रः प्रसिद्धेन्द्रादन्यः, यथान्यत्व सिद्धिस्तथैव "स एव प्राण एव प्रज्ञात्माऽऽनन्तो जरोमृत" इति वाक्ये इन्द्रशब्दार्थस्यानुगमात् । इन्द्रस्तथानुगमादिति वक्तव्ये प्राणशब्देनेन्द्रस्य निर्देश इन्द्रस्य प्राणशब्देनानुगमं दर्शयितुम् । 
न वक्तुरात्मोपदेशादिति चेदध्यात्मसम्बन्धभूमा ह्यस्मिन् ।। 1-1-30 ।।
	इन्द्रशब्दनिर्दिष्ट "आनन्दोजरोमृत" इत्यनेनैकार्थ्यादन्य इति नोपपद्यते, "मामेव विजानीहि प्राणोस्मि प्रज्ञात्मा तम्मामायुरमृतमित्युपास्स्वे" ति वक्ता हीन्द्रः "त्रिशीर्षाणां त्वाष्ट्रमहनमरुन्मुखान् यतीन् सालावृकेभ्यः प्रायच्छं बह्वीस्सन्धा अतिक्रम्य दिवि 
प्रह्लादिनमन्तरिक्षे पौलामान्पृथिव्यां कालकक्ष्यान् तस्य मे न लोम च मीयते" इति त्वाष्ट्रवध सालावृकयतिप्रदानदैत्यातिसन्धानपौलामनिरासैः प्रज्ञातजीवभावस्य स्वात्मन एवोपास्यतां प्रतर्दनायोपदिशति, अत उपक्रमे जीवविशेष इत्यवगते सति "आनन्दोजरोमृत" इत्युपसंहारस्तदनुगुण एव वर्णनीय इति चेत्  - 
अध्यात्मसम्बन्धभूमा ह्यस्मिन् - आत्मनि यस्सम्बन्धस्सोध्यात्मसम्बन्धः, तस्य, भूमा - 
बहुत्वम्, सम्बध्यमानानां बहुत्वेन सम्बन्धबहुत्वम्, तच्चास्मिन् वक्तरि परमात्मन्वेव सम्भवति । "तद्यथा रथस्यारेषु नेमिर्पितानाभावरा अर्पिता एवमेवैता भूतमात्राः प्रज्ञामात्रास्वर्पिताः प्रज्ञामात्राः प्राणेर्पितास्स एष प्राण एव प्रज्ञात्मानन्दोऽजरोऽमृत" इति भूतमात्रशब्देनाचेतनवस्तुजातमभिधाय प्रज्ञामात्राशब्देन तदाधारतया चेतनवर्गे चाभिधाय तस्माप्याधास्तया प्रकृतमिन्द्रप्राणशब्दाभिधेयं निर्दिश्य, तमेव "आनन्दो जरोमृत" इत्युपदिशति । तदेतत्कृत्स्नचेतनाधारत्वं जीवादर्थान्तभूतेस्मिन् परमात्मन्येवोपपद्यत इत्यर्थः । 
	ननु कथं प्रज्ञामात्राशब्देन चेतनवर्गाभिधानम्, "दश प्रज्ञामात्रा अधिभूत" 
मितीन्द्रियाणामेव प्रज्ञामात्रशब्देनोक्ततया तत्प्रत्यभिज्ञानेनास्यापि तत्परत्वादिति चेन्न, - प्रज्ञाशब्दो हीन्द्रियेष्वमुख्यः, जीवेषु तु मुख्यः, तेषां ज्ञानस्वरूपत्वात् । न च मुख्ये सम्भवति लक्षणाश्रयणं युक्तम् । किंचास्मिन् प्रकरणे प्रज्ञाशब्दो बहुष्वर्थेषु प्रयुज्यते, जीवे तावत् "प्राणोस्मि प्रज्ञात्मे" ति, मनसि च "न हि प्रज्ञापेता वाङ्नाम किंचन प्रज्ञापयेदन्यत्र मे मनोभूदिति नाहमेतन्नाम प्राज्ञासिष"मिति, तथेन्द्रियेषु च "दश प्रज्ञामात्र" इति, अतो नैकार्थनियतः, अतः पूर्वे प्रज्ञाशब्दनिर्दिष्टो जीव इह प्रज्ञामात्रशब्देनोच्यते । अथवा - अध्यात्मसम्बन्ध भूमा ह्यस्मिन् - परमात्मासाधारणधर्मसम्बन्धो ह्यध्यात्मसम्बन्धः, तस्य भूमा - बहुत्वं, ह्यस्मिन् प्रकरणे विद्यते । तथाहि - प्रथमे "त्वमेव वरं वृणीष्व यं त्वं मनुष्याय हिततमं मन्यस" इति, "मामुपास्स्वे" ति च परमात्मासाधारणमोक्षोपासनकर्मत्वं प्राणशब्दनिर्दिष्टस्येन्द्रस्य प्रतीयते; तथा "एष एव साधु कर्म कारयति तं यमेभ्यो लोकेभ्य उन्निनीषति एष वासाधु कर्म कारयति तं यमधो निनीषति" ति सर्वस्य कर्मणः कारयितृत्वं च परमात्मन एव धर्मः;  तथा - "तद्यता रथस्यारेषु नेमिरर्पिता नेमावरा अर्पिता एवमेवैता भूतमात्राः प्रज्ञामात्रास्वर्पिताः प्रज्ञामात्राः प्राणेऽर्पिता:" इति सर्वाधारत्वं च तस्यैव धर्मः; 
तथा "स एष प्राण एव प्रज्ञात्मानन्दोजरोमृत" इत्येतेपि परमात्मन एव धर्माः; "एष लोकाधिपतिः, एष सर्वेश" इति च परमात्मन्येव सम्भवति; तदेवमध्यात्म सम्बन्धभूम्नोत्र विद्यमानत्वात् परमात्मैवात्रेन्द्रशब्दनिर्दिष्टः । यदुक्तम् - उपक्रमे जीवविशेषानुगमादुपसंहारस्तदनुरोधेन नेय इति; तदयुक्तम्, उपक्रमोपसंहारौ हि वाक्यावयवौ, तयोरवयवभूतयोः परस्परविरोधे उपक्रमप्राबल्यम्, नत्ववयविरोधे: अत्र त्वनेकावान्तरवाक्यैः प्रतिपन्नस्य 
महावाक्यार्थस्यावयविनो विरोधे अवयवभूतोपक्रमो दुर्बलः । 
	कथन्तर्हीन्द्रस्य "मामुपास्स्त्वे"ति स्वात्मान उपास्यत्वोपदेशस्सङ्गंस्यते? तत्राह - 
शास्त्रदृष्ट्यातूपदेशो वामदेववत् ।। 1-1-31 ।।
	मुपासनं युज्यते, "यदा ह्येवैष" इति वाक्येन पूर्वोक्तार्थोपासनानुवादात्, इह तु न तथा दृश्यत इत्यत्राह - इह तद्योगादिति । इहापि प्रकरणे "आनन्दोजरोमृत" इति स्वेन रूपेणानुसन्धानम्, "प्राणोस्मी"त्यचिद्विशिष्टानुसन्धानम्, "मामुपास्स्वे" ति चिद्विशिष्टानुसन्धानमिति त्रिविधमुपासनं युज्यत एव । "प्राणोस्मी" ति वाक्ये हि "प्राणोस्मि प्रज्ञात्मे" ति प्रथमान्ततया निर्देशः, "अमृत" मितीतिकरणं च दृश्यते, तेनायमर्थोऽवगम्यते - आयुरमृतं मामित्युपास्स्वेति - प्राणेन्द्रप्रकारकमुपास्स्वेति । अन्यथा पूर्वे प्रथमान्तनिर्देशस्य इतिकरणस्य चास्वारस्यात् । "आयुरमृत" मित्यैहिकामुष्मिकसकलफलप्रदत्वे उपास्यत्वोपपादकमुक्तम् । अतोत्रेन्द्रशब्दनिर्दिष्टः प्रसिद्धेन्द्रादन्य इति । 
	परेतु - प्राणशब्दनिर्दिष्टः पञ्चवृत्तिर्वायुः परमात्मा वेति तावत्संशयः, तत्र प्रसिद्ध्यतिक्रमे कारणभावात् वायुरेव प्राण इति पूर्वपक्षे, राद्धान्तः - प्राणः परमात्मा, तथा - परमात्मपरत्वे, प्रकरणस्योपक्रमपरामर्शोपसंहारैः,  अनुगमात् - समन्वयात् । एवं स्थितेपीन्द्रलिंगानां किंचिद्बलावष्टम्भेन पूर्वपक्षान्तरमुत्थाप्य निराकरोति - न वक्तुरात्मोपदेशादिति चेदध्यात्मसम्बन्धभूमा ह्यस्मिन् । इह प्राणशब्दनिर्दिष्ट इन्द्र इति युक्तम्, प्रसिद्धस्येन्द्रस्य "मामेव विजानीहि" ति वचनात् लिंगात्, नहीदं ब्रह्मणि सङ्गच्छते, 'मामेवे' त्यवधारणेन स्वानुगतब्रह्मपर्यवसानव्यावर्तनात्, अन्यथा अवधारणवैयर्थ्यात्, तस्मादिन्द्र एव प्राण इति पूर्वः पक्षः । परमात्मेति सिद्धान्तः । अस्मिन् खलु प्रकरणे अध्यात्मसम्बन्धानां प्रत्यगात्म सम्बन्धिनां लिंगानां, भूमा - बाहुल्यं उपलभ्यते । तथाहि "यावद्ध्यस्मिन् शरीरे 
प्राणे वसति तावदायु" रित्यायुमहत्वं, "अस्ति क्वच प्राणानां निश्श्रेयस" मितीन्द्रियनिश्श्रेयत्रक्तेत्वम् "इदं शरीरं परिगृह्योत्थापयतीति शरीरोत्थापकत्वमित्यादीनी बह्नि पराचीनायामिन्द्रदेवताया ।
	"एष सर्वभूतान्तरात्माऽपहतपाप्मा दिव्यो देव एको नारायण" इत्यादिशास्त्रदृष्ट्या स्वान्तर्यामिण उपास्यत्वाभिप्रायेण "मामेव विजानीहिमामुपास्स्वे" तीन्द्रस्योपदेशः । यथाऽहमादिपदानां तत्तच्छररकपरमात्मपर्यन्तत्वं जानता वामदेवेन 
स्वान्तर्यामिणस्सार्वात्म्याभिप्रायेण मनुसर्यादि सर्वात्मभाव उपदिष्टः । तथाहि श्रूयते - "तर्द्धेतत्पश्यन् नृषिर्वामदेवः प्रतिपेदे अहं मनुरभवं सूर्यश्चे" त्यादि । प्रह्लादश्च - "सर्वगत्वादनन्तस्व स एवाहमवस्थितः । मत्तस्सर्वमहं सर्वे मयि सर्वे सनातने ।।" इत्यादि । 
जीवमुख्यप्राणलिङ्गान्नेति चेन्नोपासात्रैविध्यादाश्रितत्वादिह तद्योगात् । 1-1-32 ।।
	"न वाचं विजिज्ञासति वक्तारं विद्यात्" 'त्रिशीर्षाणं त्वाष्ट्रमहनम्' 'यावद्ध्यस्मिच्छरीरे प्राणो वसति तावदायु' रित्यादि जीव मुख्यप्राणलिङ्गबलात् प्रसिद्धेन्द्रमुख्यप्राणविवक्षा तावद्दुरपह्नवा; नन्वस्त्येव विवक्षा, किन्तु परमात्मविशेषणतयेत्युक्तमिति चेत्? तथा सति परमात्मनः पदान्तरेणानेवैव पदेन कृत्यन्तरेण वोपस्थापनसम्भवात् प्रसिद्धेन्द्रादिविवक्षा व्यर्था, तस्मादध्यात्मसम्बन्धो नेति चेन्न; - उपासात्रैविध्याद्धेतोः । उपासनत्रैविध्यमुपदेष्टुं तत्तद्विशेषणकपरमात्माभिधानम् । परमात्मनः स्वरूपेणानुसन्धानम्, भोक्तृवर्गशरीरकत्वानुसन्धानम्, भोग्य भोगोपकरणशरीरकत्वानुसन्धानं चेति त्रविधमुपासनमुपदेष्टुमित्यर्थः । अन्यत्रापि हि त्रिविधं ब्रह्मानुसन्धानम् आश्रितं - प्रतिपन्नम् । यथा आनन्दवल्ल्यां "सत्यं ज्ञानमनन्तं ब्रह्मे" त्यादौ स्वरूपेणानुसन्धानम्, "तत् सृष्ट्वा तदेवानुप्राविशत् । तदनप्रविश्य सञ्च त्यञ्चभावात्, निरुक्तं चानिरुक्तं च, निलयनं चानिलयनं च विज्ञानं चाविज्ञानं चे" त्यादिषु चेतन शास्त्रानाचेतनयिशिषत्वेन त्यनुसन्धानम् । नन्वानन्दवल्ल्यां त्रिविध तानि प्रत्यगूलिंगानि दृश्यन्ते । कथं तर्हि "मामेव विजानीहि" ति वक्तुरात्मोपदेशः? शास्त्रदृष्ट्या तूपदेशो वामदेववत् । इन्द्र स्वगात्मानं 
परमात्मत्वेनाहमेव परं ब्रह्मेति शास्त्रदृष्ट्या तूपदिशति "मामेव विजीनीही"त्यादि । 
पुनर्विधान्तरेण पूर्वपक्षमुत्थाप्य निराकरोति - जीवमुख्यप्राणलिंगान्नेति चेन्नोपासात्रैविध्यादाश्रितत्वादिह तद्योगात् । स्यादेतत्, माभूदिन्द्र उपास्यः प्रतिपाद्यः, तथापि जीवप्राणब्रह्माणि त्रीण्युपास्यानि प्रतिपाद्यानि स्युः, नतु ज्ञेयं ब्रह्मैव प्रतिपाद्यम्, ब्रह्मलिगवज्जीवमुख्यप्राणलिंगयोरपि सत्त्वादिति पूर्वः पक्षः । राद्धान्तस्तु - उपासात्रैविध्यप्रसंगात्, आश्रितत्वाञ्च अन्यत्राणि ब्रह्मलिंगवशात् प्राणशब्दस्य ब्रह्मणि वृत्तेः, इहापि हिततमोपासादिब्रह्मलिंगयोगात् ब्रह्मोपदेश एवायमिति गम्यत इति । परक्षपक्षे मुख्यप्राणपूर्वपक्षीकरणमनुपपन्नम्, "प्राणोस्मि प्रज्ञात्मे" ति प्राणस्य 
विशेषणतयोपादानात् । चतुर्थसूत्रे शब्दोपातस्यात्मसम्बन्धभूम्न एव निषेध्यत्वसम्भवे अन्यस्य निषेध्यत्वकल्पनं प्रसङ्गपदाध्याहारश्च दोषः । 
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन तदेकदेवतेन तच्चरणपरिचरणपरायणेन तत्प्रसादलब्ध महाचार्यापरनामधेयेन रायानुजदासेन विरचिते 
पाराशर्यविजये 
। प्रथमाध्यायस्य प्रथमः पादः ।
	


       


   	

	
