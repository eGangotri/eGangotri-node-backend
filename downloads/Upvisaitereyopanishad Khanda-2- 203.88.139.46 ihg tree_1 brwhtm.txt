2.1
ता एता देवताः सृष्टा अस्मिन् महत्यर्णवे प्रापतन् ।
तमशनाया1 पिपासाभ्यामन्ववार्जयत् । ता एनमब्रुवन् ।
आयतनं नः प्रजानीहि यस्सिन् प्रतिष्ठिता अन्नमदामेति ।। 1 ।।
2.2
ताभ्यो गामानयत् ता अब्रुवन् न वै नोऽयमलमिति । ताभ्योऽश्वमानयत् ता अब्रुवन् न वै नोऽयमलमिति ।। 2 ।।
2.3
ताभ्यः पुरुषमानयत् ता अब्रुवन् सुकृतं बतेति । पुरुषो वाव सुकृतम् । ता अब्रवीद्यथायतनं प्रविशतेति ।। 3 ।।
2.4
अग्निर्वाग्भूत्वा मुखं प्राविशत् । वायुः प्राणो भूत्वा नासिके प्राविशत् ।
आदित्यश्चक्षुर्भूत्वाऽक्षिणी प्राविशत् । दिशश्श्रोत्रं भूत्वा कर्णौ प्राविशन् ।
ओषधिवनस्पतयो लोमानि भूत्वा त्वचं प्राविशन् । 1चन्द्रमा मनो भूत्वा हृदयं प्राविशत् ।
मृत्युरपानो भूत्वा नाभिं प्राविशत् । आपो रेतो भूत्वा शिश्नं प्राविशत् ।। 4 ।।
2.5
तमशनायापिपासे अब्रूताम् । आवाभ्यां अधिप्रजानीहि इति ।
स ते अब्रवीत्, एतास्वेव वां देवतास्वाभजाम्येतासु भागिन्यौ करोमि इति ।
तस्माद्यस्यै कस्यै च देवतायै हविर्गृह्यते, भागिन्यावेवास्यामशनायापिपासे भवतः ।। 5 ।।