।। चतुर्थाध्यायस्य द्वितीयः पादः ।। 
12 ।। वागधिकरणम् ।। 1 ।। 
वाचो मनः कारणकत्वहानेः 
वृत्तेर्लयश्चेतसि नैव वाचः । 
तन्नैव तस्याश्च समानभावात्
वाक्छब्दतः सङ्गतिमात्रतश्च ।। 15 ।। 
13 ।। मनोऽधिकरणम् ।। 2 ।। 
प्राणोऽम्बु तेजःप्रकृतित्वयोगात् 
आपोमयः प्राणः इति श्रुतेश्च । 
न स्यादहङ्कारकृतं तु चित्तं 
प्राणो नभःकार्यमतः स एव ।। 16 ।। 
14 ।। अध्यक्षाधिकरणम् ।। 3 ।। 
प्राणो भवेत् तेजसि योगभागी 
तथैव शब्दश्रवणात् इतीदम् । 
न स्यात्तु जीवोपगमादिशब्दात् 
प्राणस्य, तेजःश्रवणं तु पश्चात् ।। 17 ।। 
15 ।। भूताधिकरणम् ।। 4 ।। 
तेजस्तु तत्तेज इति श्रुतत्वात् 
तन्मात्रमेवान्यवियुक्तरूपम् । 
न स्यात् तु भूतान्तरसंप्रविष्टं 
त्रिवृत्कृतत्वश्रवणादशक्तेः ।। 18 ।। 
16 ।। आसृत्युपक्रमाधिकरणम् ।। 5 ।। 
एषा त्वविद्यस्य गतिर्भवित्री 
विद्यावतोऽत्रैव पराप्तिशब्दात् । 
नैतत् द्वयं स्यात् उभयोः समाना 
गतिः शरीरात् इतरोऽर्थवादः ।। 19 ।। 
17 ।। परसंपत्त्यधिकरणम् ।। 6 ।। 
भोगाद्यभावेन निरर्थकत्वात् 
यथायथं स्युर्न तु देवतायाम् । 
संयन्ति तानीति न शंक्यमेतत्
तेजः परस्यां इति चोदितत्वात् ।। 20 ।। 
18 ।। अविभागाधिकरणम् ।। 7 ।। 
तेषां त्रयाणां तु परत्र पुंसि 
स्वकारणत्वात् प्रलयस्तु भावी । 
तन्नैव पूर्वैः स्फुटमेकवाक्यात् 
संश्लेषमात्रं तदबाधतश्च ।। 21 ।।
19 ।। तदोकोधिकरणम् ।। 8 ।। 
मूर्धाऽन्यनाडीभिरिति व्यवस्था 
न सौक्ष्म्यतः संभवशंसि वाक्यम् । 
तन्नैव विद्यामहिमातिरेकात् 
परप्रसत्तेश्च तथैव यानम् ।। 22 ।। 
20 ।। रश्म्यनुसाराधिकरणम् ।। 9 ।। 
निशामृतौ रश्म्यनुसारवारणे 
नैव व्यवस्था किरणानुसारे । 
न तद्व्यवस्थैव भवेन्निशीथेऽ 
प्यौष्ण्योपलब्धेः यदमी हि सन्ति ।। 
21 ।। निशाधिकरणम् ।। 10 ।। 
दिवा मृतस्यैव परोपसत्तिः 
विगर्हितत्वान्मरणस्य रात्रौ । 
न स्यादिदं बन्धककर्महानात् 
विद्याबलात् तां वदति श्रुतिश्च ।। 24 ।। 
22 ।। दक्षिणायनाधिकरणम् ।। 11 ।। 
मृतस्य मुक्तिर्न हि दक्षिणायने 
शशाङ्कसायुज्यं अमुष्य हि श्रुतं । 
न तत्तु विद्या महिमातिरेकतः 
श्रुतिस्तु सा विश्रमभूमिगोचरा ।। 25 ।। 
वाक् तु चेतसि तत् प्राणे तत् पुनर्जीवचेतसोः । 
तेजसश्चेतरश्लेषः तावन्मात्रस्य तुल्यता ।। 26 ।।
तेषां परस्मिन् गमनं तस्य च श्लेषमात्रता । 
मूर्धन्यनाडीनियमो रश्मिनेति व्यवस्थितिः ।। 27 ।। 
निशायां चापि सन्मोक्षो मोक्षणं दक्षिणायने । 
इत्येतत् सर्वं एतेन पादेनात्र विचिन्तितम् ।। 28 ।। 
।। इति चतुर्थस्य द्वितीयः ।।