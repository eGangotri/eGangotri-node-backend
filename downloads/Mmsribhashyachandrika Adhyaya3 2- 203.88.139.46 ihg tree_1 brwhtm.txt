श्रीमते रामानुजाय नमः । तृतीयाध्याये द्वितीयः पादः ।
(3.2.1) सन्ध्याधिकरणम्
<3.2.1>
संगतिमाह - एवमिति । जन्मादीत्यत्रादिपदेन वासादिग्रहणम् । दुःखित्वं
ख्यापितमिति । यद्यपि - जीवस्य स्वर्ग दशायां सुखानुभव एव अथापि "स्वर्गेऽपि
पातभीतस्य क्षयिष्णोर्नास्ति निर्वृति"रिति तत्रापि दुःखप्राचुर्य
बोधनात् इष्टादिकारिणस्तत्रापि देवपशुत्वसाम्यबोधनेन च दुःख वत्वमस्त्येव
नन्वरोहणदशायां तत्तदचेतन संश्लेमात्रभाक्त्वेन सुखदुःखानु भवोनास्तीति
चेन्न, तदा तदनु भवाभावेऽपि पश्चात् गमनागमनादिपर्यालोचनवतः, अनवधिकानन्दस्य
स्वाभाविकज्ञानविकासवतो मम तद्धशायामीषदपि ज्ञानं नास्तीति दुःखस्यावश्यभावित्वेत
दुःखित्वावश्यकत्वात्
अत एव गमनागमनयोगेन दुःखित्वं ख्यापितमिति भाषितं, नतु तद्दशायामितिस
स्वप्नावस्थेति। ननु संसरतो जीवस्य संसारदोषदर्शनेन तत्रजिहासोत्पादनाय
जाग्रदवस्थायाइव स्वप्नाद्यवस्थाया अपि वैराग्यपादे तदर्थपरे एव
हि निरूपणं कार्यम् । अस्मिन् पादे एतन्निरूपणं कथं संगच्छते ।
नह्येकस्मिन्नेव पादे अननुगतार्थद्वयनिरूपणं युक्तं, अतः स्वप्नसुषुप्ति
मुग्धिरूपजीवावस्था प्रतिपादकभागः वैराग्यपादशेषभूत इति तत्रैव
निरूपणमतिसमञ्ज समिति चेत् । सत्यम् । अथापि तन्निरूपणस्य परमात्मविचित्र
शक्तियोगप्रतिपादनरूपत्वेन परस्य कल्याणगुणनिरूपणपरे
ऽस्मिन् पादे संगत्यतिशय मालोच्यात्रनिरूपणमिति न दोषः । यद्यपि
वैराग्यपादेपि तदनुगुणकल्याणगुणवत्त्वबोधनं ब्रह्मणः सिध्यत्येव
अथापि जाग्रतोऽस्य स्वप्नाद्यवस्थागतदोषापक्षेया अतीव वैलक्षण्यमस्तीति
विस्तरेण बोधनाय पृथक् निबद्धः वैराग्यपादः ।। अतः प्राधान्येन
परमात्मन एव जीवसर्वावस्थास्वपि सर्वकार्य कर्तृत्वादि प्रतिपादनमिति
न जीवस्यात्र प्राधान्येन निरूपणमिति । नन्वथापि ब्रह्मणो निरूपण
मप्यत्रासंगतमेव, अस्य साधनाध्यायत्वात् प्राक्तनाध्यायद्वयेन विचारितत्वाच्च
इति चेत् ब्रह्मणः सिद्धोपायत्वेन साधनत्वात्
साधनाध्याय संगतत्वात् तन्निरूपणस्य ।। वक्ष्यते च उपपत्तेश्च फलमत
उपपत्तेरित्यादौ । वस्तुतः साध्योपायभूतोपासनलक्षणसाधनस्यानेकत्वात्
तद्भेदस्य परमात्मगुणभेदनिबन्धनत्वात् तद्गुणनिरूपण भावश्यकमेवेति
अत्र परमात्मकल्याणगुणनिरूपणं युक्तमेव । किं चापरमात्मनि वैराग्यजननाय
वैराग्यनिरूपणस्येव पुरुषस्योपायाधिकारसिध्यर्थं प्राप्यभूतपरमात्मनि
तृष्णायाः आवश्यकत्वात् । तज्जननाय तद्गतकल्याण गुणनिरूपणमिति सुतरां
संगतमिति बोध्यम् । स्वप्नमधिकृत्येत्यनेन न तत्रेति श्रुतिघटक
तत्र शब्दार्थो विवृतः । तत्र = स्वप्नावस्थायामित्यर्थः स्वप्नं
पश्यतीति पूर्व प्रकृतत्वात् ।
एतच्छ्रुत्यर्थः उत्तरत्र व्यक्तीभविष्यति । रथयोगाः = रथयुक्ताः
अश्वाः । आनन्दाः - अनुकूलविषयजन्याः प्रीतयः । मुदः = स्वकीयत्व
बुद्धिजन्याः प्रीतयः । प्रमुदः = तद्विनियोगजन्याः प्रीतयः । वेशान्ताः = पन्वलानि
वेशान्ताः इति दीर्घस्तु छान्दसः । ननूदाहुतश्रुतेर्विषयवाक्यतयोपादानमयुक्तम्
असंन्दिग्धार्थत्वात् । सन्दिग्धार्थकस्यैव विषयत्वात् । न
ह्येतावत्पर्यन्तमविद्यमानस्य वस्तुनः स्वप्नदशायां केनचिदपह्नवः
क्रियते । तद्दशायां तस्य प्रतीतत्वात् इत्याशंकायाः परिहारं मनसि
निधाय संशयस्वरूपं दर्शयति - तत्र संशय इति ।
"स हि कर्तेति" कर्तृत्वेन निर्दिष्टः कः इत्यत्रैव विप्रतिपत्तिः,
न तु स्वाप्नार्थस्य विद्यमानतायाम् । एवं संशयस्वरूपप्रदर्शनेन
स्वाप्नार्थमिथ्यात्ववादिपक्षोऽपि निरस्तः स्वाप्नार्थसत्यत्वे
हि तत्सृष्टिर्जीवकर्तृका परमात्मकर्तृका वेति संशय्य परमात्मकर्तृकत्वेन
सिद्धान्तकरणं युज्यते । यथा च स्वाप्नार्थस्य सत्यत्वं तथोपपादितमधस्तात् 
युक्तं = युक्तिमत् । स्वप्नदृक् जीव एवेति । "सृजते स हि कर्ता" इत्यत्र
स्रष्टृकर्तृत्वेनोक्तः तच्छब्दार्थः जीवः । स्वप्नं पश्यतीति स्वप्नद्रष्टुः
जीवस्यैव प्रस्तुतत्वात् । न ह्यकाण्डे परमात्मनस्तच्छब्देन परामर्शो
युक्ततरः ।
सन्ध्यं तृतीयमिति । एतल्लोकस्थानं प्रथमं परलोकस्थानं च द्वितीयंतृतीयं
च स्वप्नस्थानं, अत एव तस्मिन् सन्ध्ये स्थाने तिष्ठन् एते उभे
स्थाने पश्यतीदं च परलोकस्थानं चेत्युच्यते ।।
<3.2.2>
सूत्रस्थ चशब्दमभिप्रेत्य - किंञ्चेति भाषितम् । जीवस्यैव कर्तृत्वेन
प्रस्तुतत्वात् एनं जीवमित्यध्याहृतम् । पुत्रादयश्चेति निर्देशस्वारस्यात्
निर्मातारमित्यस्य प्रतिसंबन्ध्याकांक्षाबलाच्च कामानामित्यध्याहृतम्
निर्मातारमिति पदन्यासमालोच्य "य एषु" इति श्रुतिवाक्यमुपात्तम्
निर्मिमाणः इति ह्यत्र श्रूयते । कामं = इच्छविषयभूतमित्यर्थः ।
अत्र कामंकामं इति स्मारं-स्मारमिति वन्निर्देशः किं न स्यादित्यत्राह - पुत्रादयश्चेतिक
कुत इत्यत्राह - पूर्वत्र हीति । हीति हेतुवाची । प्रकृता इति । काम्यमानानां
पुत्रपौत्रादीनामेव पूर्वप्रस्तुतत्वात् कामशब्देन प्रत्यभिज्ञानादिति भावः ।
ननु स्वप्नदशायां परिकराभावात् जागरदशायां घटादीनामिव रथादीनां
सृष्टिः कथं जीवेन कर्तुं शक्या परिकरशून्यस्य तत्करणत्वासंभवात्
इत्यत्राह - जीवस्येति । परिकरशून्यस्य परस्य कथं कर्तृत्वमित्याशंकायां
सत्यसंकल्पत्वादि युक्तत्वात्संभवतीत्येव वक्तव्यम् । तच्च सत्यसंकल्पत्वादिकं
जीवस्यापि यद्यभ्युपगतं तर्हि तादृशेन जीवेनैव सृष्टिसंभवे किमर्थमतिदूर
परमात्मनो गवेषणेन । श्रुतं च प्रजापतिवाक्ये "य आत्माऽपहतपात्मा
विजरो विमृत्युर्विशोको विजिघत्सोऽपिपासस्सत्यकामः सत्यसंकल्पः
इत्यादौ सत्यसंकल्पवादिकंजीवस्येति भावः
<3.2.3>
राद्धान्तमारभते - इति प्राप्त इति । पक्षं व्यावर्तयतीति । अनेन फलितमर्थं
परमपुरुषसृष्टमित्यनेन वक्ष्यति । मायामात्रं = आश्चर्यरूपमित्यर्थः ।
अनाश्चर्यरूपं न किंचिदपीति भावः । अस्त्वाश्चर्यरूपत्वं किं तत
इत्यत्र पर्यवसितमर्थमाह - परमपुरुषसृष्टमित्यर्थः इति । आश्चर्यरूपत्वेपि
जीवकर्तृत्वं कुतो न भवतीति शंका तूत्तरत्र स्वयमेव निराकरिष्यते ।
ननु मायाशब्दो हि मिथ्यावचनो दृष्टः । तत्किमिति तस्य आश्चर्यपरतेष्यते
इत्यत्राह - मायाशब्द इति । देवमायेवेति = देवानामाश्चर्यभूता शक्ति
र्मूर्तिमतीव निर्मितेत्यर्थः । अत्र यदि मायाशब्दस्य मिथ्यार्थकत्वं,
तदा जाता निर्मितेति कथनं सर्वथा
ऽसमञ्जसमेव स्यात् । तदा कल्पिता इति निर्देशो हि युक्ततरः । एवं
"तेन माया सहस्रं तत् शम्बरस्याशुगामिना । बालस्य रक्षता देहमैकैकश्येन
सूदित" मित्यत्रापि मायासहस्रस्योक्तं सूदितत्व लक्षणं नाश्यत्वं
परमार्थभूतस्यैवेति न मायाशब्दस्य मिथ्यार्थपरत्वं युक्तम् । अन्यथा
प्रतिपन्नोपाधौ निषेध्यत्वलक्षणबाधस्यैव मिथ्यावस्तुनः अभिमतत्वात्
माया सहस्त्रस्य बाध्यत्वमेव वक्तव्यं अत एव माया मृगोहतः इति मारीचस्य
प्रध्वंस एवोक्तः । एवं मेघनादमायादिष्वपि मन्त्रविशेषसाध्यपरमार्थसर्पाणामेव
मायेति व्यवहारः । न च "मायां तु प्रकृतिं विद्यात्" इत्यत्र प्रकृतेः
सत्यत्वव्यावृत्त्यै मायात्वविधानात् मायाशब्दस्य मिथ्यार्थत्व
मेव युक्तमिति वाच्यम्
मायायाः प्रकृतित्वविधान एव तत्परत्वात्तस्य वाक्यस्य । प्रकृतिं
विद्यादितिह्युच्यते । अन्यथा प्रकृति मायां विद्यात् इति निर्देर्शो
हि स्वरसः । अतः मायाशब्दस्य मिथ्यार्थत्वव्यावृत्त्यर्थमेव प्रकृतिं
विद्यादित्युच्यते इत्यवसीयते । अस्तुवा मायात्वविधानं अथापि न
मिथ्यात्व बोधनाय तद्विधानम् । उक्त प्रमाण बलेन मायाशब्दस्याश्चयार्थकत्वसिद्धेः
निखिलजगत्कर्तुः भगवतः सृष्ट्युपकरणभूत प्रकृतेराश्चर्यत्वबोधनाय
मायात्वविधानमिति न दोषः । नच माया तु वयुनं ज्ञानमिति निघण्डुबलात्
ज्ञानार्थकत्वेपि कथमाश्चर्यपरत्वमिति वाच्यम्
अविवादात् । आश्चर्यसृष्टि वाचकत्वे आश्चर्यसृष्टिहेतुभूत शक्तिविशेषवाचित्वे
आश्चर्यसृष्टिनिदान भूत संकल्पविशेषवाचित्वेऽपि न किञ्चदप्यस्माकं
बाधकं सर्वथा मिथ्यार्थकत्वं त्वसंभवीति । अत एव "मेघोदयस्सागरसंनिवृत्तिः
इत्यारभ्यः विष्णोर्विचित्राः प्रभवन्ति मायाःइति सत्यभूतार्थेष्वेव
मायाशब्दप्रयोगः । इत्यादिकमिहादिशब्दविवक्षितमिति । नन्वस्तु मायाशब्दस्याश्चार्य
परत्वम् ।अथापि "न तत्र रथाः" इत्यादि श्रुतौ रथाद्यर्थानां न भवन्तीत्यसत्यत्व
बोधनात् स्वाप्नार्थानां मिथ्यात्वमेव अतश्चाश्चर्यरूपत्वानवगमात्
न सर्वथा भगवत्कर्तृकत्व मित्यत्राह - अत्रापीति
अयमाशयः - नात्र स्वाप्नपदार्थानां पूर्वकाले अभावः उच्यते तस्यलोकसिद्धत्वेन
न भवन्तीत्युपदेशानपेक्षणात् तद्वाक्यवैयर्थ्या पत्तेः । नापि प्रसिद्धरथाद्यनुभवस्य
प्रतिषेधः स्वप्ने तेषामननुभूतत्वस्य, जाग्रत्स्वप्नदृष्टयोरन्यत्वस्य
च लोकसिद्धत्वेनतत्प्रतिषेधस्य व्यर्थत्वेन वाक्य वैयर्थ्यापत्तेः 
नापि स्वाप्नार्थानां मिथ्यात्वमत्रोच्यते । सृजते इति धात्वर्था
स्वारस्यापत्तेः । तस्मात् प्रसिद्धरथादिसद्भाव प्रतिषेधेन विजातीयविचित्ररथाद्यर्थ
सृष्टिरेवोच्यते इति स्वीकर्तव्यम् । तत्र स्वाप्नार्थस्य वैजात्यंच
स्वेतरसकलाननुभाव्यत्व तत्त्कालमात्रस्थायित्व रूपमेवौचित्यात्
अत एवचाश्चर्यरूपत्वं चेति । ननु तत्तत्कालावस्थायितत्तत्पुरुषमात्रानु
भाव्यार्थाः एव न प्रामाणिकाः अदर्शनादिति चेन्न तादृशस्थ जलबुद्धुदादेः
क्षुधाजृम्भणादेश्च जागरेऽपि दर्शनात् ।अतः ईश्वरसंकल्पविशेषात्एकपुरुषानुभाव्यत्वं
तत्कालमात्रस्थायित्वं वस्तुनः जागरावस्थाया मिव कर्मवशाद्युक्तमेव।
।नन्वस्तु स्वाप्नार्थानां सत्यत्वं तत्सृष्टेराश्चर्यरूपत्वं
च अथापि जीवकर्तृकत्वमेव किं नस्यात् उपकरणाद्यभावेपि स्रष्ट्टत्वोपपादकसंत्यसंकल्पत्वादीनां
प्रजोपतिवाक्ये जीवस्यापि श्रुतत्वादित्यात्राह - एवंविधाश्चर्यरूपेति
कार्त्स्न्येन= सर्वकालावच्छेदेन । सत्यसंकल्पत्वादियुक्तस्वस्वरूपस्य
संसारदशायां सर्वदापि अनभिव्यक्तत्वेन तद्दशायां सत्यसंकल्पत्वादि
प्रयुक्त सृष्ट्यसंभवादिति भावः । स्मारं स्मारं कारंकारमितिवत् 
अथ पूर्वपक्ष्युदाहुत श्रुत्यन्तरमन्यथयति - कामं काममिति । कामंकामं=कामयित्वाकामयित्वेत्यर्थः
संकल्प्य संकल्प्येति यावत् । णमुलन्तमिदं पदम् । कुतइत्यत्राह - य
एष्विति । शुक्रं=शुद्धम् ।तदु नात्येति कश्चन । न कश्चिदपि एतत्
ब्रह्म नातिक्रामतीत्यर्थः । उः अवधारणे । परमपुरुषासाधारणस्वभावप्रतीतेरिति - सर्वेषु
सुप्तेषु जागरणस्य सर्वकामाश्रयत्वादेश्च परमपुरुषासाधारणत्वात्
तस्यैवोपक्रमोपसंहारयोः प्रतीत्या कामं कामं पुरुषो निर्मिमाणः
इत्यनेनापिपरामर्शः युक्तइति भावः
अथापि सहिकर्तेत्यत्र स्वप्नदुष्टुर्जीवस्यैव प्रकृतत्वमित्युक्तमित्यत्राह - अथेति।
।श्रुत्यैकार्थ्यादिति । उक्ताश्चर्यविधसृष्टेः भगवन्मात्र कर्तृकत्व
संभवात् अन्यत्र श्रुतौ भगवत्कर्तृकत्वस्य कण्ठोक्तत्वात् श्रुत्यन्तप्रसिद्धस्वाप्नपदार्थकर्तृः
परस्य स इत्यनेन परामर्श संभवाच्च स हि कर्ता इत्यनेन परमपुरुषस्यैव
कर्तृत्वं बोध्यते इत्युपेयम् । अन्यथा हिशब्दास्वरस्यं चेति भावः ।।
<3.2.4>
उत्तरसूत्रशंकामाह - स्वाभाविकमिति।कुतस्तन्नाभिव्यज्यत इति। स्वाभाविकत्वेन
श्रुतस्य हेतुनिरपेक्षानभिव्यक्त्यसंभवादिति भावः । रूपंतिरोहितमित्यन्तेन
तिरोहित मित्यन्त सूत्रस्थाक्षरार्थः उक्तः । अथतात्पर्यार्थमाह - अनादिकर्मेति।कृतापराघस्यहीति।
अनेन भगवतः वैषम्यनैघृण्यादि दोषः परिहृतः । ततइति व्याख्येयम्त
तत्संकल्पादेवेतिव्याख्यानम् । अस्येति व्याख्येयं जीवस्येति व्याख्यानम् 
बन्धमोक्षौ इत्यनेन बन्धविपर्ययौ इति विवृतम् । हि शब्दं प्रयुञ्जानेन
सूत्रकृता उक्तार्थस्य श्रुतत्वं विवक्षितमित्याशयेन यदा ब्रह्मैवेष
इत्यादिषु बन्धमोक्षौ श्रुतावित्युक्तम्
ततश्च मोक्षस्य बन्धस्य भगवत्संकल्पायतत्वेन बन्धान्तर्गततिरोधानस्यापि
तत्संकल्पायत्तत्वं सिध्यतीति भावः ।। सूत्रे बन्धशब्दस्य प्रथमोपादानेऽपि
श्रुत्यानु पूर्व्याः विलक्षणत्वात् तदनुसारेणैवोदाहृतम् । बन्धस्य
प्रथमोपादानं तु मोक्षस्य तद्विपर्ययत्वबोधनार्थम् । यद्यपि मोक्षविपर्ययौ
इत्यपि निर्देष्टुं शक्यं अथापि मोक्षश्चक इति शंकायां तन्निरूपणार्थं
सूत्रप्रणयनस्यावश्यकता स्यात् । बन्धस्यतु प्रत्यक्षसिद्धत्वेन
तन्निरूपणस्यानपेक्षितत्वात् तद्विपर्ययत्व बोधनेनैव मोक्षस्वरूपमप्युक्तं
भवतीत्याशयेनैवं सूत्रितमिति
यद्वा बन्धरूपाविद्यानिवृत्ते मोक्षत्वेन तज्ज्ञाने प्रतियोगिभूत
बन्धज्ञानापेक्षाऽस्तीति प्रथमं बन्धपदोपादानम् ।।
<3.2.5>
उत्तरसूत्रार्थमाह - सोऽपीति। अनेन कर्मवशात् भगवत्संकल्पः तेन प्रकृति
संबन्धः ततस्तिरोभावः इति क्रमः दर्शितः । वाशब्दार्थमभिप्रेत्याह - सूक्ष्माचिदिति 
शक्तिः भगवदपृक्सिद्धविशेषणम् । सूत्रे वाशब्देन न समविकल्पोऽभिप्रेतः
किंतु व्यवस्थितविकल्पः इति सूचयन् उक्तार्थमुपपादयति - सृष्टिकाले
इति । अथोक्तसूत्रयोः पर्यवसितं परमं साध्यमाह - अतइति । इत्यादिना
मायामात्रमिति सूत्रभाष्ये भाषित परमपुरुषा साधारणस्वभावप्रतीतेरितीदं
विवृतम् । नन्वीश्वरस्य स्वाप्नसृष्ट्टत्वे किमर्थमत्यल्पकालस्थायिपदार्थ
सृष्टिः क्रियते सर्वशक्तस्य तस्यातिस्थिरपदार्थ सृष्टृत्वसंभवादित्या
शंका मुपसंहारव्याजेन परिहरति - अत इति
कर्मानुगुण्येनैव हीश्वरसृष्टिः कर्मणश्चाल्पत्वे तज्जन्यफलानुभवोऽप्यल्प
एव । नैतावता सृष्टेरेवान्यकर्तृकत्व शंका युक्ता । अन्यथा जागरेपि
तत्तत्कालमात्रावस्थितार्थ दर्शनात् तत्सृष्टेरप्यभिमतं भगवत्कर्तृकत्वं
हीयेत । अतो नैवं शंक्यमिति ।।
<3.2.6>
उत्तरसूत्रार्थमाह - इतश्चेति । पूर्वत्रोपकरणनिरपेक्षस्वाप्नार्थ
सृष्ट्टत्वानुगुण सत्य संकल्पत्वादीनां कार्त्स्न्येना नभिव्यक्तत्वात्
जीवस्य स्वाप्नार्थसृष्ट्टत्वं न संभवतीत्युक्तम् । अत्र तु स्वप्नावस्थायां
केवलं सत्यसंकल्पत्वाद्यार्विर्भावाभ्युपगमेपि जीवस्य न स्वाप्नार्थसृष्टत्व
संभवइत्युच्यते इति भिदा । यद्वा पूर्वत्र जीवस्य स्वाप्नार्थ सृष्टत्वे
अनुपपत्तिः प्रदर्शिता । अत्र तु जीवस्य तत्सृष्ट्टत्वाभ्युपगमेऽनिष्टमुच्यते 
शुभस्य सूचकमेव सृष्ट्वा पश्येदितिहि भाषिष्यते । यतः इत्यनेन
हिशब्दोव्याख्यातः
सूचकशब्दस्य विशेष्यसाकांक्षत्वात् प्रकरणौचित्याच्च स्वप्नः इति
योजितम् । सूचनस्य प्रतियोग्यपेक्षया अविशेषात् प्रमाणबलाच्च "अभ्युदयानभ्युदययोरित्युक्तम्स
स्वप्नाध्यायविदः=स्वप्नवाचिवेदवाक्यविदः । पुराणगत स्वप्नाध्यायविदः
इति वार्थः ।सूचकत्वं चेति। ननु स्त्रीस्वप्नदर्शनेपि फलसिद्धिर्ननियता,
कर्माकर्तुरपि तथाविधस्वप्नदर्शनात् कर्मकर्तुरपि तथाविधस्वप्नाभावेपि
फलदर्शनात् । यदितु अन्यत्रेव तत्कालमात्रानुभाव्यस्त्रीस्वप्नादिकं
अत्यल्पकर्मवशादुत्पद्यत इत्युच्यते तर्हि स्वाप्नसृष्टेर्जीवकर्तृकत्वेऽपि
नानुपपत्तिः जीवेन शुभसूचक तादृशस्वप्नसृष्टेः करणेपि शुभफलानन्वयोपपत्तेरिति
चेन्नः सार्वकालिकस्त्र्यादि स्वप्नदर्शनस्य न नियमेन कर्म समृध्यादि
सूचकत्वं ब्रूमः किंतु काम्य कर्तुः तादृशस्वप्नदर्शनस्यैव
यस्य च यथावद् कर्मानुष्ठानेपि न तादृशस्वप्नदर्शनं तस्य फलसिद्धौ
न काचिदप्यनुपपत्तिः परं तु सूचकस्वप्नदर्शनानुकूल सुकृत विशेषाभावेन
न तादृशस्वप्नस्य दर्शनमिति तस्य मनसि यथावदनुष्टितं न वेति अत्यल्पसंशयमात्रमेव 
ततश्च यदि स्वप्नसृष्टि र्जीवकर्तृका तर्हि शुभसूचकस्वप्नमेवसृजेत्
सः, तमेव च पश्येत् फलसिद्धिरस्तु वा मावा । अनुभवसिद्धं दुस्स्वप्नदर्शनमेव
कदाचिदपि न स्यादित्याशयात् ।एतदाशयेनैव शुभस्व सूचकमेव सृष्ट्टापश्येदिति
भाषितम् । नतु शुभफलं स्यादिति । नच शुभ सूचकत्वाज्ञानात् तथाविध
सृष्टिरूपपद्यत इति वाच्यं सूचकत्वपरिज्ञानवतामपितथाविधस्वप्नदर्शनात्
तदानींतना निष्टादिकारिचोरव्याघ्रादिस्वप्नदर्शनादपि न जीवकर्तृकत्व
संभवः ।।ननु परमात्मपरतन्त्रस्य जीवस्य जाग्रदृशायामपि कर्मवशात्
स्वेनैवानिष्टजनकव्यापारकरणवत् स्वप्नदशायामपि अशुभस्यानिष्टत्वेऽपि
कर्मवशात् अशुभसूचकस्वाप्नार्थ सृष्टिर्युक्तैवेति चेत्? उच्यते
जाग्रद्दशायामनिष्टजनकव्यापारस्येष्टजनकत्वाभिनिवेशेनोन्मत्तस्यतथाविधव्यापारकरणेपि
अप्रमत्तस्येष्टजनकत्वाभि निवेशाभावेपि अशुभसूचक स्वप्नदर्शनेन
जीवकर्तृकत्वा संभवात् यस्तु अशुभस्येष्टत्वमभिसन्धाय अशुभसूचकमेव
स्वप्नं सृजेयमिति शेते, तस्य शुभसूचक स्वप्नस्य, यस्तु शुभस्येष्टत्वमभिसन्धाय
शुभसूचकमेव स्वप्नंसृजेयमिति शेते तस्याशुभ सूचकस्वप्नस्य च जायमानत्वेन
तयोः तत्कर्तृकत्वासंभवाच्च ।
अतो न स्वाप्नार्थसृष्टिः जीवकर्तृका । परंतु निरुपाधिकसत्यसंकल्पत्वादिगुण
युक्तस्य परस्य पुंस एवेति भावः ।। समाप्तं सन्ध्याधिकरणम् ।।
(3.2.2) तदभावाधिकरणम्
<3.2.7>
संगतिमाह - इदानीमिति । जागरस्वप्नसुषुप्तिमुग्धिरूपावस्थासु
स्वप्ननिरूपणानन्तरं क्रमप्राप्त सुषुप्ति स्थानं निरूप्यते इति
संगतिरिति भावः । विषयवाक्यमाह - इदमित्यादिना । नाड्यः = हिताख्याः
नाड्यः । पुरीतत् = पुरीतदाख्या नाडी । यद्वा हृदयस्य मध्ये लोहितं
मांसपिण्डम् । एतत्पिण्डमभिव्याप्य हिता नाम नाड्यः द्वासप्तति
सहस्राणि वर्तन्ते । निरपेक्षत्व प्रतीतेरिति । अत्र त्रयाणां सुषुप्तिस्थानत्वं
श्रुतम् । नहि श्रुतानामेषां परस्परसापेक्षत्वाश्रयणं युक्तम् ।
श्रुतित्रयस्यापि निरपेक्षत्वेन तद्बोधितानां सापेक्षत्वकथनासंभवात्
निरपेक्षोरवः श्रुतिः इति हि सिद्धान्तः । न ह्येषां परस्परसापेक्षत्व
बोधकं श्रुत्यनन्तरमुपलभामहे । येन समुच्चयपक्षः अभ्युपगमार्हः स्यात्
इति भावः । नन्वस्तु निरपेक्षत्वप्रतीतिः । अथाप्येतेषां युगपत्
सुषुप्तिस्थानत्वमभ्युपगम्यते । एकस्येव जले स्थले च स्थितिवत् 
अतस्समुच्चय एव संभवति । संभवतिचतस्मिन् विकल्पाश्रयणम युक्तम् 
तस्याष्टदोषदुष्टत्वादित्यात्राह - युगपदिति । अणुत्वेनेत्यादिः ।
जीवस्याणुत्वात् तादृशस्य तस्य युगपत् त्रिषु स्थानेषु शयनासंभवेन समुच्चयपक्षो
न युक्तः इति अगत्या अष्टदोषदुष्टविकल्पाश्रयणमेव श्रेयः इति भावः ।
सिद्धान्तमाह - इति प्राप्त इति । तदभावः इति व्याख्येयम् । यदा सुप्तस्स्वप्नं
न कथं चन पश्यतीति श्रुतिमभिप्रेत्य स्वप्नाभावः इत्युक्तम् । एतेन
विकल्पस्य पूर्वोक्तदिशा प्रतिपादिताष्टदोषदुष्टत्वं न संभवति ।
भावान्तराभाववादिनामस्माकं दोषचतुष्टयप्रतिपादने एव पर्यवसानात्?
इति पक्षो निरस्तः ।। इति व्याख्यातम् । चशब्दार्थमाह - पुरीततीति 
ननु समुच्चय पक्षे दूषणमुक्तमित्याशयेन पृच्छति - कुतइति । ननु
त्रयाणामपिसुषिप्तस्थानत्व बोधकश्रुतीनां विकल्पपक्षेपि समन्वयः
संभवतीत्यत्राह - न चेति । समुच्चयासंभवे हि विकल्पाश्रयणं
अत्र च तत्संभवात् न विकल्पपक्षः आश्रयितव्यः इति भावः । विकल्पस्याष्टदोषदुष्टत्वमित्थमाहुः
व्रीहिभिर्यजेत यवैर्यजेत इत्यत्र विकल्पाभ्युपगमात् तत्र प्रयोगत्रयात्
यवशास्त्रे चत्वारो दोषाः व्रीहिशास्त्रे चत्वारो दोषाः इत्याहत्याष्टदोष
दुष्टत्वम् । तथाहि तत्र प्रामाण्यत्यागः अप्रामाण्यस्वीकारः त्यक्तप्रामाण्य
स्वीकारः स्वीकृताप्रामाण्यपरित्यागश्चेति दोषचतुष्टयं प्रत्येकमुभयशास्त्रयोरस्तित
तथाहि - प्रथमं व्रीह्यनुष्ठाने यवशास्त्रे प्रामाण्यत्यागः अप्रामाण्यस्वीकारश्चेति
दोषद्वयम् । अनन्तरं कदाचित् यवानुष्ठाने व्रीहिशास्त्रे प्रामाण्यत्यागः
अप्रामाण्यस्वीकारश्चा तस्मिन्नेव यवानुष्ठानसमये यवशास्त्रे त्यक्तप्रामाण्य
स्वीकारः स्वीकृताप्रामाण्यपरित्यागश्च
अतः परिवृत्त्यव्रीहिशास्त्रानुष्ठानरूपे तृतीये प्रयोगे व्रीहिशास्त्रे
व्यक्तप्रामाण्य स्वीकारः स्वीकृताप्रामाण्यपरित्यागश्चेति । यद्वा - व्रीह्यनुष्ठाने
यवशास्त्रे प्रतिपत्त्यनुष्ठानापूर्वफलबाधः इति चत्वारो दोषाः ।
एवं यवानुष्ठाने व्रीहिशास्त्रे प्रतिपत्त्यनुष्ठानापूर्वफलबाध
इति चत्वारो दोषाः इति अष्टदोषदुष्टत्वमिति । द्वयोर्विकल्पाभ्युपगमे
एवाष्टदोषदुष्टत्वे अत्र त्रयाणां विकल्पाभ्युपगमात् ततोपि दोषाधिक्यमित्याशयेन
सामान्यतः पाक्षिकबाधगर्भविकल्पः इति भाषितम् ।।
ननु किं कुर्मः । यद्यप्यष्टदोषदुष्ट एव विकल्पः अथापि अणोर्जीवस्य
युगपदनेकस्थानवृत्त्यसंभवात्समुच्चयपक्षोऽसंभवीत्यत्र पूर्वोक्तं
कार्यभेदेनेत्येतद्विवृणोति - संभवति चेति । नाडीपुरीतताविति । हिताख्य
नाडी प्रासादस्थानीया । पुरीतन्नाडी खट्वास्थानीयेत्यर्थः । ब्रह्म पर्यंकस्थानीयं=शयनस्थानीयमित्यर्थः।
एतेनोक्तशंकायाः कः परिहारः उक्त इत्यत्राह - अत इति । ब्रह्मैव साक्षादिति
सुषुप्तौ शयनस्थानीये साक्षात्ब्रह्मण्येव स्थित्यभ्युपगमात्
जीवस्याणुत्वेपि न क्षतिरिति भावः ।।
<3.2.8>
उत्तरसूत्रार्थमाह - यतः इति । अस्मादित्यस्य ब्रह्मण इति व्याख्यानम् ।
सत इति । परब्रह्मणः आगत्य तस्मादेवागच्छामहे इति स्वागमनप्रकारं
न विदन्तीत्यर्थः । अयं भावः । अत्र सत आगम्येति परब्रह्मण एव साक्षात्
जीवस्य प्रबोध श्रवणात् ब्रह्मण एव साक्षात् सुषुप्तिस्थानत्वमावश्यकम् 
यदि पुरीतन्नाड्यादीनां साक्षात्सुषुप्ति स्थानत्वं स्यात्तर्हि
तेभ्य एव साक्षात् जीवस्य प्रबोधः आवश्यकः । अत्र च ब्रह्मण एव
जीवस्य प्रबोधः उक्त इति । एतेन निरपेक्षत्व प्रतीतेरिति पूर्वपक्षयुक्तिरपि
निरस्ता । उदाहृतश्रुतौ साक्षात् ब्रह्मणः सुषुप्तिस्थानत्वावगमात्
न निरपेक्षत्वप्रतीतिरपीति ।
अत एव हि "ताभिः प्रत्यवसृत्य पुरीतति शेते" इति सुषुप्तौ नाडीद्वारा
ह्रदयान्निष्क्रम्य पुरीतति शयनमुच्यते, प्रत्यवसृत्येति श्रवणात् 
अतो नाडीनां साक्षात्सुषुप्तिस्थानत्वं न भवताप्यभ्युपगन्तुं शक्यम्
एवं ब्रह्मरूपस्थानात् प्रबोधश्रवणादपि नाड्य इव पुरीततोपि न
साक्षात्सुषुप्तिस्थानत्वमित्यवगम्यत इति ।। समाप्तं तदभावाधिकरणम् ।
(3.2.3) कर्मानुस्मृतिशब्दविध्यधिकरणम् ।
<3.2.9>
सुषुप्तिस्थाननिरूपणानन्तरं प्रसंगात्
सुषुप्त्यनन्तरमुत्थितस्य सुषुप्तादन्यत्वमाशंक्य निराक्रियते इति
संगतिः । अस्याः स्पष्टत्वात् संशयादिकमाह - किं सुषुप्त एवेति । "तं
न कश्चन पाप्मा स्पृशति" इति श्रुत्यर्थमालोच्य सकलोपाधिविनिर्मुक्तस्येति
भाषितम् । सता सोम्य तदा संपन्नो भवतीति श्रुत्यर्थाभिप्रायेणाह ब्रह्मणि
संपन्नस्येति । उक्तं विशेषणद्वयं हेतुगर्भम् । अयमभिप्रायः - सुषुप्तस्य
सता सोम्येत्यादिना सच्छब्दितब्रह्मसंपत्तिरुक्ता । सा च ब्रह्मणि
लयरूपैव स्वमपीतो भवतीति तत्रैवोक्तेः
तथा "तं न कश्चन पाप्मा स्पृशती"ति सुषुप्तस्य सर्वपापास्पर्शः
उक्तः । एवं च सर्वकर्मविनिर्मोकपूर्वकं ब्रह्मणि संपत्तिप्रतिपादनात्सकलोपाधिनिनिर्मोक
पूर्वक ब्रह्मसंपत्तेरेव मुक्तिपदार्थत्वात् । सुषुप्तस्य मुक्तता
प्रतीत्या उत्थितस्य तस्मादन्यत्वमेव स्वीकर्तव्यम् ।
राद्धान्तमाह - इति प्राप्त इति । तत्त्वज्ञानात्प्राक् तेनैव भोक्तव्यमिति
सुषुप्तेः प्राक् सुषुप्तेन कृतानामभुक्तफलानां पुण्यपापरूपकर्मणां
ब्रह्मोपासनादिना विना नाशो न संभवति । अन्यथा अकृताभ्यागमकृतविप्रणाशादि
प्रसंगात् । अतः स्वकृतकर्मानुभवस्य प्रायश्चित्ताभावे तेनैव भोक्तव्यत्वनियमेन
सुषुप्तस्य च मुक्तत्वे तदसंभवइति उत्तिष्टतः नतदन्यत्वमिति भावः।
यद्यद्भवन्ति तथा भवन्तीति । सुषुप्तेः पूर्वं ये यथा भवन्ति यादृशरूपा
भवन्ति । सुषुप्त्यन्तरमपि ते तादृशरूपा एव भवन्तीत्यर्थः । यद्वा
तत् आभवन्तीति । अनर्थकाः स्युरिति
पुरुषस्य सुषुप्तिमात्रेणैव मुक्ति संभवे तत्प्राप्तये श्रमसाध्य
ब्रह्मोपसनादिविधिवैयर्थ्यं स्यादिति भावः । पूर्वपक्षयुक्तिं द्यति - न
चासाविति । नो एवेमानि भूतानीत्यन्तेन ज्ञानसामान्याभावः उक्तः विनाशमेवापीत
इत्यनेन ज्ञानसंकोचो विवक्षितः । नाहमत्र भोग्यं पश्यामीत्यनेन
सुषुप्तेर्भोग्यात्वाभावः उक्तः । आविर्भूतस्वरूपस्य मुक्तस्य ब्रह्मगुणाद्यनुभवेन
मुक्तेः भोग्यत्वात् सर्वज्ञत्वाच्च सुषुप्तस्य सुषुप्तेर्भोग्यत्वाप्रतीतेः
ज्ञानाभाववत्वाच्च वैलक्षण्येन नाविर्भूतस्वरूप मुक्तादविलक्षणत्वं
युक्तमिति भावः
अथोक्तदिशा वैलक्षण्यमेव ज्ञापयितुं मुक्तस्य सर्वज्ञत्वादौ प्रमाणमाह - मुक्तस्यचेति 
ननु सुषुप्तस्य मुक्तविलक्षणत्वे सर्वपाप्मासंस्पर्शवचनस्य ब्रह्मसंपत्तिवचनस्य
च कथमुपत्तिरित्यत्राह - अतस्सुषुप्त इति । पापासंस्पर्शवचनं कर्मणां
फलप्रदानाभावमात्रप्रतिपादनपरं कर्मानुष्ठानाशक्तिप्रतिपादनपरमेववा
नतु सर्वोपाधिविनिर्मोकपरम् । उक्तरीत्या मुक्ति सुषुत्त्योः अतिवैलक्षण्यस्य
सिद्धत्वात् । एवं ब्रह्मसंपत्तिवचनमपि जाग्रद्दशाया मिन्द्रियादिप्रेरणेन
श्रान्तस्य श्रमनिवृत्तये शरीरेन्द्रियाधिष्ठातृत्वादिव्यापारान्तर
राहित्येन विश्रमस्थान प्रतिपादन परमेव
न तु ब्रह्मप्राप्तिपरम् । तस्या ब्रह्मणि स्थिति मात्रम् ।
तस्मात् सुषुप्तस्य तद्दशायां सुखदुःखानु भवादिकालुष्यरहितत्वात्
विश्वमार्थं ब्रह्मसंपत्तेः ।मुक्तिसुषुप्त्योरत्यन्त विलक्षणत्वात्
कर्मानुस्मृति शब्दविधिभ्यः नोत्तिष्ठतः सुषुप्तादन्यत्वं युक्तमिति
सिद्धम् ।अतस्तदभिमतमुक्तेः सुषुप्ति प्रायत्व ज्ञापनेन तत्र जिज्ञासासिध्यै
पुनरत्रैवं विचारः कृतः ।।
यद्यपि पूर्वाधिकरणेषु जीवस्य अनादित्व स्थायित्वादेरुपपादितत्वात्
नात्र सुषुप्तादुद्बुध्यमानस्यस्थायित्वाद्युपपादानार्थमिदमधिकरणमावश्यकम् 
अथापि धर्मभूतज्ञानातिसंकोचेन प्रलयतुल्यायाःसुषुप्तिरूपदुर्दशायाः
दृढतरहेयतानिश्चय सिध्यर्थमेतदारम्भः । यद्वा नैयायिकाभिमतपाषाणप्रायमुक्ति
निन्दया तत्र वेदान्तिनां जिहासासिध्यर्थमिदमधिकरणम् । मोक्षस्य
पाषाणप्रायत्वे हि नाहमत्र भोग्यं पश्यामि विनाशमेवापीतो भवति
इति निन्दितायाः सुषुप्तेरपि मुक्तित्वे न किंश्चित् बाधकम् । न
चेष्टापत्तिः, मनीषिभिः मुक्तित्वेन तदप्रार्थनात् ।।
इति कर्मानुस्मृतिशब्दविध्यधिकरणम् ।।
(3.2.4) मुग्धाधिकरणम्
<3.2.10>
जाग्रत्स्वप्नसुषुप्त्यवस्थानिरूपणानन्तरं मूर्च्छावस्था
निरूप्यते इति संगतिः । मुग्धं = मुर्छितमित्यर्थः । सुषुप्त्यादिष्वित्यादिपदेन
जागरस्वप्नमरणानि विवक्षितानि सुषुप्तिजागरस्वप्नोष्वन्यतमावस्थात्वमेव
मूर्च्छायाः नत्ववस्थान्तरत्वमित्यत्र किं निबन्धनं विलक्षणमूर्च्छाशब्देन
हीयमवस्था व्यपदिश्यत इत्यत्राह - मूर्च्छाप्रसिध्युपपत्तेरिति।मूर्च्छाशब्दप्रयोगोप
पत्तेरित्यर्थः। यद्वा सुषुप्त्यादिष्वन्यतमावस्थेत्यत्र उक्तावस्थासु
अन्यतमभूतसुषुप्त्यवस्था अन्यतमभूतमरणावस्था वेत्यर्थः जागरस्वप्नयोः
किंचिज्ज्ञानसत्वेन तद्रूपत्वशंकनासंभवात्
न तावत् जागरस्वप्नौ ज्ञानाभावादिति सिद्धान्त भाष्यं तु दृष्टान्तार्थम् 
यथा च पुरुषस्य जागरस्वप्नयोः ज्ञानसत्वेन मूर्च्छायां च ज्ञानाभावेन
न मूर्च्छायाः जागरस्वप्नावस्थारूपत्वं तथैव निमित्त भेदात् न सुषिप्तिरूपत्वं
आकारभेदान्न मरणरूपत्वमित्यर्थः । अत एव जाग्रदादिष्वन्यत मेत्यनुक्त्वा
सुषुप्त्यादिष्विति निर्देशः कृतः । मरणावस्थायाः एतावताऽनिरूपितत्वेऽपि
सूत्रेअर्धसंपत्तिरिति अर्धमरणरूपत्वेन वक्ष्यमाणत्वात् तदनुसारेण
औचित्याच्च मरणरूपत्व शंकापि पूर्वपक्षे योजिता ।ततश्च सुषुप्त्यवस्थायां
मरणावस्थायां च ज्ञानलोपस्य दर्शनात् मूर्च्छावस्थायां च तथात्व
दर्शनात् मरणसुषुप्त्योः मूर्च्छाशब्द प्रयोगपपत्तेः मूर्च्छा मरणावस्था
सुषुप्त्यवस्था वा भवितुमर्हति, न तदर्थं अवस्थान्तरतया स्वीकरणमुचितं
प्रमाणाभावादिति पूर्वपक्ष्याशयः ।
सिद्धान्तमाह - इति प्राप्त इति । मुग्धपदस्य विशेष्यसाकांक्षत्वात्
पुरुषे इति योजितम् । निमित्तेत्यादि ।निमित्तवैरूप्यं सुषुप्तिव्यावर्तकम् 
आकारवैरुप्यं मरणव्यावर्तकमिति विवेकः । प्रथमं विवृणोति - निमित्तंहीति।आदिशब्देनानिष्टश्रवणादि
विवक्षितम् । सुषुप्तेश्चेदं न निमित्तमिति भावः । आकारवैरुप्यस्य
सूत्रस्थार्ध संपत्तिविवरणदशायां व्यक्तीभावमभिप्रेत्य पूर्वं परिशेषात्
अर्धसंपत्तिरिति साध्यांशं व्याचष्टे - पारि शेष्यादिति। मूर्च्छायाः
अर्धमरणरूपत्वमेवोपपादयितुंमरणमूर्च्छयोराकारवैलक्षण्यमाह - मरणंहीति।
अयं भावः सुषुप्तौ प्राणः भूयिष्टमुपलभ्यते मूर्च्छायां अल्पः प्राणः
किंचिदेव
मरणे तु न किंचिदपीति । अनुभवानुरोधेन स्वीकर्तव्यत्वात् नोक्तावस्थान्तर्गतत्वमिति 
तथा च बाह्येन्द्रियोपरतिः स्वप्नः । सर्वेन्द्रियोपरतिस्सुषुप्तिः 
सर्वप्राण देहसंबन्धोपरतिः मरणं सूक्ष्मप्राणदेह संबन्धावस्थितिः
मूर्च्छा इन्द्रियाद्यनुपरतिरेव जागरः इत्येवं तत्तदवस्थास्वरूपंज्ञेयम् 
एतेनैव मरणावस्थापिचिन्तिता सूत्रे संपत्तिशब्देनः वाङ्मन सि
संपद्यते इत्यादि संपत्तिश्रुतिर्ज्ञापिता । करणग्रामस्य मनसि संपत्तिः
मनसः प्राणेसंपत्तिः प्राणस्य पुरुषे संपत्तिरित्येवं क्रमेण मरणावस्था
जायते । तत्र प्राणस्य यदा जीवे संपत्ति र्न भवति
प्राणश्च बाह्यवाय्वादिनाप्यायितो वर्तते । तदा मूर्च्छावस्या ।
इयंचावस्था क्रमेण मरणपर्यवसायिनी । अतो मरणं फलम् । तदपि मरणं
प्रबलप्रतिबन्धक रुद्धंचेत् कराचित्प्रतिबध्यते । अत एव प्रतिबुध्यते 
इति विवेकः ।। मुग्धाधिकरणं समाप्तम् ।
(3.2.5) उभयलिङ्गाधिकरणम्
<3.2.11>
दोषदर्शनादित्यादि भाष्यं संगतिप्रदर्शकम् । अवस्थाविशेषा निरूपिताः इति ।
जीवीय तत्तदवस्थानिरूपणेन ब्रह्मणः स्वाप्नार्थ स्रष्टृत्व सुषुप्ति
स्थानत्वादिगुणजातं प्रतिपादितमित्यर्थः । निर्दोषत्वकल्याणगुणात्मकत्व
प्रतिपादनायेति । पूर्वाधिकरणसिद्धगुणवत्त्वस्य ब्रह्मणि ज्ञातेऽपि
निर्दोषत्वकल्याणगुणात्मकत्वज्ञाने सत्येवप्राप्यभूतब्रह्मणि तृष्णाप्रजायेत
इति तत्प्रतिपादनायारंभः । आरभत इति । सूत्रकारः इति शेषः । स्थानेषु तत्तदवस्थास्वित्यर्थःत
तत्तत्स्थानप्रयुक्ताः = तत्तदवस्थाप्रयुक्ताः । तत्तदवस्थशरीरेऽवस्थानादिति
अनेनाक्षेपसंगतिरपि प्रदर्शिता । ब्रह्मप्राप्तौ रुचिजननाय हि जीवस्य
सर्वावस्थासु दोषवत्त्वमुपपादितम् । इदं च स्वसदननिहितहुतवहसदृशं
भवति । तत्तदवस्थशरीरे परस्यापि सत्वेनानेकदोषदुष्टत्वात् परब्रह्मणः
कथमस्मिन् रुचिर्जायेत इति ।। सा सा अवस्था यस्य सः तत्तदवस्थः,
जाग्रदाद्यवस्थाविशिष्टो जीवः । तस्य शरीरेऽवस्थानादित्यर्थः
यद्वा तत्तदवस्थं च तत् शरीरं च तस्मिन्नवस्थानात् जीवरूपभगवच्छरीरे
स्थितेरित्यर्थः । अथवा - सा साऽवस्था येन तत् तत्तदवस्थम् । तच्च तत्
शरीरं च जीवगततत्तदवस्थानां जीवशरीरस्यैव हेतुत्वात् तत्तदवस्थत्वं
तथा च जीवशरीरेऽवस्थानादित्यर्थः । अधिकरणानुत्थितिमाशंकते - नन्विति ।
इदं सूत्रद्वयं भोक्त्रापत्तेरविभागश्चेत्स्याल्लोकवदिति सूत्रस्याप्युपलक्षणम् ।
अयमाशयः - जीवस्येव परस्यापि ब्रह्मणः एष म आत्माऽन्तर्हृदय इति
शरीरान्तर्वृत्तित्वाभ्युपगमे जीववदेव शरीरसंबन्धप्रयुक्तसुख
दुःखोपभोगप्रसंगः शंकितः । शरीरं प्रति जीवस्येव "यः पृथिव्यां
तिष्टत् य आत्मनि तिष्ठन्" इत्यादिप्रमाण शतैः जगद्ररूपशरीरं प्रति
परमात्मनः स्वामित्वोक्तौ अन्यत्र शरीरवत्वस्य सुखदुःखभोगप्रयोजकत्वदर्शनेन
जगत्स्वामिनि परमात्मनि शरीरवत्वप्रयुक्त सुखदुःखभोग प्रसंगश्च
पूर्वं शंकितः
तत्र शरीरान्तर्वर्तित्वं शरीरस्वामित्वं वा न सुखदुःखोपभोगप्रयोजकं
किं तु कर्मवश्यत्वमेव । अत एव मुक्तस्य नानाविध शरीरपरिग्रहेऽपि
न सुखदुःखाद्युपभोगः । भगवतश्चाकर्मवश्यत्वं "पिप्ललमनश्न्नन्यः"
इति प्रतिपादितम् । अतः शरीरान्तर्वर्तित्व-शरीरस्वामित्वप्रयुक्त
सुखदुःखभोगापादनमकर्मवश्ये परस्मिन्न संभवतीति उभयत्र समाधिरुक्तः
तथा चोक्तेनैव हेतुना भगवति सुखदुःखानुभवाद्यपुरुषार्थगन्धाप्रसक्तेः
पुनश्च शरीरावस्थितिहेतुना दोषसंबन्धोद्भावनं नोत्थितुमर्हतीति ।
अनुत्थितिशंकां निरस्यति - इत्थमुच्यत इति । प्रथमतस्तदुपयुक्तांशं
प्रतिजानीते - कर्माण्यपीति ।
किं ततः इत्यत्राह - तच्चेति । विपक्षे बाधकमाह - इतरथेति। देहसंबन्धस्यापुरुषार्थत्वं
निगमयति - अतोऽकर्मवश्यत्वे सत्यपीति। ननु कर्मजन्य देहसंबन्ध एवापुरुषार्थः
नतु स्वेच्छाकृतोपीत्यत्राह - अतस्तन्नियमानार्थमिति। कुतएवमभ्युपगन्तव्यमित्यत्राह - पूयशोणितादीति 
इदमत्र शंकाहृदयम् - कर्मणां देहसंबन्धद्वारा तिरो भावरूपापुरुषार्थ
हेतुत्वं पूर्वत्रोक्तम् ।तत्र कर्मणां स्वत एवापुरुषार्थजनकत्वे
देहसंबन्धापेक्षा व्यर्थैव स्यात् । एवं तत्र द्वार भूतदेह संबन्धस्य
स्वतः अपुरुषार्थत्वं अस्ति न वा नो चेत् देह संबन्धद्वारापि कर्मणामपुरुषार्थजनकत्वमपि
न स्यात्
अस्तिचेत् परमात्मनोपि अपुरुषार्थ भूतदेह संबन्धस्य सत्वेन कथं
तस्मिन् अपुरुषार्थासंबन्धः । अपिच राजकोपस्य खड्गप्रकारादिद्वारा
वधादि हेतुत्वे द्वारभूत खड्ग प्रहारस्यापि सक्षा द्वधहेतुत्ववत्
कर्मणां शरीर संबन्धद्वारा अपुरुषार्थ हेतुत्वे द्वार भूत शरीरसंबन्धस्यापि
अपुरुषार्थ हेतुत्मंगीकर्तव्यमिति द्वारभूत शरीरसंबन्धस्य भगवत्यपि
स्वीकारेण तस्मिन्नप्यपुरुषार्थ संबन्धः एषितव्य एव । नच कर्मकृत
देहसंबन्धस्यैव पुरुषार्थ हेतुत्वं न स्वेच्छाकृतस्येति नियन्तुं
शक्यम् प्रमाणाभावात् अनुभवविरोधाच्च दृश्यते हि पूयशोणितादिगर्तमज्जनस्य
स्वेच्छा कृतस्यापि अपुरुषार्थ हेतुत्वं
अतः देहसंबन्धस्य वस्तुस्वभाव प्रयुक्तापुरुषार्थ हेतुत्वेन भगवतः
स्वेच्छाकृतोपि देहसंबन्धः अपुरुषार्थापादक एव । तस्मात् यद्वस्तु
स्वतो हेयं तत्र स्वेच्छयाप्यवस्थानं दुःखकरमेव । नहि राजकिंकरस्य
पूयशोणितादिमज्जनं हेयं राज्ञस्तु न हेयमिति युक्तमभ्युपगन्तुम्
नहि खड्गेन क्रियमाणो वधः सेवकस्य बाधकः न तु राज्ञः इति वक्तुं
शक्यम् ।। अन्यथा तस्य वस्तुनः हेयत्वस्यैवासंभवात् इति ।। पूर्वपक्षमुपसंहरति - अतः
इति । कल्याणगुणाकरत्वाभ्युपगमे न तावती विप्रतिपत्तिरित्याशयेनाह - यद्यपिजगदेककारणमिति।
स्वतोऽपुरुषार्थत्वस्फोरणाययो रेतसि तिष्ठन्इत्युदाहृतम्
राद्धान्तमाह - एवं प्राप्ते प्रचक्ष्महे इति । जीवे जागराद्यवस्थाप्रयुक्तदोषाणामिव
परमात्मन्यपि तत्तदवस्थशरीरावंस्थितिप्रयुक्तदोषाणामाशंकितत्वात्
तन्निराकरणपरत्वाय स्थानतः इत्यस्य पृथिव्यात्मादिस्थानतः इत्यर्थः
उक्तः । अपि शब्दः स्वतः अपुरुषार्थासंबन्धं सूचयति । जीवानां तु
परतन्त्रचेतनत्वरूपस्वरूपयोचतायाः कर्मपरवशत्वरूपसहकारियोग्यतायाश्च
सत्वेन स्वतः स्थानतोपि वा नापुरुषार्थासंबन्धः ।। लक्षणशब्देन
लिंगशब्दो व्याख्यातः । लक्षणं = धर्मः । निरस्तनिखिलदोषत्वकल्यामगुणाकरत्वात्मकधर्मद्वयोपत
मित्यर्थः । नन्वपुरुषार्थरूपदोषप्रसक्तिशंकायां निर्दोषत्वमेव स्थापनीयं न तु
कल्याणगुणाकरत्वमपीति चेत्? उच्यते । नात्र कल्याणगुणाकरत्वस्थापने
व्यग्रता किं तु निर्दोषत्व श्रुतेरिव कल्याणगुणाकरत्वबोधक श्रुतीनामपि
दोष शंकानिरासोप योगित्वमभिप्रेत्य तदुक्तिः
नहि कल्याणगुणवतः दोषवत्वसंभवः तादृशगुणानां दोषप्रतिपक्षरूपत्वात्इतिस
समस्तकल्याणगुणात्मकः इति । आत्मशब्दः स्वभाववाची । समस्तकल्याणगुणः
स्वभावः यस्य सः । समस्तकल्याणगुणवानित्यर्थः। कल्याणगुणाकरत्वप्रतिपादनायास्योपादानादेवं
व्याख्यातम् । यद्वा = कल्याणशब्दः भावप्रधाननिर्देशः । समस्तकल्याणत्वं
गुणः स्वभावः यस्य दिव्यात्मस्वरूपस्य समस्तकल्याणगुणः आत्मा यस्येति
बहुव्रीह्यन्तरम् । अयं च बहुव्रीहिः औपचारिकः । शिलापुत्रकस्य शरीरमितिवत्
ततश्चोक्तमात्मस्वरूपस्य कल्याणगुणत्वं हेयप्रत्यनीकत्वमेव ।
तेन च निरस्तनिखिलदोषत्वमर्थसिद्धमिति बोध्यम् । निर्गुणवचनस्य हेयगुणाभावपरतयैव
योजना कार्येति सूचनाय समस्तहेयरहितमिति
उपबृंहणं प्रदर्शितं तन्त्रेण निरस्तनिखिलदोषत्वमपिदर्शितम् । पदं = प्राप्यम् ।।
<3.2.12>
उत्तरसूत्रार्थमाह - यथेति । परस्येव जीवस्यापि निरस्तनिखिलदोषत्वकल्याणगुणाकरत्व
रूपमुभयलिंगत्वं प्रजापतिवाक्ये श्रुतम् । अथापि देहसंयोगदशायां
तस्य तिरोधानेनापुरुषार्थसंबन्धः स्वीकृतः । तथैव परस्यापि देह
संबन्ध दशायां तस्यतिरोधानेनापुरुषार्थं संबन्धः आवश्यकः इत्युक्तशंकां
परिहरति - तन्नेति । प्रतिपर्यायमित्यनेन प्रत्येकमिति पदं विवृतम्
अनेनामृतत्ववचनस्य नित्यत्वपरतयार्थवर्णनशंकापि निरस्ता । प्रतिपर्यायं
नित्यत्वोक्तेः प्रयोजनाभावेन पौनरुक्यात् । निर्दोषत्वबोधने तु
सप्रयोजनता तत्तद्वस्तु निर्दिश्य तत्र तत्रान्तर्यामितया वर्तमानत्वे
ऽपि तत्तद्वस्तुगतदोषविशेषसंबन्धराहित्यबोधकत्वात् इति ध्येयम्
नन्वेवं सत्युभयलिंगत्वेन श्रुतस्य जीवस्य परं कथं दोष संबन्धः
इत्यत्राह - जीवस्य त्विति । अस्य परतन्त्रचेतनत्वेन कर्मवश्यत्वात्
भगवत्संकल्पतस्तिरोधानमिति अपुरुषार्थयोगः, परस्य तु "न तस्येशे कश्चनेति
परतन्त्रचेतनत्वनिषेधादकर्मवश्यत्वाच्च न तिरोधानादि प्रसक्तिः ।
अत एव जीवविषये उभयलिंगत्व तत्तिरोधान बोधकवचनद्वयं च मिथोऽविरुद्धम्
नहि परस्य उभयलिंगत्व तिरोधान वचनं श्रूयते । इदमुपलक्षणम् । जगद्रूपशरीरं
प्रति परस्य सर्वदा शरीरित्वेन न जीवस्येवावस्थाभेदमाश्रित्योभयलिंगत्वश्रुति
निर्वाहः कर्तुं शक्यः तथा सति श्रुतहानाश्रुतकल्पनाप्रसंगादिति
जगदाख्यशरीरस्वामित्वात् परस्य सुखदुःखरूपभोगापादनं न युक्तम् शरीर
स्वामित्वस्य तत्र कारणत्वाभावात् । घटपटशिलाकाष्ठादिष्वपि जीव
सद्भावः अस्माभिः अंगीक्रियते । न हि तेषां शरीरत्वं जीवं प्रति
नास्तीति वक्तुं शक्यते । अपसिद्धान्तप्रसंगात् । यथा प्रलयकाले
जीवानां अचेतन प्रकृतिसंबन्धवतां न सुख दुःखानुभवः । तथैव प्रकृ
तेः शरीररूपेण परिणामानन्तरमपि न तत्स्वामित्व प्रयुक्ततया तेषां
छेदनदाहनक्लेदनादिभिः सुखदुःखोप भोगो जायते । तरुगुल्मादीनां तु
वृद्धिद्वासादि दर्शनेन सुखदुःखानु भवस्यानुमेयत्वमिव नात्र दुर्घटम् 
तण्डुलादीनां चन्दनादिभिः अलंकृतत्वे वा वह्न्यादिना क्लेदनकरणेपि
वा तच्छरीरस्वामिना जीवेन न सुखदुःखाद्यनुभूयते । स्वर्गादवरोहतां
सूक्ष्मशरीरेन्द्रियप्राणसंयुक्तानामपि आकाशादिसंसर्गे न सुखदुःखानुभवः ।
। इत्यादि द्रष्टव्यम् ।। अत्र प्राधान्येन स्वीकृतां पूर्वपक्षयुक्तिमनूद्य
निरस्यति - नन्वित्यादिना।न ह्यचिद्वस्त्विति। स्वतो हेयत्वस्य कस्मिंचिदपि
वस्तुन्यभावेन नापुरुषार्थत्वं वस्तुस्वभावायत्तमित्यर्थः । अचिद्वस्त्वपीत्यपिशब्देन
ज्ञानैकाकारस्य चिद्वस्तुनः न स्वरूपतः अपुरुषार्थवत्वमिति किं
पुनर्न्यायः सूचितः
ननु किं चिद्वस्त्वनुकूलं, किं चिच्च प्रतिकूलं दृश्यते तत्कथमपुरुषार्थत्वस्य
वस्तुस्वभाव प्रयुक्तत्वाभावः इत्यत्राह - कर्मवश्यानांत्विति । अकर्मवश्यस्य
मुक्तस्य हि सर्वमपिभगवद्विभूतिभूतं वस्तु सर्वदाऽनुकूलमेव दृश्यते 
अतो नवस्तुस्वभाव प्रयुक्तमित्यभिप्रायेण तु शब्दः उक्तः । कर्मस्वभावानुगुण्येनेति
प्रतिकूलत्वानुकूलत्वे हेतुरुक्तः ।एकमेव वस्तु इत्यनेन प्रतिकूलत्वानुकूलत्वयोः
स्वाभाविकत्वाभावोदर्शितः । एकस्यैव वस्तुनः कर्मवशादनुकूलत्व प्रति
कूलत्वोभय संभावना प्रकार व्यक्यै कालभेदेन पुरुषभेदेन चेत्युक्तम्
च शब्देनावस्थाभेदो विवक्षितः । अयं भावः वस्तुनः अनुकूलत्व प्रतिकूलत्वे
न स्वाभाविके, परंतु औपाधिके एव, यथा प्रातरनुकूलमे वौष्ण्यं मध्याहे
प्रतिकूलं, मध्याह्ने चानुकूलमेवशैत्यं प्रातः प्रतिकूलम् । एवं
शुनकानामनुकूलमुच्छिष्टं मनुष्याणां प्रतिकूलम् । एवं क्षुधितस्यानुकूलमन्नम् 
मृष्टं मुक्तवतः प्रतिकूलम् । तथा एकस्मिन्ने व बालके तब पुत्रोऽयमित्युक्ते
सुखं शत्रु पुत्रः इत्युक्ते दुःखंच । अतः कालपुरुषावस्थाप्रतिपत्तृभेदेन
एकस्मिन्नेव वस्तुनि प्रतिकूलत्वानुकूलत्वयोस्सत्वेन न तयोः स्वाभाविकत्वां
अतः कर्मोपाधि वशाज्जीवानां सुखदुःखविभागो नानुपपन्न इति
वस्तुस्वभावायत्तत्वे बाधकमाह - वस्तुस्वरूपेति । ताद्रूप्ये=सुख
दुःखादिहेतुत्वे इत्यर्थः । एकस्यैव विरुद्धस्वभाववत्त्वस्यासंभवादिति
भावः । उक्तार्थे संमतिमाह - तथा चोक्तमिति । पापपुण्ये = पापपुण्यकार्ये
इत्यर्थः । ईर्ष्यागमाय । ईर्ष्यायै इत्यर्थः । वस्त्वात्मकम् एकरूपमित्यर्थः ।
अनेनैकस्यैव वस्तुनः पुरुषभेदेन सुखदुःखादिहेतुत्वमुक्तम् ।तदेव
प्रीतय इत्यादि। अनेनैकस्यैव वस्तुनः एक पुरुषंप्रत्येव कालभेदेन
सुखदुःखादि हेतुत्वमुक्तम् ।नच किंचित्सुखात्मकमिति। अनुभूयमान
कर्मकृतसुखात्मकत्वं नास्तीत्यर्थः ।भगवद्विभूतित्व प्रयुक्त स्वाभाविकानुकूलत्वस्य
निषेधासंभवात् । एवमुपपादनेन फलितं, कर्मवश्ये ईश्वरपरतन्त्रे जीवे
अपुरुषार्थ संबन्धं भगवति तदसंबन्धं चोपपादयति - अतो जीवस्येति। ब्रह्मणः
शरीरसंबन्ध प्रयुक्तकर्मवश्यत्व शंकानिराकृत्यै स्वधीनस्येति ब्रह्मविशेषणमुक्तम्अ
अयं भावः - सर्वस्वामिनः सर्वजगन्नियन्तुः ईश्वरस्य कर्मफलरूपसुखदुःखानुभवः
नशक्यशंकः
कर्मणः ईश्वराज्ञानुपालन तदुल्लं धनजनितगुणविशेषरूपत्वात् शासितुरीश्वरस्य
निग्रहानुग्रहसंकल्परूपत्वाद्वा ।ईश्वरस्येश्वरत्वभंगभिया न तत्समश्चाश्यधिकश्च
दृश्यते इति निषेधेन चाज्ञापकेश्वरान्तराभावात् । तच्छासनस्य तत्परिपालनोल्लंघन
जनितानुग्रहनिग्रहादेश्चाभावेन तस्यशास्त्रवश्यत्वकर्मसंबन्धाद्यभावात्,
स्वाभाविकानुकूलत्ववत्स्वेच्छाकृतशरीरसंबन्धसत्वेऽपि नापुरुषार्थगन्ध
प्रसक्तिः । प्रत्युत स्वशरीर भूतचेतना चेतनविचित्रनियमनेन लीलारसएव
महान् इति ।।अमेध्यवस्तुनि सदा संचदतोपि कृमिविशेषस्य न तत्संसर्गप्रयुक्तमलादि
संबन्धो दृष्टचरः ।
घृतसंसृष्टक्षीरान्नभोजनेपि जिह्वायां न घृतस्य लग्नता । हस्ते तु
वर्तते । तन्निवृत्यर्थं लेपकनिवारणवस्तु अपेक्षामः । न तथा जिह्वायाम्
तत्तद्वस्तुनः स्वभावः विचित्रः । नखादिषु सूच्या वेधनेपि न पीडा
शरीरे तु पीडा जायते । इत्येवं तत्र तत्र द्रष्टव्यम् । अपराधेन
कारागृहे वासस्य दोषावहत्वम् । तत्र द्रष्टुः गमनं न दोषावहम् । प्रत्येकं
तत्तद्वस्तुनः स्वभावो विलक्षणः । अतोऽन्यदीयस्वभावमवेक्ष्यान्यत्रारोपणं
न युक्तम् ।।
<3.2.13>
उत्तरसूत्रार्थमाह - अपि चेति । एवंशब्दं विवृणोति - एकस्मिन्नेवेत्यादि ।
उदाहरिण्यमाण श्रुतेस्स्पष्टार्थकत्वमभिप्रेत्य स्वशब्देनेत्युक्तम्
अत्र हि शरीरसबन्धेपि कर्म सबन्धाभावः सुखदुःखाद्युपभोगाभावपूर्वकं
अतिरोहित सर्वज्ञत्वादि गुणवत्तया द्योतमानत्वं च स्पष्टमभिधीयते
<3.2.14>
अनन्तरसूत्रमवतारयति - अथ स्यादिति । परमात्मनः शास्त्रवश्यत्वाभावेनाकर्मवश्यत्वात्
देह संबन्धसत्वेपि नापुरुषार्थसंबन्ध इत्येतावतोक्तं न संगच्छते,
तस्यापि शास्त्रवश्यत्वेन कर्मवश्यत्वात् । शास्त्रवश्यत्वं हि
विधिनिषेधविषयत्वम् । "ब्राह्मणो यजेत" बाह्मणो न सुरां पिपेदित्यादौ
ब्राह्मणादिपदस्य ब्राह्मणादिशरीरकजीव शरीरकपरमात्मपरत्वेन तस्यापि
विधिनिषेधविषयत्वावश्यकत्वात् । अत एव हि अनेन रूपेणेत्यादौ परस्य
नामरूपव्याकरणं ब्रह्मशरीरभूतजीवानुप्रवेशपूर्वकमित्युच्यते
तस्मात् परस्यैव मनुष्यादिरूपत्व मनुष्यादि नामभाक्त्व सत्वेन
ब्राह्मण शब्दस्यैव विशिष्ट ब्रह्मपरत्वात् यजेत, न पिबेदित्यादि
विधिनिषेधवश्यत्वं सिद्धमिति कर्मवश्यत्वादिप्रसंगः
तेन च जीववदपुरुषार्थंसंबन्धोपि प्रसज्यत एवेति भावः । रूपेण = आकारेण
शरीरित्वाद्याकारेणेत्यर्थः । समाधानसूत्रार्थमाह - देवादीति । तदिति व्याख्येयम्
रूपरहिततुल्यमेवेत्यनेन अरूपवदेवेति विवृतम् । तुल्यत्वार्थकवतुत्प्रत्ययेन
लब्धमर्थं तात्पर्यतो व्यनक्ति - जीववदिति । परमात्मनः जीववत् रूपादिभाक्त्वेपि
रूपवत्ता प्रयुक्तविधिनिषेधविषयत्व तत्कृत कर्मवश्यत्व तत्प्रयुक्त
सुखदुःखादि भाक्त्वंतु नास्तीत्यभि प्रायेण रूपरहिततुल्यत्व मुक्त
मित्यर्थः । निर्वहितेति वक्ष्यमाणश्रुतिस्थपदपर्यालोचनया निर्वाहकत्वेनेत्युक्तं
अथ परस्य रूपवत्वेऽपि तत्प्रयुक्तकार्यास्पर्शे प्रधानत्वादित्यनेन
विवक्षितं श्रुतिवाक्यमुदाहरति - आकाशो हवै इति । नामरूपकार्यास्पर्शेनेत्यनेन
ते यदन्तरा इति विवृतम् । ननु कणभक्षादिपक्षे ईश्वरस्य धर्माधर्मयोः
प्रेरकत्वेन शरीरान्तरावस्थानेऽपि न शरीरित्वं भवतांतु शरीरित्वेन
सर्वानुप्रेवशाभ्युपगमात् तेन भगवति तत्तद्बुद्धि शब्द पर्यवसनस्य
स्वीकाराच्च कर्मवश्यत्वं तत्प्रयुक्तसुखदुःखाद्यपुरुषार्थवत्वं
च कुतो न संभवतीत्या शंकते - ननु तच्छरीरकत्वेनेति। उक्ताशंकां निराकरोति - इत्थमिति।
अयं भावः शरीरितया सर्वानुप्रवेशोहि नियमानार्थः न तु सुखदुःखादिकार्य
विशेषार्थः
ते यदन्तरा इत्युक्तेः । अतश्शरीरित्वेपि नामरूपकार्यभूत सुखदुःखाद्यस्पर्शः
योयुज्यत एवेति । अथ पूर्वपक्ष्यभिमतं भगवतोपि विधिनिषेधगोचरत्वमपाकरोति - विधिनिषेधशास्त्राण्यपीति।
शुक्ल शब्दस्य गुणिपर्यन्ताभिधायित्वेपि नीलस्य शुक्लइत्यादावर्थानुपपत्त्या
धर्ममात्रपरत्ववत् ब्राह्मणो यजेत इत्यादौ ब्राह्मणादिशब्दस्यापि
अर्थानुपपत्त्यैव जीवमात्रपर्यन्तत्वमेवेष्यते । अत एवहि यस्य पृथिवीशरीरमित्यादौ
पृथिव्यादिशब्दानां परमात्मपर्यन्तत्वं नेष्यते । अस्तु वा ब्रह्मपर्यन्तत्वं
अथापि विधिनिषेधविषयत्वस्यान्वयानुपपत्त्या जीवमात्रे एवान्वयः
स्वीक्रियते
ततश्च ब्रह्मणोपि सद्वारकं कर्मवश्यत्वमिष्टमेव ब्रह्मणि कर्मवश्यत्वान्वयानुपपत्तिश्च
"ते यदन्तरे"ति कर्मवश्यत्व निबन्धन नामरूपकार्यास्पर्श बोधनात् 
यथा च बालत्व युत्रत्वादीनां शरीरेऽन्वयः । यथा च स्थूलत्व सूक्ष्मत्वादेः
चेतना चेतनयोरेव, न तु ब्रह्मणि । यथा च परमत्वस्य सौन्दर्ये ।
अतो रूप संबन्धरहिततुल्यत्वम् । अपि च विध्यादिगोचरत्वं हि ब्रह्मणः
आपाद्यते । तत्र कोसौ विधिः । अज्ञातज्ञापनं चेत् न तर्हिभगवतस्तत्संभवति 
तस्य सर्वज्ञत्वेन तदज्ञातार्थस्यैवासंभवात् । अप्रवृत्तप्रवर्तनमिति
चेत् किं सर्वशासितुरीश्वरस्यापि शासिता कश्चिदस्तीतिमन्यसे इतरप्रशासनविषयत्वे
हि ईश्वरत्वमेव भज्येत
नह्येतदुभयातिरेको विधिः कश्चित् प्रामाणिकपदवीमधिरोहति ।तस्मात्
न सर्वथा कर्मवश्यत्वं भगवत्यापादयितुं शक्यमिति । परम प्रकृतार्थमुप
संहरति - ततश्चेति ।
अत्रायमभिप्रायः जीवस्मेव तत्तत्स्यानसंबन्धापरस्यापि दोषवत्वशंका 
सुहृदः गृहे स्थितस्यान्यस्येव परस्य जीवशरीरे विद्यमानत्वेपि
न दोषभाक्त्वं इतिवत् न्याय्यम् । शरीरस्वामित्वस्य जीवस्येव परस्य
स्वीकारात्तत्प्रयुक्तदोषभाक्त्वस्य कथं परिहारः । कर्म संबन्ध
एव तत्र कारणं परस्य कर्माभावात् नानुपपत्तिः इत्यपि न संपक् ।कर्मणः
दुःखादि हेतुत्वाभावात् न हि प्रलयदशायां जीवानां न कर्मसन्धः इति
वक्तुं शक्यम् । तथाच कर्मसत्वेपि न दुःखाद्यनुभवः । अत शरीर संबन्ध
एव हेतुरिति वक्तव्यम् । परमात्मनः शरीरसंबन्धः अवर्जनीयः चिदचिदात्मकप्रपंचस्यब्रह्मशरीरत्ववादिनाम्
कर्मकृतशरीरसंबन्ध एव भोगहेतुः नतु स्वेच्छा कृतः शरीररसंबन्धः
इति न नियन्तुं शक्यम् ।राज्ञापि स्वेच्छाकृतपूयशोणितादि मज्जनस्यापुरुषार्थहेतुत्व
दर्शनात् । नहि स्वेच्छया स्वशिरासि निक्षिप्यमाणो असिः स्वशिरंः
न हन्तीनि वचनं सांप्रतम् । अतः परमात्मनोपि दोषवत्वं नापह्नोतुं
शक्यम् ।।
उपनिषदि "अपहतपाप्मा इत्यादिनोभयलिंगत्वस्य कथनात् न निर्दोषता
इति चेत् जीवस्यापि तत्कथनात् निर्दोषतैव स्यात् । जीवस्य बन्धमोक्षरूपावस्थाभेदेनापहतपाप्मत्वतदभावयोः
निर्वचनस्येवपरमात्मन अवस्थाभेदनापि निर्वाहस्या संभवाच्च । सर्वदैव
परस्य चिदचिच्छरीरकत्वेन ततो विनिर्मोक्षासंभवात् ।
अत्रायं समाधिः - जीवपरयोः शरीरवत्व अपहृतपाप्मत्वादीनां साधारण्येपि
परस्य सर्वं शरीरं इति बोधक श्रुतौ यस्य पृथिवी शरीरम् । इत्यादौ,
अमृतत्ववचनमधिकं प्रतिपर्यायं दृश्यते । न तथा जीवस्यामृतत्ववचनं
कुत्रापि दृश्यते । अतो ज्ञायते परस्य सर्वत्रस्थितत्वेपि तत्प्रयुक्तदोषाणां
प्रसक्तिर्नास्तीति । ननु विप्रतिषिद्धमिदमभिधीयते हेयवस्तु संबन्धसत्वेपि
न दोषवत्वमिति इति चेत् अयमेव परमात्मस्वरूपस्य विशेषः । एकैकस्यापि
वस्तुनः स्वभावविशेषो विलक्षणः । न तु सर्वमपि वस्तु एकस्वभावम् 
भिन्नस्वभावाहि पदार्था दृश्यन्ते
भगवच्छरीरत्वे पदार्थत्वे च समानेपि चेतनस्वभावः नाचेतने । न वाऽचेतनस्वभावः
चेतने । चेतनत्वाचेतनत्वरूपवैलक्षण्यादिति चेत्? न प्रकृतिजन्येषु
भूतेषु अचेतनेषु पृथिव्यादिषु परस्परस्वभाववैलक्षण्यदर्शनात् ।
तत्रापि पृथिवीत्वजलत्वादिना भेदकाकारो विद्यते इति चेत्? पृथिवीजन्येष्वेव
पदार्थेषु परस्परवैलक्षण्यस्यापनोदनाभावात् । सर्वत्र तज्जन्येषु
पृथिवीत्वस्याविशिष्टत्वात् । मृत्पिण्डजन्येष्वेव घटशरावादिकार्येषु
परस्पर स्वभाववैलक्षण्यं दृश्यते । सुवर्णपिण्डजन्येषु स्वस्तिकादि
कार्येष्वपि कार्यभेदो दृश्यते । अतस्तत्तत्पदार्थगतस्वभावः विलक्षण
इति एकत्रविद्यमानमंशमादायान्यत्रारोपणं न युक्तिमत्
पांचभौतिकेष्वेव अस्मच्छरीरेषु विद्यमानानामवयवानां परस्परकार्यवैलक्षण्यं
प्रमाणसिद्धं नापह्नवार्हम् । एकेनावयवेन क्रियमाणं कार्यं नान्योऽवयवः
कर्तुं प्रभवति? तत्तदवयवजन्यसुखादिकार्यं हि विलक्षणम् । घृतयुक्तक्षीरान्नादिकस्य
हस्तेलग्नत्वे हस्तो दुष्टो भवति । अपनोदनाय वस्त्वन्तरापेक्षा विद्यते
न तथा जिह्वा अपेक्षते । अतः तत्तत्स्थानसंबन्ध प्रयुक्तदोषाणां
जीवस्येव परमात्मनि नापादनं शक्यम् ।।
किं च हेयवस्तुसंबन्धाद्धि ब्रह्मणि दोषः आपाद्यते सच न युक्त वस्तूनां
हेयत्वाभावात् । सर्वं हि वस्तुजातं ब्रह्मविभूतिभूत मत्यन्तानुकूलं
अतिभोग्यं च । अतः पूयशोणिनादीनामपि अतिभोग्यत्वादनुकूलत्वाच्च
न हेयत्वापादकः तत्संबन्धः । कालभेदेनपुरुषभेदेन वस्तुभेदेन चानुकूलत्व
प्रतिकूलत्व प्रतिभासः । अयमेवार्थः । "नरकस्वर्गसंज्ञेवै इत्यादिना
प्रतिपादितः ।।
अत्र कश्चिदाह - यदि सर्वस्यापि अनुकूलत्वं ततोभोग्यत्वं तर्हि कुतो
कलञ्जभक्षणसुरापानादिनिषेधः क्रियतेतस्यापि भगवद्विभूतित्वेनानुकूलत्वात् 
अमेध्यभक्षणमपि भोग्यं स्यात् । वामदेव्युपासनवत् परतरूणीपरिग्रहोपि
न दोषाय भवेत् । सर्वस्यापि भगवद्विभूत्यनुभवरूपत्वात् अतः शास्त्रव्यवस्थैव
दूरोत्सारिता भवेदिति ।
अयं प्रष्टव्यः - त्वयीव अन्यस्मिन्नपि भगवच्छरीरत्वाविशेषात् त्वया
तस्मै त्वदीयधनादिकं सर्वं किमर्थं न प्रदीयते । त्वत्पुत्रस्यालंकारादिकरणमिव
शत्रुपुत्रस्य न किमर्थं अलंकारः क्रियते । त्वदीयस्यापहारे क्रियमाणे
किमर्थं कुप्यसि । सर्पदर्शनेन किमर्थं उद्वेगं प्राप्नोषि । एवमादिपश्नानां
समाधानं पर्यालोचनीयमेव ।। कथमिदं? सर्वं इदं मदीयवस्तु । किमर्थमन्यस्मै
देयमिति चेत् नहि वस्तुनि अहंकारमकारवान् भवान् ।तथाच कर्मसंबन्धाधीनैतादृश
बुद्धियुक्तस्य अनुकूलत्व प्रतिकूलत्व भोग्यत्वादि न प्रति भायात् 
यदा कर्मसंबन्धात् विमोचनं तदा एतादृश बुध्यजननात् सर्वस्यापि
भोग्यत्वं सुप्रतिष्ठितं भायात्
परमात्मनि निरतिशय भक्तिमतामत्रैव प्रातिकूल्यानु कूल्यविचारमन्त्ररा
सर्वत्र समदर्शित्वं दृष्टम् । यथा जडभरतादेः । सोपि भगवति निमग्नः
इदं भक्ष्यं इदं न इति परामर्शं विना सर्वमपि अत्ति स्म । अति भक्तिमतः
प्रह्लादस्य भगवति न्यस्तमनस्कस्य सर्पगजादिभि पीडाजनकैरपि न पीडानुभवःत
तपस्यतां महर्षीणामपि एवमनुभवः दृश्यते । किं बहुना तपस्विनामाश्रमे
वसतां अहिनकुलवत् स्थितानामपि जन्तूनां परस्परं वैरं विना स्थितिः
अनुभूयते ।
"शुण्डालेन सलीलमेष कलभो वक्त्रान्मृणालोज्ज्वलं जृम्भारं भविकस्वरात्
मृगपतेः दंष्ट्रांकुरात् कर्षति ।
एषा वत्सतरी च मातरि तृणान्यत्तुं गतायां क्वचित् द्वीपिन्या वरकन्दर
स्थितिजुषः स्तन्यं पयश्चूषति"।। इति ।।
<3.2.15>
उत्तरसूत्रमवतारयति - ननु चेति । सत्यं ज्ञानमित्यादिना ब्रह्मस्वरूपस्य
ज्ञानरूपत्वोक्त्या ज्ञानादिगुणनिषेधः आर्थः ज्ञानरूपस्य ज्ञानाद्याश्रयत्वासंभवात्
नेति नेतीत्यादिना ज्ञानादिगुणवत्त्वनिषेधः कण्ठोक्तश्चेति भावः -
निरस्तनिखिलदोषत्वमपि निर्विशेषप्रकाशैकस्वरूपत्वबाधकमिति निरस्तनिखिलदोषत्वरूपोभयलिङ्गत्वं
कथमित्युक्तम् । सूत्रार्थमाह - यथेति । पराभिमतनिर्विशेषैकस्वरूपत्वस्यानभिमतत्वात्
सूत्रे निर्विशेषप्रकाशवदित्यनुक्त्वा प्रकाशवदिति निर्देशाच्च
प्रकाशस्वरूपत्वमिति भाषितम् । प्रकाशस्वरूपत्वं = ज्ञानस्वरूपत्वमित्यर्थः ।
ब्रह्मणः भवदभिमतज्ञानस्वरूपत्वे किं प्रमाणमित्युक्ते हि सत्यं
ज्ञानमिति वाक्यमेवादरणीयम् । प्रमाणस्य सत्वेपि ज्ञानस्वरूपत्वं
नांगीक्रियते इति चेत् तद्बोधकवाक्यवैयर्थ्यं स्यादिति वक्तव्यम्
तर्हि अनयैव रीत्या सर्वज्ञत्वादिबोधकप्रमाणबलात् कल्याणगुणाकरत्वमप्येष्टव्यमेव
प्रमाणसत्वेपि गुणानभ्युपगमे वाक्यवैयर्थ्यं दुष्परिहरमिति समानम्
वस्तुतः ज्ञानरूपस्य ब्रह्मणः सर्वज्ञत्वाद्ययोगोऽपि न संभवति
तादृशव्याप्तेरभावात् । अन्यथा ज्ञानस्य कंचित्प्रति गुणभूतत्वदर्शनेन
ब्रह्मणोपि ज्ञानरूपत्वेन गुणभूतत्वप्रसंगात् । यदि तु श्रुतिबलात् प्रधानत्व
मिष्टं तर्हि सर्वज्ञत्वादीनामपि श्रुतिप्रतिपन्नत्वात् तदभ्युपगम एव वरः ।
दर्शितं च ज्ञानस्यैव ज्ञानाश्रयत्वमधस्तादिति भावः ।।
<3.2.16>
अनन्तरसूत्रार्थमाह - किंचेति । अयं चशब्दार्थः । सूत्रस्थमात्रशब्दलब्धमर्थमाह - नान्यदिति।गुणान्तरनिषेधवाचकशब्दाभावादिति
भावः । गुणनिषेधः आर्थः सिध्येदिति शंकापरिहाराय - वाक्यान्तरावगतमित्युक्तम्
नहि गुणवत्वस्यवाक्यान्तरेण प्रतिपत्तौ आर्थनिषेधः अत्र कल्पयितुं
शक्यः इति भावः । ननु साक्षाद्गुणनिषेधस्य किं समाधानमित्यत्राह - नेतिनेतीति ।।
<3.2.17>
गुणानां वाक्यान्तरावगतत्वमुत्तरसूत्रेण प्रदर्श्यते इत्यभिप्रयन्
तदर्थमाह - दर्शयति चेति । मंगलानन्तरारम्भप्रश्नकार्त्स्न्येष्वथोऽथ
इति प्रमाणबलादत्र अथोशब्दः कार्त्स्न्यपर इत्याशयेन वेदान्तगणः
इत्युक्तम् । गुणनिषेधपरवचनस्योपपत्तिसूचनाय निष्कलमित्याद्युपात्तम्
अयं भावः - अत्र हि गुणविशेषनिषेधः कृतः तेन सामान्यनिषेधः गुणविशेषनिषेधपर्यवसायी
भवति । एवं गुणविशेषविधानं च कृतम् । तेन च सामान्यनिषेधः विहित
व्यतिरिक्तविषय एव न्याय्यः इति भावः । अत्र वक्तव्यं सर्वं जिज्ञासाधिकरणभाष्यव्याख्याने
सुस्पष्टमुक्तमित्यत्रोपरम्यते ।
अपि स्मर्यत इति सूत्रखण्डं व्याचष्टे - स्मर्यते चेति । अनेनोपबृंहणबलादपि
उदाहुतश्रतीनां गुणवत्त्वे एव तात्पर्यमंगीकर्तव्यमिति सूचितम् ।
सर्वज्ञ इत्यादि । सर्वकृदिति पाठः । अनादिमान् इति पदच्छेदे न बहुव्रीहिः
अन्यथा तु आदिमान् नेत्यर्थः । प्राप्तेः परः = उपायः इत्यर्थः । प्राप्य इति
वाऽर्थः । उक्तार्थस्य परमसाध्येनान्वयमाह - अतस्सर्वत्रेति ।।
<3.2.18>
अनन्तरसूत्रार्थमाह - यत इत्यादि । अनेन अत एवेति पदं विवृतम् । जलाधारेष्विति
लक्ष्यमाणपर्यालोचनया जलदर्पणादि प्रतिबिम्बितेत्युक्तम् । आदिशब्देन
चन्द्रग्रहणम् । तत्रतत्रावस्थितोऽपि इत्यनेन स्मृतौ अनेकस्थः इति । निर्दोष
इत्यनेन एक इति च विवृतम् । एकः = एकस्वभावः । निर्दोष इति यावत् ।।
<3.2.19>
उत्तरसूत्रस्थतुशब्दस्वारस्यात् शब्दस्वारस्याच्च शंकापरत्वमित्याशयेनाह - अत्र
चोदयतीति । अम्बुवदिति प्रथमान्तात् वति प्रत्यये अर्थवाध इत्यभिप्रेत्य
सप्तम्यन्ताद्वतिरित्युक्तम् । अम्बुनीवेत्यर्थः । दृष्टान्तप्रसिध्यतिशयात्
दर्पणादिष्वित्युक्तम् । अम्बुनि सूर्यादीनामिव पृथिव्यादिषु परमात्मनः
अग्रहणमेवोपपादयति - अम्ब्वादिषु हीति । किं ततः इत्यत्राह - अत इति
न दृष्टान्ततुल्यत्वमिति । अयं भावः - यदि परमात्मनः पृथिव्यादिस्थानेषु
परमार्थतः स्थितिरिष्यते तर्हि न दृष्टान्ततुल्यत्वं, यदि च स्थितेः
अपरमार्थत्वं तर्ह्यपसिद्धान्तः इति ।।
<3.2.20>
सूत्रस्थवृद्धिह्रासपदं दोषसामान्योपलक्षणमित्याशयेन वृद्धिह्रासादिदोषभाक्त्वमात्रमित्युक्तम्उ
उभयसामञ्जस्यादिति शब्दस्वारस्येनास्य सूत्रस्य सिद्धान्तपरत्वमित्यभिप्रेत्य
सूर्यादिदृष्टान्तेन निवर्त्यत इत्युक्तम् । पृथिव्यादिगत
दोषभाक्त्वनिवर्तनमात्रे प्रतिपाद्ये समञ्जसं भवतीति । अयमाशयः - परस्य
पृथिव्यादिषु सर्वत्र स्थितेः परमार्थत्वे जलसूर्यादि दृष्टान्तः
अनुपपन्नः । तस्याः अपरमार्थत्वे आकाशदृष्टान्तः अनुपपन्नः । अतः
उभयदृष्टान्तसामञ्जस्याय दृष्टान्तद्वयानुयाप्याकारभूत वृद्धिहासादि
दोषाभाव एव प्रतिपाद्यते इत्यभ्युपेत्यमिति
नन्वत्रांशुमत इवाकाशस्य न दृष्टान्तयोपादानं, यथैकमाकाशं घटादिषु
पृथग्भवेत् तथाऽत्मा अनेकस्यः इति परस्यानेकस्थत्वे एव दृष्टान्ततयोपादानात् 
अतः नाकाशदृष्टान्त सामञ्जस्यायापि दोषभाक्त्वनिवृत्तितात्पर्यकत्वकथनं
युक्तमित्यत्राह उदाहृतस्मृति वचनस्यस्वयमर्थमाह - घटकरकादिष्विति।
अयं भावः - यथा घटादिषु पृथक् भवनाश्रयमाकाशंमेकं, यथा च जलाधारेषु
वर्तमानः अंशुमान् एकः, तथाऽनेकस्थोपि आत्मा एक एवेत्येव स्मृतिवचनस्यार्थः 
न हि आत्मनः अनेकस्थत्वमात्रे दृष्टान्तत्वकथनं सप्रयोजनमिति ।नन्वस्तूभयदृष्टान्तसामञ्जस्य
संपादनं, अथापि जलचन्द्रस्य वस्तुतः स्थित्यभावात् न दोषवत्वं परमात्मनश्च
सर्वत्र वस्तुतः स्थित्यभ्युपगमात् कथं नदोषवत्वमित्यत्र कः समाधिरुक्तःइत्यत्र
पूर्वोक्तमेवार्थं शिष्यबुद्धिवैशद्याय भङ्यन्तरेण विवृणोति - एतदुक्तंभवतीति
इदमत्राकूतं दोषसंस्पर्शे देशसन्निकर्षः कालसन्निकर्षः स्वभावसन्निकर्षश्चेत्येतत्रितयसमुदायः
हेतुः । एतत्समुदायाभावश्चदोषासंस्पर्शे हेतुः । आकाशदृष्टान्ते
देशसन्निकर्षसत्वेपि स्वभावसन्निकर्षाभावात् न हेतुसत्वम् । जलचन्द्र
दृष्टान्ते देशसन्निकर्षाभावात् न हेतुसत्वं एवं च परमात्मनि देशसन्निकर्षसत्वेपि
स्वभावसन्निर्षाभावात् हेत्वभावेनन दोषसद्भावः इति । एवमित्यस्य
मध्यमणिन्यायेनोभयत्रान्वयमभिप्रेत्य दृश्यते चैवमित्युक्तम् ।
उपसंहरति - अत इति । दोषाभावहेतुभूत स्वभावविप्रकर्षभावाच्च - स्वभावतो
निरस्तेत्याद्युक्तम् ।।
<3.2.21>
उत्तरसूत्रं चोद्यमुखेनोत्थापयति - अथ स्यादिति । अथोत्तरत्र सूत्रार्थं
वर्णयिष्यत् उक्तशंकानिरसनद्वारेण हिशब्दाभिप्रेतं तदुपयोग्यर्थं
शिक्षयति - नैतदुपपद्यते इति । इति प्रतिषिध्यते इति यत् नैतदुपपद्यते
इत्यन्वयः । अथ भेदस्याप्रत्यक्षसिद्धत्वेन तमनूद्य शास्त्रेण निषिध्यते
इति शंकां परिहरन् भ्रान्तिजल्पितायमानत्वमेव व्यतिरेकतः विवृणोति - नहीति ।
प्रमाणान्तराप्रज्ञातमित्यनेनानुवादासंभवे हेतुरुक्तः । उक्तेषुकेषांचिदर्थानां
प्रमाणान्तरज्ञातत्व मस्त्येव, अथापि तेषां ब्रह्मप्रकारत्वमप्रज्ञातमित्याशयेन
विशेषणतया प्रमाणान्तराप्रज्ञातमित्युक्तम् ।
अयमर्थः यद्यपीतिभाष्येण स्वयमेव विवरिष्यति ।उन्मत्तस्याप्येवं
जल्पनं कदाचित् संभवेदपि । अनुन्मतस्यतु न कदाचिदपीत्याशयेन न ह्यनुन्मत्तः
प्रतिषेधतीतित्युक्तम् । एवं हिशब्दसूचितमर्थं प्रदर्श्य सूत्राक्षरार्थमाह - यस्मादेवमित्यादिना।
इयत्ता इत्यनेन सूत्रस्थेयत्तापदार्थो दर्शितः । उक्तरूप्रतिषेधस्यावश्यांगीकार्यत्व
सूचनाय कर्मणि प्रयोगः । इति शब्दोहि प्रकृतपरामर्शी, अत्रच रूपाकारावेव
पूर्व प्रस्तुतौ तत्कथमितिशब्देनेयत्तापरामर्श इति तन्निषेधः इत्यत्राह - उक्तप्रकारमात्रेति।
अयं भावः - रूपाकारयोः प्रकृतत्वेपि तद्विशिष्टं ब्रह्मेत्युक्ते
कस्यचिन्मन्दधियः उक्त प्रकारमात्रविशिष्टमेव ब्रह्मेति संशयोदयात्
वस्तुतस्ततोप्यधिकारविशिष्टत्वेन तन्निवृत्तेरावश्यकत्वात् तात्पर्यतः
उक्त प्रकारमात्रविशिष्टत्वस्येयत्तापि प्रकृतैवेति इतिशब्देन तत्परामर्शेन
तन्निषेधो युक्त इति ।
ननु इयत्ताया इव रूपाकारयोरपि प्रकृतत्वात् तयोरेवेतिशब्देन परामर्शः
कुतो न संभवतीत्यत्र अनुवादासंभवेन निणेधानुपपत्तेरुक्तत्वेपि हेत्वन्तरपरं
सूत्रखण्डमाह - यतश्चेति । तत इत्यस्य विवरणं निषेधानन्तरमिति ।भूयः - भूयिष्ठम् 
पुनरित्यर्थो वा । निषेधानन्तरं पुनरपि भूयोगुणजातं कुत्रोच्यत
इत्यत्र स्वयं वाक्यमुदाहरति - व्रबीति हीति । ननूदाहृतवाक्ये निषेध
एव श्रूयते नतु गुणविधानं, एवं अथ नामधेयमित्यादिना स्वरूपस्यैव
सत्यत्वमात्रं चोच्यते नतु सविशेषत्वमित्यत्रोदाह्रतश्रुतेरर्थमाह - अयमर्थः इति ।
अयं भावः - एतस्मात् अन्यत् परं = उत्कृष्टं न ह्यस्तीत्युक्त्या एतच्छब्दो
ब्रह्म परामर्शीति वक्तव्यं
यथा च तस्य ब्रह्मपरामर्शित्वं तथा "इति न" इत्यस्यार्थो वर्णनीयः ।
तथा च नेति नेति इत्यत्र इति न इति यत् गुणविशिष्टं ब्रह्म प्रतिपादितं
तस्मादेतस्मात्ब्रह्मणः अन्यत् उत्कृष्टं नास्तीत्यर्थः पर्यवसितः
नहि निर्विशेषब्रह्मणः इतिशब्देन परामर्शः युक्तः । तस्योत्कृष्टत्वा
भावात् । स्वरूपतः गुणतश्च हि कस्यचिदुत्कृष्टत्वम् । नहि निर्विशेषस्य
स्वरूपतः गुणतश्चोत्कर्षः संभवति । उपरि विशेषबोधनादपि तत्परामर्शासंभवादिति
स्वरूपतो गुणतश्चोत्कृष्टं नास्तीत्यनेन अचेतनजीवव्यावृत्तिरुक्ता ।
सत्यस्य सत्यमिति ब्रह्मणो नामधेयनिर्वचने प्राणा वै सत्यं तेषामेष
सत्यमित्यस्मिन् सत्यभूत प्राणशब्दवाच्याचेतनव्यावृत्तिलाभेपि
जीवव्यावृत्तिः कथमित्यत्राह - प्राणशब्देनेति ।
प्राणसहचरितजीवव्यावृत्तिबोधनेऽर्थादचेतनव्यावृत्तिरपि सिध्यतीति
भावः । जीवस्य सत्यत्वप्रकारमुपपादयति । वियदादिवदिति । ततोपि
परस्य सत्यत्वमाह - तेभ्योऽप्येषः इति । तथाचाचेतनस्य स्वरूपान्यथाभावः
जीवस्य स्वभावान्यथा भावश्चेति तद्विलक्षणस्य ब्रह्मणः निरूपाधिकसत्यत्वमिति
अचेतनजीवापेक्षयापि उत्कृष्टत्वमिति भावः । यथा च ब्रह्मापृथक्सिद्धाचेतनान्यथाभावरूप
स्वभावन्यथा भावपरिहारेण ब्रह्मणः सत्यत्वं तथोपपादितमधस्तात् ।
स्वभावान्यथाभावो हि ज्ञानसंकोचविकासरूपान्यथाभावः । स च न परस्य
ब्रह्मणः । एतदभिप्रेत्यैव ज्ञानसंकोचविकासौकर्मानुगुण्येन जीवस्य विद्येते
इत्युक्तमिति । निगमयति - अतश्चैवमिति । उक्तार्थस्य परमप्रकृतार्थेनान्वयमाह -
अतः उभयलिंगमेवेति ।।
<3.2.22>
सूत्रसंगतिप्रदर्शनपूर्वकमुत्तरसूत्रकृत्यमाह - ब्रह्मणः इत्यादिना ।
प्रायशो मूर्तामूर्तादिरूपमप्रज्ञातं केषांचित् ज्ञातत्वे ब्रह्मणः
प्रमाणान्तराविषयत्वेन तत्संबन्धित्वमप्रज्ञातमित्यर्थः। अव्यक्तशब्दस्य
प्राधानवाचित्वव्युदासाय प्रमाणान्तरेण न व्यज्यते इत्युक्तम् ।
आह इत्यस्य शास्त्रमिति कर्तृवाचकपदमध्याह्रतम् । हिशब्द सूचितां
प्रसिद्धिं तद्वाक्यप्रदर्शनेन द्रढयति - न सन्निति । दृशे इति चतुर्थ्यन्तम्
सन्तिष्ठतीत्यन्वयः । न तिष्ठति इत्यनेन ब्रह्मणः दर्शनाविषयत्वे
वस्तुस्वभावः उक्तः । न चक्षुषेत्यनेन करणासामर्थ्यमुक्तमिति भिदा
ननु मनसा तु विशुद्धेनेति विशुद्धमनोग्राह्यत्वोक्तेः कथं प्रमाणान्तराविषयत्वम् 
उच्यते विशुद्धमनोग्राह्यत्वं हि योगजन्यत्वं तस्यच भावनाप्रकर्षपर्यन्तजन्मनः
पूर्वानुभूतविषयस्मृति मात्रत्वात् न प्रामाण्यं पूर्वानुभावश्च
शब्देनैवेति न प्रमाणान्तरगोचरत्वमिति ।।
<3.2.23>
पूर्वसूत्रे प्रमाणान्तरागोचरत्वं कण्ठतः एवोक्तम् । उत्तरसूत्रे निदिध्यासक
मात्रगम्यत्वोक्त्या प्रमाणान्तरावेद्यत्वमेव दृढीकृतमित्याशयेनाह - हेत्वन्तरमिति
सूत्रार्थमाह - अपि चेति । अनेन सूत्रस्थापिशब्दो विवृतः । संराधने
इति व्याख्येयम् । संयगिति समित्युसर्गार्थः । राधृ धातोः पूजनार्थकत्वात्
प्रीणन इत्युक्तम् । प्रीणनस्य संयक्त्वं किंरूपमित्यत्रोक्तम्
भक्तिरूपापन्ने निदिध्यासन इति । सर्वं वाक्यं सावधारणमिति न्यायस्य
बाधकाभावमभिप्रेत्य एवेत्युक्तम् । श्रुतिं पश्यन्ति मुनयः इत्यनुसारेण
प्रत्यक्षशब्दः श्रुतिपरतया व्याख्यातः ।
स्मृतेः श्रुत्यनुमानत्वात् श्रुतिसहपठितानुमानशब्दः स्मृतिपरतया
व्याख्यातः । श्रुतौ निदिध्यासनातिरिक्तस्य साक्षात्काराहेतुत्वमार्थिकम् 
स्मृतौ तु कण्ठोक्तम् । विशुद्धसत्वः = विशुद्धमनाः । ननूदाहृतवाक्यात्
निदिध्यासनापरपर्याय भक्तेस्साक्षात्कारहेतुत्वावगमेऽपि संराधनस्य
तथात्वं कथमित्यत्राह - भक्तिरूपापन्नमेवेति ।पूर्वमेवोक्तमिति ।
अथैतत्सूत्रद्वयस्य प्रकृतैतावत्त्वमिति सूत्रोपसर्जनत्वमभिप्रयन्नुपसंहरति - अतो
निदिध्यासनायेति ।।
<3.2.24>
अथानन्तरसूत्रस्य साध्यनिर्देशपुरस्सरमर्थमाह - इतश्चेति । प्रकाशादिवदिति
व्याख्येयं पदम् । ज्ञानानन्दादिस्वरूपवदिति तद्व्याख्यानम् । सूत्रस्थादि
शब्दस्यानन्दादिपरत्वमित्यमनेन दर्शितं
च । ज्ञानानन्दादिस्वरूपवत् = ज्ञानत्वानन्दत्वादिवदित्यर्थः । अहं
मनुरभवमित्यादि । मन्वादिशरीरकः अस्मच्छरीरकश्चैकः इत्यर्थः । अनेन
वामदेवादिसाक्षात्कारे प्रपञ्चवैशिष्ट्यविषयकत्वमुक्तम् । नन्वत्र
मूर्तामूर्तादिप्रपञ्चवैशिष्ट्यविषयकत्वं भ्रान्तिकृतमिति शंकायामाह - ब्रह्म
स्वरूपेति । संराधनस्यापि ज्ञानसन्ततिरूपत्वेन साध्यत्वात् कर्मशब्देन व्यवहारः
इत्याशयेनाह
संराधनात्मके कर्मणीति । प्रकाशादीत्यत्रादिपदोपादानात् प्रकाशश्चेत्यत्र
तदनुपादानेऽपि तदर्थस्य विवक्षितत्वमस्तीत्यभिप्रायेण - आनन्दादिश्चेत्युक्तम्।
अथ वामदेवादीनां साक्षात्कारे ब्रह्मगतज्ञानत्वानन्दत्वादिप्रतीतेः
हेतुजन्यत्वेन परमार्थत्वकथनं प्रपञ्चविशिष्टत्वप्रतीतेः भ्रान्तित्वशंकायां
कथमुपकारकमित्यत्र तस्य दृष्टान्तत्वमभिप्रयन् समाधानमाह - तद्वच्चेति ।
अयं भावः - वामदेवादीनां ब्रह्मसाक्षात्कारे ज्ञानत्वानन्दत्वादीनामिव
मनुसूर्यादिप्रपञ्चवैशिष्ट्यस्यापि विषयत्वोक्तेः ज्ञानत्वादीनामिवोक्त
वैशिष्ट्यस्यापि अभ्यासबलेन साक्षात्कृतत्वात् भ्रान्तिसिद्धत्वाभ्युपगमो
न युक्त इति परमार्थत्वस्यैवांगीकर्तव्यत्वात् ब्रह्मणः मूर्तामूर्तादिविशिष्टत्वस्य
महतां ब्रह्मसाक्षात्कारबलेनापि सिद्धेः "अथात अदेशो नेति नेति
इत्यत्र न तन्निषेधो युक्तः इति तस्येयत्तानिषेधपरत्वमेवाभ्युपगमार्हमिति ।।
<3.2.25>
ब्रह्मणः उभयलिंगत्वं स्वीकर्तव्यमिति पूर्वपक्षस्य निराकरणमत्रोच्यते
इति वदतां मतमुभयलिंगत्वोपसंहारादनुपपन्नमिति तात्पर्यतो दर्शयन्
उत्तरसूत्रमवतारयति - उक्तमिति । अत इति व्याख्येय पदनिर्देशः । अनन्तेनेति
वैशिष्ट्ये तृतीया इत्याशयेनाह - कल्याणगुणगणेन विशिष्टत्वमिति ।
तथाहि लिंगमित्येतद्वयाचष्टे - तथाहीति। नेतिनेतीत्यस्य इयत्तानिषेधपरत्वाभ्युपगमे
नोभयलिंगत्वाबाधमात्रं, किं तु उभयलिंगत्वोपपादनमपि भवतीत्यर्थः । यद्वा
ब्रह्मणः कल्याणगुणविशिष्टत्वस्याप्यभ्युपगमे हि श्रुत्यादिप्रसिद्धमुभयलिंगत्व
मुपपादितं भवति ।
अन्यथा निर्दोषत्वमात्रमेव सिध्येत् । अतः निर्दोषत्वेनाभ्युपगतस्य
ब्रह्मणः श्रुत्यादिसिद्धमुभयलिंगत्वमपि यथोपपादितं भवेत् तथा
अनन्तगुणवत्त्वमप्यभ्युपगन्तव्यमित्यर्थः ।। समाप्तमुभयलिंगाधिकरणम् ।।
(3.2.6) अहिकुण्डलाधिकरणम्
<3.2.26>
अथ सविस्तरमुक्तार्थानुवादपुरस्सरमुत्तराधिकरणसंगतिमाह - मूर्तामूर्तात्मकस्येति ।
अचित्प्रपञ्चस्येति
प्रकृतार्थोपयोग्यर्थविशेषनिर्देशः । तत्र चेतनाचेतनात्मकप्रपञ्चस्य
ब्रह्मरूपत्वोक्तेः ।कदाचिदपि ज्ञानादिसंकोचाभावात् चेतनेभ्योऽप्येष
सत्यमित्युक्तमित्यन्वयः । क्षेत्रज्ञो जीवः। अत्र प्रधानजीवपतित्वोक्तेः
चेतनाचेतन प्रपञ्चस्य नियाम्यत्वात्मक विभूतित्व लक्षण ब्रह्मरूपत्व
मुक्तं भवति । गुणेशत्वोक्त्या गुणवश्यजीव व्यावृत्तिसिद्धेः ब्रह्मणः
ज्ञानादि संकोचाभावश्च फलितः ।नित्यइति। नित्यानेकचेतनानां नित्यैकचेतनस्य
ब्रह्मणः कामप्रदत्वोक्त्या पतित्वं सिद्धम्
ब्रह्मरूपत्वप्रकारः इति। अचिद्वस्तुनः ब्रह्मरूपत्वं पूर्वमुक्तम् 
अत्र तत्प्रसंगेन ब्रह्मरूपत्वप्रकारश्चिन्त्यते इति संगतिः ।
अथोभयलिंगपदे साक्षादपि संगतिरस्तीत्याशयेनाह - ब्रह्मणोनिर्दोषत्वसिध्यर्थमिति।
अहिकुण्डलन्यायेन एकजातियोगेन च अचितः ब्रह्मरूपत्वाभ्युपगमेहिनिर्दोषत्वमनुपपन्नं
भवेत् । अतो निर्दोषत्वानुगुण ब्रह्मरूपत्वबोधनाय पूर्वोक्तनिर्दोषत्व
प्रतिष्ठापनार्थम् एतदधिकरणस्यारंभः । संशयमाह - किमस्येति । ब्रह्मरूपत्वमहिकुण्डलन्यायेनेति
यथैकस्यैवाहेः कुण्डलभावः ऋजुभावश्चावस्थाविशेषः, तद्वत् । द्रव्यं
त्वहिलक्षणमेकमेव
तथैवाचिद्वस्तूनि ब्रह्मणः अवस्थाविशेषाः तादृशावस्थाविशिष्टं ब्रह्मत्वेकमेव 
तथा चाचिद्वस्तुनः ब्रह्मरूपत्वं ब्रह्मण एवावस्थाविशेषत्वमित्यर्थः ।
प्रभाप्रभवतोरित्यादि। यद्यपि - एकगोत्वरूपजाति योगस्य खण्डमुण्डादिष्वपि
सत्वेन तस्यापि दृष्टान्तीकरणं युज्यते ।अथापि एकजातियुक्तयोः खण्डमुण्डयोःसमप्राधान्यात्
अत्रच तदनांगी कारेण गुणप्रधानभावस्याभ्युपगमेन तत्प्रदर्शनाय तदनुरूपप्रभाप्रभावदृष्टान्तः
उक्तः ।एकजातियोगेन=ब्रह्मस्वरूपैकजातियोगेनेत्यर्थः । अंशाधिकरणे
जीवस्यांशत्वनिर्णयात् जीवस्यैवेत्युक्तम् । नन्वंशाधिकरणे जीवस्येव
प्रकृत्यधिकरणे आरम्भणाधिकरणे चाचिद्वस्तुनोपि अंशत्वं स्थापितमेव
नहि विशेषणीभूत चिद्वस्तुनः ब्रह्मांशत्वं विना विशिष्टस्योपादनत्वं
निर्वहति । तथा जगद्ब्रह्मणोरनन्यत्वं च । अतः पौनरुक्यमित्यत्रांशाधिकरणोक्त
प्रकारेण परिहारमाह - इह स्थाप्यमानमिति । अथ पूर्वपक्षमुत्थापयति - किं
युक्तमिति । अनेनेति । अत्र देवताशब्दनिर्दिष्टाचेतेनेषु ब्रह्मणोऽनुप्रेवशबोधनात्
कर्मकर्त्रोः भेदः सिद्ध इत्याशयेन इत्यादि भेदव्यपदेशाच्चेत्युक्तम्स
समुच्चयार्थकचब्देन सूत्रस्थतुशब्दार्थः उक्तः ।। कुण्डलशब्दः
भावप्रधाननिर्देशः ऋजुभावस्याप्युपलक्षकः इत्याशयेन कुण्डलभाव ऋजुभाववदित्युक्तम् 
संस्थानविशेषाः = अवस्थाविशेषाः ।।
<3.2.27>
वाशब्देनोपयुक्तं विवक्षितमर्थमाह - वाशब्द इति । अथ द्वितीयशिरोपरिग्रहे
प्रथमशिरसि अनूक्तमपि दूषणं स्वयमाह - ब्रह्मस्वरूपस्यैवेति । भेदश्रुतय इति ।
ननु भेदभूत प्रपञ्चस्य अवस्थावद्ब्रह्मणश्च भेदस्य स्थितत्वात् कथं भेदश्रुतीनां
बाधः इति चेदुच्यते - अचिद्वस्तूनां संस्थानविशेषरूपत्वाभ्युपगमात् संस्थानस्य
संस्थानिनश्चाहिकुण्डलन्यायेनैकत्वात् कथं वस्तुतो भेदसिद्धिरित्याशयात् ।
अपरिणामित्ववादिन्योऽपीति । ब्रह्मण एवावस्थावत्त्वात् अवस्थावतश्च
मृदादेरिव परिणामित्वावश्यकत्वात् ब्रह्मणोऽपरिणामत्वबोधक श्रुतीनां
(निर्विकारत्वश्रुतीनां) बाधस्स्यादित्यर्थः । अथ सूत्रार्थमाह - अतो
यथेति । प्रभातदाश्रययोरित्यनेन प्रकाशाश्रयशब्दः व्याख्यातः ।
एवमिति । ब्रह्मोचित्प्रपञ्चयोरपि ब्रह्मत्वेन तादात्म्यमित्यर्थः 
तथाच यथा प्रभातदाश्रयोः गुणप्रधानभावेन भेदः तेजस्त्वेनचाभेदः
तथ ब्रह्माचित्प्रपञ्चयोरपि प्रधानगुणभावेन भेदः ब्रह्मत्वेन रूपेणाभेदश्च 
अतः भेदाभेदश्रुतीनामपि न विरोधः इति ।।
<3.2.28>
पूर्ववदित्युक्ते अहिकुण्डलवदिति पूर्वोक्तप्रथमपक्षः ग्राह्यः इति शंका
स्यात्, स च बाधितः, अतः वाशब्दस्य पक्षद्वयव्यावृत्त्यर्थत्वमाह - वाशब्द इति ।
पूर्ववदिति खण्डमुत्तरत्र व्याचिख्यासुः पक्षद्वयव्यावृत्तिप्रकारं
पक्षद्वयेपि दूषणप्रदर्शनपूर्वकं निरूपयति - एकस्यैवेति । अनेन प्रथमपक्षो
दूषितः । उक्तदोषादनिर्मोक्षः इति । भेदापरिणामित्वश्रुतिबाधरूपदोषान्न
विमोचनमित्यर्थः । अथ द्वितीयपक्षमनूद्य दूषयति - अथेति । यथा प्रभायां
तदाश्रये च तेजस्त्वजातिरनुवर्तते, एवं ईश्वरे चिदचिद्वस्तुनोरपि
ब्रह्मत्वरूपजातिरनुवर्तते इत्यंगीकर्तव्यम् ।
ततश्च सकलश्रुत्यादिविरोधः इत्यर्थः । ब्रह्मापि = ब्रह्मत्वमपीत्यर्थः ।
भावप्रधाननिर्देशः । अयं भावः - यथा गोत्वादीनां सर्वव्यक्त्यनुवर्तमानत्वेऽपि
न व्यक्तिवाचकपदानां सामानाधिकरण्यं, अन्यथा खण्डोगोरितिवत् खण्डो
मुण्डः इत्यपि सामानाधिकरण्यापत्तेः । तथा ब्रह्मत्वस्येश्वरे अचिद्वस्तुनिचानुवर्तमानत्वेपि
व्यक्तिभूतेश्वरवाचिपदैः व्यक्तिभूताचित्प्रपंचवाचकपदैश्च सामानाधिकरण्यं
न स्यात् । ततश्च श्रूयमाणं तादृशसामानाधिकरण्यं न तन्मते घटयितुं
शक्यमिति । अत्रैवमुक्तदूषणस्य सकलश्रुतिस्मृतिव्यवहारविरोधः इति
भड्यन्तरेण प्रतिपादितत्वात् ब्रह्मैवजातिः चिदचिदीश्वरेष्वनुवर्तते
इति पक्षोपि निरस्तः ।
तथा सति ब्रह्मरूपजातेः सर्वत्रानुवृत्तौ ब्रह्मणः जगत्कारणत्वतदाधारत्व
सर्वज्ञत्वादि गुणाश्रयत्वादीनां श्रुत्यादिसिद्धानामनुपपत्तेः
तद्बोधकश्रुतीनां विरोधात् इति ।अथ सूत्रकृदभिमतं अबाधितं पक्षं
सूत्रखण्डोपादानेन व्याचष्टे - पूर्ववदेवेत्यादिना । अस्मिन्पक्षे
भेदाभेदश्रुतीनां न व्याहतिरित्याह - विशिष्टवस्त्विति । एवमभ्युपगमे
परम प्रयोजनसिद्धिरपीत्याह - ब्रह्मणो निर्दोषत्वं चेति । अथापृथक्
सिद्धविशेषणतयांशत्वं लोकदृष्टमितिसूचनाय प्रकाशादिवदित्यंशं पूर्वं
व्याख्यातमपि शिष्यस्फुटप्रतिभासाय विशदयति - तदेवमित्यादिना
दृष्टान्तसिद्धमर्थं दार्ष्टान्तिकेप्यतिदिशति - तथेहेति ।।
<3.2.29>
उत्तरसूत्रार्थमाह - स वा इति । अत्र ब्रह्मणि अचिद्धर्मभूत स्वरूपपरिणामादीनां
प्रतिषेधेनाचित्स्वरूपैक्यासंभवात् भेदनिर्देशवदभेदनिर्देशस्याप्युपपत्त्यै
जीवस्येवांशांशिभाव एवाभ्युपेत्य इति भावः । एवं विशेषणविशेष्यभावेनांशांशित्वसिध्या
प्रकृतिश्चेति प्रतिज्ञातं कारणत्वं, तदनन्त्यत्वमित्युक्तं अनन्यत्वं
च युक्तं भवतीत्याह - अत इति । अनेन स्वरूपपरिणामाभावेपि न कारणत्वादीनां
हानिरिति दर्शितम् । अथ प्रसंगात् कार्यविज्ञान प्रतिज्ञायाः अप्येवमभ्युपगमे
प्रधानं फलमाह - ब्रह्मण इति । अथैतदधिकरणस्योभयलिंगपादे संगत्यतिशयं
सूचयन् उपसंहरति - ब्रह्मणो निर्दोषत्वेनेति
ननु प्रभा तदाश्रयदीपयोः भिन्नयोरपि यथा तेजस्त्वेन तादात्म्यं
तथा अचेतनप्रपञ्चस्यापि ब्रह्मत्वरूपजातियोगेन तादात्म्यरूपब्रह्मरूपत्वमेव
स्वीकार्यम् । तथा सति हि "एतत्परमं तु ब्रह्म, तस्मिन् त्रयं, भोक्ता भोग्यं
प्रेरितारं च मत्वा सर्वं प्रोक्तं त्रिविधं ब्रह्ममेतत्" इत्यादिश्रुतिरुपपद्येत ।
अत्र हि चिदचिदीश्वरेषु त्रिष्वपि ब्रह्मत्वस्यानुगतिरुक्ता?
इति चेत् । सत्यं, उक्तप्रबलानुपपत्तिभिः अचेतनेषु ब्रह्मत्वस्यासंभवस्य
त्वयापीष्यमाणत्वात् अत्रोक्तं ब्रह्मत्वमन्यादृशम् । वस्तुत्रयघटकेश्वरे
ब्रह्मत्वमस्ति ।
चेतनेपि ज्ञानबृहत्त्वमस्ति, अचेतने प्रकृतिरूपे नित्यविभूत्यधः परिच्छेद
रूपराहित्यमस्ति । अत एव "तदसंख्यातप्रमाणकमिति अनन्तत्वोक्तिः
नित्यविभूतिरूपे अचेतनेपि ऊर्ध्वपरिच्छेदराहित्यमस्ति । तावन्मात्रमुपजीव्य
ब्रह्मत्वोक्तिरित्यदोषः । यद्वा स्थूलचिदचिच्छरीरकब्रह्म प्रति
सूक्ष्मचेतनाचेतनशरीरकब्रह्मणः कारणत्वात् कारणे कार्ये च चेतनाचेतनवैशिष्ट्यस्य
नियतत्वात् त्रयाणामपि ब्रह्मत्वोक्तिः इत्यदोषः ।
ननु ब्रह्मणो निर्दोषत्वसिध्यर्थं अस्याधिकरणस्यारंभ इति चेत् अस्य पूर्वाधिकरण
शेषत्वमेवोचितम् न पृथगधिकरणत्वम् । यद्वा । वृद्धिह्रासभाक्त्वमन्तर्भावात्
उभयसामञ्जस्यादेवं दर्शनाच्च "इत्येतावत्पर्यन्तस्य उभयलिंगाधिकरणत्वं
स्वीकृत्य तदुपरि । प्रकृतैतावत्वं इत्यारभ्य एतदधिकरणपर्यन्तस्य
पृथगधिकरणत्वं कल्पयितुं शक्यम् । एतद्रीतिं विहायान्यथाधिकरणकल्पने
न बीजमस्तीति चेत्, शृणु - देवादिसर्वदेहसंबन्ध तत्स्वामित्व प्रयुक्त
दोषवत्वपरिहारेण ब्रह्मणो निर्दोषत्व सिध्यर्थं उभयलिंगाधिकरणं
प्रकृतम् । तत्र हि अखिल हेय प्रत्यनीकत्वकल्याणगुणैकतानत्वस्थापनेन
ब्रह्मणः सविशेषत्वसिध्या निर्विशेषवादिनां अद्वैतिनां पक्षो निरस्तः
अत एव, द्वे वाव ब्रह्मणो रूपे इत्यादिविषयवाक्यमादाय "अथात आदेशो
नेतिनेति सर्वनिषेधकरणात् ब्रह्मणो निर्विशेषत्वमेवेति अद्वैतिनां
प्रश्ने तन्निषेधार्थं "प्रकृतैतावत्त्वं' इत्यादेः प्रवृत्तिरिति
तस्य तदधिकरणशेषता । अत्र तु अचितः ब्रह्मपरिणामित्वे ब्रह्मत्वरूप
जातियोगेन ब्रह्मतादाम्ये वा देहादिसर्वतादात्म्यं वक्तव्यमिति
तत्प्रयुक्तदोषवत्वं ब्रह्मण एव स्यादिति शंकापरिहारमुखेन निर्दोषत्वस्थापनम् 
अनेन यादवभास्करादि पक्षो व्यावृत्तः । पूर्वत्र प्रपञ्चस्यासत्यत्वमुखेनोत्थापने
तत्परिहारः । अत्र प्रपंचसत्यत्वं स्वीकृत्यैव ब्रह्मतादात्म्यरूपब्रह्मरूपत्वस्वीकारे
दोषोद्भावनेन परिहारः इति विवेकः ।
अतः न (?) पृथगधिकरणत्वम् ।। समाप्तमहिकुण्डलाधिकरणम् ।।
(3.2.7) पराधिकरणम्
<3.2.30>
अथोत्तराधिकरणसंगतिमाह - इदानीमिति । ब्रह्मणः उभयलिंगत्वस्यैतावतोक्तत्वेन
प्रस्तुतत्वात् अस्मादित्युक्तम् । अत इति सूत्रकारोऽपि निर्दिशति ।
उभयलिंगाधिकरणेन साक्षात्संगतिरिति सूचयितुं न स्थानतोपि परस्येति
सूत्रनिर्दिष्ट परशब्दः परस्मादित्यनेनोपात्तः । अस्य च प्राप्यतया
परस्मादित्यर्थः । प्राप्यभूतस्य सर्वोत्कर्षबोधनायाह - जगन्निमित्तोपादानभूतपरम
कारणादिति ।
परमकारणादित्यत्र परमशब्देनकारणान्तराहित्यमुक्तम् । परब्रह्मणः = परमकारणत्व
प्रयुक्तोत्कर्षवतो ब्रह्मणः इत्यर्थः । निर्दोषत्वेति । इदं च दृष्टान्तार्थं
यथाच निर्दोषत्वस्थेम्ने पूर्वाधिकरणे अचितः ब्रह्मरूपत्व प्रकारः
चिन्तितः तथैवास्मिन्नधिकरणे कल्याणगुणाकरत्वस्थेम्ने परंनास्तीत्युच्यते
इति । यद्वा निर्दोषत्वेत्यादेः उभयलिंगत्वस्थेम्ने इत्यर्थः ।
तथा च परब्रह्मणोऽप्यन्यस्य परस्य प्राप्यभूतस्य सत्वे अस्य प्राप्यत्वोपयोगि
भोग्यगुणजातवैकल्येनास्मिन्नुभयलिंगत्वस्यन पौष्कल्यमिति।निराक्रियत
इति भावः । तथाचोभयलिंगाधिकरणोक्त निरस्तनिखिलदोषत्वं पूर्वाधिकरणे
स्थिरीकृतम् ।अत्रच तदुक्तकल्याणगुणाकरत्वं स्थिरीक्रियते इति संगतिरिति
भावः । संशयमाह - तत्रेयमिति। एतस्मादित्यनेन अतश्शब्दार्थः उक्तः
परमित्यस्य विशेष्यवाचकपदं किञ्चितत्वमित्यध्याहृतम् । सेतुशब्दः
भावप्रधाननिर्देशः । व्यपदेशशब्दश्च द्वन्द्वान्ते श्रूयमाणत्वेन
प्रत्येकसंबन्धीत्याशयेनोक्तं सेतुत्वव्यपदेशादिति । अनेन कथं प्राप्यभूततत्वान्तरावगमः
इत्यत्रोपपादयति - सेतुशब्दस्यचेति । अयं भावः यथाच लोके सेतोः तीरान्तरप्रापकत्वं
तथा ब्रह्मणोपि सेतुत्वव्यपदेशेन वस्त्वन्तर प्रापकत्वमुक्तं भवतिः
ततश्च ब्रह्मणा प्रापणीयं किंचित् ततोप्युत्कृष्टं तत्त्वमस्तीति
सिध्यतीति । अत्र सेतुन्मानसंबन्धभेदव्यपदेशादिति निर्देशेनैव सूत्रोचित्ये
सति बहुवचनतया निर्देशात् तत्तद्व्यपदेश बहुल्यमस्तीति सूचित मित्याशयेन
व्यपदेशान्तरमाह - तथा - एवंसेतुमिति
अत्र जगत्कारणस्य ब्रह्मणः तीर्त्वेति अतिक्रमणीयत्वबोधनात् तदतिक्रम्याधिगन्तव्यं
किंचिदस्तीति सिध्यतीति भावः ।। अस्तितां द्योतयतीति । उक्त ब्रह्मणः
पादचतुष्ट्यवत्वादिना परिमितत्वोक्तेः अपरिमितस्यैव प्राप्यत्वात्
इतोप्यपरिमितं प्राप्यभूतं किञ्चदस्तीत्यवगम्यत इत्याशयः ।सेतुसेतुमतोः
प्रापकत्व प्राप्यत्वलक्षणइति। पूर्वं केवलसेतु व्यपदेशः अत्रतु
प्रतिसंबन्धिनिर्देशसहितसेतुशब्दनिर्देशः इति भिदा । अमृतस्येत्यादि 
अत्र सेतुशब्देन ब्रह्मणः प्रापकत्वोक्तेः अमृतस्येति अन्यस्य
प्रापकत्वोक्तेश्चान्यदेव परं प्राप्यमित्यध्यवसीयते इति भावः
परात्परं=जगत्कारणादुत्कृष्टमित्यर्थः । श्रुतावुभयत्र पञ्चम्यन्तपरशब्दःजगत्कारणविषयः
इत्याशंकितुराशयः ।तेनेद पूर्णं पुरुषेणसर्वमिति । एतदनन्तरं "इति
प्रकृत्य' इत्यध्याहारः ।तथा च तेनेदमिति परमात्मनः प्रस्तुतत्वात्
तत इति तच्छब्देन तं परामृश्य तस्मादपि "उत्तरतरमिति उत्कृष्टस्य
बोधनात् अन्यदेव प्राप्यं वस्तु इत्याशयः । अत्र श्रुतौ ततइत्येतन्न
हेतुवाची परंतु प्रकृत ब्रह्मवाचीति पूर्वपक्षिणो हृदयम् । तथाचातिवाहिकन्यायेन
सर्वजगत्कारणभूतं परब्रह्मैव प्राप्यान्तरप्रापकः इति अस्मादपि
परं प्राप्यं किंचित्तत्वमस्तीति पूर्वपक्ष्याशयः ।।
<3.2.31>
तुशब्दस्वारस्यादुत्तरसूत्रं सिद्धान्तपरमित्याशयेनाह - एवं प्राप्त इति ।
सर्वलोकासंकरकरत्वश्रुतेरिति ।यथा च सेतुः उभयपार्श्ववर्तिनामसंकरकरः
तथेदं ब्रह्मापि सर्वस्य जगतः असंकीर्णत्वेन स्थापकमिति सेतुसादृश्याभिप्रायेण
सेतुत्वव्यपदेशः इति भावः । तीरान्तरप्राप्तिहेतुत्वमेवात्र कुतो
न विवक्ष्यत इति चेत् ? एषां लोकानामसंभोदायेति वर्णासंकरकरत्व
प्रयुक्तसेतुसादृश्यस्य कण्ठोक्तेः तद्विरुद्धार्थकल्पनस्यायुक्तत्वात् 
अथोक्तार्थमवयवार्थप्रदर्शनेनापि द्रढयति - सिनोतीति। एवं सेतुशब्दस्य
प्रमाण बलेनान्यथासिद्धत्वात् सेतुं तीर्त्वत्यत्रापि अन्यथा नयनमेव
कार्यमित्याशयेनाह - एतमिति
ननु तरत्तेः प्राप्तिवचनत्वं न दृष्टम् । अत एव हि "अविद्यया मृर्त्युतीर्त्वा
इत्यत्रापि तरतेरन्यर्थाकत्वमभ्युपगत मित्यत्र प्राप्तिवाचकत्वे
लोकप्रसिद्धिमाह - यथेति। अत्र तरतेरन्यार्थकत्वं बाधितम् । मृत्युंतीत्वा"
इत्यत्रतु "तर्तु मृत्युमविद्ययेति" उपबृंहणानुसारादन्यार्थकत्वं
स्वीकृतम् । विवृतं चेदं जिज्ञासाधिकरणभाष्य व्याख्याने ।।
<3.2.32>
अथोन्मानव्यपदेशस्यान्यथानयनपरं सूत्रं व्याख्याति - योऽयमिति । बुध्यर्थः इति
व्याख्येय पदनिर्देशः । तथा चापरिच्छिन्नस्य ब्रह्मणः चतुष्टयपादवत्त्वोक्ति
रुपासनार्था । एष म आत्माऽन्तर्हृदय इति अल्पायतनत्वोक्तिवदिति भावः ।
एवमुन्मानन्यपदेशस्योपासनार्थतया
निर्वाहे प्रमाणमाह - सत्यमिति । स्वतोऽपरिमितस्य स्वतः परिमितत्वं हि
विरुद्धं, उक्तमुभयलिंगं जगत्कारणं ब्रह्म च स्वतः अपरिमितं अनन्तमिति
परिच्छेदत्रयराहित्योक्तेरित्याशयः । ननु सत्यं ज्ञानमनन्तं ब्रह्मेति
वाक्यमपि प्राप्यभूत तत्त्वान्तर विषयकमेव नतु जगत्कारणत्वनोक्तोभयलिंगब्रह्मविषयकमिति
किं नस्यादिति शंकामपाकरोति - जगत्कारणत्वं हीति
तस्यैव अनन्तत्वेनोक्तस्यै वेत्यर्थः । सत्यं ज्ञानमनन्तमित्युक्तस्यैव
तस्माद्वा एतस्मादिति परामृश्य आकाशः सभूतः इत्यादिना जगत्कारणत्वोक्तेः
जगत्कारणविषयकमेवापरिच्छेदवाक्यमिति जगत्कारणत्वेनाभिमतस्योभय लिंगस्य
ब्रह्मण एवापरितत्व सिध्या स्वतः उन्मितत्वं न संभवतीति तद्व्यपदेशस्योपासनार्थत्वमेव
स्वीकर्तव्यमिति भावः । पादवदित्येतत् विवृण्वन्नुपसंहरति - अतो यथेति।
ब्रह्मणो कारणादि पादव्यपदेश इति । अयं भावः - मनो ब्रह्मेत्युपासीतेत्यध्यात्मं
तदेच्चतुष्पाब्रह्म वाक्पादःप्राणःपदः चक्षुःपादःश्रोत्रं पादः
इत्यत्र ब्रह्म प्रतीकभूतमनसः वागादिपादव्यपदेशः उपासनार्थ एव न
तु तात्विकः मनसः वागादिपादत्वासंभवात् तद्वदुन्मानव्यपदेशोपीति ।।
<3.2.33>
उत्तरसूत्रं चोद्यमुखेनोत्थापयति - स्वयमनुन्मितस्येति । उन्मानव्यपदेशस्योपासनार्थत्वेपि
स्वतोऽपरिच्छिन्नस्य कथं परिच्छेद्यत्वं स्वभावविरोधात् परिच्छिन्नत्वमपरिच्छिन्नत्वं
च हि परस्परविरुद्धम् । नहिपरस्परविरुद्धयोर्धर्मयोरेकत्र समावेशो
युक्तः इति शंकाहृदयम् । दृष्टान्त भूतवागादिविषयतया सूत्रं व्याचष्टे
प्रतिपन्नेति ।अनेन दार्ष्टान्तिकेऽप्युन्मितत्वानुसन्धान संभवः
अर्थसिद्धः । प्रकाशादिवदिति सूत्रखण्डं व्याचष्टे - यथेति। आकाशादेरित्यनेन
सूत्रस्थादिशब्दो विवृतः । अयं भावः स्वतोऽपरिच्छिन्नत्वं स्वतः
परिच्छिन्नत्वं च विरुद्धं, न त्वौपाधिकपरिच्छिन्नत्वं स्वाभाविकापरिच्छिन्नत्वंच
स्वतोऽपरिच्छिन्नस्य ब्रह्मणः अस्मदनुग्रहायोपासनार्थं औपाधिकाल्पत्वसंभवात् 
अतो न कश्चिद्दोषः इति ।।
<3.2.34>
अथ तृतीयहेत्वनुवादपुरस्सरं तन्निराकरणपरं सूत्रं व्याचष्टे - यदुक्तमिति ।
स्वस्यैव प्राप्यत्वे प्रापकत्वे च श्रुतिमाह - नायमात्मेति । उदाहृतश्रुतौ "स्वां
तनू"मिति स्वस्य प्राप्यत्वस्य एष आत्मा विवृणुते इति स्वस्य प्रापकत्वस्य चोक्तेः
स्वस्यैव प्राप्यत्वप्रापकत्वोभयस्य सिद्धिरिति भावः । अनन्योपायत्वश्रवणादिति ।
प्राप्यस्यैवोपायत्वश्रवणादित्यर्थः । अनेनाभिमतं सिद्धोपायत्वं ब्रह्मणः
दर्शितम् । तथा चामृतस्यैष सेतुरित्यादौ अमृतस्य ब्रह्मणः इति वा । ब्रह्म
प्राप्तिमोक्षस्येति वा योजनं कार्यमिति न प्राप्यवस्त्वन्तरसिद्धिरिति भावः ।।
<3.2.35>
अथ भेदव्यपदेशमनूद्य दूषयति - यत्पुनरुक्तमिति । अक्षरात्परतः परः इति
वाक्योदाहरणं समाधानसौकर्यार्थम् । तत्र हि परतः परः परमात्मेति निश्चितम् ।
तद्वदत्रापि सर्वोत्कृष्टत्वेन प्रतिपादितः जगत्कारणभूतः परमपुरुष एवेति
भावः । सूत्रं व्याचष्टे - तत्रैवेत्यादिना । तत्रैव = श्वेताश्वतरोपनिषद्येव
प्रतिषेधवाक्यं दर्शयति - यस्मादिति । तथा च परमपुरुषस्य परत्वोक्तेः
ततोन्यस्य परत्वासंभवोक्तेश्च ततो यदुत्तरतरं परात्परमित्यादौ सर्वस्मादपि
परभूतात् परमात्मनः अन्यस्य परत्वकथनं च विरुद्धमिति भावः । ननु यस्मात्परं
नापरमस्तीति परमपुरुषादुत्कृष्टस्यान्यस्य निषेधेनाधिकनिषेधसिद्धावपि
समनिषेधाभावात् परमपुरुषसमस्यान्यस्य सिध्या ततो यदुत्तरतरं परात्परमित्यस्यापि
कथञ्चित् एतत्तात्पर्यकत्वसंभवात् अन्यस्य प्राप्यस्य प्रतीतिः
दुर्वारैवेत्यत्रोदाहृतश्रुतेरर्थमाह - यस्मादपरमिति यस्मादिति पञ्चम्यन्तस्य
न परशब्देनान्वयः किन्त्वपरशब्देनैवेति भावः ।
तेन फलितमर्थमाह - न केनापीति । परमपुरुषादन्यस्योत्कृष्टत्वनिषेधे सर्वप्रकारेणापि
उत्कृष्टनिषेधसंभवात् समाधिकनिषेधः अनैनैव वाक्येन कृतस्स्यादित्याशयः
नन्वेवं व्युत्क्रमेणान्वये किं निबन्धनमित्यत्र श्रुत्यन्तरपर्यालोचनामाह -
तथाऽन्यत्रापीति ।
अत्र हि एतस्मादन्यत्परमित्युक्त्या अन्यस्यैव परत्वनिषेधः कृतः 
तथा न तस्येशे=ईष्टे इति परमपुरुषस्यैव सर्वपरत्वोक्तेःसमाभ्यधिकनिषेधःसिद्धः
इति भावः । एवं परमपुरुषवेदनस्यैकस्यैवापवर्गोपयत्वोक्तेः समनिषेधोऽप्यावश्यकः
इति यस्मादपरं परं नास्तीत्येवान्वयः स्वीकर्तव्यः
अन्यथा यस्मात्परं नास्तीत्येतावतैवोपपत्तौ अपरशब्दवैयर्थ्यम् च 
इति यस्मात्परमिति वाक्येनेव उदाहृतवाक्यद्वयेनापि परमपुरुषादन्यस्यपरत्वनिषेधः
कृतः । अतस्तद्विरुद्धार्थकल्पनं न प्रमाणिकमिति सिद्धम् । ननु
यस्मादपरं परंनास्तीत्यत्र परत्वेन शंकित चर्तुमुखादिविषय एवापरशब्द
इति कथं कार्त्स्न्येन परत्व निषेधः इति चेन्न संकोचकाभावात् ।कार्त्स्न्येन
परत्वनिषेधो हि स्वतः प्राप्तः ।नह्येतस्मादिति श्रुत्यन्तरेपिहि
सामान्यत एव परत्वनिषेधः कृतः । तस्मान्नेयमाशंका युक्ततरेति ।
ननूदाहुतवाक्ये सर्वस्मात्परत्वेनोक्तं न जगत्कारणवस्तु तथाच
जगत्कारणादन्यस्यैव परत्वोक्या तस्यैवप्राप्यत्वमिति परत्त्वसिद्धिरित्यत्र
सर्वस्मात्परत्वेनोक्तमेव जगत्कारणमिति दृढयति - तद्धि जगदुपादानकारणतयेति
ननु हिरप्यगर्भः संभवर्तताग्रे प्रजापतिः प्रजाःअसृजत धाता यथापूर्वमकल्पयदित्यादिभिः
हिरण्यगर्भस्य कारणत्वं प्रतिपाद्यते । अतस्तदैकार्थ्यात् सद्ब्रह्मात्मादि
साधारणशब्दा अपि तद्विषया एवेति सर्वस्मात्परत्वोक्तस्य न जगत्कारणत्वमित्यत्राह - अद्भयः
संभूतइति । पुरुषमेनं प्रत्यभिज्ञापयतीति । पुरुषादधीति पुरुषशब्द
श्रवणात् विद्युतः इति विद्युद्वर्णत्वोक्तेः अद्भयः संभूतः इत्यादिवाक्येषु
लक्ष्मीपतित्वोक्तेः यमन्तस्समुद्रे कवयो वयन्तीति समुद्रशायित्वप्रतिपादनात्
तदक्षरे परमेव्योमन्निति परमव्योमसंबन्धोक्तेः
अन्यत्र चतुर्मुखशिवयोः सृज्यत्व संहार्यत्वोक्तेश्च जगत्कारणं
परमपुरुष एवेत्यवगमात् तदेकप्रकरणपठितस्य हिरण्य गर्भःइत्यादिवाक्यस्यापि
परमपुरुषविषयकत्वमेवेति सर्वपरत्वेनोक्तः परमपुरुष एव जगत्कारणमिति भावः ।
1) हिरण्यगर्भः समवर्तताऽग्रे भूतस्य जातः पतिरेक आसीत् ।
स दाधार पृथिवीं द्यामुतेमां कस्मै देवाय हविषा विधेम ।।
अनया भगवतः परत्वं जगत्कारणत्वं जगद्व्याप्तिः तत्फलादिकं प्रतिपादितम् ।
2) यः प्राणतो निमिषतो महित्वैक इद्राजा जगतो बभूव ।
स ईशेऽस्य द्विपदश्चतुष्पदः कस्मै देवाय हविषा विधेम ।।
अनया तस्यैव सर्वानुरञ्जकत्वं शेषित्वं च प्रतिपादितम् ।
3) य आत्मदाः बलदाः यस्य विश्व उपासते प्रशिषं यस्य देवाः ।
यस्य च्छायाऽमृतं यस्य मृत्युः कस्मै देवाय हविषा विधेम ।।
अत्रेतरासंभावनाभूतमौदार्यं प्रदर्शितम् ।
4) यस्येमे हिमवन्तो महित्वा यस्य समुद्रं रसया सहाहुः ।
यस्येमाः प्रदिशो यस्य बाहू कस्मै देवाय हविषा विधेम ।।
अत्र विभूतिविशेषः प्रदर्शितः ।
5) यं क्रन्दसी अवसा तस्तभाने अभ्यैक्षेतां मनसा रेजमाने ।
यत्राधि सूर उदितौ व्येति कस्मै देवाय हविषा विधेम ।।
अत्र सर्वलोकानां लोकेश्वराणामपि तदधीनत्वं प्रोक्तम् ।
6) येन द्यौरुग्रा पृथिवी च दृढे येन सुवः स्तभितं येन नाकः ।
यो अन्तरिक्षे रजसो विमानः कस्मै देवाय हविषा विधेम ।।
अत्रास्य महिमातिशयः प्रपञ्चितः ।
7) आपो ह यन्महतीः विश्वमायन् दक्षं दधाना जनयन्तीरग्निम् ।
ततो देवानां निरवर्ततासुरेकः कस्मै देवाय हविषा विधेम ।।
अत्रानेनैव ब्रह्मसृष्टिः देवानां नियमनं च दर्शितम् ।।
8) यश्चिदापो महिना पर्यपश्यत् दक्षं दधाना जनयन्तीरग्निम् ।
यो देवेष्वधि देव एकः आसीत् कस्मै देवाय हविषा विधेम ।।
अत्र ब्रह्मादीन्प्रति स्वामित्वं निरूपितम् ।।
कस्मै = महते प्रजापतये । देवाय = निरुपाधिक क्रीडा विजिगीषादि सर्वार्थवते,
हविषा = आत्मरूपेण, पुरोडाशादिभिर्वा, विधेम = तस्मै शेषभूताः परिचर्यां
विदधीमहि ।। इत्यादिकमत्र बोध्यम् ।। ननु ततो यदुत्तरतरमित्यत्र
तच्छब्देन परमपुरुषपरामर्शात् तस्मादप्युत्कृष्टस्य साक्षादेव बोधनात्
यस्मात्परमित्यादिवाक्यं कथञ्चिदन्यथा नेतव्यमेव । अन्यथा एतद्वाक्यस्यार्थोपपादनासंभवादित्याशये
न शंकते - ततो यदुत्तरतरमिति । तत इत्यत्र तच्छब्दो न परमपुरुषवाची
किं तु ततः इत्येतद्धेतुवाचीत्युत्तरत्र वक्ष्यन् तदुपयोगितया पूर्वं
प्रकरणं प्रदर्शयति - पूर्वत्रेत्यादिना
तत इत्यादि श्रुतेरर्थमाह - यदुत्तरतरमिति । अयमर्थः - जगत्कारणात्परस्मात्
ब्रह्मणः उत्कृष्टं परं यतो नास्ति, ततः = तस्माद्धेतोः उत्तरतरं = सर्वोत्कृष्टं
जगत्कारणं यद्ब्रह्म तत् अनामयं = कर्मकृतरूप तत्कृतदुःखसंबन्ध विरोधितापत्रय
प्रतिभटमिति एतद्ब्रह्म य विदुः ते अमृता भवन्तीति । एवं ततो यदुत्तरमित्यन्यथा
सिद्धत्वात् न प्राप्यवस्त्वन्तर बोधन समर्थ मित्युक्तम् । अथ विपक्षे
बाधकमप्याह - अन्यथेति । उपक्रमविरोध इति । तत इत्यस्य हेतुपरत्वानभ्युपगमेन
परमात्मपरत्वाभ्युपगमे ततोप्युत्तरतरत्वेनोक्तं पुनः तद्विषयक ज्ञानस्यैव
य एतद्विदुमृतास्ते भवन्तीति मोक्षहेतुत्वोक्त्या परमपुरुषवेदनस्यमोक्षहेतुत्वबोधक
नान्यः पन्थाः इत्याद्युपक्रमवाक्यविरोधो दुर्वारः इति भावः ।
अनन्तरोक्तिविरोधः इति परमपुरुषादन्यस्य उत्तरतरमित्युत्कृष्टत्व
बोधने तदुत्कृष्टत्वनिषेधकस्य यस्मात्परं नापरमित्याद्यनन्तरवाक्यस्य
विरोधः इति भावः । एवं तच्छब्दस्य परमपुरुषपरत्वेन कश्चिन्निर्वाहः 
एवं अवधिपरत्वेऽपि तेनेदं पूर्णमिति परमपुरुष व्याप्यजगद्रूपवस्तुनः
प्रकृतत्वेन तत्परामर्शित्वाभ्युपगमेन ततः उत्कृष्टपरत्वं परस्य
पुरुषस्य बोध्यते इत्यपि निर्वाहो बोध्यः । अथ परात्परं पुरुषमित्यत्रापि
न परमपुरुषादन्यस्य परत्वप्रतीतिरित्याह - परात्परमिति । अथ परायया
तदक्षरमधिगम्यते यत्तदद्रेश्द्यमित्यारभ्य अक्षरात्परतः पर इति
अदृश्यत्वादिगुणकस्य अव्याकृतादपि परत्वेनोक्तसमष्टिपुरुषात्परत्वेनोक्तस्य
सर्वविलक्षणस्य परमात्मनः पूर्वं प्रस्तुतत्वात् तस्यैवात्र परात्परशब्देन
प्रत्यभिज्ञानात् स एव परमपुरुषः परात्परमिति समष्टिपुरुषात्परत्वेन
कथ्यत इति न तस्मादपि अन्यस्य परत्वेनोक्तिरिति भावः ।।
<3.2.36>
एवं परमात्मनोऽन्यस्य परस्य वस्तुनः अभ्युपगमे दूषणपरं सूत्रं
योजयित्वा परमात्मन एव सर्वस्मात्परत्वमिति स्वपक्षे प्रमाणबोधनं
सूत्रं योजयति - अनेनेत्यादिना। अनेन सर्वगतत्वमिति पदस्य व्याख्येयम् 
श्रुतौ साक्षादायामशब्दस्याश्रवणात् असंकोचात् सर्वव्याप्तत्वोपपादनसौकर्यायच
सर्वव्याप्तिवाचिशब्देभ्यः इत्युक्तम् । बहुवचन स्वारस्यमभिप्रेत्य
बहूनि वाक्यान्युदाहृतानि । नित्यं=कालपरिच्छेदरहितं विभुं=देशपरिच्छेदरहितं
सर्वगतं=वस्तुपरिच्छेदरहितम् । यद्वा विभुं=प्रभुमित्यर्थः । सर्वगतशब्देनोभय
क्रीडीकारः ।। सूत्रस्थादिशब्दार्थं दर्शयति - आदिशब्दादिति
समानाधिकरणवाक्या निगृह्यन्त इत्यर्थः । अनेन धारकत्वनियन्तृत्व
शेषित्वादि परवाक्यानामपि ग्रहणं सिद्धम् । ततश्च सर्वव्याप्तत्व
धारकत्व नियन्तृत्व शेषित्वादि बोधनात् सामानाधिकरण्य निर्देशोच्च
परमात्मनः कृत्स्तप्रपञ्च शरीरकत्वसिद्ध्या तस्मादधिकतत्वनिषेधः
संभवतीति भावः । इदमेव च स्वपक्षेप्रमाणम् । यदि परमात्मनोऽप्यधिकतत्वमन्यत्स्यात्
तर्ह्यस्य सिद्धंश्रूयमाणं कृत्स्न शरीरकत्वं न सिध्येत् ।एवमस्य
त्रिविध परिच्छेद रहितत्वोक्तेः । अस्मादधिकवस्तुसद्भावेच तदसिद्धेस्चाधिकवस्तुनिषेधः
आवश्यकः इति भावः । अधिकरणार्थमुपसंहरति - अत इति
कण्ठतः अधिकवस्तुनिषेघात् सर्वव्याप्तत्वादि प्रमाणबलाच्च परस्मादन्यस्य
परत्वासंभवेनेदं परमेव परम पुरुषाख्यं ब्रह्म सर्वस्मादपि परमिति
सिध्यतीति भावः ।। पराधिकरणं समाप्तम् ।।
(3.2.8) फलाधिकरणम्
<3.2.37>
अथोक्तार्थमनुवदन् संगतिं प्रदर्शयति - उक्तमित्यादिना ।
उपासितुमिच्छा=उपासिसिषा ।जीवस्य सर्वावस्थासु सदोषत्वमिति तदनन्तरप्रतिपत्त्यधिकरणप्रभृति
मुग्धाधि करणपर्यन्तार्थः उक्तः । निर्दोषत्वं कल्याणगुणाकरत्वमिति
उभयलिंगाधिकरणार्थः । उभय लिंगत्वमित्यनुक्त्वा एवं पृथगुक्तिः
तदुपर्यधिकरणद्वयेनोक्तार्थद्वयस्य स्थिरीकृतत्वप्रदर्शनाय । सर्वस्मात्परत्वचेति 
अस्य प्राप्यत्वोपयुक्तगुणत्वेन कल्याणगुणान्तर्भावेपि पृथगधिकरणे
निरूपितत्वात् पृथगुक्तिः । एवमहिकुण्डलाधिकरणोक्तं ब्रह्मणः अचिदंशित्वं
निर्दोषत्वोपयुक्तमिहानुसन्धेयम्
उपासनं विवक्षन्निति। अनेन ब्रह्मात्मैक्यबोधात् प्रसादनिरपेक्षान्मोक्षः
इत्यद्वैतिमतं निरस्तम् । उत्तरपादौ उपासनस्यैव मोक्षसाधनत्वोक्तेः
तेन प्रीयमाणात् परस्मादेव मोक्षसिद्धेरावश्यकत्वात् प्रसादनिरपेक्षज्ञानमात्रस्य
मोक्षहेतुत्वासिद्धेः ।उपासीनानां परस्मादेवेत्यादि। अनेनापवर्गाख्यफल
प्रदत्वौपयिकमौदार्यं भगवतः अत्रोच्यत इति सूचितम् ।अपवर्गाख्यं
फलमिति संप्रति ब्रूते इतिअनेन प्राप्यत्व रूपफल प्रतिपादनानन्तरं
तस्यैव फल प्रदत्वं निरूप्यते इति संगतिर्दर्शिता । फलप्रदत्वस्यापि
कल्याणगुणान्तर्भावात् उभयलिंगपादे संगतिः
यद्वा - परत्वौदार्यवतः एव सेव्यत्वात्उत्तरपादप्रतिपाद्योपास्यत्वसिध्यर्थं
पूर्वाधिकरणे परत्वनिरूपणानन्तरं अत्र फलप्रदत्वकथनेनौदार्यमुच्यते।प्रदातृत्वस्य
परत्वाभावौदार्या भावेऽप्य संभवात् । तथाच प्रयोजनमन्तरेण प्राणिनां
प्रवृत्त्यदर्शनात् प्रदात्रभावे प्रयोजनस्यासिद्धेः औदार्याभावे
च प्रदातृत्वासंभवाच्च भगवतः प्रदातृत्वोपयुक्तैदार्यगुण निरूपणम् 
प्रथमकाण्डे सर्वे वेदा यत्रैकं भवन्ति, सर्वे होतारः यत्रैकं
भवन्तीत्यादि प्रमाणैः सर्वकर्मसमाराध्यत्वेन, द्वितीयकाण्डे "अग्निरवमो
देवतानां विष्णुः परमः इत्यादिभिः सर्वदेवतान्तर्यामित्वेन अस्मिन्काण्डे
एतावत्पर्यन्तं भवभयचकित प्राप्त्युपास्त्येकलक्ष्यत्वेनच प्रति
पादितस्य परस्य ब्रह्मणः नित्यनैमित्तिक काम्यरूपाणां प्रवृत्ति
धर्माणां कर्मयोगज्ञान योग भक्ति भोगादिरूपाणां निवृत्ति धर्माणां
चानुगुणं फलं दिशतीति फल प्रदत्वमुच्यते इति संगतिः
एतदाशयेनैवोत्तरपादारम्भे "उक्तं ब्रह्मोपासि सिषोपजननाय....फल
प्रदत्वपर्यन्तमिति भाषिष्यते । अतः उपासनेच्छया तत्प्रवृत्त्यर्थं
सिद्धोपायस्य भगवतः अत्र फलप्रदत्वमुच्यते इति । अथवा, परत्वात्
परस्य ब्रह्मणः प्राप्यत्वमस्तु, प्रापकत्वं तु न संभवति, अमृतस्यैष
सेतुरिति सेतुत्वोक्तेः केवलप्रशंसारूपत्वात् । अतः कर्मण इव ध्यानादेवफलसिद्धिरिति
न भगवतः प्रापकत्वमित्याक्षेप संगतिः । सूत्रे विशिष्य मोक्षरूप
फलानिर्देशेनसामान्यतःफलमिति निर्देशस्य प्रयोजनं दर्शयन् सूत्रस्य
अस्य सिद्धान्त सूत्रत्व ज्ञापनेनार्थं वर्णयति - तुल्यन्याय तयेति
यद्यप्यत्रादौ सिद्धान्त सूत्रंविफलं अन्ते वक्ष्यमाणत्वात्, तत्रैव
युक्तत्वाच्च, तथापि भगवतः मुक्तिप्रदत्वरूपविशेष सूचनाय, व्याजमात्र
भूतविद्यायाः विरोधिनिवर्तकत्वमेव स्वस्वरूपादिफललाभस्तु अस्मात्सिद्धोपायादेवेति
विशेषार्थ सूचनाय च प्रथमं सिद्धान्तसूत्रमधिकोक्तिश्चेति ध्येयम्ऐ
ऐहिकमामुष्मिकमपिफलमिति। यद्यप्यैहिकमामुष्मिकं च फलं प्रति न
कर्मणां हेतुत्वं, परं तु द्वारभूतस्यैव कस्यचिदिति पूर्वमेव निर्णीतम्अ
अथापि द्वारविशेषः एवात्र निरुप्यते इति न विरोधः नापि पौनरुक्त्यम् 
अथोपपत्तिमेवान्वयव्यतिरेकाभ्यामुपपादयति - स एवहीति
सर्वज्ञत्वस्य, तत्तदर्थिनामपेक्षितार्थज्ञान तद्विरोधिज्ञानतन्निर
सनादि ज्ञानोपयोगित्वमभि प्रेत्य सर्वज्ञः इत्युक्तम् । सर्वशक्तित्वस्य
तत्तदर्थि भोग्य भोगोपकरणनिष्पादनोपयोगित्वम् तद्विरोधि निरसनोपयोगित्वं
चाभिसन्धाय सर्व शक्तिरित्युक्तम् । लुब्धे एतदुभयसत्वेऽप्यकिंचित्कारत्वमभिप्रेत्य
महोदार इत्युक्तम् । दातुमीष्टे इत्यन्तेनोपपत्तिदर्शिता । अथकर्मणाम
ननुपपत्तिमाह - नहीति । अचेतनमित्यनेन पूर्वोक्तविपरीताकारःप्रदर्शितः 
क्षणध्वंसीति ततोप्यधि दूषणम् ।।
<3.2.38>
न केवलं सकलफलप्रदानसामर्थ्यं अनुमेयम् । श्रुतमपीति उत्तरसूत्रार्थमाह - स
वा इति । अन्नादः= अन्नदः इत्यर्थः । अन्नादः वसुदानः इत्यादिना
भोगप्रदत्वं आनन्दयातीत्यनेनापवर्गप्रदत्वं च विवक्षितमित्याशयेन
भोगापवर्गरूप फलमित्युक्तम् । यद्वा अन्नं आ=समन्तात् ददातीत्यर्थः 
भक्ते प्रपन्न च भगवान् तदभिमतफलं तदनुबन्धिपर्यन्तं ददातीत्यर्थः 
अनेन भगवतः आश्रितविषये वात्सल्यौदार्यातिशयः सूचितः ।। पूर्वत्रेश्वरस्य
फलप्रदत्वे तर्कः उक्तः कर्मणामयोग्यत्वात् ईश्वरस्य योग्यत्वाच्चेति 
अत्र तु फलप्रदत्वं कण्ठोक्तमिति भेदं निघाय - अयमेव ददातीति हि
श्रूयत इति भाषितम् 
उपासनरूपमेवेति - अत्रोपासनं कर्मांगोपासनं विवक्षितं, नतु मोक्षोपायभूतब्रह्मोपासनं
तन्मते मोक्षस्य ब्रह्मणश्चानंगीकारात् । कर्तृसंस्कारमुखेन कर्मशेषत्वात्
वेदान्त भागस्य इति बोध्यम् ।अधर्मजन्य नरकादिफलमप्यनेनैवेत्यपि
सामान्यनिर्देशस्याभिप्रायः ।।
<3.2.39>
धर्मपदस्य, जैमिनिपदस्य च सत्त्वेनोत्तरसूत्रस्य पक्षान्तरपरत्वमित्यभि
प्रयन्नाह - संप्रतीति । अत एवेत्येतदविशेषेणोक्त हेतुद्वयपरमित्याशयेन
व्याचष्टे - उपपत्तेः शास्त्राच्चेति । धर्ममित्यस्यान्वय सौकर्याय
फलप्रदमिति विधेयविशेषण वाचकपदमध्याहृतम् । धर्मस्यैव फल प्रदत्वं
जैमिनिर्मन्यत इत्यर्थः । नन्वीश्वरस्य फलप्रदत्वे योहेतुः स एव
धर्मस्य फलप्रदत्वेऽपि हेतुरिति विरुद्धभाषणमित्यत्र क्रमेणोपपत्तिं
शास्त्रं च दर्शयति - लोके हीति । कृत्यादिकं मर्दनादिकं च कर्मेति
पाठः स्वरसः न तु कृत्यादि कर्म, दानादिकं च कर्मेति
कृष्यादेर्मर्दनादेरपि भवति फलं द्वारतो वाऽन्यथा वेति सारावलीग्रन्थात्
तत्पाठस्य आचार्याभिमतत्वप्रतीतेः । एवं वेदेऽपि यागदानहोमादीनामिति
दानस्य पृथक्कीर्तनाच्च । ननु लोके कस्यचित् साक्षादिव परंपरयापि
फलसाधनत्वदर्शनात् वेदेऽपि यागादीनां परंपरया फलसाधनत्वमुपपन्नमेव,
अथापि श्रुतपरित्यागो दोषः इत्यत्र द्वारतया स्वीकृतस्यापूर्वस्यापि
श्रुतत्वात् न श्रुतपरित्यागः इत्याशयेन शास्त्राच्चेत्येतद्विवृणोति - तथेत्यादिना।
स्वर्गस्य कर्तव्यतया = स्वर्गार्थं कर्तव्यतयेत्यर्थः । अन्यथानुपपत्त्येति,
पदजन्यपदार्थोपस्थितिविषयस्येवार्थापत्तिविषयस्यापि शाब्दबोधे भानाभ्युपगमात्
आशुतरविनाशिनांच कर्मणां कालान्तरभावि फलजनकत्वासंभवेन तेषां फल
साधनत्वबोधनान्यथापपत्त्या द्वारभूतस्यापूर्वस्य फलसाधनत्वावश्यकत्वाच्च
श्रुतस्यतस्यैव फलसाधनत्वमिति भावः ।।
<3.2.39>
सिद्धान्तसूत्रं योजयति - तु शब्द इत्यादिना । पूर्वोक्तमिति । अनेन
पूर्वमित्यस्यार्थो दर्शितः । तथा च प्रथममुक्तं परमपुरुषस्यैव
फलप्रदत्वमिति तदर्थः इति भावः । हेतुव्यपदेशादित्यत्र हेतुशब्दो
भावप्रधाननिर्देशः । अयं भावः - यजिधातुना यागः उक्तः स च देवताराधनभूतः
यज देवपूजायामिति धातोः । ततश्च तत्तद्यागैः देवतानामेवाराध्यत्वात्
तत्तद्वाक्ये फलहेतुत्वव्यपदेशाच्च तासामेव फलप्रदत्वमिति । अथ
तथा हेतुव्यपदेशमुदाहरति - वायव्यमिति । यथेत्यादिः । वायव्यं = वायुदेवताकं
श्वेतं = श्वेतद्रव्यकम्, क्षेपिष्ठा = क्षिप्रगामिनी, स्वेन भागधेयेन =
स्वहविर्भागेण । भूतिं = ऐश्वर्यमित्यर्थः । गमयति = प्रापयति ।
ननूक्तवाक्यस्य न देवतायाः फलप्रदत्वपरत्वं अर्थवादत्वात् तस्य
च स्वार्थेऽप्रामाण्येन केवल प्रशंसारपत्वादित्यत्राह - कामिन इति 
मन्त्रस्यार्थ वादस्यच प्रतीयामानेऽर्थे तात्पर्याभावेऽपि तदुक्तार्थस्य
विध्यपेक्षितत्वेन भवद्भिरपि स्वीकारात् अप्रमाण्यं कुतः । अत्रहि
फलार्थिनः अभिमतफलसाधनत्वप्रकार उपदिश्यते, सच विध्यपेक्षित एव 
अन्यथा तत्प्रवृत्त्यनिर्वाहात् । ततश्च विध्यपेक्षितत्वान्न
स्वार्थे अप्रामाण्यम् ।साधितंच मन्त्रार्थवादानां प्रामाण्यं पूर्वमेवेत्याशयः 
नन्वस्तु देवतानामपि फलप्रदत्वं तावता अपूर्वस्य फल प्रदत्वे
किमनुपपन्न मित्यत्राह - एवमिति । देवतानां फलप्रदत्वं श्रुतं अपूर्वस्य
फल प्रदत्वं चाश्रुतमिति भवन्मते श्रुतपरित्यागः अश्रुतपरिकल्पनंचेति
महान् दोषः । नन्वपूर्वस्यार्थापत्ति विषयत्वेन शाब्दविषयत्वाभ्युपगमात्
न कल्प्यत्वमिति चेन्न क्षणध्वंसिकर्मणः फलप्रदत्वान्यथानुपत्त्याहि
अपूर्वस्य तदिष्यते, तत्र देवतायाः फलप्रदत्वश्रवणानुरोधेन देवता
प्रसादस्यैवान्यथानुपपत्त्या फल प्रदत्वं कुतो नाभ्युपगम्यते ।
अतः वचनान्तरविरोधेनापूर्वस्यार्थापत्ति विषयत्वं न युक्तमिति
ननु नियोगरूपमपूर्वं लिङ्गादि वाच्यमेव, नार्थापत्तिविषयोऽपि ।
अतो नाश्रुतकल्पनादीत्यत्राह - लिंङ्गादयोपीति। कृति साध्यत्वमेव
लिङ्गर्थः नत्वपूर्वम् । अतोऽपूर्वस्वरूपस्य तस्य लिङ्गवाच्यत्वस्य
च कल्पनं महागौरवमिति भावः ।शब्दानुशासानानुमतमिति। अप्रतिषिद्धत्वादिति
भावः । प्रागेवोक्तं = प्रथमाधिकरणसिद्धान्तभाष्य एवोक्तमित्यर्थः
नन्वस्तु वाय्वादिदेवतानां फलप्रदत्वं अथापि भगवतः सर्वफलप्रदत्व
मनुपपन्नमेव, श्रुतविरोधात् । एवं देवताना भाराध्यत्वं, अभोक्तुः
परस्य प्रीयमाणत्वं च विरुद्धं अतोऽभोक्तुरतृप्तस्य भगवतः सर्वकर्मफल
प्रदत्व कथनमयुक्तमेवेत्यत्राह - वाय्वाद्यात्मनाचेति
भगवतस्तत्तदन्तर्यामित्वेऽपि यष्टुः तादृशज्ञानाभावेन कर्मसमाराध्यत्वेन
कर्माकरणात् कथं भगवतस्तृप्तिः फलप्रदत्वंचेति शंकानिराकरणाय स्मृति
वाक्योदाहरणम् । न केवलं भोक्तृत्वमात्रं अपितु फलप्रदत्वरूपप्रभुत्वमपि
इत्येतादृशतास्पर्यकमित्याशयेन प्रभुरिति=फलप्रदायीत्यर्थःइत्युक्तम् 
एवं भगवतः परंपरया साक्षाद्वार्चनं लोकसिद्धमपीत्याह - लोके चेति।
भूमिः=विषयत्वम् । सर्वं समञ्जसमिति । एवमभ्युपगमे एवसर्व विध्यर्थवादमन्त्राणां
सामञ्जस्यमिति भावः ।
यद्यपि देवताधिकरणे प्रीतिः फलप्रदानंच देवतानां नविद्यते इति वदतां
मीमांसकानां मतस्य प्रतिक्षेपात् देवतायाः फलप्रदत्वमुक्तमेव ।
विशिष्य कृतप्रयत्नापेक्षस्तु विदित प्रतिषिद्धावैयर्थ्यादिभ्य
इत्यत्र पुण्ये पापेच पूर्वकर्मानुरूपं ईश्वरः प्रवर्तयती त्युक्त्या
ईश्वराधीनमेव कर्मफलमिति ईश्वरस्यफलप्रदत्वं सिद्धम् । अथापि साक्षी
चेता, अवाक्यनादरः इत्यादिषु तस्य साक्षित्वानादरत्वादिश्रवणात्त
तेन च केषांचित् उपासनाऽप्रवृत्तिस्स्यादितितन्निराकरणार्थं पुनः
औदार्यगुणाविष्करणेन फल प्रदत्वमुच्यते । अयमाशयः - तटस्थत्वानादरत्वादि
भवतु भगवतः
अथापि तद्वचनमन्याभिप्रायकमेव, सर्वज्ञस्य भगवतः महावत्सलत्वेनात्युदारत्वेन
च शास्त्रेषु बोधनात् । अत एव हि विधिनिषेधस्थलेऽपि तयोर्भगवदाज्ञारूपत्वेन
तदनुष्ठानाननुष्ठानादौ भगवत्प्रत्यप्रीतिभ्यां सुखादि फल प्रदत्वमिति
तदतिरिक्त पुण्यपापे पुरुषे न कल्प्येते । आज्ञानुष्ठानाननुष्ठानाभ्यां
आज्ञापयितुः प्रीत्यप्रीतिजननस्य नियतत्वात् तत्प्रयुक्त फलप्रदत्वस्य
नियतत्वाच्च । अतः परमेव ब्रह्म स्वाज्ञाभूतस्वाराधनरूप यागदानहोम
स्तुतिनमस्कार कीर्तनार्चनध्यानानामनुष्ठाने प्रीतस्सन् तत्तत्फलं
भोगापवर्गभूतं प्रयच्छतीति तस्यैव सर्व फलप्रदत्वमेष्टव्यमिति
एवमभ्युपगमादेव वाय्वादि देवताराधनरूपकर्मणां विपाकात्प्रागेव कालकाल्यानां
तासां देवतानां नाशेऽपि अनुष्ठातुः फलोपपत्तिर्युक्ता । अन्यथा
तासां नष्टत्वेन फलप्रदत्वासंभवात् । भगवतश्च तत्तदन्तर्वर्तिनःपरमपुरुषस्याकालकाल्यत्वेन
सर्वदाऽवस्पितेः फलप्रदानोपपत्तेः अनुष्ठातुः फलप्राप्तिर्युक्ता इति ।।
समाप्तं फलाधिकरणम् ।।
