बृहस्पतिरुवाच ।।
राजतं राजताक्तं वा पितॄणां पात्रमुच्यते ।।
राजतस्य कथावापि दर्शनं दान मेव वा ।। 11.1 ।।
अनंतमक्षयं स्वर्गे राजते दानमुच्यते ।।
पितॄनेतेन दानेन सत्पुत्रास्तारयंत्युत ।। 11.2 ।।
राजते हि स्वधा दुग्धा पात्रे तैः पृथिवी पुरा ।।
स्वधां वा पार्थिभिस्तात तस्मिन् दत्तं तदक्षयम् ।। 11.3 ।।
कृष्णाजिनस्य सांनिध्यं दर्शनं दानमेव च ।।
रक्षोघ्नं ब्रह्म वर्चस्यं पशून्पुत्रांश्च तारयेत् ।। 11.4 ।।
कनकं राजतं पात्रं दौहित्रं कुतुपस्तिलाः ।।
वस्तूनि पावनीयानि त्रिदंडीयोग एव वा ।। 11.5 ।।
श्राद्धकर्मण्ययं श्रेष्ठो विधिर्ब्राह्मः सनातनः ।।
आयुःकीर्तिप्रजैश्वर्यप्रज्ञासंततिवर्द्धनः ।। 11.6 ।।
दिशिदक्षिणपूर्वस्यां वेदिस्थानं निवेदयेत् ।।
सर्वतोऽरत्निमात्रं च चतुरस्रं सुसंस्थितम् ।। 11.7 ।।
वक्ष्यामि विधिवत्स्थानं पितॄणामनुशासितम् ।।
धन्यमायुष्यमारोग्यं बलवर्णविवर्द्धनमा ।। 11.8 ।।
तत्र गर्तास्त्रयः कायार्स्त्रयो दंडाश्च खादिराः ।।
अरत्निमात्रास्ते कार्या रजतैः प्रविभूषिताः ।। 11.9 ।।
ते वितस्त्यायता गर्त्ताः सर्वतश्चतुरंगुलाः ।।
प्राग्दक्षिणमुखान्कुर्यात्स्थिरानशुषिरांस्तथा ।। 11.10 ।।
अद्भिः पवित्रयुक्ताभिः पावयेत्सततं शुचिः ।।
पयसा ह्याज गव्येन शोधनं चाद्भिरेव च ।। 11.11 ।।
सततं तर्पणं ह्येतत्तृप्तिर्भवति शास्वती ।।
इह वामुत्र य वशी सर्वकामसमन्वितः ।। 11.12 ।।
एवं त्रिषवणस्नातो योऽर्चयेत्प्रयतः पितॄन् ।।
मंत्रेण विधिवत्सम्यगश्वमेधफलं लभेत् ।। 11.13 ।।
तान्स्थापयेदमावास्यां गर्त्तान्वै चतुरंगुलान् ।।
त्रिःसप्तसंस्थास्ते यज्ञास्त्रैलोक्यं धार्यते तु यः ।। 11.14 ।।
तस्य पुष्टिस्तथैश्वर्यमायुः संततिरेव च ।।
दिवि च भ्राजतेलक्ष्म्या मोक्षं च लभते क्रमात् ।। 11.15 ।।
पाप्मापहं पावनीयं ह्यश्वमेधफलं लभेत् ।।
अश्वमेधफलं ह्येत्तद्द्विजैः संस्कृत्य पूजितम् ।। 11.16 ।।
मंत्रं वक्ष्याम्यहं तस्मादमृतं ब्रह्मनिर्मितम् ।।
देंवतेभ्यः पितृभ्यश्च महायोगिभ्य एव च ।। 11.17 ।।
नमः स्वाहयै स्वधायै नित्यमेव भवत्युत ।।
आद्धेऽवसाने श्राद्धस्य त्रिरावृत्तं जपेत्सदा ।। 11.18 ।।
पिंडनिर्वपणे वापि जपेदेतं समाहितः ।।
क्षिप्रमायांति पितरो रक्षांसि प्रद्रवंति च ।। 11.19 ।।
पित्र्यं तु त्रिषु कालेषु मंत्रोऽयं तारयत्युत ।।
पठ्यमानः सदा श्राद्धे नियतैर्ब्रह्मवादिभिः ।। 11.20 ।।
राज्यकामो जपेदेतं सदा मंत्रमतंद्रितः ।।
वीर्यशौर्यार्थसत्त्वाशीरायुर्बुद्धिविवर्द्धनम् ।। 11.21 ।।
प्रीयंते पितरो येन जपेन नियमेन च ।।
सप्तर्चिषं प्रवक्ष्यामि सर्वकामप्रदं शुभम् ।। 11.22 ।।
अमूर्त्तीनां समूर्त्तिनां पितॄणां दीप्ततेजसाम् ।।
नमस्यामि सदा तेषां ध्यानिनां योगचक्षुषाम् ।। 11.23 ।।
इंद्रादीनां च नेतारो दशमारीचयोस्तथा ।।
सप्तर्षीणां पितॄणां च तान्नमस्यामि कामदान् ।। 11.24 ।।
मन्वादिनां च नेतारः सूर्याचंद्रमसोस्तथा ।।
तान्नमस्कृत्य सर्वान्वै पितृमत्सु विधिष्वपि ।। 11.25 ।।
नक्षत्राणां ग्रहाणां च वाय्वग्न्योश्च पितॄनथ ।।
द्यावापृथिव्योश्च सदा नामस्यामि कृतांजलिः ।। 11.26 ।।
देवर्षीणां च नेतारः सर्वलोकनमस्कृताः ।।
त्रातारः सर्वभूतानां नमस्यामि पितामहान् ।। 11.27 ।।
प्रजापतेर्गवां वह्नेः सोमाय च यमाय च ।।
योगेश्वरेभ्यश्च सदा नमस्यामि कृतांजलिः ।। 11.28 ।।
पितृगणेभ्यः सप्तभ्यो नमो लोकेषु सप्तसु ।।
स्वयंभुवे नमश्चैव ब्रह्मणे योगचक्षुषे ।। 11.29 ।।
एतदुक्तं च सप्तार्चिर्ब्रह्मर्षिगणसेवितम् ।।
पवित्रं परमं ह्येतच्छ्रीमद्रोगविनाशनम् ।। 11. 30 ।।
एतेन विधिना युक्तस्त्रीन्वराँल्लभते नरः ।।
अन्नमायुः सुताश्चैव ददते पितरो भुवि ।। 11.31 ।।
भक्त्या परमया युक्तः श्रद्धधानो जितेंद्रियः ।।
सप्तार्चि षं जपेद्यस्तु नित्यमेव समाहितः ।। 11.32 ।।
सप्तद्वीपसमुद्रायां पृथिव्यामेकराड् भवेत् ।।
यत्किंचित्पच्यते गेहे भक्ष्यं वा भोज्यमेव वा ।। 11.33 ।।
अनिवेद्य न भोक्तव्यं तस्मिन्नयतने सदा ।।
क्रमशः कीर्तयिष्यामि बलिपात्राण्यतः परम् ।। 11.34 ।।
येषु यच्च फलं प्रोक्तं तन्मे निगदतः श्रुणु ।।
पलाशे ब्रह्मवर्चस्त्वमश्वत्थे वसुभावना ।। 11.35 ।।
सर्वभूताधिपत्यं च प्लक्षे नित्यभुदात्दृतम् ।।
पुष्टिः प्रजाश्च न्यग्रोधे बुद्धिः प्रज्ञा धृतिः स्मृतिः ।। 11.36 ।।
रशोध्नं च यशस्यं च काश्मरीपात्रमुच्यते ।।
सौभाग्यमुत्तमं लोके माधूके समुदात्दृतम् ।। 11.37 ।।
फलगुपात्रेषु कुर्वाणः सर्वान्कामानवाप्नुयात् ।।
परां द्युतिमथार्केतु प्राकाश्यं च विशेषतः ।। 11.38 ।।
बैल्वे लक्ष्मींतथा मेधां नित्यमायुस्तथैव च ।।
क्षेत्रारामतडागेषु सर्वसस्येषु चैव ह ।। 11.39 ।।
वर्षत्य जस्रं पर्जन्यो वेणुपात्रेषु कुर्वतः ।।
एतेष्वेव सुपात्रेषु भोजनाग्रमशेषतः ।। 11.40 ।।
सदा दद्यात्स यज्ञानां सर्वेषां फलमाप्नुयात् ।।
पितृभ्यः पुष्पमाल्यानि सुगंधानि च तत्परः ।। 11.41 ।।
सदा दद्यात्क्रियायुक्तः श विभाति दिवाकरः ।।
गुग्गुलादींस्तथा धूपान्पितृभ्यो यः प्रयच्छति ।। 11.42 ।।
संयुक्तान्मधुसर्पिर्भ्यं सोऽग्निष्टोमफलं लभेत् ।।
धूपं गंधगुणोपेतं कृत्वा पितृपरायणः ।। 11.43 ।।
लभते च सुशर्माणि इह चामुत्र चोभयोः ।।
दद्यादेवं पितृभ्यास्तु नित्यमेव ह्यतंद्रितः ।। 11.44 ।।
दीपं पितृभ्यः प्रयतः सदा यस्तु प्रयच्छति ।।
गतिं चाप्रतिमं चक्षुस्तस्मात्सलभते शुभम् ।। 11.45 ।।
तेजसा यशसा चैव कांत्या चापि बलेन च ।।
भुवि प्रकाशो भवति ब्राजते च त्रिविष्टपे ।। 11.46 ।।
अप्सरोभिः परिवृतो विमानाग्रे च मोदते ।।
गंधपुष्पैश्च धूपैश्व जपाहुतिभिरेव च ।। 11.47 ।।
फलमूलनमस्कारैः पितॄणां प्रयतः शुचिः ।।
पूजां कृत्वा द्विजान्पश्चात्पूजयेदन्नसंपदा ।। 11.48 ।।
श्राद्धकालेषु नियतं वायुभूताः पितामहाः ।।
आविशंति द्विजाञ्छ्रेष्ठांस्तस्मादेतद्ब्रवीमि ते ।। 11.49 ।।
वस्त्रै रत्नप्रदानैश्च भक्ष्यैः पेयैस्तथैव च ।।
गोभिरश्वैस्तथा ग्रामैः पूजयेद्द्विजसत्तमान् ।। 11.50 ।।
भवंति पितरः प्रीताः पूजितेषु द्विजातिषु ।।
तस्माद्यत्नेन विधिवत्पूजयेत द्विजान्सदा ।। 11.51 ।।
सव्योत्तराभ्यां पाणिभ्यां कुर्यादुल्लेखनं द्विजाः ।।
प्रोक्षणं च ततः कुर्याच्छ्राद्धकर्मण्यतंद्रितः ।। 11.52 ।।
दर्भान्पिण्डांस्तथा भक्ष्यान्पुष्पाणि विविधानि च ।।
गंधदानमलंकारमेकैकं निर्वपेद् बुधः ।। 11.53 ।।
पेषयित्वांजनं सम्यग्विश्वेषामुत्तरोत्तरम् ।।
अभ्यंगं दर्भविञ्जूलैस्त्रिभिः कुर्याद्यथाविधि ।। 11.54 ।।
अपसव्यं वितृभयश्च दद्यादंजनमुत्तमम् ।।
निपात्य जानु सर्वेषां वस्त्रार्थं सूत्रमेव वा ।। 11.55 ।।
खंडनं प्रोक्षणं चैव तथैवोल्लेखनं द्विजः ।।
सकृद्देवपितॄणां स्यात्पितॄणां त्रिभिरुच्यते ।। 11.56 ।।
एकं पवित्रं हस्तेन पितॄनसर्वान्सकृत्सकृत् ।।
चैलमन्त्रेण पिंडेभ्यो दत्त्वादर्शांजिने हि तम् ।। 11.57 ।।
सदा सर्पिस्तिलैर्युक्तांस्त्रीन्पिण्डान्निर्वपेद्भुवि ।।
जानु कृत्वा तथा सव्यं भूमौ पितृपरायणः ।। 11.58 ।।
पितॄन्पितामहांश्चैव तथैव प्रपितामहान् ।।
आहूय च पितॄन्प्राञ्चः पितृतीर्थेन यत्नतः ।। 11.59 ।।
पिंडान्परिक्षिपेत्सम्यगपसव्यमतंद्रितः ।।
अन्नाद्यैरेव मुख्यैश्चभक्ष्यैश्चैव पृथग्विधैः ।। 11.60 ।।
पृथङ्मातामहानां तु केचिदिच्छंति मानवाः ।।
त्रीन्पिण्डानानुपूर्व्येण सांगुष्ठान्पुष्टिवर्द्धनान् ।। 11.61 ।।
जान्वंतराभ्यां यत्नेन पिण्डान्दद्याद्यथाक्रमम् ।।
सव्योत्तराभ्यां पाणिभ्यां धारार्थं मन्त्रमुच्चरन् ।। 11.62 ।।
नमो वः पितरः शोषायेति सर्वमतंद्रितः ।।
दक्षिणस्यां तु पाणिभ्यां प्रथमं पिंडमुत्सृजेत् ।। 11.63 ।।
नमो वः पितरः सौम्यः पठन्नेवमतंद्रितः ।।
सव्योत्तराभ्यां पाणिभ्यां धर्मेऽर्धं समतंद्रितः ।। 11.64 ।।
उलूखलस्य लेखायामुदपात्रावसेचनम् ।। 
क्षौमं सूत्रं नवं दद्याच्छाणं कार्पासकं तथा ।। 11.65 ।।
पत्रोर्णं पट्टसूत्रं च कौशेयं परिवर्जयेत् ।।
वर्जयेद्यक्षणं यज्ञे यद्यप्यहतवस्त्रजाम् ।। 11.66 ।।
न प्रीणन्ति तथैतानि दातु श्चाप्यहितं भवेत् ।।
श्रेष्ठमाहुस्त्रिककुदमंजनं नित्यमेव च ।। 11.67 ।।
कृष्णेभ्यश्च तेलैस्तैलं यत्नात्सुपरिरक्षितम् ।।
चन्दनागुरुणी चोभे तमालोशीरपद्मकम् ।। 11.68 ।।
धूपश्च गुग्गलः श्रेष्टस्तुरुष्कः श्वेत एव च ।।
शुक्लाः सुमनसः श्रेष्ठास्तथा पद्मोत्पलानि च ।। 11.69 ।।
गंधरूपोपपन्नानि चारण्यानि च कृत्स्नशः ।।
तथा हि सुमना नाडीरूपिकास्मकुरंडिका ।। 11.70 ।।
पुष्पाणि वर्जनीयानि श्राद्धकर्मणि नित्यशः ।।
यथा गंधादपेतानि चोग्रगन्धानि यानि च ।। 11.71 ।।
वर्जनीयानि पुष्पाणि पुष्टिमन्विच्चता सदा ।।
द्विजातयो यथोद्दिष्टा नियताः स्युरुदङ्मुखाः ।। 11.72 ।।
पूजयेद्यजमानस्तु विधिवद्यक्षिणामुखः ।।
तेषामभिमुखो दद्याद्दर्भत्पिंडांश्च यत्नतः ।। 11.73 ।।
अनेन विधिना साक्षादर्चिताः स्युः पितामहाः ।।
हरिता वै स पिंजालाः पुष्टाः स्निग्धाः समाहिताः ।। 11.74 ।।
रत्निमात्राः प्रमाणेन वितृतीर्थेन संस्मृताः ।।
उपमूले तथा नीला विष्टरार्थं कुशोत्तमाः ।। 11.75 ।।
तथा श्यामाकनीवारा दूर्वा च समुदाहृता ।।
पूर्वं कीर्त्तिमतां श्रेष्ठो बभूवाश्वः प्रजापतिः ।। 11.76 ।।
तस्य बाला निपतिता भूमौ काशत्वामागताः ।।
तस्माद्देयाः सदा काशाः श्राद्धकर्मसु पूजिताः ।। 11.77 ।।
पिंडनिर्वपणं तेषु कर्त्तव्यं भूतिमिच्छता ।।
प्रजाः पुष्टिद्युतिप्रज्ञाकीर्त्तिकांतिसमन्विताः ।। 11.78 ।।
भवंति रुचिरा नित्यं विपाप्मानोऽघवर्जिताः ।।
सकृदेवास्तरेद्यर्भान्पिंडार्थे दक्षिणामुखः ।। 11.79 ।।
प्राग्दक्षिणाग्रान्नियतो विधि चाप्यत्र वक्ष्यति ।।
न दीनो नापि वा क्रुद्धो न चैवान्यमना नरः ।।
एकत्र चाधाय मनः श्राद्धं कुर्यात्समाहितः ।। 11.80 ।।
निहन्मि सर्वं यदमेध्यवद्भवेद्धतश्च सर्वे सुरदानवा मया ।।
रक्षांसि यक्षाः सपिशाचसंघा हता मया यातुधानाश्च सर्वे ।। 11.81 ।।
एतेन मन्त्रेण तु संयतात्मा तां वै वेदिं सकृदुल्लिख्य धीरः ।।
शिवां हि बुद्धिं ध्रुवमिच्छमानः क्षिपेद्द्विचातिर्दिशमुत्तरां गतः ।। 11.82 ।।
एवं पित्र्यं दृष्टमन्त्रं हि यस्यतस्यासुरा वर्जयंतीह सर्वे ।।
यस्मिन्देशे पठ्यते मन्त्र एष तं वै देशं राक्षसा वर्जयंति ।। 11.83 ।।
अन्नप्रकारानशुचीनसाधून्संवीक्षते नो स्पृशंश्वापि दद्यात् ।।
पवित्रपाणिश्च भवेन्न वा हि यः पुमान्न कार्यस्य फलं समश्नुते ।। 11.84 ।।
अनेन विधिना नित्यं श्राद्धं कुर्याद्धि यः सदा ।।
मनसा कांक्षते यद्यत्तत्तद्यद्युः पितमहाः ।। 11.85 ।।
पितरो हृष्टमनसो रक्षांसि विमनांसि च ।।
भवंत्येवं कृते श्राद्धे नित्यमेव प्रयत्नतः ।। 11.86 ।।
शूद्राः श्राद्धेष्वविक्षीरं बल्वजा उपलास्तथा ।।
विरणाश्चोतुवालाश्च लड्वा वर्ज्याश्च नित्यशः ।। 11.87 ।।
एवमादीन्ययज्ञानि तृणानि परिवर्जयेत् ।।
अंजनाभ्यजनं गंधान्सूत्रप्रणयनं तथा ।। 11.88 ।।
काशेः पुनर्भवैः कार्यमश्वमेधफलं लभेत् ।।
काशाः पुनर्भवा ये च बर्हिणो ह्युपबर्हिणः ।। 11.89 ।।
इत्येते पितरो देवा देवाश्च पितरः पुनः ।।
पुष्पगंधविभूषाणामेष मन्त्र उदाहृतः ।। 11.90 ।।
आहृत्य दक्षिणाग्निं तु होमार्थं वै प्रयत्नतः ।।
अन्यार्थे लौकिकं वापि जुहुयात्कर्मसिद्धये ।। 11.91 ।।
अंतर्विधाय समिधस्ततो दीप्तो विधीयते ।।
समाहितेन मनसा प्रणीयाग्निं समंततः ।। 11.92 ।।
अग्नये कव्यवाहाय स्वधा अंगिरसे नमः ।।
सोमाय वै पितृमते स्वधा अंगिरसे पुनः ।। 11.93 ।।
यमाय वैवस्वतये स्वधानम इति ध्रुवम् ।।
इत्येते होममन्त्रास्तु त्रयाणामनुपूर्वशः ।। 11.94 ।।
दक्षिणेनाग्नये नित्यं सोमायोत्तरतस्तथा ।।
एतयोरंतरे नित्यं जुहुयाद्वै विवस्वते ।। 11.95 ।।
उपहारः स्वधाकारस्तथैवोल्लेखनं च यत् ।।
होमजप्ये नमस्कारः प्रोक्षणं च विशेषतः ।। 11.96 ।।
बहुहव्येन्धने चाग्नौ सुसमिद्धे तथैव च ।।
अंजनाब्यंजनं चैव पिण्डनिर्वपणं तथा ।। 11.97 ।।
अश्वमेधफलं चैतत्समिद्धे यत्कृतं द्विजैः ।।
क्रिया सर्वा यथोद्दिष्टाः प्रयत्नेन समाचरेत् ।। 11.98 ।।
बहुहव्येंधने चाग्नौ सुसमिद्धे विशेषतः ।।
विधूमे लेलिहाने च होतव्यं कर्मसिद्धये ।। 11.99 ।।
अप्रबुद्धे समिद्धे वा जुहुयाद्यो हुताशने ।।
यजमानो भवे दंधः सोऽमुत्रेति हि नः श्रुतम् ।। 11.100 ।।
अल्पेंधनो वा रूक्षोऽग्निर्वस्फुलिंगश्च सर्वशः ।।
ज्वालाधूमापसव्यश्च स तु वह्निरसिद्धये ।। 11.101 ।।
दुर्गंधश्चैव नीलश्च कृष्णश्चैव विशेषतः ।।
भूमिं वगाहते यत्र तत्र विद्यात्पराभवत् ।। 11.102 ।।
अर्चिष्मान् पिंडितशिखः सर्प्पिकाञ्जनसन्निभः ।।
स्निग्धः प्रदक्षिणश्चैव वह्निः स्यात्कार्यसिद्धये ।। 11.103 ।।
नरनारीगणेभ्यश्च पूजां प्राप्नोति शाश्वतीम् ।।
अक्षयं पूजितास्तेन भवंति पितरोऽग्नयः ।। 11.104 ।।
बिल्वोदुंबरपत्राणि फलानि समिधस्तथा ।।
श्राद्धे महापवित्राणि मेध्यानि च विशेषतः ।। 11.105 ।।
पवित्रं च द्विजश्रेष्ठाः शुद्धये जन्मकर्मणाम् ।।
पात्रेषु फलमुद्दिष्टं यन्मया श्राद्धकर्मणि ।। 11.106 ।।
तदेव कृत्स्नं विज्ञेयं समित्सु च यथाक्रमम् ।।
कृत्वा समाहितं चित्तमाग्नेयं वै करोम्यहम् ।। 11.107 ।।
अनुज्ञातः कुरुष्वेति तथैव द्विजसत्तमैः ।।
घृतमादाय पात्रे च जुहुयाद्धव्यवाहने ।। 11.108 ।।
पलाशप्लक्षन्यग्रोधप्लक्षाश्वत्थविकंकताः ।।
उदुंबरस्तथाबिल्वश्चंदनो यज्ञियाश्च ये ।। 11.109 ।।
सरलो देवदारुश्च शालश्च कदिरस्तथा ।।
समिदर्थे प्रशस्ताः स्युरेते वृङा विशेषतः ।। 11.110 ।।
ग्राम्याः कण्टकिनश्चैव याज्ञिया ये च केचन ।।
पूजिताः समिदर्थं ते पितॄणां वचनं यथा ।। 11.111 ।।
समिद्भिः षट्फलेयाभिर्जुहुयाद्यो हुताशनम् ।। 
फलं यत्कर्मणस्तस्य तन्मे निगदतः श्रृणु ।। 11.112 ।।
अक्षयं सर्वकामीयमश्वमेधफलं हि तत् ।।
श्लेष्मांतको नक्तमालः कपित्थः शाल्मलिस्तथा ।। 11.113 ।।
नीपो विभीतकश्चैव श्राद्धकर्मणि गर्हिताः ।।
चिरबिल्वस्तथा कोलस्तिदुकः श्राद्धकर्मणि ।। 11.114 ।।
बल्वजः कोविदारश्च वर्जनीयाः समंततः ।।
शकुनानां निवासांश्च वर्जयेत महीरुहान् ।। 11.115 ।।
अन्यांश्चैवंविधान्सर्वान्नयज्ञीयांश्च वर्जयेत् ।।
स्वधेति चैव मंत्राणां पितॄणां वचनं यथा ।।
स्वाहेति चैव देवानां यज्ञकर्मण्युदाहृतम् ।। 11.116 ।।
इति श्रीब्रह्मांडे महापुराणे वायुप्रोक्ते मध्यभागे तृतीये 
उपोद्धातपादे श्राद्धकल्पे समिद्वर्णन नामैकादशोऽध्यायः ।। 11 ।।

सूत उवाच ।।
देवाश्चपितरश्चैव अन्योन्यं नियताः स्मृताः ।।
आथर्वणस्त्वेष विधिरित्युवाच बृहस्पतिः ।। 12.1 ।।
पूजयेत पितॄन्पूर्वं देवांश्च तदनन्तरम् ।।
देवा अपि पितॄन्पूर्वमर्च्चयन्ति हि यत्नतः ।। 12.2 ।।
दक्षस्य दुहिता नाम्ना विश्वा नामेति विश्रुता ।।
विश्वाख्यास्तु सुतास्तस्यां धर्मतो जज्ञिरे दश ।। 12.3 ।।
प्रख्याता स्त्रिषु लोकेषु सर्वलोकनमस्कृताः ।।
समस्तास्ते महात्मानश्चेरुरुग्रं महत्तपः ।। 12.4 ।।
हिमवच्छिखरे रम्ये देवर्षिगणसेविते ।।
शुद्धेन मन्सा प्रीता ऊचुस्तान्पितरस्तदा ।। 12.5 ।।
वरं वृणीध्वं प्रीताः स्म कं कामं कखामहे ।।
एवमुक्ते तु पितृभिस्तदा त्रैलोक्यभावनः ।। 12.6 ।।
ब्रह्मोवाच महातेजास्तपसा तैस्तु तोषितः ।।
प्रीतोऽस्मि तपसानेन कं कामं करवाणि वः ।। 12.7 ।।
एवमुक्तास्तदा विश्वे ब्रह्मणा विश्वकर्मणा ।।
ऊचुस्ते सहिताः सर्वे ब्रह्माणां लोकभावनम् ।। 12.8 ।।
श्राद्धेऽस्माकं भवेदंशो ह्येष नः कांक्षितो वरः ।।
प्रत्युवाच ततो ब्रह्मा तान्वै त्रिदशपूजितः ।। 12.9 ।।
भविष्यत्येवमेवं तु कांक्षितो वो वरस्तु यः ।।
पितृभिश्च तथेत्युक्तमेवमेतन्न संशयः ।। 12.10 ।।
सहस्माभिस्तु भोक्तव्यं यत्किं चिद्दृश्यते त्विह ।।
अस्माकं कल्पिते श्राद्धे युष्मानप्राशनं हि वै ।। 12.11 ।।
भविष्यति मनुष्येषु सत्यमे तद्ब्रुवामहे ।।
माल्यैर्गंधैस्तथान्नेन युष्मानग्रेऽर्च्चयिष्यति ।1 12.12 ।।
अग्रे दत्त्वा तु युष्माकमस्माकं दास्यते ततः ।।
विसर्जनमथास्माकं पूर्वं पश्चात्तु दैवतम् ।। 12.13 ।।
रक्षणं चैव श्राद्धस्य आतिथ्यस्य विधिद्वयम् ।।
भूतानां देवतानां च पितॄणां चैव कर्मणि ।। 12.14 ।।
एवं कृते सम्यगेतत्सर्वमेव भविष्यति ।।
एवं दत्त्वा वरं तेषां ब्रह्मा पितृगणैः सह ।। 12.15 ।।
क्षमानुग्रहकृद्देवः संचकार यथोदितम् ।।
वेदे पंच महायज्ञा नराणां समुदाहृताः ।। 12.16 ।।
एतान्पंच महायज्ञान्निर्वपेत्सततं नरः ।।
यत्र स्थास्यंति दातारस्तत्स्थानं वै निबोधत ।। 12.17 ।।
निर्भयं विरजस्कं च निःशोकं निर्व्यथक्लमम् ।।
ब्राह्मं स्थानमवाप्नोति सर्वलोकपुरस्कृतम् ।। 12.18 ।।
शूद्रेणापि च कर्त्तव्याः पंचैते मन्त्रवर्जिताः ।।
अतोऽन्यथा तु यो भुंक्ते स ऋणं नित्यमश्नुते ।। 12.19 ।।
ऋणं भुंक्ते स पापात्मा यः पचेदात्मकारणात् ।।
तस्मान्निर्वर्तयेत्पंच महायज्ञान्सदा बुधः ।। 12.20 ।।
उदक्पूर्वे बलिं कुर्यादुदकांते तथैव च ।।
बलिं सुविहितं कुर्या दुच्चैरुच्चतरं क्षिपेत् ।। 12.21 ।।
परश्रृंगं गवां मूत्रं बलिं सूत्रं समुत्क्षिपेत् ।।
तन्निवेद्यो भवेत्पिंडः पितॄणां यस्तु जीवति ।। 12.22 ।।
इष्टेनान्नेन भक्ष्यैश्च भोजयेच्च यथाविधि ।।
निवेद्यं केचिदिच्छंति जीवंत्यपि हि यत्नतः ।। 12.23 ।।
देवदेवा महात्मानो ह्येते पितर इत्युत ।।
इच्छंति केचिदाचार्यः पश्चात्पिंडनिवेदनम् ।। 12.24 ।।
पूजनं चैव विप्रणां पूर्वमेवेह नित्यशः ।। 
तद्धिधर्मार्थकुशलो नेत्युवाच बृहस्मतिः ।। 12.25 ।।
पूर्वं निवेदयेत्पिण्डान्पश्चाद्विप्रांश्च भोजयेत् ।।
योगात्मानो महात्मानः पितरो योग संभवाः ।। 12.26 ।।
सोममाप्याययंत्येते पितरो योगसंस्थिताः ।।
तस्माद्दद्याच्छुचिः पिण्डान्योगेभ्यस्तत्परायणः ।। 12.27 ।।
पितॄणां हि भवेदेतत्साक्षादिव हुतं हविः ।।
ब्रह्मणानां सहस्रस्य योगस्थं ग्रासयेद्यदि ।। 12.28 ।।
यजमानं च भोक्तॄंश्च नौरिवाम्भसि तारयेत् ।।
असतां प्रग्रहो यत्र सतां चैव विमानता ।। 12.29 ।।
दंडो दैवकृतस्तत्र सद्यः पतति दारुणः ।।
इत्वा मम सधर्माणं बालिशं यस्तु भोजयेत् ।। 12.30 ।।
आदिकर्म समुत्सृज्य दाता तत्र विनश्यति ।।
पिंडमग्नौ सदा दद्यद्भोगार्थी प्रथमं नरः ।। 12.31 ।।
दद्यात्प्रजार्थी यत्नेन मध्यमं मंत्रपूर्वकम् ।।
उत्तमां कान्तिमन्विच्छन्गोषु नित्यं प्रयच्छति ।। 12.32 ।।
प्रज्ञां चैव यशः कीर्त्तिमप्सु वै संप्रयच्छति ।।
प्रार्थयन्दीर्घामायुश्च वायसेभ्यः प्रयच्छति ।। 12.33 ।।
सोकुमार्यमथान्विच्छन्कुक्कुटेभ्यः प्रयच्छति ।।
एवमेतत्समुद्दिष्टं पिंडनिर्वपणे फलम् ।। 12.34 ।।
आकाशे गमयेद्वापि अप्सु वा दक्षिणामुखः ।।
पितॄणां स्थानमाकाशं दक्षिणा चैव दिग्भेवेत् ।। 12.35 ।।
एके विप्राः पुनः प्राहुः पिंडोद्धरणमग्रतः ।।
अनुज्ञातस्तु तैर्विप्रैः कामसुद्ध्रियतामित् ।। 12.36 ।।
पुष्पाणां च फलानां च भक्ष्याणामन्नतस्तथा ।।
अग्रमुद्धृत्य सर्वेषां जुहुयाद्धव्यवाहने ।। 12.37 ।।
भङ्यमन्नं तथा पेयं मूलानि च फलानि च ।।
हुत्वाऽग्नौ च ततः पिंडान्निर्वपेद्दक्षिणा मुखः ।। 12.38 ।।
वैवस्वताय सोमाय हुत्वा पिंडान्निवेद्य च ।।
उदकान्नयनं कृत्वा पश्चाद्विप्रांश्च भोजयेत् ।। 12.39 ।।
अनुपूर्वं ततो विप्रान्भक्ष्यैरन्नैश्च शक्तितः ।।
स्निग्धैरुष्णैः सुगंधैश्च तर्पयेत्तान्रसैरपि ।। 12.40 ।।
एकाग्रः पर्युपासीनः प्रयतः प्रांजलिः स्थितः ।।
तत्परः श्रद्दधानश्च कामानाप्नोति मानवः ।। 12.41 ।।
अक्षुद्रत्वं कृतज्ञत्वं दाक्षिण्यं संस्कृतं वचः ।।
तपो यज्ञांश्च दानं च प्रयच्छंति पितामहाः ।। 12.42 ।।
अतः परं विधिं सौम्यं भुक्तवत्सु द्विजातिषु ।।
आनुपूर्व्येण विहितं तन्मे निगदतः श्रृणु ।। 12.43 ।।
प्रोक्ष्य भूमिमथोद्धृत्य पूर्वं पितृपरायणः ।।
ततोऽन्निविकिरं कुर्याद्विधिदृष्टेन कर्मणा ।। 12.44 ।।
स्वधा वाच्य ततो विप्रान् विधिवद्भूरितक्षिणान् ।।
अन्नशेषमनुज्ञाप्य सत्कृत्य द्विजसत्तमान् ।। 12.45 ।।
प्रांजलिः प्रयतश्चैव अनुगम्य विसर्जयेत् ।। 12.46 ।।
इति श्रीब्रह्मांडे महापुराणे वायुप्रोक्ते मध्यभागे तृतीये 
उपोद्धातपादे श्राद्धकल्पे द्वादशोऽध्यायः ।। 12 ।।

बृहस्पतिरुवाच ।।
सकृदभ्यर्चिताः प्रीता भवंति पितरोऽव्ययाः ।।
योगात्मानो महात्मानो विपाप्मानो महौजसः ।। 13.1 ।।
प्रेत्य च स्वर्गलोकाय कामैश्च बहुलं भुवि ।।
येषु वाप्यनुगृह्णंति मोक्षप्राप्तिः क्रमेण तु ।। 13.2 ।।
तानि वक्ष्याम्यहं सौम्य सरांसि सरितस्तथा ।।
तीर्थानि चैव पुण्यानि देशांश्छैलांस्तथाश्रमान् ।। 13.3 ।।
पुण्यो हि त्रिषु लोकेषु सदैवामरकंटकः ।।
पर्वतप्रवरः पुण्यः सिद्धयारणसेवितः ।। 13.4 ।।
यत्र वर्षसहस्राणि प्रयुतान्यर्बुदानि च ।।
तपः सुदुश्चरं तेपे भगवानंगिराः पुरा ।। 13.5 ।।
यत्र मृत्योर्गतिर्न्नास्ति तथैवासुररक्षसाम् ।।
न भयं नैव चालक्ष्मीर्यावद्भूमिर्द्धरिष्यति ।। 13.6 ।।
तपसा तेजसा तस्य भ्रजते स नगोत्तमः ।।
श्रृङ्गे माल्यवतो नित्यं वह्निः संवर्त्तको यथा ।। 13.7 ।।
मृदवस्तु सुगंधाश्च हेमाभाः प्रियदर्शनाः ।।
शांताःकुशा इति ख्याताः परिदक्षिणनर्मदाम् ।। 13.8 ।।
दृष्टवान्स्वर्गसोपानं भगवानंगिराः पुरा ।।
अग्निहोत्रे महातेजाः प्रस्तारार्थं कुशोत्तमान् ।। 13.9 ।।
तेषु दर्भेषु यः पिंडान्मरकंटटकपर्वते ।।
दद्यात्सकृदपि प्राज्ञस्तस्य वक्ष्यामि यत्फलम् ।। 13.10 ।।
तद्भवत्यक्षयं श्राद्धं पितॄणां प्रीतिवर्धनम् ।।
अन्तर्द्धानं च गच्छन्ति क्षेत्रमासाद्य तत्सदा ।। 13.11 ।।
तत्र ज्वालासरः पुण्यं दृश्यते चापि पर्वसु ।।
सशल्यानां च सत्त्वानां विशल्यकरणी नदी ।। 13.12 ।।
प्राग्दक्षिणायतावर्त्ता वापी सा सुनगोत्तमे ।।
कलिंगदेशपश्चार्द्धे श्रृङ्गे माल्यवतो विभोः ।। 13.13 ।।
सिद्धिक्षेत्रमृषिश्रेष्ठा यदुक्तं परमं भुवि ।।
संमतं देवदैत्यानां श्लोकं चाप्युशना जगौ ।। 13.14 ।।
धन्यास्ते पुरुषा लोके ये प्राप्यामरकंटकम् ।।
पितॄन्संतर्पयिष्यंतिश्राद्धे पितृपरायणाः ।। 13.15 ।।
अल्पेन तपसा सिद्धिं गमिष्यंति न संशयः ।।
सकृदेवार्चितास्तत्र स्वर्गमामरकंटके ।। 13.16 ।।
महेंद्रःपर्वतः पुण्यो रम्यः शक्रनिषेवितः ।।
तत्रारुह्य भवेत्पूतः श्राद्धं चैव महाफलम् ।। 13.17 ।।
वैलाटशिखरे युक्त्वा दिव्यं चक्षुः प्रवर्तते ।।
अधृष्यश्चैव भूतानां देववच्चरते महीम् ।। 13.18 ।।
सप्तगोदावरे चैव गोकर्णे च तपोवने ।।
अश्वमेधफलं स्नात्वा तत्र दत्त्वा भवेत्ततः ।। 13.19 ।।
धूतपापस्थलं प्राप्य पूतः स्नात्वा भवेन्नरः ।।
रुद्रस्तत्र तपस्तेपे देवदेवो महेश्वरः ।। 13.20 ।।
गोकर्णे निहितं देवै र्नास्तिकानां निदर्शनम् ।।
अब्राह्मणस्य सावित्रीं पठतस्तु प्रणश्यति ।। 13.21 ।।
देवर्षिभवने श्रृंगे सिद्धचारणसेविते ।।
आरुह्यतं निय मवांस्ततो याति त्रिविष्टपम् ।। 13.22 ।।
दिव्यैश्चंदनवृक्षैश्च पादपैरुपशोभितम् ।।
आपश्चंदनसंयुक्ताः स्पंदेति सततं ततः ।। 13.23 ।।
नदी प्रवर्तते ताभ्यस्ताम्रपर्णीति नामतः ।।
या चंदनमहाखंडाद्दक्षिणं याति सागरम् ।। 13.24 ।।
नद्यास्तस्याश्च ताम्रायास्तूह्यमाना महोदधौ ।।
शंखा भवंति शुक्त्यश्च जायते यासु मौक्तिकम् ।। 13.25 ।।
उदकानयनं कृत्वा शंखमौक्तिकसंयुतम् ।।
आधिभिर्व्याधिभिश्चैव मुक्ता यांत्यमरावतीम् ।। 13.26 ।।
चन्दनेभ्यः प्रसूतानां शंखानां मौक्तिकस्य वा ।।
पापकर्त्तॄनपि पितॄंस्तारयंति यथाश्रुति ।। 13.27 ।।
चंद्रतीर्थे कुमार्यां च कावेरीप्रभवे क्षये ।।
श्रीपर्वतस्य तीर्थेषु वैकृते च तथा गिरौ ।। 13.28 ।।
एकस्था यत्र दृश्यंते वृक्षाह्यौशीरपर्वते ।।
पलाशाः खदिरा बिल्वाः प्लक्षाश्वत्थविकंकताः ।। 13.29 ।।
एवं द्विमंडलाविद्धं विज्ञेयं द्विजसत्तमाः ।।
अस्मिंस्त्यक्त्वा जनोंऽगाति क्षिप्रं यात्यमरावतीम् ।। 13.30 ।।
श्रीपर्वतस्य तीर्थे तु वैकृते च तथा गिरौ ।।
कर्माणि तु प्रयुक्ता नि सिद्ध्यंति प्रभवाप्यये ।। 13.31 ।।
दुष्प्रयुक्ता हि पितृषु सुप्रयोगा भवंत्युत ।।
पितॄणां दुहिता पुण्या नर्मदा सरितां वरा ।। 13.32 ।।
यत्र श्राद्धानि दत्तांनि ह्यक्षयाणि भवंत्युत ।।
माठरस्य वने पुण्ये सिद्धचारणसेविते ।। 13.33 ।।
अंतर्द्धानेन गच्छंति युक्त्वा तस्मिन्महा गिरौ ।।
विंध्ये चैव गिरौ पुण्ये धर्माधर्मनिदर्शनीम् ।। 13.34 ।।
धारां पापा न पश्यंति धारां पश्यंति साधवः ।।
तत्र तद्दृश्यते पापं केषां चित्पापकर्मणाम् ।। 13.35 ।।
कैलासे या मतंगस्य वापी पापनिषूदनी ।।
स्नात्वा तस्या दिवं यांति कामचारा विहंगमाः ।। 13.36 ।।
शौर्पारके तथा तीर्थे पर्वते पालमंजरे ।।
पांडुकूपे समुद्रांते पिंडारकतटे तथा ।। 13.37 ।।
विमले च विपापे च संकल्पं प्राप्य चाक्षयम् ।।
श्रीवृक्षे चित्रकूटे च जंबूमार्गे च नित्यशः ।। 13.38 ।।
असितस्य गिरौ पुण्ये योगाचार्यस्य धीमतः ।।
तत्रापि श्राद्धमानंत्यमसितायां च नित्यशः ।। 13.39 ।।
पुष्करेष्वक्षयं श्राद्धं तपश्चैव महाफलमा ।।
महोदधौ प्रभासे च तद्वदेव विनिर्दिशेत् ।। 13.40 ।।
देविकायां वृषो नाम कूपः सिद्धनिषेवितः ।।
समुत्पतंति तस्यापो गवां शब्देन नित्यशः ।। 13.41 ।।
योगेश्वरैः सदा जुष्टः सर्वपापबहिष्कृतः ।।
दद्याच्छ्राद्धं तु यस्तस्मिंस्तस्य वक्ष्यामि यत्फलम् ।। 13.42 ।।
अक्षयं सर्वकामीयं श्राद्धं प्रीणाति वै पितॄन् ।।
जातवेदः शिला तत्र साक्षादग्नेः सनातनात् ।। 13.43 ।।
श्राद्धानि चाग्निकार्यं च तत्र कुर्यात्सदा क्षयम् ।।
यस्त्वग्निं प्रविशेत्तत्र नाकपृष्ठे स मोदते ।। 13.44 ।।
अग्निशांतः पुनर्जातस्तत्र दत्तं ततोऽक्षयम् ।।
दशाश्वमेधिके तीर्थे तीर्थे पंचाश्वमेधिके ।। 13.45 ।।
यथोद्दिष्टफलं तेषां क्रतूनां नात्र संशयः ।।
ख्यातं हयशिरो नाम तीर्थं सद्यो वरप्रदम् ।। 13.46 ।।
श्राद्धं तत्र सदाक्षय्यं दाता स्वर्गे च मोदते ।।
श्राद्धं सुंदनिसुंदे च देयं पापनिषू दनम् ।। 13.47 ।।
श्राद्धं तत्राक्षयं प्रोक्तं जपहोमतपांसि च ।।
्जतुंगे शुभे तीर्थे तर्पयेत्सततं पितॄन् ।। 13.48 ।।
दृश्यते पर्वसु च्छाया यत्र नित्यं दिवौकसाम् ।।
पृथिव्यामक्षयं दत्तं विरजा यत्र पादपः ।। 13.49 ।।
योगेश्वरैः सदा जुष्टः सर्वपापबहिष्कृतः ।।
दद्याच्छ्राद्धं तु यस्तस्मिंस्तस्य वक्ष्यामि यत्फलम् ।। 13.50 ।।
अर्चितास्तेन वै साक्षाद्भवंति पितरः सदा ।।
अस्मिँल्लोके वशी च स्यात्प्रेत्य स्वर्गे मही यते ।। 13.51 ।।
प्रायशो मद्रवा पुण्या शिवो नाम ह्रदस्तथा ।।
तत्र व्याससरः पुण्यं दिव्यो ब्रह्मह्रदस्तथा ।। 13.52 ।।
ऊर्ज्जंतः पर्वतः पुण्यो यत्र योगेश्वरालयः ।।
अत्रैव चाश्रमः पुण्यो वसिष्ठस्य महात्मनः ।। 13.53 ।।
ऋग्यजुः सामशिरसः कपोताः पुष्पसाह्वयाः ।।
आख्यान पंचमा वेदाः सृष्टा ह्येते स्वयंभुवा ।। 13.54 ।।
गत्वैतान्मुच्यते पापद्द्विजो वह्निं समाश्रयन् ।।
श्राद्धं चानंत्यमेतेषु जपहोमतपांसि च ।। 13.55 ।।
पुंडरीके महातीर्थे पुंडरीकसमं फलम् ।।
ब्रह्मतीर्थे महाप्राज्ञ सर्वयज्ञसमं फलम् ।। 13.56 ।।
सिंधुसागरसंभेदे तथा पंचनदे क्षयम् ।।
विरजायां तथा पुण्यं मद्रवायां च पर्वते ।। 13.57 ।।
देयं सप्तनदे श्राद्धं मानसे वा विशेषतः ।।
महाकूटे ह्यनंते च गिरौ त्रिककुदे तथा ।। 13.58 ।।
संध्यायां च महानद्यां दृश्यते महादद्भुतम् ।।
अश्रद्दधानं नाभ्येति सा चाभ्येति धृतव्रतम् ।। 13.59 ।।
संश्रयित्वैकमेकेन सायाह्नं प्रति नित्यशः ।।
तस्मिन्देयं सदा श्राद्धं पितॄणामक्षयार्थिनाम् ।। 13.60 ।।
कृतात्मा वाकृतात्मा च यत्र विज्ञायते नरः ।।
स्वर्गमार्गप्रदं नाम तीर्थं सद्यो वरप्रदम् ।। 13.61 ।।
चीराण्युत्सृज्य यस्मिंस्तु दिवं सप्तर्षयो गाताः ।।
अद्यापि तानि दृश्यंते चीराण्यंभोगतानि तु ।। 13.62 ।।
स्नात्वा स्वर्गमवाप्नोति तस्मिंस्तीर्थेत्तमे नरः ।।
ख्यातमायतनं तत्र नंदिनः सिद्धसेवितम् ।। 13.63 ।।
नंदीश्वरस्य सा मूर्त्तिर्निराचारैर्नदृश्यते ।।
दृश्यन्ते कांचना युपास्त्वर्चिषो भास्करोदये ।। 13.64 ।।
कृत्वा प्रदक्षिणं तांस्तु गच्छंत्यानंदिता दिवम् ।।
सर्वतश्च कुरुक्षेत्रं सुतीर्थं तु विशेषतः ।। 13.65 ।।
पुण्यं सनत्कुमारस्य योगेशस्य महात्मनः ।।
कीर्त्यते च तिलान्दत्त्वा पितृभ्योवै सदाक्षयम् ।। 13.66 ।।
उक्तमेवाक्षयं श्राद्धं धर्मराजनिषेवितम् ।।
श्राद्धं दत्तममावास्यां विधिना च यथाक्रमम् ।। 13.67 ।।
पुंसः सन्निहितायां तु कुरूक्षेत्रे विशेषतः ।।
अर्चयित्वा पितॄंस्तत्र स पुत्रस्त्वनृणो भवेत् ।। 13.68 ।।
सरस्वत्यां विनशने प्लक्षप्रश्रवणे तथा ।।
व्यासतीर्थे दृषद्वत्यां त्रिप्लक्षे च विशेषतः ।। 13.69 ।।
देयमोंकारपवने श्राद्धमक्षयमिच्छता ।।
शक्रावतारे गंगायां मैनाके च नगोत्तमे ।। 13.70 ।।
यमुनाप्रभवे चैव सर्वपापैः प्रमुच्यते ।।
अत्युष्णाश्चातिशीताश्च आपस्तस्मिन्निदर्शनम् ।। 13.71 ।।
यमस्य भगिनी पुष्या मार्त्तंडदुहिता शुभा ।।
तत्राक्षयं सदा श्राद्धं पितृभिः पूर्वकीर्त्तितम् ।। 13.72 ।।
ब्रह्मतुंडह्रदे स्नात्वा सद्दयो भवति ब्राह्मणः ।।
तस्मिंस्तु श्राद्धमानंत्यं जपहोमतपांसि च ।। 13.73 ।।
स्थाणुभूतोऽचरत्तत्र वसिष्टो वै महातपाः ।।
अद्यापि तत्र दृश्यंते पादपा मणिबर्हणाः ।। 13.74 ।।
तुला तु दृश्यते तत्र धर्मांधर्मनिधर्शिनी ।।
यथा वै तोलितं विप्रैस्तीर्थानां फलमुत्तमम् ।। 13.75 ।।
पितॄणां दुहिता योगा गंधकालीति विश्रुता ।।
चतुर्थो ब्रह्मणस्त्वंशः पराशरकुलोद्भवः ।। 13.76 ।।
व्यसिष्यति चतुर्द्धा वै वेदं धीमान्महामुनिः ।।
महायोगं महात्मानं या व्यासं जनयिष्यति ।। 13.77 ।।
अच्छोदकं नामसरस्तत्राच्छोदासमुद्भवः ।।
मत्स्ययोनौ पुनर्जाता नियोगात्कारणेन तु ।। 13.78 ।।
तस्यास्त्वाद्याश्रमे पुण्ये पुण्यकृद्भिर्निषेविते ।।
दत्तं सकृदपि श्राद्धमक्षयं समुदाहृतम् ।। 13.79 ।।
नद्यां योगसमाधानं दत्तं युगपदुद्भवेत् ।।
कुबेरतुंगे पापघ्नं व्यासतीर्थेतथैव च ।। 13.80 ।।
पुण्यायां ब्रह्मणो वेद्यां श्राद्धमानंत्यमिष्यते ।।
सिद्धैस्तु सेविता नित्यं दृश्यते तु कृतात्मभिः ।। 13.81 ।।
अनिवर्तनं तु नंदायां वेद्याः प्रागुत्तरदिशि ।।
सिद्धिक्षेत्रं सुरैर्जुष्टं यत्प्राप्य न निवर्त्तते ।। 13.82 ।।
महालये पदं न्यस्तं महादेवेन धीमता ।।
भूतानामनुकंपार्थं नास्तिकानां निदर्शनम् ।। 13.83 ।।
विरजे त्वक्षयं श्राद्धं पूर्वमेव महालये ।।
नंदायां विरजे चैव तथैव च महालये ।। 13.84 ।।
आत्मानं तारयंतीह दशपूर्वान्दशापरान् ।।
काकह्रदे जातिस्मर्यं सुवर्णममितौजसम् ।। 13.85 ।।
कौमारं च सरः पुण्यं नागभोगाभिरक्षितम् ।।
कुमारतीर्थे स्नात्वा तु त्रिदिवं याति मानवः ।। 13.86 ।।
देवालये तपस्तस्वा एकपादेन दुश्चरम् ।।
निराहारो युगं दिव्यमुमातुंगो स्थितो ज्वलन् ।। 13.87 ।।
उमातुंगे भृगोस्तुङ्गे ब्रह्मतुंगे महालये ।।
तत्र श्राद्धानि देयानि नित्यमक्षयमिच्छता ।। 13.88 ।।
अक्षयं तु सदा श्राद्धं शालग्रामे समंततः ।।
दुष्कृतं दृश्यते तत्र प्रत्यक्षमकृतात्मनाम् ।। 13.89 ।।
प्रत्यदेशो ह्यशिष्टानां शिष्टानां च विशेषतः ।।
तत्र देवह्रदः पुण्यो ब्रह्मणो नागराट् शुचिः ।। 13.90 ।।
पिंडं गृह्णति हि सतां न गृह्णात्यसतां सदा ।।
अतिप्रदीप्तैर्भुजगैर्भोक्तुमन्नं न शक्यते ।। 13.91 ।।
प्रत्यक्षं दृश्यते धर्मस्तीर्थयोर्नतयोर्द्वयोः ।।
कारवत्यां च शांडिल्यां गुहायां वामनस्य च ।। 13.92 ।।
गत्वा चैतानि पूतःस्याच्छ्रदद्धमक्षयमेव च ।।
जपो होमस्तपो ध्यानं यत्किंचित्सुकृतं भवेत् ।। 13.93 ।।
ब्रह्मचर्यं च यौ धत्ते गुरुभक्तिं शतं समाः ।।
एवमाद्यास्सरिच्छ्रेष्ठा यत्स्नानादघमोक्षणम् ।।
कुमारधारा तत्रैव दृष्टा पापं प्रणश्यति ।। 13.94 ।। 
ध्यानासनं तु तत्रैव व्यासस्याद्यापि दृश्यते ।।
शैलः कांतिपुराभ्याशे प्रागुदीच्यां दिशि स्थितः ।। 13.95 ।।
पुण्य पुष्करिणी तत्र किरातगणरक्षिता ।।
यस्यां स्नात्वा सकृद्विप्रः कामानाप्नोति शाश्वतान् ।। 13.96 ।।
अदृश्यः सर्वभूतानां देववच्चरते महीम् ।। 13.97 ।।
काश्यपस्य महातीर्थं कालसर्पिरिति श्रुतम् ।।
तत्र श्राद्धानि देयानि नित्यमक्षयमिच्छता ।। 13.98 ।।
देवदारुवने वाऽपि धारायास्तु निदर्शनम् ।।
निर्धूतानि तु पापानि दृश्यंते सुकृतात्मनाम् ।। 13.99 ।।
भागीरथ्यां प्रयागे तु नित्यमक्षयमुच्यते ।।
कालंजरे दशार्णायां नैमिषे कुरुजांगले ।। 13.100 ।।
वाराणस्यां नगर्यां च देयं श्राद्धं प्रयत्नतः ।।
तत्र योगेश्वरो नित्यं तस्यां दत्तमथाक्षयम् ।। 13.101 ।।
गत्वा चैतानि पूर्तः स्याच्छ्राद्धमक्षय्यमेव च ।।
जबो होमस्तथा ध्यानं यत्किंचित्सुकृतं भवेत् ।। 13.102 ।।
लौहित्ये वैतरण्यां चस्वर्गवेद्यां तथैव च ।।
सा तु देवी समुद्रांते दृश्यते चैव नामभिः ।। 13.103 ।।
गयायां धर्मवृष्ठे तु सरसि ब्रह्मणस्तथा ।।
गयां गृध्रवटे चैव श्राद्धं दत्तं महाफलम् ।। 13.104 ।।
हिमं च पतते तत्र समंतात्पंचयो जनम् ।।
भरतस्याश्रमे पुण्येऽरण्यं पुण्यतमं स्मृतम् ।। 13.105 ।।
मतंगस्य वनं तत्र दृश्यते सर्वमानुषैः ।।
स्थापितं धर्मसर्वस्वं लोकस्यास्य निदर्शनम् ।। 13.106 ।।
यद्दंडकवनं पुण्यं पुण्यकृद्भिर्निषेवितम् ।।
यस्मिन्प्राहुर्विशल्येति तीर्थं सद्यो निदर्शनम् ।। 13.107 ।।
तुलामानैस्तथा चापि शास्त्रैश्च विविधैस्तथा ।।
उन्मच्चंति तथा लग्न ये वै पापकृतो जनाः ।। 13.108 ।।
तृतीयायां तथा पादे निराधायां तु मण्डले ।।
महाह्रदे च कौशिक्यां दत्तं श्राद्धं महाफलम् ।। 13.109 ।।
मुंडपृष्टे पदं न्यस्तं महादेवेन धीमता ।।
बहुदेवयुगांस्तप्त्वा तपस्तीव्रं सुदश्चरम् ।। 13.110 ।।
अल्पेनाप्यत्र कालेन नरो धर्मपरायणः ।।
पाप्मानमुत्सृजत्याशु जीर्णां त्वचमिवोरगः ।। 13.111 ।।
सिद्धानां प्रीतिजननं पपानां च भयंकरम् ।।
लेलिहानैर्महाघोरै रक्ष्यते सुमहोरगैः ।। 13.112 ।।
नाम्ना कनकनंदीति तीर्थं जगति विश्रुतम् ।।
उदीच्यां मुंडपृष्टस्य ब्रह्मर्षिगणसेवितम् ।। 13.113 ।।
तत्र स्नात्वा दिवंयांति स्वशरीरेण मानवाः ।।
दत्तं वापि सदा श्राद्धमक्षय्यं समुदाहृतम् ।। 13.114 ।।
ऋणैस्त्रिभिस्ततः स्नात्वा निष्क्रीणाति नरस्तनुम् ।।
मानसे सरसि स्नात्वा श्राद्धंनिर्वर्त्तयेत्ततः ।। 13.115 ।।
तीरे तु सरसस्तस्य देवस्या यतनं महत् ।।
आरुह्य तु जपंस्तत्र सिद्धो याति दिवं ततः ।। 13.116 ।।
उत्तरं मानसं गत्वासिद्धिं प्राप्नोत्यनुत्तमाम् ।।
स्नात्वा तस्मिन्सरश्रेष्ठे दृश्यते महादद्भुतम् ।। 13.117 ।।
दिवश्च्युता महाभागा ह्यंतरिङे विराजते ।।
गंगा त्रिपथगा देवी विष्णुपादाच्च्युता सती ।। 13.118 ।।
आकाशे दृश्यते तत्र तोरणं सूर्यसन्निभम् ।।
जांबूनदमयं पुण्यं स्वगद्वारमिवायतम् ।। 13.119 ।।
ततः प्रवर्त्तते भूयः सर्वसागरमंडिका ।।
पावनी सर्वभूतानां धर्मज्ञानां विशेषतः ।। 13.120 ।।
चन्द्रभागा च सिद्धुश्च शुभे मानससंभवे ।।
सागरं पश्चिमं यातो दिव्यः सिंधुनदो वरः ।। 13.121 ।।
पर्वतो हिमवान्नाम नानाधातुविभूषितः ।।
आयतो वै सहस्राणि योजनानां बहुनि तु ।। 13.122 ।।
सिद्धचारणसंकीर्णा देवर्षिगणसेविता ।।
तत्र पुष्करिणी रम्या सुषुम्णा नाम नामतः ।। 13.123 ।।
दशवर्षसहस्राणि तस्यां स्नातस्तु जीवति ।।
श्राद्धं भवति चानंतं तत्र दत्तं महोदयम् ।। 13.124 ।।
तारयेच्च सदा श्राद्धे दशपूर्वान्दशापरान् ।।
सर्वत्र हिमवान्पुण्यो गंगा पुण्या समंततः ।। 13.125 ।।
समुद्रगाः समुद्राश्च सर्वे पुण्याः समंततः ।।
एवमादिषु चान्येषु श्राद्धं निर्वर्तयेद्बुधः ।। 13.126 ।।
पुतो भवति वै स्नात्वा हुत्वा दत्त्वा तथैव च ।।
शेलसानुषु श्रृंगेषु कंदरेषु गुहासु च ।। 13.127 ।।
उपह्वरनितंबेषु तथा प्रस्रवणेषु च ।।
पुलिनेष्वापगानां च तथैव प्रभवेषु च ।। 13.128 ।।
महोदधौ गवां गोष्टे संगमेषु वनेषु च ।।
सुसंमृष्टोपलिप्तेषु त्दृद्येषु सुरभिष्वथ ।। 13.129 ।।
गोमयेनोपलिप्तेषु विविक्तेषु गृहेषु च ।।
कुर्याच्छ्राद्धमथैतेषु नित्यमेव यथाविधि ।। 13.130 ।।
प्राग्दक्षिणां दिशं गत्वा सर्वकामचिकीर्षया ।।
एवमेतेषु सर्वेषु श्राद्धं कुर्यादतंद्रितः ।। 13.131 ।।
एतेष्वेव तु मेधावी ब्राह्मीं सिद्धिमवाप्नुयात् ।।
त्रैवर्णविहितैः स्थाने धर्मे वर्णाश्रमे रतैः ।। 13.132 ।।
कौपस्थानं च संत्यागात्प्राप्यते पितृपूजनम् ।।
तीर्थान्यनुसरन्वीरः श्रद्दधानः समाहितः ।। 13.133 ।।
कृतपापोऽपि शुध्येत किं पुनः शुभकर्मकृत् ।।
तिर्यग्योनिं न गच्छेच्च कुदेशे च न जायते ।। 13.134 ।।
स्वर्गी भवति विप्रो वै मोक्षोपायं च विंदति ।।
अश्रद्दधानः पापायुर्नास्तिकोऽच्छिन्नसंशयः ।। 13.135 ।।
हेतुनिष्ठश्च पञ्चैते न तीर्थे फलभागिनः ।।
गुरुतीर्थे परा सिद्धिस्तीर्थानां परमं पदम् ।। 13.136 ।।
ध्यानं तीर्थं परं तस्माद्ब्रह्मतीर्थं सनातनम् ।।
उपवासात्परं ध्यानमिंद्रियाणां निवर्त्तनम् ।। 13.137 ।।
उपवासनिबद्धैर्हि प्राणैरेव पुनः पुनः ।।
प्राणापानौ वशे कृत्वा वशगानींदियाणि च ।। 13.138 ।।
बुद्धिं मनसि संयम्य सर्वेषां तु निवर्त्तनम् ।।
प्रत्याहारं कृतं विद्धि मोक्षोपायमसंशयम् ।। 13.139 ।।
इंद्रियाणां मनो घोरं बुद्ध्यादीनां विवर्त्तनम् ।।
अना हारो क्षयं याति विद्यादनशनं तपः ।। 13.140 ।।
निग्रहे बुद्धिमन्सोरन्यबुद्धिर्न जायते ।।
क्षीणेषु सर्वदोषेषु क्षीणेष्वेवेंद्रियेषु च ।। 13.141 ।।
परिनिर्वाति शुद्धात्मा यथा वह्निरनिधनः ।।
कारणेभ्यो गुणेभ्यश्च व्यक्ताव्यक्ताच्च कुत्स्नशः ।। 13.142 ।।
नियोजयति क्षेत्रज्ञं तेभ्योयोगेन योगवित् ।।
तस्य नास्ति गतिः स्थानं व्यक्ताव्यक्ते च सर्वशः ।।
न सन्नासन्न सदसन्नैव किंचिदवस्थितः ।। 13.143 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे श्राद्धकल्पे पुण्यदेशानुकीर्त्तनं नाम त्रयोदशोऽध्यायः ।। 13 ।।

बृहस्पतिरुवाच ।।
अतः परं प्रवक्ष्यामि सर्वदानफलानि च ।।
श्राद्धकर्मणि मेध्यानि वर्जनीयानि यानि च ।। 14.1 ।।
हिमप्रपतने कुर्यादा हरेद्वा हिमं ततः ।।
अग्निहोत्रमुपायुष्यं पवित्रं परमं हितम् ।। 14.2 ।।
नक्तं तु वर्जयेच्छ्राद्धं राहोरन्यत्र दर्शनात् ।।
सर्वस्वेनापि कर्त्तव्यंक्षिप्रं वै राहुदर्शने ।। 14.3 ।।
उपरागे न कुर्याद्यः पंके गौरिव सीदति ।।
कुर्वाणस्तत्तरेत्पापं सती नौरिव सागरे ।। 14.4 ।।
वैश्वदेवं च सौम्यं च खड्गमांसं परं हविः ।।
विषाणवर्जं खड्गस्य मात्सर्यान्नाशयामहे ।। 14.5 ।।
त्वाष्ट्रा वै यजमानेन देवेशेन महात्मना ।।
पिबञ्छचीपतिः सोमं पृथिव्यां मध्यगः पुरा ।। 14.6 ।।
श्यामाकास्तत्र उत्पन्नाः पित्रर्थमपरजिताः ।।
विप्रुषस्तस्य नासाभ्यामासक्ताभ्यां तथेक्षवः ।। 14.7 ।।
श्रेष्मलाः शीतलाः स्निग्धा मधुराश्च तथेक्षवः ।।
श्यामाकैरिक्षुभिश्चैव पितॄणां सर्वकामिकम् ।। 14.8 ।।
कुर्यादाग्रयणं यस्तु स शीघ्रं सिद्धिमाप्नुयात् ।।
श्यामाकास्तु द्विनामानो विहिता यजनेस्मृते ।। 14.9 ।।
यस्मात्तेदेवसृष्टास्तु तस्मात्ते चाक्षयाः स्मृताः ।।
प्रसातिकाः प्रियंगुश्च मुद्गाश्च हरितास्तथा ।। 14.10 ।।
एतान्यपि समानानि श्यामाकानां गुणैस्तु तैः ।।
कृष्णमाषास्तिलाश्चैव श्रेष्ठास्तु यवशालयः ।। 14.11 ।।
महायवाश्च निष्पावास्तथैव च मधूलिकाः ।।
कृष्णाश्चैवान्नलोहाश्च गर्ह्याः स्युः श्राद्धकर्मणि ।। 14.12 ।।
राजमाषास्तथाऽन्ये वै वर्जनीयाः प्रयत्नतः ।।
मसूराश्चैव पुण्याश्च कुसुंभं श्रीनिकेतनम् ।। 14.13 ।।
वर्षास्वतियवा नित्यं तथा वृषकवासकौ ।।
बिल्वामलकमृद्वीकापनसाम्रातदाडिमाः ।। 14.14 ।।
तवशोलंयताक्षौद्रखर्जूराम्रलानि च ।।
खशेरुकोविदार्यश्च तालकंदं तथा विसम् ।। 14.15 ।।
तमालं शतकंदं च मद्वसूचांतकांदिकी ।।
कालेयं कालशाकं च भूरिपूर्णा सुवर्चला ।। 14.16 ।।
मांसाक्षं दुविशाकं च बुबुचेता कुरस्तथा ।।
कफालकं कणा द्राक्षा लकुचं चोचमेव च ।। 14.17 ।।
अलाबुं ग्रीवकं वीरं कर्कंधूमधुसाह्वयम् ।।
वैकंकतं नालिकेरश्रृंगज पकरूषकम् ।। 14.18 ।।
पिप्पली मरिचं चैव पठोलं बृहतीफलम् ।।
सुगंधमांसपीवंति कषायाः सर्व एव च ।। 14.19 ।।
एवमादीनि चान्यानि वराणि मधुराणि च ।।
नागरं चात्र वै देयं दीर्घमूलकमव च ।। 14.20 ।।
वंशः करीरः सुरसः सर्जकं भूस्तृणानि च ।।
वर्जनीयानि वक्ष्यामि श्राद्धकर्मणि नित्यशः ।। 14.21 ।।
लशुनं गृंजनं चैव तथा वै पल्वलोदकम् ।।
करंभाद्यानि चान्यानि हीनानि रसगंधतः ।। 14.22 ।।
श्राद्धकर्मणि वर्ज्यानि कारणं चात्र वक्ष्यते ।।
पुरा देवासुरे युद्धे निर्जितस्य बलेः सुरैः ।। 14.23 ।।
शरैस्तु विक्षतादंगात्पतिता रक्तबिंदवः ।।
तत एतानि जातानि लशुनादीनि सर्वशः ।। 14.24 ।।
तथैव रक्तनिर्यासा लवणान्यौषरणि च ।।
श्रद्धकर्मणि वर्ज्यानि याश्च नार्यो रजस्वलाः ।। 14.25 ।।
दुर्गंधं फेनिलं चैव तथा वै पल्वलोदकम् ।।
लभेद्यत्र न गौस्तृप्तिं नक्तं यच्चैव गुह्यते ।। 14.26 ।।
आविकं मार्गमौष्ट्रं च सर्वमेकशफं च यत् ।।
माहिषं चामरं चैव पयो वर्ज्यं विजानता ।। 14.27 ।।
अतः परं प्रवक्ष्यामि वर्ज्यान्देशान्प्रयत्नतः ।।
न द्रष्टव्यं च यैः श्राद्धं शौचाशौचं च कृत्स्नशः ।। 14.28 ।।
वन्यमूलफलैर्भक्ष्यैः श्राद्धं कुर्यात्तु श्रद्धया ।।
राजनिष्ठामवाप्नोति स्वर्गमक्षयमेव च ।। 14.29 ।।
अनिष्टशब्दां संकीर्णां जंतुप्याप्तामथाविलाम् ।।
पूतिगंधां तथा भूमिं वर्जयेच्छ्राद्धकर्मणि ।। 14.30 ।।
नद्यः सागरपर्यंता द्वारं दक्षिणपूर्वतः ।।
त्रिशंकोर्वर्जयेद्देशं सर्वं द्वादश योजनम् ।। 14.31 ।।
उत्तरेण महानद्या दक्षिणेन च वैकटम् ।।
देशास्त्रिशंकवो नाम वर्ज्या वै श्राद्धकर्मणि ।। 14.32 ।।
कारस्कराः कलिंगश्च सिधोरुत्तरमेव च ।।
प्रनष्टाश्रमधर्माश्च वर्ज्या देशाः प्रयत्नतः ।। 14.33 ।।
नग्नादयो न पश्येयुः श्राद्धकर्म व्यवस्थितम् ।।
गच्छंत्येतैस्तु दृष्टानि न पितॄंश्च पितामहांन ।। 14.34 ।।
शंयुरुवाच ।।
नग्नादीन्भगवन्सम्यगाचक्ष्व परिपृच्छतः ।।
बृहस्पतिरुवाच ।।
सर्वेषामेव भूतानां त्रयीसंवरणं स्मृतम् ।। 14.35 ।।
तां ये त्यजंति संमोहात्ते वै नग्नादयो जनाः ।।
प्रलीयते वृषो यस्मिन्निरालंबश्च यो बृषे ।। 14.36 ।।
वृषं यस्तु परित्यज्य मोक्षमन्यत्र मार्गति ।।
वृषो वेदाश्रमस्तस्मिन्यो वै सम्यङ्न पश्यति ।। 14.37 ।।
ब्राह्मणः क्षत्रियो वैश्यो वृषलः स न संशयः ।।
पुरा देवासुरे युद्धे निर्जितैरसुरैस्तथा ।। 14.38 ।।
पाशंडा वै कृतास्तात तेषां सृष्टिः प्रजायते ।।
वृद्धश्रावकिनिर्ग्रंथाः शाक्या जीवककार्पटाः ।। 14.39 ।।
ये धर्मं नानुवर्त्तन्ते ते वै नग्नादयो जनाः ।।
वृथा जटी वृथा मुंडी वृथा नग्नश्च यो द्विजः ।। 14.40 ।।
वृथा व्रती वृथा जापी ते वै नग्नादयो जनाः ।।
कुलधर्मातिगाः शश्वद्वृथा वृत्तिकलत्रकाः ।। 14.41 ।।
कृतकर्मदिशस्त्वेते कुपथाः परिकीर्त्तिताः ।।
एतैर्हि दत्तं दृष्टं वै श्राद्धं गच्छति दानवान् ।। 14.42 ।।
ब्रह्मघ्नश्च कृतघ्नश्च नास्तिको गुरुतल्पगः ।।
दस्युश्चैव नृशंसश्च दर्णने तान्विसर्जयेत् ।। 14.43 ।।
पतिताः क्रूरकर्माणः सर्वांस्तान्परिवर्जयेत् ।।
देवतानामृषीणां च विवादे प्रवदंति ये ।। 14.44 ।।
देवांश्च ब्राह्मणांश्चैव आम्नायं यस्तु निंदति ।।
असुरान्यातुधानांश्च दृष्टमेभिर्व्रजत्युत ।। 14.45 ।।
ब्राह्मं कृतयुगं प्रोक्तं त्रेता तु क्षत्र्रियं युगम् ।।
वैश्यं द्वापरमित्याहुः शूद्रं कलियुगं स्मृतम् ।। 14.46 ।।
कृतेऽपूज्यंत पितरस्त्रेतायां तु सुरास्तथा ।।
युद्धानि द्वापरे नित्यं पाखंडाश्च कलौ युगे ।। 14.47 ।।
अपमानापविद्धश्च कुक्कुटो ग्रामसूकरः ।।
श्वा चैव हन्ति श्राद्धानि दर्शनादेव सर्वशः ।। 14.48 ।।
श्वसूकरोप संसृष्टं दीर्घरोगिभिरेव च ।।
पतितैर्मलिनैश्चैव न द्रष्टव्यं कथंचन ।। 14.49 ।।
अन्नं पश्येयुरेते यत्तन्नार्हं हव्यकव्ययोः ।।
उत्स्रष्टव्याः प्रधा नार्थैः संस्कारस्त्वापदो भवेत् ।। 14.50 ।।
हविषां संहतानां च पूर्वमेव विवर्जयेत् ।।
सृष्टं युक्ताभिरद्भिश्च प्रोक्षणं च विधीयते ।। 14.51 ।।
सिद्धार्थकैः कृष्णतिलैः कार्यं वाप्यपवारणम् ।।
गुरुसूर्याग्निवास्राणां दर्शनं वापि यत्नतः ।। 14.52 ।।
आसनारूढमन्नाद्यं पादोपहतमेव च ।।
अमेध्यैर्जंगमैर्दृष्टं शुष्कं पर्युषितं च यत् ।। 14.53 ।।
अस्विन्नं परिदग्धं च तथैवाग्नावलेहितम् ।। 
शर्कराकीटपाषाणैः केशैर्यच्चाप्यु पाहृतम् ।। 14.54 ।।
पिण्याकं मथितं चैव तथा तिलयवादिषु ।।
सिद्धीकृताश्च ये भक्ष्याः प्रत्यक्षलवणीकृताः ।। 14.55 ।।
दृष्ट्वा चैव तथा दोषोपात्तश्वोपहतं तथा ।।
वाससा चावधूतानि वर्ज्यानि श्राद्धकर्मणि ।। 14.56 ।।
संति वेदविरोधेन केचिद्विज्ञाभिमानिनः ।।
अयज्ञय तयो नाम ते ध्वंसंति यथा रजः ।। 14.57 ।।
दधिशाकं तथा भक्ष्यं तथा चौषधिवर्जितम् ।।
वार्त्ताकं वर्जयेच्छ्राद्धे सर्वानभिषवानपि ।।
सैंधवं लवणं चैव तथा मानससंभवम् ।। 14.58 ।।
पवित्रे परमे ह्येते प्रत्यक्षमपि वर्तिते ।।
अग्नौ प्रक्षिप्य गृङ्णीयाद्धस्तौ प्रक्षिप्य यत्नतः ।। 14.59 ।।
गमयेन्मस्तकं चैव ब्रह्मतीर्थं हि तत्स्मृतम् ।।
द्रव्याणां प्रोक्षणं कार्यं तथैवावपनं पुनः ।। 14.60 ।।
निधाय चाद्भिः सिंचेत्त त्तथा चासु निवेशनम् ।।
अश्ममूलफलेक्षूणां रज्जूनां चर्मणामपि ।। 14.61 ।।
वैदलानां च सर्वेषां पूर्ववच्छौचमिष्यते ।।
तथा दंतास्थि दारुणां श्रृंगाणां चावलेखनम् ।। 14.62 ।।
सर्वेषां मृन्मयानां च पुनर्दाहो विधीयते ।।
मणिमुक्ताप्रवालानां जलजानां च सर्वशः ।। 14.63 ।।
सिद्धार्थकानां कल्केन तिलकल्केन वा पुनः ।।
स्याच्छौचं सर्वबालानामाविकानां च सर्वशः ।। 14.64 ।।
द्विपदां चैव सर्वेषां मृद्भिरद्भिर्विधीयते ।।
आद्यंतयोस्तु शौचानामद्भिः प्रक्षालनं विधिः ।। 14.65 ।।
तथा कार्पासिकानां च भस्मना समुदाहृतम् ।।
फलपुष्पपलाशानां प्लावनं चाद्भिरिष्यते ।। 14.66 ।।
प्रोक्षणं ह्युपलेपश्च भूमेश्चैवावलेखनम् ।।
निषेको गोक्रमो दाहः खननं शुद्धिरिष्यते ।। 14.67 ।।
निष्क्रमोऽध्वगतो ग्रामाद्वायुपूता वसुंधरा ।।
पुंसां चतुष्पदां चव मृद्भिः शौचं विधीयते ।। 14.68 ।।
एवमेव समुद्दिष्टः शौचानां विधिरुत्तमः ।।
अनिर्दिष्टमतो यद्यत्तन्मे निगदतः श्रृणु ।। 14.69 ।।
प्रातर्गृहाद्दक्षिणपश्चिमेन गत्वा चेषुक्षेपमात्रं पदं वै ।।
कुर्यात्पुरीषं हि शिरोऽवगुंठ्य न वै स्पृशेज्जातु शिरः करेण ।। 14.70 ।।
शुक्लैस्तृणैर्वा कार्ष्ठैर्वा पर्णैर्वेणुदलैन च ।।
सुसंवृत्ते प्रदेशे च णंतर्धाय वसुंधराम् ।। 14.71 ।।
उद्धृत्योदकमादाय मृत्तिकां चैव वाग्यतः ।।
दिवा उदङ्मुखः कुर्याद्रात्रौ वै दक्षिणामुखः ।। 14.72 ।।
दक्षिणेन तु हस्तेन गृहीत्वाऽथ कमंडलुम् ।।
शौचं वामेन हस्तेन गुदे तिस्रस्तु मृत्तिकाः ।। 14.73 ।।
दश चापि शनैर्दद्याद्वामहस्ते क्रमेण तु ।।
उभाभ्यां वा पुनर्दद्याद्द्वाभ्यां सप्त तु मृत्तिकाः ।। 14.74 ।।
मृदा प्रक्षाल्य पादौ तु आचम्य च यथाविधि ।।
आपस्त्वाद्यास्त्रयश्चैव सुर्याग्न्यनिलदेवताः ।। 14.75 ।।
कुर्यात्संनिहितो नित्यमच्छिद्रे द्वे कमंडलू ।।
अंसवार्यवनैरेव यथावत्पादधावनम् ।। 14.76 ।।
आचमनं द्वितीयं च देवकार्ये ततोऽपरम् ।।
उपवासस्त्रिरात्रं तु दुष्टमुक्ते ह्युदात्दृतः ।। 14.77 ।।
विप्रकृष्टेषु कृच्छ्रं च प्राय श्चित्तमुदाहृतम् ।।
स्पृष्ट्वा श्वानं श्वपाकं च तप्तकृच्छ्रं समाचरेत् ।। 14.78 ।।
मानुषास्थीनि संस्पृश्य उपोष्यं शुचिकारणात् ।।
त्रिरात्रमुक्तं सस्नेहान्येकरात्रमतोऽन्यथा ।। 14.79 ।।
कारस्कराः कलिंगाश्च तथांध्रशबरादयः ।।
पीत्वा चापोभूतिलपा गत्वा चापि युगं धरम् ।। 14.80 ।।
सिंधोरुत्तरपर्यंतं तथोदीच्यंतरं नरः ।।
पापदेशाश्च ये केचित्पापैरध्युषिता जनैः ।। 14.81 ।।
शिष्टैस्तु वर्जिता ये वै ब्राह्मणैल्वेदपारगैः ।।
गच्छतां रागसंमोहात्तेषां पापं न गच्छति ।। 14.82 ।।
गत्वा देशानपुण्यांस्तु कृत्स्नं पापं समश्नुते ।।
आरुह्य भृगुतुंगं तु गत्वा पुण्यां सरस्वतीम् ।। 14.83 ।।
आपगां च नदीं रम्यां गंगां देवीं महानदीम् ।।
हिमवत्प्रभवा नद्यो याश्चान्या ऋषिपूचिताः ।। 14.84 ।।
सरस्तीर्थानि सर्वाणि नदीः प्रस्रवणानि च ।।
गत्वैतान्मुच्यते पापैः स्वर्गे चात्यंतमश्नुते ।। 14.85 ।।
दशरात्रमशौचं तु प्रोक्तं मृतकमूतके ।।
ब्रह्मणस्य द्वादशाहं क्षत्रियस्य विधीयते ।। 14.86 ।।
अर्द्धमासं तु वैश्यस्य मासं शूद्रस्य चैव ह ।।
उदक्या सर्ववर्णानां चतूरात्रेण शुध्यति ।। 14.87 ।।
उदक्यां सूतिकां चैव श्वानमंतावसायिनम् ।।
नग्नादीन्मृतहारांश्च स्पृष्ट्वा शौचं विधीयते ।। 14.88 ।।
स्नात्वा सचैलो मृद्भिस्तु शुद्धो द्वादशभिर्द्विजः ।।
एतदेव भवेच्छौचं मैथुने वमने तथा ।। 14.89 ।।
मृदा प्रक्षाल्यहस्तौ तु कुर्याच्छौचं च मानवः ।।
प्रक्षाल्य चाद्भिः स्नात्वा तु हस्तौ चैव पुनर्मृदा ।। 14.90 ।।
त्रिः कृत्वा द्वादशान्तानि यथा लेपस्तथा भवेत् ।।
एवं शौचविधिर्दृष्टः सर्वकृत्येषु नित्यदा ।। 14.91 ।।
परिदद्यान्मृदस्तिस्रस्तिस्रः पादावसेचने ।।
अरण्ये शौचमेतत्तु ग्राम्यं वक्ष्याम्यतः परम् ।। 14.92 ।।
मृदः पंचदशामेध्या हस्तादीनां विशेषतः ।।
अतिरिक्तमृदं दद्यान्मृदंते त्वद्भिरेव च ।। 14.93 ।।
अद्भिरव्यक्तके शौचमेतच्चैतेषु कृत्स्नशः ।।
कंठं शिरो वा आवृत्य रथ्यापणगतोऽपि वा ।। 14.94 ।।
अकृत्वा पादयोः शौचमाचांतोऽप्यशुचिर्भवेत् ।।
पक्षाल्य पात्रं निक्षिप्य आचम्याभ्युक्षणं ततः ।। 14.95 ।।
द्रव्यस्यान्यस्य तु तथा कुर्यादभ्युक्षणं ततः ।।
पुष्पादीनां तृणानां च प्रोक्षणं हविषां तथा ।। 14.96 ।।
परात्दृतानां द्रव्याणां निधायाभ्युक्षणं तथा ।।
नाप्रोक्षितं स्पृशेत्किंचिच्छ्रद्धे दैवेऽथ वा पुनः ।। 14.97 ।।
उत्तरोणाहरेद्द्रव्यं दक्षिणेन विसर्जयेत् ।।
संवृते यजमानस्तु सर्वश्राद्धे समाहरेत् ।। 14.98 ।।
उच्छिष्टे स्याद्विपर्यासोदैवे पित्र्येतथैव च ।।
दक्षिणेन तु हस्तेन दक्षिणां वेदिमालभेत् ।। 14.99 ।।
कराभ्यामेव देवानां पितॄणां विकरं तथा ।।
क्षरणं स्वप्नयोश्चैव तथा मूत्रपुरीषयो ।। 14.100 ।।
निष्ठीविते तथाऽभ्यंगे भुत्क्वा विपरिधाय च ।।
उच्छिष्टानां च संस्पर्शे तथा पादावसेचने ।। 14.101 ।।
उच्छिष्टस्य च संभाषादशित्वा प्रयतस्य वा ।।
संदेहेषु च सर्वेषु शिखां मुक्त्वा तथैव च ।। 14.102 ।।
विना यज्ञोपवीतेन मोघं तत्समुपस्पृशेत् ।।
उष्ट्रस्यावेश्च संस्पर्शे दर्शनेऽवाच्यवाचिनाम् ।। 14.103 ।।
जिह्वया चैव संस्वृश्य देतासक्तं तथैव च ।।
सशब्दमेगुलीभिर्वा पतितं वा विलोकयन् ।। 14.104 ।।
स्थितो यश्चाचमेन्मोहदाचांतोऽप्यशुचिर्भवेत् ।।
उपविश्य शुचौ देशे प्रयतः प्रागुदङ्मुखः ।। 14.105 ।।
पादौ प्रक्षाल्य हस्तौ च अंतर्जानु त्वपः स्पृशेत् ।।
प्रसन्नस्त्रिः पिबेद्वारि प्रयतः सुसमाहितः ।। 14.106 ।।
द्विरेव मार्जनं कुर्यात्सकृदभ्युक्षणं ततः ।।
खानि मूर्द्धानमात्मानं हस्तौ पादौ तथैव च ।। 14.107 ।।
अभ्युक्षयेत्ततस्तस्य यद्यन्मीमांसित भवेत् ।।
एवमाचमतस्तस्य वेदा यज्ञास्तपांसि च ।। 14.108 ।।
दानानि व्रतचर्याश्च भवंति सफलानि वै ।।
क्रियां यः कुरुते मोहादनासम्येह नास्तिकः ।। 14.109 ।।
भवंति हि वृथा तस्य क्रिया ह्येता न संशयः ।।
वाक्कायबुद्धिपूतानि अस्पृष्टं वाप्यनिंदितम् ।। 14.110 ।।
ज्ञेयान्येतानि मेध्यानि दुष्टमेध्यो विपर्यये ।।
मनोवाक्कायमग्निश्च कालश्चैवोपलेखनम् ।। 14.111 ।।
विख्यापनं च शौचानां नित्यमज्ञानमेव वा ।।
अतोऽन्यथा तु यः कुर्यान्मोहाच्छौचस्य संकरम् ।। 14.112 ।।
पिशाचान्यातुधानांश्च फलं गच्छत्यसंशयम् ।।
शौचे चाश्रद्दधानो हि म्लेच्छजातिषु जायते 14.113 ।।
अयज्वा चैव पापश्च तिर्यग्योनिगतोऽपि च ।।
शौचेन मोक्षं कुर्वाणः स्वर्गवासी भवेन्नरः ।। 14.114 ।।
शुचिकामा हि देवा वै देवैश्चैतदुदाहृतम् ।।
बीभत्सानशुचींश्चैव वर्जयंति सुराः सदा ।। 14.115 ।।
त्रीणि शौचानि कुर्वंति न्यायतः शुभकर्मिणः ।।
ब्रह्मण्यायाति थेयाय शौचयुक्ताय धीमते ।। 14.116 ।।
पितृभक्ताय दान्ताय सानुक्रोशाय च द्विजाः ।।
तस्मै देवाः प्रयच्छंति पितरः श्रीविवर्द्धनाः ।।
मनसाकांक्षितान्कामांस्त्रैलोक्यप्रवरानपि ।। 14.117 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे श्राद्धकल्पेऽशौचविधिर्नाम चतुर्दशोऽध्योयः ।। 14 ।।

ऋषय ऊचुः ।।
अहो धन्यस्त्वया सूत श्राद्धकल्पः प्रकीर्तितः ।।
श्रुता नः श्राद्धकल्पास्तु ऋषिभिर्ये प्रकीर्त्तिताः ।। 15.1 ।।
अतीव विस्तरो ह्यस्य विशेषेण तु कीर्त्तितः ।।
देवाशेषं महाप्राज्ञ ऋषेस्तस्य मतं यथा ।। 15.2 ।।
सूत उवाच ।।
कीर्त्तयिष्यामि वो विप्रा ऋषेस्तस्य मतं तु यत् ।।
श्राद्धं प्रति महाभागस्तन्मे श्रुणुत विस्तरात् ।। 15.3 ।।
उक्तं श्राद्धंमया पूर्वं विधिश्च श्राद्धकर्मणि ।।
परिशिष्टं प्रवक्ष्यामि ब्रह्मणानां परिक्षणम् ।। 15.4 ।।
न मीमांस्याः सदा विप्राः पवित्रंह्येतदुत्तमम् ।।
दैवे पित्र्ये च नियतं श्रूयते वै परीक्षणम् ।। 15.5 ।।
यस्मिन्दोषाः प्रदृश्येरम्स हि कार्येषु वर्जितः ।।
जानीयाद्वापि संवासाद्वर्जयेत्तं प्रयत्नतः ।। 15.6 ।।
अविज्ञातं द्विजं श्राद्धे न परीक्षेत पंडितः ।।
सिद्धा हि विप्ररूपेण चरंति पृथिवीमिमाम् ।। 15.7 ।।
तस्मादतिथिमायान्तमभिगच्छेत्कृतांजलिः ।।
पूजयेच्चार्घ्यपाद्याभ्यां तथाभ्यंजनभोजनैः ।। 15.8 ।।
उर्वी सागरपर्यंतां देवा योगेश्वरः सदा ।।
नानारूपैश्चरंत्येते प्रजा धर्मेण योजयन् ।। 15.9 ।।
तस्माद्दद्यात्सदा दांतः समभ्यार्च्यातिथिं नरः ।।
व्यंजनानि तु वक्ष्यामि फलं तेषां तथैव च ।। 15.10 ।।
अग्निष्टोमं पयसा प्राप्नुयाद्वै फलं तथोक्थस्य च पायसेन ।।
सषोडशी सत्रफलं घृतेन मध्वातिरात्रस्य फलं तथैव ।। 15.11 ।।
तथाप्नुयाच्छ्रद्दधा नो नरो वै सर्वैः कामैर्भोजयेद्यस्तु विप्रान् ।।
सर्वार्थदं सर्वविप्रातिथेयं फलं च भुंक्ते सर्वमेधस्य नित्यम् ।। 15.12 ।।
यस्तु श्राद्धेऽतिथिं प्राप्तं दैवे चाप्यवमन्यते ।।
तं वै देवा निरस्यंति हतो यद्वत्परावसुः ।। 15.13 ।।
देवाश्च पितरश्चैव तेमेवांतर्हिता द्विजम् ।।
आविश्य विप्रं मोक्ष्यंति लोकानुग्रहकारणात् ।। 15.14 ।।
अपूजितो दहत्येष दिशेत्कामांश्च पूजितः ।।
सर्वस्वेनापि तस्माद्धि पूजयेदतिथिं सदा ।। 15.15 ।।
वानप्रस्थो गृहस्थश्च सतामभ्यागतो यथा ।।
वालखिल्यो यतिश्चैव विज्ञेयो ह्यतिथिः सदा ।। 15.16 ।।
अभ्यागतः पाकचारदतिथिः स्यादपावकः ।।
अतिथेरतिथिः प्रोक्तः सोऽतिथिर्योग उच्यते ।। 15.17 ।।
नाव्रती न च संकीर्णो नाविद्यो नाविशेषवित् ।।
न च संतानसंबद्धो न देवी नागसेऽतिथिः ।। 15.18 ।।
पिपासिताय श्रांताय भ्रांतायातिबुभुक्षते ।।
तस्मै सत्कृत्य दातव्यं यज्ञम्य फलमिच्छता ।। 15.19 ।।
न वक्तव्यं सदा विप्र क्षुधिते नास्ति किंचन ।।
तस्मै सत्कृत्य दातव्यं सदापचितिरेव सः ।। 15.20 ।।
अक्लिष्ट मव्रणं युक्तं कृशवृत्तिमयाचकम् ।।
ेकांतशीलं धीमंतं सदा श्राद्धेषु भोजयेत् ।। 15.21 ।।
नो ददामि तमित्येवं ब्रूयाद्यो वै दुरात्मवान् ।।
अपि जातिशतं गत्वा न स मुच्येत किल्बिषात् ।। 15.22 ।।
समोदं भोजयेद्विप्रानेकपंक्त्यां तु यो नरः ।।
नियुक्तो ह्यनि युक्तो वा पंक्त्या हरति किल्बिषम् ।। 15.23 ।।
पाप्मानं गृह्यते क्षिप्रमिष्टापूर्त्तं च नश्यति ।।
यतिस्तु सर्वविप्राणां सर्वेषामग्रतो भवेत् ।। 15.24 ।।
पंच वेदान्सेतिहासान्यः पठेद्द्विजसत्तमः ।।
योगादनंतरं सोऽथ नियोक्तव्यो विजानता ।। 15.25 ।।
त्रिवेदोऽनंतरं तस्य द्विवेदस्तदनंतरम् ।।
एकवेदस्ततः पश्चादुपाध्यायस्ततः परम् ।। 15.26 ।।
पावना येऽत्र संख्यातास्तान्प्रवक्ष्ये निबोधत ।।
य एते पूर्वनिर्द्दिष्टाः सर्वे ते ह्यनुपूर्वशः ।। 15.27 ।।
षडंगविद्ध्यानयोगौ सर्वतत्रस्तथैव च ।।
यायावरश्च पंचैते विज्ञेयाः पंक्तिपावनाः ।। 15.28 ।।
श्राद्धकल्पे भवेद्यस्तु सन्निपत्य तु पावनः ।।
चतुर्दशानां विद्यानामेकस्यामपि पारगाः ।। 15.29 ।।
यथावद्वर्त्तमानाश्च सर्वे ते पंक्तिपावनाः ।।
असंदेहस्तु सौपर्णाः पंचाग्नेयाश्च सामगाः ।। 15.30 ।।
यश्चरेद्विधिवद्विप्र समा द्वादश संततः ।।
त्रिनाचिकेतस्त्रै विद्यो यश्च धर्मान्द्विजः पठेत् ।। 15.31 ।।
बार्हस्पत्ये महाशास्त्रे यश्च पारंगतो द्विजः ।।
सर्वे ते पावना विप्राः पंक्तीनां समुदात्दृताः ।। 15.32 ।।
आमंत्रितस्तु यः श्राद्धे योषितं सेवते द्विजः ।।
पितरस्तस्य तन्मासं तस्मिन्रितसि शेरते ।। 15.33 ।।
ध्याननिष्ठाय दातव्यं सानुक्रोशाय धीमते ।।
यतिं वा वालखिल्यं वा भोजयेच्छ्राद्दकर्मणि ।। 15.34 ।।
वानप्रस्थाय कुर्वाणः पूजामात्रेण तुष्यते ।।
गृहस्थं भोजयेद्यस्तु विश्वेदेवास्तु पूजिताः ।। 15.35 ।।
वानप्रस्थेन ऋषयो वालखिल्यैः पुरंदरः ।।
यतीनां तु कृता पूजा साक्षाद्ब्रह्मा तुं पूजितः ।। 15.36 ।।
आश्रमोऽपावनो यस्तु पंचमस्संकरात्मकः ।।
चत्वारस्त्वाश्रमाः पूच्याः श्राद्धे देवे तथैव च ।। 15.37 ।।
चतुराश्रमबाह्येभ्य स्तेभ्यः श्राद्धे न दापयेत् ।।
यस्तिष्ठेद्वायुभक्षश्च चातुराश्रमबाह्यतः ।। 15.38 ।।
अनाश्रमीतपस्तेपे न तं तत्र निमंत्रयेत् ।। 
अयतिर्मोक्षवादी च श्रुतौ तौ पंक्तिदूषकौ ।। 15.39 ।।
उग्रेण तपसा युक्ता बहुज्ञाश्चित्रवादिनः ।।
निंदंति च द्विजातिभ्यः सर्वे ते पंक्तिदूषकाः ।। 15.40 ।।
औपवस्तास्तथा सांख्या नास्तिका वेदनिंदकाः ।।
ध्यानं निंदंति ये केचित्सर्वे ते पंक्तिदूषकाः ।। 15.41 ।।
वृथा मुंडाश्च जटिलाः सर्वे कार्पटिकास्तथा ।।
निर्घृणान्भिन्नवृत्तांश्च सर्वभक्षांश्च वर्जयेत् ।। 15.42 ।।
कारुकादीननाचाराँल्लोकवेदबहिष्कृतान् ।।
गाय नान्वेदवृत्तांश्च हव्यकव्ये न भोजयेत् ।। 15.43 ।।
एतैस्तु वर्त्तयेद्यस्तु कृष्णवर्णं स गच्छति ।।
योऽश्नाति सह शूद्रेणा सर्वे ते पंक्तिदूषणाः ।। 15.44 ।।
व्याकर्षणं सत्त्वनिबर्हणं च कृषिर्वणिज्या पशुपालनं च ।।
शुश्रूषणं चाप्यगुरोररेर्वाप्यकार्यमेतद्धि सदा द्विजानाम् ।। 15.45 ।।
मिथ्यासंकल्पिनः सर्वानुद्वृत्तांश्च विवर्जयेत् ।।
मिथ्याप्रवादी निंदाकृत्तथा सूचकदांभिकौ ।। 15.46 ।।
उपपातकसंयुक्ताः पातकैश्च विशेषतः ।।
वेदे नियोगदातारो लोभमोहफलर्थिनः ।। 15.47 ।।
ब्रह्मविक्रयिणस्तान्वै श्राद्धकर्मणि वर्जयेत् ।।
न वियोगास्तु वेदानां यो नियुंक्ते स पापकृत् ।। 15.48 ।।
वक्ता वेदफलाद्भ्रश्येद्दाता दानफलात्तथा ।।
भृतकोऽध्यापयेद्यस्तु भृतकाध्यापितस्तु यः ।। 15.49 ।।
नार्हतस्तावपि श्राद्धे ब्रह्माणः क्रयविक्रयी ।।
क्रयश्च विक्रयश्चैवाजीवितार्थे विगर्हितौ ।। 15.50 ।।
वृत्तिरेषा तु वैश्यस्य ब्राह्मणस्य तु पातकम् ।।
आहरेद्भृतितो वेदान् वेदेभ्यश्चोपजीवति ।। 15.51 ।।
उभौ तौ नार्हतः श्राद्धं पुत्रिकापतिरेव च ।।
वृथा दारांश्च यो गच्छेद्यो यजेत वृथाऽध्वरैः ।। 15.52 ।।
नार्हतस्तावपि श्राद्धं द्विजो यश्चैव वार्धुषी ।।
स्त्रियो रक्तांतरा येषां परदारपराश्च ये ।। 15.53 ।।
अर्थकामरताश्चैव न ताञ्छ्राद्धेषु भोजयेत् ।।
वर्णाश्रमाणां धर्मेषु विरुद्धाःसर्वकर्मणि ।। 15.54 ।।
स्तेनश्च सर्वयाजी च सर्वे ते पंक्तिदूषकाः ।।
यश्च सूकरवद्भुंक्ते यश्च पाणितले द्विजः ।। 15.55 ।।
न तदश्नंति पितरो यश्च वाच्यं समश्नुते ।।
स्त्रीशूद्रायान्नमेतद्वै श्राद्धोच्छिष्टं न दापयेत् ।। 15.56 ।।
यो दद्याच्चानुसंमोहान्न तद्गच्छति वै पितॄन् ।।
तस्मान्न देयमन्नाद्यमुच्छिष्टं श्राद्धकर्मणि ।। 15.57 ।।
अन्यच्च दधिसर्पिर्भ्यां शिष्टं पुत्राय नान्यथा ।।
अवशेषं तु दातव्यमन्नाद्यं तु विशेषतः ।। 15.58 ।।
पुष्पमूलफलैर्वापि तुष्टा गच्छेयुरंततः ।।
यावन्न श्रपितं चान्नं यावतौष्ण्यं न मुंचति ।। 15.59 ।।
तावदश्नंति पितरो यावदश्नंति वाग्यताः ।।
दत्तं प्रतिग्रहो होमो भोजनं बलिरेव च ।। 15.60 ।।
सांगुष्ठेन तथा पाद्यं नासुरेभ्यो यथा भवेत् ।।
ेतान्येव च सर्वाणि दानानि च विशेषतः ।। 15.61 ।।
अंतर्जानूपविष्टेन तद्वदाचमनं भवेत् ।।
मुंडाञ्जटिलकाषायाञ्श्राद्धकर्मणि वर्जयेत् ।। 15.62 ।।
ये तु वृत्ते स्थिता नित्यं ज्ञानिनो ध्यानिनस्तथा ।।
देवभक्ता महात्मानः पुनीयुर्दर्शनादपि ।। 15.63 ।।
शिखिभ्यो धातुरक्तेभ्यस्त्रिदंडेभ्यः प्रदापयेत् ।।
सर्वं योगेश्वरैर्व्याप्तं त्रैलोक्यं हि निरंतरम् ।। 15.64 ।।
तस्मात्पश्यंति ते सर्वं यत्किंचिज्जगतीगतम् ।।
व्यक्ताव्यक्तं वशे कृत्वा सर्वस्यापि च यत्परम् ।। 15.65 ।।
सत्यासत्यं च यद्दृष्टं सद सच्च महात्मभिः ।।
सर्वज्ञानानि सृष्टानि मोक्षादीनिमहात्मभिः ।। 15.66 ।।
तस्मात्तेषां सदा भक्तः फलं प्राप्नोति वोत्तमम् ।। 15.67 ।।
ऋचश्च यो वेद स वेद वेदान्यजूंषि यो वेद यज्ञम् ।।
सामानि यो वेद स वेद ब्रह्म यो मानसं वेद स वेद सर्वम् ।। 15.68 ।।
इति श्री ब्रह्मांडे महापुराणे वायुप्रोक्ते मध्यभागे तृतीय उपोद्धातपादे
श्राद्धकल्पे ब्राह्मणपरीक्षा नाम पंचदशोऽध्यायः ।। 15 ।।

बृहस्पतिरुवाच ।।
अतः परं प्रवक्ष्यामि दानानि च फलानि च ।।
तारणं सर्वभूतानां स्वर्गमार्गसुखावहम् ।। 16.1 ।।
लोके श्रेष्ठतम् सर्वमात्मनश्चैव यत्प्रियम् ।।
सर्वं पितॄणां दातव्यं तेषामेवाज्ञयार्थिना ।। 16.2 ।।
जांबूनदमयं दिव्यं विमानं सूर्यसन्निभम् ।।
दिव्याप्सरोभिः संपूर्णमन्नदो लभतेऽक्षयम् ।। 16.3 ।।
सव्यंजनं तु यो दद्यादहतं श्राद्धकर्मणि ।।
आयुः प्राकाश्यमैश्वर्यं रूपं च लभते शुभम् ।। 16.4 ।।
यज्ञोपवीतं यो दद्याच्छ्राद्धकाले तु यज्ञवित् ।।
पावनं सर्व विप्राणां ब्रह्मदानस्य तत्फलम् ।। 16.5 ।।
प्लुतं विप्रेषु यो दद्याच्छ्राद्धकाले कमडलुम् ।।
मधुक्षीराज्यदधिभिर्दातारमुपतिष्ठते ।। 16.6 ।।
 चक्राविद्धं च यो दद्याच्छ्राद्धकाले कमंडलुम् ।।
धेनुं सलभते दिव्यां पयोदां सुखदो हिनीम् ।। 16.7 ।।
तूलपूर्णे च यो दद्यात्पादुके श्राद्धकर्मणि ।।
शोभनं लभते यानं पादयोः सुखमेधते ।। 16.8 ।।
व्यचनं तालवृंतं च दत्त्वा विप्राय सत्कृतम् ।।
प्राप्नुयात्सर्वपुष्पाणि सुगंधीनि मृदूनि च ।। 16.9 ।।
श्राद्धे ह्युपानहौ दत्त्वा ब्राह्मणेभ्यः सदा बुधः ।।
दिव्यं स लभते यानं वाजियुक्तं नवं तथा ।। 16.10 ।।
श्राद्धे छत्रं तु यो दद्यात्पुष्पमालान्वितं तथा ।।
प्रासादो ह्युत्तमो भूत्वा गच्छंतमनुगच्छति ।। 16.11 ।।
शरणं रत्नसंपूर्णं सशय्याभोजनं बुधः ।।
श्राद्धे दत्त्वा यतिभ्यस्तु नाकपृष्ठे महीयते ।। 16.12 ।।
सुक्तावैदूर्यवासांसि रत्नानि विविधानि च ।।
वाहनानि च दिव्यानि प्रयुतान्यर्बुदानि च ।। 16.13 ।।
सुमहद्व्योमगं पुण्यं सर्वकामसमन्वितम् ।।
चन्द्रसूर्यनिभं दिव्यं विमानं लभतेऽक्षयम् ।। 16.14 ।।
अप्सरोभिः परिवृतं कामगं सुमनोजवम् ।।
वसेत्स तु विमानाग्रे स्तूयमानः समंततः ।। 16.15 ।।
दिव्यैःपुष्पैश्चितश्चाहुर्दानानां परमं बुधाः ।।
सुश्लक्ष्मानि सुवर्णानि श्राद्धे पात्राणि दापयेत् ।। 16.16 ।।
रसास्तमुपतिष्ठंति भक्ष्यं सौभाग्यमेव च ।।
तिलानिक्षूंस्तथा श्राद्धे द्विजेभ्यः संप्रयच्छति ।। 16.17 ।।
मित्राणि लभते लोके स्त्रीषु सौभाग्यमेव च ।।
यः पात्रं तैजसं दद्यान्मनोज्ञ श्राद्धभोजनैः ।। 16.18 ।।
पात्रं भवति कामाना रूपस्य च धनस्य च ।।
राजतं कांचनं वापि यो दद्याच्छ्राद्धकर्मणि ।। 16.19 ।।
दानात्तु लभते कामान्प्राकाश्यं धनमेव च ।।
धेनुं श्राद्धे तु यो दद्याद्गृष्टिं कुम्भापदोहनीम् ।। 16.20 ।।
गावस्तमुपतिष्ठंति नरं पुष्टिस्तथैव च ।।
दद्याद्यः शिशिरे चाग्निं बहुकाष्ठं प्रयत्नतः ।। 16.21 ।।
कायाग्निदीप्तिं प्राकाश्यं सौभाग्यं तभते नरः ।।
इन्धनानि तु यो दद्या द्द्विजेभ्यः शिशिरागमे ।। 16.22 ।।
नित्यं जयति संग्रामे श्रिया जुष्टस्तु जायते ।।
सुरभीणि च माल्यानि गंधवंति तथैव च ।। 16.23 ।।
पूजयित्वा तु पात्रेभ्यः श्राद्धे सत्कृत्य दापयेत् ।।
गंधमाल्यं महात्मानं सुखानि विविधानि च ।। 16.24 ।।
दातारमुपतिष्ठंति युवत्यश्च पतिव्रताः ।।
शयनासनयानानि भूमयो वाहनानि च ।। 16.25 ।।
श्राद्धेष्वेतानि यो दद्यादश्वमेधफलं लभेत् ।।
श्राद्धकाले गुणवति विप्रे वै समुपस्थिते ।। 16.26 ।।
इष्टद्रव्यं च यो दद्यात्स्मृतिं मेधां च विंदति ।।
सर्पिःपूर्णानि पात्राणि श्राद्धे सत्कृत्य दापयेत् ।। 16.27 ।।
कुम्भोपदोहगृष्टीनां बह्वीनां फलमश्नुते ।।
श्राद्धे यथेप्सितं दत्त्वा पुंडरीकफलं लभेत् ।। 16.28 ।।
वनं पुष्पफलोपेतं दत्त्वा गोसवमश्नुते ।।
कूपारामतडागानि क्षेत्रगोष्ठगृहाणि च ।। 16.29 ।।
दत्त्वा मोदंति ते स्वर्गे नित्यमाचन्द्रतारकम् ।।
स्वास्तीर्णं शयनं दत्त्वा श्राद्धेरत्नविभूषितम् ।। 16.30 ।।
पितरस्तस्य तुष्यंति स्वर्गलोकं समशनुते ।।
अस्मिँल्लोके च संपन्नं स्यंदनं च सुवाहनैः ।। 16.31 ।।
अष्टाभिः पूज्यते चात्र धनधान्यैश्च वर्द्धते ।।
पर्णकौशेयपट्टोर्णे तथा प्रावारकंबलौ ।। 16.32 ।।
अजिनं कांचनं पट्टं प्रवेणीं मृगलोमकम् ।।
दद्यादेतानि विप्राणां भोजयित्वा यथाविधि ।। 16.33 ।।
प्राप्नोति श्रद्धधानस्तु वाजपेयफलं नरः ।।
बहुभार्याः सुरूपाश्च पुत्रा भृत्याश्च किंकराः ।। 16.34 ।।
वशे तिष्ठंति भूतानि लोके चास्मिन्निरामयम् ।।
कौशेयं क्षौमकार्पासं दुकूलं गहनं तथा ।। 16.35 ।।
श्राद्धे चैतानि यो दद्यात्कामानाप्नोत्यनुत्तमान् ।।
अलक्ष्मीं नाशयंत्येते तमः सूर्योदयो यथा ।। 16.36 ।।
भ्राजते य विमानाग्रे नङत्रेष्विव चन्द्रमाः ।।
वासो हि सर्वदैवत्ये सर्वदेवैरभिष्टुतम् ।। 16.37 ।।
वस्त्राभावे क्रिया नास्ति य5दानतपांसि च ।। 
तस्माद्वस्त्राणि देयानि श्राद्धकाले तु नित्यशः ।। 16.38 ।।
तानि सर्वाण्यवाप्नोति श्राद्धे दत्त्वा तु मानवः ।।
नित्यश्राद्धे तु यो दद्यात्प्रयतस्तत्परायणः ।। 16.39 ।।
सर्वकामानवाप्नोति राज्यं स्वगे तथव च ।।
सर्वकामसमृद्धस्य यज्ञस्य फलमश्नुते ।। 16.40 ।।
भक्ष्यजातं तु सुकृतं स्वस्तिकाद्यं सशर्करम् ।।
कृसर मधुसर्पिश्च पयः पायसमेव च ।। 16.41 ।।
स्निग्धप्रायाश्च यो दद्यादग्निष्टोमफलं लभेत् ।।
दधिगव्यमसंसृष्टं भक्ष्यान्नानाविधांस्तथा ।। 16.42 ।।
दत्त्वा न शोचते श्राद्धे वर्षासु च मघासु च ।।
घृतेन भोजयेद्विप्रान्घृतं भूमौ समुत्सृजोत् ।। 16.43 ।।
छायायां हस्तिनश्चैव दत्त्वा श्राद्धेन शोचते ।।
ओदनं पायसं सर्पिर्मधुमूलफलानि च ।। 16.44 ।।
भक्ष्यांश्च विविधान्दत्त्वा परत्रेह च मोदते ।।
शर्कराक्षीरसंयुक्ताः पृथुका नित्यमक्षयाः ।। 16.45 ।।
स्यात्तु संवत्सरं प्रीतिः शाकैर्मांसरसेन च ।।
सक्तुलाजास्तथाऽपूपाः कुल्माषा व्यंजनैः सह ।। 16.46 ।।
सर्पिःस्निग्धानि सर्वाणि दध्ना संस्कृत्य भोजयेत् ।।
श्राद्धेष्वेतानि यो दद्यात्पद्मं स लभते निधिम् ।। 16.47 ।।
नवसस्यानियो दद्याच्छ्राद्धे सत्कृत्य यत्नतः ।।
सर्वभोगानवाप्नोति पूज्यते च दिवं गतः ।। 16.48 ।।
भक्ष्यभोज्यानि पेयानि चोष्यलेङ्यवराणि च ।।
भोजनाग्रासनं दत्त्वा अतिथिभ्यः कृतांजलिः ।। 16.49 ।।
सर्वयज्ञक्रतूनां हि फलं प्राप्नोत्यनुत्तमम् ।।
क्षिप्रमत्युष्णमक्लिष्टं दद्यादन्नं बुभुक्षते ।। 16.50 ।।
सव्यंजनं तथा स्निग्धं भक्त्या सत्कृत्य यत्नतः ।।
तरुणादित्यसंकाशं विमानं हंसवाहनम् ।। 16.51 ।।
अन्नदो लभते नित्यं कन्याकोटीस्तथैव च ।।
अन्नदानात्परं दानं नान्यत्किंचित्तु विद्यते ।। 16.52 ।।
अन्नाद्भूतानि जायंते जीवंति प्रभवन्ति च ।।
जीवदानात्परं दानं नान्यत्किंचन विद्यते ।। 16.53 ।।
अन्नाल्लोकाः प्रतिष्ठंति लोकदानस्य तत्फलम् ।।
अन्नं प्रजापतिः साक्षात्ते न सर्वमिदं ततम् ।। 16.54 ।।
तस्मादन्नसमं दानं न भूतं न भविष्यति ।।
यानि रत्नानि मेदिन्यां वाहनानि स्त्रियस्तथा ।। 16.55 ।।
क्षिप्रं प्राप्नोति तत्सर्वं पितृभक्तस्तु यो नरः ।।
प्रतिश्रयं च यो दद्यादतिथिब्यः कृताञ्जलिः ।। 16.56 ।।
देवास्तं संप्रतीच्छंति दिव्यातिथ्यैः सहस्रशः ।।
सर्वाण्येतानि यो दद्यात्पृथिव्यामेकराड्भवेत् ।। 16.57 ।।
त्रिभिर्द्वाभ्यामथैकेन दानेन तु सुखी भदेत् ।।
दानानि परमो धर्मः सद्भिः सत्कृत्य पूजितः ।। 16.58 ।।
त्रैलोक्यस्या धिपत्यं हि दानेनैव ध्रुवं स्थितम् ।।
अराजा लभते राज्यमधनश्चोत्तमं धनम् ।।
क्षीणायुर्लभते चायुः पितृभक्तः सदा नरः ।। 16.59 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे 
श्राद्धकल्पे दानप्रशंसा नाम षोडशोऽध्यायः ।। 16 ।।

बृहस्पतिरुवाच ।।
अत ऊर्द्ध्वं प्रवक्ष्यामि श्राद्धकर्मणि पूजितम् ।।
काम्यं नैमित्तिकाजस्रं श्राद्धकर्मणि नित्यशः ।। 17.1 ।।
पुत्रदारनिमित्ताः स्युरष्टकास्तिस्न एव तु ।।
कृष्णपक्षे वरिष्ठा हि पूर्वाखण्डलदेवता ।। 17.2 ।।
प्राजापत्या द्वितीया स्यात्तृतीया वैश्वदेविका ।।
आद्याऽपूपैः सदाकार्या मांसैरन्या सदा भवेत् ।। 17.3 ।।
शाकैः कार्या तृतीया स्यादेवं द्रव्यगतो विधिः ।।
अत्रापीष्टं पितॄणां वै नित्यमेव विधीयते ।। 17.4 ।।
या चाप्यन्या चतुर्थी स्यात्तां च कुर्याद्विशेषतः ।।
आसु श्राद्धं बुधः कुर्वन्सर्वस्वेनापि नित्यशः ।। 17.5 ।।
क्षिप्रमाप्नोति हि श्रेयः परत्रेह च मोदते ।।
पितरः पर्वकालेषु तिथिकालेषु देवताः ।। 17.6 ।।
सर्वेषु पुरुषा यांति निपातमिव धेनवः ।।
मासांते प्रतिगच्छेयुरष्टकासु ह्यपूजिताः ।। 17.7 ।।
मोघास्तस्य भवंत्याशाः परत्रेह च सर्वशः ।।
पूजकानां समुत्कर्षो नास्तिकानामधोगतिः ।। 17.8 ।।
देवास्तु दायिनो यांति तिर्यग्गच्छंत्यदायिनः ।।
पुष्टिं प्रजां स्मृतिं मेधां पुत्रानैश्वर्यमेव च ।। 17.9 ।।
कुर्वाणः पूजनं चासु सर्वं पूर्णं समश्नुते ।।
प्रतिपद्धनलाभाय लब्धं चास्य न नश्यति ।। 17.10 ।।
द्वितीयायां तु यः कुर्याद्द्विपदाधिंपति र्भवेत् ।।
वरार्थिनां तृतीया तु शत्रुघ्नी पापनाशिनी ।। 17.11 ।।
चतुर्थ्यां तु प्रकुर्वाणः शत्रुच्छिद्राणि पश्यति ।।
पंचम्यां चापिकुर्वाणः प्राप्नोति महतीं श्रियम् ।। 17.12 ।।
षष्ठ्यां श्राद्धानि कुर्वाणः संपूज्यः स्यात्प्रयत्नतः ।।
कुरुते यस्तु सप्तम्यां श्राद्धानि सततं नरः ।। 17.13 ।।
महीशत्वमवाप्नोति गणानां चाधिपो भवेत् ।।
संपूर्णामृद्धिमाप्नोति योऽष्टम्यां कुरुते नरः ।। 17.14 ।।
श्राद्धं नवम्यां कर्त्तव्यमैश्वर्यं स्त्रीश्च कांक्षता ।।
कुर्वन्दशम्यां तु नरो ब्राह्मीं श्रियमवाप्नुयात् ।। 17.15 ।।
वेदांश्चैवाप्नुयात्सर्वान्विप्राणां समतां व्रजेत् ।।
एकादश्यां परं दानमैश्वर्य सततं तथा ।। 17.16 ।।
द्वादश्यां जयलाभं च राज्यमायुर्वसूनि च ।।
प्रजावृद्धिं पशून्मेधां स्वातंत्र्यं पुष्टिमुत्तमाम् ।। 17.17 ।।
दीर्घमायुरथैश्वर्यं कुर्वाणस्तु त्रयोदशीम् ।।
युवानश्च गृहे यस्य मृतास्तेभ्यः प्रदापयेत् ।। 17.18 ।।
शस्त्रेण वा हता ये च तेषां दद्याच्चतुर्दशीम् ।।
अमावास्यां प्रयत्नेन श्राद्धं कुर्यात्सदा शुचिः ।। 17.19 ।।
सर्वकामानवाप्नोति स्वर्गं चानंतमश्नुते ।।
तथाविषमजातानां यमलानां च सर्वशः ।। 17.20 ।।
श्राद्धं दद्यादमावास्यां सर्वकामानवाप्नुयात् ।।
मघासु कुर्वञ्छ्राद्धानि सर्वकामानवाप्नुयात् ।। 17.21 ।।
प्रत्यक्षमर्चितास्तेन भवंति पितरस्तदा ।।
पितृदवा मघा यस्मात्तस्मात्तास्वक्षयं स्मृतम् ।। 17.22 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे 
श्राद्धकल्पे तिथिश्राद्धवर्णनं नाम सप्तदशोऽध्यायः ।। 17 ।।

बृहस्पतिरुवाच ।।
यमस्तु यानि श्राद्धानि प्रोवाच शशबिंदवे ।।
तानि मे श्रृणु कार्याणि नक्षत्रेषु पृथक् पृथक् ।। 18.1 ।।
श्राद्धं यः कृत्तिकायोगं कुरुते सततं नरः ।।
अग्नीनाधाय स स्वर्गे राजते सुदृढव्रतः ।। 18.2 ।।
अपत्यकामो रोहिण्यां सौम्ये तेजस्विना भवेत् ।।
प्रायशः क्रूरकर्माणि आर्द्रायां श्राद्धमाचरन् ।। 18.3 ।।
क्षेत्रभागी भवेत्पुत्री श्राद्धं कृत्वा पुनर्वसौ ।।
पुष्टिकामः पुनस्तिष्ये श्राद्धं कुर्वीत मानवः ।। 18.4 ।।
आश्लेषासु पितॄनर्चन्वीरान्पुत्रानवाप्नुयात् ।।
जातीनां भवति श्रेष्ठो मघासु श्राद्धमाचरन् ।। 18.5 ।।
फाल्गुनीषु पितॄनर्चन्सौभाग्यं लभते नरः ।।
प्रदानशीलः सापत्य उत्तरासु करोति यः ।। 18.6 ।।
संसत्सु मुख्यो भवति हस्तेऽभ्यर्च्य पितॄनपि ।।
चित्रायां चैव यः कुर्यात्पश्येद्रूपवतः सुतान् ।। 18.7 ।।
स्वातिना चैव यः कुर्याद्वाणिज्ये लाभमाप्नुयात् ।।
पुत्रार्थी तु विशाखासु श्राद्धमीहेत मालवः ।। 18.8 ।।
अनुराधासु कुर्वाणो नरश्चक्रं प्रवर्त्तयेत् ।।
आधिपत्यं भवेच्छ्रेष्ठं ज्येष्ठायां सततं तु यः ।। 18.9 ।।
मूलेनारोग्यमिच्छंति ह्याषाढासु महद्यशः ।।
उत्तरासु तु कुर्वाणो वीतशोको भवेन्नरः ।। 18.10 ।।
श्रवणेन तु लोकेषु प्राप्नुयात्परमां गतिम् ।।
राज्यभागी धनिष्ठासु प्राप्नुया द्विपुलं धनम् ।। 18.11 ।।
श्राद्धनिर्जितलोकश्च वेदान् सांगानवाप्नुयात् ।।
नक्षत्रैर्वारुणैः कुर्वन्भिषक्सिद्धिमवाप्नुयात् ।। 18.12 ।।
पूर्वप्रौष्ठ पदे कुर्वन्विंदेताजीविकान्बहून् ।।
उत्तरास्वनतिक्रम्य विंदेद्गा वै सहस्रशः ।। 18.13 ।।
बहुकुप्यकृतं द्रव्यं विंदेत्कुर्वन्सुरेवतीम् ।।
अश्वानश्वयुजा भक्तो भरण्यां साधुसत्तमः ।। 18.14 ।।
इमं श्राद्धविधिं कुर्वञ्छशबिंदुर्महीमिमाम् ।।
कृत्स्नां बलेन सोऽक्लिष्ठो लभ्ध्वा च प्रशशास ह ।। 18.15 ।।
इति श्री ब्रहामांडे महापुराणे वायुप्रोक्ते मध्यभागे तृतीय उपोद्धातपादे 
श्राद्धकल्पे नक्षत्रश्राद्धं नाम अष्टादशोऽध्यायः ।। 18 ।।

शंयुरुवाच ।।
किं स्विद्दत्तं पितॄणां तु तृप्तिदं वदतां वर ।।
किंस्वित्स्याच्चिररात्राय किं वानंत्याय कल्पते ।। 19.1 ।।
बृहस्पतिरुवाच ।।
हवीषि श्राद्धकल्पे तु यानि श्राद्धविदो विदुः ।।
तानि मे श्रृणु सर्वाणि फलं चैषां यथातथम् ।। 19.2 ।।
तिलैर्व्रीहियवैमाषैरद्भिर्मूलफलैस्तथा ।।
दत्तेन मासं प्रीयंते श्राद्धेन हि पितामहाः ।। 19.3 ।।
मत्स्यैः प्रीणंति द्वौ मासौ त्रीन्मासान्हारिणेन तु ।।
शाशेन चतुरो मासान्पंच प्रीणाति शाकुनैः ।। 19.4 ।।
वाराहेण तु षण्मासाञ्छागलं सप्तमासिकम् ।।
अष्टमासिकमित्युक्तं यच्च पार्वतकं भवेत् ।। 19.5 ।।
रौरवेण तु प्रीयंते नव मासान्पितामहाः ।।
गवयस्य तु मांसेन तृप्तिः स्याद्दशमासिकी ।। 19.6 ।।
औरभ्रेण च मांसेन मासानेकादशैव तु ।।
श्राद्धे च तृप्तिदं गव्यं पयः संवत्सरं द्विजाः ।। 19.7 ।।
आनंत्याय भवेत्तद्वत्खड्गमांसं पितृक्षये ।।
पायसं मधुसर्पिर्भ्यां छायायां कुञ्जरस्य च ।। 19.8 ।।
कृष्णच्छागस्य मासेन तृप्तिर्भवति शाश्वती ।।
अत्र गाथाः पितृगीताः कीर्तयन्ति पुराविदः ।। 19.9 ।।
तास्तेऽहं कीर्त्तयिष्यामि यथावत्सन्निबोध मे ।।
अपि नः स कुले यायाद्यो नो दद्यात्र्रयोदशीम् ।। 19.10 ।।
आजेन सर्वलोहेन वर्षासु च मघासु च ।।
एष्टव्या बहवः पुत्रा यद्येकोऽपि गयां व्रजेत् ।।
गौरीं वाप्युद्वहेद्भार्यां नालं वा वृषमुत्सृजेत् ।। 19.11 ।।
शंयुरुवाच ।।
गयादीनां फलं तात ब्रूहि मे परिपृच्छतः ।।
दातॄणां चैव यत्पुण्यं निखिलेन प्रवीहि मे ।। 19.12 ।।
बृहस्पतिरुवाच ।।
गयायामक्षयं श्राद्धंजपहोमतपांसि च ।।
पितृक्षये हि तत्पुत्र तस्मात्तत्राक्षयं स्मृतम् ।। 19.13 ।।
पूर्णायामेकविंशं तु गौर्यामुत्पादितः सुतः ।।
महामहांश्च जुहुयादिति तस्य फलं स्मृतम् ।।
फलं वृषस्य वक्ष्यामि गदतो मे निबोधत ।। 19.14 ।।
वृषोत्स्रष्टा पुनात्येव दशातीतान्दशावरान् ।। 19.15 ।।
यत्किंचित्स्पृशते तोयमवतीर्णो नदीजले ।।
वृषोत्सर्ग्गत्पितॄणां तु ह्यक्षयं समुदाहृतम् ।। 19.16 ।।
येनयेन स्पृशेत्तोयं लांगूलादिभिरंगशः ।।
सर्वं तदक्षयं तस्य पितॄणां नात्र संशयः ।। 19.17 ।।
श्रृंगैः खुरैर्वा भूमिं यामुल्लिखत्यनिशं वृषः ।।
मधुकुल्याः पितॄंस्तस्य ह्यक्षयाश्च भवंति वै ।। 19.18 ।।
सहस्रनल्वमात्रेण तडागेन यथास्रुतिः ।।
तृप्तिस्तु या पितॄणां वै सा वृषेणेह कल्पते ।। 19.19 ।।
यो ददाति गुडोन्मिश्रतिलानि श्राद्धकर्मणि ।।
मधु वामधुमिश्रं वा सर्वमेवाक्षयं भवेत् ।। 19.20 ।।
न ब्राह्मणं परिक्षेत सदा देयं हि मानवैः ।।
दैवेकर्मणि पित्र्ये च श्रूयते वै परीक्षणम् ।। 19.21 ।।
सर्ववेदव्रतस्नाताः पंक्तीनां पावना द्विजाः ।।
ये च भाषाविदः केचिद्ये च व्याकरणे रताः ।। 19.22 ।।
अधीयते पुराणं वै धर्मशास्त्रमथापि च ।।
त्रिणाचिकेतः पंचाग्निः स सौपर्णः षडंगवित् ।। 19.23 ।।
ब्रह्मदेवसुतश्चैव च्छंदोगो ज्येष्ठसामगः ।।
पुण्येषु यश्च तीर्थेषु कृतस्नानः कृतव्रतः ।। 19.24 ।।
मखेषु ये च सर्वेषु भवंत्यवभृथाप्लुताः ।।
ये च सत्यव्रता नित्यं स्वधर्मनिरताश्च ये ।। 19.25 ।।
अक्रोधना लोभपरास्ताञ्छ्राद्धेषु निमंत्रयेत् ।।
एतेभ्यो दत्तमक्षय्यमेते वै पंक्तिपावनाः ।। 19.26 ।।
श्राद्धीया ब्रह्मणा ये तु योगव्रतसुनिष्ठिताः ।।
त्रयोऽपि पूजितास्तेन ब्रह्मविष्णुमहेश्वराः ।। 19.27 ।।
पितृभिः सह लोकाश्च यो ह्येतान्पूजयेन्नरः ।।
पवित्राणां पवित्रं च मंगलानां च मंगलम् ।। 19.28 ।।
प्रथमः सर्वधर्माणां योगधर्मो निगद्यते ।।
अपांक्तेयान्प्रवक्ष्यमि गदतो मे निबोधत ।। 19.29 ।।
कितवो मद्यपो यश्च पशुपालो निराकृतः ।।
ग्रामप्रेष्यो वार्धुषिको ह्यापणो वणिजस्तथा ।। 19.30 ।।
अगार दाही गरदो वृषलो ग्रामयाजकः ।।
कांडपृष्ठोऽथ कुंडाशी मधुपः सोमविक्रयी ।। 19.31 ।।
समुद्रांतरितो भृत्यः पिशुनः कूटसाक्षिकः ।।
पित्रा विवदमानश्च यस्य चोपपतिर्गृहे ।। 19.32 ।।
अभिशस्तस्तथा स्तेनः शिल्पं यश्चोपजीवति ।।
स्तवकः सूपकारश्च यश्च मित्राणि निंदति ।। 19.33 ।।
काणश्च खंजकश्चैव नास्तिको वेदवर्जितः ।।
उन्मत्तोऽप्यथ षंढश्च भ्रूणहा गुरुतल्पगः ।। 19.34 ।।
भिषग्जीवी प्राशनिकः परस्त्रीं यश्च सेवते ।।
विक्रीणाति च यो ब्रह्मव्रतानि नियमांस्तथा ।। 19.35 ।।
नष्टं स्यान्नास्तिके दत्तं व्रतघ्ने चापवर्जितम् ।।
यच्चवाणिजके दत्तं नेह नामुत्र संभवेत् ।। 19.36 ।।
निक्षेपहारके चैव कृतघ्ने विदवर्जिते ।।
तथा पाणविके वै च कारुके धर्मवर्जिते ।। 19.37 ।।
क्रीणाति यो ह्यपण्यानि विक्रीणाति प्रशंसति ।।
अन्यत्रास्य समाधानं न वणिकूछ्राद्धमर्हति ।। 19.38 ।।
भस्मनीव हुतं हव्यं दत्तं पौनर्भवे द्विजः ।।
षष्टिं काणः शतं षंढः श्वित्री पंचशतान्यपि ।। 19.39 ।।
पापरोगी सहस्रं वै दातुर्नाशयते फलम् ।।
भ्रश्येद्धि स फलात्तस्मात्प्रदाता यस्तु बालिशः ।। 19.40 ।।
यद्विष्टितशिरा भुंक्ते यद्भुंक्ते दक्षिणामुखः ।।
सोपानत्कश्च यद्भुंक्ते यच्च दत्तमसत्कृतम् ।। 19.41 ।।
सर्वं तदसुरेंद्राय ब्रह्मा भागमकल्पयत् ।।
श्वा चैव ब्रह्महा चैव नावेक्षेत कथंचन ।। 19.42 ।।
तस्मात्परिवृतैर्दद्यात्तिलैश्चान्नं विकीर्य च ।।
राक्षसानां तिलाः प्रोक्ताः शुनां परिवृतास्तथा ।। 19.43 ।।
दर्शनात्सूकरो हंति पक्षवातेन कुक्कुटः ।।
रजस्वलायाः स्पर्शेन क्रुद्धोयश्च प्रयच्छति ।। 19.44 ।।
नदीतीरेषु रम्येषु सरित्सु च सरस्सु च ।।
विविक्तेषु च प्रीयंते दत्तेनेह पितामहाः ।। 19.45 ।।
नासव्यंपातयेज्जानु न युक्तो वाचमीरयेत् ।।
तस्मात्परिवृतेनेह विधिवद्दर्भपाणिना ।। 19.46 ।।
पित्रोराराधनं कार्यमेवं प्रीणयते पितॄन् ।।
अनुमान्य द्विजान्पूर्वमर्गौ कुर्याद्यथाविधि ।। 19.47 ।।
पितॄणां निर्वपेद्भूमौ सूर्ये वा दर्भसंस्तरे ।।
शुक्लपक्षे च पूर्वाङ्णे श्राद्धं कुर्याद्यथाविधि ।। 19.48 ।।
कृष्णपक्षेऽपरङ्णे तु रौहिणं वै न लंघयेत् ।।
एवमेते महात्मानो महायोगा महौजसः ।। 19.49 ।।
सदा वै पितरः पूज्याः सं प्राप्तौ देशकालयोः ।।
पितृभक्त्यैव तु नरो योगं प्राप्नोति दुर्ल्लभम् ।। 19.50 ।।
ध्यानेन मोक्षं गच्छेद्धि हित्वा कर्म शुभाशुभम् ।।
यज्ञहेतोस्तदुद्धृत्य मोहयित्वा जगत्तथा ।। 19.51 ।।
गुहायां निहितं ब्रह्म कश्यपेन महात्मना ।।
अमृतं गुह्यमुद्धृत्य योगे योगविदां वराः ।। 19.52 ।।
प्रोक्तः सनत्कुमारेण महातो ब्रह्मणः पदम् ।।
देवानां परमं गुह्यमृषीणां च परायणम् ।। 19.53 ।।
पितृभक्त्या प्रयत्नेन प्राप्य ते तन्मनीषिभिः ।।
पितृभक्तः समासेन पितृपूर्वपरश्च यः ।। 19.54 ।।
अयत्नात्प्राप्नुयादेव सर्वमेतन्न संशयः ।। 19.55 ।।
बृहस्पतिरुवाच ।।
यस्मैश्राद्धानि देयानि यच्च दत्तं महत्फलम् ।।
येषु चाप्यक्षयं श्राद्धं तीर्थेषु च गुहासु च ।। 19.56 ।।
येषु स्वर्गमवाप्नोति तत्ते प्रोक्तं ससंग्रहम् ।।
श्रुत्वेमं श्राद्धकल्पं च न कुर्याद्यस्तु मानवः ।। 19.57 ।।
स मज्जेन्नरके घोरे नास्तिकस्तमसावृते ।।
परिवादो न कर्त्तव्यो योगिनां तु विशेषतः ।। 19.58 ।।
परिवादात्क्रिमिर्भूत्वा तत्रैव परिवर्त्तते ।।
योगान्परिवदेद्यस्तु ध्यानिनो मोक्षकांक्षिणः ।। 19.59 ।।
स गच्छेन्नरकं घोरं श्रोताप्यस्य न संशयः ।।
आवृतं तमसः सर्वं नरकं घोरदर्शनम् ।।
योगीश्वरपरीवादान्न स्वर्गं याति मानवः ।। 19.60 ।।
योगेश्वराणामा क्रोशं श्रृणुयाद्यो यतात्मनाम् ।।
सहि कालं चिरं मज्जेन्नरके नात्र संशयः ।।
कुंभीपाकेषु पच्यंते जिह्वाच्छेदे पुनः पुनः ।। 19.61 ।।
समुद्रे च यथा लोषटस्तद्बत्सीदंति ते नराः ।।
मनसा कर्मणा वाचा द्वेषं योगेषु वर्जयेत् ।।
प्रोत्यानंतं फलं भुंक्त इह वापि न संशयः ।। 19.62 ।।
न पारगो विंदति परमात्मनस्त्रिलोकमध्ये चरति स्वकर्ममिः ।।
ऋचो यजुः साम तदंगपारगेऽविकारमेतं ह्यनवाप्य सीदति ।। 19.63 ।।
विकारपारं प्रकृतेश्च पारगस्त्रयीगुणाना त्रिगुणस्य पारगः ।।
यः स्याच्चतुर्विशतितत्त्वपारगः स पारगो नाध्ययनस्य पारगः ।। 19.64 ।।
कृत्स्नं यथावत्समुपैति तत्परस्तथैव भूयः प्रलयत्वमात्मनः ।।
प्रत्याहरेद्योगपथं न यो द्विजो न सर्वपार क्रमपारगोचरः ।। 19.65 ।।
वेदस्य वेदितव्यं च वेद्यं विंदति योगवित् ।।
तं वै वेदविदः प्राहुस्तमाहुर्वेदपारगम् ।। 19.66 ।।
वेदं च वेदितव्यं च विदित्वा वै यथास्थितः ।।
एवं वेदविदः प्राहुरन्यं वै वेदपारगम् ।। 19.67 ।।
यज्ञान्वेदांस्तथा कामांस्तपांसि विविधानि च ।।
प्राप्नोत्यायुः प्रजाश्चैव पितृभक्तो न सशयः ।। 19.68 ।।
श्रद्धया श्राद्धकल्पं तु यस्त्विमं नियतः पठेत् ।।
सर्वाण्येतानि वाप्नोति तीर्थदानफलानि च ।। 19.69 ।।
स पंक्तिपावनश्चैव द्विजानामग्रभुग्भवेत् ।।
आश्राव्य च द्विजान्सोऽथ सर्वकामानवाप्नुयात् ।। 19.70 ।।
यश्चैतच्छृणुयान्नित्यम न्यांश्च श्रावयेद्द्विजः ।।
अनसूयुर्जितक्रोधो लोभमोहविवर्जितः ।। 19.71 ।।
तीर्थादीनां फलं प्राप्य दानादीनां च सर्वशः ।।
मोक्षोपायं लभेच्छ्रेष्ठं स्वर्गोपायं न संशयः ।।
इह चापि परा पुष्ठिस्तस्मात्कुर्वीत नित्यशः ।। 19.72 ।।
इमं विधिं यो हि पठेदतंद्रितः समाहितः संसदि पर्वसंधिषु ।।
अपत्यभागी च परेण तेजसा दिवौकसां स व्रजते सलोकताम् ।। 19.73 ।।
येन प्रोक्तस्त्वयं कल्पो नमस्तस्मै स्वयंभुवे ।।
महायोगेश्वरेभ्यश्च सदा च प्रणतोऽस्म्यहम् ।। 19.74 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे 
श्राद्धकल्पे ब्रह्मणपरीक्षा नाम एकोनविंशोऽध्यायः ।। 19 ।।

बृहस्पतिरुवाच ।।
इत्येते पितरो देवा देवानामपि देवताः ।।
सप्तस्वेते स्थिता नित्यं स्थानेषु पितरोऽव्ययाः ।। 20.1 ।।
प्रजापतिसुता ह्येते सर्वेषां तु महात्मनाम् ।।
आद्यो गणस्तु योगानामनुयोगविवर्द्धनः ।। 20.2 ।।
द्वितीयो देवतानां तु तृतीयो दानवादिनाम् ।।
शेषास्तु वर्णिंनां ज्ञेया इति सर्वे प्रकीर्त्तिताः ।। 20.3 ।।
देवास्छैतान्यजंते वै सर्वज्ञानेष्ववस्थितान् ।।
आश्रमश्च यजंत्येनांश्चत्वारस्तु यथाक्रमम् ।। 20.4 ।।
सर्वे वर्णा यजंत्येनांश्चत्वारस्तु यथागमम् ।।
तथा संकरजात्यश्च म्लेच्छाश्चापि यजंति वै ।। 20.5 ।।
पितृंस्तु यो यजेद्भक्त्या पितरः प्रीणयंति ते ।।
पितरः पुष्टिकामस्य प्रजाकामस्य वा पुनः ।। 20.6 ।।
पुष्टिं प्रजां तु स्वर्गं च प्रयच्छंति पितामहाः ।।
देवकार्यादपि तथा पितृकार्यं विशिष्यते ।। 20.7 ।।
देवतानां हि पितरः पूर्वमाप्यायनं स्मृताः ।।
न हि योगगतिः सूक्ष्मा पितॄणां ज्ञायते नरैः ।। 20.8 ।।
तपसा हि प्रसिद्धेन किं पुनर्मांसचक्षुषा ।।
सर्वेषां राजतं पात्रमथ वा रजतान्वितम् ।। 20.9 ।।
पावनं ह्युत्तमं प्रोक्तं देवानां पितृभिः सह ।।
येषां दास्यंति पिंडांस्त्रीन्बांधवा नामगोत्रतः ।। 20.10 ।।
भूमौ कुशोत्तरायां च अपसव्यविधानतः ।।
सर्वत्र वर्त्तमानास्ते पिंडाः प्रीणंति वै पितॄन् ।। 20.11 ।।
यदाहारो भवेज्जंतुराहारः सोऽस्य जायते ।।
यथा गोष्ठे प्रनष्टां वै वत्सो विंदति मातरम् ।। 20.12 ।।
तथा तं नयते मंत्रो जंतुर्यत्रावतिष्ठति ।।
नामगोत्रं च मंत्रं च दत्तमन्नं नयंति तम् ।। 20.13 ।।
अपि योनिशतं प्राप्तांस्तृप्तिस्ताननुगच्छति ।।
एवमेषा स्थिता सत्ता ब्रह्मणः परमेष्ठिनः ।। 20.14 ।।
पितॄणमादिसर्गेतु लोकानामक्षयार्थिनाम् ।।
इत्येते पितरश्चैव लोका दुहितरस्तथा ।। 20.15 ।।
दौहित्रा यजमानश्च प्रोक्ताश्चैव मयाऽनघ ।।
कीर्त्तिताः पितरस्ते वै तव पुत्र यथाक्रमम् ।। 20.16 ।।
शंयुरुवाच ।।
अहो दिव्यस्त्वया तात पितृसर्गस्तु कीर्तितः ।।
लोका दुहितरश्चैव दोहित्राश्च श्रुतास्तथा ।। 20.17 ।।
दानानि सह शौचेन कीर्त्तितानि फलानि च ।।
अक्षय्यत्वं द्विजांश्चैव सर्वमेतदुदाहृतम् ।।
अद्यप्रभृति कर्त्ताऽस्मि सर्वमेतद्यथातथम् ।। 20.18 ।।
बृहस्पतिरुवाच ।।
इत्येतदंगिराः पूर्वमृषीणामुक्तवान्प्रभुः ।।
पृष्टश्च संशयान्सर्वानृषीनाह नृसंसदि ।। 20.19 ।।
सत्रे तु वितते पूर्वं तथा वर्षसहस्रके ।।
यस्मिन्सदस्पतिस्नातो ब्रह्मा सीद्देवताप्रभुः ।। 20.20 ।।
गतानि तत्र वर्षाणां पंचाशच्च शतानि वै ।।
श्लोकाश्चात्र पुरा गीता ऋषिभिर्ब्रह्मवादिभिः ।। 20.21 ।।
दीक्षितस्य पुरा सत्रे ब्रह्ममः परमात्मनः ।।
तत्रैव दत्तमन्नाग्रं पितॄणामक्षयर्थिनाम् ।।
लोकानां च हितार्थाय ब्रह्मणा परमेष्ठिना ।। 20.22 ।।
सूत उवाच ।।
एवं बृहस्पतिः पूर्वं पृष्टः पुत्रेण धीमता ।।
प्रोवाच पितृसर्गं तु यश्चैव समुदाहृत ।। 20.23 ।।
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे 
श्राद्धकल्पो नाम विंशतितमोऽध्यायः ।। 20 ।।
