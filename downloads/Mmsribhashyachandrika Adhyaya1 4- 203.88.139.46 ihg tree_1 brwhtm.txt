(1.4.1) आनुमानिकाधिकरणम्
<1.4.1>
अथ चतुर्थपादसंगतिप्रदर्शनार्थं वृत्तमनुवदति - उक्तमिति । मोक्षसाधनत्वस्योपरि वक्ष्यमाणत्वेन पूर्वमनुक्तत्वात्
साधनं जिज्ञास्यमित्यनुक्त्वा साधनतया जिज्ञास्यमिति भाषितम् ।
यद्वा जन्माद्यस्य यतः इत्यत्र यत्प्रयन्त्यभिसंविशन्तीत्यावृत्तिलब्धमोक्षसाधनत्वस्यादिपदग्राह्यत्वेन
अथातो ब्रह्मजिज्ञासा इत्यस्य द्वितीयसूत्रेणैककण्ट्ये क्रियमाणे
तापत्रयातुराणां मोक्षताधनत्वेन ब्रह्मणो जिज्ञास्यत्वसिद्धिरित्यभिप्रायेणोक्तं
मोक्षसाधनतया जिज्ञास्यमिति
लक्षणशब्दः स्वरूपपरः मोक्षान्वयी । जगज्जन्मादिकारणमिति द्वितीयाधिकरणसिद्धार्थकथनम् 
प्रधानादिवैलक्षण्यसिद्धावपि अचिद्वस्तुवैलक्षण्यासिद्धिरिति
कस्यचिन्मन्दधियः शंकापरिहाराय अचिद्वस्तुनः इति विशेषणमुपात्तम् 
आकाशप्राणादिरादिशब्दार्थः । विलक्षणमिति । अनेनायोगव्यवच्छेदपरप्रथमपादः
चिदचिद्वैलक्षण्यबोधनपरः इति सूचितम् ।। अथ वैलक्षण्यसाधकहेतुनिर्देशपूर्वकं
द्वितीयतृतीय पादार्थमाह - निरस्तेति । चेतनाचेतनोभयगतहेयविवक्षणाय
समस्तेत्युक्तिः । मुक्तव्यावृत्यर्थः गन्धशब्दः । सर्वत्र प्रसिध्यधिकरणे
मनोमयः इति विशुद्धमनोग्राह्यत्वोक्तेः, मलिनमनोभिमलि नानामेव ग्राह्यत्वाच्च
हेयप्रत्यनीकत्वादि सिद्धिरित्यभिप्रेत्य निरस्तसमस्त हेयगन्धमित्युक्तम्
समस्तकल्याणगुणात्मकमिति । समस्तकल्याणगुणात्मकोऽसावित्यत्रोक्तदिशा
एतदर्थोऽनुसन्धेयः । वस्तुतः सर्वज्ञत्वादिगुणजातस्योक्तत्वेनास्य
धर्मिस्वरूपपरत्वमुचितम् । सर्वेति ।। अनेनान्तर्याम्यधिकरणसिद्धार्थः
उक्तः । निरंकुशैश्वर्यमिति । इदं च तृतीयपादस्याधिकरणलब्धार्थकथनम् 
"एतस्य वा अक्षरस्य प्रशासने, ईशानो भूतभव्यस्य, सर्वस्य वशी
सर्वस्येशानः" इत्यादीनाम् तद्विषयवाक्यत्वेन तेनच परस्य पुंसः
निरंकुशैश्वर्यप्रतीतेः। अथ चतुर्थपादे वक्ष्यमाणमनुगतमर्थमाह - इदानीमिति 
कापिलतन्त्रं = सांख्यशास्त्रम् । अब्रह्मात्मक प्रधानपुरुषादि
प्रतिपादन मुखेनेति ।
अयमाशयः कानिचिद्वाक्यानि प्रधानपुरुषादिप्रतिपादन पराणीति तत्तन्त्रप्रत्यभिज्ञापकानि 
अतः प्रधानकारणत्वम् फलिष्यतीति । नच विशिष्टाद्वैतिनामपि मते
प्रधानपुरुषाद्यभ्युपगमात् तादृशवाक्यानाम् तत्तन्त्र प्रत्यभिज्ञापकत्म्
कथमिति मन्तव्यम् । अब्रह्मात्मकप्रधानप्रतिपादकत्वेन प्रत्यभि
ज्ञापनसम्भवात्, नच तादृशवाक्येषु प्रधानस्य ब्रह्मात्मकत्वं न
कण्ठोक्तमिति वाच्यम्। तन्मतरीत्या "अव्यक्तात्पुरुषः परः "इत्यन्तरम्"
पुरुषान्न परं किंचिदिति पंचविंशकपुरुषरूप जीवतत्त्वातिरिक्तनिषेधेन
तदन्यस्य ब्रह्मणः असिध्या अव्यक्तशब्दबोधित प्रधानस्याब्रह्मात्मकत्वसिद्धेः
एतत्सूचनाय - अब्रह्मात्मकेत्युक्तम् ।। प्रधानकारणत्व प्रतिपादनच्छायानुसारीणीति
अनेन प्रधानादिलिंगप्रतिपादकवाक्यानां अस्फुटत्वादितारतम्य मवलंब्य
त्रिपाद्या विचारः कृतः । अत्र तु लिंगिनामेव प्रधानादीनां कारणत्वप्रतिपादनशंकाग्रस्तानां
वाक्यानां विचारः इति वैषम्यं सूचितम् ।। आनुमानिकमपीत्यपि शब्दस्वारस्यमवलम्ब्योक्तं - कासुचिदिति
अयं भा - अस्तु ब्रह्म जगत्कारणम्, अथापि प्रधानमपि जगत्कारणं भवितुमर्हति ।
क्वचित् ब्रह्मणः कारणत्वप्रतिपादनवत् क्वचित् शाखासु प्रधानस्य
तत्त्वप्रतिपादनात् इति । ब्रह्मैक कारणत्वस्थेम्ने इति ।
ब्रह्म जगत्कारणमेव, ब्रह्मैव जगत्कारणम् इति द्विविधावधारणमभ्युपगम्य
कारणत्वस्यायोगान्ययोगव्यवच्छेदौ स्वीकृतौ ।। इदं च ब्रह्मान्यस्य
जगत्कारणत्वनिराकरणे एवोपपद्यते । अतस्संग्रहेण सूचितार्थस्य अयोगव्यवच्छेदपादेन
स्थिरीकरणवत् अनेनापि अन्ययोगव्यवच्छेदपादेन ब्रह्मान्यस्य कारणत्वयोगव्यवच्छेदः
स्थिरीक्रियते । न चान्ययोगव्यवच्छेदो नाम ब्रह्मान्यस्मिन्प्रधानादौ
कारणत्वयोगव्यवच्छेदः , तत्र प्रधानादिनिष्टकारणत्वस्यैवाप्रसिध्या
तद्व्यवच्छेदकरणं कथमिति शंक्यम् । प्रधानादिनिष्ठकारणत्वयोग शंकाव्यवच्छेदस्यैव
अत्रान्ययोगव्यवच्छेदशब्दार्थत्वात् ।
वस्तुतः अकारणेऽपि प्रधानादौ कारणत्व शंकायाः सुलभत्वात् । तथा
च प्रधानादिनिष्ठत्वप्रकारकज्ञानविशेष्यकारणत्वयोगव्यवच्छेदस्यात्र
क्रियमाणत्वेन विरोधाभावात् । यद्वा कारणत्वे प्रधानत्वादि प्रसिद्धस्य
प्रधाननिष्ठत्वरूपयोगस्य व्यवच्छेद एव सः इति न कोऽपि दोषः ।। स्थेम्ने
इत्यनेनानन्तरपूर्वपादद्वयोक्तं अन्ययोगव्यवच्छेदलब्धं ब्रह्मैककारणत्वमेवात्र
स्थिरीक्रियते इति पूर्वपादद्वयस्यान्ययोगव्यवच्छेदपरत्वं दृढीकृतम्।
। तत् = प्रधानादिकारणत्वम् । यद्वा तच्छायानुसारित्वम् ।।
अथाधिकरणमारभते - कठेत्यादिना । पूर्वाधिकरणसंगतिस्तु - ननु मुक्तादपि
परस्य वैलक्षण्योक्तिः कथम्? प्रत्यगात्मापेक्षया पुरुषान्न परं
किंचिदिति "परस्य निषेधेन तदसिद्धेः इति रीत्या आक्षेपसंगतिरिति बोध्यम् ।
स्वमते अव्यक्तशब्दस्य प्रधानवाचकत्वानभ्युपगमेन "उत ब्रह्मात्मकम्
प्रधानम् इति संशयशिरः अनिर्दिश्य "उत नेति' प्रदर्शितम् । प्रक्रिया
प्रत्याभिज्ञापनेनेति । बुद्धेरित्यहंकारस्य महत इति महत्तत्वस्य
(अव्यक्तमिति प्रधानस्य) पुरुषः इति पंचविंशकपुरुषस्योक्तत्वेन
तन्मतप्रक्रियाप्रतिभिज्ञापनेन मध्ये उक्तस्याव्यक्तशब्दस्य प्रधानवाचित्वं
योयुज्यते इति भावः ।।
ननु सिद्धान्तेपि प्रधानादितत्त्वाभ्युपगमेन तत्प्रक्रियाप्रत्यभिज्ञापनमेव
कथमिति चेन्न, सिद्धान्तिना भूतसूक्ष्मस्य प्रधानस्यानभ्युपगतत्वं
मत्वा पूर्वपक्षकरणात् । अत एव हि यदि भूतसूक्ष्ममव्याकृतमभ्युपगम्यते,
कापिलतन्त्रसिद्धोपादाने कः प्रद्वेषः इति "तदधीनत्वादर्थवदि"ति
सूत्रावतरणिका संगच्छते । तत्र प्रधानस्य सिद्धान्त्यभिमतत्वे तन्मताविशेषः
इति तन्मते द्वेषनिबन्धनं किमित्युक्त्या ततः पूर्वम् पूर्वपक्षिणः
प्रधानस्य सिद्धान्त्यनभिमत भ्रान्तिरस्तीति प्रतीयते । अतः प्रधानस्य
तन्मतमात्रसिद्धत्वेनैतद्वाक्यस्य तत्प्रक्रियाप्रत्यभिज्ञापकत्वम् युक्तमेवेति ।
यदि तु प्रधानस्य सिद्धान्त्यभिमतत्वपरिज्ञानम् पूर्वपक्षिणः अस्त्येव,
कथमन्यथा अदृश्यत्वाद्यधिकरणादिषु प्रधानस्य जगत्कारणत्वनिषेधः
सिद्धान्तिनाकृतः सांख्यानाम् पूर्वपक्षे । यदि प्रधानम् नाभिमतमभविष्यत्
तर्हि प्रधानस्यासत्वमेवावक्ष्यत् । परंतु तस्य भूतकारणत्वानभ्युपगम
भ्रम एव । "सूक्ष्मम् तु इति सूत्रखण्डेन प्रधानस्य भूतसूक्ष्मत्वम्
शरीरस्य तत्कारणकत्वम् चोक्तमिति तस्य भूतकारणत्वाभ्युपगमेन सांख्यमताविशेष इति
तत्र द्वेषः किंनिबन्धनः इति पृष्टम् । अत एव तत्रापि हि भूतकारणमेवाव्यक्तमुच्यते
इति तत्रैव विवृतमिति मन्यसे तदा हेत्वन्तरमाह - पुरुषादिति ।
तत्त्वनिषेधादिति । यदि तु "तं षड्विंशकमित्याहुः सप्तविंशमथापरे" इत्युक्तरीत्या
पंचविंशकातिरिक्ततत्त्वमप्यत्राभिमतमभविष्यत्, तदा पुरुषान्न परम्
किंचिदित्यादि न निरदेक्ष्यत् । अतोऽत्र तथानिर्देशाभावेन त्वत्प्रक्रियायाः
अनभिमतत्वप्रतीतेः बाधकाभावेन तत्प्रक्रियाप्रत्यभिज्ञानम् युक्तमेवेति ।
ननु अव्यक्तशब्दस्य प्रधानवाचित्वेपि कथं तस्य कारणत्वसिद्धिः ? कथंतरां चास्य
विषयवाक्यस्य प्रधानकारणत्वप्रतिपादकत्वम् ? तद्वाचकपदाश्रवणादित्यत्राह - अतः
इति । अतः प्रधानस्याव्यक्तशब्दवाच्यत्वादेव । अयं भावः । अत्र ब्रह्मतत्त्वनिषेधेन
ब्रह्मणः करणत्वकथनासंभवात् तन्मत प्रत्यभिज्ञानेन तन्मते प्रधानस्य
कारणत्वाभ्युपगमात्, बुद्धिशब्दबोधिताहंकारात् महति उक्तस्य परत्वस्य
कारणतायाम् पर्यवसानात् अत्राप्युक्तं अव्यक्तस्य महतः परत्वम्
कारणतयैवेति निश्चीयत इति ।
उक्तशंकायाः उत्सूत्रत्वशंकां व्युदस्यति - तदिदमिति । शंकापरसूत्रखण्डार्थमाह - एकेषामिति
पूर्वत्र परमात्मनिषेधेन प्रधानाद्येव जगत्कारणमिति प्रत्यवस्थितम् ।
इह तु तमभ्युपेत्य प्रधानाद्यपि कारणमिति प्रत्यवस्थीयते । अतो
ब्रह्माभ्युपगमेन क्वाचित्कोऽयं विचारः इत्येतत्सूचनाय सूत्रकारः
अपि शब्दम् प्रयुक्तवान् इत्याशयं स्फुटीकर्तुं प्रधानमपि कारणमिति
भाषितम् । युक्तं चैतत् । अत एव हि अत्राप्यपिशब्देन समुच्चेतव्यतया
प्रकृतस्य ब्रह्मणः "तदधीनत्वादर्थवदित्ये"तदधिकरणगुणसूत्रे तच्छब्देन
परामर्शः युज्यते । एवं प्रकृतिश्चेति एतत्पादान्तिमाधिकरणे
निमित्तेश्वरवादिमतनिरासश्च कृतो घटते ।
केचित्तु त्रिपाद्याः अन्ययोगव्यवच्छेदपरत्वेन तत्प्रथमपादे अपिशब्दाप्रयोगात्
भाष्ये "पुरुषान्न परम् किंचित्" इति श्रुतिं प्रदर्श्य पंचविंशकपुरुषातिरिक्त
तत्त्वनिषेधपूर्वपक्षस्य वर्णितत्वात्, आनुमानिकाद्यधिकरणेषु निरीश्वरसांख्य
प्रतिक्षेपेऽपि प्रकृत्यधिकरणे सेश्वरसांख्यप्रतिक्षेपसंभवात्, शास्त्रमात्रे
ब्रह्मणो बुद्धिस्थत्वेन तच्छब्दस्य सर्वनामत्वेन च तदधीनत्वादित्यत्र
तच्छब्देन ब्रह्मपरामर्शसंभवाच्च नात्रापिशब्दः ब्रह्मसमुच्चायकः,
अपि तु महदादीनामेव तेन समुच्चयः इति वदन्ति ।।
शरीररूपकेति । रूप्यतेऽनेनेति रूपकम् दृष्टान्तः इत्यर्थः । रूपकत्वेन
विन्यस्तम् रूपकविन्यस्तम् । शरीरं च तत् रूपकविन्यस्तम् चेति विग्रहः ।
अत्र शरीरस्य विशेषणत्वेन उपसर्जनम् पूर्वमिति शास्त्रेण पूर्वनिपातः ।
विशेष्यभूतम् रूपकविन्यस्तम् कीदृशमित्याशंकायाम् शरीरशब्देन
तद्विशेष्यते, अतोऽत्र रूपकविन्यस्तशरीरगृहीतेरिति सूत्रविन्यासः
आवश्यकः इति शंका निरस्ता इत्याशयसूचनाय शरीराख्यरूपकविन्यस्तस्याव्यक्त
शब्देन गृहीतेः इत्युक्तम् । रूपितस्य शरीरस्य गृहीतेः इति पर्यवसितम् ।
अत्र रूपकविन्यस्तस्यैव विशेष्यत्वविवक्षा किमर्थेति चेत्? उपक्रमस्थस्य
रूपणप्रकरणस्य प्राधान्यसूचनार्था ।
रूपण प्रकरणानुगुण्येनैव इन्द्रियेभ्यः पराः इत्यादावुक्तं प्राधान्यम्
वशीकार्यतायामेव । अव्यक्तशब्दश्च शरीरमेव बोधयतीत्यर्थ स्फुटीकरणार्था ।
ननु शरीरम् केनाकारेण रूपितम् । आत्मादीनामपि रूपितत्वाविशेषेण
रूपकविन्यस्ताऽऽत्मादेर्वा कुतो न ग्रहणम् इत्यत्राह - आत्मेति ।
रथरूपणेन विन्यस्तस्येति । शरीरम् रथत्वेन रूपितम् । तेन रूपेण
रूपितस्यैव चात्र ग्रहणम् । आत्मा तु रथित्वेन रूपितः इति न तस्याव्यक्त
शब्दवाच्यत्वमिति भावः । ननु आत्मादीनां रथित्वादिना रूपितत्वं च
कथं ज्ञायते ? किमर्थं च तथा रूपणं ? रूपितानामेवात्रवाक्ये ग्रहणमित्यत्र
च को निर्बन्धः ? तत्रापि रथत्वेन रूपितस्यैवाव्यक्तशब्दवाच्यत्वमित्यत्र
किं विनिगमकम् ? इत्यत्राह - एतदुक्तमिति ।
विषयान् शब्दादिविषयान् गोचरान् = मार्गान् । विषयान् गोचरान् विद्धि
इत्यन्वयः । गोचरत्वेन रूपिता विषयाः इत्युपरि वक्ष्यमाणत्वात् ।
इत्यादिनेति । अस्य रूपयित्वा इत्यनेनोन्वयः । रूपकवाक्यस्थत्वात्
आत्मादीनाम् रथित्वादिना रूपितत्वं ज्ञातमिति भावः । यस्यैते इति
अनेन रूपणस्य वशीकार्यत्व ज्ञापनम् फलमिति दर्शितम् । वशीकरणफलमाह - स
एवेति । "यस्तु विज्ञानवान्भवति युक्तेन मनसा सह । तस्येन्द्रियाणि
वश्यानि सदश्वा इव सारथेः । यस्तु विज्ञानवान् भवति समनस्कः सदा शुचिः ।
स तु तत्पदमाप्नोति यस्माद्भूयो न जायते" इत्युक्तेरिति भावः ।
यानि येभ्यो वशीकार्यतायाम् प्रधानानि तान्युच्यन्त इति । अनेन
वशीकार्यतायाम् प्राधान्याप्राधान्यज्ञापनार्थं रूपितानामेवात्र
ग्रहणम् कर्तव्यमिति सूचितम् ।
अयमत्राशयः - इन्द्रियेभ्यः पराः इत्यत्रोक्तं परत्वम् न तावद्भेदरूपम् ।
तस्य प्रत्यक्षसिद्धत्वेन तदुपदेशवैयर्थ्यात् । नापि कारणत्वरूपम्,
अर्थानामिन्द्रियकारणत्वाभावात् । अन्यच्च दुर्वचम् अतः, इन्द्रियादीनाम्
रथित्वादिरूपणेनोपासनोपकरणत्वावगमात् "यस्त्वविज्ञानवा"नित्यादिना
इन्द्रियवशीकरणावशीकरणयोरर्थानर्थहेतुत्वोक्तेश्चात्रोक्तं परत्वम्
वशीकार्यतायाम् प्राधान्यमित्यवगम्यत इति । अथोक्तं परत्वम् क्रमेणोपपादयति - तत्रेति 
दुर्निग्रहत्वादिति । अर्थेषु हेयताज्ञापनेन तदसन्निधापनं अर्थवशीकरणमिति
भावः । "अभ्यासेन च कौन्तेय वैराग्येण ग्रह्यत" इति गीतार्थं स्मरन्
मुहुर्मुहुर्विषयदोषचिन्तनेन तेभ्यो निवर्तनसंशीलनमेव मनसो वशीकरणमित्याशयेन
मनसः परत्वमुपपादयति तेभ्योऽपीति । विषयेषु हेयत्वनिश्चयरूपाध्यवसायाभावे
विषयप्रवणरहितस्यापि
मनसः कदाचित् विषयप्रवणत्वमपि स्यादिति विषयदोषदर्शन संशीलनेन विषयात्
मनसः निवर्तनपाटवापादकं हेयत्वाध्यवसाय दृढीकरणरूपं बुद्धेः वशीकरणमित्यभिप्रयन्
तस्याः परत्वमाह - तस्मादपीति । अध्यवसायाभावे इति । अनेन बुद्धिशब्दस्याध्यवसाय
परत्वं दर्शितम् । अन्तः करणपरत्वे तु तत्कार्याध्यवसायाभावो विवक्षितः
इति ध्येयम् । अथात्मनः परत्वं दर्शयति - तस्या अपीति । कर्तृत्वेन
अध्यवसायाश्रयत्वेन । बुद्धिशब्दस्यान्तःकरणपरत्वे तस्योपकरणत्वेन
आत्मनश्चोपकरणित्वात् प्राधान्यमिति ज्ञेयम् ।
अत्र "आत्मा कर्तृत्वेन प्राधान्यात्परः इत्युक्त्या "बुद्धेरात्मा
महान् परः" इत्यत्र आत्मशब्दः विशेष्यवाची, महच्छब्दः तद्विशेषणवाची,
न तु विपर्यासेनेति दर्शितम् । रूपकविन्यस्तस्यैवात्र ग्राह्यत्वेनात्मनः
रूपकविन्यस्तत्वात् । महत्तत्वं तु न केनाप्याकारेण रूपितम् । नन्वणुत्वेन
संप्रतिपन्नः आत्मा महानिति कथं विशेष्यते इति शंकां परिहरन् आत्मनो
वशीकरणस्वरूपं फलतो दर्शयति - सर्वस्येति । अस्य = अध्यवसायपर्यन्तस्य
आत्मेच्छायत्तत्वादिति । इन्द्रियाणि स्वाधीनानि कृत्वा समीचीनार्थेऽध्यवसायः
कर्तव्यः इत्येतादृशात्मगतेच्छायत्तत्वादित्यर्थः ।
ततश्चैतादृशातिशयबोधनार्थं महत्त्वविशेषणमिति भावः । अत्रात्मस्वरूपयाथात्म्याध्यवसाय
प्रावण्यरूपेच्छोपादानमेवात्मनो वशीकरणमिति फलितम् ।। तदायत्तत्वात्=
शरीरायत्तत्वात् । शरीरं हि स्वगतगुणोन्मेषानुगुणं आत्मनि ज्ञानमुत्पाद्य
ऐहिकादिसमस्तपुरुषार्थसाधेनेषु प्रवृत्तिमुत्पादयतीति भावः । रजस्तमोहेतुभूतापरिशुद्धाहारासेवनेन
केवलसत्त्व प्राचुर्यकरपरिशुद्धाहारनिषेवणेन सत्वोद्रिक्ततापादन
मेव शरीरवशीकरणमिति ज्ञेयम् ।। अध्वनः पारमूतः इत्यनेन "सोऽध्वनः"
इति श्रुत्यर्थः उक्तः । अनेन रूपकप्रकरणानन्तरम् "सोऽध्वनः पारमाप्नोतीति
प्राप्यभूतविष्णोः निर्देशात् अत्रापीन्द्रियादिवशीकरणोक्त्यनन्तरम्
पुरुषः पर इति परत्वेन तन्निर्देशो युक्तः इति सूचितम् । आत्मपर्यन्तस्य
= शरीरपर्यन्तस्य । यद्वा "आत्मानं रथिनं विद्धि शरीरं रथमेव चे"त्यादौ
शरीरात् प्रथमं आत्मनो निर्देशात्तदभिसन्धाय - आत्मपर्यन्तस्येत्युक्तम् ।
सर्वस्यापि परमात्मसंकल्पाधीनप्रवृत्तिमत्त्वेन परत्वमुपपाद्य प्रकृतोपयुक्तं
तद्वशीकरणहेतुमाह - स खल्विति । उपासननिर्वाहकत्वात्तद्वशीकरणमावश्यकम्
अत एव च परत्वमिति भावः । अथ परमपुरुषस्य निर्वाहकत्व दृढीकरणाय
जीवगतकर्तृत्वस्य परमपुरुषायत्तत्वं सप्रमाणमुपपादयति - परात्त्विति ।
। ननु पुरुषशब्देन कथं परमात्मग्रहणम् । न हि पुरुषविशेषणतया परमत्वादिकम्
श्रूयते येन तद्बोधः उक्तस्स्यादित्यत्राह - वशीकार्येति । निर्वृत्तिः =
निष्पत्तिः, वशीकार्यभूतानाम् उपासननिष्यत्त्युपायानाम् काष्ठाभूतः इत्यर्थः ।
परमप्राप्यः इति श्रुतिस्थगतिशब्दो विवृतः ।
अयं भावः - अव्यक्तात्पुरुषः परः इत्युक्तात्पुरुषात् परं निषिध्य
तस्य च काष्ठात्व परमप्राप्यत्वयोः बोधनात् अनयोर्जीवेऽसंभवात्,
संभवेऽपि आत्मा महान्परः इति तस्योक्तत्वाच्च परमपुरुष एवात्र
प्रतिपाद्यत इत्यभ्युपगन्तव्यमिति । अत एवाध्वनः पारत्वेन रूपितः
परमपदवाच्यः परमपुरुषः । अन्यथा रूपकप्रकरणे उक्तस्य परमपुरुषस्यात्रानुक्तौ
न्यूनतापत्तेः इति । उक्तार्थे श्रुतिमाह - तदिदमिति । पुरुषान्न परं
किंचिदित्यनेन परस्मात्पुंसः उपायकोटिकाष्ठाभूतमन्यन्नास्तीत्युक्तम् ।
सा काष्ठा इत्यनेनास्य तत्काष्ठाभूतत्वमुक्तम् ।
सा परा गतिरिति प्राप्यत्वकथनेनोपायभूतेन्द्रियादि व्यावृत्तिरुक्ता ।
उभयत्रापि विधेयप्राधान्यात् स्त्रीलिंग निर्देशः ।। अथ पुरुषान्न परमित्याद्युप
दिष्टमर्थमन्तर्यामि
ब्राह्मणप्रदर्शनेन स्फुटीकरोति - तथा चेति । नियमयतीत्युक्त्वेति ।
अनेन सा काष्ठेत्युक्तम् उपायकोटिकाष्ठाभूतत्वं भगवतः प्रदर्शितम् ।
सर्वसाक्षात्करणपूर्वकं सर्ववस्तुनियमनाश्रयत्वं हि उपायकोटिकाष्ठा
भूतस्यैवेति भावः । नियन्त्रन्तरम् निषिध्यत इति । अनेन पुरुषान्न परम्
किंचिदित्यंशो व्याख्यातः । "नान्योऽतोऽस्ति द्रष्टेत्यत्र" द्रष्ट्रन्तरनिषेधे
ऽपि नियन्त्रन्तर निषेध एव पर्यवसानम् । भगवतइव करणनिरपेक्षज्ञानवतः
मुक्तादेस्सद्भावेन निषेधासंभवात् । अतः अन्तरोयमयतीत्युक्तनियमनाश्रयत्वविशिष्ट
द्रष्टुःपरमात्मनः तादृशद्रष्ट्रन्तरनिषेधावश्यकत्वेन विशेषणनिषेधे
एव पर्यवसानात् । एवं निर्वाहकत्वोपपादकधर्मबोधक श्रुतिं तत्र प्रमाणीकृत्य
साक्षात् तत्र बोधिकाम् भगवद्गीताम् प्रमाणयति - भगवदिति । "पंचैतानि
महावाहो कारणानि निबोध मे । सांख्ये कृतान्ते प्रोक्तानि सिद्धये
सर्वकर्मणाम् "इत्युक्त्वा दैवंचैवात्रपंचममित्युक्तेः ।दैवशब्दवाच्यस्य
परमपुरुषस्य निर्वाहकत्वम् स्फुटं
एवमुत्तरत्र पंचैते तस्य हेतवः इत्यपीति भावः ।।
नन्वत्र दैवशब्दः कर्मपरः कर्माराध्येन्द्रादिदेवतापरो वा स्यात् 
अन्यथा "सोऽहं चैवत्र पंचमं इति भगवता कुतो न गीतम् । तत्कथं
परमपुरुषस्य निर्वाहकत्वप्रती तः - तत्राह - दैवमिति । अयं भावः - न दैवं
केशवात्परं, श्रूयतां परमं दैव, इत्यादिषु परमपुरुषवाचितया देव
शब्द प्रयोगात् अर्जुनस्य ज्ञातत्वेन तथोपदोशाच्च नानुपपत्तिरिति 
अथोभयसाधरण दैवशब्दस्य परमपुरुषवाचकत्वे नियामकमपि - दर्शयति - सर्वस्येति 
अत्र "मत्तः" इति स्वस्य स्मृतिज्ञानादिहेतुत्वोक्तेः हेतुतया
निर्दिष्टो दैवशब्दवाच्यः स्वात्मकपुरुष एवेति निश्चीयते इति भावः
नच मत्तः इत्युक्तस्य स्वस्याधिष्ठानादिष्वन्तर्भाव संभवः असंभवात् 
कर्तृशब्दस्य जीवपरत्वात् । न च सः परमात्मनोपि वाचकः । एकवचनान्तत्वव्याघातात् 
पंच हेतवः इत्युक्तस्यासांगत्यापत्तेः । तावतापि परमपुरुषस्य
कार्यनिवर्तकत्वानपायात् ।
ननु तस्योपसनादिनिर्वतकत्वसिद्धावपि कथमनीश्वरः संसारी तं वशी कुर्यात् 
अशक्यत्वात् । अत एव हि तद्वशीकरण प्रकारः कुत्रापि न श्रूयते - इत्यत्राह - तस्य
चेति ।इयं च शरणागतिः गीताभाष्ये शरणागतिगद्ये च स्पुटं प्रतिपादिता 
गीताव्याख्यानावसरे अंगप्रपत्तिपरतया गद्ये स्वतन्त्र प्रपत्तिपरतयाच
चरमश्लोकव्याख्यानं चकार ।। "यद्येन कामकामेन न साध्यं साधनान्तरैः 
मुमुक्षुणा यत्सांख्येन योगेन नच भक्तितः...न्यासेनैव महामुने
इति अस्याः सकल फलसाधनत्वात् भक्तिविरोधिपापनिवर्तकत्वं सकलपापनिवर्तकत्वम्
चास्तीत्याशयेन तथोदाहृतम् ।
भक्तिस्थाने प्रपत्तेर्विधानात् । यथा भक्तेः सर्वपापप्रायश्चित्तरूपत्वम्
तथाऽस्याः अपि सकल पापनिष्कृति रूपत्वम् उपपद्यते । "आनुकूल्यस्य
संकल्पः प्रतिकूल्यस्य वर्जनम् रक्षिष्यतीति विश्वासः गोप्तृत्ववरणम्
तथा । आत्मनिक्षेप कार्पण्ये षड्विधा शरणागतिः" इति प्रत्येकम्
शरणागतित्वोक्तावपि न्यासः पंचागसंयुतः "आत्मात्मीयभरन्यासो ह्यात्मनिक्षेप
उच्यते "इत्यादिप्रमाण बलात् आनुकूल्याद्यंगपंचक संपन्नस्यैवात्मनिक्षेपापरपर्यायस्य
न्यासस्यैव शरणागतिरूपत्वम् । भक्तिस्थानापन्नत्वम् चेति निश्चेयम्
एतत्सर्वं श्रीमति रहस्य त्रयसारे स्पष्टं आचार्यवर्यैः प्रत्यपादि
"ओम् इत्यात्मानं युञ्जीत, संधां च इत्यादि श्रुतिभिश्चेदं प्रतिपन्नम् ।
हविः गृहीत्वा आत्मरूपम् वसुरण्येति मन्त्रतः इत्यादिभिश्चास्याः
उपायत्वम् स्पष्टम् । प्रपत्तेः प्रारब्धनिवर्तकत्वं विशेषः इति
सिद्धान्तः । अत्रैवमाशंका ।
ननु संचित मात्र निवर्तक भक्तिस्थाने प्रपत्तेः विधानात् अस्या
अपि तावन्मात्र निवर्तकत्वमेव स्यात् । न तु प्रारब्धांशनिवर्तकत्वमपि 
"येन येनेष्टहेतुना" इति वचनात् प्रारब्ध निवृत्ति रूपेष्टस्याभिमतत्वात्
तद्धेतुत्वम् यदि भक्तौ स्यात् तदा तस्य दुष्करत्वमभिसंन्धाय, तत्स्थाने
प्रपत्तिः कर्तुं शक्या । नचैतदस्ति । यदि संचितपापनिवृत्तिमात्रमपेक्षितम्
तदा भक्तेः तद्धेतुत्वात् तस्य दुष्करत्वाच्च तत्स्थाने प्रपत्तिर्युज्यते ।
यत्र शशविषाण जीवनाश विभूतिनाशादीनाम् इष्टत्वं तत्र फलस्यैवाप्रसिध्या
तद्धेतुभूतोपायोपि अप्रसिद्धः । अतः तत्स्थाने न प्रपत्ति संभवः ।
यत्रोपायः प्रसिद्धः तस्य च यावत्फलजनकत्वम् प्रसिद्धं तावत्फल
जनकोपायस्थाने एव प्रपत्तेः सुवचत्वम् ।
एवं यागस्य स्वर्गजनकत्वमेव न मोक्षजनकत्वम् । एवं च मोक्षजनकयागस्थाने
मुमुक्षुणा प्रपित्सुना भगवन्तं निवेश्य यागरूपोपायान्तरनिरपेक्षरक्षको
भव इति रक्षकत्वप्रार्थनम् हि नैव संभवति । "नच उपायभक्तिः प्रारब्ध
व्यतिरिक्ताघनाशिनी । साध्यभक्तिस्तु सा हन्त्री प्रारब्धस्यापि
भूयसी ।। इति वचनबलात् प्रपत्तेः प्रारब्धनाशकत्वमपीष्यते इति वाच्यम्,
तथा सत्यस्याः भक्तिस्थानापन्नत्वम् परित्याज्यं स्यात् । प्रपत्ति
करणवेलायाम् स्वाभिमतफल साधनोपायान्तर निरपेक्षरक्षकत्व प्रार्थना
रूपस्यास्य भरन्यासस्यैवासिद्धेः । भक्तेः स्वाभिमत फलरूप प्रारब्ध
नाशजनकत्वाभावात् ।
स्वाभिमत प्रारब्धनिवृत्तिरूपफलजनक इत्यादिना भक्तिरूपोपायस्यैव
ग्रहणासंभवात् । अतः कथं भक्तिस्थाने भगवतो निवेशसंभवः । अपि च
भक्तिप्रपत्त्योः फलवैषम्यसत्त्वाच्च शक्ताशक्ताधिकारिभेदेन विकल्पकथनमपि
निरस्तम् ।
न चावताररहस्यचिन्तनसहकृतायाः भक्तेः प्रारब्धनिवर्तकत्वस्यापि
सत्त्वात् प्रसिद्धिसंभवः इति वाच्यम् । तस्याः भक्तेः "त्यक्त्वा
देहं पुनर्जन्म नैति मामेति सोऽर्जुन" इति वचनबलेन देहावसाने एव
मोक्षजनकत्वमिति क्षणान्तरदिवसान्तरादिमोक्षजनकत्वाभावात् अत्र
प्रपत्तिस्थले भक्तिस्थाननिवेशासंभवस्य तावताप्यपरिहारात् । अवतार
रहस्यचिन्तन सहकृत भक्तिस्थाननिवेशस्य सार्वत्रिकत्वाभावाच्च ।।
नच भगवतो उपायान्तरस्थाननिवेशो नाम भक्तिप्रतिपदोक्त प्रायश्चित
स्थान निवेश एव । संचितविषये भक्तिस्थाननिवेशः । प्रारब्धविषये
अभिमत्यनुसारेण प्रतिपदोक्त प्रायश्चित्तस्थाने निवेशः । एवं चोपायान्तर
निरपेक्षरक्षकत्व प्रसिद्धि संभवः । "जन्मान्तरकृतं पापं व्याधिरूपेण
जायते । तच्छान्तिरौषधैः दानैः जपहोमार्चनादिभिः" इति प्रारब्धांशनिवर्तकत्वमपि
प्रायश्चित्तानाम् विद्यते इत्यधिकारिविभाग श्रीसूक्त्यापि सिद्धमिति
वाच्यम् । तथा सति सामान्यत एव प्रतिपदोक्त प्रायश्चित्तस्थाने
एव भगवतो निक्षेप संभवात् संचितविषये भक्तेः प्रारब्धविषये प्रतिपदोक्त
प्रायश्चित्तस्य चेति विभागस्यैवानावश्यकत्वात् ।
संचित नाशकत्वस्यापि प्रतिपदोक्त प्रायश्चित्ते संभवात् ।
नच चरमश्लोकाधिकारश्रीसूक्तौ सिद्धौषधदृष्टान्तवाक्यपर्यालोचने
प्रतिपदोक्तप्रायश्चित्तस्थाने एव भगवतो निवेशः । न तु भक्तिस्थाने
इति प्रतीतेः इष्टमेवेदम् । तत्र पशुपुत्रान्नादिविभिन्नफलेच्छया
प्रयतमानानाम् तत्तत्फलसाधनयागादिस्थाने निवेशस्येव तत्तदनिष्टनिवृत्तिरूप
फलेच्छायामपि तत्तत्फलसाधक प्रतिपदोक्त प्रायश्चित्तस्थाने निवेशस्यापि
वक्तुं शक्यत्वादिति वाच्यम् । सकल फल साधन भूतायाः प्रपत्तेः परभक्तिस्थाने
निवेशः इत्युपायविभागाधिकार श्रीसूक्ति विरोधापत्तेः । "अत्र भक्तियोगस्थाने
प्रपत्तेः विधानात् ईश्वरस्योपायान्तर स्थान निवेशः कथं, इत्यादि
द्वयाधिकार श्रीसूक्तिविरोधापत्तेश्च ।
"वेद्यत्वद्रूपभेदो विविधः इह स तूपायतान्यानपेक्षा" इति न्यासतिलकसूक्ति
विरोधश्च । अतो भक्तिस्थाने एव परमात्मनो निवेशः । नतु प्रतिपदोक्त
प्रायश्चित्तस्थाने इति चेत्, अत्र ब्रूमः -
मामेकमित्यत्र एकशब्दस्य षडर्थाः प्रतिपादिताः । तत्र "सर्वसाध्येष्वभिन्नता"
इत्यर्थस्वीकारे एव भगवतः उपायान्तरस्थाननिवेशः । तत्रैव हीदमुक्तम् - यद्येन
कामकामेन इति । चरमश्लोकस्य संग्रहरूपेऽर्थेऽस्मिन् अभिमतसाधनस्थाने
भगवतो निवेशः प्रतिपादितः । एकैकफललाभाय सर्वलाभाय केशवः" । सर्वफलजनकत्वं
सर्वोपायस्थाने निविष्टस्य भगवतः सिद्धत्वात् उपायान्तर निरपेक्षरक्षकत्वप्रार्थनारूपभरन्यासः
अवश्यं कार्यः इति प्रतीयते । तदा स्वरूपसमर्पण फलसर्मपणयोरिव भरसमर्पण
मपि कर्तव्यमेव । तत्र भरसमर्पणं नाम यथा मत्स्वरूपं त्वदीयं,
यथा च फलमपि त्वदीयं, तथा मद्रक्षणमपि त्वदीयमेवेति मोक्षार्थ प्रपत्तौ
रक्षणभरः भगवति निक्षिप्यते ।
रक्षणभरो नाम अनिष्टनिवृत्ति पूर्वकेष्टप्रापकत्व प्रार्थनमेव भगवति ।
न तूपायान्तरस्थान निवेशरूपः । प्रतिपदोक्तप्रायश्चित्तस्य यथा
तत्तत्पापनिवर्तकत्वं, तथा अस्याः प्रपत्तेरपि सर्वपापप्रायश्चित्तत्वम्
स्वीक्रियते । यथा भक्तेरेव सर्वसंचितपापप्रायश्चित्तरूपता, अग्नौ
प्रोतम् प्रदूयेत इत्यादिवचनबल सिद्धा । तथा अस्याः सर्वपाप प्रायश्चित्तरूपता
वचनसिद्धा - "साध्यभक्तिस्तु सा हन्त्री प्रारब्धस्यापि भूयसी इति 
सर्वपापेभ्यो मोक्षयिष्यामि इति कृष्ण वचन मप्यत्र प्रमाणम् ।
अत एवात्रैवाधिकारे - मोक्षयिष्यामि इत्यस्य व्याख्यानावसरे - अत्र
सर्वपापप्रायश्चित्तरूपत्वात् अनेनोपायेन सर्वपापानि क्षाम्यति इत्युक्तम् ।
उपायान्तरस्थान निविष्ट एव भगवान् रक्षति इति न निर्बन्धः । अकिंचनस्यानन्यगतेः
अधिकारिणः स्वरक्षण प्रार्थनापूर्वकम् भगवन्तमध्यवस्यतोऽपि रक्षणम्
कुर्यात् । नच रक्षकत्वम् भगवतः सर्वाधिकारिविषयेऽपि तुल्यमिति
प्रपन्नेऽधिकारिणि को विशेषः इति मन्तव्यम् । तत्र यागादिकरणानन्तरम्
रक्षकत्वम् भगवति । अत्र तु तथा नास्तीति वैषम्यात् । तर्हि तत्स्थाननिवेश
एव भगवति फलितः इति चेत् अनालोचित विशेषाशेषलोकशरण्यस्य तत्तदभिमतफलविरोधि-
निवर्तनस्वभावस्य
एतादृशप्रार्थना मात्रेण रक्षकत्व संभवात् । अत एव पापारंभकपापनिवृत्यर्थं
पुनः प्रपत्तिकरणम् योयुज्यते ।
यदि उपायान्तर निविष्टस्यैव रक्षकत्वमिति नियमः, तदेदं नोपपद्यते ।
भाविनः पापस्य निवृत्त्यर्थं प्रतिपदोक्त प्रायश्चित्त विधानाश्रवणात् ।
प्रपत्तेस्तु सोपि विशेषः । अतः तथाविधप्रायश्चित्ताभावात् तत्स्थाने
नास्याः निवेशः संभवति ।।
नन्वेकशब्दार्थविवरणे उक्तस्यान्तिमार्थस्य का गतिः । तत्र हि ऐहिकामुष्मिकफलसाधनोपायस्थाने
निवेशस्येव मोक्षरूपफलार्थि विषयेपि उपायान्तर स्थाननिवेशस्य "नच
भक्तित' इत्यनेनोक्तत्वात् । भक्तेः प्रारब्धनिवर्तकत्वाभावात् ।
तत्र पूर्वोक्ताक्षेपस्य परिहारासंभवादिति चेत्, सत्यम् । यस्य भक्त्यादौ
शक्त्यभावः ज्ञानाभावश्च मोक्षाभिलाषपुरस्सरं विलम्बक्षमता च तस्य
प्रपित्सोरपि प्रपत्तियोग्यत्वात् तस्य विषये उपायान्तर स्थान निवेशपूर्वक
रक्षकत्वम् भगवति सूपपादमिति तद्वचनस्यावकाश संभवात् ।। कालविशेष
निर्देशं विना प्रपन्नस्य प्रारब्धकर्मावसाने हि मोक्षः ।।
वस्तुतः प्रपत्तिः द्विविधा - भक्तिस्थाननिवेशगर्भा प्रतिपदोक्त स्थान
निवेशगर्भा । शरण शब्दव्याख्यानावसरे अभिमत फलार्थं इत्यादौ सामान्यपुरस्कारेण
उपायान्तरमपि अनिक्षिप्य इत्येवोक्तम् नतु भक्तिम् इति ।
नन्वेतावता कृतस्य प्रश्नस्य कः परिहारः उक्तः । हस्तविहीनस्य साक्षात्
प्राणायाम इव शिरोवेष्टनेनापि न स कर्तु शक्यः । द्वये चरमश्लोके च
उपायशब्दः श्रूयते । तस्योपायार्थवाचकत्वं उपाये गृहरक्षित्रोः उपायार्थैक
वाचकः इति स्मृतिसिद्धम् । त्वमेवोपायभूतो मे "इति भगवतः उपायत्वम्
चोक्तम् । नायं सिद्धोपायवाचकः उपायशब्दः । सिद्धोपाये तस्मिन्
उपायभूतत्वोक्तिः स्वर्गादिजनकयाग, मोक्षादिजनकभक्तिरूपत्वावगमिका 
नात्र दृष्टिविधिः । चेतने ईश्वरे अचेतनयागादिरूपत्वस्या युक्तत्वात् 
अचेतने यागादौ ब्रह्मदृष्टिरपि प्रकरणविरुद्धा
अतस्सिद्धोपायं भगवन्तम् साध्योपायभूत याग भक्त्यादिस्थाने निवेश्य
तस्मिन्रक्षकत्व प्रार्थना कार्येति सिद्धम् । तत्रापि स्वाभिमत
फलसाधनोपायस्थाने एव निवेशः । नतु स्वाभिमफलानुपायस्थाने । तथासति
तत्र निवेशनस्य निष्प्रयोजनत्वप्रसंगात् । तथा च प्रारब्धकर्मनिवर्तनाक्षमभूतायाम्
भक्तौ भगवन्निवेशनेन कथम् प्रपन्नस्य प्रारब्धनिवृत्तिः स्यात्
अभिमत फलसाधनोपायस्थाने सिद्धोपायस्य निवेशे हि अभिमत फलसिद्धिः 
किंच सर्वाधिकारिनिरूपितरक्षकत्वप्रार्थनैव भगवति कृता स्यादिति
प्रपन्नविषये भगवतो नातिशयश्च । इति चेद् - उच्यते
अत्रोपायान्तरस्थाननिवेशो नाम उपायान्तरनिरपेक्षरक्षकत्वप्रार्थनैव ।
उपायसंभवस्थले अशक्तविषये तन्निरपेक्षरक्षकत्वम् उपायासंभवस्थलेपि
तस्यासत्वादेव तन्निरपेक्षरक्षकत्वम् । अतो न विरोधः । सर्वाधिकारिविषयेपि
भगवतो रक्षकत्वम् साधारणमपि अप्रपन्नविषये उपायान्तरसापेक्षरक्षकत्वरूपम् 
अशक्तप्रपन्नविषये तन्निरपेक्षरक्षकत्वरूपम् । निरपेक्षत्वमपि
द्विविधं उपायान्तसद्भावासद्भाव प्रयुक्तमिति । अतो न विरोधः ।
एतेन "यद्येन कामकामेन" इत्युक्त षष्ठार्थे एवोपायान्तरस्थाने भगवतो
निवेशः नान्यार्थेषु इत्यर्थ स्वीकारे अस्वारस्यमिति दूषणमपि निरस्तम् 
सर्वत्र स्थाननिवेशस्य स्वीकारात् । "त्वमेवोपायभूतो मे" इत्युक्तोपायान्तरस्थान
निवेशरूपभरन्यासस्य शरणागतौ प्रधानत्वात् एतदभावे शरणागति स्वरूपस्यैवासिद्धेः ।। "यद्येन काम कामेन" इति षष्टार्थ निरूपणम् त्रैवर्गिकफलार्थिनां
सर्वेषामपि शरणागतिः अवश्यं भाविनी । मोक्षार्थिनामेव इति न निर्बन्धः
इत्येतत्सूचनायैवेति बोध्यम् । अत एव तत्र त्रैवर्गिकफलार्थिभिरपि
कर्तुं शरणागतिः शक्या इत्युपसंहृतम् । सर्वत्रोपायान्तर निरपेक्षरक्षकत्वास्यांगीकारेपि
भरन्यासस्योपपादितत्वात् प्रारब्धपापे अभिमतव्यतिरिक्तपापांशे,
प्रतिपदोक्तप्रायश्चित्तरूपोपायस्य, संचितपापे भक्तिरूपोपायस्य
च प्रसिद्धत्वात् एतदुभयनिरपेक्षरक्षकत्व प्रार्थनारूपभरन्यासस्य
उपायसद्भावासद्भावप्रयुक्त निरपेक्षरक्षकत्व प्रार्थनारूपस्यापिसूपपादत्वात्
यथा विशिष्टाभावस्थले विशेष्यमात्र सत्वेपि वा विशेषण मात्रसत्वेपि
वा अन्यतराभावप्रयुक्तविशिष्टा भावोपपादनम्, तथाऽत्रापि उपायान्तर
सापेक्षत्वाभावस्य सद्भावासद्भाव प्रयुक्ततयोपपादनम् संगच्छते ।।
ननु सर्वपापेभ्यो मोक्षयिष्मीत्युक्त्या पापप्रायश्चित्तरूपत्वं
प्रपत्तेः प्रसिद्धम् । न त्वपूर्वफलजनकत्वम् । साधनानुष्ठानेहि
शरणागत्या प्रतिबन्धकनिवृत्तिरिति फलसिद्धिः इति चेन्न । अत्र अविद्या
निवृत्तेरेवफलत्वात् । यथा न क्रियते ज्योत्स्ना इति न्यायेनाविर्भावस्य
स्वतः प्राप्तत्वात् । ननु यागस्वर्गादि स्थले कथमुपपत्तिः । तत्र
यागादिः साक्षात्स्वर्ग साधनम् नच प्रपत्तिः स्वर्गादि साधनम् ।
प्रतिबन्धनिवृत्तेरेव प्रपत्ति फलत्वात् । नच तत्र प्रतिबन्धनिवृत्तिरेव
स्वर्गादिकम् इति चेत् ।। तद्यथा इषीकतूलमग्नौप्रोतं
प्रदूयते इति भक्तेरपि पापप्रायश्चित्त रूपत्वेनापूर्वफलसाधकत्वाभावप्रसंगात् 
"आर्तो जिज्ञासुरर्थाथी इति चतुः फल साधनत्वस्य गीतायाम् स्पष्टमुक्तत्वादिति
चेत् तत्स्थाने प्रप्तत्तेरप्युक्तत्वात् अपूर्व फलसाधनत्वं युज्यते 
यद्येन कामकामेन इति उपबृंहणानुसारेणापि साक्षात्सर्वफलसाधनत्वं
प्रपत्ते अंगीकार्यम् । पापनिवृत्तिरूप फलसाधनत्वोक्तिः उपलक्षणम् 
पापनिवृत्तिरूपफलं प्रपत्त्या यथा, तथा सर्वफलसिद्धिरपि प्रपत्त्या
इति बोधन मेवात्र क्रियते । यथा भक्त्यंगतया प्रपदनानुष्ठाने भक्तिविरोधि
पापनिवृत्ति रुच्यमाना दृष्टान्तविधया सर्वपापनिवृत्ति जनिकापि
प्रपत्तिः इति सूचनार्था तथेति मन्तव्यम् ।
केचिदत्र उपायान्तरस्थाननिवेशविषये एवमभिप्रयन्ति - भगवतः भक्तिस्थाने
न निवेशः । परं तु भक्तिरूपोपायस्थाने । भक्तेः उपायत्वं च तदधिगमप्रभृति,
अन्तिमस्मृत्यवधि आधेयातिशयापन्नस्मृतेरेव । तदव्यवहितानन्तरमेव
प्रारब्धावसानात् मोक्षप्राप्त्या तस्या एव मोक्षोपायत्वम् । सा च
भक्तिः तत्कालस्थितसर्वपापप्रायश्चित्तरूपा, प्रपत्तिरपि तथाविधैव,
(परं तु प्रपत्तिविषये प्रारब्धांशगर्भा, भक्तौ तदगर्भा । तादृश
भक्तिस्थाने भगवतोः निवेशः संभवत्येव । सर्वपाप प्रायश्चित्त रूपत्वस्याविवादात्
इति । परभक्तिपरज्ञान परमभक्तिरूप पर्वसु परभक्तिस्थाने प्रपत्तेः
विवक्षितत्वात् अन्तिमस्मृत्यव्यवहित पूर्वक्षणवृत्ति भक्ति स्थानापन्नत्वाभावात्,
तथैव श्रीमदह्रहस्यत्रसारे प्रतिपादनाच्च, न तन्मनोहरम्
तथा तन्मतावलम्बनेपि आर्त प्रपत्तेरेव तथा विधत्वात् दृप्त प्रपत्तेः
क्रीडीकारासंभवः । सर्वपापप्रायश्चित्तरूपत्वात् भक्तेः तादृशफलसाधनभक्तिस्थाने
भगवतो निक्षेपः इति वक्तव्यम् दृप्तप्रपन्नस्य प्रारब्धांशे पापांशस्याभ्युपगतत्वात्
एतदभिमतफलसाधनत्वस्य भक्तावभावात् । तत्स्थाने भगवतो निक्षेपः न
संभवत्येव । पूर्वं भक्तेः प्रारब्धनाशकत्वाभाव प्रयुक्ततया अभिमतोपायत्वम्
नास्ति । अत्र सर्वपापनिवर्तकत्वेनाभिमतायाः भक्तेः स्वाभिमताभ्युपगतप्रारब्धांश
व्यतिरिक्तनाशकत्वम् नास्ति । प्रारब्धांशस्यापि नाशावश्यं भवात्
नचवचनबलात् अभि मत्यनुसारेण पापनाशकत्वमिष्यते इति वाच्यम् । तथैव
वचनबलात् सर्वपापप्रायश्चित्तरूपत्वमेवेष्यताम् किं मध्ये उपायान्तरनिक्षेपेण।
। किंच अन्तिमस्मृत्यवधिक भक्तेरेवोपायत्वमभ्युपगम्य निर्वाहे
तदा प्रारब्धकर्मणोपि अनुभवेन नष्टत्वात् तत्स्थितेरेवाभावात्,
अनारब्धकार्ये एवतु तदवधेः? इत्यधिकरणस्यैवानुत्थितिः स्यात् ।
भक्तेःप्रारब्धनाशकत्वम् वा तद्व्यतिरिक्तनाशकत्वम् वा इति सन्दिह्य
प्रारब्ध व्यतिरिक्त नाशकत्व स्थापनं हि तत्र क्रियते । उपायभूता
भक्तिः प्रारब्धकर्मावसानभाविनी तदा प्रारब्धकर्मणामेवाभावात् एवं
संशयस्यैवानुपपन्नत्वात् तदर्थ समाधेरप्यनवसरग्रस्तत्वात् इत्यवधेयम् ।।
रथ्यादि रूपकविन्यस्ताः इन्द्रियादयः इति । नात्र क्रमनिवक्षा ।
रूपकप्रकरणे वशीकार प्रकरणे चोक्तं प्राथम्यमादयैवमुक्तिः। स्वशब्दैरेवेति 
यद्यप्यत्रार्थशब्दः रूपकप्रकरणेतु विषयशब्दः, अथाप्यनयोरनन्यार्थत्व
ध्रौव्यत् स्वशब्दैरिति भाषितम् । स्ववाचकशब्दैरिति वार्थः । अव्यक्तशब्दस्य
शरीरवाचकत्वं तु कथं चिदेवोपपादनीयम् । स्पष्टीभविष्यति चेदं - सूक्ष्मंतु
तदर्हत्वादित्यत्र । परिशेषादिति । अनेन रथत्वरूपित शरीरस्यैवाव्यक्त
शब्दवाच्यत्वे नियामकं दर्शितमिति न रूपितान्तरस्य तच्छब्दवाच्यत्वम् 
निश्चीयत इति । अत्रेतिशब्दमध्याहृत्यास्य एतदुक्तं भवतीत्यनेनान्वयो
बोध्यः 
परिशेषादिति । अवश्यापेक्षितार्थेषु केषां चिदर्थानां कैश्चित्
शब्दैः स्पष्टं बोधने अवशिष्टावश्यापोक्षितार्थस्यावशिष्ट शब्देन
बोधनं हि परिशेषः इति भावः ।।
यद्यपि "इन्द्रियाणि पराण्याहुः, इन्द्रियेभ्यः परंमनः, मनसस्तु
परा बुद्धिः यो बुद्धेः परतस्तु सः" इति गीतावचने इन्द्रियमनसोर्मध्ये
अर्थाः नोपात्ताः । महतः परमव्यक्त मव्यक्तात्पुरुषः परः "इत्यपि
न श्रुतं" । अथापि संग्रहविस्तररूपेण कतिपयाभिधानसकलाभिधानयोरुपपत्तिरिति
नतयोर्भिन्नार्थत्व शंकनं युक्तम् । एवमेवहि सृष्टिप्रकरेणेषु कतिपयसृज्यनिर्देश
समस्तसृज्यनिर्देशयोरविरोधः उपपद्यते । अत एव हि अन्यत्रास्यार्थस्याभिधानबोधकं
आहुरित्येतदुपपन्नम् । ततश्चानयोरेकार्थत्वात् "इन्द्रियाणि मनो
बुद्धिरस्याधिष्ठानमुच्यते
एतैर्विमोहयत्येष ज्ञानमावृत्य देहिनम् "इति पूर्व प्रस्तुतकामस्यैव"
यो बुद्धेः परतस्तु सः । इति बुद्धेः परत्वकथनावश्यकत्वात् तद्वाक्यादौ
तथैवोक्तत्वाच्च ।। अत्र बुद्धेरात्मा महान्परः इति आत्मनः तस्याः
परत्वकथनं कथं संगच्छते । उपबृंहणानुसारेणैवार्थस्य निर्णेयत्वादिति
चेत्? उच्यते - यद्यपि पूर्वत्रोत्तरत्र च विरोधित्वे जेतव्यत्वेच
प्रधानतया कामस्य तत्रनिर्दिष्टत्वात् स एव "यो बुद्धेः परतस्तु
सः इत्यनेन व्यपदिश्यत इत्यभ्युपेयम् । अथापि तस्य कठवल्ल्यर्थपरत्वं
न स्वारसिकम् । अर्थाद्यनिर्देशेन मात्रया क्रमभंगस्यापातात्
न च संग्रहरूपेण तदभिधानोपपत्तिः, इन्द्रियाणि मनो बुद्धिरित्यत्र
इन्द्रियादिकामपर्यन्तानामेव चतुर्णां विरोधिनां निर्देशेन तत्तारतम्यमात्रस्योत्तरत्रापि
निर्देशावश्यकत्वात् । यदि त्वात्मनोपि नियन्तव्यत्वमभिमतं तर्हि
तन्निर्देशोपि अवश्यं पूर्वं कृतस्स्यात् । तत्रहि इन्द्रियमनोबुद्धीनामेवाधिष्ठानत्वमुक्तं
नत्वात्मनः। अत एव तस्य चतुर्भिः मोहनीयतया व्यपदेशः कृतः । अतश्चतुर्णामेव
नियमन मत्र क्रियते । अतः अर्थाद्यनिर्देशेन क्रमभंगस्य नियन्तन्यान्तरकथनस्यच
सत्वात् नैतदुपबृहणरूपत्वं तस्य । आहुः इतितु - इन्द्रियाणां हि चरतां यद्येकं
क्षरतीन्द्रियम् । तेनास्य क्षरति प्रज्ञा दृतेः पादादिवोदकमित्यादि
मन्वादिवचनाभिप्रायकम् ।।
एवं तन्त्रसिद्धप्रक्रियाप्रत्यभिज्ञापनमभ्युपगम्योक्तम् । परत्वं
वशीकार्यतायामित्युपपादितम् । अथ तत्प्रत्यभिज्ञापनमेवात्रायुक्तत्वान्नास्तीत्याह - नचात्रेति
नहीति । कारणतायां परत्वमेव तदभिमतं, तच्च भवन्मतविरुद्धमपि ।
आहंकारिकाणामिन्द्रियादीना मर्थजन्यत्वाभावात् । अन्यादृशं परत्वमपि
दुर्वचमिति प्रागेवोपपादितम् । सुवचत्वेपि महतः परमव्यक्तमित्यत्र
कारणतायां परत्वस्य वक्तव्यतया वैरूप्या पत्तेरिति भावः । मनसस्तु
परा बुद्धिरित्यस्य कथं चित् बुद्धिशब्दवाच्यमहत्तत्वस्याहंकारद्वारामनः -
कारणत्वेनोपपादनसंभवेन तत्सांगत्येपि बुद्धेरात्मा महान्परः इत्यस्यासांगत्यमित्याह - तथेति
बुद्धिशब्देनेति । मनसस्तु परा बुद्धिरित्यस्य कथंचिदप्युपपादनार्थमेव हि
बुद्धिशब्दस्य महत्तत्वपरत्वं स्वीकृतम् । अन्यथा तदपि दुरुपपादं
भवेदिति भावः । तथाऽभिधाने च दूषणमाह - नहीति । ननु समष्टि व्यष्टिविभागेनोक्तपरत्वोपपत्तिरिति
चेन्न, पूर्व त्रतथाविभागादर्शनेनास्वारस्यात् । रूपक प्रकरणे तथा
पृथङ्निर्देशाभावाच्च । अस्तुवा तथा निर्वाहः - अथापि दूषणान्तरमस्तीत्याह - महतइति 
आत्मशब्दस्य स्वतश्चेतनैकान्तत्वादित्याशयः ।। यद्यपि अगतिकस्थले
क्वचिदवयव व्युत्पत्त्याऽन्यर्थकत्वमपीष्यते । अथापि अत्रावयवसिद्धार्थस्य
प्रधाने एव पुष्कलत्वेन महत्तत्वविशेषणत्वं न युक्तम्
चेतनवाचित्वे गतिश्च दर्शितेति । ननु सिद्धान्तेपि आत्मनः महच्छब्देन
विशेषणमपि न संगच्छते । तथा सति आत्मनः विशेष्यत्वेनोत्तरत्र विशेष्यवाचकपदानिर्देशेन
"महतः परमव्यक्तमिति विशेषणवाचकपद निर्देशस्यास्वरसत्वादिति चेन्न 
विशेषणवाचिपदेनापि प्रकृतविशेष्याभिधानस्य दर्शनेनानुपपत्त्य
भावात् ।।
दर्शयति चेति सूत्रखण्डं व्याचष्टे - दर्शयतीत्यादिना । तत्=वशीकार्यतायां
परत्वम् । इति दर्शयतीत्यन्वयः । श्रुतिरित्यध्याहार्यम् । अजितबाह्याभ्यन्तरकरणैरित्यनेन
यस्त्वविज्ञानवानित्यादि श्रुत्यर्थो विवृतः । गूढोत्मा न प्रकाशत
इत्यभिसंधायाह - परमपुरुषस्य दुर्दर्शत्वमिति । वाक्शब्दस्य सर्वेन्द्रियोपलक्षणत्वमभिसन्धायोक्तं - वाक्पूर्वकाणि
कर्मेन्द्रियाणि ज्ञानेन्द्रियाणि चेति । मनसः पृथक्श्रवणेन वाक्शब्देन
न तत् गृहीतम् ।। छान्दसो दीर्घ इति । अयमाशयः - वाक् च मनश्चेति
विग्रहे वाङ्मनसे इति रूपप्राप्त्या तत्र वाङ्मनसीति दीर्घस्य छान्दसत्वं
कल्पनीयम् ।
तदपेक्षया पदं विभज्य सप्तम्यन्तत्वं चाभ्युपगम्य मनसीति निर्देशस्य
ईदूतौ च सप्तम्यर्थ; इति प्रकृतिवद्भावस्मरणनिबन्धनत्वाभ्युपगम
एवोचितः । यच्छेदित्युक्तनियमनस्य "ज्ञान आत्मनि' आत्मनि महति नियच्छेदित्यादाविव
सप्तम्याः अपेक्षितत्वात् । वाक्च मनश्चेति विग्रहेच तद्यच्छेत्
ज्ञान आत्मनीति एकवचनान्ततच्छब्दनिर्देशस्यास्वरसत्वाच्चेति । बुद्धिरभिधीयत
इति । ज्ञान शब्दस्याहंकारपरत्वेऽस्वरसत्वादिति भावः । पूर्वोक्तेत्येनेनानात्मविषयकहेयत्वाध्यवसायरूपत्वम्,
आत्मविषयकोपादेयत्वाध्यवसाय रूपत्वंच दर्शितम् । ज्ञानसामन्यवाची
ज्ञानशब्दः विशेषे पर्यवस्यतीति भावः 
ननु कथं ज्ञान शब्दः बुद्धिमभिधत्तां, तस्याः आत्मविशेष्यत्वासंभवादित्यत्राह - ज्ञान
आत्मनीति व्यधिकरणे सप्तम्यौ ।। ननु स्वरससिद्धसामानाधिकरण्यस्य
परित्यागः किमिति स्वीकृतः । उच्यते । आत्म शब्दस्तावत् चेतनैकान्तः
इत्यविवादम् । अत एव ज्ञानमात्मनीत्यत्राप्यात्मशब्दस्यात्मपरत्वेनैकरूपार्थत्वम् 
अतश्च ज्ञानशब्दबोध्यायाः बुद्धेः आत्मत्वासंभवेन वैयधिकरण्यं
स्वीकृतम् । ननु आत्मस्वरूपस्यापि ज्ञानरूपत्वेन ज्ञानशब्दस्य विशेषणवाचकत्वमभ्युपगम्य
सामानाधिकरण्यं किमिति न स्वीकृतम् । मैवम् । तच्छब्दबोधितमनसः
आत्मनि नियमनासंभवेन वाक्यार्थासांगत्यायत्तेः
बुद्धेरेव ह्यात्मनि नियमनं युक्तम् । आत्मनि महति नियच्छेदिति
आत्मनि अन्यस्य नियमनोक्तेश्च । वस्तुतः सामानाधिकरण्याभ्युपगमे
आत्मनश्च विशेष्यत्वे "ज्ञानमात्मनि महतिनियच्छेदित्यत्र विशेषणवाचिज्ञानपदस्यापि
आत्मरूपविशेष्यवाचित्वापत्तिः । ततश्चात्मानमत्मनि नियच्छेदिति
वाक्यार्थस्यासांगत्यं दुरपह्नवमिति । अर्थस्कुटी करणाय वर्तमाने
इत्युक्तम् । शान्ते= स्वतः ऊर्मिषड्कप्रतिभटे । शान्त आत्मनीत्यनेन
सिद्धमर्थमाह - परस्मिन्ब्रह्मणीति । ननु पुलिंगात्मवाचकशब्दस्य प्रस्तुतत्वेन
तदिति क्लीबनिर्देशःकथमित्यत्राह - व्यत्ययेनेति
सुप्तिङुपग्रहलिंगनराणामिति शाब्दिकैरुक्तत्वादिति भावः । अत्रेन्द्रियादीनां
मनसि नियमनं नाम - मनोऽननुगुण प्रवृत्तिवैमुख्यापादनम् । मनसः बुद्धौ
नियमनं च अध्यवसायानुगुणप्रवृत्तितापादनम् । बुद्धेरात्मनि नियमनंच
उपादेयवस्तुनि तदेव साक्षात्कार्यमित्येतदर्थ विषयत्वापादनम् ।
परमात्मशेषता प्रतिपत्तिः जीवस्य परमात्मनि नियमनम् । तस्य वशीकरणमपि
तदेवेति ध्येयम् ।।
अत्रार्थानां शरीरस्य च नियमनानुक्तिः तयोरर्थसिद्धत्वाभिप्रायेण
विषयासन्निधानरूपविषयनियमनाभावे सात्विकाहारेण शरीरपरिशोधनरूपशरीरनियमनाभावे
चात्यक्तविषयत्वात् दुष्टाहारसेवया मलिनमनस्कत्वाच्चेन्द्रियादिनियमनासंभवात् 
अतोऽत्र न तयोः पृथगुक्तिः । अनेन रूपितानां वशीकरणप्रकारस्यानया
श्रुत्या दर्शितत्वोक्तिः कथं अर्थशरीर नियमनानुक्तेरिति शंका निरस्ता 
अत्र विषयसन्निधिपरिवर्जनस्य सात्विकाहारसेवनस्यच योगाद्युत्पादनकाले
एव कर्तव्यत्वम् । इन्द्रियादिनियमनस्य तु योगकाले एवेति वैलक्षण्यं च बोध्यम् ।।
<1.4.2>
व्यक्तस्य शरीरस्येति । अव्यक्तशब्दः "अव्यक्तमक्षरे लीयते इत्यादावव्यक्तप्रधानवाची
दृष्टः । अतस्तस्य व्यक्तशरीरवाचकत्वम् कथम् । यद्यपि पारिशेष्यात्
शरीराव्यक्त शब्दयोरैकार्थ्यमवश्य भावि । उपक्रमस्थ शरीर शब्देनाव्यक्त
शब्दस्यार्थो वर्णनीयश्च, अथापि तस्याव्यक्तशब्दस्य शरीरवाचकत्वानु
गुणवृत्त्यभावात् तद्वाचकत्वम् न स्यादित्याशयः ।। अवस्थाविशेषमापन्नम्
मित्यनेन कार्य रूप शरीरे कारणशब्दोपचारस्यानु गुणः द्रव्यैक्यरूपसंबन्धः
दर्शितः । हि इत्यनेन सूत्रस्थतुशब्दार्थः विवृतः । तदर्हत्वादिति
सूत्रखण्डस्य, कारणभूताव्यक्ते एव कार्यवाचिशरीर शब्दस्योपचारः
इति किमिति नाभ्युपगम्यते इति शंकानिरासपरत्वमभिप्रेत्य तदर्थमाह - तस्येति
विकारापन्नस्येत्यन्तम् सूत्रस्थतच्छब्दस्य तस्येति व्यस्य निर्दिष्टस्य
विवरणम् ।
एवकारो भिन्नक्रमः । विकारापन्नस्यैवाचिद्वस्तुनः अव्याकृतस्येत्यर्थः 
शरीरं रथमेव चेत्युक्तमभिसन्धायाह - रथवदिति । प्रवृत्त्यर्हत्वादिति 
यद्यप्यौपचारिकत्वाश्रयणमुभयपक्षाविशिष्टम् । अथापि शरीर शब्दस्या
व्यक्ते औपचारिकत्वेऽर्थ विरोधः । न अव्यक्तमविकृतम् पुरुषार्थसाधन
प्रवृत्यर्हम् । शरीरम् तु तादृशं भवितुमर्हति । एतदभिप्रेत्यहि
उपक्रमे शरीरं रथमेवचेति रथत्वेन शरीरम् रूपितम् अतः उपक्रमस्थशरीरशब्दस्वारस्यात्,
उपायदशायाम् स्थूलशरीरस्योपयोगप्रतीति स्वारस्याच्चा व्यक्तशब्दस्यैवौपचारिकत्वमाश्रयितुं
युक्तमित्याशयः
<1.4.3>
प्रधानसूत्रे परमपुरुषस्यापिशब्देन समुच्चितत्वेन बुद्धिस्थत्वात्
तस्य तच्छब्देन परामर्शः युक्त इत्यभिप्रेत्याह - परमकारणभूतपरमपुरुषेति 
पूर्वसूत्रस्थ सूक्ष्मशब्दानुवृत्तिमभि प्रेत्योक्तम् भूतसूक्ष्ममिति 
ननु प्रधानमभ्युपगम्य तस्य कारणत्वांगीकारणं तद्दूषणम् च विरुद्धमिति
शंकायाः उक्तेन कथम् परिहारः इत्यत्राशयं विवृणोति - एतदुक्तमिति
परमपुरुषात्मकत्वविरहेणानभ्युपगमात् स्वरूपेणेत्युक्तम् । न नाभ्युपगच्छामः - अभ्युपगच्छाम
एवेत्यर्थः । तदात्मकत्वविरहेण नाभ्युपगच्छाम इत्यन्वयः । सूत्रोक्तम्
अव्यक्तादेः परमपुरुषाधीनत्वम् न तत्प्रवृत्तिमात्रे किंतु परमपुरुषशरीरतया
तदात्मकत्वेनापीति सूचनाय - तदात्मकत्वेत्यन्तम्
सूत्रे विधेयत्वार्थकतदधीनत्व वचनं तदाधेयत्व तच्छेषत्वादीनामप्युपलक्षणम् 
तेन तच्छरीरत्वरूप तदात्मकत्वसिद्धिः ।
परमात्मात्मकत्वेनाभ्युपगमे एव तेषांप्रयोजनवत्वमित्युपपादयति - तदात्मकत्वेनैवेति 
स्वप्रयोजनं=स्वकार्यं भोगापवर्गरूपं वा । बाधकमाह - अन्यथेति ।
तदात्मकत्वाभावे इत्यर्थः । स्वरूपं=मानसंबन्धार्हत्वम् । व्यवहारार्हत्वंवा 
स्थितिः=उत्तरकालानुवृत्तिः । प्रवृत्तिः=कार्योत्पत्त्यनुगुणव्यापारः 
न स्युरिति । अयमाशयः - यथा आत्मविश्लेषे शरीरस्य स्वरूपस्थिति
प्रवृत्ति भेदाः न भवेयुः एवमेव, "न तदस्ति बिना यत्स्यात्" मयि
सर्वमिदं प्रोतं, मत्तस्सर्वं प्रवर्तते इत्यादिप्रमाणावगतपरमात्मसंबन्घाधीनस्वरूपस्थिति
प्रवृत्तिमतां प्रकृत्यादीनां तदात्मकत्वविरहे स्वरूपस्थिति प्रवृत्तिभेदाः
नस्युरिति
एवमब्रह्मात्मक प्रधानाद्यनभ्युपगमादेव तन्मतनिरासः अतः न स्वमते
व्याहतिरित्याह - तथेति । ननु तदात्मकत्वे सिद्धेहि शरीरदृष्टान्तेन
प्रकृत्यादीनां प्रयोजनवत्वं वक्तुं युक्तं, तदात्मकत्वमेवतु न
सिद्धं प्रमाणाभावात् । नहि जीवसंबन्धे शरीरस्य स्वरूपस्थिति प्रवृत्तिभेदरूपप्रयोजनदर्शनमिव
प्रकृते तथा दर्शनमस्ति, येनकार्यबलेन तदात्मकत्वमनुमन्तुं शक्यमित्यत्राह - श्रुतिस्मृत्योरिति 
श्रुतिमुदाहरति - तथेति । उत्पत्तेः प्रलय पूर्वकत्वेन प्रलय श्रुत्युपादानेनैव
"तस्मात्तमस्संजायत" इत्यादि सृष्टिवाक्यानि प्रदर्शितानि भवन्तीति
मत्वा तादृशाति नोपात्तानि
यस्य पृथिवीत्यादिकं महिमप्रतिपादनपरम्।। भूमिराप इत्यादिना स्मृतिप्रदर्शनम् 
लीयेते परमात्मनीति । अत्र प्रकृति पुरुषयोर्लयः तप्तायस्तोयनीत्योपपादनीयः
<1.4.4>
उत्तरसूत्रार्थमाह - यदीति । ज्ञेयत्वमवक्ष्यदिति । अयमाशयः - तद्विष्णोः
परमं पदमित्युक्त्या प्रकरणस्य मुमुक्षुविषयकत्वावगमात् मुमुक्षुणाच
सर्वकारणीभूतस्य प्रधानस्य ज्ञातव्यत्वावश्यकत्वेन तज्ज्ञानमवश्यमुपादेश्यं
भवन्मते, नह्यव्यक्तस्य ज्ञेयत्वेनोपदेशः अत्र प्रकरणेदृष्टः ।
अतः प्रधानभूत भवन्मतप्रक्रियाप्रत्यभिज्ञापकाभावेन न तन्त्रसिद्धाव्यक्तस्य
ग्रहणमिति । ननु अव्यक्तज्ञानस्योपासनात्मकस्यास्माभिरपि मोक्षकारणत्वानभ्युपगमात्
नायं दोष इत्यत्र तदुक्तकारिकाभागमेव स्ववाक्ये दृढीकरणाय विनिवेश्य
परिहरति - व्यक्तेति
सर्वेषां ज्ञेयत्वाभ्युपगमादिति । अयं त्विह भावः - यद्यपि तत्क्रतुन्यायेनाचित्संपत्तिभिया
प्रधानोपासनस्य मोक्षकारणत्वं नाभ्युपेतम् । अथापि हेयता बुध्युत्पत्यर्थं
व्यक्तस्याव्यक्तस्य पुरुषस्य च ज्ञानं मुमुक्षोः अपेक्षितम् ।
<1.4.5>
वदतीति चेदित्युत्तरसूत्रं व्याचष्टे - अशब्दमिति । इयं श्रुतिरिति 
अस्यां श्रुतौ शब्दादिमत्स्थूलरूपाचेतन आकाश पृथिव्याद्यश्रयस्य
शब्दादेर्निषेधात् पृथिव्यादिसजातीयसूक्ष्म रूपाचेतनमेव निषेधाधारं
भवितुमर्हति । अत एव महच्छब्दवाच्यमहत्तत्वापेक्षया परत्वोक्तिः 
अतः अशब्दमिति प्रतिपादितस्य निचाय्येति ज्ञेयत्वोक्तेः नास्मन्मत
प्रत्यभिज्ञापने विप्रतिपत्तिगन्धः इति भावः ।। निचाथ्यत्वेनेति 
अनेन चायृ दर्शने इति धातुनिष्पन्नस्यास्य दर्शनार्थकत्वेन तस्यच
श्रुत्यन्तरसंवादेन प्रत्यक्षसमानाकारोपासनेपर्यवसानात् तादृशोपासनविषयत्वं
प्रधानस्य न युक्तं, प्रधानोपासनस्य मृत्युप्रच्यवनहेतुत्वानभ्युपगमेन
भवन्मतविरोधात् इति सूचितम्
विज्ञान सारथि रित्यादिना, परमपुरुषासाधारणविष्णुशब्दश्रवणेन परमपुरुषस्यैव
प्रकृतत्वमितिदर्शितम् । अथ प्रसंगात् अवान्तरशंका निरासकेनानेनापि
सूत्रेण प्रधानपूर्वपक्षयुक्ति निरासोपि क्रियतइत्याशयेनाह - अत एवेति 
प्रकरणे प्राज्ञस्योक्तत्वादित्यर्थः । न पंचविंशकेति । यदि पुरुषादित्यादौ
जीवतत्वातिरिक्तस्यैव निषेधः अभ्युपगम्यते तदा तदतिरिक्ततत्वबोधनं
प्रकरणे एव विरुध्येत इति भावः ।।
नन्वचेतनप्रधानगतानामशब्दत्वादिधर्माणां कथं परमपुरुषवृत्तित्वमित्यत्राह - तस्यचेति 
तत्तदद्रेश्यमित्यादि श्रुतिमुपादाय अदृश्यत्वाधिकरणे समर्थितत्वादिति
भावः । नन्वदृश्यत्वादीनां परमपुरुषे समर्थनेन अशब्दत्वादीनां कथं
समर्थितत्वमिति चेन्न, अरूपत्ववाचकावर्णपदश्रवणात् तत्र च वर्णपदस्य
शब्दाद्युपलक्षणत्वात् अवर्णत्वं अशब्दत्वादिकंचैकरूपमेवेति अशब्दत्वादीनां
परमपुरुषगतत्वनिश्चयसंभवात् । ननु ब्रह्मणि महतः परत्वोक्तिर्विरुध्यन
इत्यत्राह - महतः परमिति । पूर्व प्रकृतादिति । बुद्धेरात्मा महान्परः
इत्यत्र इन्द्रियादिपरिकरवत्वरूप प्राधान्यातिशयविवक्षया महच्छब्देन
विशेषितस्य आत्मनः प्रकृतत्वादित्यर्थः
ननु "बुद्धेरात्मा महान् परः महतः परमव्यक्त'मित्यत्राव्यक्त शब्दबोधितस्य
परमपुरुषभिन्नस्य महत परत्वेन निर्देशः अत्रतु परमात्मन एवेति वैरुप्यप्रसंगः
इति चेत्? इष्टापत्तेः। तत्रहि "इन्द्रियेभ्यःपरा ह्यर्थाः इत्यादिना
वशीकार्यतायां प्रधानस्य परत्वेन निर्देशात् शरीरस्य जीवात्मनःपरत्वेन
निर्देशो युक्तः । अत्रतु महतः परमव्यक्त मित्येतावन्मात्रकथनात्
वशीकार्यतायां प्राधान्यविवक्षावगमेन परमात्मनः जीवभिन्नत्वरूप
परत्वाभ्युपगमे विरोधाभावादिति ।।
<1.4.6>
सूत्रे हेतुवाचकशब्दाभावेन हि इति भाषितम् । सूत्रस्थ प्रथमचकारः
हेतु समुच्चय परः । द्वितीयस्तु प्रश्नोपन्यासयोस्समुच्चयपरः ।
सूत्रे प्रतिवचनपर्यायोपन्यासस्य प्रथममुक्तिः - प्रश्नवाक्यार्थस्य
प्रतिवचनानुसारेण विज्ञेयत्वबोधनार्था । तेन प्रश्नवाक्यस्य मुक्तमात्रविषयत्वाशंका
निरस्ता एवंपदसमभिव्याहृतोपन्यासशब्दं विशिंषन्नाह - ज्ञेयत्वेनेति 
एवकारसिद्धमर्थमाह - नान्यस्येति । अनेन प्रकरणस्य प्राज्ञैकपरत्वं
नास्ति प्रधानस्यापि प्रतिपाद्य मानत्वादिति शंकनं निरस्तं भवति 
अत्र प्राप्य ब्रह्मणःप्राप्तुः प्रत्यगात्मनः उपायस्योपासनस्यैवच
प्रश्नप्रतिवचने इति कथमवगम्यते तदुपपादयति तथाहीति
विरक्ताग्रेसरस्य नचिकेतसः काम्यवरणानुपपत्तेः - पुरुषार्थयोग्यतापादिनी
मित्युक्तम् । नाचिकेताग्निविद्यायाः परमात्मकस्वात्मानुसन्धानगर्भत्वेन
परब्रह्मोपासनद्वारा मोक्षोपायत्वं प्रकरणसिद्धमित्यभि प्रेत्य - मोक्षोपायभूतामिति
भाषितम् । स्वर्ग्यं=स्वर्गजनकम् । स्वर्गलोका इति बहुव्रीहिः ।
निरतिशयसुखरूपस्थाने विद्यमानः इत्यर्थः । मोक्षोऽभिधीयत इति ।
स्वर्गशब्दस्य प्रकृष्टसुखपरत्वात् मोक्षस्य च तादृशत्वादिति भावः 
अत्र मोक्षशब्दः मोक्षस्थानपरः । स्वर्गलोकाः इत्युपरिनिर्देशात् 
केवलसुखरूप मोक्षपरत्वे लोकशब्दसामानाधिकरण्यायोगात्
अत एव हि तत्रस्थस्येत्युपरि भाषितम् । प्रसिद्धस्वर्गपरित्यागे
बीजमाह - मृतत्वमिति । अन्यथा "क्षीणे पुण्ये मर्थलोकं विशन्तीत्युक्तेः
"अमृतत्वं भजन्त इत्यस्य विरोधापत्तेरिति भावः । निन्दादर्शनाच्चेति 
उतरत्र "सर्वेन्द्रियाणां जरयन्ति तेजः । अपि सर्वं जीवितमल्पमे"वेत्यादिभिः
नचिकेतसैव क्षयिफलजनकं कर्म निन्द्यते, यद्यत्रात्यल्पप्रसिद्धस्वर्ग
जनकाग्निविद्या अनेनैव वृता स्यात्तर्हि तत्कर्तृकतन्निन्दनं कथं
संगच्छेते । अतोऽत्रानवधिकानन्दरूपमोक्षजनकाग्निविद्यैवानेन वृतेति
स्वर्ग शब्दस्य मोक्षपरत्वमेषित व्यमित्यर्थः
अथैतत्प्रश्नप्रतिवचनेनापि मोक्षपरत्वं निश्चेतुं शक्यमित्याह त्रिणाचिकेतः
इति । त्रिणाचिकेतः=अयं वायज्ञः पवते इत्याद्यनुवाकत्रयाध्यायी 
त्रिकर्मकृत् यजनाध्ययनदानकृत् । पकयज्ञहविर्यज्ञसोमयज्ञकृत्
इतिवाऽर्थः । त्रिभिः=अग्निभिः (हेतुभिः) सन्धिं=परब्रह्मे । पासनसंबन्धम् 
एत्य=प्राप्य । जन्ममृत्यू तरतीत्यन्वयः ।। अत्राग्निविद्यायाः
परमात्मोपासनद्वारा जन्ममृत्युतारकत्वोक्तेः तत्साध्यं मोक्षरूपफलमेवेति
तदेवात्र प्रश्ने स्वर्गशब्दग्राह्यमित्यध्यवसीयत इत्याशयः । येयमित्यस्यार्थः
अत्रधिकरणे भाष्यकृतैव दर्शितः
ननु देहातिरिक्तजीवस्वरूपमात्रप्रश्नपरत्वमस्य किं न स्यादित्यत्राह - एवं
मोक्षे इति । इत्युपदिदेशेत्यन्वयः । प्रतिवचनानुसारेणैव प्रश्नार्थस्यावगन्तव्यत्वात्
प्रतिवचने च पूर्वोक्तत्रयाणा मुक्तेः प्रश्नस्यापि तत्परत्वमेव
युक्तमित्याशयः । वरद्वयवरणानुपपत्तिरूपहेतुः पूर्वंभाषितः इति
नात्र प्रोक्तम् ।। प्रकरणोक्तं दुरवगमत्वविविधप्रलोभन प्रश्नप्रतिवाचनादिकमभिसन्धाय - तदुपदेश
योग्यतां परीक्ष्येति भाषितम् ।। दुर्दर्शं=द्रष्टुमशक्यम् । तत्र
गूढमिति हेतुकथनं, गुणत्रयतिरोहितत्वादित्यर्थः । अनुप्रविष्टं=शरीरानुप्रविष्टं
गुहाहितं=हृदयगुहागतम् । गह्वरेष्टं=तदन्तर्गते वस्तुनि स्थितम् 
जीवान्तस्थितमिति यावत् । अध्यात्मयोगः प्रत्यागात्मस्वरूपविषयक
योगः । ननु प्रतिवचने एव त्रयाणां कथमवगतिः येन प्रश्नस्य तत्परत्वं
युक्तं स्यादित्यत्राह तदेवमिति । उपदेश्यस्य त्रितयस्यानेनैवोपदेशे
उपदेश्याभावेन पुनःप्रश्नाद्यनुपपत्तिरिति शंका परिहाराय - सामान्येनोपदिष्टे -
इति भाषितम् ।। अन्यत्रेति । धर्मादन्यत्र=प्रसिद्धोपायादन्यत्र
तद्विलक्षणमित्यर्थः । अनेनोपायस्वरूपप्रश्नः कृतः । अधर्मादन्यत्र=उपायेतरोपेयविलक्षणम् 
अनेनोपेयप्रश्नः कृतः
अस्मादन्यत्र=, अस्मच्छब्दः बुद्धिस्थ तत्साधकरूपोपेतृपरः । प्रसिद्धोपेतृविलक्षणः 
अनेनोपेतृस्वरूप प्रश्नः । उपेतुः साधकावस्थायां इतरफलविरक्तत्वात्
फलदशायामाविभर्ूतगुणाष्टकविशिष्टत्वाच्चात्रोपेतुर्वैलक्षण्यम् 
कृताकृतात्=वर्तमानात् प्रारब्धस्यासमाप्तस्य हि वर्तमानत्वम् 
इदं च धर्मादीनां विशेषणम् । तथाचायमर्थः - वर्तमानात् धर्मादेः
विलक्षणं भूतात् धर्मादेर्विलक्षणं भव्याद्धर्मादेर्विलक्षणं यत्तत्
पश्यसि तद्वदेत्यर्थः । अत्र प्रश्नत्रयस्यापि प्रतिवचनानुसारेण
त्रितयधयत्तच्छब्दस्वारस्यत् स्वरूपशोधनाकांक्षायास्त्रितयसाधारणत्वेन
पृष्टत्वमभिसंघाय श्रुत्यर्थं प्रदर्शयति - एवमिति
कृत्स्नवैलक्षण्यबोधनाय - सकलशब्दः । वक्ष्यमाणोपायोपेयोपेतृणामपि
क्रमेण साध्यसाधनसाधकत्वसद्भावेन कथं तद्वैलक्षण्यसिद्धिरिति शंका
परिहाराय इतरशब्दः स्वेतरार्थकः । अतीतत्वादीनां साध्यादिषु अन्वयः 
स्वेतरसकलं अतीतमनागतं वर्तमानं च यत्साध्यं साधनं साधकं वा तद्विलक्षणमित्यर्थः
यद्वा - अन्यत्रेत्यधिकस्य श्रूयमाणतया कृताकृतात् भूतात् भव्याच्चान्यत्रेत्यन्वयमभ्युपगम्य
वक्ष्यमाणेपायोपेयोपेतृणां अतीतादिवैलक्षण्यमप्युक्तम् । धर्माद
धर्माच्चान्यत्र=यत् । पुण्यापुण्यरूपसाधन विलक्षणं यत् । अनेनोपासन
प्रश्नः । कृताकृताद्भूताद्भव्याच्चान्यत्र यत् कालापरिच्छिन्नमुपेयं
यत् । अनेनोपेयप्रश्नः । उपेतुः चेतनस्यनित्यत्वात्प्राम्यान्तर्गतत्वाच्च
तत्प्रश्नस्योपेयप्रश्नेन तन्त्रेण सिद्धिरित्यपि केचित् । प्रणवं
प्रशस्येति - सर्वे वेदाः इत्यादिनेत्यर्थः । प्राप्यस्वरूपमिति ।
पद्यत इति व्युत्पत्या पदशब्दस्य प्राप्यवाचित्वादित्यर्थः
तदन्तर्गतं=प्रणववाच्य प्राप्यान्तर्गतम् । प्राप्तृस्वरूपस्य तदन्तर्गतत्वं=प्रणवैकदेशवाच्यत्वात्
प्रणववाच्य प्राप्य परमात्मनि प्रकारतयाऽन्तर्गतत्वाद्वा । अत
एव परिशुद्धजीवस्य प्राप्यान्तर्भावात् पदशब्दवाच्यत्वमपि । वाचकरूपमुपायमिति 
शब्दरूपस्य प्रणवस्य वाच्यस्मरणोपायत्वेन मोक्षोपायभूतस्मरणोपायत्वात्
उपायत्वम् । "ओमित्येकाक्षरं ब्रह्म व्याहरन्मामनुस्मरन्" ओमित्यात्मानं
ध्यायथ' ओमित्यनेनैवाक्षरेण.....अभिध्यायीत इत्यादौ प्रणवस्यध्यानोपायत्वाभ्युपगमात्।
। तपांसि=वेदान्ताः तपः प्रधानत्वात् । अत्र "तत्ते पदं संग्रहेण
ब्रवीमि' इति प्रप्यस्वरूपमात्र प्रतीतावपि - ब्रह्मणः प्रतिज्ञातत्वेपि
तदनुंबन्धिनां तदुपयुक्तत्वादुत्तरत्र निरूप्यमाणत्वाच्चार्थतः
प्रतिज्ञातत्वसिद्धिवत् ब्रह्मवेदनोपयोगित्वात् उत्तरत्र प्रतिपाद्यमानत्वात्
पदशब्दवाच्यान्तर्गतत्वाच्चोपायोपेत्रोरपि प्रतिपाद्यत्वं च सिध्यतीति
बोध्यम्
पुनरपि प्रणवं प्रशस्येति । एत देवाक्षरं ब्रह्मेत्यादावित्यर्थः 
नजायते इति । न जायते म्रियतेवा विपश्चिन्नायं कुतश्चिन्न बभूव
कश्चित् । अजो नित्यः शाश्वतोऽयं पुराणो न हन्यते हन्यमाने शरीरे 
हन्ता चेन्मन्यते हन्तुं हतश्चेन्मन्यते हतम् । उभौ तौ न विजानीतःनायंहन्ति
नहन्यते "इत्यनयोर्मन्त्रयोः जीवैकविषयत्वमास्थेयम् ।। बध्यघातुकभावाभिमानस्य
जीव विषये एव देहिनां संभवेन तत्प्रतिषेधोपपत्तेः । परस्य च प्रत्यक्षागोचरत्वेन
बध्यतादि प्रतिपत्यसंभवेन परमात्मपरत्वे तन्निषेधानुपपत्तेः । नास्य
जरयैतज्जीर्यते न वधेनास्यहन्यते इत्यादिपरमात्मपरश्रुतौ परस्मिन्
हननप्रतिषेधस्तु दहराकाशस्य देहान्तस्थितिप्रयुक्त शंकितविकारादिनिषेधार्थः
अत्र तु लोकभ्रान्ति मनूद्य निषेधात् परमात्मनि च वध्यघातुकभ्रान्तेः
कस्यचिदप्यभावेन निषेधानुपपत्तिरिति ।। सूपासतामिति सूपास्यत्वमित्यर्थः 
अनेन "न जायने' अणोरणीयानित्यादिनैव जीवपरयोःस्वरूपस्य प्रतिपादितत्वात्
ऋतं पिबन्तावित्यनेन पुनरपि तयोः प्रतिपादनं व्यर्थमिति शंकानिरस्ता।
।
सूत्रे त्रयाणामित्यस्य नचिकेतसा पृष्टवरत्रयं न विवक्षितम् । प्रधानस्य
ज्ञेयत्वं बोध्यते इति वदतः पूर्वपक्षस्य निषेधार्थमस्य सूत्रस्य
प्रवृत्तत्वात् । अतः प्रकरण सामञ्जस्याय अन्यदेव त्रयं वक्तव्यम् 
तच्च उपाय, उपेय, उपेतृ रूपम् । प्रापकं उपासनं, प्राप्ता=उपेता,
उपेयं मोक्षरूपं फलम् । तत्र तृतीयप्रश्नस्योत्तरावसने एतत्त्रयाणामुपन्यासः 
अतः तृतीयप्रश्नः एतत्त्रितयविषयकः इति समाधानवाक्यात् स्फुटं
विज्ञायते । अत्र प्रधानस्य सांख्याभिमतस्य ज्ञेयत्वं नोक्तमिति
सूत्रतात्पर्यम् । येयं प्रेत' इत्यादिना तृतीयोवरः पृष्टः
तं दुर्दशमित्यादिना पूर्वोक्तत्रितयमुपदिष्टम् । "अन्यत्र धर्मादित्यादिना
प्रश्नान्तरं च कृतम् । इदं पूर्वपृष्टस्यैव पुनर्वैशद्याय । नतु
अन्यस्य प्रधानादेः बोधनार्थम् । यद्यपि अस्मन्मते अर्थपंञ्चकं
ज्ञातव्यम् । तच्च प्राप्य - प्राप्तृ प्राप्त्युपाय तत्फल तद्विरोधिरूपम् 
इदं च "येयं प्रेते" इति प्रश्नेनार्थसिद्धम् । अतः प्राप्तिविरोधिभूतस्य
प्रकृतिसंसर्गादिरूपस्याप्युपन्यासः आवश्यकः । अतः "अशब्दं अस्पर्शं..मृत्युमुखात्प्रमुच्यते
"इत्यनेनोपन्यासः कृतः इति वक्तुं शक्यम् । अथापि "अन्यत्र धर्मादित्यादिकं
न प्रधानादिप्रतिपादनायालं, परं तु पूर्वोक्तत्रितविषयकमेवेति भवितुमर्हति
धर्माधर्मतत्फल - विलक्षणस्य पृष्टत्वात् धर्म - अधर्म तत्फल रूप - प्राप्तिविरोधि
प्रश्नः नात्रावकाशंलभते । उपरिच प्रणव प्रशंसायाः तद्वाच्य प्राप्यस्वरूप,
तदन्तर्गत प्राप्तृस्वरूप वाचकोपायस्वरूपस्यच विस्तरेण प्रतिपादनात्
प्रधानस्य नात्रावकाशः । उपरिच । एतदालंबनं ज्ञात्वा ब्रह्मलोके
महीयते "न जायते म्रियते वा, अणोरणीयान्' इति त्रयाणामेवोपन्यासः
श्रूयते, अतः अशब्दमित्यादिकं न प्रधानविषयकमिति प्रघट्टार्थः ।।
<1.4.7>
महद्वच्चेति सूत्रस्य प्रधानपूर्वपक्षिशंकानिरासकतया प्रवृत्तत्वज्ञापनाय - एवमव्यक्तमपीति
भाषितम् । आत्मनः परत्वेनेति । महतः परमव्यक्तमित्यत्र महच्छब्देनात्मबोधनस्य
स्थापितत्वादिति भावः । बुद्धेरात्मा महान्परः इत्यत्रात्मशब्दसामानाधिकरण्यात्
यथा तन्त्रसिद्धमहत्तत्वग्रहणं न संभवति तत एव हेतोः महतः परमित्यत्र
महच्छब्दस्यात्मपरत्वात् तत्परत्वेनोक्तमपि अव्यक्तं तथैव न तन्त्र
सिद्धप्रधानं भवितु मर्हतीत्याशयः । प्रधानसूत्रे रूपकप्रकरणपर्यालोचनया
अव्यक्त शब्दस्य प्रधान वाचित्वं व्युदस्तम् । अत्र तु स्ववाक्यपर्यालोचनयेति
विशेषः । (इत्यानुमानिकाधिकरणं)
(1.4.2) चमसाधिकरणम्
<1.4.8>
अत्रापीति । पूर्वाधिकरणे रूपक प्रकरणस्थशरीरशब्दमुपजीव्य
पारिशेष्यन्यायात् महतः परममव्यक्तमित्यत्राव्यक्त शब्दस्य शरीरपरत्वसिध्या
स्वतन्त्र प्रधानपरत्वं निराकृतम् । अत्राजामन्त्रे तथाविधप्रमाणाभावेन
स्वतन्त्रप्रधानपरत्व मेवास्तु इत्याक्षेपेणोत्तराधिकरणप्रवृत्तिरिति
संगतिः । "तदधीनत्वादर्थवत्' इति सूत्रं मनसि निधायाह - न ब्रह्मात्मकानामिति 
निरस्यत इति संबध्यते । कुतः स्वरूपस्यैव न निरासः इत्यत्राह - श्रुतीति 
तत्प्रतिपादनमेवोपपादयति - यथेति । विकारजननीं = महदादिविकारजननीम् 
अष्टरूपां =पञ्चभूत मनोबुध्यहंकाररूपां
अजां=उत्पत्तिशून्याम् । ध्रुवां=नाशरहिताम् । ध्यायते=परमात्मसंकल्परूप
ज्ञानेन विषयीक्रियते । तेनाध्यासिता=परमात्मनाऽधिष्ठिता । तन्यते=तनु
विस्तारे । स्थूलावस्थं क्रियते । समष्टिस्वरूपेण क्रियते । प्रेर्यते=सृष्ट्यर्थं
प्रेर्यते । पुरुषार्थं=पुरुषैरर्थनीयम् । जगत्=भोग्यभोगस्थान भोगोप
करणरूपं जगत् । जनित्री=व्यष्टिजननी । भूतभाविनी=समष्टितत्वजननी 
सिताऽसिता रक्ताच=सत्त्वरजस्तमोमयी । तेजोजलपृथिवीद्वारा सितासितरक्तवर्णा 
सर्वकामदुघा=लीलारसदोग्घ्री । विभो= ब्रह्मणः । भोक्तृगतकर्मानुगुणपरिणामित्वादविषमात्वं
अविज्ञाताः=देहविलक्षणत्वेन विविच्य आत्मज्ञानशून्याः । एकत्वोक्त्या
जीवव्यावृत्तिः । स्वच्छब्दः अकर्मवश्यः । वशानुगां=स्वसंकल्पानुवर्तिनीम् 
ध्यानं=संकल्पः । क्रिया=सृष्ट्यादिव्यापारः । पीड्यमानां=कर्मवश्यजीवभोक्तव्यफलानुगुणं
परिणममानाम् । आदिशब्देन महदादिग्रहणम् । ननु "तेनाध्यासिता अधिष्टिता'
इत्यादिभिरधिष्ठान कर्तृत्वेनोक्तः जीव एव स्यात् स्वच्छब्दः इत्यादिकमपि
जीव एव कथंचिदुपपादायितुं शक्यं अतिरिक्तस्य ब्रह्मणः अभावात् - तत्राह - यदात्मकाश्चेति 
तं षड्विंशकमिति । अयं भावः - अस्यामेव मन्त्रिकोपनिषदि पंचविशपुरुषातिरिक्त
षड्विंशकतत्त्व प्रतिपादनेन परमपुरुषस्य सिध्या मुख्यतया प्रकृत्याद्यथिष्ठान
कर्तृत्वं विज्ञायते
नह्यस्यापि जीवपरत्वं तस्य षड्विशकत्वा भावादिति । नहि पंचविंशेश्वरलब्धैश्वर्य
शालिनो जीवस्यैवेविद्योप देशः । तथा सति संख्यायाः पृथङ् निर्देशानुपपत्तेः 
अत्रातिरिक्तकालतत्वस्य विशेषणतया प्रकृत्यादिष्वन्तर्भावविवक्षया
परस्य षड्विशकत्वमुक्तम् । अनन्तर्भावविवक्षयां तु सप्तविंशत्वम्
प्रकृत्यादितत्वाभ्युपगमे प्रमाणान्तरमाह - अपरेचेति । अत्रैतद्वाक्योपादानं
तु ब्रह्मणोत्रानिर्देशोपि पूर्वोदाहृत श्रुत्यैकार्थ्यात् ब्रह्मात्मकत्व
सिद्धिर्भवतीति बोधनाय । कथं चिदप्यन्यथा सिध्यनर्हतत्त्वत्रय बोधकं
वाक्यमाह - संयुक्तमिति । त्रयमिति । एतत्त्रयं यत्रविन्दते=जानाति
तदा ब्रह्म प्राप्नोतीत्यर्थः । अभिध्यानं अभ्यासरूप - मालम्बन संशीलनम् 
योजनं =योगः तत्त्वभावः= तत्वस्याविर्भावः= साक्षात्कारः। सन्ततस्मृतेरेव
मुक्त्युपायत्वेन तदाधिक्यतात्पर्यकः भूयश्शब्दः । आत्यन्तिक सर्वकर्मोच्छेदमभिप्रेत्य'
विश्वमायानिवृत्तिरित्युक्तं
छन्दांसीति । वेदप्रतिपाद्यं छन्दप्रभृतिकं यत् तत्सर्वं अस्मात्प्रधानात्
मायी सर्वेश्वरः सृजतीत्यर्थः । अवयवभूतैरिति । अवयवः अंशः । शरीरभूतैरित्यर्थः 
संसारस्य मोक्षस्थिति बन्धानां हेतुरित्यर्थः । षष्टी संबन्धसामान्ये।
।
प्रकृतिमिति । यद्यपि प्रकृतिपुरुषयोः उभयोरन्योन्यसंसृष्टत्वस्यानादित्वबोधनं
बन्धहेतुभूतेच्छाद्वेषविकारादीनां मोक्षहेतुभूतानाममानित्वादिगुणानां
च प्रकृतिसंभवत्वबोधनं चानेन क्रियते । अथापि प्रकृति पुरुषयोस्सद्भावस्य
प्रकृतेः कारणत्वस्य चानेन सिध्यवश्यंभावादत्रानुकीर्तनम् । प्रधानाद्यभ्युपगमस्य
प्रधानस्य कारणत्वाभ्युपगस्यैव हि प्रकृतोपयुक्तत्वम् । एवमुत्तरत्रापि
बोध्यम् । कार्यं=शरीरम् । करणानि=समनस्कानीन्द्रियाणि । तेषां
क्रियाकारित्वे पुरुषाधिष्टिता प्रकृतिः हेतुरित्यर्थः । पुरुषः
=प्रकृतिसंसृष्टः पुरुषः
सुखदुःखानां भोक्तृत्वे हेतुः=सुख दुःखानुभवाश्रयः । पुरुषः इति 
स्वतः स्वानुभवैकसुखः पुरुषः प्रकृतिसंसृष्टः प्रकृतिसंसर्गोपाधिकान्
सत्वादिगुणकार्यभूतान् अनुभवति । पुरुषस्य प्रकृतिसंसर्गे हेतुः
क इत्यत्राह - कारणमिति । पूर्वपूर्व प्रकृति परिणामरूप देवमनुष्यादियोनिषु
स्थितः, पुरुषः तद्योनिप्रयुक्तसत्वादिगुणकार्यभूतसुखदुःखानुभवासक्त्या
तत्साधनभूत पुण्यपापकर्मानुष्ठाने सति तज्जन्यफलानुभवाय साध्वसाधुषुयोनिषु
जायते । ततश्च कर्म करोति पुनश्च जायते । ततश्च - पूर्व पूर्व देह
संबन्ध प्रयुक्तगुणसंगात् कर्मानुष्ठानं ततो योनिविशेषप्राप्तिः
ततश्चगुणसंगः ततः कर्म,पुनः योनिप्राप्तिरित्येवं गुणसंग एव परंपरयापुरुषस्य
प्रकृतिसंसर्गे हेतुरित्यर्थः
सत्वमित्यादिना योनिविशेषेषु जातानां पुनःपुनः तत्रैव जन्महेतुकथनम् 
प्रकृतिसंभवाः - प्रकृतेः स्वरूपानुबन्धिनः । तेषां स्वरूपनिरूपकधर्मत्वेन
कदाचिदपि धर्मिपरित्यागाभावात् । तेषां संभवत्वकथनं कार्यदशायां
विषमतयोद्भवमात्रमभिसन्धाय ।। एवं प्रकृत्यादीनां तत्ब्रह्मात्मकत्वस्यच
प्रमाणप्रतिपन्नत्वात्तन्निरासो न युक्त इति आवश्यकतत्प्रसिद्धायथास्थित
प्रक्रियानिरासःक्रियत इत्याह - तस्मादिति ।।
सांख्यैः ब्रह्माभ्युपगमेपि प्रधानस्य तदात्मकत्वं तु न स्वीक्रियते
इति शंकापरिहाराय केवलेति शिरोनिधानम् । केवला=स्वतन्त्रा । तन्मतप्रत्यभिज्ञापनाय
तन्त्रसिद्धत्वोक्तिः । अकार्यत्वश्रवणादिति । कार्यत्वेहि कारणात्मकत्वापत्त्या
कारणीभूतब्रह्मात्मकत्वसिद्धिः । अस्याश्चाकार्यत्वोक्त्या स्वतन्त्रत्वम् 
ब्रह्मात्मकत्वस्याकार्यत्वस्य च विरोधादित्याशयः । सृजमानामित्यत्र
कर्तर्यर्थकशानच्श्रवणेन स्वतन्त्रत्वसिद्धिरित्याशयेनाह - स्वातन्त्र्येणेति 
ब्रह्माधीनसृष्टत्वेहि ब्रह्मपरन्त्रत्वं कथंचिदापद्येत । नहि
सृष्टौकारयितृत्वमस्याः श्रुतं
प्रप्युत स्वतन्त्रकतृत्वमेव श्रूयते इति भावः ।।
विशेषाप्रतीतेरिति अनेनाविशेषादिति पदं व्याख्यातम् ।ब्रह्मात्मकाजाग्रहणेपि
बाधकाभावादितिभावः। न चाजात्वस्य तद्बाधकत्वं तस्योत्तरत्र परिहरिष्यमाणत्वात् 
नच विनिगमनाविरहः - विशेषहेतोश्चवक्ष्यमाणत्वादिति । अत्र चमसस्यान्वय
दृष्टान्तत्वं व्यतिरेकदृष्टान्तत्वं च सुगमम् । पूर्वत्र, यथा
"अर्वाग्बिलश्चमसः ऊर्ध्वबुध्नः" इत्येतन्मात्रश्रवणेन शिरसः चमसत्वनिश्चयासंभवात्
चमसविशेषप्रतीतिर्न संभवति । एवं अजेत्येतावन्मात्रेण ना ब्रह्मात्मकाजारूपविशेष
प्रतीतिर्युक्तेति तात्पर्यम् । द्वितीयेतु, यथा यौगिकचमसशब्दस्य
"इदं तच्छिरः" इति वाक्यशेषेणार्थविशेषनिश्चयः तद्वदत्र यौगिकाजाशब्दस्य
अब्रह्मात्मकत्वगमकवाक्यशेषाद्यभावात् नाब्रह्मात्मकाजारूपार्थविशेषनिश्चयो
युक्तइति तात्पर्यं
भाष्यग्रन्थस्तु उभयानुगुणः । भक्षणसाधनत्वमात्रमिति । चम्यतेऽनेनेति
व्युत्पत्येति शेषः । यौगिकशब्दानामिति । उभयसाधारणमवयवार्थं बोधयतामित्यादिः 
अन्यथा बलभिदादिशब्देष्वपि प्रमाणान्तरापेक्षापत्तेः । अर्थः=वस्तुसामर्थ्यम् 
प्रकरणं प्रसिद्धम् । आदिशब्देन स्ववाक्यस्थ विशेषशब्दादीनांग्रहणम्।
। दृष्टान्ते इवात्रापि अर्थविशेषनिश्चायकाधीनैव विशेषप्रतीतिर्वक्तव्येत्याह - तथाऽत्रापीति 
निश्चायकं नास्तीत्याह - नचात्रेति । सृष्ट्टत्वमात्रप्रतीतेरिति।
।
नच कर्तरि विहित शानच्प्रत्ययबलेन स्वातन्त्रयेण सृष्ट्टत्वप्रतीतिः
शंक्या । प्रत्ययवाच्यस्य स्व व्यापाराश्रयत्वरूपस्वातन्त्र्यस्य
परप्रेर्यत्वेपि क्षतिविरहात् । कथमन्यथा रथोगच्छतीत्यादौ प्रत्यय
वाच्यस्य स्वातन्त्र्यस्योपपत्तिः । स्वातन्त्र्यस्यापरप्रेर्यता
रूपत्वे तत्प्रयोगोपपत्त्यसंभवात् ।। अस्तुवा तादृशं स्वातन्त्रयं,
अथापि प्रमाणबलेन प्रकृतेः ब्रह्मात्मकत्वसिद्धौ अजाशब्देन प्रकृतिशरीरक
ब्रह्म बोधनेन उक्तस्वातन्त्र्यस्य प्रकृतिमात्राश्रयत्वे निश्चायकाभावात्
विशिष्टब्रह्मगतत्वसंभवात् तस्यच ब्रह्मात्मकत्वाविरोधित्वात्
<1.4.9>
अथाजाशब्देन सामान्यतः अजामात्रबोधनसंभवेपि तस्याः ब्रह्मात्मकत्वे
किं विनिगमकम् । यावता ब्रह्मात्मकत्वे विशेषणहेतुर्न दृश्यते तावता
स्वरसतः प्रतीयमानाब्रह्मात्मकत्व संशयानपायादित्याशंकापरिहारपरमुत्तर
सूत्रमित्याशयेनावतारयति - ब्रह्मात्मकेति । पूर्व सूत्रे एव पूर्व
पक्षस्य निरस्तप्रायत्वात् पक्ष व्यावर्तकत्वं तुशब्दस्यास्वरसमितिमत्वा
प्रकृतोपयुक्तमर्थान्तरमाह - तुशब्द इति । उक्त शंकायाः समूलव्यवच्छेदनायावधारणार्थे
तात्पर्यमिति भावः । ब्रह्मात्मकत्वमेवेत्युक्तेहि कदाचिदपि अब्रह्मात्मकत्वसंशयनो
देति । एतदाशयेनैव ज्योतिरुपक्रमैवैषाऽजा इत्युक्तम् । ब्रह्माभिधायेति ।
पूर्ववाक्ये ब्रह्मणः प्रस्तुतत्वात्
तदात्मकत्वकल्पन मुचितमित्यनेन सूचितम् । नन्वस्या उत्पत्तिः न
कण्ठोक्ता नाप्येतत्प्रकरणे अन्येषां ब्रह्मणः उत्पत्तिः । येन
तत्प्रकरणस्थत्वेनास्या अप्युत्पत्त्यभ्युपगः तत्प्रयुक्ततदात्मकत्वसिद्धिश्च
युज्येत इत्यत्राह - सप्त प्राणाः इति । नन्वस्याः उत्पत्ति प्रकरणस्थत्वेपि
कथं उत्पत्तिसिद्धिः कतंतरांच ब्रह्मात्मकत्वसिद्धिः, वस्तुतःपूर्वमेव
सृष्टिप्रकरणविच्छेदात् न सृष्टि प्रकरणस्थत्वमपि, अत एव हि "जहात्येनां
भुक्तभोगामजोऽन्यः इत्यसंभावितोत्पत्तिकस्य मुक्तस्य प्रस्तुतत्वोपपत्तिरित्यत्र
सूत्रतात्पर्यमाह - सर्वस्येति
तदात्मकत्वोपदेशे प्रक्रियमाणेऽभिघीयमानत्वादिति । अयमाशयः इडो
यजतीत्यादिस्थलेषु कण्ठतः अंगत्वानुक्तावपि दर्शपूर्णमासाभ्यामित्यादिप्रकरणस्थत्वमात्रमुपजीव्य
यथा अंगत्वं निश्चुनुमः तथैवात्रापि उत्पत्तिप्रकरणस्थत्वात् ततः
उत्पत्तिः तदात्मकत्वंचेति ।
बह्वीनां सरूपाणां प्रजानां स्रष्ट्रीति । अनेन सृष्टि प्रकरणविच्छेदोऽपि
नास्तीति सूचितम् । "यस्माज्जाता न परा नैव किंचने"त्युत्तरत्रापि
सृष्टेरभिधीयमानत्वेन प्रकरणाविच्छेदः इत्यपि विवक्षितम् । कर्मवश्येनेत्यादिकं
मुक्तसंकीर्तनस्योपपत्ति सूचकम् । यथा च बद्धकीर्तनं न प्रकरणविच्छेदकं
एतद्विशेषणत्वेन प्रतिपाद्यमानत्वात् । तथैव मुक्तकीर्तनमपीति भावः 
पूर्वसूत्रे चमसस्य दृष्टान्तत्व कीर्तन फलमनुस्मरन् सूत्रार्थं
निगमयति अतःइति । एवं तैत्तिरीयशारवागतं सरूपं एतदर्थप्रत्यभिज्ञापकं
वाक्य मुदादृत्य ब्रह्मात्मकत्वं स्थापितम्
अथ स्वप्रकरणपर्यालोचनेपि ब्रह्मात्मकत्वसिद्धिरित्याह - इहापीति 
परब्रह्मेति देवात्मशब्दविवरणम् । शक्तिरूपायाः अजायाः अवगतेरिति 
कार्योपयोग्यपृथक्सिद्धविशेषणत्वस्यैव शक्तिशब्दार्थत्वात् अपृथक्सिध्यर्ह
द्रव्यत्वस्यैव च शरीरत्वादिति भावः ।
अयमत्र प्रघट्टार्थः - "अणोरणीयान् महतो महीयान् आत्मा गुहायां निहितोऽस्य
जन्तोः तमक्रतुं पश्यति वतिशोकः धातुः प्रसादान्महिमानमीशं" इत्यारभ्य
"सप्त प्राणाः प्रभवन्ति तस्मात् सप्तार्चिषः समिधः सप्तजिह्वाः।।
इत्यादिना परमात्मनः सकाशात् विश्वोत्पत्तिरभिहिता । तत्प्रकरणे
एव "अजामेकां इति मन्त्रोपि पठितः । ब्रह्मकार्येषु मध्ये पाठात्
अस्याः अपि ब्रह्मकार्यत्वं सिद्धम् । अत्र विश्वोत्पादकत्वेनाभिहितः
आत्मैव मुण्डकोपनिषदि "सप्त प्राणाः प्रभवन्ति तस्मात्" इत्यादिना
विश्वोत्पादकत्वेनाभिहितः । एतस्माज्जायते प्राणः इति प्राणजनकत्वेनोक्तश्चैक
एव । अतः प्राणादिजनकत्वेनाभिहित परमात्मात्मकत्वं अजायाः प्रतीयते ।
नच वाच्यं तैत्तिरीये प्राणसमुद्रपर्वतादीनामिवास्याः अजायाः उत्पत्तिर्नाभिहिता
प्रत्युत "अजामिति अनुत्पन्नत्व मेव चाभिहितम् । अतः कथं ब्रह्मकार्यत्व
सिद्धिरिति । अजायाः ब्रह्मकार्यत्वानभिमतौ तत्कार्य वर्गमध्यपाठस्यानपेक्षितत्व
प्रसंगात् । ब्रह्मणस्सृज्यमानवस्तु परिगणनमध्ये किमर्थमस्याः पाठः 
अतोऽवगम्यते तत्कार्यत्वमस्याः । अजात्व श्रुतिविरोधस्तु उत्तरसूत्रेण
परिह्रियते ।
एवं तैत्तिरीयश्रुत्यनुसारेण श्वेताश्वतरोपनिषदि श्रूयमाणायाः "अजामेकां"इति
श्रुतेरर्थो विवृतः । तावत्पर्यन्तानुधावनं मास्तु अत्रैवाजायाः
ज्योति रूपक्रमात्वं कण्ठोक्तं इत्याशयं मनसि निधाय "किं कारणं
ब्रह्म" इत्यारभ्य इति भाषितम् । एतेन "ज्योतिरूपक्रमा' इति सूत्रप्रणयनं
"किं कारणं ब्रह्म' इति एतत्प्रकरणस्थवाक्यमनुसृत्यैवेति सूचितम् 
तथा ह्यधीयत एके इति सूत्रएव सेवादसूचनार्थमिति मन्तव्यम् ।।उपरिष्ठाच्चेति 
पूर्वमन्त्रे मायीति निर्देशः उत्तरवाक्ये मायाशब्दविवरणपूर्वकं
ईश्वरस्य मायित्वनिर्देशः । तेनच प्रकृति नियन्तृत्वं फलितं, अतः
प्रकृतेर्भगवन्नियाम्यत्वसिद्ध्या शरीरत्वसिद्धिः नियाभ्यवस्तुन
एव शरीरत्वात्
य इति । योनिः सर्वकारणीभूतः । योनिं=उपादान भूतां प्रकृतिम् ।
अनेन परब्रह्मणः प्रकृत्यधिष्ठातृत्व बोधनात् सृजमानां इति प्रतीयमानं
स्वातन्त्र्यमपि अब्रह्मात्मकत्वविरोधि इति दर्शितम् ।
<1.4.10>
लोहितशुक्लकृष्णरूपायाः इति हेतुगर्भविशेषणम् । अजाशब्द शब्दित
प्रकृतेः कार्यावस्थायां हि लोहितशुक्लकृष्णरूपत्वं तदैव ब्रह्मकारणकत्वाभ्युपगमे
साक्षादुक्तं अजात्वमनुपपन्नं इत्याशयः ।
सूत्रस्थं चशब्दं प्रयोजननिर्देशपूर्वकं त्वर्थकतया व्याचष्टे - प्रसक्तेति 
सूत्रस्थकल्पनशब्दस्य अतस्मिन् तद्भावारोपणरूपार्थपरत्वशंकानिवृत्तये
उत्तरत्र प्रमाणं विवक्षुः पूर्वमर्थमाह - कल्पनमिति । कस्य सृष्टिरित्याशंकां
व्युदस्यन्नर्थसिद्धमर्थमाह - जगत्सृष्टीति । यथा "धाता यथापूर्वमकल्पयदित्यत्र
कल्पन शब्देन सृष्टिरुच्यते इत्यर्थः । प्राकल्पयद्यो भुवनानि सप्त
इत्यादि स्मृति रप्यनेनोपलक्षिता । ननु "यथा पूर्वमकल्पयन्' इत्यत्र
सृष्ट्युपदेशात् कल्पनशब्दस्य सृष्टिपरत्वं युक्तम् । अत्र तदनुपदेशात्कथं
तत्राह - अत्रापीति
सृजते इति सृष्टेः विषयवाक्यस्थत्वेऽपि सूत्रेकल्पनशब्दोपादानमुक्तप्रकारेण
सृष्टिकल्पनयोरैकार्थ्यज्ञापनाय । उदाहृतप्रकृतसूत्रविषयवाक्यस्यार्थमाह - स्वेनेति 
मायीति । प्रकृतेः नियाभ्यायाः स्वापृथक्सिद्धि बोधनात् स्वेनाविभक्तादिति
भाषितम् । अवस्थाद्वयान्वयोऽवगम्यत इति - कथं? इत्थं - पृथिव्यादिक्रमेण
तमः परे देव एकीभवतीति तमः शब्दवाच्य प्रकृतेः ब्रह्मणि एकीभावः
श्रुतः । सचैकीभावः सूक्ष्मस्थितिरूप विभागानर्हापृथक्सिद्धिसंबन्धविशेषः 
तदानींच न महदादि भूतानामस्तित्वम् । तदनन्तरं च सृष्टिकाले एतस्या
एव महदादिसृष्टीरीश्वरेण क्रियते, अस्मान्मायीत्युक्तेः
ततश्चास्याः सूक्ष्मदशायां कारणत्वं महादादिरूपेण परिणतायाः अस्या
एव स्थूलदशायां कार्यत्वंच सिध्यति । अताेऽस्याः कार्यकारणरूपेणावस्थान्वयोऽस्तीत्यवगम्यते
इति ।
अवस्थाद्वययोगमेव दर्शयति - साहीति । ब्रह्मतापन्ना=ब्रह्मशरीरतापन्ना 
ब्रह्मशरीरभूतेतियावत् । उद्भूतसत्वादिगुणाः उद्भूतसत्वादिगुणवैषम्या 
अथाविरोधं दर्शयति - अत इति । कारणदशायामस्याःअनुत्पन्नत्वादजात्व
व्यवहारः । कार्यदशायां च महदादिरूपेण परिणममानत्वात् ज्योतिरूपक्रमात्वमिति
न विरोध इति भावः । मध्वादिवदिति । ईश्वरेणेत्यस्य एकस्येत्यनेनान्वयः 
ईश्वरेणैकस्य=अविक्तनामरूपस्य । न विरुध्यतइति । उदयास्तमयकल्पनाभावेनेति
शेषः । मधुत्वकल्पनानुगुणतया उदयास्तमयादिकं कल्पितम् । तच्च कार्यावस्थायां,
तदभावकल्पनं च कारणावस्थायामिति न विरोधः तथैवात्रापीति
उक्तार्थे आमूलाग्रं प्रमाणं दर्शयति - तदुक्तमिति । ननु तज्जलान्
इति हेतोः सर्वस्य ब्रह्मात्मकत्वं प्रतिपादितम् । तत्र जन्यत्वं
हेतुः ब्रह्मात्मकत्वे । अजामिति अस्याः जन्यत्वनिषेधश्च कृतः अतोऽब्रह्मात्मकत्वं
स्वतः सिध्यति । अत एव सृजमानामिति स्त्रष्टृत्वे स्वातन्त्र्यमपि
सिध्यतीति चेत् - मैवं ब्रह्मजन्यत्वं ब्रह्मात्मकत्वे हेतुरितीदं
वास्तवम् । तावता जन्यत्वनिषेधेन कथं ब्रह्मात्मकत्वनिषेधः । न
हि धूमनिषेधेन वह्नि निषेधस्सुवचः । प्रमाणबलाच्च सिद्धं ब्रह्मात्मकत्वं
नापह्नोतुमर्हीति । नह्यजन्यस्य जीवस्य ब्रह्मात्मकत्वं न स्वीक्रियते
प्रकृतेः विषमावस्था साम्यावस्था इति अवस्थाद्वयमस्ति । यदा महत्तत्वस्य
प्रकृतौ लयः तदा विषमावस्था प्रहाणेन साम्यावस्था । सापि भगवत्संकल्पेन
जायमानैव । अतः प्रकृतिरपि साम्यावस्थापन्ना जायमानेति ब्रह्मकारणकत्वं
स्पष्टम् ।अत एव सूत्रे ज्योतिरात्मिका इत्यनुक्त्या ज्योति रूपक्रमा'
इत्युक्तम् । यथा जीवस्याजन्यत्वेपि अवस्थाद्वारा ब्रह्मकारणकत्वं
तथा प्रकृतेरपि । जीवस्य प्रकृतेश्चोपादानकारणं तु नास्तीति तु
निर्विवादम् ।
एतेन - पिण्डत्वावस्थाप्रहाणेन घटत्वावस्थाप्राप्तावपि घटत्वा वस्थायाः
तद्वतश्च कार्यत्वं स्वीक्रियते । नतु पिण्डत्वावस्थायाः तद्दतो
वा द्रव्यस्य । एवं च महत्वावस्थायाः कार्यत्वं भवतु नाम । न तु
प्रकृति त्वावस्थायाः। अतः ब्रह्मकार्यत्वं कथं प्रकृतेः इति शंका
निरस्ता" चेतनाचेतनेश्वररूप तत्त्वत्रयस्य च नित्यत्वेपि अस्मन्मते
कार्यत्व मप्यस्ति । ईश्वरस्य विशिष्टवेषेण जीवस्य ज्ञानद्वारा,
"जीवधर्मज्ञानस्य नित्यत्वेपि ज्ञाने अवस्थास्वीकारात् अवस्थाविशिष्ट
तादृशज्ञानवत्वमादाय जीवस्य कार्यत्वं, अचेतनस्य प्रधानस्य स्वरूपतो
नित्यत्वेपि बह्ववस्था स्वीकारेण कार्यत्वं
अतः प्रकृतेः ब्रह्मकार्यत्वस्य अजात्वस्य च न विरोधः । न च प्रकृतित्वावस्थायाः
न कार्यत्वं इति वाच्यम् । जीवत्वावस्थाया इवास्या अपि कार्यत्वाभावेपि
क्षतिविरहात् । जीवत्वं हि नित्यम् । न तु अजीवस्य जीवत्वम् । तद्वत्
प्रकृतित्वमपि नित्यम् । नच "अजामेकां" इति प्रकृतेरेव ह्यजात्वमुक्तम् 
कथं तद्दशायां ब्रह्मकार्यत्वमिति वाच्यम् । क्रमेण तत्त्वानां
लयकाले महत्वा वस्थाप्रहाणेन प्रकृतित्वावस्था जायते । प्रकृतित्वावस्था
हि साम्यावस्था । सा च प्रलये । सृष्टिदशायां वैषम्यावस्था । तत्र
महत्वावस्थानाश पूर्वक साम्यावस्थारूप प्रकृतित्वावस्था भगवत्संकल्पाधीना
अतः साम्यावस्थापन्न प्रकृतिरपि भगवज्जन्या भवतीत्यविरोधात्
ननु उत्पत्तिकाले महत्त्वावस्थां प्रति प्रकृतित्वावस्थायाः पूर्वभावित्वेन
कारणत्ववत् लयकाले प्रकृतित्वावस्था पूर्व भावित्वं महत्त्वा वस्थाया
इति तां प्रति महतः कारणत्वं भवतु । कार्यनियत पूर्ववृत्तित्वस्यैव
कारणत्वान् इति चेत् मैवम् । प्रकृतित्वावस्था हि गुणसाम्यावस्या,
सा तु पूर्वमेवासीत् । अद्यतु महत्वावस्था पूर्वभाव्यवस्था सजातीयेयमवस्था 
अतः कार्य नियत पूर्ववृत्तित्वं नास्तीत्यदोषात् ।।
"यदग्नेः रोहितं रूपं यच्छुक्लं तदपां यत्कृष्णं तदन्नस्येति प्रमाणबलात्
तेजसो रोहित रूपस्य जलस्य शुक्ल रूपस्य पृथिव्याः कृष्णरूपस्यचावगमः
प्रतीयते । "अजामेकां लोहित शुक्लकृष्णामित्यत्र श्रूयमाणत्वात्
ज्योतिरन्नामत्र श्रुतौ ग्रहणं सूच्यते । यथा वाक्यान्तरात् शिरोरूपचमसविशेष
प्रतीति तथाऽत्र लोहितशुक्लकृष्णामित्यतः तेजोबन्न प्रतीतिः इति
"ज्योतिरूपक्रमा' इति सूत्रस्यार्थः ।
एवं लोहितादि रूपायाः अस्याः प्रकृतेः छागस्त्री सादृश्यात् अजात्व
परिकल्पनं चास्यां श्रुतौ क्रियते इति कल्पनोपदेशाच्च इति सूत्रस्यार्थः
इति वदतां मतं प्रतिक्षिपति - ।अन्येत्विति । एकाजात्वेन परिकल्प्यमानं
वस्तु तेजोबन्नान्येवेति प्रथमशिरसः अर्थः । अजात्वस्यैकत्वस्य
ब्रह्मकारणत्वस्यचसिध्यर्थं ब्रह्मणः एव तेजो रूपत्वमिति द्वितीयं
शिरः । तेजोबन्नवाचिशब्देन तत्कारणे लक्षणामभ्युपभ्य तत्कारणभूतं
वस्त्वत्रोच्यते इति अन्तिमं शिरः इतिभिदा । अत्र, मन्त्रे लोहित
शुक्लकृष्णामित्युक्तेः तेजोबन्नानां निवेशः तदभिमतः 
त्रिवृत्करणेनैकतापत्तिरिति । वस्तुत्रयस्यैकीकरणं हि त्रिवृत्करणम् 
अत स्तेजोबन्नाना मनेकत्वेपि एकत्वमुपपद्यते इति शंकाग्रन्थतात्पर्यम् 
भूतानि द्वेधाकृत्वा तत्राप्येकैकमर्धभागं द्विधा कृत्वा पादभूतमेकैकं
भागं भूतद्वये संयोजनमेव त्रिवृत्करणं, अतश्च बहुत्वं न कदाचिदप्यपगच्छतीति
एकत्वोक्तिर्भवतां विरुद्धैवेत्याशयेन दूषयति - त्रिवृत्करणेपीति 
बहुत्वसद्भावमेवोपपादयति - इमाइति । अत्र तिस्त्रो देवताः इति वस्तुत्रितयमुपदिश्य
ऐकैकां करवाणीति तेषां प्रत्येकं त्रिवृत्करणं ह्युपदिश्यते । अत
एकैकस्यापिवस्तुनः त्रिवृतत्वमिति वस्तुनः त्रित्वस्य नामगमः इति
भावः
किं ब्रह्मविकार भूताः तेजोवन्न विकाराःअजाशब्दवाच्याः,उत ब्रह्मस्वरूपमेवेति
द्वितीयशिरोविकल्पग्रन्थार्थः । विकाराणां अजाशब्दितानामनेकत्वेनैकत्वविरोधः
इति दूषयति - प्रथम इति । ब्रह्मस्वरूपस्य लोहित शुक्लकृष्णत्वाभावेन
तद्बोधकपदस्यास्वारस्यं स्यादित्याशयेन निराकरोति - द्वितीयेऽपीति 
ननु तेजोबन्नादि सर्वात्मकस्य ब्रह्मणः लोहित शुक्लकृष्णत्वं
न विरुद्धमित्यत्राह - स्वरूपेणेति । तेजोबन्नादिसर्वात्मकस्य ब्रह्मणः
सद्वारकतया लोहितशुक्लकृष्णत्वेपि अद्वारकस्य स्वरूपे एव तथात्वमनुचितमिति
भावः । सद्वारकत्वे तु अस्मत्पक्षः एव
एतेन तेजोऽबन्नावस्थाविशिष्टब्रह्मणः अजाशब्दवाच्यत्वाभ्युपगमोपि
निरस्तः । अद्वारकतया लोहितत्वाद्यभावात् सद्वारकत्वे स्वपक्षविरोधात् 
ततोवरमिति । यद्यप्यस्मिन्पक्षे लोहितशुक्लकृष्णत्वं अजात्वं
एकत्वं चाविरुद्धमेव । अथापि ते जोबन्नवाचक शब्दाभावेन आजा शब्दस्यैव
लोहित शुक्लकृष्णामिति पदश्रवणबलेन तत्परत्वमारोप्य तेन तत्कारणस्योपस्थापनमावश्यकम् 
तदपेक्षयापि श्रुतिसिद्धायाः कारणभूतायाः प्रकृतेरेव अजाशब्देनाभिधानं
मुख्यवृत्तं भवति ।। लोहित शुक्लकृष्णामित्यस्यापि तेजोबन्नद्वारा
सिताऽसितरक्तपरत्वेन मुख्यवृत्त्यैव निर्वाहसंभवात् इति भावः
अथ कल्पनोपदेशादिति सूत्रस्थ कल्पनशब्दस्यारोपणरूपपरिकल्पनपरत्वं
वदतां मतं दूषयितु मनुवदति - यत्पुनरिति । कल्पनशब्दः छागत्वपरिकल्पनपर
इत्याशयेनोक्तं - छागत्वपरिकल्पनमिति । तथा च प्रकृतेः अजाशब्देन
छागत्वपरिकल्पनमनेन मन्त्रेणोपदिश्यते इति सूत्रार्थः इति भावः 
कल्पन शब्दस्य परिकल्पनरूपगौणार्थ स्वीकारे (प्रमाणा भावात्)
रूढियोगान्यतरप्रतिपाद्यमुख्यार्थं दूषयति - तदपीति । अथातस्मिन् -
तद्भावारोपणे रूपपरिकल्पनस्थले किंचित्प्रयोजनस्य दृष्टतयाऽत्र
च तदभावेन चायुक्तमित्यभि प्रायवानाह - निष्प्रयोजनत्वादिति । शरीरादिषु
रथादिरूपणमित्यत्र न क्रमविवक्षा
एवं सूत्रस्य भवदुक्तरीत्या अर्थवर्णने मध्वादिवदिति दृष्टान्तकीर्तनमप्य
युक्तम् । मधुत्वकल्पनस्य भोग्यताख्यापनार्थत्वे सप्रयोजनत्वादत्र
च प्रयोजनादर्शनादित्याशयेनाह - यथा चादित्ये इति ।
एवं सूत्रस्थाविरोधपदमपि न स्वरसं भवताम् । प्रकृतेः अजा शब्देन
छागत्वपरिकल्पनोक्तौ विरोधादित्याशयेनाह - न केवलमिति । अत्यल्पप्रजासर्गकरेति 
कृत्स्नजगत्कारण भूतायाः इत्यस्य विपरीताकारनिर्देशः । अनादिकाल
संबन्धेत्यस्य आगन्तुकसंगमचेतन विशेषेति । अयं च बहुव्रीहिः । विशेषेतिनिर्देशः
सर्वेषामेव चेतनानामित्यस्य विपरीताकारः । निखिलेत्यादिपर्यालोचनया
एकरूपात्यल्प प्रयोजनसाधनेत्युक्तम् । स्वपरित्यागाहेतुभूतस्वसंबन्धिपरित्यागसमर्थत्वोक्तिः
अचेतनायाः इत्येतल्लब्ध स्वसंबन्धिपरित्यागा सामर्थ्य प्रत्यनीकारप्रदर्शनार्था 
स्वपरित्यागाहेतु भूतो यः स्वसंबन्धी तत्परित्यागसमर्थः इत्यर्थः 
अथाजाशब्देन तथोपदेशोप्य नुपपन्नः प्रकरणस्थतादृ शब्दस्य द्विरूपार्थवत्वापत्तेरिति
अभिप्रायेण दूषणान्तरमाह - अजा मेकामिति । अत्राजशब्देन बद्धमुक्तबोधनादिति
भावः। - ऐकरुप्यसंपादनाय शंकते - सर्वत्रेति । दूषयति - जहातीति । विदुषइत्यादिकं
विरोधप्रदर्शनोपयुक्तम् । अनेनाऽन्येनवेति सामान्ये नपुंसंकम् 
प्रसिद्धाजस्तु पुनरपिसंबन्धाभिलाषी तद्योग्यश्च, मुक्तस्तु न
तादृशइति कथं तादृशाजत्वेन रूपणं युज्यत इति भावः ।। अतोऽर्थविरोधात्
अनेकाजशब्दस्य गौणार्थपरिकल्पनास्वारस्यात् अर्थोचित्यरूपप्रयोजनाभावाच्च
न छागत्वरूपणं युक्तमिति
नन्वत्रार्थविरोधापादनं नयुक्तं, कार्यकारित्वस्य प्रयोजनसाधनत्वस्य
चेतनसंगमादेश्चैव विवक्षायां रूपणाभ्युपगमात्, नहि सर्वधर्मांशेऽपि
रूपणविवक्षा अंगीकर्तव्या । अत एव ह्यात्मानं रथिनं विद्धीत्यादौ
आत्मादीनां रथित्वादि धर्माविवक्षया रूपणम् । एवमेवहि सर्वत्र दार्ष्टान्तिके
दृष्टान्तगतसर्वधर्माणामापादनं निराक्रियते । एवमर्थानौचित्यमपि
नास्ति - गौरनाद्यन्तवतीत्यादौ प्रकृतेर्गोत्वेनरूपणवदत्रापि रूपणौचित्यात् 
एतेनाजशब्दे गौणार्थपरिकल्पनास्वारस्यस्य बाधकत्वमपि निरस्तमिति
चेन्न आत्मानं रथिनं विद्धीत्यादौ रुप्यरूपकवाचिपद श्रवणेन तद्वैयर्थ्यपरिहाराय
रूपणाभ्युपगमे
़पि अत्र तादृशपदाभावेन तदभ्युपगमे प्रमाणाभावात् । अत एव येनाकारेण
साधर्न्यं योग्यं भवेत् तदाकारमात्रं विवक्षितं तत्र । अत्रतु अनेनैवाकारेण
साधर्म्यं विवक्षितमित्यत्र न नियामकं किंचिदुपलक्ष्यत इति अविशेषात्
सर्वाकारेणापि प्राप्तस्य साधर्म्यस्य प्रसक्तिरित्यर्थ विरोधो
दुरपह्नव एव वस्तुतः बर्ह्वीः प्रजाः सृजमानामित्युक्तिरेव विरुध्यते 
गौरनाद्यन्तवतीत्यत्र साक्षात् रूप्यवाचि पदश्रवणात् (अजा शब्दवत्)
गोशब्दस्यावयवशक्त्या प्रकृत्त्युपस्थापनासंभेन गत्यभावाच्च तदभ्युपगतम् 
अत्र तु अजाशब्दस्यावयवशक्त्या प्रकृत्युपस्थापनसंभवेन अगतिकत्वाभावात्
गौणार्थपरिकल्पन मनुचितमिति अमुख्यार्थस्वीकाररूपानौचिरूपंदुरूद्धरमेव
अत एवावैरुप्याय अनेकाज शब्दस्य छागपरत्वस्वीकारः आवश्यक इत्यस्वारस्यमपि
तदवस्थमेवेति । इति चमसाधिकरणम् ।।
(1.4.3) संख्योपसंग्रहाधिकरणम्
<1.4.11>
नन्वजाशब्दबोधित प्रकृतेः ब्रह्मात्मकत्वकथनमयुक्तं
तथा सत्यतिरिक्तब्रह्मणः अभ्युपगमावश्यकत्वेन तत्त्वसंख्याधिक्यप्रसंगात्,
नचेष्टापत्तिः । तत्वसंख्याविशेषनिर्देशक वाक्यविरोधात् परामत्मनाविनापि
उक्तसंख्यापूर्तेः इत्यधिकरण संगतेः स्फुटत्वात्तदुपेक्ष्य विषयादिकं
दर्शयति - वाजसनेयिनः इति । पंचविशतितत्व प्रतीतेरिति । ननु "स्युः
पुमांसः पञ्चजनाः" इति पञ्चजन शब्दस्य मनुष्यवाचितया पठितत्वात्,
एवं समुद्रान्तर्वर्तिदानवविशेषे प्रयोगदर्शनाच्च मनुष्य पञ्चकबोधकत्वं
दानवविशेषपञ्चकबोधकत्वमेव वा संभवतीति कथं पञ्चविशतितत्वग्रहणसंभवः,
एवं सप्तर्षिमध्ये एकैकस्य सप्तस्वन्यतमत्ववत् मनुष्याणां दानवविशेषस्यवा
पञ्चस्वन्यतमत्वाभावेन संख्यान्वयप्रतीत्यनुपपत्तेः समास सामर्थ्यमपि
नास्तीति चेत्? सत्यम्
पञ्चजनशब्दघटक पञ्च शब्दात् पञ्चत्वसंख्यायाः स्वरसतः प्रतीयमानत्वात्
तत्परित्यागे प्रमाणाभावाच्च संख्यापूर्वसमासत्वं युक्तमिति पञ्चशब्दविशेषितात्
पञ्चजनशब्दात् तादृशतत्व प्रतीतिर्युक्तैवेति । अत एव तत्त्व प्रतीतेरिति
भाषितम् ।। समाहारविषय इति । ननु पञ्च जनशब्दस्य समस्तत्वनिर्णयः
कथं पञ्च पञ्च, जनाःइति व्यस्तत्वस्यापि संभवात् तथा च दशत्वमेव
प्रतीयते - इति चेन्न, पञ्चानां त्वापञ्चजनानामित्यत्र समस्ततया प्रयोग
दर्शनेनेहापि स्वरसतः तत्प्रतिपत्तेः एकपदत्वनिश्चयात् ।एवं द्वितीयपञ्चशब्दसमभि
व्याहारादपि पञ्चशब्दस्य संख्यापरत्वप्रतीत्या समाहार समासावश्यकत्वेन
समस्तत्वनिर्णयात् 
ननु त्रिभुवनमित्यादाविवात्र स्त्रीलिंगस्मृतेरपवादाभावेन कथं
पुलिंगत्वं तत्राह - पञ्च जना इतीति । मोक्षाधिकारादिति । अनेनास्मिन्मन्त्रे
पंचविशति पदार्थावगतावपि तन्त्रसिद्धतत्त्वानामेव ग्राह्यत्वमित्यत्र
किं नियामकमिति शंका निरस्ता । विद्वान्ब्रह्मामृतोऽमृतमित्युक्त्या
मोक्षप्रस्तावात् मुमुक्षूणां ज्ञातव्यत्वेन तत्स्मृतौ प्रकृत्यादिपदार्थानामुक्तत्वाच्च
तन्त्रसिद्धपदार्थस्यैव प्रतीतिरिति । अथ तत्प्रसिद्धिसूचनार्थं
कपिलोक्त सूत्राणां लुप्तत्वेन कपिलसूत्रसमनार्थकं सर्वैः प्रमाणतया
स्वीकारविषयं कारिकाग्रन्थं मुदाहरति - मूलेति
अविकृतिः=विकृति भिन्ना । स्वस्याः सर्वनिदानत्वेनाकार्यत्वात्
कस्यचित्विकृतित्वासंभवात् ।। पूर्वपक्षमुपसंहरति - अत इति । ननु
यस्मिन्निति पंचविंशतत्वाधारत्वेन कस्यचित् निर्देशात् आकाशश्चेति
आकाशस्य निर्देशाच्च कथमस्य मन्त्रस्य पंचविशतितत्त्व प्रतिपादन
परत्वं? उच्यते । अस्मन्मते प्रकृतेः सत्त्वरजस्तमोरुपत्वात् पृथक्द्रव्यत्वाभ्युपगमेन
तेषां त्रित्वात् तदपेक्षया अत्र सप्तविंशतितत्त्वनिर्देशेन विरोधाभावात् 
तथा च यस्मिन्=आत्मनि उत्तरत्रात्मानमिति निर्देशात् । गुणत्रयमहदहंकाराः
पंच, वायुतेजोजलपृथिवीघ्राणाः पञ्च तन्मत्राणि पंच जिह्वादि ज्ञानेन्द्रियाणि
मनच्चेति पंच कर्मेन्द्रियाणि पंच आकाशशब्दनिर्दिष्टाकाशश्च प्रतिष्टितः
तमात्मानममृतं ब्रह्म विद्वान् अमृतो भवतीत्यर्थः
यद्वा आत्मनः स्वस्मिन्नवस्थितत्वात् आकाशस्य प्रसिद्धभूतपंचकेषु
प्राथम्यप्रयुक्तादरातिशयेन भूयः कीर्तनाच्च न पंचविंशतितत्वप्रतिपत्तिविरोधः 
ततश्चायमर्थः - पञ्चविंशतिपदार्थाः तदन्तर्भूतात्मनि प्रतिष्टिताः 
किमन्यैः, तदन्तर्गताकाशोपि तत्र प्रतिष्टितः तमात्मानमिति ।
सिद्धान्ते - पृथक्भावात्=अन्यत्वात् । अन्यत्वमेवोपपादयति - यस्मिन्निति 
ब्रह्मात्मकत्वं हीति । अब्रह्मात्मक तत्वानामेव तन्मतसिद्धत्वेनात्र
च ब्रह्मात्मकतत्त्वप्रतीत्या ह्यस्मन्मतप्रतिपादितानि तत्वानि
न तन्त्र सिद्धानि भवितुमर्हन्तीति भावः । ननु यच्छेदन ब्रह्मण
एवनिर्देशः इति कथमवगम्यते जीवस्यापि निर्देशौचित्यात्, अतः ब्रह्माश्रयत्वाप्रतीत्या
न ब्रह्मात्मकत्वसिद्धिरित्यत्राह - तमेवमिति । अयमभिसन्धिः - अस्मिन्मन्त्रे
यत्तच्छब्दयोः प्रयोगात् तयोस्समानार्थकत्वमावश्यकम् । तत्र तच्छब्दार्थः
कइति विमर्शे, तमात्मान ममृतं ब्रह्मेति निर्देशेन तच्छब्दस्य ब्रह्मपरत्वनिश्चयात्
तदैकार्थ्याय यच्छब्दस्यापि ब्रह्मपरामर्शित्वावश्यकत्वात्
अत्र भाष्ये "ब्रह्मा मृतोऽमृत"मित्युपादान मेतादृमार्ग सूचनाय 
तमिति परामर्शेन = ब्रह्मणः तमित्येनन परामर्शादित्यर्थः ।
एवं पंञ्चविंशतितत्त्व संख्याप्रतीतिमभ्युपगम्य दूषितम् । अथात्र
संख्याधिक्यदर्शनेनापि तन्मतदूषणपरं "अतिरेका च्चे"ति सूत्रखण्डं
व्याचष्टे - अतिरेकाच्चेति । अतिरेकः संख्याधिक्यम् तत्त्वेति ।श्रुति
प्रसिद्ध सर्व तत्वे तच्चेति । अनेन स्वाभिमततत्त्व प्रतिपादने
औचित्यंच दर्शितम् । सांख्यप्रसिद्धादपि श्रुतिप्रसिद्धस्यान्तरंगत्वादिति 
पंचविंशतितत्वप्रतिपत्तिरेव न संभवतीति । अयमाशयः - अस्तु पंच
जनशब्दः समाहार विषयः । अथापि तस्य पंचविंशतितत्व प्रतिपादनपरंत्व
न संभवति । नच पंञ्चजन शब्देन पंच संख्यात्वविशिष्ट समूहोपस्थितौ
तादृशसमूहस्य पुनः पञ्च संख्यया विशेषणे पंचविंशतितत्व प्रतीतिः
संभवतीति वाच्यम्
पञ्चसंख्यया विशेषितस्यैवार्थस्य पुनस्तया विशेषणेन पौनरुक्य प्रसंगात् 
नच पंचत्वसंख्याविशिष्टे वस्तुनि पञ्चत्वसंख्यायाः विशेषणत्व
विवक्षयाऽपौनरुक्यमिति शंक्यम् । विकल्पासहत्वात् किमत्र विशेष्ये
पञ्चत्वसंख्यायाः अन्वयविवक्षा, उत विशेषणे आहोस्नित् उभयत्र ।
न प्रथम= दत्तोत्तरत्वात्, संख्यायाः अभ्यासेऽभ्युपगम्यमानेपि
दशत्वसंख्याया एव प्रतीतेः । न द्वितीयः पंचजना इत्यत्र पंचशब्दस्य
विशेषणवाचित्वेन तेन विशेष्यपर्यन्तोपस्थापनावश्यकत्वेन तदेकदेशे
पंचत्वसंख्यारूपविशेषणे तज्जातीयपञ्चत्वसंख्यायाः अन्वयासंभवात्
नहि घटत्वेन घटत्वस्यैव विशेष्यत्वमभ्युपगम्यते । एतेनतृतीयकल्पोपि
निरस्तः । अंशे पौनरुक्यान् अंशान्तरे चान्वयायोग्यत्वात् । अतः
न पंचविम्शतितत्वप्रतिपत्तिर्युक्तेति । ननु प्रमाणसिद्धानां द्वेशते
त्रिणि शतानीत्यादि प्रयोगाणामुपपत्तिः कथम् । शतानीत्यनेन बोधितानां
बहूनां पुरुषाणां द्वित्वादि बाधात्, यदि चैकग्रामस्थित्याद्युपाधिना
शतसंख्यपुरुषसमूहस्यैक्यं विवक्षित्वा द्वे शते इत्यादि प्रयोगस्योपपत्तिः
क्रियते तर्ह्यत्रापि तथैव विवक्षया पंच पञ्चजनाः इत्यस्योपपत्तिः
क्रियते इत्याशायेन पृच्छति - कथमिति
तथा विवक्षायाः प्रकृतेऽसंभवं मन्वानः समाधत्ते - पञ्चभिरिति ।
असंभवमेवोपपादयति - नहीति । एकोपाधिगृहीतत्वं हि समूहत्वं, नह्यत्र
प्रत्येकमनुगतोपाधिः कश्चिदस्ति । अतः एकैकस्यपि समूहस्य तत्तदुपाधिनानुगतत्वकरणं
न संभवतीति भावः । अवशिष्टनि पच्चेति । उक्ततत्व विलक्षणत्वेन प्रकृति
महदहंकारात्ममनसामनुगतत्वसंभवः इति भावः । आकाशस्येति ।
आकाशश्चेति पृथगुक्तत्वेन महाभूतचतुर्णां पञ्चजनाः इत्यनेन ग्रहणासंभवात् 
पंचत्व संख्या विशिष्ट भूतसमूहस्यैव पञ्चजनशब्दग्राह्यत्वादिति
भावः । एतेनात्मनः आकाशस्यच पृथक् निर्दिष्टत्वात् तौ विहायावशिष्टपञ्चविंशति
तत्वेषु पंच सु पञ्चसु अनुगतोपाध्यभावेन समूहत्वं न संभवतीति च
सूचितम् । सत्वरजस्तमसां द्रव्यत्वमभ्युपगम्य सप्तविंशतितत्वप्रतिपादनमप्यविरुद्धमित्येतदपि
न युक्तम् । तेषां गुणत्वेन श्रुतिस्मृतिप्रसिद्धेः । तथैवोत्तरत्र
स्थापायिष्यमाणत्वाच्च । एवं "सात्विको राजसश्चैव तामसश्चेति यो
महान् । त्रिविधो
़यमहंकारो महत्तत्वादजायत इति महदहंकारयोः त्रिविधत्वा वगत्या तत्वानामेकत्रिंशत्संख्यत्वं
त्रित्रिंशत्संख्यत्वमेव वा प्रसज्यत इति न पंचविशतितत्व प्रतिपादनपरस्य
सप्तविंशतित्व प्रतिपादनपरस्यवास्य मन्त्रस्य न तन्त्रसिद्धतत्वप्रतिपादन
संभवः । महत्त्वेनाहंकारत्वेनच क्रोडीकृत्य तत्त्वपरिगणने प्रकृतित्वेन
"सदेव एकमसीदि"ति प्रमाणानुसारेण सत्वरजस्तमसां परिगणसंभवात् तत्वानां
पञ्चविंशतिसंख्यत्वसिध्या, यस्मिन् आकाशश्च इत्यधिकतत्त्वद्वय बोधकस्य
न पञ्चविंशतितत्व प्रतिपादन परत्वमिति । एवं जीवात्मनि जीवस्य प्रतिष्टितत्वकथन
मप्यसंभवादयुक्तं
स्वेमहिम्नीत्यादाविवोपपत्तिरिति चेत् ना तत्र स्ववाचिपदश्रवणेन
तथोपपत्ति संभवेऽपि अत्र तदभावेन तथोपपत्तिकल्पनायोगात् । एवमाकाशस्यादरातिशयेन
पुनरुक्त तेत्यप्य युक्तम् । तस्यापि कारण भूतानां महदादीनां ततोपि
वैपुल्यसत्वेन तदनादरेण एतन्मात्रादरणे बीजाभावादित्यपि दूषणमत्रानुसन्धेयम्।
। (लिंगव्यत्ययश्चेति) संभवन्त्यां गतौ छान्दसत्वात्रयणं न मनोरममित्याशयः 
ननु पञ्चजना इत्येतत्समस्तं पदम् । समासश्च पदद्वयाद्यवगतार्थयोस्सामर्थ्ये
सति पदद्वयस्य भवति । अत्रच पञ्च शब्दस्य यद्यर्थवत्वं तर्हि जनस्य
पञ्चसंख्यया विशेषितत्वात् पुनः पञ्चेति सख्ययाविशेषणमयुक्तं
विशिष्टं प्रति विशेषणत्ववादस्तु पूर्वदयुक्तः, यदित्वर्थवत्वाभावः
तर्हि सामर्थ्याभावेन समास एवायुक्तः इति शंकां परिहर्तुं सप्त
सप्तर्षयः इति दृष्टान्तानुकीर्तनम् । ननु दृष्टान्ते एव कागतिः
शृणु - यद्यपि सप्तर्षयः इत्यत्र समाससाधुता संपादनाय तद्धटकसप्तपदस्यार्थवत्वमिति
अथापि तत्पद बोध्या संख्या न विशेषणीभूता । परं तु शाखावत् संज्ञिप्रतिपत्यर्थं
तदुपलक्षणभूता । न हि ऋषिरित्युक्ते सप्तर्षिमध्यगतस्य कस्यचित्
नियमेन प्रतिपत्तिर्जायते । सप्तर्षिशब्दकीर्तने तु नियता । इतर
सप्त शब्द बोध्या संख्या तु विशेषणभूता
तस्मात् गौर्गच्छतीत्यादौ गच्छतीति गौरिति व्युत्पत्त्यैव गमनस्य
लाभेन गच्छतीति पुनरुक्तं, गौस्तिष्ठतीत्यादौ अवयवार्थोपस्थापितेन
गमनेन तिष्टतीत्यस्य व्याघतश्चेति दूषणं, गमनस्य तटस्थत्वादविविक्षितत्वाच्च
न संभवतीति यथा परिह्वियते, तथैवात्रापि सप्तशब्दबोधितसंख्यायाः
संज्ञि प्रतिपत्यर्थत्वेनोपलक्षणत्वात् समासेऽवयवार्थस्याविवक्षितत्वाच्च
न पुनरुक्तता । नापि समासव्याघातः । विग्रहवाक्येऽर्थाभिधानाभ्युप
गमादेव सामर्थ्य सिद्धेः एवमेव पञ्च पञ्चजना इत्यत्रापि, "अत्र
सप्तजना नाम मुनयः संशितव्रताः । सप्तैवासन्" इति च रामायणे
सप्तविंशतिः तत्वानि । तत्र प्रकृतिरपि घटकभूता । सा तु सत्त्वरजस्तमोरूपतत्वत्रयात्मिका
अतः तत्वद्वयं अधिकम् । अतः सप्तविंशतिः । आकाशस्य आत्मनश्च पृथगुक्त्या
अव शिष्ट तत्वानां पंचविंशतित्वम् । एवं पंचविंशति तत्वानां आत्मनि
प्रतिष्टितत्व बोधनं आत्मतदितरतत्वविषयक ज्ञान संपादनतात्पर्यकम्
व्यक्ताव्यक्तज्ञ विज्ञानात् मोक्षफल सिद्धिरिति हितन्मते । व्यावर्त्याचेतनज्ञानं
स्वात्मज्ञानं चावश्यकमिति अनया श्रुत्या बोध्यते इति पूर्वपक्ष्यभिप्रायः
सिद्धान्तिनस्तु - ब्रह्म - भूताकाशरूपतत्वद्वयव्यतिरिक्तपंचविंशति
बोधकत्वमत्र । अतः सप्तविंशतितत्त्व सिद्धिः । अथवा आकाशः परमाकाशरूपनित्यविभूति
परः । तथा च उभयविभूतिप्रतिष्टाभूतं ब्रह्म इति अनया श्रुत्या बोध्यते ।।
<1.4.12>
प्राणस्येति । एवद्वाक्यशेषार्थः उपरिष्टात् स्वयमेव विवरिष्यते ।
ब्रह्माश्रयाः इति यस्मिन्निति निर्देशार्थकथनम् । ननु पूर्वोत्तरमीमासयो
रैकशास्त्र्याभ्युगमात् भाष्यकृतैव क्वचित् पूर्वमीमांसाधिकरणेन
चरितार्थत्वमाशंक्य निराकरणाच्चात्र तद्बोधनाय सूत्रप्रणयनं निष्फलमिति
चेन्न । पूर्वत्र वाक्यशेषेण सन्देहनिरासस्य कर्तव्यत्व सिद्धावपि,
वाक्यशेषस्य तेजो वैघृतमित्यस्येव निर्णीतार्थकत्वाभावे तेन संशयनिरासः
अनुपपन्नः, अत्र च प्राणस्येति वाक्यशेषो न निर्णीतार्थकः प्राणान्नयोरिन्द्रियवाचित्वाभावात्
मुख्यप्राणपरत्वमभ्युपगम्यैव पञ्चजनशब्दार्थनिर्णयोऽप्यसंभवी । प्राणादिपञ्चसु
संख्या निवेशनिमित्तैकोध्याभावात् ।
अतो वाक्यशेषस्य सन्दिग्धत्वात् अनेन सन्देहनिरासासंभवात् वाक्यशेषस्यार्थनिर्णयार्थमिदं
सूत्रमावश्यकमेव । ननु तर्हि वाक्यशेषस्यार्थो ह्यत्रवक्तव्यः नतु
वाक्यशेषेण पञ्चजनशब्दार्थः इति चेत् । वाक्यशेषार्थनिर्णये एव
सूत्रातात्पर्यात् । अयमाशयः अन्यपरयोःद्वयोरेव प्राणान्न शब्दयोः
श्रवणात् इन्द्रियपराणां चक्षुः श्रोत्रमनश्शब्दानां त्रयाणां श्रवणाच्च
अग्र्यप्रायन्यायेन प्राणान्नशब्दयोरपि इन्द्रियपरत्वाभ्युपगमएवोचित इति ।
<1.4.13>
उत्तरसूत्रमवतारयति - अथ स्यादिति । अयमाशयः - उक्तं प्राणादीनां वाक्यशेषबलात्
पंचजनत्व मयुक्तम् । मन्त्रवाक्यशेषयोः पाठद्वयसमानत्वेऽपि काण्ववाक्यशेषे
अन्नपाठादर्शनात् चतुर्णामेव पञ्चजनत्व प्रतीतिरिति तेषां मन्त्रे
पञ्चजनशब्देन प्राणादीनां विवक्षितत्वे तत्र पञ्चत्वसंख्यान्वयो
न संभवति । नच सर्वशाखाप्रत्ययन्यायेन माध्यंदिनपाठ पठितस्यान्नपाठस्य
काण्वपाठेऽप्युपजीव्यत्व संभवेन नानुपपत्तिरिति वाच्यम् । अग्त्र्यप्रायन्यायेन
काण्वानां वाक्यशेषे, प्राणशब्दस्येन्द्रियपरत्वेऽस्वारस्यात् प्रमाणाभावात्
उपक्रमस्थत्वेनान्यथानयनासंभवाच्च इन्द्रिपरत्वनिश्चयासंभवेन अनुक्तेन्द्रिय
ग्रहणाय माध्यन्द्रिनपाठोपजीव्यत्वासंभवात्
अस्तुवोक्तयुक्तिभिःमाध्यन्दिन पाठपठितवाक्यशेषस्यापीन्द्रिय परत्वनिश्चयाभावेनो
भयोर्वोक्यशेषयो रैकार्थ्यात् सर्वशाखा प्रत्ययन्यायेन अनुक्तान्नस्योपजीव्यत्वम् 
अथापि प्राणादीनामिन्द्रियपरत्वाभावेन प्रणादिपंचसु पंचसंख्यानिवेशनिमित्तोपाध्यभावेन
पंचसंख्यानिवेशासंभवात् प्राणादीनां पञ्चजनत्वनिश्चयानुपपत्तिस्तदवस्थैव
इति ।।
अत्र सूत्रस्थ ज्योतिषेत्यतत् "तं देवाः ज्योतिषां "इत्यत्रोक्तषष्ट्यन्त
ज्योतिश्शब्देनेत्यर्थकम् । भाष्येपि" तथैव । ननु षष्ट्यन्त ज्योतिश्शब्देन
पञ्चजनानामिन्द्रियत्वसिध्या मन्त्रे पञ्च संख्याकेन्द्रिय बोधनेऽपि
वाक्यशेषे चतुष्ठयकीर्तनमनुपपन्नं स्यात् - तत्राह - तेषामिति वाक्यशेषगत
प्राणादिकमन्नस्याप्युपलक्षकमिति भावः । ननु षष्ट्यन्तज्योतिश्शब्देन
कथं पञ्च जनानामिन्द्रियत्वनिश्यचः? ज्योतिशब्दस्योन्द्रियार्थत्वादिति
चेत् तदेव कथं? इन्द्रियवाचित्वेऽपि कथं तस्य पञ्चजनानामिन्द्रियत्वावगमकत्वमित्यत्राभि
प्रायं विवृणोति - एतदुक्तमिति
पूर्वस्मिन्मन्त्र इति । अनेनेन्द्रियवाचिज्योतिश्शब्दानुरोधेन
पञ्चजनशब्दरर्थ वर्णने औचित्यं सूचितम् । ब्रह्माधीनस्वकार्याणीति
प्राणस्यप्राणमिति वाक्यशेषार्थ सूचनम् । अनेन प्राणस्य प्राणमिति
वाक्यशेषस्य ज्योतिषां ज्योतिरित्यस्य चैकार्थ्यं दर्शितम् । प्रकाशकानीत्यनेन
ज्योतिषामित्यस्य प्रकाशकानामित्यर्थो दर्शितः । अनेन कर्मेन्द्रियाणि
च व्यावृत्तानि । अनिर्धारित विशेषनिर्देशेनेत्यनेन ज्योतिषामित्यस्येन्द्रियपरत्वे
वाक्यान्तरसापेक्षत्व मुक्तम् । अत्रेन्द्रियाणां प्रकाशकत्वोक्तिः
ज्ञानोत्पत्ति हेतुत्व मपेक्ष्य
ज्ञानस्यैव प्रकाशकत्वस्य जिज्ञासाधिकरणे भाषितत्वात् ।।
अयमाशयः ज्योतिषामित्युक्तज्योतींषि आदित्यादिरूपाणि न वेति संशये,
ज्योतिषामिति षष्ट्यन्ततयोक्तस्य चक्षुषः श्रोत्रस्य मनसः इति षट्यन्ततया
निर्देशेन प्रत्यभिज्ञायमानत्वात् ऐकार्थ्याव गमात् प्राणस्येत्यादेश्च
यस्मिन्निति मन्त्रवाक्यशेषत्वाच्च पञ्चजनशब्दनिर्दिष्ठानां ज्योतिषामिति
निर्दिष्ठानां चैकार्थ्यसिध्या पञ्चजनशब्दनिर्दिष्ठानां पञ्चत्वसंख्यया
विशेषितत्वात् पंञ्चसंख्याकज्योतिस्सिध्या आदित्यादिज्योतिषां पंचत्वसंख्यया
विशेषणासंभवात् प्रकाशकानि पञ्च ज्ञानेन्द्रियाण्येवेति न प्रसिद्धादित्यादिज्योतींषीति
निर्णीयते
अतः षष्ट्यन्तज्योतिश् शब्दस्येन्द्रियार्थकत्वेन काण्वानां वाक्यशेषे
अन्नपाठाभावेपि पञ्चजनशब्दनिर्दिष्टनीन्द्रियाणीति शक्यं ज्ञातुमितिअ
अत्र ज्योतिषामित्यस्येन्द्रियपरत्वं संख्येयविशेषोपस्थापकवाक्यान्तरसापेक्षम् 
पञ्चजन शब्दस्येन्द्रियपरत्वंच ज्योतिषां ज्योतिरि वाक्यसापेक्षमिति
मिथः - संश्रयापादनं न युक्तम् । ज्योतिषामित्यस्येन्द्रियपरत्वे
पञ्चत्वसंख्यविशेषितत्वस्यैव हेतुत्वात् पञ्चजनशब्दस्येन्द्रियपरत्वे
षष्ट्यन्त ज्योतिश्शब्दस्य हेतुत्वात् । वाक्यशेषस्येन्द्रियपरत्वनिश्चयस्तु
ज्योतिषां ज्योतिरिति वाक्यसापेक्षः इति ध्येयम्
केचितु सूत्रस्थज्योतिषेत्यस्य ज्योतिषां ज्योतिरिति द्वितीयान्त
ज्योतिशब्दवाच्यब्रह्मणाइत्यर्थ माहुः । तच्च न युक्तम् । तथासति
शाखाद्वयगतस्य यस्मिन्निति मन्त्रस्यार्थ भेदप्रसक्या अस्वारस्यात् 
माध्यन्दिनपाठपठित पञ्चजनशब्दस्यान्नपञ्चमपदार्थपरत्वं काण्वपाठपठितपञ्चजन
शब्दस्य ब्रह्मपञ्चमपदार्थ परत्वं इत्यंगीकारात् । अपिच काण्व मन्त्रे पञ्चजन
निर्दिष्ट ब्रह्मण एव यस्मिन्नितिनिर्दिष्ट ब्रह्माधारत्व प्रसक्तिः । न च
स्वे महिम्नीत्यादाविव निर्वाहः शक्यः । तस्य चागतिकविषयत्वात् ।
पूर्वोक्तयुक्त्या मुख्यार्थे संभवति "यस्मिन् प्रतिष्ठित" इत्यनयोः
अमुख्यार्थत्व कल्पनायोगात्
तस्मात् यस्मिन्निति ब्रह्मणो निर्दिष्टत्वात् तदाधारकतया स्वरसतः
प्रतीयमानं पञ्चजनशब्दनिर्दिष्टं ब्रह्मव्यतिरिक्तमेवेति न ब्रह्मपञ्चमस्य
प्राणादिचतुष्टयस्य पञ्चजनशब्द वाच्यत्वम् । अतः द्वितीयान्तज्योति
शब्दवाच्येन पञ्चजन शब्दार्थ निर्णयोऽयुक्त एवेति ।।
ज्योतिषां ज्योतिरित्युपक्रमवाक्येन वाक्यशेषस्यार्थमाह - प्राणस्येति 
वायुसंबन्धित्वं वाय्वाप्यायितत्वम् । ज्योतिश्शब्देन= षष्ट्यन्त
ज्योतिशब्देन । मुख्यप्राणस्य प्रकाशकत्वासंभावादिति भावः । अन्नशब्देऽप्यं
न्यायो योज्यः । चक्षुष इति - अत्र प्रसिद्धार्थचक्षुरादि पदव्याख्यानं
षष्ट्यन्तज्योतिश्शब्दनिर्दिष्टा एव ऐकैकशः षष्ट्यन्तपदैरेवोच्यते,
इति ज्ञापनाय । तेनच प्राणशब्दस्योपक्रमस्थत्वेपि पदत्रयानुगुणमेवार्थो
वर्णनीय इति सूच्यते । तस्याप्युपक्रमे ज्योतिषां ज्योतिरित्यनेन
प्राणीदीनामिन्द्रियपरत्वविश्चयेनैतद्वाक्योपक्रमस्थत्वमकिंचित्कारम् 
अतः अग्र्यप्रायन्यायेन प्राणादीनामिन्द्रियपरत्वाभ्युपगमोऽवश्यक
एवेति । रसनेन्द्रियमपि गृह्यत इति । प्राण शब्दस्य प्राणसंबन्धिलक्षकत्ववत्
अन्नशब्दस्यापि अन्नसंबन्धिवस्तुलक्षकत्वमिति अन्नशब्देनो भयोपादानमिति
भावः । नन्विन्द्रियाणि पञ्चैकं च मन इति वाक्यशेषे प्रतिपाद्यते,
तथा च कथं पञ्चत्वमित्यत्राह - प्राणेति । निर्देश्यापेक्षया न पञ्चत्वं,
परंतु निर्देशापेक्षयेति भावः । ननु निर्देश्य पञ्चत्व संख्याऽविरोधायैवान्न
शब्देन घ्राणरसनयोरन्यतर देवोपादीयता मित्यत्राह - प्रकाशकानीति ।
अयं भावः ज्योतिश्शब्देन प्रकाशकवस्तुबोधनात् ध्राणरसनयोरपि प्रकाशकत्वाविशेषात्
इन्द्रियाणांच पञ्चत्वसंख्यया विशेषितत्वाच्चोभयोपपत्त्यर्थं
तन्त्रेणोपादानमभ्युपगम्यत इति ।
अतः द्वादशमासाः पञ्चर्तवः इत्यत्र ऋतुषट्के सत्यपि हेमन्तशिशिर
समुदायगतैकत्व विवक्षया पञ्च संख्या व्यपदेशवत् इहाप्यवयवगत द्वित्वानादरेण
प्राणरसनासमुदायगतैकत्वविवक्षया तथा व्यपदेश इति न विरुद्धः इति 
पंचजन शब्दः कर्मेन्द्रियस्याप्युपलक्षकः इत्यभिप्रायेण पञ्चजनशब्दनिर्दिष्टानि
इन्द्रियाणीति सामान्यतो भाषितम् । ननु कथं कर्मेन्द्रियोपलक्षकत्वं,
तथा सतिहि पञ्चत्वसंख्याविरोधस्स्यात् । संख्ययाविशेषितत्वेतूपलक्षकत्वं
कथंचिद्युज्येत इति चेन्न, अत्र नेन्द्रिय सामान्यस्य पञ्चत्वमुक्तं
ज्ञानेन्द्रियस्यैव तच्छब्दवाच्यत्वात्
अतोऽत्र पञ्चज्ञानेन्द्रियोपादानं कर्मेन्द्रियस्याप्युपलक्षकमिति
न विरोध इति । आकाशशब्दः महाभूत तन्मात्रोपक्षकः इत्याशयेनोक्तं
महाभूतानीति । कललदधि नयादेव तन्मात्राभूतभेदात् न तन्मात्राणां
पृथगुक्तिः । यद्वा भाष्यस्थ महाभूतशब्दः तत्मात्रोपलक्षकः इति 
नन्वत्र प्राणान्नशब्दयोरिन्द्रियपरत्वोपपादनमेवापेक्षितम् ।
तेनचात्र अग्रयप्रायन्यायात् वाक्यशेषद्वयस्यैकार्थ्यसिध्या अन्नपाठाभावेपि
सर्वशाखा प्रत्ययन्यायेन सिद्धेरिति चेत् सत्यम् । अथापि शाखान्तरीयवाक्यस्यानुपजीवनेऽपि
स्वप्रकरणपठितवाक्यादप्यर्थ निर्णयः सुकरः इत्येतदर्थ मेवमुपन्यासः
उपसंहरति - अतः इति । सूत्रस्थापिशब्दमुपजीव्य तदभावे इत्युक्तम् 
इति संख्योपसंग्रहाधिकरणम् ।।
(1.4.4) कारणत्वाधिकरणम्
<1.4.14>
कारणत्वाधिकरणसंगतिमाह - न वेदान्तेष्विति । पूर्वत्रेन्द्रियाणामाकाशादीनां
च ब्रह्माश्रितत्वकथनेन ब्रह्मात्मकत्वलाभात् अब्रह्मात्मकस्य प्रधानस्य
करणत्वं न संभवतीत्युक्तम् । संप्रति वेदान्तेषु कारणवाक्यानां
ब्रह्मपरत्वे ऐककण्ट्यासंभवात् प्रधानपरत्वे तत्संभवाच्चाब्रह्मात्मक
प्रधानकरणत्वे एव श्रुतीनां तात्पर्यामाश्रयणीयमिति न तदतिरिक्त
ब्रह्मणः तत्कारणत्वस्य च सिद्धिरिति शंकया संगतिः । ब्रह्मैककारणत्वं=ब्रह्मण
एव कारणत्वम् । एवकारः अयोगव्यवच्छेदपरः । अन्यथा निरीश्वरसांख्येन
तत्प्रतिक्षेपासंभवात् ।। ब्रह्मणः कारणत्वे ऐककण्ठ्यासंभवमेव उत्थाप्य
परिहरति - कथमित्यादिना
उदाहृतवाक्यत्रयफलितमर्थमाह - अत इति । स्रष्टुः =सृष्टिकारणस्य ।
इदंशब्दवाच्यजगतः प्रलयकाले अव्याकृतात्मकत्व बोधनेना व्याकृते
जगतः लयसिद्धिरित्यभिप्रेत्याह - प्रधाने जगतः प्रलयमिभिधायेति ।
अनेन प्रधानस्य लयाधारत्वेन कारणत्वमावश्यकमिति सूचितम् । साक्षात्कारणत्वबोधिकां
श्रुतिमाह - तदिति । नन्वव्याकृतस्य लयाधारत्व जगत्स्रष्ट्टत्वयोरुक्तावपि
प्रधानस्य कथं कारणत्वनिश्चयः इत्यत्र प्रधानमेवाव्याकृतशब्दवाच्यमित्याह - अव्याकृतमिति 
अव्यक्तस्याव्याकृत शब्दवाच्यत्वमेवोपपादयति - नामरूपाभ्यामिति 
नन्वव्याकृतत्वं नाम नामरूपाभ्यां व्यक्तत्वाभावः - तच्च कथं प्रधाने
इत्यत्र - उक्ताव्यकृतत्वस्य व्यक्तशब्दवाच्ये एवोपपत्या प्रधानस्य
चाव्यक्त शब्दवाच्चयत्वात् अव्याकृतशब्दवाच्यमपि प्रधानमेवेत्याशयेनाह - अव्यक्तं
प्रधानमेवेति
एवकारः सिद्धान्त्यभिमतज्ञापनार्थः । ननु "सदेव - असद्वा - असदेवेदमित्यादि
कारणवाक्यैः स्रष्टुरव्यवस्थित्यवगमात् प्रधानस्य वा कथं कारणत्वनिश्चयः
इति शंकां - सद सच्छब्दयोः प्रधानविषयत्व संभवेन ब्रह्मणीवात्र विरोधस्याभावेन
प्रधानकारणत्वनिश्चयस्सुकर इत्याशयेन परिहरति - अस्यचेति । स्वरूपनित्यत्वेनेत्यनेन
सच्छब्दस्य, परिणामाश्रयत्वेनेत्यनेनासच्छब्दस्य च निर्वाहकत्वम् 
ब्रह्मणः स्वरूपनित्यत्वेन तत्र सच्छब्दोपपत्तावपि परिणामित्वाभावात्
असच्छब्दोपपत्ति र्न संभवति । परिणामस्वभावस्य वस्तुनो हि कार्यावस्थावैशिष्ट्येनासच्छब्द
व्यपदेशस्यो पपत्तिस्सुकरेति भावः
वस्तुतः स्वरूपनित्यत्वेपि न ब्रह्मणः सच्छब्दवाच्यत्वं, इदंशब्दनिर्दिष्टजगदभेदेस्य
तस्मिन् बाधादित्याशयः । ब्रह्मणीवेति व्यतिरेकदृष्टान्तः । ननु
तद्धेदं तर्ह्यव्याकृतमासीत् इत्येतत्प्रकरणे एव चेतन संभविनामीक्षणादिधर्माणां
श्रुतत्वेन कथमव्याकृतशब्दस्य ।चेतन वाचित्वसंभवः । असच्छब्दादीनां
चाव्याकृतशब्दसमानयोगक्षेत्वात् तेषामपि नाचेत परत्व संभवः । एवं
प्रायशः कारणवाक्यप्रकरेणेषु ईक्षणादिधर्माश्च श्रुताः । अतो न
प्रधानस्य हेतुत्वनिश्चयः इत्यतः आह - एवमिति । एवं=कारणवाक्यानां
ब्रह्मपरत्वेऽसामञ्जस्यात् प्रधानपरत्वे सामञ्जस्याच्चेत्यर्थः
निश्चिते सतीति । अव्याकृतशब्दस्याचेत नवाचित्वस्वारस्येन प्रथमत
एव तस्य प्रतिपन्नत्वात् कारणत्वनिश्चय आदावेव जातः । अतः पश्चादवगतस्येक्षणादेः
गौणत्वकल्पनमेव युक्तम् । एवमन्यत्रापि प्रकरेणेषु ईक्षणादिधर्मबोधकानां
धर्मिवाचकपदनिर्दशानन्तरमेव निर्दिष्टत्वात् सर्वशाखाप्रत्ययव्यायेन
धर्मिवाचक पादानां अव्याकृतशब्द समानार्थकत्वनिश्चयात् उपक्रमस्थस्य
अव्याकृतशब्दस्य प्रधानवाचित्वस्य स्थापितत्वात् सर्वकारणवाक्यगत
धर्मिवाचकपदं प्रधानमेव बोधयतीति तदनन्तरनिर्दिष्टगुणानां च तदैकान्तानां
गौणत्वकल्पनमेवोचितम्
किंच चिदचिद्विशिष्ट ब्रह्मणः कारणत्वाभ्युप गन्तृणां मते विशिष्टान्तर्गते
विशेषणे अचिदेशे मुख्येक्षणानुपपत्त्या अमुख्यत्वस्यकल्पनीयत्वात्
तत्रचक्वचिन्मुख्यत्वं क्वचिदमुख्यत्वमिति आश्रयणस्यान्यायत्वत्
अचितोऽव्यक्तस्य स्वरसप्रतिपन्नं कारणत्व मभ्युपगम्येक्षणपदानामेक
रूपगौणत्वाभ्युपगम एव सुशोभनः इत्यभिप्रायः । ईक्षणदावित्यत्रादिशब्दः
चेतनैकान्तालोचनाप्रयत्नपरः। नन्वव्याकृत शब्दवत् चेतनैकान्तवाचिनोः
ब्रह्मात्मशब्दयोः उपक्रमस्थत्वात् कथं प्रधानहेतुत्वनिश्चयः ।
सर्वशाखा प्रत्ययन्यायेनैतदनुरोधेनैवाव्यकृतशब्दस्य नयनसंभवादित्यत्राह - ब्रह्मेति
ब्रह्मात्मकशब्दघटितकारणवाक्यस्य हवैशब्दघटितत्वेनानुवादरूपत्वात्
सुशीघ्रमर्थस्य निश्चेतुमशक्यत्वात् पुरोवादगतसाधारणसच्छब्दस्याव्याकृत
शब्दानुरोधनार्थस्य वक्तव्यत्वाच्च सर्वशाखा प्रत्ययन्यायेन ब्रह्मात्मशब्दयोरेव
गौणत्वाभिप्रायेणान्यथाऽर्थो वर्णनीयः । वस्तुतः ताभ्यां बृहत्वव्यापित्व
मात्रबोधनेन तयोश्च प्रधानेपि संभवान्न चेतनैकान्तार्थवाचित्वमिति
न कश्चिद्विरोधः । यद्यपि ईक्षत्यधिकरणे "गौणश्चेन्नात्म शब्दात्"
गतिसामान्यात् "इत्यादिभिः" प्रधानस्य जगत्कारणत्वं निरस्तम् ।
अथापि तत्रोक्तार्थस्यैवात्राक्षेपेणाधिकरणस्य प्रवृत्या नानुपपत्तिः
ननु तर्हि अयोगव्यवच्छेदपादे एवेदमधिकरणं कुतो न प्रवर्तितं? प्रधान
प्रतिपादनच्छायानु सारिविषयवाक्यत्वस्य चतुर्थ पादोपाधित्वात् ।।
युक्यन्तरं समुच्चयन् उपसंहरति - अतः इति । स्मृति प्रसिद्धमित्यनेनोपबृंहणानुसारेण
श्रुत्यर्थस्य वर्णनीयत्वमुक्तम् । न्यायप्रसिद्धमित्यनेन कार्यकारणयोस्सारुप्य
मुक्तम् ।
सिद्धान्ते ब्रह्मण एवेत्यत्रैवकारः - प्रसिध्यर्थकः - यद्वा न संख्येति
सूत्रस्थ नञः अनुषंगेन तत्फलितप्रधान प्रतिक्षेपसूचकः । सूत्रस्थपदानामन्वयप्रदर्शनपूर्वकं
हेतुमाह - आकाशादिष्विति । स्वारस्यात् सूत्रव्यपदिष्टत्वमेव यथाव्यपदिष्टत्वमित्यभिप्रयन्नाह - सर्वज्ञत्वादीति 
श्रुति व्यपदिष्टत्वोक्तौहि प्रधानस्य तच्छंकायां "ब्रह्मण एव
परमकारणत्वेन श्रुतिभिः प्रतिपादितत्वं प्रागुक्तन्यायैस्समर्थितमिति
वक्तव्यम् । तदपेक्षया निरपेक्षहेतुत्वस्योचितत्वात् जन्माद्यस्य
यतः इत्यादौ स्वेन जगत्कारणत्वस्य समर्थितत्वान् ब्रह्मणकारणत्वेन
सूत्रव्यपदिष्टत्वमेव युक्तमिति भावः
आकाशादिषु=आकाशादीनाम् । आकाशादिपदचिह्नितेषु वाक्येष्विति वाऽर्थः 
कारणत्वेन स्थापित ब्रह्मणः श्रुतिभिरपि कारणत्व बोधनादिति भावः 
अत्राकाशोपादानं स्वतश्चेतनमात्रवाच्यात्मशब्दघटित प्रकरणज्ञापनाय 
ब्रह्मणः एव कारणत्वमुपपादयति - तथाहीति । प्रकृतं विपश्चिदेकं
ब्रह्मेति । अनेन पश्चाच्छ्रुतेक्षणादीनां गौणत्वं कल्पनमुचितमिति
शंकाच निरस्ता । प्रथमत एव सत्यं ज्ञानमनन्तं ब्रह्मेति ब्रह्मशब्दवाच्यस्य
ज्ञानरूपत्व ज्ञानवत्वयोर्बोधनात् । मध्ये च ब्रह्मणा विपश्चितेति
तस्यैव विपश्चित्व बोधनाच्च न गौणत्वकल्पन मुचितमिति
सर्वकारणवाक्येष्वपि चेतनैकान्तधर्मामां श्रुतत्वात् भूयसां बलीयस्त्वमितिन्यायेन
तेषां प्रबलत्वाच्च न गौणत्वाश्रयणंयुक्तमित्यभि प्रायेणाह - एवमिति 
तत्तेजोऽसृजत इतिकारणत्व प्रतिपादनात् पूर्वमेव तदैक्षतेति सच्छब्द
बोधितस्येक्षणाश्रयत्वबोधनात् उपक्रमश्रुतेक्षणानुगुणमेव पश्चादुक्तकारणत्वस्य
नेतव्यत्वात् नेक्षणस्य गौणत्व कल्पनं युक्तमित्याभिप्रायवानाह - तथेति 
ननु सदैक्षतेत्यतः पूर्वमेव सदेवेति सच्छ श्रवणात् तस्यच प्रधानार्थत्वात्
तदनुगुणतयैव पाश्चात्यमीक्षणं नेयं नच सदिति पदस्य साधारणत्वात्
न तदनुरोधेनेक्षणस्य नयन संभवः इति वाच्यं
तद्धेदं तर्ह्यव्याकृत मासीदित्यत्र अव्याकृतशब्दस्य प्रधानपरत्वेन
सर्वशाखाप्रत्ययन्यायेन सच्छब्दस्यापि प्रधानपरत्व निश्चयादिति
चेन्न । अव्याकृत शब्दस्यैव प्रधान मात्रपरतायाः उपरि निराकरिष्यमाणत्वात् 
एवं चेतनैकान्तधर्माणां कारणवाक्येषु श्रुतत्वात् तेषांचभूयसां
बलीयस्त्वमितिन्यायेन प्रबलत्वात् कारणत्वप्रतिपादनात्पूर्व मेव
श्रुतत्वाच्च नेक्षणस्य गौणत्वशंकासंभव इत्यभिप्रयन्नाह - एवमिति 
सूत्रार्थमुपसंहरति - अत इति । ननु ब्रह्मणःकारणत्वे तत्प्रतिपादकसदादिशब्देन
कथमिदंशब्द सामानाधिकरण्यमिति चेन्न, उभयोर्विशिष्ट परत्वेन सामानाधिकरण्यस्यानुपपत्त्यभावात्
<1.4.15>
उत्तरसूत्रमवतारयति - नन्विति । ब्रह्मणा विपश्चिता, अन्योऽत्तर
आत्माऽनन्दमयः सोऽकामयत इति वाक्यदृष्ट्या विपश्चिदानन्दमयं सत्यसंकल्पं
ब्रह्मैवेति भाषितम् । समाकृष्यते इति । तस्यैव पूर्वप्रस्तुतत्वादिति
भावः । साक्षित्वेनोदाहृतोऽयंश्लोक इति । अनेन प्रकरणात् श्रुतेर्बलीयस्त्वमिति
पूर्वपक्ष्युक्तं निरस्तम् । पूर्वोक्तार्थस्य प्रतिपादकतया साक्षित्वेनेतच्छ्लोकावतारेणान्यथाऽर्थकथनस्या
संभवात् ।।
सामान्यतः प्रयुक्तस्य समाकर्षादित्यस्योत्तरत्रापि विवक्षितत्वमित्याशयेनाह - तथेति 
अस्मादित्यस्य प्रकृतब्रह्मपरामर्शित्वस्वारस्यादिति भावः । ननु
ब्रह्मणि कथमसच्छब्दोपपत्तिरित्यत्राह - तदानीमिति । अयमाशयः - ततो
वै सदजायत, तदात्मानं स्वयमकुरुत, इत्यादिना तस्यैव स्वात्मनः कार्य
भूतदेवमनुष्यादिजगदाकारेण करणाभिधानात् ततः पूर्वं तस्य देवमनुष्यादिजगद्रूपकार्याकारेणासत्वात्
तदभिप्रायकः असच्छब्दव्यपदेशः इति । अयमेवनिर्वाहःइति । असद्वा
इदमिति कारणवाक्यस्थसच्छब्दैकार्थ्यादिति भावः ।
अव्याकृतशब्दस्य तच्छरीरकपरमात्परत्वे प्रमाणमाह - स एष इति । स एषइत्यादिना
नामरूपव्याकर्तुः पूर्वप्रस्तुतस्य परमार्शात् कार्यजगति तस्य प्रवेशस्य
दर्शनश्रवणादि ज्ञानविशेषाणां चाभिधानात् चेतनविशेष एव नामरूपव्याकर्तेति
निश्चीयते, ततश्च स एव स एष इत्यव्याकृतशब्दवाच्यानुकर्षेण अव्याकृतशब्दवाच्योऽपीत्यवसीयत
इति ।। पूर्ववाक्यगतस्योत्ररत्र संबन्धादनुकर्षः इति भाषितम् ।
समाकर्षादिति सूत्रस्यानुकर्षेपि तात्पर्य मस्तीति सूचितम् । अथ
नामरूप व्याकरणयोः परमात्मधर्मत्वे प्रसिद्धिमाह - तत्सृष्ट्वेति 
ननु प्रधानस्यापि स्वकार्यानुप्रवेशः किं न स्यादित्यत्राह - अन्तः
प्रविष्ट इति
नियमनार्थत्वादनु प्रवेशस्येति । अन्तः प्रविष्टः शास्तेत्युक्तेरिति
भावः यद्यपि नियमनं पुरुषस्यापि व्यावर्तकं अथापि प्रकृतोपयुक्ताचेतनव्यावृत्तिरुक्ता 
इतरेणाव्याकृतत्व शंकाव्युदासाय श्रुतौ तच्छब्दः प्रयुक्तः इत्याशयाविष्करणाय
तदेवेति भाषितम् ।। स्वयमेव व्याक्रियत इति । असच्छब्दोक्त कारणविषये
तदात्मानं स्वयमकुरुत इत्युक्त्या तदैकार्थ्यादिति भावः । एवमव्या
कृतादि शब्दानां ब्रह्मण्युपपत्तिरुक्ता । अथेक्षणादीनां प्रधाने
अनुपपत्तिमाह - एवमिति । मुख्या एव भवन्तीति । ईक्षणादेर्गौणत्वं
विनैव सर्वश्रुत्यपपत्तौ वृथैव गौणत्वकल्पनं भवतामिति भावः
ब्रह्मेति । बृहति बृंहयति तस्मादुच्यते परं ब्रह्म, बृहात्वाद्ब्रह्मणत्वाच्च
तद्ब्रह्मेत्यभिधीयते इति निर्वचनसिद्धब्रह्मशब्दार्थस्य कथं चिदपि
नोपपत्तिः । अन्तः प्रविष्टश्शास्ता जनाना मिति श्रुतिप्रतिपन्नशासनार्थव्यापित्वबोधकात्मशब्दस्यापि
नैव तत्रोपपत्तिरिति भावः ।।
ननु सिद्धान्ते विशिष्टस्यकारणत्वात् तत्रेक्षणाद्युक्तौ तदेकदेशविशेषणीभूताचिदंशे
ईक्षणादीनां गौणत्वावश्यकतया न मुख्यत्वोपपादनं समीचीनमिति चेत् 
मैवं विशेषणे ईक्षणस्यैवानभ्युपगमात् । न हि योग्ये एव विशेषणीभूतचेतने
ईक्षणादिकमभ्युपगम्यते । प्रलयावस्थस्य तस्याचित्प्रायत्वात् देवादिसर्गकरणोपयुक्तेक्षणादीनां
परमात्मनीवासंभवात् । ब्रह्मस्वरूपस्यापरिणामित्वेनो पादानत्वासंभवात्
विशिष्टस्य तथात्वाभ्युपगमेपि ईक्षणादीनां विशिष्टनिष्टत्वानभ्युपगमादिति।
।
नन्वत्र समाकर्षादिति सूत्रं व्यर्थं, पूर्वापरवाक्यवर्णनेनासच्छब्दस्य
ब्रह्मपरत्वं ह्यत्र निर्णीयते इदंचानन्दमयाधिकरणे एव कृतम् इति 
उच्यते - आनन्दमयाधिकरणे पूर्वापरत्वाक्यपर्यालोचनया असदादिशब्दस्य
बद्धमुक्तोभयावस्थ जीववाचित्वनिरासेऽपि प्रधानपरत्वस्यानिराकृतत्वेन
संशयोत्थितेः । नच पूर्वापरवाक्यानां परमात्मपरत्वस्य निरूपितत्वे
तत एव प्रकरणादसच्छब्दस्यापि परमात्मपरत्वं सुखावगममेवेति वाच्यम् 
प्रकरणापेक्षया श्रुतेर्बलीयस्त्वेन प्रधानवाचकसच्छब्दस्य ब्रह्मपरत्वनिश्चयासंभवात् 
ननु तर्हि अस्मिन्नस्यच तद्योगं शस्तीत्येतदनन्तरमेव आनन्दित्व
प्राप्तिहेतु भूतवस्तुनः असच्छब्दवाच्यतया प्रधानत्वंस्यादि त्याशंक्य
निराकरणं कुतो न कृतमिति चेन्न प्रधान प्रतिपादनच्छायानुसारिवाक्यविचारस्य
तत्पादे संगतत्वाभावात् ।
तत्तत्पादानां तत्तद्वाक्य विचारविषयकतया व्यवस्थितत्वात् ।
अयोगान्ययोगव्यवच्छेदभेदकल्पनं तु प्रायिकमेव । अतो नानुपपत्तिः ।।
इति कारणत्वाधिकरणम् ।।
(1.4.5) जगद्वाचित्वाधिकरणम्
<1.4.16>
संगतिं प्रदर्शयति - पुनरपीति । पूर्वाधिकरणे
हि चेतनस्यैव सर्ववेदान्तेष्वपि कारणत्वमुच्यते इति जगतो ब्रह्मैककारणत्वं
निर्णीतम् । तत्र चेतन विशेषस्य कारणत्व सिद्धावपि स चेतनविशेषः
न प्रधानाधिष्ठातृ कर्मवश्यपुरुषातिरिक्त इति न ब्रह्मकारणत्वं
युक्तमित्याक्षेपसंगतिः । अथवा - सदसदव्याकृतादिशब्दानां ईक्षत्यधिकरणपूर्वपक्षानुसारेण
प्रकृतिपरत्वमाशंक्य अनन्यथासिद्ध प्रकरणबलेन परमात्मपरत्वं निर्णीतम् 
अथ कर्मत्वाद्यनन्यथा सिद्धलिंगबलेन कारणतयोक्तः पंञ्चविंशकः
पुरुष एवेति स एव परतत्वं जगत्कारणंचेति आनन्दमयेक्षया शंकया संगतिः
सांख्याभिमताचेतनविषयक विचारः वृत्तेनाधिकरण चतुष्टयेन । तदभिमतचेतनविषयकविचारः
उपरि अधिकरण चतुष्टयेनेति विभागः।।
तथाहीति भोक्तारमेवेत्यवधारणेनाकर्मवश्यपुरुषव्यावृत्तिः । यद्वा
वेद्यतयाऽध्ययने प्रसिध्यतिशयः सूच्यते ।। गार्ग्यः बालाकिर्हि
नाम काश्यमजातशत्रुमुपेत्य ब्रह्म ते ब्रुवाणीत्युक्तवान् । तेन
च सन्तुष्टोऽजातशत्रुः जनक एव ब्रह्मविदिति मत्वा तमेव सर्वे जना
धावन्ति । यतस्त्वं मां ब्रह्मविदं मत्वा ब्रह्म ते बुवाणीति वदसिअ
अतस्तव सहस्रं ददामीत्युक्त्वा ब्रह्म ब्रूहीत्युवाच । तदनन्तरं
च बालाकिना आदित्यमण्डलाद्यधिकरणस्थानां पुरुषाणां ब्रह्मत्वस्वोपास्यत्व
प्रतिपादने अजातशत्रुः "मा एवमस्मिन्संवादयिष्ठाः इति तेषां ब्रह्मत्वं
प्रतिक्षिप्य अज्ञातब्रह्मतत्त्वाय तस्मै स्वयं ब्रह्मोपदेशाय "यो
वै बालाक एतेषां पुरुषाणां कर्ता यस्य वैतत्कर्म स वै वेदितव्यः
इति वाक्यमुक्तवान्
स वै वेदितव्यः स एव वेदितव्य इत्यर्थः । अयमेव बालाक्यजातशत्रु
संवादः ।।
कौषीतकिन इति । बृहदारण्यकेपि बालाकि संवादो दृश्यते । तथापि जगद्वाचित्वादिति
सूत्र मनुसृप्य जागद्वाचिवाक्य प्रदर्शनार्थं इयमुदाहृता । उपक्रमे
वक्तव्यतया बालाकिनोपक्षिप्तं ब्रह्मेति । "एतेन यो वै बालके" इत्यजातशत्रु
प्रतिवचनस्योप क्रमस्य ब्रह्मविषयत्वं स्थिरीकृतम् । तेन च प्रतिवचनस्य
ब्रह्मभिन्नजीवस्यैव कर्मसंबन्धप्रतिपादकत्व शंकनं निरस्तम् ।।
नन्वस्तु प्रतिवचनस्य ब्रह्मोपदेशपरत्वं तेनभोक्तुः पुरुषस्यैव
वेद्यत्वोपदेशः कथमित्यत्राह - यस्य वैतत्कर्मेति । कर्मसंबन्धादित्यनेन
स्वपक्षे हेतुरुक्तः । वेद्यतयोपदिष्ठं ब्रह्मेति
नन्वत्रोक्तयक्त्या भोक्तुः पुरुषस्यैव वेद्यत्वोपदेशोऽस्तु तथापि
तस्य कथं कारणत्वसिद्धिः । कथंतरां चाने जगतो ब्रह्मैककारणत्वासिद्धिः 
उच्यते, उपास्यतयोक्तमेव हि जगत्कारणं न तु कारणादन्यस्योपास्यत्वम् 
कारणं तु ध्येयः इत्युक्तेः । इत्थं च पूर्वमुपक्षिप्तस्य ब्रह्मणः
कर्मसंबन्धप्रतिपादनमुखेन वेदितव्यत्व प्रतिपादनात् भोक्ता पुरुष
एव जगत्कारणमुपास्यं चेति प्रतीयते । एतदाशयेनैव भोक्तारमेव पुरुषं
कारणं वेद्यतयाऽघीयते इति पूर्वं भाषितम् ।। अत्रापि कर्तेति कारणत्वमुक्तम् 
अनभ्युपगमादिति । यथा प्रकृतेः नात्र वेद्यत्वोपदशस्तथैव भवदभिमते
स्वरस्यमपीति भावः
अनेन परपक्षे बाधकप्रमाणमुपन्यस्तम् । ननु "यस्य वैतत्कर्म" इत्यनेन
यस्य भगवतः एतत् यज्ञादिकं कर्म प्रीणनं मित्यर्थस्यापि विवक्षणसंभवात्
न भोक्तृपुरुषप्रतिपादनपरत्वमित्यत्राह - कर्मच पुण्यापुण्यलक्षणमिति 
अत्र कर्मशब्दस्यासंकोचवृत्त्या पुण्यपापरूपोभयकर्मप्रतिपादकत्वेन
भगवतः पुण्यकर्माराध्यत्वेपि पापाराध्यत्वासंभवेन, प्रीणनमित्यर्थविवक्षणासंभवात् 
न चात्र कर्म शब्दसंकोचेनैवार्थ वर्णनं युक्तम् । संकोचे प्रमाणाभावात् 
न चोक्तबाधकयुक्तिरेव प्रमाणम् । मिथः संश्रयात् । संकोचे सत्युक्तार्थवर्णनसिद्धिः
अर्थसिद्धौ संकोचसिद्धिरिति ।
सिद्धान्तयुक्तिमाशंक्य परिहरति - नच वाच्यमिति । क्षेत्रज्ञादर्थान्तरमेवेति 
योगव्युत्पत्त्या कर्मपदस्य कार्यभूतजगदर्थकत्वात् जगतश्च ब्रह्म
प्रति कार्यत्वात् ब्रह्मणो जगत् कर्मभूतमित्यर्थविवक्षणेनापि "यस्य
वैतत्कर्म" इत्यस्योपपत्त्या न भोक्तृ पुरुषप्रतिपादनपरत्वेऽनन्यथा
सिद्धं लिंगं समस्तीति शंकातात्पर्यम् ।। पृथङ्निर्देशवैयर्थ्यादिति 
"यस्य वैतत्कर्म" इत्यनेनैवोक्तार्थलाभेन यो वै बैलाके एतेषां
पुरुषाणां कर्ता इत्यस्य व्यर्थत्वापातादित्यर्थः । एवं सिद्धान्त्यभिमतेऽर्थे
अनिष्टमापाद्य कर्मशब्दस्य तथा
़र्थवर्णनमपि न समीचीनमित्याह - कर्मशब्दस्यचेति । योगतोरुढेर्बलीयस्त्वादिति
भावः । ननु भोक्तुर्जीवस्य कथमादित्यमण्डलाद्युधिकरणकपुरुषान्प्रति
कर्तृत्वमित्यत्राह - तत्तदिति । जगदुत्पत्तेः तत्तद्भोक्तृकर्मनिमित्तत्वादित्यन्वयः 
भोक्तुःउपपद्यते इति । आलोकप्रदानादिना आदित्यादीनां स्वभोगोपकरणभूतत्वात्
अदृष्टद्वारकं तत्कर्तृत्वं भोक्तृरूपपद्यत इति भावः ।
अथ स्वमते अपौनरुक्याभिव्यक्यै अत्र निर्दिष्ठानामादित्यादीनां
अनिर्दिष्ठानां च तत्सजातीयानां ज्ञातत्वेन वेदितव्यत्वोपदेशवैयर्थ्यपरिहृत्यै
च वाक्यार्थं दर्शयति - तदयमर्थ इति । क्षेत्रज्ञ भोग्यभोगोपकरणभूतानामिति 
अनेनादित्याद्युक्तिः क्षेत्रज्ञभोग्यभोगोपकरणसर्ववस्तूपलक्षणार्थेति
सूचितम् । एतत्कारणभावहेतुभूतमिति । अदृष्टद्वारकं भोक्तुः कर्तृत्वं
पूर्व वाक्ये उक्तम् । अदृष्टद्वारा कर्तृत्वनिर्वाहकं भोक्तृसंबन्धि
कर्म यस्य वैतत्कर्म इत्यनेनोच्यते इति भावः । तत्स्वरूपमिति ।
आदित्यादीनां तत्सजातीयानां च ज्ञातत्वे
़पि शुद्धस्वरूपस्याज्ञातत्वात् न वेदितव्यत्वोपदेशविरोधः। कर्मसंबन्धस्तूपलक्षणभूतः
इति भावः ।।
एवं जीवत्वापादकः कर्मनिमित्तभोक्तृत्वरूपः हेतुरुक्तः । अथ यष्ठिधातोत्थापनरूपहेतुं
तादृशमाह - तथोत्तरत्रेति । हेत्वन्तरमाह - तथोपरिष्टादपीति । तद्यथा
श्रेष्टीति । अनेन श्रेष्टि दृष्टान्तरूपहेतुरुक्तः । सुषुप्ति
प्रबोधादि योगरूपं हेत्वन्तरमाह - तथेति . क्वैष इति । तं होवाचाजातशत्रुः
क्वैष एतद्वालाके पुरुषोऽशयिष्ट ,क्ववा एतदभूत् कुत एतदागादिति 
अत्र प्रश्नत्रयं पृष्टम् । सर्वत्र एतच्छब्दः सप्तम्यन्तः ।
एतस्मिन्काले इत्यर्थः । क्व स्वप्नमनुभूतम् । सुप्तः कुतो निर्गतः
इत्यर्थः । तदुह बालाकिः र्न विजज्ञौ ( न ज्ञातवान्) इति श्रुतिमभिप्रेत्य - अर्थमजामते
तस्मै इत्युक्तम्
तं होवाचाजातशत्रुः "यत्रैष पुरुषोऽशयिष्ट यत्रैदभूत् यत एतदगात्
(तदुच्यते) इति श्रुतिमभिप्रेत्य स्वयमेवाजातशत्रुरुवाचेत्युक्तम् 
देवेभ्यो लोकाः इत्युवाचेत्यन्वयः । हिता नाम नाड्यः इति । अनेन
नाडीनामेव सुषुप्तिस्थानत्वं न परमात्मनः इत्युक्तं भवति । तदा=सुषुप्तिवेलायामित्यर्थः 
अथास्मिन्प्राण एवैकधाभवतीत्यस्यार्थः अनुपदं स्वयमेव प्रदर्शयिष्यते 
वाक्सर्वैरित्यादि । अनेन सुषुप्तिदशायां तत्तत्करणानामुपरतस्वस्वव्यापारत्व
मुक्तम् । अत प्रबोधप्रकारः उच्यते - सयदा प्रति बुध्यते इति । एतस्मादात्मनः
जीवात्मनः
प्रणाः=पञ्चवृत्तिप्राणाः । अयंच पूर्वपक्ष्यभिमतोऽर्थ देवाः इन्द्रियाणि 
लोकशब्दः ज्ञानार्थको विषयार्थकोवा ।
ननु अथास्मिन्प्राण एवैकधा भवतीति प्राणशब्देन परमात्मनो निर्देशात्
कथमत्र प्रकरणे भोक्तुरेव प्रतिपादनमित्युच्यते इत्यत्राह - सुषुप्त्याधारतयेति 
सुषुप्तिमत्वेनेत्यर्थः । जीवात्मानं सुषुप्तिमत्वेनोक्तवानित्यर्थः।
ननु कथं प्राणशब्दस्य जीववाचकत्वं तस्य मुख्यप्राणवाचकत्वस्यैव
युक्तत्वात् । अत एव ह्यत्रैवह्यात्मनः प्राणाः इत्यत्र प्राणशब्दस्य
मुख्यप्राणपरत्वं त्वयैव स्वीकृतम् । प्राणयति सर्वाणि भूतानीति
व्युत्पत्त्या परमात्मवाचकोवायुक्तः इत्यत्र किं प्राणशब्दस्य जीवपरत्वं
न संभवति किंवा संभवेऽपि प्रकृते मुख्यप्राणेश्वरन्यतरान्यवचकत्वे
हेतुर्नास्ति इति विकल्पं हृदि निघायाद्यं निरस्यति - अस्मिन् जीवात्मनीति
प्राणभृत्वनिबन्धन इति । प्राणो वा आशाया भूयानित्यादौ हि प्राणशब्दस्य
प्राणसहचरित जीव लक्षकत्वं स्वीकृतम् । तथैवात्रापि जीवपरत्वं युक्तमिति
भावः । द्वितीयं अपास्यति - स यदेति । अत्र तच्छब्दो हि पूर्व प्रस्तुतप्राणशब्दनिर्दिष्टवस्तुपरामर्शीति
भावः । एवं प्राणशब्देन जीवप्रतिपादनसंभवं प्रकृते तत्परत्वे उपपत्तिं
च प्रदर्श्य मुख्यप्राणादि परत्वा संभवं प्रकृते व्याचष्टे - मुख्यप्राणस्येति।
।
नन्वेवं सति प्राणशब्दस्य लाक्षणिकत्वं आत्मनः प्राणाः इत्यत्र
मुख्यप्राणपरत्वाभ्युपगमेन वैरुप्यं चेत्यत्र योजनान्तरमाह - अथवेति 
पूर्वत्र सप्तम्यन्तपदयोः अस्मिन् प्राणे इत्यनयोः सामानाधिकरण्य
स्वारस्यम् । अत्रतु नास्तीति विशेषः । वैयधिकरण्यं प्रतिज्ञायार्थमाह - अस्मिन्नात्मनीति 
एकधा भवतीति श्रौतं व्याख्येयं पदम् । तद्वचाख्यानं वागादिकरणग्रामः
इति । नन्वस्तु प्राणशब्दो मुख्यप्राणपरः अथापि अस्मिन्नितीदंशब्दः
परमात्मपरस्स्यादित्यत्राह - प्राणशब्दस्येति । जीवोपकरणत्वादिति 
अस्मिन् प्राणे इति वैयधिकरण्येन निर्दिष्टयोः परस्परं उपकरणोपकरणिभावसंबन्ध
प्रतीतेः
परस्य च प्राणोपकरणित्वा भावात् तदुपकरणित्वेन प्रसिद्धः जीव एवेदंशब्देन
निर्देष्टुं युक्तः इति भावः । अथात्र "अस्मिन् प्राण "एवैकधाभवती"त्यत्र
प्राणशब्दः प्रथमान्तोपि स्यात् । मैवं तथा सति एकधाभवतीति तस्यापि
निवृत्तव्यापरत्वबोधनापत्तेः। न चेष्टापत्तिः । स्वापे प्राणव्यापरस्योपलब्ध्या
विरोधापत्तेः । अत एव ह्यवधारणनिर्देशः संगच्छते । अन्यथा प्राण
एवैकधाभवतीत्यनेन प्राणस्येव निवृत्तव्यापारत्वमित्युक्त्वा वाक्सर्वैरित्यादिना
वागादीनामपि तथात्वबोधनानुपपत्तेः । नच प्राण एवैकधा भवतीत्यनेनानुपरतव्यापारस्यैव
प्राणस्य स्वापे एकरूपतया
़वस्थिति रुक्ता, वाक्सर्वै रित्यादिना वागादीनां विवृतव्यापारत्वंचोच्यते
इति वाच्यम् । स्वापदशदयां प्राणस्यैकरूपतयावस्थितेः प्रत्यक्षसिद्धत्वेन
तत्प्रतिपादनवैयर्थ्यात् । नन्वेवं प्रतिपादनेन स्वापे प्राणस्य
स्वाधीनेन्द्रियस्थिति प्रवृत्तित्वरूप प्राधान्यं बोधितमिति न
वैयर्थ्यमिति चेत् एतादशप्राधान्यस्य सर्वकालेपि सत्वेन स्वापे
तत्प्रतिपादनस्यासंगतत्वापत्तेः । अतस्सप्तम्यन्तमेव तत्पदमिति 
पूर्वपक्षं निगमयति - अत इति ।
अयं भावः कर्तृत्वनिर्देशात् जीवसंबन्धित्वेन कर्तृत्वोपयोगिकर्मनिर्देशात्
कर्मशब्दस्य पुण्यपापरूपकमेण्येव पुण्यो वै पुण्येन कर्मणा, पापः
पापेन, ना भुक्तं क्षीयते कर्म इति श्रुत्यादि स्वारस्यात् रूढ्यतिशयाच्च
प्रसिद्धः कर्ता जीव एव न चास्य जीवस्यादित्यादिसर्वपुरुष कर्तृत्वं
कथमिति वाच्यम् । तत्पुरुषोत्पादनानुगुण संकल्पादेः अभावेपि सर्वस्य
पुरुषस्य एतत्कर्माधीनत्व संभवेन तदादाय कर्तृत्वोपपत्तेः । साक्षात्सृष्ट्यौपयिक
प्रयत्नाश्रयत्वा भावेपि एतत्कर्मपरिणाम रूप कर्तृत्वस्य संभवात् 
"स्वकृतपरिणतेः कर्ता पुंसां स एव" इत्यधिकरणसारावलिः
स्वकर्मपरिणतेः पुत्रादीनां पुरुषादीनां कर्ता स एव पितृत्वेन अवस्थितः
पुरुष एव वेद्यः इति चिन्तामणिः । अतः कर्मवश्यजीवस्यैव कर्तृत्वम्ए
एतदुपपादनार्थमेव यस्य वा एतत्कर्म इति प्रवृत्तम् । परस्परोपकार्योपकरणभावेन
परस्परापेक्षितकार्यकरणेन परस्परं भोजनरूपानुभवेनच तत्तदीयकर्माधीनत्वस्य
सर्वेषु संभवात् कर्मवश्य जीवस्यैव कर्तृत्वे इदमुपपादकम् । अत
एव यथा श्रेष्टी स्वैर्भुङक्ते, यथा श्रेष्टिनं इत्याद्युपपत्तिः 
उपरि एतत्कर्तृ बोधनार्थ मेवाजातशत्रुः सुप्तं पुरुषमुत्थापयति 
सुषुप्त्याधारत्वं चास्य वदति । बृहन् पाण्डरवासः इति प्राणवायुं
च निर्दिशति
अतः प्राण भृत् जीव एवात्र प्रकरणे वेद्यतया निर्दिष्टः इति ।
सिद्धान्तमाह - इति प्राप्ते इति । ब्रह्म ते ब्रुवाणि इत्युक्त्वा
अब्रह्मजीवानां ब्रह्मत्वं मन्यमानेन बालाकिनोपदिष्ठानां न ब्रह्मत्वं
इति प्रति बोध्य वास्तव ब्रह्म बोधनार्थं प्रवृत्तो अजातशत्रुः
पुनरपि तस्मै कथमब्रह्म बोधयेत् । बालाक्यज्ञाततत्वान्तरोपदेशरुपत्वस्य
वक्तव्यत्वान्न जीवः कर्मवश्योऽत्र प्रकरणे वेद्यः ।अत एव हि आदित्यगत
पुरुषस्य ब्रह्मत्वोपन्यासे अजातशुत्रुणा तस्य निरासे च चन्द्रमसः
पुरुषस्य उपन्यासः तस्यच निरासे अन्यस्येप्येवं क्रमेण अन्येषां
निरासात् जीवस्य ब्रह्मत्वं तेनैव निषिद्धम् ।
किंच कर्मशब्दस्य न पुण्यपापरूप कर्मण्येव रूढ्यतिशयः । चलनादिकर्मस्वपि
तत्प्रयोगप्राचुर्यात् । वैदिके लौकिके विहिते निषिद्धे अविहितांप्रतिषिद्धे
च क्रियारूपे कर्मणि कर्मशब्दप्रयोगो दृश्यते । तार्कि कादीनां
मते चलनादिकर्मापि कर्मैव । द्रव्यगुणकर्मसामान्यविशेषसमवायाभावाः
इति हि तेषां पदार्थगणना । तद्यथेह कर्मचितः लोकः क्षीयते इति लौकिके
पुण्यपाप व्यतिरिक्ते कर्मण्यपि कर्म शब्दप्रयोगो दृश्यते । नहि
कश्चित् क्षणमपि जातु तिष्टत्यकर्मकृत् इति गीतावचनमपि । चिन्तितनिमिषताद्यपि
कर्मैव । अतः कर्मशब्दो न पूर्वपक्षिसाधकः
अतः क्रियत इति कर्म इति योगव्युत्पत्तिरेव कार्या । क्रियमाणमित्यर्थः 
नच योगात् रुढिर्बलयसी इति न्यायास्यात्र संचारः अनेकार्थ साधारणकर्मशब्दस्य
रुढ्या अर्थनिश्चयाभावात् शक्यनिर्णयत्वा संभवात् । परस्परकलहायमानत्वेन
अर्थनिश्चयासामार्थ्यात् । एतच्छब्दसमाधिकरणतया कर्मशब्दप्रयोगात्
एतच्छब्दस्य प्रत्यक्षादि सन्निधापितजगत्परत्वे एवौचित्यात् । क्रियते
इति कर्म इति योगव्युत्पत्या जगद्वाचित्वाश्रयणस्येव युक्तत्वम् 
त्वदुक्तादित्यादिपुरुषाणां यःकर्ता किंविशिष्येतावन्मात्रोक्त्या
सर्वं जगत् यस्य क्रियमाणत्वेन कर्म, अतस्सर्वस्य कर्ता सन् परमपुरुषः
वेद्यः इत्यर्थे एव स्वारस्यं च
अत एव यस्य वेत्युक्तिः सार्थाभवति । पूर्वोक्त तावत्पुरुषकर्तृकत्व
विशिष्ट एवेति न मन्तव्यं परं तु सर्वजगत्कर्तृत्व विशिष्ट इत्युक्तौ
स्वारस्यं च ।अतो न पौनरुक्त्यम् । त्वत्पक्षे ब्रह्म ते ब्रुवाणी
इत्युपक्रमविरोधश्च ।
अब्रह्मभूत पुरुषवादिनं बालाकिं अब्रह्मवादित्वेन प्रत्याख्यानविरोधः
स्वयमब्रह्मण उपदेश्यत्व विरोधः इति विरोध बाहुल्यं कर्मशब्दस्य
पुण्यपाप वाचकत्वमते । इत्याशयवान् समाधत्ते - एतच्छब्दान्वितस्येति
महावाक्येन । अर्थः=योग्यता । एकस्मिनेव वाक्ये यत्यत् पदं श्रुतं
तत्सर्वस्य यादृशार्थवर्णने परस्परान्वयः उपपन्नोभवेत् तादृशार्थवणने
एव योग्यता । बह्निना सिञ्चतीत्युक्ते पदस्य नैवहि योग्यता । प्रकरणं=पूर्वापरवाक्यजातम् 
आदि शब्देन तात्पर्यालिंग ग्रहणम् ।
असंकुचितवृत्तिरिति । यस्य वा इत्यत्र यच्छब्दार्थः यः कर्ता इत्यत्र
यच्छब्दश्चैकार्थकः बद्धादित्यादि पुरुषकर्तृत्वेनोक्तः यच्छब्दार्थो
न मुक्तो भवितुमर्हति । निर्व्यापारस्य तस्य कर्तृत्वासंभवात् ।
पुण्यपापरूपकर्मसंबन्धाभावाच्च । बद्धस्य ग्रहणे बद्धादित्यादीन्प्रति
अयं बद्धः कथं कर्ता भवेत् । पितृपुत्रभावेनोत्पादकत्वं विवक्षितं
चेत् तर्हि नोपादानत्वम् । निमित्तत्वमात्रविवक्षणमपि सृष्ट्यौपयिकप्रयत्नाश्रयत्वाभावान्न
संगच्छते । एतत्कर्माधीनतया पुरुषाणां सृष्टिश्चेत् सृष्टिकर्ता
अन्यः इति नास्य कर्तृत्वं स्यात् 
एतत्कर्म इत्यस्य एतेषां कर्म इत्यर्थोवा, एतत् कर्म इत्यर्थो
वा । पूर्वत्र यस्यकर्मेति असंगतं स्यात् ।।द्वितीये एतदिति कं
परामृशति । समीपतरवर्ती पदार्थः कः । यस्य कर्म इत्येव पर्याप्तम्
वा एतत् इत्यस्य वैयर्थ्यं च । एते पुरुषा यदीयकर्माधीनाः इति विवक्षायां
एतत् इति लिंगं वचनं च विरुध्यते । कर्मशब्दस्य तदधीन पर्यन्तत्वे,
लक्षणाच । एतत्पुरुषोत्पादकं कर्म इति विवक्षणे उत्पाद्योत्पादभावश्च
न श्रुतः । उत्पाद्योत्पादकभावस्यासंभवश्च । एकजीव कर्माधीनतया
सर्वोत्पत्त्यसंभवश्च ।। स्वस्वसृष्टेः स्वस्वकर्माधीनत्वविवक्षायां
स्वस्व कर्माधीनतया स्वात्मानं किमन्यस्सृजति उत स्वयमेव
स्वयमेवचेत् सुखवन्तमेवात्मानं सृजेत् । अन्यश्चेत् नास्य कर्माधीनसृष्टि
कारणत्वम् । अतः एतच्छब्दः सन्निहित बुद्धिस्थजगत्परामृशति ।। एतत्सर्वं
मनसि निधाय स्वकर्मानुगुण्येनेश्वरसृष्टं सर्वं भुङ्क्ते । इति
भाषितम् । अतः सर्व वेदान्तेस्विति - यःकर्ता इत्यनुवादरूपत्वेन प्रापकवाक्यसाकांक्षत्वात्
"चक्षोः सूर्यो अजायत सूर्याचन्द्र मसौ धाता यथापूर्वमकल्पयत् ।
दिवं च पृथिवींच" इत्यादि प्रापकवाक्ये आदित्यादिकर्तृत्वेन परमात्मनः
प्रतिपन्नत्वात् स एव परमात्मा अत्रानूद्यते । यतो वा इमानि इत्यादिष्विव
सर्ववेदान्त प्रसिद्धः परम एव कारणमनूद्यते
पुष्करपलाशवत् निर्लेपस्य मुक्तस्वरूपस्य सृष्टिकर्तृत्वासंभवात्
न मुक्तात्मपरतामाताबद्धस्य जायापुत्र सहोदरमाता पित्राद्युपकरणानां
बद्धकर्माधीनोत्पत्यभ्युपगमेपि न तस्य तेषां प्रति सृष्टिकर्तृत्वम् 
देशान्तरस्थफलाद्यनु भवस्य अस्माकं सत्वेन तदुत्पत्तेः अस्मत्कर्माधीनत्वेपि
न तत्प्रति अस्माकं कर्तृत्वम् । फलादिवस्त्वनुभव हेतुभूतपुण्यानां
अस्मत्कर्तृत्वेपि न वस्तुकर्तृत्व मस्माकम् । पापजन्य दुःखानुभवहेतुभूतपापकर्तृणां
पापं प्रत्येव हेतुत्वं नतु तज्जन्यफलं प्रति । न च सुख दुःखाद्यनुभवहेतुभूत
पुण्यपापकर्तुः पुण्यपापद्वारा फलहेतुत्वं स्यादिति वाच्यं
तथा सति स्वस्यैव सुखदुःखादि कर्तृत्वे पापकरणेपि स्वयं सुखमेव
सृजेत् न तु स्वस्य दुःखमपि । सूचकश्च इतिन्यायेन तत्कर्तृत्वासंभवात् 
परंपरया हेतुत्वमस्ति न तु तथापि तत्कर्तृत्वम् । एतेषां पुरुषाणां
कर्ता इत्यस्या संगतत्वात् । क्षेत्रे बीजं निक्षिप्तवतोपि नांकुरकर्तृत्वम् 
अतः कर्तृत्व कर्मवत्वमादाय नास्मिन्प्रकरणे जीवस्य वेद्यत्वम्।
। कर्मशब्दस्य कार्यसामान्यवाचित्वेन न पुण्यापुण्यमात्रवाचित्वम् 
पुण्यापुण्यस्यपि कार्यत्वेन कार्यभूत जगदन्तर्गतत्वात् । भाष्ये
क्रियामात्रवाची इति दृष्टन्ततयोपादानम् । सर्वस्यापि कार्यस्य
अदृष्टार्थकर्मापेक्षत्ववत् लौकिकक्रियाया अप्यपेक्षाऽस्त्येव ।
उपचित पुण्यविशेषस्य जगत्करणत्ववादेपि कर्मातिरिक्ता
लोकिकक्रिया अपेक्ष्यत एव । अतः कर्मशब्दः लौकिकक्रियाबोधकोपि स्यात् 
जगत् सृजतः परमात्मनोपि संकल्पादि लौकिकक्रिया अवश्यंमाविनी ।
कर्मशब्देन परमात्मवारणं त्वन्मतेपि न सेत्स्यति । अतः पुण्यपापरूपकर्मणोवा
तदतिरिक्तक्रियाया एव वा न वाचकः कर्मशब्दः । परं तु कार्यभूतजगद्वाचक एवेति ।
<1.4.17>
जीवमुख्येति - जीवलिंगं - एनं यष्ट्या चिक्षेप स तत एव समुत्तस्थौ 
इत्युक्तयष्टिघातोत्थानम् । "क्वैष एतद्वालाके पुरुषोऽशयिष्ट
क्ववा एतदभूत् कुत एतदागादिति प्रतिपादितस्य प्रश्नत्रयस्य" हिता
नाम हृदयस्य नाड्यः हृदयात्पुरीततं अभिप्रतिष्ठन्ति, यदा सुप्तो
न कंचन पश्यति अथाऽस्मिन् प्राण एवैकधा भवति तदैवं वाक् सर्वैः
नामभिः सहाप्येति स यदा प्रतिबुध्यते यथाग्नेः विष्फुलिंगाः विप्रतिष्ठेरन्
एवमैवेतस्मादात्मनो यथा यथं प्रतिष्ठन्ते । प्राणेभ्यो देवाः देवेभ्यो लोकाः" इति
समाधानवाक्येषु उक्तं सुषुप्त्याधार करणग्रामाप्यय जागरितावस्थानुगमादि,
यथा श्रेष्ठी स्वैर्भुङ्क्ते, यथा श्रेष्ठिनं स्वा भुञ्जते एवमेवैषः
प्राज्ञ आत्मा एतैरात्मभिः भुङ्क्ते
इत्याद्युक्तं भोक्तृत्वं च । मुख्यप्राणलिंगं - इन्द्रियाणां परमात्मनश्च
व्यावृत्यर्थं मुख्यत्वविशेषणम् । तं हा अजातशत्रुः आमन्त्रायांचक्रे - बृहन्
पाण्डरवासः सोमराजन् इति प्राणना मामन्त्रणम् । अत्रोक्तं बृहत्वं
पाण्डरवासस्त्वं सोमराजत्वं मुख्यप्राणस्यैव । अत एव एवं शब्देनामन्त्रणम् 
प्राणे मुख्यत्व विशेषणं सूत्रे एतदर्थ मेव । प्राणो वा ज्येष्टश्च
श्रेष्टश्च इति ज्यैष्ठयस्य श्रौष्ट्यस्य च प्रतिपादितत्वात् तदात्मक
बृहत्वं तस्य ।
किं मे वास इति प्राणवायुः पप्रच्छ, आपो वास इति प्रत्युत्तरितम् 
अतः प्राणवासस्त्वस्य जले प्रतीयमानत्वात् पाण्डरवासोदकत्वं प्राणस्य 
नच जलवस्त्रकत्वं नोक्तमत्रेति वाच्यम् । जलस्यैव पाण्डरत्वात्
पाण्डरशब्देनार्थसामर्थ्यात् जलस्य विवक्षेत्यदोषात् । यच्छुक्लं
तदापां, इति प्रमाणबलात् अपां शुक्लवर्णत्व प्रतीतेः। सोमशब्देनामन्त्रणमपि
प्राणस्यैव । अथैतस्य प्राणस्याऽऽपः शरीरं ज्योतीरूपम सौ चन्द्र
इति चन्द्र संबन्धसत्वात् । प्राणो वै सम्राट् इत्युक्तत्वात् राजेत्यामन्त्रणमपि
युक्तम् । अतः इमानि प्राणलिंगानि
यथा प्रतर्दनविद्यायां त्वमेव मे वरं वृणीष्व । इत्यादिना इन्द्रस्यामन्त्रणं
तत्र लिगंम् । एवमत्रापि । पूर्वपक्षे देहेन्द्रिय प्राण व्यतिरिक्तत्वेन
जीवं प्रदर्श्य "तं होवाचजातशत्रुः क्वैष एतत् बाल्मके पुरुषः इत्यादिना
उपरि जीवस्यैव प्रस्तावः नतु तदतिरिक्तपरमात्मनः । अतस्तदनुसारेणार्थो
वाच्यः । क्ववाशयिष्टः इति सुषुप्ति प्रश्नः शयनाधार प्रश्न इति
यावत् । क्ववा एतदभूत इति कारणजातं तदा कुत्राभूदिति प्रश्नः ।
"एतदिति करणजातमभिप्रेतम् । कुत एतदागात् इति जागरितावस्थाप्रश्नः 
वक्ष्यमाणं समाधानमपि एतस्यैवानुगुणम्
हिता नाम हृदयस्य नाड्यः इत्युक्तत्वात् शयनाधारत्वं नाडीनाम् ।
यत्र सुप्तः न कंचन पश्यति अथास्मिन् प्राण एवैकधा भवतीति समाधानं
इन्द्रियविषयकमेव । अत्र यदा सुप्तो न कंचन पश्यति इत्यस्य पूर्वत्रान्वयः 
अथास्मिन् इत्यत्र करणग्रामाप्ययविषयत्वम् । एकधाभवनकर्तृत्वं
इन्द्रियस्यैव विवक्षितम् । प्राणशब्दः प्राणसहचारिजीवविषयः । अस्मिन्
प्राणे= प्राणभृति जीवे । स यदा प्रतिबुध्यते इति प्राणशब्दनिर्दिष्ट
जीवस्य प्रबोधश्रवणात् । केवल प्राणोवा परमात्मा वा नोत्तरवाक्यप्रतिपाद्यः 
तयोः सुषुप्ते र्वा प्रबोधस्य वाऽसंभवात्
अतो जीव संबन्धिकरण ग्रामस्याप्ययप्रश्नः क्ववा एतदभूत् इत्यत्रविवक्षितः 
तदिदं वागप्येति इति विवरण बलादपि ज्ञायते ।
ननु प्राण शब्दस्य जीवपरत्वे एतस्मादात्मनः प्राणाः इत्यत्र प्राणशब्दस्य
न जीवपरत्वं एतस्मादात्मनः इत्यस्यानन्वयात् प्राणपरत्वे प्राणानां
लयाभावेन निष्क्रमणवर्णनमपि न युक्तं इति चेत् तत्र प्राण शब्द
प्राणवायुपर एव । प्रकरणपठितस्य प्राणशब्दद्वयस्य अर्थवैरुप्यमपि
नास्ति । अस्मिन् प्राणे इत्यस्य सामानाधिकरण्यसंपादयार्थं तथाऽर्थस्वीकारात्।
वैयधिकरण्याश्रयणे नार्थवैरुप्यम् । अस्मिन्नात्मनि जीवे वर्तमाना
प्राणा इत्यर्थ वर्णनेन सामञ्जस्यात् । तथा च तस्मिन् प्राणे वागादिकरण
ग्रामः एकधा भवतीत्यर्थ स्वीकारात्
न च प्राणशब्दस्य मुख्य प्राणपरत्वे जीवस्य कथमेतत्प्रकरणप्रतिपाद्यत्वं
इति न शंक्यम् । प्राणस्य स्वत एव जीवोपकरणत्वात् तद्विशिष्टजीवस्य
प्रतीतेः । आत्मनः प्राणाः इत्यत्र बहुवचन श्रवणात् इन्द्रिय प्रवृत्यनुकूल
व्यापाराणां विवक्षया निष्क्रमणवचनोपपत्तिः अतस्सर्वस्य सामञ्जस्यम्
सिद्धान्ते - परमात्मन एवात्र प्रधानप्रतिपाद्यत्वं सच जीवविलक्षणः
जीवश्च प्राणविलक्षणः देहेन्द्रियमनः प्राणधीन्योऽन्योऽनन्यसाधनः
इत्युक्तरीत्या जीवः इन्द्रियप्राणविलक्षणः । सुषुप्तिदशायां उपरतव्यापारेभ्यः
शरीरेन्द्रियेभ्यः जीवस्यान्यत्वं सुव्यक्तम् । तस्यामपि दशायां
अनुपरतव्यापारात् प्राणात् अन्यत्वं ज्ञापनीयं इत्याशयवान् अजातशत्रुः
प्राणनामभिः आमन्त्रयांचक्रे । तथाप्यनुत्थानात् दण्डताडनेनोत्थानाच्च
प्राणव्यतिरेको दर्शितः । एवं देहेन्द्रिय मनः प्राणव्यति रिक्तं
जीवं प्रदर्श्य अस्मादपि परमात्मनो व्यतिरेक प्रदर्शनाय - तं होवाच
अजात शत्रुः इत्यादिप्रकरणमागतम्
अतः त्रिष्वपि प्रश्नेषु एतदिति सप्तम्यन्तम् । एतस्मिन्काले इत्यर्थः 
एतस्मिन् काले क्वस्वप्नमनुभूतं, क्व सुप्तः कुतो निर्गतः इति
प्रश्नत्रयस्यार्थः । स्वप्नसुषुप्ति निर्गमन प्रश्नाः कृताः ।
नाडीना मेव स्वप्नाधारत्वं न सुषुप्त्याधारत्वं सामधानवाक्यपर्यालोचनया
प्रथम प्रश्नः स्वप्न प्रश्न एव । अतः हिता नाम नाड्य इत्यादिकं
स्वप्नस्थान प्रश्न समाधानम् । सुषुप्तिस्थानप्रश्न समाधानं - यदा
सुप्त इत्यादि । वाक्यस्वारस्य पर्यालोचने यदा सुप्त इत्यादि न
पूर्वत्राम्वेतुं शक्यम् । सुप्तः =वर्तमाने क्तः ।। स्वपनं् सन्
उपरतस्वप्न दर्शनो भवति
अथ स्वप्नानन्तरम् । अस्मिन् प्राणे=परमात्मनि । योगेनापर्यवसानवृत्या
प्राणशब्दस्य परमात्मपरता पूर्वमेवनिर्णीता । परस्य बुद्धिस्थत्वात्
अस्मिन्निति निर्देशः । तत्=तदा । एवं परमात्मानमपियन्तं जीवं वागित्यादि=वागादीन्द्रियाण्यपि
तत्तत्स्वकार्येण सह अपियन्तीत्यर्थः। उद्गमनोपादान प्रश्नस्योत्तरं - स
यदा प्रतिबुध्यत इत्यादि । एतस्मादात्मनः=परमात्मनः प्राणाः जीवाः
प्रस्थिता भवन्ति । प्राणेभ्यः=जीवेभ्यः । देवाः इन्द्रियाणि ।
देवेभ्यः=इन्द्रियेभ्यःलोकाः =ज्ञानानि प्रपञ्च विषयक ज्ञानानि 
एवमेवैष प्राज्ञ आत्मा इदं शरीरमात्मानं अनुप्रविष्टः आलोमभ्यः
आनरवेभ्यः
व्याप्य इत्यध्याहारः । प्राज्ञ आत्मा=परमात्मा इदं=पुरोवर्ति शरीरं=देहं
व्याप्य वर्तमानं आत्मानं जीवात्मानं अनुप्रविष्टः =अन्तर्यामितया
अनुप्रविष्टः । एतेन परमात्मनः सुषुप्त्याधारत्वं उद्गमनोपादानत्वं
चोक्तं भवति । तमेतमात्मानं एत आत्मनः अन्ववस्यन्ति । इमं परमात्मानं
जीवात्मानः अनुवर्तन्ते । तत्र दृष्टान्तः यथा श्रेष्टी इत्यादि
जीवात्मानः परमात्मदत्तोपकरणाः सर्वैश्वर्यादिविशिष्टं तमनुभूय
इष्टाः भवन्ति । परमात्माच स्वोपकरणभूतैः जीवात्मभिः लीलारसं भुंक्ते 
अथ फलश्रुतिः - अथ हत्वाऽसुरान् विजित्य सर्वेषां देवानां श्रैष्ट्यं
स्वाराज्यं आधिपत्यं पर्येति य एवं वेद इत्यादि
सर्वान् पाप्मनोऽपहत्य इति सर्वपापापहतिबोधनात् अपहृतपाप्मत्वादिकमुक्तम् 
स्वाराज्यं=स्वाधीनत्वम् । एतेन सत्यकामत्व सत्यसंकल्पत्वादिकमुक्तं
भवति । ब्रह्मोपासानैकान्तं फलं इति भाषितम् । इदमेकमेव पर्याप्तं
अस्याः ब्रह्मविद्यात्वे । अतोऽस्य प्रकरणस्य ब्रह्मपरत्वनिश्चयात्
जीवलिंगानि मुख्यप्राणलिंगानि तदनुरोधेन नेतव्यानि इति । तद्व्याख्यातमिति
सूत्र खण्डेन विवृतम् ।
अत्र एतदुक्तं भवति....इति वर्णनीयानि इति पर्यन्तं सूत्राभिप्रायवर्णनम् 
प्रातर्दने हि इत्यादिना अनन्तरसूत्रावतारिका इति केचित् । अन्येतु
लिंगं युज्यते इत्येतावत्पर्यन्तं पूर्वसूत्रविवरणम् । जीवलिंगानां
पुनः कथं ब्रह्मपरत्वं इत्यत्राह - इत्येतदेव उत्तरसूत्रावतारिका
इति वदन्ति । वस्तुतः वर्णनीयानि इति पर्यन्तं प्रकरणस्य परमात्मपरत्वस्थापनमुखेन
लिंगानां श्रुतानां निर्वाहः कथंचित् कर्तव्यः इत्येतावन्मात्रमेव
प्रतिपादितम् । तत् व्याख्यातमित्युक्तस्य निर्वाहप्रकारस्यापि
वक्तव्यतया तत्खण्डनिरूपणमत्रावश्यकर्तव्य मुपरि वाक्येन प्रतिपाद्यते
इत्यभ्युपगमे सामञ्जस्यमस्ति इति द्रष्टव्यम् ।
प्राणशरीरक ब्रह्मोपासनार्थमित्युक्त्या जीवलिंगानां सद्भावेपि
तद्विशिष्टोपासनं विवक्षितम् । अस्याः परमात्मविद्यात्वेपि प्रतर्दनविद्यान्यायेन
प्राणशरीरक ब्रह्मोपासनमेव विवक्षितं नतूपासने जीव शरीरकत्वस्यापि
निवेशः इति सूचितम् । अत एव जीवलिंगानां पुनः कथं ब्रह्मपरत्वमिति
पृथक् शंका कृता ।।
<1.4.18>
पूर्वसूत्रकृतनिर्वाहापेक्षया जीवप्राणलिंगकीर्तनस्यान्यथा निर्वाहः
अत्र सूत्रे क्रियते इति शंकां निवर्तयति तु शब्द इत्यादिना । प्रधानपूर्वपक्ष
व्यावृत्त्यर्थस्तु शब्दः - इति पर्यवसितम् । यद्वा जैमिनिस्तु इत्यन्वयस्वीकारे
प्राणजीवलिंगसद्भावेपि प्राणशरीरकस्य जीवशरीरकस्य चोपासनं विधीयते 
नात्र प्रतर्दनविद्यान्यायस्यावकाशः । तत्र उभयविशिष्ट ब्रह्मोपसनं
आवश्यकम् । तथोपासनहेतोरत्राभावात् केवल ब्रह्मोपासनमेव । न विशिष्टपरमात्मोपासनं
इत्यर्थोपि सूचिनः । अत्र प्राणनामामन्त्रणापेक्षया नान्यत् प्राणलिंगं
विद्यते येन प्राणविशिष्टोपासनस्य विहितत्व सिद्धिः
यष्टिघातोत्थानादि जीवलिंगसद्भावेपि तद्विशिष्टोपासनं नात्र विहितम् 
प्राणोऽस्मि प्रज्ञात्मा तं मामायुरमृतमित्युपास्व इति प्राणविशिष्टोपासनस्य
तत्र विहितन्वात् । न तथा अत्र प्रकरणे विधिरस्ति । तर्हि प्राणजीव
प्रस्तावः किमर्थ इति चेत् इन्द्रियदेहादिभिन्नस्य जीवस्य प्राण
व्यतिरिक्तत्वबोधनार्थम् । तथाविधजीव व्यतिरिक्तत्व बोधनार्थं ब्रह्मणः
इति प्रकरणपरामर्शे सिध्यति । अवश्यवेदितव्ये ब्रह्मणि जीवव्यतिरेककीर्तन
मावश्यकं चेत् प्रतियोगिभूत जीवज्ञान मवश्यापेक्षितम् । अतो जीवकीर्तनम् 
एवमेव जीव प्राणव्यतिरेक बोधनाय प्रतियोगिभूत प्राणनिर्देशः आवश्यक
इति प्राणस्यामन्त्रणं
अतो जीव प्राणोभयकीर्तनमपि अन्यर्थं इतिजैमिनिमुनेराशयः । अस्य
पक्षस्य अत्यन्त समीचीनत्व ज्ञापनार्थमेव जैमिनिस्तु अन्यार्थं
इति खण्डः प्रवृत्तः । स्वपृष्टप्रश्नस्य स्वेनैव विवरणकरणमभिप्रेत्य
व्याव्यानमित्युक्तं, न तूत्तरमिति । यद्यपि क्वैष एतत् इत्यादि
प्रश्नव्याख्या जीवे एव, न तु प्राणेपि अतो जीवकीर्तन मात्रस्यान्यर्थत्व
साधन मेवात्रोक्तं भवति, न तु प्राणकीर्तनस्यापि, अथापि तुल्यन्यायेन
तस्यापि सिद्धिः एष्टव्या । यतः प्राणकीर्तन सन्दर्भेवा जीवकीर्तनप्रधट्टे
वा नोपासनं विहितं, यथा प्रतर्दनविद्यायां प्राणोऽस्मि इत्यादिना विधानं
दृश्यते । अतः उपास्याकार समर्पकं न भवतीति
जैमिन्याशयः । अत एव प्रबुद्धप्राणस्यैव, प्राणादिव्यतिरिक्तं जीवं
प्रतिबोध्य इति भाषितम् । प्राणस्य प्रबुद्धत्वं नाम उच्छ्वासनिश्वासादिव्यापारवत्वम् 
सुप्तपुरुषेऽयं व्यापारः प्रत्यक्षदृष्टः । यथा सुषुप्तिकाले
जाठराग्नेः जागरणं तथा तदा प्राणवायोरपि । प्राणाग्न्य एव जाग्रति
इति प्रश्नोपनिषदि सुव्यक्तम् । प्रतर्दने उपासात्रैविध्यरूपप्रयोजनसिध्यर्थं
जीवमुख्यप्रणलिंगानां ब्रह्मपरत्वं उक्तं न तथाऽत्रेति सूचनार्थं
मेव उत्तरसूत्र प्रवृत्तिः
प्रतर्दनविद्यायामुपक्रम एव जीवलिंगावगमः । महावाक्यानां परामर्शे
परमात्मपरत्वे एव स्वारस्यम् । अतो विशिष्टावलम्बिता । अत्र तु
न तथा "साक्षादप्यविरोधं जैमिनिरिति साक्षत् निर्वहणे एव जैमिनेः
अभिमतिः पूर्वमुक्ता (अत्रापि विशिष्टपरत्वं विहाय साक्षान्निर्वणमेव
न्याय्यमिति सूचयतीव जैमिनिः । जीवव्यतिरेक प्रदर्शनार्थमेव जीवनिरूपणमित्येतन्
दृढीकरणार्थमुक्तम् ।
अपिचैव मेके इति सूत्रखण्डं विवृणोति - बाजसनेयिन इति । बृहदारण्यके
जीवव्यतिरेकः स्पष्टमुक्तः । तत्रापि वालाक्याजातशत्रुसंवादो वर्तते 
यत्रैष इति । यत्र=यद्वा । य एष विज्ञानमयः पुरुषः जीवः । यदा
सुप्तो भवति तदा प्राणानां=इन्द्रियाणां यत् कार्यं विज्ञानं, तेन
सर्वेण सह - विज्ञानं=मनः धर्म भूतज्ञानं वा ऽऽदाय=इन्द्रियाणि
धर्मभूतज्ञानं चोपरतानि कृत्वा आकाशे=परमात्मनि हार्दे इत्यर्थः
अत्र जीवस्यैव कर्तृत्वंप्रतीयते । अत एकधाभवन कर्तृत्वं नेन्द्रियस्य ।।
"एवं जीवातिरिक्ते प्रकरणनियते तत्र यज्जीवमुख्य
प्राणाख्यानं न तेन क्षतिरिह च तथा तद्विशिष्टे ह्युपासा ।
प्राणस्य प्राणभाजोऽप्यधिकरणतया वाजिवाक्योक्तनीत्या
ब्रह्मज्ञप्त्यै तदन्यप्रकथनमिति हि स्थापना सार्वभौमी ।।"
इत्यधिकरणसारावलिः । य एषोऽन्तर्हृदये इत्यादि बृहदारण्यकवाक्यम् 
आकाशे शेत इत्यस्य परमात्मनि शेते इत्यर्थवर्णनं क्रियते । तद्वदेव
अस्मिन्प्राणे जीवः शेते इतीदमपि प्राणजीवोभयातिरिक्ततया परब्रह्मप्रतिबोधनार्थम् 
मुख्यप्राण प्रति बोधनं तद्विलक्षणत्वे जीवज्ञापनार्थम् । एवमेव
जीवं प्रति बोधनमपि तद्विलक्षण परब्रह्मज्ञापनार्थम् । यथा बृहदारण्यके
आकाशवैलक्षण्यं परमात्मनि बोध्यते । परंतु प्रतर्दनविद्यायामिवात्र
विशिष्टोपासनमस्ति वा नवेति विमर्शे सारावली ग्रन्थः उभयघापि योज्यो
भवति ।। न तेन क्षतिरिह च इति पाठे विशिष्टोपासन प्रतीतिः
क्षतिरिह, न तथा तद्विशिष्टे इति पाठे न विशिष्टोपासनप्रतीतिः ।
केषु चित्कोशेषु नञ्द्वयमस्ति, केषुचिच्च न तेन क्षतिरिह च इत्येव
दृश्यते । अतो यथासंप्रदायमर्थ ऊह्यः । इति जगद्वाचित्वाधिकरणम् ।।
(1.4.6) वाक्यान्वयाधिकरणम्
<1.4.19>
पूर्वाधिकरणे कर्मशब्दश्रवणात् बद्धजीवपरत्वं
प्रकरणस्येति पूर्वपक्षे अपहतपाप्मत्वादिपूर्वकमोक्षार्थोपासनकर्मत्वस्य
सुषुप्तिकालीनजीवायासपरिहारकत्वादेः जीवकर्तृकाधिपत्योपासन कर्मत्वस्य
साधारणस्य धर्मस्य श्रवणात् परमात्मपरत्वं निर्णीतम् । अत्र मैत्रीयीब्रह्मणे
जायापत्यादि लौकिकार्थानुवादपुरस्सरं स्वात्मेष्टसिध्यै अन्येषु
प्रतिसंबन्धिषु प्रियत्वबोधनात् जीवैक्योक्तेः जीवातिरिक्तनिषेधाच्च
इदं प्रकरणं जीवातिरिक्त विषयकं न भवतीत्याशयेन संगतिः । यद्वा
बद्धासाधारण कर्मसंबन्धश्रवणात् कर्म रहित शुद्धस्वरूप बोधनं सांख्याभिमतं
पूर्वपक्षरीत्यापि न सेत्स्यतीत्युक्तं अत्र आत्मशब्दस्य बद्धमुक्तोभयसाधारणत्वात्
मुक्तलिंगश्रवणाच्च शुद्धात्मस्वरूपपरत्वं स्यादित्याक्षेपेण संगतिः
कर्मशब्दस्यावयवव्युत्पत्त्या प्रकरणं ब्रह्मपरमिति स्थापितं, अत्र
तथा योगव्युत्पत्तेः निदानाभावात् कर्मफलभोक्तृत्वस्य श्रवणाच्च
तन्त्रसिद्धपुरुष परत्वाश्रयणे न दोषः इति संगतिः । उत्तराधिकरणे
सेश्वर सांख्यनिरासः । अत्र निरीश्वरसांख्यनिरासः । कर्मशब्दस्य
पुण्यपापमात्रवाचित्वं न भवति, जीवेप्राण व्यतिरकस्येव जीवव्यतिरेकस्यापि
परमात्मनि बाधकानां उपनिषद्वाक्यानां सत्वेन अजातशत्रूपदिष्टविद्यायाः
ब्रह्मपरत्वमेवेत्युक्तं सगच्छते । अत्रतु जीवात्मगतप्रियत्वाद्युक्तेः
आत्मशब्दो जीवपर एवेत्याक्षेपात् संगतः 
अधिकरण सारावलि व्याख्यानचिन्तामणौ श्रीविष्णुचित्तीयसंगतिमालाग्रन्थानु
वादपुरस्सरमेवं संगतिरुक्ता - कर्मशब्दवाच्यत्व मनैकान्तिकम् । कर्मशब्दस्य
अन्यथाप्यर्थ वर्णन संभवात् । अत्र प्रकरणे विज्ञानधन एव...प्रेत्य
संज्ञाऽस्ति, परादात् योऽन्यत्रात्मनः सर्वं वेद, यत्र हि द्वैतमिव
भवति, इत्यादिना पंचविंशाद् जीवादधिकस्य निषेधदर्शनात् अस्य जीवपरत्वशंका 
न केवलं लिंगमात्रात् । इति । सांख्योक्तप्रक्रिया शंकामुखेन
त्रिभिरधिकरणैः एका पेटिका प्रवृत्ता । अधुना पुनः कारणत्वादिभिरधिकरणै
प्रकृत्यधिष्ठातुः जीवत्वमाशंक्य निराक्रियते
अव्याकृतस्य कारणत्वं, न तु ब्रह्मणः । तस्यनिर्विकारत्वात् कर्मसंबन्धि
कर्तृत्व श्रवणात् जीवस्यैव, जीवैक्यकथनात् अतिरिक्तब्रह्मणो नात्र
प्रसक्तिरिति शंकात्रयेणोत्थानादन्या पेटिका इति ।।
बृहदारण्यके चतुर्थे षष्टे चाध्याये मैत्रीयब्रह्मणस्य श्रुतत्वोदत्रोभयमपि
विषयः । य एषोऽन्तरादित्ये, एषोऽन्तरक्षिणि इति वाक्यद्वयमपि
अन्तराधिकरणे यथा विषयः । उपक्रमे पतिजायादिप्रियत्व रूपभोक्तृत्वबोधनात्
मध्ये पंचभूतारब्धदेहेनसह - प्रेत्य इति प्रायणकथनाच्च उत्पत्तिविनाशबोधनात्
अन्ते उक्तो विज्ञातृशब्दोपि भोक्तृजीवपर एव । नेश्वरः । तस्य भोक्तृत्वोत्पत्तिविनाशयोरसंभवादिति
भावः ।
न वाइत्यादिवाक्यादुपक्रमे एवामृतत्वप्राप्ति हेतुत्वबोधनात् न
तस्य वाक्यस्य तन्त्र सिद्ध पुरुषप्रतिपादनपरत्वं मोक्षोपायवस्तुन
एव बोधनीयत्वादिति शंकते - नन्विति । समाधत्ते - अत एवेति । जीवयथाम्यविज्ञानस्यैवामृतत्वप्राप्त्युपायत्वेन
तन्त्रसिद्धत्वात् अमृतत्वस्य तु नाशा इत्यादिकमस्मन्मतस्यैवानुगुणमिति
भावः । अचिद्धर्माध्यासवियुक्तेति - तन्मते आत्मनः शुद्धचैतन्यरूपत्वमेव
न तु ज्ञानगुणकत्वं अध्यासादेव धर्मप्रतीतिः अत एव ज्ञानविषयत्व
रूप ज्ञेयत्वमपि नास्ति । एतदाशयेनैव विज्ञातारमरे केन विजानीयादिति
श्रुतिरपिप्र वृत्ता
तादृशात्मविज्ञानमेवामृतत्वप्राप्त्युपायभूतमिति ।
सर्वविज्ञानोपपत्तिप्रकारमाह - सर्वेषामात्मनामिति प्रकृतिवियुक्तात्मस्वरूपत्वमविशिष्टं
सर्वेषाम् । अतः एतादृशसाम्यमादाय प्रतिज्ञोपपत्तिः । एकात्मत्वोपदेशोपि
सर्वभूतवृत्त्यात्मस्वरूपस्य एकरूपत्वादुपपत्तिः । विद्याविनयसंपन्ने -
पण्डिताः समदर्शिनः इति हि गीतावाक्यम् । आत्मस्वरूपमेकाकारमित्यत्र
नावयोः विप्रतिपत्तिः । एको ब्रीहि इति साजात्यमवलब्य अनेकेष्वपि
एकत्वव्यवहारो युज्यते । एकजातीयत्वरूपमैकात्म्यं नैव बाधितम् ।
तस्मात् जीवानां बहुत्वेपि मिथः कार्यकारणभावाभावेपि प्रतिज्ञैकात्म्याद्युपदेशः
समञ्जस एवभवति
ननु आत्मनां बहुत्वात् परस्परभेदात् आत्मान्यस्य देवाद्याकारस्य
च सत्वेन कथं अन्यत्वनिषेधः उपपद्यतामिति शंकां परिहरति - देषाद्याकाराणामिति 
देवमनुष्यादिदेहरूपाकाराणां ज्ञानैकारभूतात्मन्यत्वं तु सिद्धम् 
तस्मात् आत्मनः अन्यत्वदर्शनं निष्कृष्टात्मस्वरूप व्यक्तिरिक्त
देवाद्याकारदर्शनम् । तच्चानर्थहेतुः ।। देहाद्याकाराः अनात्माकाराः 
आत्मा देवो मनुष्यो जातः इति व्यवहारबलेन देवादिशब्दा आत्मपर्यन्तवाचका 
तदैवतेषां वस्तुत्वमिति निश्चितम् । एवं सति आत्मनामेव देवादि
शब्द वाच्यत्वात् तेषामात्मानां आत्मान्यत्वेन दर्शनं देवाद्याकारस्यात्मत्व
दर्शनमिव भ्रान्तिसिद्धं
अत एवं द्रष्टारं निन्द्यादित्यर्थः । यत्र हि द्वैतमिवेति । ज्ञानरूपत्वेनात्मनामेकाकारत्वादैक्यं
देवत्वाद्याकारास्तु अनात्माकाराः इति तेषां बहुत्वम् । इत्थं चैकाकारे
आत्मनि बहुत्वाकारापन्नदेवत्वादिनिषेधः क्रियते । नानावस्तुनः प्रामाणिकत्वे
द्रष्टृ दृश्येन्द्रियादि भेदस्स्यात् । सर्वस्याप्यात्मपर्यन्तस्यैव
वस्तुत्वात् तस्यचैकरूपत्वेनैकत्वात् कथं द्रष्ट्टदृश्यादि भेदव्यवहारः।
। प्रकृतेरधिष्ठातृत्वेनेति प्रकृतिनिरूपिताधिष्ठातृत्वेनेत्यर्थः
चेतनसान्निध्यात् प्रकृतेः शब्दादीनां तदर्थानां चोत्पत्तिः यथा
सतः पुरुषात् केशलोमादीनामुत्पत्तिः
अयमत्र पूर्वपक्ष्याशयः - मैत्रीयीब्राह्मणे आत्मा वाद्रष्टव्यः इत्यादौ
द्रष्टव्यत्वेनोक्तः आत्मा जीव एव । पूर्ववाक्ये आत्मनस्तु कामाय
इत्युक्तात्मशब्दार्थस्य जीवत्वात् तदैकार्थ्यायात्रापि जीवपरत्वावश्यंभावात् 
तत्र पतिजयादि भोक्तृ जीवस्यैव प्रतिपन्नत्वात् जीवपरत्वं सिद्धम् 
न वापत्युः कामाय पतिः प्रियो भवति, आत्मनस्तु कामाय इति वाक्ये
जायानिरूपित प्रीतिविषयत्वं पतौ दृश्यमानं न पत्युः इष्टसिध्यर्थं
परंतु स्वात्मभूतायाः इष्टपूर्त्यर्थं इत्यर्थः लोकसिद्धः अनूद्यते 
न चात्र विवादः । नवा "इत्यस्य नैवेत्यर्थः
नह्य चेतनस्य वित्तस्यतृध्यर्थं स्वामिनः वित्तेप्रियत्वं भवति
परं तु स्वामी वित्तमूलं सुखानुभावादिप्राप्त्यर्थं वित्ते प्रियत्वं
निदघाति एवमेव सर्वत्र । अतस्तत्रात्मशब्दो जीवपर एव । तदैकार्थ्यात्
आत्मा वा इत्यत्रापि जीवपर एवेषितव्यः अन्यथा वैरुप्यम् । एवमादौ
इष्टप्रतिसंबन्धित्वरूपार्थस्वारस्यात् जीवत्वं निश्चितम् । एवं
मेव मध्येपि विज्ञानधन एव एतेभ्यो भूतेभ्यः समुत्याय तान्येवानुविनश्यति
इति वाक्यमपि जीव प्रतिपादकमेव । अत्र देहेन सहाविर्भावतिरोधानं
चोपदिष्टं विज्ञानधनस्य । अतो विज्ञानधनशब्दोपि जीवपर एव
उपरिच ब्रह्म तं परादात् योऽन्यत्र आत्मनो ब्रह्म वेद् इत्युक्तम् 
अत्र द्वितीयब्रह्मशब्दः ब्राह्मणक्षत्रियादिवाचकः । आत्मान्यत्वेन
ब्राह्मणक्षत्रियवादि दर्शने दोषस्योक्तत्वात् आत्मनः ब्राह्मणादेश्चैक्यं
प्रतीतम् । अतो जीव एव विवक्षितः । अन्तेच विज्ञातारमरे केन विजानीयात् 
इति विज्ञातृशब्देन जीवो निर्दिष्टः । अनेनाचेतनवैलक्षण्यं जीवे
ज्ञापितम् । अत्र विज्ञातृशब्दो न परमात्मपरः । यदित्वस्मिन्नर्थे
श्रुतेः विवक्षास्यात् तदा ईश्वरमरे केन विजानीयादिति निरदेक्ष्यत 
अतस्सर्वं प्रकरणं जीवपरमेवेति ।
सिद्धान्ते - न वाइत्यादेरयमर्थः - कामः संकल्पः सं कल्पं सफली कर्तुं
इत्यर्थः । क्रियार्थोपपदस्य च कर्मणि स्थानिनः इति चतुर्थी । हे
मैत्रीयि, पत्यौ=स्वस्मिन् । जायानिरूपित प्रियत्वम् । अहमस्याः
प्रियः स्यां इति पतिसंकल्पसाफल्याय न भवति । पति संकल्पायतं न
भवतीति फलितम् । वेदाध्ययनं सफलीकर्तुं यज्ञः इत्युक्ते वेदाध्ययनस्य
यज्ञः फलमिति सिध्यति । तद्वत् संकल्पसाफल्याय प्रियमित्युक्ते
संकल्प फलं प्रियत्वमिति फलति । अहमस्याः प्रियः स्यां इति पतिः
संकल्पयन्नपि न स तस्याः प्रियो भवति । परं तु=आत्मनः परमात्मनः
संकल्पादेव प्रियोभवति
एकैकस्मिन्नपि वस्तुनि स्थितं किंचित् प्रियत्वं भगवत्संकल्पाधीनम् 
नतु स्वसंकल्पाधीनम् । तथा सति सर्वदा प्रिया एव स्युः - न तु द्वेष्याः 
अस्मदीयसंकल्पमप्यतिक्रम्य स्थितेः । अस्माभिः संकल्प्य प्रीतिप्रदर्शनेपि
तेषामस्मासु प्रियत्वादर्शनात् । अत एवहि लोके स्त्रीणां पुरुषाणां
वा व्यभिचारादिः जायते । अतो भतृर्गतं भार्यानिरूपित प्रियत्वं
भर्त्रृधीनं न भवति, भार्या इच्छति चेत् भर्तरि प्रियत्वं दधाति
नो चेन्न । तर्हि भार्यासंकल्पाधीनं भवतु इति चेत्तदपि न । कदाचित्
प्रियत्वं वाच्छति कदाचिच्च न, कुत इति चेत् तस्याः अपि इच्छायाः
भगवत्संकल्पाधीनत्वात्
अतो भगवत्संकल्पायत्तमेव सर्वेषां सर्वत्र प्रियत्वम् । भार्यासंकल्पाधीनतायाः
प्रियत्वेऽभावसूचनायैव वित्तोदाहरणम् । नहिवित्त मचेतनं यजमाने
स्वसंकल्पात् प्रियत्वं निक्षिपतीति वक्तुं शक्यम् । परसंकल्पाधीनत्वे
तु न दोषः। यथा वित्तगतं अस्मदादिनिरूपितं प्रियत्वं वित्तसंकल्पायत्तं
न भवति अचेतनत्वात्, तथा अस्माकं चेतनत्वेपि नास्मत्संकल्प प्रयुक्तं
अन्यत्र प्रियत्वमित्युक्तं भवति ।
अतो पतिजायादीनां प्रियत्वं यत्संकल्पात् भवति स आत्मा द्रष्टव्यः
तस्यास्मासु प्रसादसिध्यर्थम् । एवं व्याख्यानात् प्रसन्नः परमात्मा
सर्वेषां वस्तूनां पतिजायादिवत् ततोऽधिकं वा प्रियत्वमापादयति
इति सिद्धम् । अयमर्थः उपनिषद्भाष्यकारानुसारेणोक्तः । श्रीमद्भाष्यानुसारेत्वेवम्
- कामाय= इष्टसंपत्तये इत्येव पूर्वपक्षे इव सिद्धान्तेऽप्यर्थः 
पत्यादीनां प्रियत्वं परमात्मन इष्टसंपत्तये एव । नतुपत्या दीनामिष्टसंपत्तये 
अस्माभिराराधितो भगवान् आराधके अन्यनिरूपित प्रियत्वं इष्टं मन्यते
(संकल्पयति) अत एवाराधाकपत्यादिविषये भार्या प्रीतिं निक्षिपति
पतिश्च भार्याप्रियो भवति । अतो भगवत्संकल्पाधीनं सर्वप्रियत्वमिति
फलितम् । एवं सिद्धान्त्यर्थे आत्मनः कामाय, आत्मा वाद्रष्टव्य
इत्युभयत्रार्थस्यैकरूपता । पूर्वपक्षिमते वैरुप्यम् । एवं पति
प्रतिसंबन्धीजीवोऽन्यः जाया प्रति संबन्धी जीवश्चान्यः अतः आत्मनस्तु
कामाय इति भिन्नभिन्नजीवग्रहणं पूर्वपक्षिमतेः इत्याधिकं दूषणं
च । तस्य पतिजायादिषु यत्प्रियत्व मनुभूयते तत् पत्यादि फलसिध्यै
न भवति । परंतु स्वफललाभार्थमेव । इदमेव च लोके दृश्यते । यदा पत्यादि
मूलं स्वस्य फलेच्छा तदा तेषु प्रियत्वं दधाति । नान्यथा
इदं च कथमिति चेत् कर्मानुसारात् । कर्म चेश्वरसंकल्प रूपः । अतो
भगवत्संकल्पात् प्रियत्वम् । अतः औपाधिकं प्रियत्वम् । भगवति निरूपाधिक
शेषित्वात् सर्वदैव प्रियत्वमस्तीति स एव सेव्यः इति विशिष्ट वाक्यार्थः 
न चात्मशब्दस्य जीवपरत्वमेवांगीकृत्य आत्मानुभवरूपकैवल्यविषयकमेवेदं
वाक्यं भवतु इति वाच्यम् । अमृतत्वस्यतु नाशाऽस्तीति पूर्ववाक्यविरोधात् 
अतस्सर्वत्रात्मशब्दार्थस्य परमात्मपरत्वं स्वीकृत्य वाक्यार्थवर्णने
एव वाक्यानामन्वयः स्वारसिको भवति ।। अन्यथा वाक्यानामनन्वय एव 
अपि चामृतत्वोपायबोधकानां अन्यत्र श्रुतानां तमेवं विद्वानमृत,
इत्यादीनां चान्वयः स्वरसः 
अपि च पूर्वपक्षिमते स्वाभिमतसिध्यर्थं पत्यादीनां प्रियत्वे
प्रियस्यैवोपास्यत्वात् पत्यादीनामेवोपास्यत्वं स्यात् नतु पत्यादिप्रतिसंबन्धिनः
आत्मवस्तु । प्रियमेवहि उपादेयं न तु प्रियत्वरहितं स्वम् । अपिच
वित्तस्यैवप्रियत्वात् वित्तमेव हि उपासते जनः । कोन्वर्थतृष्णां
विसृजेत् प्राणेभ्योपि गरीयसीं इत्युक्त्या अर्थस्यैव गरीयस्त्वात्
तस्यैवोपास्यत्वं इति अन्यत्रापि पत्यादीनामुपास्यत्वं न स्वस्येति
आत्मा वाइत्यनेनानन्वयश्च प्रसज्यते । वितं प्रियं भवति इति श्रुतिगतं
वित्तमपि मनसिकृत्य वित्ताद्यनादरेण इति भाषितम्
अंगभूतात्मयाथात्म्यज्ञानस्यापेक्षितस्यात्र निरूपणं क्रियते इति
जीवात्मपरत्व शंकानिवृत्यर्थमाह - परमपुरुषविभूतिभूतस्येत्यादिना 
सत्यसंकल्पत्वाद्यनाविर्भावात् न बद्धस्य कारणत्वम् । भवदभिमतस्य
मुक्तस्य निर्व्यापारत्वान्न कारणत्व मित्याह - अन्यस्य कर्मपरवशस्येति 
परोक्तसर्वविज्ञानोपपादनप्रक्रियां निरस्यति । अचेतनविज्ञानस्याप्यावश्यकतां
प्रतिपादयति - प्रतिज्ञोपपादनायचेति । एतदिति भाष्ये अधिकम् । प्रमादाल्लिखितं
वा । अत्र कारणतादात्म्यं कार्यस्योपदिष्टम् । इदं भवत्पक्षेऽनुपपन्नमित्याह - नहीति 
सर्ववेदननिन्दाचेति
सर्वमपि परमात्मात्मकमेवेति तदात्मकत्वानुसन्धाननिषेधः न्याप्यः 
पूर्वोत्तरमैत्रेयी ब्राह्मणयोः एकार्थ्यावश्यकत्वात् । पूर्वत्रोक्तगुणानां
परमात्मन्येव संभवः उत्तरमैत्रेयीवाक्येपि परमात्मैव प्रतिपाद्यः
इत्याह - तथा प्रथमे चेति । प्रियवियुक्तं=प्रियत्ववियुक्तं भार्यादीन्
प्रति पत्यादीनां प्रियत्वे प्रियत्वयुक्तं पत्याद्येवान्वेष्टव्यं
, नतु प्रियत्ववियुक्तं स्वरूपम् इति भावः । असंगतं भवतीति । पत्यादीनां
प्रियत्वेन तत्परित्यागपूर्वकं पतिनिरूपितप्रीतिविषयस्य स्वस्यान्वेष्टव्यत्वमसंगतम् 
पत्नीशेषत्वेन पत्यादीनामेवान्वेष्टव्यत्वं च स्यात् इत्यनभिमतार्थ
सिद्धिश्चेत्याह - प्रत्युत इति
वित्तादीनामनुपायत्वे बोधनाय अमृतत्वे नित्यनिर्दोष निरतिशयानन्दरूपत्वोक्तिः 
ननु जायानिरूपित प्रियत्वस्य पत्यौ सत्वेन प्रियभूतपतेरेवान्वेष्टव्यत्वं
नतु प्रीति निरूपकजायायाः आत्मशब्दवाच्याया इति दूषणमनुपपन्नम् 
यतः पत्यादेः प्रियत्वं स्वेष्टसंपत्तये तत एव स्वमात्मा अतिप्रियोभवति 
पति मूलं स्वस्यातिशय स्वीकारार्थं हि पत्यादयः प्रियाः आसन् 
अतस्तैरतिशयभाजः शेषिण एवाति प्रियत्वमिति आत्मनोन्वेष्टव्यत्वसिद्धेः
इत्यत्राह - जीवात्मपरत्वेपीति । "सर्वेषामेव जन्तूनां नृप स्वात्मैव
वल्लभः । इतरेऽपत्य वित्ताद्याः तद्वल्लभतयैव हि
तद्राजेन्द्र यथा स्नेहः स्वस्वकात्मनि देहिनाम् । न तथा ममतालंबी
पुत्रवित्तगृहादिषु इत्यादि" प्रमाणपरामर्शे अन्यत्र प्रियत्वनिक्षेपः
स्वेष्टपूर्त्यर्थकः इति निश्चितम् । अत एवातपतप्तः शुष्कतृणपुत्रभार्यादीनपि
मार्गे निक्षिप्य तदुपरिगत्वा स्वात्मरक्षणं करोति मातापित्रादिकमपि
हढात्हत्वापि स्वमात्मानं रक्षति । लोकानुभसिद्धमेवेदम् । अथापि
आत्मशब्दस्योभयत्र भिन्नार्थकत्वं माभूदिति आत्मनस्तु कामाय आत्मनस्तु
कामाय इति प्रतिपर्यायं विभिन्नात्मग्रहणं माभूदिति च हेतोः तत्रापि
परमात्म परत्वाश्रयणम् । वस्तुतः तपसा चीयते ब्रह्म, तस्माद्ब्रह्मनामरूपं,
इत्यादौ ब्रह्मशब्दस्य भिन्नार्थकत्वाश्रयणवदत्रापि परमात्मपरत्व
स्वीकारात्
लोके कस्यचित् कस्मिंश्चित् व्यक्तिविशेषे प्रीत्यादरादि प्रदर्शनं
कुतः? तन्मूलकं स्वस्य परमानन्दसिध्यर्थमिति वक्तव्यम् । यः परमानन्दं
ददाति तस्मिन्नेव प्रीतिं प्रदर्शयन्ति । सुखाप्रदेवा अल्पसुखप्रदे
वा प्रीतिं न प्रदर्शयन्ति । उपर्युपरि यन्मूलमानन्दलाभः तमेवं
प्रीत्या सत्कुर्वन्ति । उद्योगे वर्तमाना अपि स्वात्मतृप्त्ये
अधिकवेतनदायिनमेवानुसरन्ति । अल्पसुखदायिनि सुखानुभववेलायामेव दुःखप्रदायिति
च नैव स्पृहां कुर्युः । पत्यादयः अल्प सुख प्रदाः दुःख प्रदाश्च 
स्वस्यानभिमतौ जायादिपरित्यागाच्च । अतः एते पत्यादयः स्वात्मेष्टसंपत्तये
अनुपयुक्ताः
जायादिकमपि स्वविषये पूर्णतृध्यभावे पत्यादीन् परित्यजन्तिच । अतः
स्वपरित्यागसंभावनानर्हे निरवधिकानन्ददातरि दुःखामिश्रानन्दस्वरूपे
वस्तुन्येव स्वात्मकाम्यसंपत्तये प्रीतिः प्रदर्शनीया । तच्च वस्तु
अनवधिकाति शयानन्दरूपं ब्रह्मैव, नतु पत्यादिकम् । अतस्तत्परित्यज्य
आत्मा=परमात्माऽन्वेष्टयः । परमात्मा तु अनवधिकानन्दातिशयरूपत्वात्
नास्माभिः परित्यागसंभवनार्हः । सत्यसंकल्पः सोपि करूणामूर्तिः
आश्रितान् न परित्यजति । प्रियोहि ज्ञाननोत्यर्थं अहं स च मम प्रियः
स महात्मा सु दुर्लभः इति भगवतैवोक्तेः ।। अतः पत्यादिकं सोपाधिकं
बन्धुं परित्यज्य निरूपाधिकबन्धुः भगवानाश्रयणीयः इति प्रघट्टार्थः
"अनर्थिनः सुतास्सर्वे भर्तारो भ्रातरस्तथा । सर्वै सर्वं परित्यज्य
राममेवान्वचिन्तयन्" इति श्रीमद्रामायणश्लोकोऽत्रानु संधेयः ।।
वनंगच्छन्तं रामं दृष्ट्वा कौसल्या न निवारितवती । अतो मातरः निष्प्रयोजनाः
इति सुताः जननीः अत्यजन् । रामोपि मातरं मुक्त्वा वनं गतः इति पुत्रेण
नार्थः इति मातरः सुतानत्यजन् । भर्तारः पत्युपद्रवकारिणीं कैकेयीमवेक्ष्य
स्वभार्याः अत्यजन् । भार्या अपि कौसल्यामुपेक्ष्य वनं गमयन्तं
राजानमवेक्ष्य स्वभर्तृन् अत्यजन् । भ्रातरोपि भरतं रामराज्यापहारहेतु
भूतं मत्वा भ्रातृनत्यजन् । अतस्सर्वेपि सर्वं परित्यज्य राम एव
सर्वेषां सर्वविधवन्धुः
इति विरचितकलहाः अन्वचिन्तयन्=अन्वधावान्" इति तात्पर्यम् ।। पूर्वकल्पे
आत्मशब्दार्थ वैरुप्यं न अत्र तत्सत्वेपि अर्थपुष्टिरधिकेति मन्तव्यम्।
। पूर्व कल्पं स्मारयति - अस्मिंस्तु प्रकरणे इति ।
<1.4.20>
प्रतिज्ञासिद्धेर्लिंगमित्यादि । विज्ञानघन एवैतेभ्यः इत्यत्र विज्ञानघनशब्दः
यद्यपि जीवपरः उत्पत्तिविनाशान्वयोक्तेः । अथापि परमात्मासाधारणामृतत्व
प्राप्युपायत्व सर्वज्ञत्व कारणविज्ञानाधीन सर्वविज्ञान व्यतिरिक्तवेदननिन्दादिभिः
प्रकरणस्य परमात्मपरत्वदार्ढ्यात् विज्ञानधनशब्दोपि परमात्मपर एव
महद् भूतमनन्तमपारं इति परमात्मासाधारणमहद्भूतत्वादिवाचकशब्दै
सामानाधिकरण्य दर्शनाच्च । परमात्मपरत्वेन निश्चित बहुवाक्यस्वारस्यादपि
एकजीववाचकशब्दस्य परमात्मपरत्वांगीकारे न क्षतिः । न च महद्भूतमनन्तमपारं
इति निर्दिष्टस्य विज्ञानघनत्वात् समुत्थायानुविनश्यति इति संसारित्वमावेदयतीति
वाच्यं, विकल्पासहत्वात् । महद्भूत मित्यादिनापि जीवविवक्षा क्रियते वा
परमात्मविवक्षा वा । नान्त्यः परस्य संसारित्वप्रतिपादनायोगात् 
निरनिष्टो निरवद्यः इत्यादि श्रुति विरोधात् । नाद्यः जीवस्य
अनन्तत्वापारत्वादीनामसंभवात् । तर्हि कथं सामानाधिकरण्यमिति चेत्
शरीर शरीरिभावेन तदुपपत्तेः । मोक्षधर्मे जनकयाज्ञवलक्य संवादे
अन्यश्च राजन् स परस्तथान्यः पंचविंशकः । तत्स्थत्वादनु पश्यन्ति
ह्येक एवेति साधवः इति सूक्तम् । शरीर शरीरिणोः वस्तुतो भेदेपि
अन्तःस्थितस्य शरीरिणः एकत्वात् अन्तरवस्थितिनिबन्धन प्रकारैक्यविषयत्व
मभेदव्यवहारस्येष्यते
अतः सैन्धवनघन शब्दः जीवशरीरकपरमात्मपरः । नच परस्याप स्वरूपतो
विज्ञानधनत्वात् साक्षाद्वाचकत्वमस्तु इति वाच्यम् । परमात्मनः
स्वरूपेणोत्थानविनाशासंभवात् । अतो देहविशिष्टजीवस्वरूपेणेति वक्तव्यमिति
जीववाचकशब्दस्यान्यस्याभावाच्च विज्ञानधनशब्देनैव बोध्यत्वात् विशिष्टपरमात्मपरत्वमिष्यते 
अत एतत्प्रकरणं महावाक्यस्वारस्यबलात् परमात्मपरमेवेति निर्वाहः
सिद्धान्तितः ।
यादवप्रकाशपक्षेणापि निर्वाह प्रकारं वक्ष्यति ।मतान्तरेणेत्यनेन
सूत्रकाराभिमत्यभावः सूचितः । यादवप्रकाशपक्षे कार्यात्मना कारणात्मनाच
जीवब्रह्मणोः भेदाभेदौ स्वाभाविकौ । अत्र हि, मैत्रेयि, आत्मनो
वादर्शनेन श्रवणेन मत्वा विज्ञानेनेदं सर्वं विदितं भवति इति एकविज्ञानेन
सर्वविज्ञानं प्रतिपादितम् । उपादानोपादेयभावमन्तरा नेदमुपपद्यते 
कार्यकारणयोर भेदनैवास्योपपत्तिस्सुवचा । अनेन जगदुपादानत्व मुक्तं
भवति । एतेन सर्वविज्ञान प्रतिज्ञारूपेणैतेन उपादानोपादेयभावस्याक्षिप्तत्वात्
तेन परस्य जीवस्या भेदो लब्धः । तत्सूचकमेवात्र जीवधर्माणां कीर्तनम् 
उपरिच जगतो ब्रह्मभिन्नत्वात् कथं ब्रह्मज्ञानेन जगतोज्ञानमित्याक्षिप्यात्मनः
अन्यत्वेन दर्शनं निषिद्धं च । ब्रह्म तं परादात् इत्यादि । यः=अधिकारी
ब्रह्म=बाह्यणवर्णं आत्मनोऽन्यत्र= परमात्मनोभिन्नं, वेद=जानीयात्
तं ब्रह्म=स ब्राह्मणवर्ण एव परादात्=पराकुर्यात् अभिभवेत् । आत्मनोऽन्यत्वेनावगतो
ब्राह्मणवर्ण एव संसारयतीत्यर्थः । सिद्धान्ते तु आत्मनोऽन्यत्र
स्थितं= नतु परमात्मनि स्थितं अब्रह्मात्मकं स्वनिष्टं वेद इत्यर्थः 
ननु कथं जीवस्य कार्यत्वं उत्पत्तिविनाशयोरभावादित्यत्र, श्रुत्युर्थापत्तिं
श्रुतिं च प्रमाणयति - आत्मावा इति
जीवानां प्रलयकाले सत्वे एकत्वावधारणमनुपपन्नं भदेदित्यर्थः । यथेति - भावानामुत्पत्तिः
अप्ययश्च यथार्थ एवेति दृष्टान्तस्वारस्यात् सिध्यतीत्याशयः । एकविज्ञानेन
सर्वविषयकविज्ञानविषयक प्रतिज्ञायाः सिद्धिः=निष्पत्तिः । प्रतिज्ञया
निष्पत्तिः अवगमः यस्य ऐक्यस्य इति वाऽर्थः । उपक्रमे उपसंहारे
च परमात्मलिंगसत्वेन प्रकरणस्य परमात्मपरत्वध्रौव्येन मध्यगत जीवलिंगस्यान्यथाकरणासंभवात्
विज्ञानधनशब्दस्य जीववाचकत्वस्यावश्यकत्वेपि परमात्मपर प्रकरणानुरोधेन
परमात्मपरत्वस्थापन मावश्यकमित्युक्तम् । जीववाचकत्वे सूत्रकारः
मतत्रयमुपदिशति । मतद्वयं सूत्रकारानभिमतम् । तृतीयमतमेवेष्टम् ।।
<1.4.21>
प्रथममते दूषणोक्तावेव द्वितीयमतस्योत्थानमिति तत्पक्षं अनूद्य
दूषयति - यदुक्तमिति । इदं चाश्मरथ्यमतं यादवप्रकाशमतमेव । अजत्वश्रुति
जीवगतप्राचीनकर्मानुगुणजगत्सृष्टि विषमसृष्यनुपपत्ति उपायविधानानुष्ठाना
नर्थैक्य मोक्षापुरुषार्थत्व प्रसंगादिरूपबहुविधानुपपत्तिबलेन जीवोत्पत्तिः
नाङ्गीकर्तुं शक्या । एकत्वावधारणस्य उत्पत्तिप्रलयबोधकश्रुतीनां
चान्यपरत्वस्यावश्यकत्वात् । अतः अन्यप्रकारेणैव विज्ञानधनशब्दस्य
परमात्मपरत्वं निर्वाह्यम् । मोक्षदशायां परमात्मभावाभ्युपगमात्
जीववाचक शब्दः परमात्माभिधायी । "आमुक्तेः भेद एव स्यात् जीवस्य
च परस्यच
मुक्तस्यतु न भेदोऽस्ति भेदहेतोरभावतः" । इति प्रमाणबलात् मुक्तदशायां
भावि नमभेदमाश्रित्य परमात्मनि जीवधर्माभिधानमितिअस्य मतम् ।।
<1.4.22>
काशकृत्स्नमतं वक्ति - अवस्थितेरिति । अवस्थितिः वर्तमानता । अनवस्थितेरसंभवाच्च
। इति अवस्थितेः वर्तमानरूपतोक्ता । जीवात्मनि परमात्मनः स्थितत्वात्
इत्यर्थः । अन्तर्यामितया जीवात्मनि परमात्मनोऽवस्थितिः अन्तर्यामिब्राह्मणसिद्धा
अतः आकृत्यधिकरणन्यायेन शरीरभूत जीववाचिशब्दः शरीरिणं परमात्मनं
अभिधत्ते । अतोऽत्र प्रकरणे जीवलिंगानां सत्वेपि तादृशलिंगविशिष्टजीव
शरीरकपरमात्म बोधनात् न काचिदप्यनुपत्तिरिति काशकृत्स्नमतम् । एतदुपरि
पक्षान्तरानुपन्यासात् पूर्वोक्तपक्षद्वयस्य दुष्टत्वाच्च इदमेव सूत्रकाराभिमतम् ।
अत एव सूत्रकारो बादरायणः भारते "तत्स्थत्वादनुपश्यन्ति ह्येक
एवेति साधवः" इति याज्ञवल्क्यमतमुपन्यस्तवान् ।।
अत्रेदमपि बोध्यं - आत्मनस्तु कामाय, आत्मा वा अरे द्रष्टव्यः इत्यत्र
आत्मशब्दः आप्नोतीत्यात्मा इति व्युत्पत्त्या निरूपाधिकसर्वव्याप्तिपुरस्कारेण
ब्रह्मवाचकः इत्येकः पक्षः । रुढिशक्तिमभ्युपगम्य शरीर प्रतिसंबन्धिरूपार्थकत्व
मुखेन सर्वशरीरक ब्रह्मपरः इत्यपरः पक्षः । आत्मनः कामाय इत्यस्य
आत्मनः इष्टसंपत्तये इति पूर्वपक्षिणोक्तमर्थमभ्युपगम्य तत्रात्मशब्दस्य
जीववाचित्व मुररीकृतम् । अथापि आत्मा इत्यस्य परमात्मपरत्वं च ।
अत्र प्रकरणे जीववाचक शब्दानां कथं परमात्मपरत्वं इति प्रश्नपूर्वकं
मतत्रयमुपन्यस्य जीवविशिष्टपरमावाचित्वं स्थापितम्
अतःआत्मशब्दो जीवविशिष्ट वाचीत्यन्यः पक्षः । तथा च पक्षत्रयेण
आत्मशब्दः परमात्मवाची । तत्र तृतीयपक्षे सूत्रकाराभिमतिः । प्रसंगात्
मतद्वयं चोपन्यस्तम् । अत्र सारावलि श्लोकेऽनुसन्धेयः । "व्युत्पत्त्याह्यात्मशब्दः"
इत्यादिः । तदप्ययुक्तमिति । अद्वैति छायानुसारी औडुलीमिः । अनेवंभावः=
ब्रह्मभेदः । ब्रह्मभावो नोपपद्यते इति । मुक्तिदशायां इति शेषः।
। भेदे जाग्रति कथमभेदः । अपुरुषार्थत्वादीति मोक्षस्य स्वविनाशरूपत्वात्
पुरुषार्थत्वं कथम् । कथं स्वात्मविनाशः स्वेनैव पुरुषार्थत्वेनार्थ्यते
इति । मयि नष्टेपि मत्तोऽन्या काचित् ज्ञप्तिरवस्थिता । इति तत्प्राप्तये
यत्नः कस्यापि न भविष्यतीति भावः । प्रागपि ब्रह्मैवेत्येतस्य विवरणम् अस्मिन्
पक्षे इत्यादिकम् । उपाधिः परमार्थः ब्रह्म च एतद्व्यतिरिक्तं च
वस्तु नास्ति । निरवयवं ब्रह्म च छेदनानर्हम् । अत उपाधिगत एव भेद
इति वक्तव्यत्वात् उभयोरभेदः पूर्वमपि सिद्ध इति । उत्क्रमिष्यतः
एवंभाव इति कथनमसंगतं स्यात् इति । औपाधिकापारमार्थिकभेदवादे दूषणमाह - कस्यायमित्यादिना 
अस्मात् शरीरात्समुत्थाय इत्यादिश्रुतेस्तात्पर्यं वदति - अस्मादिति 
काशकृत्स्नमतं बहुप्रमाणसिद्धमुपपादयति - अत इति
काशकृत्स्न मतस्यैव सूत्र कृत्संमतत्वे उपपत्तिं दर्शयति - एवमित्यादिना
मैत्रेयीब्राह्मणस्यविशिष्टार्थवर्णन मुखेन उपनिषत्तात्पर्यं विवृणोति - अयमत्रेति 
दुन्दुभ्यादीति - स यथा दुन्दुभेर्हन्यमानस्य न बाह्यान्शब्दान्
शक्नुयात् ग्रहणाय दुन्दुभेस्तु ग्रहणेन दुन्दुभ्याघातस्य वा शब्दो
गृहीतः इति वाक्यं विवक्षितम् । इन्द्रियाणां स्वस्वव्यापारे प्रवृत्तौ
सत्यां बाह्यार्थ ज्ञानस्य निरोधो न संभवति । यथा दुन्दुभिहनने
बहिरागत शब्द निरोधो न शक्यः । दुन्दुभि निरोधे तत्ताडयितृपुरुषनिरोधेतु
शक्यः । शब्दस्यैवाप्रवृत्तेः । तस्मात् इन्द्रियनिरोधः कार्यः
तेन तत्प्रवृत्तिमूल मनसोपि निरोधो भवति
तथा च परमात्मसाक्षात्कारविरोधि बाह्यार्थ ज्ञानं निरुद्धं भवति 
एवमेव तत्रोक्त शंख वीणादृष्टान्तोपि संगमयितव्यः इति । तान्येव
अनुविनश्यति - भूतेषु नश्यत्सु एषनश्यतीत्यर्थः । अस्य नाशः न स्वरूपनाशः 
अविनाशी वाऽरेयमात्मा इत्यनन्तरवाक्यविरोधात् । परंतु अत्यन्तज्ञानसंकोचरूपो
विनाशः । न प्रेत्येति । प्रेत्यशब्दः चरमदेहावसानवाची । प्रेत्य
न संज्ञा अस्तीत्युक्तत्वात् नोपजनं स्मरन् इदं शरीरमिति श्रुत्यन्तरं
प्रत्यभिज्ञायते । तच्च चरमशरीरविषयकम् । अत्रापि एतावदेव खल्वरे
अमृतत्वं इतिवचनाच्च । अधिकरणार्थमुपसंहरति - अत इत्यादिना
स यथेति - स यथा आर्द्रेधाग्नेः अभ्याहतात् पृथक् घूमाः निस्सरन्ति,एवं
वामहतो भूतस्य निश्वसितमेतत् ऋग्वेद इति । एधश्शब्दः अकारान्तः
इन्धनवाची । धूमोत्पत्तौ अग्नेः निमित्तत्वं इन्धनस्योपादानत्वम् 
अभ्याहितात्=आध्मान वीजनादिना प्रवर्तितात् इन्धनसहितात् अग्नेः
पृथग्विधा धूमाः विनिर्गच्छन्ति एवं निश्वासवत् अनायासेन सर्वं
उद्गतम् । समुद्र एकायतं इत्यादिनेति । एकविज्ञानेन सर्वविज्ञानप्रतिज्ञावचनेनैव
सर्वं प्रति कारणत्वमवगतं एधाग्निदृष्टान्तेनापि निमित्तत्वमुपादानत्वं
च सर्वासामपां इत्यादिनाप्येतत्सिद्धिरित्यभिप्रेत्य निखिललगदेक
कारणत्वमिति भाषितम्
स यथा सैन्धवधनः इत्यादि । द्वितीये मैत्रेयीब्राह्मणे सैन्धवधन
इति । प्रथमेतु सैन्धवखिल्यपदम् । स यथा सैन्धवखिल्य उदके प्रास्तः
उदकमेवानुविलीयेत न हास्य उद्ब्रह्मणायैव स्यात् यतो यतः त्वाददीत
लवणमेवेति । लवणखण्डः उदके प्रक्षिप्तः उदकमनुप्रविश्य विलीयत एव 
अस्य निलीनस्यो द्ग्रहणाय=पृथक्कृत्य ग्रहणाय न कोपि शक्तः ।
तत्तोयं मध्यतो पार्श्वतोव ग्रहणेपि लवण मयमेव भवति । अतः जले लवणव्याप्तिरुक्ता 
दृष्टान्तेनेन जगति परमात्मव्याप्तिः स्थापिता । सद्विद्यायामपि
एवमेव, द्वितीयमैत्रेयी ब्राह्मणे विज्ञानधन इत्यस्य सैन्धवधन दृष्टान्तः
अनेन लवणे यथारसव्याप्तिः एवं आत्मनि धर्मभूतज्ञानव्याप्तिः अभिमता 
एवं भगवतःसर्वत्र व्याप्तिरुक्ताः सर्वावस्थास्वपि जीवस्वरूपे
परमात्मव्याप्त्या जीवस्वरूपो न स्वतन्त्रः । अतो जीववाचिशब्दः
परमात्मानमेव निर्दिशेत् इति सूचनाय एवं वाइदं महद्भूतमनन्तमपारं
विज्ञानधन एवेत्यादि । अनुनश्यति - देहोत्पत्तिविशानुविधायि उत्पत्तिविनाशवान्
भवति इत्युक्तम् । येनेदमित्यादेः अर्थान्तरभ्रमशंकानिवृत्यर्थमर्थमाह -
जीवात्मेति । येन ज्ञानेन सर्वं गृह्णाति तत् अन्येन न गृह्यते इति नार्थः ।
नेति नेति - अत्र सर्वनिषेधो न प्रतिपाद्यते, नेति = अचेतन सलक्षणं न भवति ।
नेति = चेतनसलक्षणमपि न भवति । विकाररूपहेयराहित्यं अपुरुषार्थ राहित्यं
चोक्तम् । इति वाक्यान्वयाधिकरणम् ।।
(1.4.7) प्रकृत्यधिकरणम्
<1.4.23>
पूर्वाधिकरणे एकविज्ञानप्रतिज्ञानादिभिः ब्रह्मणः
सर्वविधकारणत्वं प्रादर्शि । तदाक्षेपेण संगतिः । निरवयवस्य ब्रह्मणः
उपादानत्वासंभवात् विकारवत्वं हि उपादनत्वं, स्वरूपविकारा भाववत्वं
निमित्तत्वम् । अनयोः भावाभावरूपयोरकत्र समावेशासंभवात् । कथं ब्रह्मणः
उपादानत्वम् । नहि मृदिव ब्रह्मस्वरूपं परिणमितुं शक्यम् । उपादानभिन्नत्वस्यैव
निमितत्वाच्च । अस्य निमित्तत्वे सिद्धे, उपादानत्वस्यापि स्वीकारे
निमित्तलक्षणस्यापाय प्रसंगात् । ब्रह्मणः उपादनत्वं वदतापि प्रकृति
रूपस्य वस्तुनः तत्परिणामस्यावश्यांगीकार्यत्वात्
तेनैव कार्यभूतजगन्निर्वाहे तस्यैवोपादानत्वमिति किमर्थं ब्रह्मणः
तत्स्वीक्रियते । ईश्वर एव नास्ति, जीवा एव निमित्तं प्रधानमेवोपादानं
इत्यंगीकृर्तृनिरीश्वर सांख्यमते जगद्वाचित्वाद्यधिकरणोक्तदोषबाहुल्यस्य
निरासासंभवेपि निमित्त मात्रवादीश्वरांगीकर्तृ सेश्वरसांख्यमते
तादृशदोषाणामसत्वात् अचेतजगद्रपकार्यस्य अचेतनोपादनत्वे स्वारस्यात्
चेतनरूपब्रह्मणः स्वरूपतः मृदइव परिणामासंभवाच्च युक्तमेव सेश्वर
सांख्यमतमित्यभिप्रायेण पूर्वपक्षोत्थितिः ।। पादत्रयं संवृत्तम् 
चतुर्थेपि पादे षद् अधिकरणानि निर्वृत्तानि । कारणवाक्य जातानि
ब्रह्मपराणीति च सिद्धान्तितं
जीवस्य कारणत्वासंभवइव प्रधानस्यापि कारणत्वासंभवः बहुधोक्तः ।
कारणत्वेनाचाकाशादिषु इत्यनेन अव्याकृतस्य स्वनिष्ठस्योपादनत्वनिषेधश्च
कृतः एवंचास्याधिकरणपूर्वपक्षिणः कथमुत्थितिःइति चेत्। उपादानभूतब्रह्मणः
उपादानत्वनिर्वाहप्रकारप्रदर्शनार्थमस्याधिकरणस्य प्रवृत्तेः ।
पूर्वपक्षीहि ईश्वरस्य निमित्तत्वेऽपि कथमुपादनत्वस्य निर्वाहः 
स्वरूपे पराणामाभावात् इत्याह । नच विशिष्टस्यैवोपादानत्वात्
कथंचित् सद्वारकपरिणतिः वक्तुं शक्या । अधस्ताच्च बहुषु स्थलेषु
इयं रीतिः प्रतिपादिता इति वाच्यम् । तथापि सद्वारकपरणतिवादिना
प्रधानमूलकमेव परिणामस्य वक्तव्यत्वात् तस्यैवोपादानत्वमस्त्वित्याक्षेपप्रवृत्तेः
किं च निमित्तोपादनयोः भेदावश्यंभावे व्याप्त्यभावः । सद्वारकपरिणाममादायैव
उपादनत्वनिर्वाहः कार्यः इति निर्बन्धाभावः । अद्वारकपरिणमपुरुस्सरमपि
उपादानत्वनिर्वाहसंभवः उपादान निमित्तयोःऐक्यस्वीकारः सर्वमतसिद्धश्च
इत्याद्यर्थस्थापनायाधिकरण प्रवृत्तेः ।। सत्तर्कोपबृंहित श्रुति
स्मृत्युपपत्ति बलमुपजीव्य पूर्वपक्षी प्रवर्तते । अध्यासिता तेन
=परमपुरुषेणाधिष्टिता प्रकृतिः । ध्यायते - कार्य हेतुतया चिन्त्यते 
अत्र तेनाधिष्ठाता इत्युक्त्या अधिष्ठातुः निमित्तत्वं अधिष्टितस्योपादानत्वंच
प्रतीतम् । श्रुत्यैवायमर्थः प्रोच्यते इत्याह - तथा प्रकृतिमिति
श्रुतौ स्पष्टतया प्रधानस्योपादानत्व कण्ठोक्त्यभावेपि लोकस्वरससिद्धमुपादानत्वं
न परित्यागार्हम् । एवं सति स्फुटतया प्रतिपादनानन्तरमपि, विक्रीते
करिणि किमंकुशे विवादः इतिवत् नैव विवाद प्रसक्ति=इत्याशयेनाह एवमश्रुतेपीति 
केवलोपादानाद्वा केवलनिमित्ताद्वा केवलसहकारितो वा न कार्योत्पत्तिः,
कार्यात्पत्तेः नियमेनानेक कारक सव्यपेक्षत्वस्य दर्शनात् । एकस्यैव
त्रिविधहेतुत्वासंभवाच्च न ब्रह्म उपादानम् इत्यभिप्रयन्नाह - एवमेव
लोके इति । एकस्यैव यदि निमित्तत्वोपादानत्वे, तर्हि तस्यैव सहकार्यादिसर्वविधकारणत्वं
स्यात्
नचेदमिष्टम् । तथा सति कार्यजगत एवोत्पत्यसंभवात् । कारणकलापरूपसामग्रीजन्यत्व
व्याप्यत्वात्कार्यत्वस्य । नच कारणरूपपरमात्मैव कार्यं प्रत्यपि
सामग्रीरूपं नान्यापेक्षकत्वमस्या सामग्रयाः अतो न दोषः इति वाच्यम् 
अन्यानपेक्षकस्य सामग्रीरूपस्य भगवतः सर्वदा सत्वात् सदा कार्योत्पत्तिप्रसंगादिति
भावः । न प्रभवन्तीति । परिणामित्वापरिणामित्वयोः चेतनत्वाचेतनत्वयोः
प्रेर्यत्व प्रेरकत्वयोश्चैकस्मिन् वस्तुनि व्याहतं इति भावः ।
तथा च ईश्वरःद्रव्यनिरूपितोपादानत्वाभाववान् चेतनत्वात् जीववत् 
विमतमुपादानं स्वकार्यनिमित्तात् भिन्नं उपादानत्वात् मृत्पिण्डवत्
विमतं कार्य मनेककारकसापेक्षं कार्यत्वात् पटवदित्यनुमानि विवक्षितानि।।
सिद्धान्ते - प्रकृतिशब्दस्यार्थान्तर भ्रमशंकानिवृत्त्यर्थं उपादानं
चेति व्याख्यानम् । मूलप्रकृतिग्रहणे हेत्वन्वयविरोधात् उत्तरसूत्राणामप्यनन्वयात् 
जनिकर्तुः प्रकृतिरिति उपादानवाचकत्वस्य प्रमाणसिद्धत्वात् ।
तदुपपादयति न निमित्तकारणमात्रमिति । ब्रह्मैवेति । सर्वं वाक्यं
सावधारणमितिन्यायमनुसृत्योक्तिः । प्रकरणबलात् ब्रह्मशब्दाध्याहारः 
तमादेशमिति - आदिशतीत्यादेशः ।कृत्यल्युटो बहुलं इति कर्तरि धञ् 
उपदेष्टारमित्यर्थः । आदिष्टा रघुपुंगवेन कवयः इति महाकवि प्रयोगश्चए
एतस्य वा अक्षरस्य प्रशासने, प्रशासितारं सर्वेषां इत्यादि श्रुति
स्मृति संप्रतिपन्नस्य प्रशासितृत्वस्य स्वीकारे न बाधकमपि
प्राशसकत्वोक्त्या धारकत्वरूपात्मत्वमपि फलितम् । प्रशासितारं किं
पृष्टवानिति वाक्यार्थः ।।
इदमत्रावधेयं - आङ् पूर्वक दिशघातोः प्रशासनार्थकत्वेन प्रसिद्धस्य
उपदेशार्थकत्व स्वीकारे लक्षणा । प्रशासनार्थकत्वस्वीकारे "अकर्तरि
च कारके इति विहितस्य धञः कर्तरि लक्षणा । प्रकृत्यर्थस्यवा प्रत्ययार्थस्य
वा लक्षणामंगीकृत्य निर्वाहः पक्षद्वयेपि समानः । तत्र प्रकृत्यर्थलक्षणापेक्षया
प्रत्ययार्थलक्षणाया एवौचित्यं शास्त्र सिद्धम् । प्रथमश्रुत प्रातिपादिकस्य
प्रशासनार्थत्वं स्वरसतः प्राप्तमिति तदविरोदेनैव वाक्यार्थस्य
वर्णनीयत्वात् । प्रकृत्यनुरोधेन प्रत्ययार्थस्य च लक्षणा शास्त्रसिद्धा 
यथा प्रयाजशेषेणह वींष्यभिधारयतीत्यत्र प्रयाजशेषस्य प्रातिपदिकानुसारेण
तृतीयायाः लक्षणया द्वितीयार्थो स्वीक्रियते पूर्वतन्त्रे
उत्तरतन्त्रेपि तथा, "प्राणा वा ऋषयः" इत्यत्र ऋषिशब्दस्वारस्यमुपजीव्य
बहुवचनश्रुतेः गौणत्वमिष्यते । "गौण्यसंभवात् तत्प्राक् श्रुतेश्च"
इति सूत्र सिद्धमिदम् । "प्रकृति प्रत्ययौ सहार्थं ब्रूतः तयोभ्तु
प्रत्ययो बलीयान् इति वैयाकरणन्यायस्त्वत्र बाधितः ।।
अपिच कर्तुरेव साधकतमत्वरूप करणत्वविवक्षायां "अकर्तरि च कारके'
इति सूत्रस्याविरोधः । न च करणस्य कर्तृपरतन्त्रत्वात् करणत्वविवक्षा
जघन्या स्यादिति वाच्यम् । प्रबलचक्राद्यायुधानां सत्वेपि नृसिंहो
हिरण्यं स्वेनैवजघान इति करणत्वविवक्षायाः अतिशय हेतुत्वदर्शनात् 
अत्र दर्पणं - प्रमातरि आप्ते आप्तप्रामाण्यादिति प्रमाकरणत्वं
न्यायसूत्रोक्तम् । तदयोगव्यवच्छेदः प्रमाण्यं इति चोदयनाचार्यः 
साधकतमस्य फलायोगव्यवच्छेदात् । तेन प्रशासनस्य सार्वकालिकत्वसिद्धिरिति 
एवं कर्ताप्ययं जीवकर्मानुगुणादेशकरत्वात् अकर्ता भवति परतन्त्र
इवेति ज्ञापनमपि कर्तृत्वत्यागफलं इति
एवं जीवेनात्मनाऽनुप्रविश्य इत्यत्रापि कर्तुः करणत्व विवक्षा
दृष्टचरी ।
किं च - स एव सृज्यः सच सर्गकर्ता स एव पात्यत्ति च पाल्यते च इति
पराशर ब्रह्मर्षिवचनानु सारेण प्रशासनकर्मत्वमपि ब्रह्मण्य बाधितं
विशिष्टयोः उपादानोपादेयभाव स्वीकर्तृणां मते । अतो लक्षणां प्रत्ययस्य
विनापि निर्वाहः । नच तमादेशं इति प्रसिद्धवाचकतच्छब्दः श्रूयते 
प्रसिद्धिश्चान्तर्यामि ब्राह्मणादौ । तत्र च प्रशासनकर्तृत्वमेव
प्रसिद्धं नतु कर्मत्वं करणत्वं वा । अतोऽत्र कर्तरि प्रत्ययस्य
लक्षणा आवश्यकीति वाच्यम् । आदेशकर्मत्वस्यापि भवदभिमतस्य प्रमाणान्तराप्रसिद्धत्वेन
प्रसिद्धिवाचक तच्छब्दस्यान्वय दौर्घट्यात्
अपिच "उपदेशेऽजनुनासिकः इति सूत्रे "करणाधिकरणयोश्च" इति ल्युडा
बाधितस्य धञः अकर्तरि च कारके इत्यनेनाप्रसंगमाशङ्क्य कृत्यल्युटो
बहुलं इति घञ् भाष्यकृता समर्थितमिति तन्न्यायेनात्रापि घञ्सिद्धिः
इति कर्त्रर्थकत्वं स्वरससिद्धमेवेति न प्रत्ययलक्षणापि ।
अपिच घञन्तात् भाववाचिनः आदेशशब्दात् अर्श आद्यच्प्रत्ययस्वीकारेपि
आदेशोऽस्यास्तीति अर्थलाभेन प्रशासनकर्तृत्वं सुवचमेवेत्यलम् ।
येनाश्रुतमित्यादि । येन श्रुतेन मतेन विज्ञानेन अश्रुतममतं अविज्ञानं
श्रुतं मतं विज्ञातं भवतीत्यर्थः । आत्मनि दृष्टे श्रुते, कस्मिन्
नु भगवो विज्ञाते इदं सर्वं विदितं भवतीति प्रश्न पूर्वकं प्रतिवचनदर्शनात्
अत्रापि तदैकार्थ्यम् । अनेनादेशशब्दार्थः आत्मा इत्यप्यवगम्यते 
ब्रह्मस्वरूपसत्तामात्रात् अश्रुनानां श्रुतत्वापादकत्वं नास्ति 
अतस्तज्जानमपेक्षितम् । इदं सर्वं विदितं भवतीत्युक्त्या अत्रापि
सर्वमिति संपद्यते
येन श्रुतेन सर्वं श्रुतं भवतीति वाक्यार्थः । अत्र विज्ञानपदं
ध्यानार्थकम् । श्रोतन्यो मन्तव्यो विदिध्यसितव्यः इति क्रम प्रत्यभिज्ञानात् 
एतेन अश्रुतश्रुतत्वापादकं प्रशास्तित्वविशिष्टवस्तुविषयकं यज्ज्ञानं
तद्विषयात्मस्वरूपं पृष्टं भवति । यन्मयंच जगद् ब्रह्मन् यतश्चैतच्चराचरमिति
विष्णुपुराणे यन्मयं, यतश्चैतच्चराचरं इति प्रश्नद्वयपर्यालोचने
आत्मस्वरूपोपादन प्रश्नौ अवगतौ भवतः । अत्रापि सन्मूलाः इत्यादि
प्रश्ने सदायतनाः इति सतः आत्मत्वं=सन्मूलाः सत्प्रतिष्टाः इति
सतः उपादानत्वं च प्रतिपाद्यते । एतावता जगदुपादान भूतं जगदात्मभूतं
वस्तु किं पृष्टवानसि इति प्रश्नतात्पर्यम् "कथं नु भगवः स आदेशः"
इत्यनेन अन्यज्ञानेन कथमन्यज्ञानसंभवः इति शंका
उपादानोपादेययोः तत्संभवः इत्याशयेन "यथा सौम्येकेन मृत्पिण्डेन
इत्यादि प्रवृत्तम् । दाढ्यार्थम् दृष्टान्तत्रयम् । लोहमणिशब्देन
सुर्वण पिण्डविशेषः उच्यते । उपादानभूतमृत्पिण्डज्ञानात् उपादेयघट
शरावादि ज्ञानं जायते एवमेवेति भावः । असतः घटशरावादेः मृत्पिण्डेनोत्पत्तिदर्शनात्
कार्यकारणयोः भेदात् कथमन्यज्ञानेन इतरज्ञानसंभवः इत्याशंकायां
सत्कार्यवादस्थापनार्थं वाचारंभणमित्यादि प्रवृत्तम् । उपादानज्ञानेन
उपादेयज्ञानं अवश्यं संभवत्येव । नच कार्य स्यासत्वात् पश्चादेवोत्पत्तेः
भिन्नत्वात् कथमिति शंकनीयम् । कारणे कार्यस्य सत्वात् सत एवोत्पत्तेः
भिन्नत्वाभावात् कार्यकारणयोः
निमित्तस्थलेषु कार्यकारणयोः भेद एव । अत एव वह्निज्ञानात् न धूमज्ञानम् 
उपादानोपादेयस्थले तत्संभवति । मृद एव हि घटत्वादिलक्षण विकारवत्वं
घटशरावादिनामधेयवत्वं च । प्रागवस्थायोगित्वं ह्युपादानत्वम् ।
अनेन एकमेव कारणं वस्तु कारणत्व दशायां एकावस्थावत् कार्यदशायां
इतरावस्यावत् च भवतीति सूच्यते । कारणावस्थायां पिण्ड इति व्यवहारः
कार्यदशायां घट इति व्यवहारः । अत एकस्यैव वस्तुनः अवस्थाद्वय संयोगात्
कारणं कार्यदशायामपि वर्तत एवेति सत एव कार्यस्योत्पत्तिः । अत
एव मृदयं घटः इति व्यवहारः । मृण्भयं घटादिकं मृक्तिकेत्येव प्रमाणप्रतपन्नं
न तु तद्भिन्नत्वेन ।
सर्वं मृण्भयं विज्ञातं स्यात् इत्यत्र विकारार्थकमयड्प्रत्ययः 
तेन घटत्वाद्यवस्थावद्द्रव्यरूपविकारः उक्तः । नत्ववस्थारूपविकारः 
तथा सति द्रव्यस्यावस्थायाश्च भिन्नत्वेन एकविज्ञानेनापरविज्ञानरूप
प्रतिज्ञायाः अनुपपत्तेः । अवस्थावद्द्रव्यरूप विकारवाचकत्वे प्रतिज्ञोपपत्तिः
भवति । एवं चात्र द्रव्यवाचकत्वम् । वाचा आरंभणं विकारः इत्यत्र
विकारशब्दः नावस्थावद्द्रव्यरूप विकारवाची इति वैषम्यमस्त्येव ।
अत्रापि अवस्थावदद्रव्यरूपविकार वाचकत्वं नाभ्युपगन्तुं शक्यते 
यतो मृदद्रव्येन घटत्वाद्यवस्थायाः स्पर्शेन आत्मनः स्पर्शाभावात्
न ह्यात्मैव आत्मना स्प्रष्टुं शक्यः । मृत्तिकेत्येव । सत्यमित्यत्र
सत्यमिति नपुसकलिंगदर्शनात् मृण्मयमित्यस्यैव संबन्धात् सर्वं मृण्भयं
मृत्तिकेत्येव सत्यं इति प्रतीतेः मृण्मयशब्दो अवस्थावत्द्रव्यरूप
विकार वाचीति नानुपपत्तिः ।
पूर्वाह्णे मृत्पिण्डं दृष्ट्वा ग्रामं गन्तुः अपराह्णे पुनरागमनकाले
कुलालादिना मृत्पिण्डेभ्यः उत्पादितानां घटशरावादीनां मृत्पिण्डैकोपादानत्वात्
एतेषां दर्शने पूर्वाह्णे एतत्सर्वं मृत्पिण्ड एवासीदित्युच्यते 
अत्र कारणभूतमृत्पिण्डज्ञानात् उपादेयभूतघटत्वाद्यवस्थापन्नमृद्रव्यस्य
ज्ञातता उच्यते । ननु कारणज्ञानात् कार्यज्ञानमसंभवि । कस्यचित्पुरुषस्य
वस्तुतः किंचित्कार्य निरूपित कारणत्वा श्रयस्य वस्तुनो दर्शनेपि
इदं कारणं एतत्कार्यजनकमिति विशिष्य तत्कार्यज्ञानाभावात् वस्तुतः
कारणभूतवस्तुदर्शनेपि कार्यज्ञानाभावात्
तत्र कारणभूतं वस्तुदृष्टमेव, परंतु कार्यज्ञानं तु नासीत् । नच
एकवस्तुज्ञानात् अन्यवस्तुज्ञानं नोच्यते किंतु उपादानज्ञानात्
उपादेयज्ञानमेव । तेन एतत्कार्यनिरूपितोपादनत्वाश्रय ज्ञानवत एव
तत्सिद्धिः । इदं वस्तु एतत्कार्यं प्रति उपादानमिति यस्य विशिष्यज्ञानं
तस्यैवेति नदोषः इति वाच्यं, तर्हि पूर्वमेव कार्यज्ञानस्य ज्ञातत्वात्
कारणज्ञानाधीनत्वस्य कार्यज्ञानेऽनपेक्षितत्व प्रसंगात् । तथाच
कारणज्ञानात् कार्यज्ञानमिति प्रतिज्ञाया एवानवसरप्रसंगात् । प्रतीति
बलात् उपादानत्व सिद्धिः इत्यस्याप्यसंगतत्वापत्तेः पूर्वमेव उपादाननिरूपितोपादेयत्ववतः
ज्ञातत्वादिति चेत् अत्र ब्रूमः
विशिष्य एकैकस्थलेपि इदं एतत्कार्योपादानं इदंच एतत्कारणोपादेयमिति
वशिष्यज्ञानवतामेव कारणज्ञानात् कार्यज्ञानं इति नब्रूमः । येनैषदोषः
प्रसज्येत परंतु मृत्पिण्ड घट, तन्तु प्रभृति कार्यकारणभावस्थले
कारणज्ञानात् कार्यस्यज्ञातत्वानुभवात् उपादानज्ञाने उपादेयज्ञानं
संभवतीति सामन्यतो ज्ञानं दुरपह्णवम् । एवं च यत्र ययोः कार्यकारणभावो
न ज्ञातस्तत्र तत्ज्ञानात् अस्य ज्ञानं भवतीति परेणोक्ते तं प्रति
तस्य कारणत्वमनुमिनोति । तेन कार्यकारणभावसिद्धिरित्येतावन्मात्रे
तात्पर्यमित्यदोषात् । अतः ब्रह्मज्ञानात् सर्वप्रपञ्चविज्ञानस्योक्तौ
कार्यकारणभावमन्तरा न सेत्स्यतीदं इति प्रपंचं प्रति ब्रह्मणः कारणत्वसिद्धिरिति
नच मृद्द्रव्यस्य परिणामशालिनः घटं प्रति उपादनत्वं संभवति । निरवयव
ब्रह्मणः कथं प्रपञ्चोपादानत्वम् । न हि यादवमते इव त्वन्मते ब्रह्मण
एव स्वरूपपरिणतिरिष्यत इति वाच्यम् । सूक्ष्मचिदचिद्विशिष्टब्रह्मण
एव स्थूलचिदचिद्विशिष्टं ब्रह्म प्रति कारणत्वेनादोषात् । ब्रह्मणि
चिदचिद्वैशिष्ट्यबोधकानि प्रमाणान्यनन्तानि सन्ति । वैशिष्ट्यं
ह्यपृथक्सिद्धिः । साच शरीरित्व पर्यवसानरूपा । जगच्च चिदचिन्मिश्रं
तस्य शरीरमित्यादिकं अन्तर्यामि ब्राह्मणादिसिद्धम् ।
इदमत्रावधेयं - कारणज्ञानेन कार्यज्ञानमित्यत्र तृतीयार्थो न प्रयोज्यत्वं
किं त्वभेदोऽर्थः। कारणज्ञानाभिन्नं कार्यज्ञानमित्यर्थः । कारणज्ञाने
कार्यज्ञाने च विषयस्येकत्वात् । मृदयं घटः इत्यादौ पिण्डत्वावस्थापन्नस्य
घटत्वावस्थापन्नस्यैकस्यैवविषयत्वम् । एवं कारणभूतसूक्ष्मचिदचिद्विशिष्ट
ब्रह्मज्ञानेपि चेतनाचेतनयोः तद्वैशिष्ट्यस्य ब्रह्मणश्च विषयत्वमस्ति 
तत्र सूक्ष्मत्वस्थूलत्व विषयकत्वे एव भेदः । वीथ्यां आगच्छन्तं
देवदत्तं दृष्ट्वा, कश्चित् कंचित्प्रति किमयं ज्ञातः इति प्रश्ने,
पृष्टः, पूर्वमेवज्ञात एवेति वदति
तत्रावस्थाद्वयस्यैव स्थितिगमनरूपस्य विषये एव भेदः । न तु देवदत्तस्य
ज्ञातत्वविषये । तथा च सूक्ष्मचिदचिच्छरीकब्रह्म ज्ञानाभिन्न स्थूलचिदचिच्छरीरकत्वोपलक्षित
ब्रह्मज्ञानमित्यर्थः । आत्मनि खल्वरेदृष्टे इति सप्तमीप्रयोगात्
दाने कर्णसमः इत्यादाविव सप्तम्याः अभेदार्थकत्वम् । अतो एकविज्ञानेन
सर्वविज्ञानं प्रतिज्ञातमित्यत्रापि तृतीयाः अभेदार्थकत्वं स्वीकर्तव्यम् 
इयं च प्रतिज्ञा कार्यकारणयोरभेदमन्तरा न निर्वहतीति तयोरभेदः
सिध्यति । "तस्मात् परमकारणात् ब्रह्मणोऽनन्यत्वं जगतः आरम्भणशब्दादिभ्यः
तदुपपादयद्भ्यो
़वगम्यते, इति, तस्मादनतिरिक्तद्रव्यतया तज्ज्ञानेन ज्ञातता इत्यर्थः
इतिचारम्भणाधिकरणभाष्यमस्मिन्नर्थेऽत्यन्तानुकूलम् । एकविज्ञानेन
सर्व विज्ञानप्रतिज्ञानिर्बहणाय सर्वत्र विशिष्टाभेदोपपादनं अपृथक्सिध्युपपादने
एव पर्यवस्यति । अत एव तादात्म्य संबन्धावच्छिन्नकार्यतानिरूपित
तादात्म्यापृथक् सिध्यन्यतरावच्छिन्नकारणताश्रयत्वं उपादानत्वं
इत्युच्यते ।। पूर्वमश्रुतं इदानीं श्रुतं भवतीत्युक्या उद्देश्यतावच्छेदविधेययोः
समानकालिकत्वाभवः प्रतीयते इत्येतावन्मात्रे अस्वारस्यं सोढव्यम्
मृदि घटत्वं पिण्डत्वमुभयमप्यस्ति । घटत्वावच्छिन्नघटाभिन्नमृदिघटत्वस्य
सत्वात् । घटत्वावच्छिन्नाविषयक प्रतीति रूपायां पिण्डः इति प्रतीत्यां
पिण्डत्वं विषयतावच्छेदकम् । घटं प्रति पिण्डस्य कारणत्वात् घटत्वावच्छिन्ननिरूपितकारणावच्छेदकत्वं
पिण्डत्वेऽस्ति । तदुक्तं वादावल्यां - स्वावच्छिन्नाभिन्नवृत्तित्व
स्वावच्छिन्नाविषयक प्रतीति विषयतावच्छेदकत्व स्वावच्छिन्न निरूपितकारणतावच्छेदकत्वैतत्रितयसंबन्धेन
धर्मविशिष्टधर्मवत्वं प्रतिज्ञार्थः । मृत्पिण्डघटादिस्थले घटत्वपिण्डत्व
रूपधर्मद्वयमादाय, ब्रह्मणि स्थूल सर्वशरीरकत्व सूक्ष्म सर्वशरीरकत्वरूप
धर्मद्वंय मादाय चोपपादनीयमिति
प्रकृतिशब्देन=प्रकृतिवाचकेन शब्देन । गौरनाद्यन्तवती इत्यत्र प्रकृतिशब्दाभावात् 
व्यतिरिक्त वस्तु पृथक्सिद्धवस्तु । सर्वस्यापि ब्रह्मात्मकत्वात् 
सर्वस्यापि जगतः ब्रह्मात्मकत्वे श्रुतीः प्रदर्शयति - सर्वं खल्वित्यादिना।
।
ब्रह्मण एव कार्यत्वे कारणत्वेचोपपत्तीः श्रुत्या दर्शयति - एतदुक्तं
भवतीति ।अव्यक्त अक्षर तमसां तत्राप्यविभक्तविभक्तयोश्च भेदप्रदर्शनार्थं
चोद्यमुत्थापयति - ननु चेति । आजामेकां इत्यत्र अजापदं, गौरनाद्यन्तवती
इत्यत्र गोपदंच नाव्यक्तपरम् । परं तु तमः परम् । इदमेवच मूल प्रकृतिः
त्रिगुणावस्थापन्नम् । गुणत्रयसाम्यावस्थापन्नम् । तदा गुणवैषम्यप्रयुक्तव्यक्तत्वावस्था
नास्ति । लयो नाम पूर्वावस्था प्रहाणेनोत्तरावस्थाप्राप्तिः । पृथिवीजलादिषु
दृष्टमिदम् । प्रकृतेरेव अव्यक्तत्वावस्था अक्षरत्वावस्था तमस्त्वावस्था
तत्रापि विभक्तत्वाविभक्तत्वावस्था इति विभागो द्रष्टव्यः
सर्वत्र लीयते इति वदन्ती श्रुतिः । तमः परे देव एकभवती"त्युक्तवती 
अत्र एकीभावः वस्तुद्वयनिषेधार्थकः इति न । वस्तुद्वयसत्वेपि
एकीभावोक्तिसंभवात् । वस्तुस्वरूपैक्याभावेपि तदन्तर्भावमात्रेण
एक शब्द प्रयोगो दृष्टचरः । विविच्य ज्ञातु मशक्यस्थले विभागानर्हसंसर्गमात्रे
ऐक्यशब्द प्रयोगः । नद्यः समुद्रे एकीभवन्तीत्युच्यते । उक्तं च
सारावल्यां "स्यादयस्तोयनीत्या" इति । अत्र पदयोजयामेवं विवृतं - न
हि तोयस्य स्वावस्था प्रहाणेनायस्ताप्राप्तिः । सलिलनिर्गममूलिकादिक्षोदलेपने
पुनः तावतस्सलिलस्य बहिर्निस्सरणदर्शनादिति
अतः पृथक् प्रतिपत्यनर्ह संसर्गविशेषो लयः एवं तोयस्य अयसि लयः
इतिच । इत्थं च वस्तुद्वयमस्ति । परमात्मा एकः तत्रलीनं तमः एकम् 
इदमेवाविभक्ततमः । परसंकल्पवशात् सृष्ट्यौन्मुख्यप्राप्तौ विभक्तं
तमः ।। लीयेत इत्यनुक्तेः तमस्त्वावस्थाप्रहाणं नास्तीति गम्यते 
एकीभवति इति च्विप्रत्ययदर्शनादपि भेदस्थितिः सूचिता । अनादेर्भेदस्य
नाशायोगेन परमात्मना अभेदो न सर्वात्मना संभवति । अतः सृष्ट्यादौ
तमः नोत्पन्नम् । किंतु अनादि अनन्तं चेति स्वीकार्यम् । भोक्ता
भोग्यं - अजामेकां गोरनाद्यन्तवती, प्रकृतिं पुरुषेचैव विद्ध्यनादी
इत्यादि प्रमाण शतान्यपि नित्यत्वं ब्रुवते 
तथाच अत्यन्तसूक्ष्मावस्थं तमः अविभक्ततमः । किंचिदूनसूक्ष्मावस्थं
विभक्ततमः अक्षरशब्दवाच्यजीवसंसर्गविशिष्टं वस्तु अक्षरम् । अस्यामवस्यायां
गुणत्रयविवेकोपि न भवति । अव्यकपूर्वावस्था अक्षरत्वावस्था । एतदनन्तर
भाव्यवस्था अव्यक्तत्वावस्था । तदनन्तरभाव्यवस्था महत्वाद्यवस्थेति
विवेकः ।
एतावता प्रबन्धेन श्रुत्या एकस्यैवोपादननिमित्तभावो न बोध्यते इत्ययमंशः
परास्तः । अथ दर्शनं तर्कंच चोद्यमुखेन परास्यति - यत्त्विति । मृदादेः
कुलालाच्च वैलक्षण्यं ब्रह्मणि दर्शयति - मृदादेरिति । उपादानकारणभिन्नं
कारणं निमित्तकारणं इति वा निमित्तकारणभिन्नं कारणं उपादानं इति
वा नलक्षणं भवितुमर्हति । एककार्यं प्रति उपादानस्य अन्यकार्यं
प्रतिनिमित्तत्व संभवात् । घटनिमित्तस्य कुलालादेः स्वदेहगतसुखादीन्प्रति
उपादानकारणत्व दर्शनात् । अतः उपादान कारणताभिन्नकारणतावत्वमिति
लक्षणं स्वीकार्यम् । घटनिरूपितकारणता अन्या सुखादिनिरूपितकारणता
चान्येति समन्वयः कार्यः
एवंचैकस्मिन्नेव कारणताद्वयसमवेशस्याङ्गीकृतत्वात् ब्रह्मणि उभयविधकारणतापि
समावेशार्हा । पूर्वावस्थायोगित्वरूपोपादनता अन्या, संकल्पाश्रयत्वाख्यनिमित्ततात्वन्येति 
अतो ब्रह्मणि उपादनत्वशक्तिः निमित्तत्व शक्तिश्च स्तः इति उभयमुपपन्नम्,
, मृदितु निमित्तत्व शक्तिः नास्ति । कुलाले उपादनताशक्तिर्नास्तीति
वैषम्यम् । तथा च ब्रह्म नोपादानं निमित्तत्वादित्यनुमाने उपादनताशक्तिराहित्यमुपाधिः 
कुलालादौ व्यापकत्वस्य पक्षे अव्यापकत्वस्यचोपाधौ सत्वात् । एवं
ब्रह्म सहकार्यनपेक्षं कारणं न भवति कारणत्वादित्यनुमाने सत्यसंकल्पत्वाभावः
उपाधिः
इदं विचित्र परिणामशक्तिविरहात् असत्यसंकल्पतया च इत्यनेन ज्ञापितम् 
एकैकस्याप्यात्मनः स्वीर्कायज्ञानचिकीर्षादि प्रति कारणत्वात्
निमित्तत्वम् । स्वस्मिन् समवायेन ज्ञानादेरुत्पत्त्या समवायि कारणत्वलक्षणस्य
सत्वात् उपादानत्वंच । परमाण्वादीश्वरसंयोगे वा घटादीश्वरसंयोगे
वा सर्वकर्तुःपरस्य निमित्तत्वं संयोगादेः ईश्वरनिष्टत्वात् उपादानत्वंच
समवायि, असमवायि निमित्तभेदात् कारणं त्रिविधमिति नैयायिकाः उशन्ति 
यत्समवेतं कार्यं तत्समवायि कारणं इति प्रथमस्थ लक्षणं यथा तन्तव
पटस्य । अवयवद्रव्येषु अवयविनः नूतनस्य द्रव्यस्य समवायसंबन्धेन
जायमानत्वात् पटं प्रति तन्तूनां समवायिकारणत्वम् । यत्समवायिकारणं
तदेव उपादनमित्युच्यते । उपादीयते स्वनिष्टतया स्वीक्रियते कार्यं
येन द्रव्येण तत् उपादानम् । अवयवेषु अवयवि द्रव्यस्य, द्रव्ये
गुणस्य क्रियायाश्चोत्पत्तिः । अतः स्वगतद्रव्यं प्रति स्वं उपादानम् 
स्वगत गुणक्रियादीन् प्रति स्वं द्रव्यमुपादानम् । पाकात् द्रव्ये
पूर्वरूपध्वंसपूर्वकरूपान्तरोत्पत्तौ पूर्वरूपध्वंसस्यापि घटे जायमानत्वेन
ध्वंसं प्रति द्रव्यस्य घटस्य उपादानत्व प्रसंग परिहारार्थं जायमानकार्यं
प्रति यत्समवायेनाधारभूतं तत् उपादानं इति समवायसंबन्धनिवेशः
अत एव समवायीत्युच्यते । अवयविद्रव्यस्य अवयवद्वयसंयोगाभावेऽनुत्पत्या
संयोगस्य कारणत्वार्थं असमवायिकारणमप्यभ्युपगम्यते । कपाल द्वयसंयोगस्य
घटं प्रत्यसमवापि कारणत्वात् ।
उभयभिन्नं कारणं निमित्तमिति । तन्तु, तन्तुद्वय संयोग विलक्षणस्य
दण्डचक्रादेर्निमित्तत्वम् । संकल्पाश्रयस्यैव निमित्तत्वं इति
न निर्बन्धः । दण्डः अदृष्टं कुलालःसर्वेपि निमित्तत्वेन व्यवह्णियन्ते 
चेततः संकल्पाश्रयः कर्तापि निमित्तमेव । अत्र, घटं प्रति निमित्त
कारण भूतस्य दण्डस्य स्वगतगुणक्रियादीन्प्रति समवायिकारणत्वात्
समवायि कारणभिन्नं कारणं निमित्तमिति न लक्षणं समन्वेति । तत्तत्कार्यं
प्रति यत्समवायि असमवायीच तद्भिन्नं कारणमिति कार्यविशेषपुरस्कारेण
लक्षणपरिष्कारोपि न युक्तः । एकस्यैव तन्तोः पटं प्रतिनिमित्तत्वस्योपादानत्वस्य
स्वीकारात्
पटं प्रति तन्तोः उपादानत्वं सिद्धम् । एवं तन्तुद्वयसंयोगः तुरीतन्तुसंयोगश्च
कारणम् । प्रथमः असमवायि कारणं द्वितीयः निमित्तकारणम् । अतो द्विविधकारणभिन्नत्वं
न समन्वितं भवति । तस्मात् द्विविधकारणताभिन्ना या कारणता तद्वत्वं
निमित्तत्वं इति वक्तव्यम् । एवं रीत्या ब्रह्मणोऽप्येकस्य द्विविधकारणत्व
समावेशो न दोषाय । अस्माकंतु उपादानताभिन्नकारणत्वमेव निमित्तत्वं
उपादानत्वं च तादात्म्य अपृथक्सिद्धयन्यतर संबन्धावच्छिन्नकार्यता
निरूपित तादात्म्य, संबन्धावच्छिन्न कारणता श्रयत्वम् । घटादौ पाकवशात्
रूपोत्पत्तौ संयोगादिगुणोत्पत्तौच रूपं प्रति संयोगं प्रति च घटस्योपादानत्वं
स्वीक्रियत एव
कारण कार्यभूतयोः घटतद्रूपयोः तादात्म्यघटितकारणस्य कथमुपपत्तिः
इति शंका च निरस्ता अपृथक्सिद्धिसंबन्धस्यापि कार्यतावच्छेदकसंबन्धकौटौ
निवेशात् ।नन्वेवं पिण्डस्य घटं प्रतीव घटत्वा वस्थां प्रति उपादानत्वं
स्यात् इति चेत् इष्टापत्तेः । अत एव मनुष्यादि शरीरं प्रति जीवस्योपादानत्वम् 
तादृशजीवं प्रति ईश्वरस्योपादानत्व मिष्यते । अत एव एतस्माज्जायते
प्राणः इत्यादौ कार्यवाचि प्राणशब्दाः न विशिष्टपराः । प्राणादिमात्रपरत्वेपि
उपादानत्वनिर्वाहात् । आत्मनः आकाशः संभूतः इत्यत्रापि आकाशब्दः
विशिष्टपरत्वेनैव निर्वाह्य इति न निर्बन्धः
नचापृथक्सिद्धिसंबन्धमादायैव उपादानत्वनिर्वाहे तादाम्य संबन्धस्य
घटनमेवानपेक्षितमिति वाच्यम् । यत्र सामानाधिकरणनिर्देश पुरस्सरं
कार्यकारण भावप्रदर्शनं तत्र निर्वाहार्थं तस्य निवेशः । सन्मूलाः
सौम्येमाः प्रजाः सदायतनाः सदेव सोम्येद माग्र, आसीत् इत्यादौ ।
इदं सर्वं अभिनवदेशिककृते अधिकरणसारावलिव्याख्याने स्पष्टम् । अस्मदीय
ब्रह्मसूत्रविमर्शे मुम्मत सारे च अतिविस्तृतम् । तत्रैव द्रष्टव्यमित्यलम्
<1.4.24>
अभिध्योपदेशाच्च । ध्यै चिन्तायामिति धातुः । अभितो ध्यानं = अभिध्या ।
ध्याने चतुर्मुखत्वोक्त्या सर्वप्रकारध्यानं विवक्षितम् । सर्वप्रकारत्वं
स्वरूपकर्तृत्वे स्वरूपकर्मत्वे चेतनविषयकत्वे अचेतनविषयकत्वे च 
तथा च चेतनाचेतन शरीरकस्वकर्मक स्वकर्तृकध्यानं इति पर्यवसितम् 
अकामयत =इत्यनेन संकल्पेकर्तृत्वम् । अहं स्यामित्यनेन स्वकर्मकत्वम् 
बहू इत्यनेन चेतनाचेतनोभयवैशिष्ट्यं संकल्पकर्तरि । अतः उपादानत्वं
निमित्तत्वं चसिध्यतीत्यभिप्रायः । रामकृष्णादिबहुभवनं नात्र विवक्षितं
तत्तेजोऽसृजत इति उपरि श्रूयमाणत्वात्
अत एव चिदद्रूपेण बहुत्वं च सिद्धम् । मृदाद्यचेतनस्य बहुभवनं दृष्टम् 
अत्र बहु स्यामिति चेतने बहुभवन मुक्तम् । यथा सौभरिः पंचाशतं
कन्याः ऊढ्वा ताभिः रमणार्थं अहं बहुः स्यां इति संकल्प्य पंचाशच्छरीरकः
आसीत् । तथा भगवानपि चेतनाचेतनशरीरकः इत्युपादनं संकल्पाश्रयत्वान्निमित्तं
च । सौभरिविषये बहुत्वं न शरीरमात्रे । अहं बहुस्यां इति अहमर्थात्मनिष्टत्वेन
बहुत्व प्रतीतेः । एकस्यापिसौभरेः तत्तद्देहविशिष्टवेषेण बहुत्वगुण
समवायस्संभवत्येव । आदौ एकमात्र शरीरक एवासीत् । तद्देहविशिष्टत्वरूपावस्थामादाय
उपादानत्वं
तत्तद्देहविशिष्टत्व रूपनानादेहविशिष्टरूपावस्थामादाय उपादेयत्वम् 
यथा वालो युवा जात इत्यत्र । बाल्य यौवनरूपावस्थावैशिष्यष्ट्यमादायोपपत्तिः 
बालत्वादिविवक्षां विना तत्तद्देहविशिष्टत्वरूप विकारग्रहणे साक्षादेव
तदाश्रयत्वम् । बालो युवा जात इति रीत्या बालत्वयुवत्वादीनां विकाररूपत्वे
तद्विशिष्टदेहविशिष्टत्वं इति परंपरया विकारवत्वम् । अधिकरणसारावल्यां
बहुभवनं सौभरिन्यायसिद्धमित्युक्तम् । किं च कुलालादेः अहं घटस्स्यामिति
न संकल्प पूर्विका सृष्टिः । अतः कुलाल वैषम्यम् ।।
<1.4.25>
साक्षाच्चोभयाम्नानात् । पूर्वं श्रुत्यर्थापत्ति तर्कबलात् उभयविघकारणत्वमुक्तम्
अत्र श्रुत्यापि तत्सिध्यतीत्याशयः । उभयाम्नानात् इत्येव पर्याप्तं
अथापि साक्षात्पदं उपादानत्वस्यामुख्यत्व व्यावर्तकम् । च शब्दः
हेत्वन्तर नैरपेक्ष्यं द्योतयति । ब्रह्मण एव सर्वविधकारणत्वं प्रश्न
पूर्वकं प्रतिपादितमिति नात्र विवादस्यैवावकाशः इति व्यंक्तुं साक्षात्पदम्
लोके अधिष्ठानं अधिष्ठेयं उपादानं सहकारि च पृथक् पृथक् । अत्र
ब्रह्मणा अधिष्ठेये प्रकृतिरूपे वस्तुनि सर्वमन्तर्गतं इति ज्ञप्तये
चः ।किं स्वित् =पूर्वं कुत्र स्थितः
कार्योत्पत्ति प्रदेशप्रश्नः । कउ सवृक्षः । किमुपादानं यदध्यतिष्टत्...धारयन्
=भुवनानि धारयता ईश्वरेणाधिष्टेयं उपकरणं किम् । धारयन् इत्यनुवादरूपत्वात्
निमित्तत्वे निश्चयः । "पृच्छत तत्" इति पाठः । "पृच्छतेदु" इति
पाढे इत् उ इत्येतदवधारणे । किमिति पृच्छतैव । अवश्यं मनसा विचारयत
एव । ईश्वरः यत् वस्तु अधिष्ठानं चकार तदुपकरणजातं मनसा विचारयत।
। निष्टतक्षुः=ससर्ज बहुवचनमविवक्षितम् । एकस्यैव भगवतः स्रष्टृकर्तृत्वेन
बहुत्वाभावात् । अत्र श्रुतौ निमित्तत्व सिद्धवत्कारेण उपादानत्वसहकारित्वे
साक्षात् बोध्येते
किंस्वित् वनमित्युपादान प्रश्नः । क उ स वृक्षः आसीत् इति उपकरणप्रश्नः 
यतः उपादानात् द्यावापृथिवी भगवान् ससर्ज । ब्रह्मेति = मनीषिणः
इति संबोधनम् । यद्वा, मनीषिणः वनं मनसा निश्चितवन्तः । उपादानभूतात्
भगवत एव सर्वोत्पत्तिरिति निश्चितवन्तः इति यावत् । सूक्ष्मचिदचिद्विशिष्टं
उपादानम् । विश्वस्योपकरणभूतकालादिविशिष्टः स एवोपकरणम् । मनीषिणो
मनसा पृच्छतेदु तत् = हे मनीषिणः अवधानेन मनसा एतत् शृणुत । मनीषिणो
मनसा विब्रवीमि वः = शृण्वतां भवतां अनुग्रहपूर्वकं अवधानविशेषेण
ब्रवीमि इति चिन्तामणिः । लोके दारुणा रथादि क्रियते
तत्र वृक्षाणां उपादानत्वम् उपादानभूत वृक्षणामुत्पत्तिस्थानं वनम्
वासीपरश्वथादि अधिष्ठेयं च दृष्टम् । एवमत्र त्रितयप्रश्ने व्यष्टिकारणभूतसमष्टिद्रव्याणि
वृक्षतुल्यानि, तेषामुत्पत्तिस्थानं प्रकृतिः । वनं सर्व व्यापि
ब्रह्म वा वनम् । कालादृष्टादि अधिष्टेयं भवति । वनवृक्षाधिष्टेयप्रश्ने
यत्यत् वक्तव्यं तत्सर्वं विहाय ब्रह्मैव सर्वमिति श्रुतिर्वदति 
अतस्सर्वमपि ब्रह्मैव । उपादानत्वोपकरणत्वयोः कर्तृभिन्नतयैव
लोकदर्शनात् निमित्त भूतस्य कर्तृभूतस्य परब्रह्मणः व्यतिरिक्ततया
उपादानं उपकरणं च वक्तव्यमिति प्रश्ने सर्वं ब्रह्मैवेति समाहितं
अतः कर्ता निमित्तभूतः पर एवोपादानं उपकरणं चेति विशिष्टवाक्यार्थः ।
<1.4.26>
आत्मकृतेः - अभिध्योपदेशाच्च इत्यत्र सोऽकामयत बहुस्यां प्रजायेय
इति श्रुति मवलम्ब्यार्थः उक्तः । अत्र तदात्मानं स्वयमकुरुतः इति
श्रुति मवलम्ब्य । पूर्वत्र बहु भवन संकल्पो हेतुः । अत्र बहुभवनकरणं
हेतुः । कुलालः आत्मानं स्वयमकुरुत इति न व्यवहियते । अतो वैषम्यम् 
अत्रैकस्यैव कार्यत्व कर्तृत्वोक्तेः कर्तृत्वं सृज्यत्वं चेति
भावः । "स एव सृज्य स च पाल्यतेच " इत्यादिपुराणवचनमिहानुसन्धेयम् 
आत्मानं स्वयमकुरुत इति वचनबलात् ब्रह्मण एव क्रियमाणत्व मुक्तम् 
तेन कार्यावस्थाभाक्त्वं स्पष्टं प्रतीतम् । तस्य परस्य कारणत्वात्
कारणकार्यावस्थाद्वयं ब्रह्मण्येषितव्यं
स्वरूपस्य निर्विकारस्य तस्य किंचित् द्वारैवोपपाद्यम् । यथा बालो
युवा जातः इत्यत्र परंपरया । तथाऽत्रापि । यद्वा नित्यानामेवात्मनां
कार्यत्वोक्तेः धर्मभूतज्ञानमादाय स्वाभाविवविकारोपपादनं क्रियते 
एवमेव ब्रह्मधर्मभूतेज्ञानेपि नियन्तृत्वादिविकारमादायोपपत्तिः
कार्या । जीवे संकोचविकासौ अत्र तु नियमनादीति विवेकः । तथाच चेतनाचेतनगत
शूक्ष्मत्वस्थूलत्वादि विकार मादाय परंपरया तादृशचेतनाचेतनविशिष्टत्वमादाय
वा भगवद्गत स्वभावभूतधर्मज्ञानगतनि यमनादिकमादाय वा साक्षात् उपपादनं
सुशकमिति ।।
<1.4.27>
उत्तरसूत्रं चोद्यमुखेनोत्थापयति - सत्यमिति ब्रह्मणो विकार शून्यत्वात्
सदाऽऽनन्द रूपत्वात् आनन्दाश्रयत्वात् हेयगुणादिरहितत्वात् चेतनाचेतनगतदोषगन्ध
प्रसंगाभावाच्च कथमुपादानत्वं तथा सति अचेतनमृद इव चेतनस्येव वा विपरीत
सर्वापुरुषार्थप्रसंगात् । अतो स्वस्यैव बहुभवनकरणमनुपपन्नं इति शंकाशयः ।
परिणामात् । परिणामाभ्युपगमे दोषोक्तौ स एवपरिणामः कथं परिहारहेतुः
तत्राह - स्वाभाव्यादिति तत्रापि शंकायां विवृणोति - न स्वभाव इति ।
तत्वदभिप्रे परिणामः दोषावहः । अस्मदुक्तस्तु अतिशयावहः । अतिशयावहत्वं
उपपादयति - अशेषेति । स्वलीलेत्यादिना जगत्सृष्टेः प्रयोजनमुक्तम् 
वस्तुजात शरीरतयेति विरोधपरिहारःउक्तः । प्रपञ्चे तन्मात्रेत्यादिना
साक्षात्परिणामः न स्वस्मिन्निति दर्शितम् । स्वस्मिन्नेकतामापन्ने
इति तमः परेदेव एकीभवति इति श्रुत्यर्थः प्रतिपादितः । जगच्छरीरतया
आत्मानं परिणमयतीति परिणामस्य वैलक्षण्यं प्रादर्शि
शरीरात्मभावश्रुतीः प्रदर्शयति तथैवेति । यस्य बुद्धिः शरीरं इत्यादि
सुबालोपनिषदि अधिकांशः । यं मृत्युर्न वेद इत्यत्र मृत्युशब्दः
न यमादिपरः अचिद्वस्तुपर एव । स्थानप्रामाण्यात् । मृत्युशब्दवाच्यत्व
मुपपादयति सर्वेषामिति । यत् ज्ञानावारकं तदेव तमः यो ज्ञानविरोधः
स एवानर्थः । अतो मृत्युशब्दवाच्यतेति भावः । न कर्माविभागादिति
सूत्रं प्रलयकालेपि चेतनाचेतनयो सूक्ष्मरूपतया अवस्थितिद्योतनाय 
अन्यथा अकृताभ्यागम कृतविप्रणाशादिप्रसंगः । सृष्टि प्रकारमाह - तदयमर्थः
इत्यादिना । परमात्मनः परिणामेपि दोषाभावः इति प्रदर्शयति - एवमिति
अथ जगत्सृष्टेः लीलात्वेन प्रयोजनवत्वं प्रमाणपुरस्सरं प्रदर्शयति - सर्वाणीत्यादिना 
उपसंहरति - अत इति । इदमत्र प्रघट्टतात्पर्यं - निष्कलं निष्क्रियं
शान्तमित्यादिभिः ब्रह्मणः निर्विकारत्वं श्रुतं, अपहतपाप्मा इत्यादिना
दोषाभाववत्वम् । सदेव सोम्य, एको हवै नारायण आसीत् यद्भूतयोनिं
परिपश्यन्ति इत्यादिना ब्रह्मणः उपादानत्वं यः पृथिव्यां तिष्ठन्
इत्यादिभिः अस्यैव सर्वशरीरित्वम् । अजामेकां लोहितकृष्णशुक्लां,
गौरनाद्यन्तवतीति स्वरूपतः परिणममानप्रकृतेः उपादानत्वं च । एवं
सर्वश्रुत्यर्थ निर्वहणाय विना वैमनस्यं विरोधं च साक्षात्परिणममान
प्रकृति शरीरक ब्रह्मण एवोपादनत्वं स्वीक्रियते
भाव्यवस्थावतः पूर्वावस्यायोगित्वमुपादानत्वमित्युक्तत्वात् । अवस्था
श्रयत्वशून्ये ब्रह्मणि कथ मुपादानत्वमिति शंका परिहारानुगुणतया
ब्रह्मण्यपि निर्विकारत्वाद्यविरोधि परिणामविशेषस्य सद्वारकस्यांगीकारः
सुवचः । तथाच ब्रह्मणि साक्षाद्विकाराभावमादाय अपरिणामित्वनिर्विकारत्वादिश्रुतीनां
निर्वाहः। परंपरया परिणाममादाय बालो युवा जात इत्यादाविव उपादानत्व
श्रुति, तदर्थापत्ति सत्तर्काणां निर्वाहः । बालयुवान्यायेन सौभरिन्यायेन
च सूक्ष्मत्व स्थूलत्वादिविकारमादायोपपादने परंपरया । स्थूलत्वविशिष्ट
चेतनाचेतन शरीरकत्वमादायोपपादने साक्षात्
जीवधर्मभूत ज्ञानवत् परमात्मगत स्वभाव भूतज्ञानगत नियमनाद्यवस्थामादायोपपादने
ततोप्यन्तरंगतया अवस्था श्रयत्वं इति जगदुपादानत्वं स्वरसतएव संभवति 
अतः सर्व श्रुत्यैकरस्य प्रणयिभिः तत्त्वविद्भिः निमित्तत्वं
उपादानत्वं संयगेवोपपादितं भवति । तस्मात् विशिष्टाद्वैतमतरीत्या
सर्वासामपि श्रुतीनां अविरोधेनार्थवर्णनं ब्रह्मणोनिर्विकरत्वाद्युपपादनमेव
चेति शोभनः पन्थाः । अतो यतिपतिकथित प्रधानप्रतितन्त्ररूप शरीरात्मभाव
संबन्धमंगीकुर्वतां विरोधिसकलमतनिरासः अयत्नसिद्धः । यदम्बु वैष्णवः
कायः तत्सर्वं वैहरेः तनुः, योयो यायां तनुं भक्तः इत्याद्युपबृहणबलात्
यस्य पृथिवी शरीरमित्यादि श्रुतौ शरीरशब्दस्यान्यथा निर्वहणमपि निरस्तम् ।।
<1.4.28>
योनिश्च हि गीयते । उपादानवाचकशब्दमूलमेवोपादानत्वसिद्धिः इत्यभिप्रायः ।
श्रुतौ योनिशब्द एव श्रूयते इति शंकां परिहरति - योनिशब्दश्चेति
योनिः कारणं इत्येतावन्मात्रं न । उपादानकारणमित्यर्थः । अत्राधिकरणसारावलिः
"कार्यैक्ये हि प्रतिज्ञा तदनुगुण उदाहारि दृष्टान्तवर्गः" इति 
वाक्यशेषादवगम्यत इति । ननु ऊर्णनाभि दृष्टान्तः कथमुपपद्यताम् ?
न ह्यूर्णनाभेः उपादानत्वं संभवति । स हि स्ववक्त्रतः ऊर्णाशब्दवाच्यं
तन्तुं विसृजति - समये ग्रसति च । तेनास्य निमित्तत्वमेव । तन्तूपादानं
तु ऊर्णा । ऊर्णाशब्दो वा तन्तुशब्दो वा नोर्णनाभिं वदति
अतस्स्वशरीरैकदेशात् कार्यमुत्यादयतीत्येवावगमात् ईश्वरस्यापि स्वशरीरभूत
प्रकृतितः उपादानत्वमुक्तं स्यात् इति चेत्, मैवं - कुलालात् मृदः
यथा पृथक्सिद्धत्वं न तथा प्रकृतेः ईश्वरात् । ऊर्णनाभिदृष्टान्तबलेन
परमात्मापि स्वशरीर भूतापृथक्सिद्ध वस्तुना जगत्दुत्पादयतीत्येतावन्मात्रसिद्धावपि
अस्माकमभिमतार्थसिद्धिः भवति । ऊर्णा शब्दो वा तन्तु शब्दो वा
नोर्णनाभिवाचकः निष्कर्षक शब्दत्वात् । अत्र तु शरीर वाचक प्रकृत्यादि
शब्दः अपर्यवसानवृत्या परमात्मपर्यन्तवाचकः देवदत्तादिशब्दवत् ।
बालो युवा इत्यादिवत् आत्मपर्यन्तवाचकत्वात् शब्दस्य
यथा तत्र विशिष्टस्योपादनत्वं तथाऽत्रापि सूक्ष्मचिदचिच्छरीकस्य
परस्योपादानत्वसिद्धिः । एवमेव हि सौभरिविषयेपि । तन्तुसृष्टिकर्तापि
ऊर्णनाभिः अहं तन्तुर्भविष्यामि इति न संकल्पयति । परमात्मा तु
अहमात्मानं सृजामि इति संकल्पयति । अतो महद्वैलक्षण्यं, सृजामीति
संकल्पाश्रयत्वात् विमित्तत्वमपि । प्रकृतिश्चेति सूत्र वत् योनिश्चेति
सूत्रमपि उभयविधकारणत्व बोधनार्थम् ।अत एव तत्रेवात्रापि चशब्द
प्रयोगः । ऊर्णनाभिदृष्टान्ते साक्षाद्विकारभावस्य देहद्वारा विकारवत्वस्यच
प्रदर्शकः ।। अत्र दृष्टान्तत्रयमुक्तं - ऊर्णनाभिदृष्टान्तेन
स्वशरीरादेवोत्पादकत्वं उक्तम् । अनेनाचेतनशरीरकत्वं फलितम् ।
सतः पुरुषादिति चेतनशरीरकत्वम् । पृथिव्यामोषधय
इत्यनेन साक्षादेवोपादानत्वं स्पष्टीकृतम् । किं बहुना आकुञ्चित
स्वहस्त प्रसारणे अस्मच्छरीरे एव अस्माकमुपादानत्वमस्ति । सूक्ष्म
एव हस्तः प्रसारण समये अवस्थान्तरमापन्नो भवति । एवमेवास्मच्छरीरावयवेषु
सूक्ष्मत्वप्रहाणेन स्थूलत्वमापादयाम इति उपादानत्वं सर्व संप्रतिपन्नमित्यलं
विस्तरेण ।।
(1.4.8) सर्वव्याख्यानाधिकरणम् ।
<1.4.29>
अतिदेशाधिकरणम् । अत एव प्राणः इत्यादिवत्
भाव्यम् । एतेन इत्येतत् प्रकृत्यधिकरणन्यायं वा तत्पूर्वाधिकरणन्यायं
वा चतुर्थपादाधिकरणन्यायं वा मनसि कृत्य प्रवृत्तमिति न मन्तव्यं
पूर्ववृत्तसर्वाधिकरणमप्युपजीव्यैवात्रतिदेशः क्रियते इति सूचनाय
भाष्ये - पादचतुष्टयोक्त न्यायकलापेन इति भाषितम् । जगत्कारणवादिवाक्यविशेषाः
अत्र विषयाः । व्याख्याताः इति द्विरुक्तेः प्रयोजनमाह - अध्यायपरिसमाप्तिद्योतनर्थः
इति । एतेन सर्वे - अव्याख्याताःव्याख्याताः इत्यपि पदच्छेदः कर्तुंशक्यः 
एतावत्पादपर्यन्तं यानि विषयवाक्यान्यादाय व्याख्यानं न कृतं
तान्यपि उक्तन्यायात् व्याख्यात प्रायाणीत्यर्थः 
अत्र ईक्षत्यधिकरणप्रभृति सर्वाधिकरणैश्च अचेतन सामान्य अचेतनविशेष,
चेतन सामान्य चेतनविशेषाणां कारणवाक्यप्रतिपाद्यत्वं नैव संभवतीति
विशदं श्रुतिभिः सत्त र्कैश्चस्थापितत्वेनाधिक शंकाया एवाभावात्
अतिदेशाधिकरणस्य नैव प्रसक्तिः इति यद्यपि शंका भवेत् तथापि कानिचित्
कारणवाक्यानि चतुर्मुखदीनां कारणत्वप्रतिपादकानि सन्ति तेषामपि
परात्मपरत्वमेव नतु हिरण्यगर्भ शिवादि प्रतिपादकत्वमिति व्यङ्कुं
अतिदेशसूत्रं मिति अतिदेशकृत् सूत्रकारस्याशयः इति, अग्रे संवर्तनं
भाति इत्यधिकरणसारावलिश्लोके स्वामि पादैः प्रदर्शितम्
ननु गतिसामान्यात् इत्येकमेव सूत्रं पर्याप्तम् । परमात्मनो नारायणस्य
कारणत्व प्रतिपादने । विशेषवाक्यानां या गतिः सैव सामान्यवाक्यानामित्युक्तम् 
एको हवै नारायण आसीत् न ब्रह्मा नेशानः इति वाक्यबलात् विशेषेच
पर्यवसानं व्यरचि । अतः कथमत्राधिकाशंकायाः प्रसक्तिरितिचेत् सत्यं
सदेवसोम्य इदमग्र इतिवत् हिरण्यगर्भः समवर्तताग्रे भूतस्य जातः
पतिरेक आसीत् इति श्रुतिर्हि हिरण्यगर्भस्य चतुर्मुखस्य प्रलयकालवर्तित्वं
प्रतिपादयति । प्रलयकाले जीवस्यानादित्व बोधकमिवचेदं वाक्यं न भवति 
हिरण्यगर्भः इति श्रवणात् । भूतस्य पतिरेक आसीत् इत्युक्त्या
जगत्पत्तित्वं प्रतिपादितं
अतो जगतां पतित्वस्य आद्यत्वस्य च कथनात् सर्वशेषित्वं कारणत्वं
चोक्तं भवतीति अयमेवोपास्यः इति सिध्यति । अपिच, यदा तमः तन्न दिवा
न रात्रिः न सन् न चासन् शिव एव केवलः इतीदमपि वाक्यं केवलस्य परमेशस्य
प्रलयकाले सत्वं प्रतिपादयति । अतो नारायण चतुर्मुख शंभुषु कस्य
वा कारणत्वं त्रिमूर्तेः कारणत्वं वा अन्यतमस्य कारणत्वं वा त्रिमूर्त्युत्तीर्णस्य
कारणत्वं वा । एकैव मूर्तिः विभिदे त्रिधासा सामान्यमेतत् प्रथमावरत्वं
इति कालिदासोक्तन्यायेन एक एव मूर्तित्रयविशिष्टः इति तस्यैव कारणत्वं
वा इत्यादिशंकायाः अवतारात्
सर्वविलक्षणस्य श्रीमन्नारायणस्यैव कारणत्वं नतुपूर्वोक्तरीत्या
अन्यस्य इति सूचयितुमतिदेशः । पूर्वोक्तवाक्यानां का गतिरिति चेत्
सर्वेषां हिरण्यगर्भ शिवादीनामपि ब्रह्मशरीरत्वेन, अन्तर्बाहिश्च
तत्सर्वं व्याप्य नारायणः स्थितः इति प्रमाणपर्यालोचने सर्वान्तर्यामित्व
प्रतीत्या च कारणवाक्योक्त हिरण्यगर्भशिवाद्युपलक्षित ब्रह्मण एव
कारणत्वमवगम्यते । अन्यथासिद्धलिंगाभावेच योग व्युत्पत्यावा परमात्मपरत्वात्तस्यैव
कारणत्वम् । नारायणानुवाके स ब्रह्मा स शिवः सेन्द्र सोक्षरः परमः
स्वराद, इति इन्द्राद्यविशेषेण तयोरपि पठात् तेषामिव एतेषामपि न
कारणत्वसिद्धिः
श्रीश्च ते लक्ष्मीश्च पन्त्यौ इति श्रीपतिरूपनारायणस्यैव कारणत्व
दार्ढ्याच्च । आनन्दमयाधिकरणे एव "ते येशतं प्रजापतेरानन्दाः, स
एको ब्रह्मण आनन्दः" इति चतुर्मुखानन्दस्य ब्रह्मानन्दैकदेशत्वोक्त्यापि
न सातिशयानन्दस्य हिरण्यगर्भस्य कारणत्व प्रसक्तिः । ईक्षतिकर्मव्यपदेशाधिकरणे
चतुर्मुखस्य कारणत्वं च सम्यगेव प्रतिषिद्धम् । कल्पभेदेन कारणत्वमपि
अन्तरधिकरणे प्रतिक्षिप्तम् । तत्रैव "पुण्डरीकमेवमक्षिणी इति पुण्डरीकाक्षस्यैव
कारणत्वोक्तेः । विरूपाक्षस्य न जगत्कारणत्वमिति सिद्धम् । इन्द्रप्राणाधिकरणेच
इन्द्रस्य तत् निरस्तम्
अदृश्यत्वाधिकरणेच रूपोपन्यासात् इति सूत्रपर्यालोचने "भूःपादौ
यस्य नाभिरि"त्यादिनोक्तं द्युप्रभृति मूर्धादिमत्वरूप जगच्छरीरकत्वं
विष्णोरेवेति च सिद्धम् । सूत्रकृत् बादशायण एव तत्वमेको महायोगी
हरिः नारायणः परः इति, आलोड्य सर्व...ध्येयो नारायणस्सदा इति च
नारायणस्यैव परदेवतात्वं जगत्कारणत्वमत एवोपास्यत्वं च प्रतिपादितवान्,
काशीवृकान्धक शरासन बाण गंगा संभूति नाम कृतिसंवदनाद्युदन्तैः स्वोक्त्यम्बरीषगुरुशापमुखैश्च
शभुं तन्निध्नमीक्षितवतां इह कः शरण्यः इति प्रत्यपादि श्रीदेशिकचरणैः 
इदं सर्वमभिप्रेत्यैव आत्मैक्यं देवतैक्यं त्रिकसमधिगता इत्यादि
परदेवतापारमार्थ्याधिकारे स्पष्टं तैरेव न्यरूपि ।
आब्रह्मभुवनाल्लोकाः पुनरावर्तिनोऽजुन इति ब्रह्मलोकस्य तदधिपतेश्चतुर्मुखस्य
च नश्वरत्व प्रतिपादनं गीतायामपि वर्तते, जातः पतिरेक आसीत् इति
हिरण्यगर्भस्य जातत्वमप्युक्तं,अद्भिः संभूतः हिरण्यगर्भः इत्यपि
तस्योत्पन्नत्वे प्रमाणम् । शिवशब्दः मंगलार्थकः "अतोऽहमपि ते
दासः इति शिवेनैव महाविष्णुं प्रत्युक्तेश्च तस्य तं प्रति शेषत्वमवगम्यते
इति सर्व श्रुतीनामपि पूर्वोक्तदिशैव निर्वाह कार्यः इत्युक्तं भवति ।।
ननु श्रीपतेरेव कथं सर्वेश्वरत्वं ब्रह्मत्वं वा । ब्रह्मविष्णुरुद्रेन्द्रा
प्रजायन्ते इति श्रुत्यैव कर्मवश्यब्रह्मरुद्रेन्द्रादि सहपठितत्वात्
विष्णोरपि कर्मवश्यत्व प्रतीतेः । अतो विष्णु शब्दावाच्यः नारायणः
कथं कर्मवश्यः जगत्कारणमिति चेत्? रक्षार्थं सर्वभूतानां विष्णुत्वमुपजग्मिवान्
इति श्रीमन्नारायणः एव मत्स्याद्यवतारवत् रामकृष्णाद्यवतारवत् लोकरक्षणरूपं
कार्यं उत्पत्तिरक्षणविनाशमध्यगतं कर्तुमवततारः । अतः इदमवताररूपम् 
परव्यूहविभवार्चाऽन्तर्यामिरूपेण पंच प्रकारेण तस्यास्थितिः
श्रुतिस्मृत्यादिसिद्धा
अतः "देवोनः शुभमातनोनु दशधा निर्वर्तयत् भूमिकां" इत्युक्तरीत्या
विष्ण्वादि भूमिकापरिग्रह एव । नतु कर्मवश्यजीवादिवत् उत्पत्तिः 
नचावताररूपत्वे कथं अपहतपाप्मनः अनवधिकातिशयानन्दशालिनः "राज्यात्
भ्रशो वनेवासः" व्यसनेषु मनुष्याणां भृशं भवति दुःखितः इत्यादिविविधदुःख
सद्भाव इति वाच्यम् । निजविभूति भूतमत्स्यादिसजातीयत्वेनानुकरणवत्
दुःखानुकरणस्यापि प्रदर्शनमिति सर्वं न टनमात्रम् । स्त्रीसंगिनां
गतिरिति प्रथयंश्चचार इति हि प्रशस्यते, आत्मानं मानुषं मन्ये इति
मनुष्यभूमिका परिग्रहात् तदनुगुणनाट्यस्यावश्यकर्तव्यत्वात्
मनुष्यदोहिनां चेष्टा इत्युक्तेश्च । एकोहवै नारायण आसीत् न ब्रह्मा
नेशानः इत्यारभ्य...तस्य ब्रह्मा चतुर्मुखोऽजायत, ततस्तस्यध्यानान्तरस्थस्य
ललाटात् स्वेदोऽपतत् स्वेदात् बुद्ध्बुदमभवत् बुद्बुदात् त्र्यक्षश्शूलपाणिः
पुरुषोऽजायत इति ब्रह्मरुद्रादीन् प्रत्यपि स्रष्ट्टत्वेन पुरुषोत्तमस्य
नारायणस्य प्रतिपन्नत्वात् कथमस्य जगत्कारणत्वप्रतिक्षेपस्संभाव्येत 
ब्रह्मत्वंहि बृहत्व बृंहणत्वरूपम् । अनन्तत्वेनस्थितस्यास्य
निखिलजगत्कारणरूप बृंहत्व मस्यैवोचितं श्रुतिप्रतिपन्नं इति पुरुष
सूक्तप्रतिपाद्यः श्रीमन्नारायण एव सर्वान्तर्यामी सकलेतरविलक्षणः
पुरुषोत्तमः इति निरवद्यम् ।।
