वादः57
क्षिप्तानासुरयोनिषु प्रतिमुहुर्मूढानधोधोगता
नप्नाष्यैव तु पार्थसूतपरमानन्दं ततो निन्दतः ।
नैर्गुण्येन सतां तदाप्तियशसा दग्धान् सदा वादिनो
नीचान् भाति नुदन् सतां परिबृढस्त्रय्यन्तसद्देशिकः ।।
निरुपममिहं वैराग्यं वः क्षमा च विनिन्दथ
प्रगुणमपि यत ब्रह्मानन्दं स्वतो गुणवत्तया ।
यदपि निरयं मूढा न द्विष्ट भावि वयं पुन
र्जनितभगवत्प्रेमाणः श्रीनिवासगुरुक्तिभिः ।।
	आनन्दत्वस्य परपक्षे असम्भवं दर्शयिष्यन् तस्येष्टापादनत्वनिरासायाह श्रूयत इति । किमिदमिति । न तावत्स्वरूपम्, तथा सति हि स्वरूपमानन्दो न स्यात्; नापि धर्मः, अनिर्वचनात्, अतो दुर्निरूपमित्यर्थः । व्यावहारिकमिति । वेद्यत्वस्य घटादाविव धर्मिसमसत्ताकत्वाभावान्नाभ्युपगमविरोध इति भावः । व्यावहारिकेति । संसारदशायामित्यर्थः । तदिति । संसारनिवृत्तिदशायामित्यर्थः । यथा प्रपञ्चस्य कल्पितत्वान्निष्प्रपञ्चत्वं ब्रह्मणः परमार्थस्तथाऽऽनन्दत्वस्य कल्पितत्वे तद्विपरीतमनानन्दत्वमेव परमार्थः स्यादिति भावः । एतेन वृत्तिविषयत्वमादायानुकूलवेद्य वमित्यापि निरस्तम् । आनन्दत्वस्येति । आनन्दात्मकस्वरूपत्येत्यर्थः । आनन्दत्वं स्यादिति । उपादेयस्वरूपं स्यादित्यर्थः । अनुभवः-ब्रह्मानुभवः । ननु अपरिच्छिन्नब्रह्मानन्दलाभात् क्षुद्रसुखरूपप्रपञ्चस्य नोपादेयतेत्यत्राह सहस्रवत इति । अधिकम्-अपेक्षितादधिकमनपेक्षितमित्यर्थ । 
	ननु अधिकब्रह्मानन्दानुभवविरोधित्वात् विषयानन्दानुभवो नोपादेय इति शङ्कते विषयानुकूल्येति । तस्येति । ब्रह्मस्वरूपस्येत्यर्थः । तथा च तन्मात्रनन्दस्य नाप्रकाश इति भावः । यद्वा ब्रह्मानन्दस्येत्यर्थः । उक्तं हि युष्माभिः "भासत एव परमप्रेगास्पदत्वलक्षणं सुख"मिति । संसारदशायामप्यात्मनि परमप्रेगास्पदत्वप्रयोजकं सुखासाधारणं स्वरूपं भासत इति हि तदर्थः । संसारदशाय मविशदब्रह्मानन्दानुभवेऽपि विशदानुभवाभावादस्त्येव विरोध इत्यत्रा वैशद्ये ति । अतिरिक्ताकारप्रकाश एव च 
वैशद्यम्, तस्मिन्नप्याकारे स एव सत्यत्वामथ्यात्वावकल्प इत्यादिना जिज्ञासानुपपत्तिवादे वैशद्यदूषममित्यर्थः । आदि शब्देनावरणानावरणाधीवणत्वानधारणत्वादिकं तत्र तत्र दूषितमित्यर्थः । दूषणान्तरमाह एव मिति । वेदनीयत्वासिद्धे न प्रथम इत्यन्वयःदत्तेति । मोक्षदशायां वेदितुरभावेनानानन्दत्वापत्तयेत्यर्थः । वेदनेति । वेदनस्वरूपातिरिक्तानुकूलत्वाभ्युपगम इत्यर्थः । व्यर्थेति । विशेषणवावित्वाभिमतमनुकूलपदं विशेषणाभावाद्व्यर्थमित्यर्थः । पर्यायत्वादीति । अनुकूलवेदनपदयोरुभयोरपि स्वरूपप्रवृत्तिनिमित्तकत्वे पर्यायत्वम्, अन्यथा तु प्रवृत्तिनिमित्तान्तरस्याप्यभावादबोधकत्वमेव स्वादित्यर्थः ।
	ननु वेदनानुकूलपदयोर्भिन्नार्थत्वान्न पर्यायत्वम्, नचैवं सविशेषत्वं तद्गतविशेषणवाचित्वाभावादित्यत्राह भिन्नार्थत्व इति । विशेषणवाचित्वाभावे विशेष्यतो भिन्नार्थं वाच्यम्, तथा च न सामानाधिकरण्येनान्वयः-घटः पट इतिवदिति भावः । आपेक्षिकत्वेन-पुरुशविशेषापेश्चत्वेनेत्यर्थः । विनिवृत्तेरिति । स्वरूपे प्रतिसम्बन्धित्वानभ्युपगमे तद््घटितानुकूल्यस्याप्यभावादित्यर्थः । औपनिशदेति । दुःखनिवृत्तेः पुरुषार्थत्वं इत्यर्थः । वैशेषिकाद्यविशेष इति भावः । सुखरूपं भावान्तरमेव दुःखनिवृत्तिः, अतो नाभावात्मकमिति शङ्कते ब्रह्मण इति। उदासीनेति । कदाचिद््दुःखावस्था अन्यदा तु दुःखनिवृत्त्यात्मकमुखावस्था इत्यवस्थाद्वयमेव स्यात्, नोपेक्षावस्थेत्यर्थः । इतोऽपि न दुःखनिवृत्तिः सुखमित्याह पूर्वमिति । अन्यथा उदासीनाव्सतानङ्गीकार इत्यर्थः । द्वयोरिति द्वयोरपि प्रतियोगिनिरुपणनियतनिरुपणकत्वादिति भावः । भावान्तरेति । भावान्तराभाववादिना भावयोरेव सुखदुःखयोः परस्पराभावात्मकत्वस्य  वक्तव्यत्वात् उदासीनावस्थासंग्रहाभावतौल्यात्, अन्यथा सुखनिवृत्तिरित्यादि चोदनाद्वयारपीत्यादिचोदनच्च न सम्भवतीत्यर्थः । भिन्नोपाधीति । न वयं सुखत्वेन दुःखाभावत्वं दुःखत्वेन सुखाभावत्वं ब्रूमः, किन्तुतत्तद्देशकाल विशिष्टाभावान्तरत्वेन, अत उदासीनावस्था मिध्यतीत्यर्थः । एवमुदासीनावस्थासंग्रहाभावप्रतिबन्दी पराकृता, द्वयोरपि भावरूपत्वासिद्धिप्रसङ्गप्रतिवन्दीमप्युद्धरति स्वरूपत इति । किंचेति । 'नाहमत्रे' त्यत्र अत्र शब्देन सुषुप्त्यवस्था परामृश्यते, सा च ज्ञानेच्छादु खादिसकलवृत्तिनिवृत्तिरूपा, ततश्च 
दुःखाभावे ज्ञायमानेऽपि 'नाहमत्र भोग्य'मित्युक्तेर्दुःखाभावस्य भोग्यत्वाभाव उक्तः उत्तरे चात्मनो भोग्यत्वमुक्तम्, अतो भोग्यत्वेनोक्तस्यात्मनोऽभोग्यत्वेनोक्त दुःखनिवृत्तिमात्रत्वं दुर्वचनमिति भावः । किञ्च ज्ञानत्वस्यैव आनन्दत्वरूपत्वे ज्ञानत्वं प्रसाध्यापि पुनरानन्दत्वसाधनप्रयासात्मकस्वप्रवृत्तिव्याघात इत्याह यावताचेति । अपर्यायतेति । ज्ञानस्यानन्दशब्दवाच्यत्वमेव साध्यत इत्याशयः । तथाविधेति । आनन्दस्यानन्दशब्दवाच्यत्वे अविप्रतिपत्तेः, ज्ञानत्वानन्दत्वयोरभेदे ज्ञानेऽपि न तद्विप्रतिपत्तिरिति भावः । किञ्च न ज्ञानत्वमानन्दत्वं  दुःखेऽपि गतत्वादित्याह दुःखेति । दुःखादिकमपि ज्ञानविशेष इति स्वमतेनेदमुक्तम् । तदुपलम्भ इति । ज्ञाने दःखत्वोपालम्भ इत्यर्थः । ज्ञानत्वस्य विरोधित्वाभावादारोपसम्भव इत्यत्राह न ही ति तथाच ज्ञानत्वमेव सुखत्वमित्युक्तत्वात् ज्ञानत्वे प्रकाशमाने दुःखत्वारोपो न सम्भवतीत्यर्थः ।
	अस्तु यत्किञ्चिदानन्दत्वम्, आनन्दत्वेनाभिमतस्यानुकूल्यमस्ति न वा ? द्वितीये दोषमाह बहिष्कृतेति । आद्ये दोषमाह तत्प्रतिकार इति । आनुकूल्याङ्गीकारेण तत्प्रतीकार इत्यर्थः । उक्तेति । तृतीय पक्षोक्तदूषणनेत्यर्थः ।
ज्ञानात्मकत्वेति । तदानुकूल्यं ज्ञानात्मकत्वमेव? अतिरिक्तं वा? अतिरेके निर्विशेषवादापक्रमादिद्वितीयपक्षोक्तदोषः प्रसजेत्, अनतिरेके सहप्रयोगानुपपत्त्यादिः पञ्चमपक्षोक्तदोषः प्रसजेदिति भावः ।
	यदाह नवीनः-
	सुखत्वं हि सुखपदप्रवृत्तिनिमित्ततयानुगतव्यवहारविषयतया व्यावृत्तावेव कल्प्यते, न तु सुखरूप आत्मनि, तत्र तत्कल्पने प्रमाणाभावात्, श्रुतौ सुखपदस्य वृद्धव्यवहारे वृत्त्यवच्छिन्नचैतन्यात्मनि सुखे व्यत्पन्नस्य ज्ञानादिपहवल्लक्षणया आत्मनि प्रयोगात्; ननु यद्यात्मनि न सुखत्वं तर्ह्यात्मा न सुखम्,  तस्यैव तत्स्वरूपलक्षणत्वादिति चेन्न; - म सुखत्वं सुखस्य स्वरूपलक्षण्, तस्य ततोन्यत्वात्, अन्यस्याग्यस्वरूपत्वायोगात् । किञ्च सुखत्वाश्रयव्यक्तौ विशेषोऽस्ति नवा? न चेत्कथं सुखत्वव्यवस्था? व्यक्तिविशेषं विना सुखत्वस्यैव ध्रम इति नियन्तुमशक्यत्वात्; प्रथमेऽपि स विशेषो न धर्मः, तत्रापि व्यवस्थापकाभावात्, व्यक्तिस्वरूपातिरिक्तधर्मानिरुपणाच्च । ततः सुखस्वरूपमेव विशेषः, 
तदेव तल्लक्षणम्- गोत्वादेरिव तत्स्वरूपम् ।
	नचैवं ज्ञानानन्दपदयोः पर्यायत्वमेकार्थत्वादिति वाच्यम्;- तत्तद्वृत्ति विशेषशबळस्य तदुपहितस्य वा ज्ञानानन्दपदवाच्यत्वात् प्रवृत्तिनिमित्तभेदेनापर्यायत्वात् । नचैवमानन्दपदलक्ष्यत्वादात्मा नानन्दः स्यादिति वाच्यम्;-छत्रिणः छत्रिपदलक्ष्यत्ववदनौपाधिकप्रीतिविषयतया आनन्दस्यैव आत्मन आनन्दपदलक्ष्यत्वेनानन्दत्वानपायात्; तस्मादनौपाधिकप्रीतिविषयो यच्चैतन्यंतदेव सुखम्, तच्च दुःखानुभवदशायामपि स्वासाधारणरूपेण प्रतीयत इति न तदा प्रेमानुपपत्तिः । एतेन यदि चैतन्यमेव सुखलक्षणं तदा चैतन्यस्य परेणाप्यभ्युपगामत् तदतिरिक्तस्य सिद्धान्तेऽप्यभावाच्चैतन्यं सुखमिति नाममात्रं न अर्थविशेष इति प्रत्युक्तम्, आत्मातिरिक्तं सुखमिति वदतामप्यनौपाधिकप्रीतिविषयत्वमेव तल्लक्षणम् । आत्मापि चेत्तादृशः कथं नात्मा सुखं कतं वा न परमतात् विशेषः? प्रमाणं त्वत्रात्मा सुखरुपोनिरुपाधिकप्रेमगोचरत्वाद्व्यतिरेकेणानात्मवत् ।
	नन्वत्र न सुखत्वाश्रय इति प्रतिज्ञार्थः, केवल आत्मनि तदभावात्, अत एव न सुखत्वविशिष्टाभिन्न इत्यर्थः, केवलस्य सुखत्वविशिष्टाभेदे केवलेऽपि तत्प्रसङ्गात्; नापि दुःखान्यत्वं साध्यम्, सिद्धसाधनात्, नापि दुःखविरोधित्वं दुःखात्यन्ताभावत्वेनार्थान्तरत्वादिति चेन्न, निरवयवसुखपदवाच्याभेदस्य साध्यत्वात्; अत्र स्वमते वृत्तेरपि सुखपदवाच्यत्वाभेदसाधने बाध इति निरवयवेत्युक्तम्; वस्तुतस्त्वेताद्विशेषणं विनापि बाघितसुखपदवात्यांशं विहायाबाधितस्वरूपसुखभेदाभावमादाय साध्यं सिध्यति; तथा च न बाधपरिहाराय विशेषणम्, किन्तु सुखपदवाच्यवृत्तिभेदस्य साध्यव्तिरेकस्यात्मनि सत्वेऽपि हेतुव्यतिरेकाभावात् तत्र व्यतिरेकव्यभिचारपरिहाराय; न च निरवयवसुखपदवाच्यसुखत्वभेदोऽप्यात्मन्यंस्तीति व्यतिरेकव्यभिचारस्तदवस्थ इति वाच्यम्, वृत्तिविशेषानुगतात्मस्वरूपसुखत्त्यैव सुखानुगतबुद्धिविषयतया सुखत्वरूपत्वेन तस्य तद्भेदाभावात्; यद्वा परमप्रेमास्पदताप्रयोजकरूपाभेदः साध्य इति ।
	तदसत्-परमते हेतोः स्वरूपासिद्धेः, अहं भूयासमित्यत्राहमर्थस्यैव निरुपाधिकवेमगोचरत्वदर्शनात् सुखं मे भूयादित्यत्राप्युप्तत्त्यादिमतो लोकप्रसिद्धस्य 
सुखत्वाश्रयस्यैव निरुपाधिकप्रेमगोचरत्त्वदर्शनात् । नचोभयत्रापि सुखस्वरूपचैतन्याभेदादेव प्रेमेति वाच्यम्, अद्यापि त्वदभिमतात्मनः सुखत्वासिद्धेः संदिग्ध व्यभिचारात् । अत एवाहमर्थे व्यभिचारः ।
	किञ्च- सुखपदवाच्या हि वृत्तिरेव, तस्यामेव प्रवृत्तिनिमित्तयोगस्य त्वयाभिधानात्; चैतन्यस्य प्रवृत्तिनिमित्तयोगाभावात्; सुखवृत्तितादात्म्यमात्राध्यासाद्योगाभावात्; सुखवृत्तितादात्म्याध्यासात् सुखपदवाच्यत्वे शुक्तेरपि रजत पदवाच्यताप्रसङ्गात्, तथा च साध्याप्रसिद्धिः, सुखरूपत्वासिद्धावपि सुखत्वरूपत्वसिध्या अर्थान्तरत्वञ्च । द्वितीयसाध्यमप्यनुपपन्नम्, परमप्रेमास्पदताप्रयोजकरूपाभेदेऽपि परमप्रेमास्पदत्वासिद्धेरर्थान्तरत्वात् ।
	किञ्च-मोक्षदशायां ब्रह्मणः उपादेयत्वसिध्यर्थं हि श्रुतिरानन्दत्वं प्रतिपादयति, तत्रापि स्वरूपमात्रस्य स्वप्रकाशादिसिद्धत्वात् तावन्मात्रप्रतिपादनेऽप्युपादेयत्वासिद्धेः सत्यज्ञानादिपदैस्तत्सिद्धेश्च न तस्य प्रतिपाद्यता । धर्मप्रतिषादने चाद्वैतहानिः । धर्मस्य मिथ्यात्वे तु कल्पितप्रपञ्चाधिष्ठानस्य ब्रह्मणः परमार्थतो निष्प्रपञ्चस्वरूपत्वात् कल्पितानन्दत्वपरमप्रेमास्पदताकस्य ब्रह्मणः तद्विपरीतस्वरूपं परमार्थः स्यात् । तदिदमुक्तं  प्रथमविकल्पद््षणे "ब्रह्मणोऽनानन्दत्वमेव परमार्थः स्या"दिति । यच्च सुखत्वाश्रयव्यक्तौ विशेषोस्ति नवेत्यादि; तन्न, तत्र विशेषो यदि भेदः; सोस्त्येव, तत्स्वरूपस्य तदितरसमस्तभिन्नत्वात्, यदि सुखत्वाश्रयप्रयोजको धर्मविशेषः, स नास्त्येव । न चैवं सुखत्वाव्यवस्थापत्तिः, स्वरूपविशेषेऽपि तत्पर्यनुयोगस्य सुशकत्वात् । यच्च ज्ञानानन्दपदयोरपर्यायत्वसाधनम् । तदपि न सुखात्मकवृत्तौ ह्यनुगतव्यवहारनिमित्तमानन्दत्वमधिष्ठानसुखस्वरूपमेवेति त्वयोक्तम्, तथा ज्ञानत्वमपि । अतो ज्ञानत्वानन्दत्वयोरभेदात्स्यादेव पर्यायत्वम् । "विज्ञानमानन्द" मित्यादौ आनन्दपदलक्ष्यत्वेऽप्यानन्दस्वरूपानपायः, तत्र छत्रिणोपि गमनस्य प्रमाणान्तरसिद्धत्वादजहल्लक्षणा, अत्र तु न स्वरूपमानन्द इत्यत्र प्रमाणान्तरमस्ति ।
	किञ्च आनन्दत्वस्य वृत्तिगतप्रवृत्तिनिमित्ततया तव वृत्तेरेव विशेष्यत्वात् जहल्लक्षणैव । न च तदभेदाध्यासाच्चैतन्यमपि वाच्यम्, दुःखपदेपिं वृत्यवच्छिन्न चैतन्यस्य वाच्यत्वापत्तिः । अजहल्लक्षणाया मुख्यत्वात्तत्सिध्यर्थमेव सुखपदवाच्यं 
वृत्त्यवच्छिन्नचैतन्यमिति चेन्न;- लक्षणामुख्यत्वाय शक्तिगौरवस्यान्याय्यत्वात् । किञ्च एवं शक्तिकल्पनायामपि आनन्दत्वं वृत्तावेव न चैतन्य इति कथं तदानन्द स्वरूपम्?
	एतेन लाघवेनानन्दपदस्य विशेप्यस्वरूपलक्षकत्वात्तदेव ब्रह्मानन्दस्वरूपमित्यत्र प्रमाणमिति निरस्तम् । यच्चानौपाधिकमीतिविषयत्वमेव सुखलक्षणम् तच्चात्मन्यपीति, तन्न; अनौपाधिकत्वं यद्यन्येच्छानधीनत्वं तदा तवाहङ्कारेति व्याप्तिः । यद्यन्यसम्बन्धानधीनत्वम्, तदा चैतन्ये असम्भवः, अहमर्तसम्बन्ध प्रयुक्तत्वाच्च प्रेम्णः; सर्वेषामपि हि अहं भूयासं मम सुखं भूयादिति स्वान्तःकरणावच्छिन्नचैतन्ये स्वसम्बन्धिसुखे च निरुपाधीच्छा भवति, न तु देवदत्तो भूयात् तत्सुखं भूयादिति । इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन तदेकदैवतेन तच्चरणपरिचरमपरायणेन तत्प्रसादलब्ध महाचार्यापरनामधेयेन रामानुजदासेन विरचितायां शतदूषणीव्याख्यायां चण्डमारुताख्यायां निर्विशेषब्रह्मण आनन्त्यभङ्गः सप्तपञ्चाशः स्कन्धः ।।57।। 
	पूर्ववृत्ते ति । मुमुक्षापर्यन्तं हि साधनचतुष्टयान्तर्गतं सर्व नित्यानित्यवस्तुविवेकसाध्यम्, अतो नित्यत्वसिद्धावेव नित्यानित्यवस्तुविवेकपूर्वकं पूर्ववृत्तचतुष्कं सिद्ध्यति, तच्च नित्यव्यं त्वन्मते न सम्भवतीति शास्त्रारम्भ एवोच्छिद्येतेति भावः ।
	श्रूयते हीति । तथा च श्रुतिसिद्धत्वान्नित्यत्वानुपपत्तौ नेष्टप्रसङ्ग इति  भावः । वक्ष्यमाणाविद्याकालातिव्याप्त्यादिदूषणोपयोगितया वा ब्रह्मव्यतिरिक्त मिति। ब्रह्मणोऽपि तत्तद्वृत्त्यवच्छिन्नसंविद्रूपेणानित्यत्वात्तद्व्यावृत्त्यर्थमाह स्वरूपतोपी ति । वः सिद्धान्त इति । नित्यानित्यविवेकपूर्ववृत्तत्ववादिनां व  इत्यभिप्रायेण   व इत्युक्तम् । तत्कार्यत्वे ति । तदुपादेयत्वाभ्युपगमेनत्यर्थः । 
	नन्वविद्यानिवृत्तिरपि  कदाचिद्भविष्यति, तत्काले च नाविद्येतिन सर्वकालसम्बन्धित्वमिति शङ्कते सापी ति । किमनेन  ति । कदाचिन्निषर्तिष्यत इति वचनमपार्थमित्यर्थः । तन्निवृत्तावि ति । उपादानोपादेययोरभेदादिति भावः । 
	न च तयोस्तादात्म्यमेव, तच्च  भिन्नत्वेसत्यभिन्नसत्ताकत्वमिति वाच्यम्, -भेदाङ्गीकारेऽवयविवादप्रसङ्गात्, तादात्म्यस्य निरस्तत्याच्च । किंञ्च यद्यविद्यानिवृत्त्यनन्तरं 
तदधीनकालस्य निवृत्तिः, तदा कालनिवृत्यधिकरणकालान्तरस्वीकारप्रसङ्गः ।
	नन्वविद्यानिवृत्त्यनन्तरकाले कालनिवृत्तिं न ब्रूमः किंत्वविद्यानिवृत्तिदशायामपि कालो वर्तते निवर्तते चेत्येवं ब्रूम इति चेत् ; यद्यविद्यानिवृत्तिजन्या कालनिवृत्तिर्नं स्यात् तदाविद्यया सहैव कालस्तत्वज्ञानान्निवर्तेत, नैव वा निवर्तेत, यद्यविद्यनिवृत्तिजन्या तदा तदुत्तरकालोऽवश्यमङ्गीकर्तव्यः, उत्तरकालं विना तदसम्भवात् । किञ्च अविद्यासम्बद्धाववरणादेर्नित्यत्वप्रसङ्गः सर्वथा दुस्तरः । न  सर्वकालसत्तेत्य नेन सर्वकालसम्बन्धो विवक्षिवः, किंतु सर्वकालसत्यत्वमिति  शङ्कते सर्वकाले ति ।  नित्यत्वलक्षणे - नित्यत्वात्मके ब्रह्मासाधारणधर्म इत्यर्थः .
	ननु सत्तामात्रे विवक्षिते नित्य इति  व्यवहाराभावात् सन्नित्यशब्दयोः पर्यायत्वप्रसङ्गाच्च सर्वकालसत्त्वमेव नित्यशब्दार्थः, अतो न वैयर्थ्यमपीत्यत्नाह अतः सर्वस्मिन्नि ति । व्यवहारापर्यायत्वाभ्यां सर्वकालप्रवेशे आवश्यके सत्यत्वांशो न प्रवेश्यो गौरवात्, तदप्रतिसन्धानेपि नित्यत्वव्यवहाराच्चेति भावः। स्वांशानामपि पौर्वापर्यार्थ कालान्तरापेक्षां परिहरति स्वत इति । क्षणिकत्वादी  ति । क्षणकालवादिनां सूक्ष्मस्थूलतरादिकालानां  प्रत्येकमवच्छेदकत्वे तत्तत्सूक्ष्मादिकालमात्रस्थायित्वं स्यादित्यर्थः । प्रत्येकं स्वांशानामवच्छेदकत्वे ह्ययं  दोषः, समस्तांशसमुदायस्यावच्छेदकत्वे तु न दोष इति शङ्कते समस्तस्वांशसमुदाये ति । तत्सम्बद्धस्य-समस्तकालांशसम्बद्धस्योत्यर्थः । वस्तुतस्तु समस्तकालांशसम्बन्धो नित्यत्वमेव नानित्यत्वमिति बोद्ध्यम् । तन्मिथ्यात्वा दिति । पारमार्थिककालसम्बन्धस्याभावो नित्यत्वित्यभिप्रायः । द्वितीय इति । कालांशसमुदायापेक्षया  पूर्वोत्तरकालयोरभावादित्यर्थः । न ही  ति । अंशापेक्षया पूर्वोत्तरकालौ ह्यश्यपेक्षयापीति वक्तव्यम्, अंशी चात्र कालः तदपेक्षया च पूर्वोत्तरकालौ न सम्भवतः, कालान्तराभावात्, अभेदे तु पौर्वापर्यासम्भवादिति भावः । कालांशसमुदायेनवच्छेदो नाम तत्पूर्वोत्तरकालयो कालस्याविद्यामान्वम्, तत्र तत्पूर्वोत्तकालयोरुक्त्य सम्भव उक्तः। अथ तत्र कालस्याविद्यमानत्वोक्तेरप्यसम्भवगाह एव मिति। अत एवे ति । पूर्वोत्तरकालाभ्यां तत्राविद्यमानत्वाच्चेत्यर्थः । पूर्वोत्तरकालौ तत्रा विद्यामानत्वं च योतो व्याघातान्न सम्भवति तत एव कालस्थानाद्यन्तभावस्त्वयावाच्य इति कालाद्विवेको ब्रह्मणो न सिद्ध्यतीत्यर्थः ।
	प्रध्वंसरहितत्वं नित्यत्वमिति पक्षं द्रूषयति न च तृतीय इति । ननु प्रध्वंसस्यापि प्रध्वंसस्तत्वज्ञानाद्भवति, अनवस्था तु ब्रह्मण एव  तत्प्रध्वंसत्वेन परिहृता, अत एव मुक्तावपि ध्वंसप्रवाहानन्त्यकल्पनादपि प्राथमिक ध्वंस 
एवानन्तोऽस्त्घिति शङ्का  च परिहृतेति चेत्, तर्हीदानीन्तनघटादिप्रध्वंसोपि ब्रह्मैव स्यादिति ध्वंसोच्छेदः ।  न च मुद्रराद्यनन्तरभावित्वान्न तथेति वाच्यम्- तत्वज्ञानाविद्यानिवृत्त्यनन्तरभावित्वेनध्वंसध्वंसस्यापि ब्रह्मातिरेकित्वात् । अनन्त प्रध्वंसे ति । अनन्तरपदगसंख्यपरम् । परमतेऽबाधितत्वासम्प्रतिपत्तेरुक्तं लोकाभिमतेष्वि ति । न च  बाधे ति । यदि नित्यत्वमबाधितत्वम्, तर्हि बाधितत्वन ज्ञात एवानित्यशब्दः प्रयुज्येत, घटादिषु नचैवं दृश्यत इत्यर्थः । विकारः परिणामो वा कादाचित्कापृथक्सिद्धधर्मो वा इति विकल्पमभिप्रेत्य प्रथमं दूषयति विकाराणा मिति । सर्वलोके ति । पूर्वेद्युः पिण्डात्मनावस्थिता मृदिदीनां घंटीभूय तिष्ठतीति द्रव्यनित्यस्थैर्य विकारस्थैर्य च लाकसिद्धमित्यर्थः । प्रथमपक्षे दोषमाह ब्रह्मणश्च ति । तत्तद्वृत्त्यवच्छिन्नस्य व्यावहारिकभेदवत् कादाचित्कतया उत्पत्तिरप्यस्त्येवेत्यभिप्रायेणाह व्यावहारिके ति । ननु  स्वसमानसत्ताकोभयान्तयोरभावो नित्यत्वमिति चेन्न ;- अविद्याया अपि  नित्वत्वापत्तेः तस्या अपि अन्तद्वयाभावात् । ब्रह्मैव अविद्याध्वंस इति चेत् ;  एवं  सत्यविद्यैव ब्रह्मप्रागभाव इति ब्रह्मापि नित्यं न स्यात् ।
	नन्वविद्याया ब्रह्मसमानसत्ताकत्वाभावात् न ब्रह्मणो नित्यत्वहानिरिति चेन्न ;- ब्रह्मणोप्यविद्यासमानसत्ताकत्वाभावात् तस्या  अपि नित्यत्वप्राप्तेः । 
	ननु  स्वासमानकालीनत्वमप्यन्तविशेषणम्, अविद्या च ब्रह्मसमानका लीनेति न  ब्रह्मण्यसम्भव इति चेन्न ;- ब्रह्माप्यविद्यासमकालमित्यविद्याया अपि नित्यत्वप्रसङ्गात् । किञ्च यद्यविद्याध्वंसो ब्रह्म,  तदाद अविद्यैव ब्रह्मध्वंस  इति   किं न स्यात् ? उत्पत्तिमदभावत्वप्रागभावान्यप्रतियोग्यसमानकालाभावत्वादेर्ब्रह्मण्यपि दुर्वचत्वात् । न च प्रागभावप्रतियोग्यभावत्वं ध्वसत्वम् अविद्यैव ब्रह्मप्रागभाव इति वाच्यम्, ब्रह्मण एवाविद्याप्रागभावत्वापत्तेः प्रतियोग्यसमानकालीनानाद्यभावत्वादेरविद्यायामपि दुर्वचत्वात् । ध्वंसप्रतियोगित्वं 
प्रागभावत्वमित्यत्रान्योन्याश्रयात् ।
	ननु साध्याभावत्वं ध्वंसत्वम्, ब्रह्म च तत्वज्ञानसाध्यम्, यस्मिन्सत्यग्रमक्षणे यस्य अविद्याव्यतिरेकात्मनो ब्रह्मणः सत्वं यद्व्यतिरेके तस्य ब्रह्मणो व्यतिरेकोऽविद्येत्येवं साध्य्तवलक्षणयोगादिति चेन्न ;- अविद्याया अपि तत्वज्ञानप्रागभावसाध्यत्वस्य त्वद्रीत्या सत्वात्, तथा अविद्यानिवृत्तिप्रतिबन्धकमावरणमितित्वन्मते अविद्यायास्तदधीनाया उक्तरूपावरमसाध्यत्वसत्वाच्च ।
	एतेन उभयान्तवत्वुभयान्तवत्वप्रतियोगित्वम्, तच्च  यद्यपि व्यावहारिकं ब्रह्मणोस्ति, तथापि तत्र  तदभावोप्यस्ति, अधिष्ठानस्य कल्पितप्रतियोगिका भावाश्रयत्वात्, अविद्यायां तु न तदभावः, तस्या अनधिष्ठानत्वादिति परास्तम्, ब्रह्मणो ध्वंसत्वासिद्धेरुक्तत्वात् ।
	ननु  पारमार्थिकत्वं  राहित्यविशेषणं न प्रतियोगिविशेषणम्,  घटादौ  च  स्वरूपस्य मिथ्यात्वाद्राहित्वमपि  बाधितमिति शङ्कां निराकरोत अत एवे ति । घटादौ हि उभयान्तवत्वं व्यावहारिकं तद्राहित्यं च न प्रातिभासिकम्, अप्रतीतेः, समानस्ताकप्रतियोगिविरोधाच्च न  व्यावहारिकम्, अतः  परिशेषात् परमार्थ इत्यर्थः । न च घटादौ तद्राहित्यमेव नास्तीति वाच्यम्, अवाधितत्वविशेषण वैयर्थ्यादिति भावः ।
	ननु माभूतबांधितत्वविशेषणमिति चेन्न ; तथापि प्रतियोगिनोपरमार्थत्वे प्रपञ्चे उभयान्तत्ववत्वाभावस्यावश्यंभावादिति । आद्य इति। लोक सर्वकाल सम्बन्धित्वादेरेव प्रवृत्तिनिमित्ततया ग्रह इत्यर्थः । नित्यत्वं साध्यत इति ।  अनुमानेनेति शेषः । उत्तरत्र "नित्यतया तत्सिद्धावनुमाननैरपेक्ष्या" दिति वक्ष्यमाणत्वात् । अस्मदा दीति । परोक्षज्ञाने स्वकालीनत्वेन ग्राह्वनियमाभावात् प्रत्यक्षेत्युक्तम् । लौकिकप्रत्यक्षं हि स्वाधिकरणतया यावन्काल उभयसम्प्रतिपन्नः 
तावत्कालीनतया विषयं गृह्णाति, तत्कालपूर्वोत्तरकालीनत्वं विद्यमानमपि न गृह्णाति, तत्र किञ्चित्प्रयोजकं वाच्यम् ; नचान्यदुपलभामहे, अतोस्य यावत्  स्वक्रालमात्रवच्छिन्नवस्त्ववभासित्वस्वभावः तत्प्रयोजकः कल्प्यः, ईदृशस्वभावं चेत् ज्ञनं नित्यं स्यात् यावत्पूर्वोत्तरकालावच्चिन्नतया विषयमवभासयेत्, तावत्कालीनत्वं चाबाधितमिति विषयोपि नित्यःस्यात् । न च पूर्वोत्तरकालयोर्घटोनास्तीति प्रतीत्या बाघस्त्वया सुवचः ज्ञानभेदानङ्गीकारात् । स्वेनैव स्वस्य बाधा योगात्, 
बाधकत्वाभिमतज्ञानान्तरस्यापि नित्यत्वेन परस्परविरोधेन द्वयोरप्येकत्रा सम्भवाच्च, सर्वदा असत्वग्रहप्रसङ्गेन नित्यत्वात्यन्तासत्त्वयोरापत्तश्चेति भावः । यदि पुनरित्या दि । ज्ञानेन तत्कालावच्छिन्नतया विषयो न गृह्यते किन्तु स्वरूपतः ; नचैबमपि नित्यप्रकाप्रसङ्गः, विद्यामानस्यैव वस्तुनः प्रत्यक्षे  भाननियमादिति यद्यच्यते तथापि भासकज्ञनस्य नित्यत्वन यावत्सत्वं विषयः प्रकाशेतेत्यर्थः । क्वचित्पुरुशान्तरसंविदा धारावाहिकादिसंविदा च विषयस्य यावत्सत्वं प्रकाशेनेष्टापादनव्यवृत्त्यर्थे एकये त्युक्तम्। एव मिति । वर्तमानत्वप्रकारिकानुमितिः नित्या चेत् तत्तत्स्वकालावच्छिन्नतयैव विषयं गृह्णीयादिति विषयस्य नित्यत्वं स्यादित्यर्थः । याश्चे ति ।
	ननु स्वापेक्षया अीतीतत्वग्रहणं माभूत् भोजनादितत्तत्क्रियान्तरापेक्षयातीतत्वं गृह्णात्विंति चेत् ; भोक्ष्यमाणः स्नास्यामि भोक्ष्यमाणः स्नामि भोक्ष्यमाणोस्नासिषमित्यत्रस्नानस्य भोजनपूर्वकाले सर्वत्र गृहीते भूतभविष्यद्वर्तमानव्यवस्थाया ज्ञानापेक्षया ज्ञानसमानकालक्रियापेक्षया वा वाच्यत्वात्तस्य नित्यत्वात् । उत धर्म इति । अत्र धर्मत्वं स्वरूपातिरक्तत्वं विवक्षितम्, न ब्रह्माधर्मत्वम्, उत्तरत्र संविन्निष्ठतया ग्राह्यत्वपक्षे सधर्मत्वापादनात् ।धर्मत्व इति । स्वरूपातिरिक्तत्व इत्यर्थः। स एवे ति । स्वरूपातिरिक्तस्य स्वप्रकाशवेद्यत्वे  तद्धर्मत्वमेव वक्तव्यम्, अतो नित्यमित्युपलम्भप्रसङ्ग इत्यर्थः । नित्यत्वग्राहिज्ञानस्याबाधितत्वे नित्यत्वस्य सत्यत्वात् सधर्मत्वं स्यादित्याह  स 
धर्मत्वे ति । बाधितत्वेऽनित्यत्वप्रसङ्ग आदिशब्दार्थः। एवंचे ति। संविदो ज्ञानान्तरावेद्यत्वात् नित्यत्वानिरूपमाच्चेत्यर्थः । करणाना मिति। एतज्जननीयत्वाभिमतज्ञानस्यापि नित्यसिद्धत्वादिति भावः ।
	नन्वभिव्यक्ता वित्तिर्विषयप्रकाशिका, अभिव्यक्तिश्चावरणाभिभवः, स च वृत्त्या, तदर्थे करणापेक्षेति शङ्कते अभिव्यक्त्यर्थ मिति ।  आवरणस्यनिरासादभिव्यक्तिः  स्वरूपमेव [स्फुरणमेव] वाच्यम्, तस्य च नित्यत्वान्न करणापेक्षेत्यर्थः। अन्यथे ति । अभिव्यक्तेरनित्यत्वे  स्वरूपस्य तदभिव्यक्तित्वासम्भवाद्विषयग्रहणात्मकावस्थाविशेषस्यैव तदभिव्यक्तित्वं वाच्यमित्यस्मन्मतप्रसङ्ग इत्यर्थः । वैशद्यासम्भवा दिति। अधिकाकारविशेषभानं   वैशद्यमस्मन्मते  सम्भवति, ननु त्वन्मत इति भावः । अनेनै वेति । प्रागभावाविद्याभ्यामनैकान्त्यमित्यादिनेत्यर्थः ।
इति  श्रीवाधूलकुलतिलकश्रीनिवासाचार्यपादसेवासमाधिगतपरावरतत्त्वयाथात्म्येन  
तदेकदैवतेन तच्चरमपरिचरणपरायणेन तत्प्रसादलब्ध
महाचार्यापरनामधेयेन रामानुजदासेन विरचितायां
शतदूषणीव्याख्यायां चण्डमारुताख्यायां
निर्विशेषब्रह्मणो नित्यत्वभङ्गो नाम
अष्टपञ्चाशः स्कन्धः ।। 58 ।। 
वादः59
	स्वत इति । कर्त्नन्तरानधिष्ठितत्वेनेत्यर्थः । अनेन एकपदेन अविभक्त नामरूपत्ववाचिना उपादानत्वमुच्यते, अद्वितीयपदेन कर्त्रन्तरनिषेध इति भगवदभिमतनिर्वाहः सूचितः । तेन तस्यैव कर्तृत्वे तदुपयोगिज्ञानादिसिद्ध्या सविशेषत्व सिद्धिरिति भावः । परमाचार्याणां निर्वाहमभिप्रेत्याह संवित्सिद्ध्यादिभिरिति । अनन्तपदवदिति । 'बृहद््गुणत्वाद्यमनन्तमाहु' रित्यादिप्रमाणानि विवक्षितानि । नञस्तदन्यतद्विरोधितदभावरूपार्थत्नय- सम्भवाद्विकल्पयति किं द्वितीया दित्यादि । अन्योन्याभावमात्रमिति । अन्योन्याभावमात्रपरत्वमित्यर्थः । नञिवयुक्तन्यायमभिप्रेत्याह अब्राह्मणादिनयादिति । अब्राह्मणमानयेत्यादौ ब्राह्मणाद्यन्वितनञस्तत्सदृशपरत्ववदित्यर्थः । तत्सादृश्यवत्त्वमिति । विवक्षितमित्यनुषङ्गः । द्विवापीति । प्रयुत भेदसादृश्यनिरूपकतया द्वितीयसत्त्वं वाच्यमिति भावः । न तरामित्युक्तमुपपादयति द्वितीयत्वेति । भेदसादृश्याभ्यामपि सविशेषत्वं स्यादिति विवक्षितम् । विशेषेति । अशिशिरः पावक इत्युक्ते यथा शैत्यातिरिक्तस्पर्शः सामान्यतो विशेषतश्चौष्ण्यादिरूपेण न निषिध्यते तथा अद्वितीयत्वमित्युक्तेति प्रथमत्वतृतीयत्वादिकोट्यन्तरं सामान्यरूपेण विशेषतश्च न निषिध्यत इत्यर्थः । अन्यथेत्यादि । यद्यंकविशेषनिषेधे शेषाभ्यनुज्ञानं न स्यादित्यर्थः ।
	अत्र 'अन्यथा प्रथमत्वादेरपि सामान्यतो विशेषतो निर्विशेषत्वविशेषतो वा निषेधतो वा निषेध्यत्वा' दिति यदि पाठः, तदायमर्थः-आदिशब्देन तृतीयत्वादि गृह्यते, प्रथमत्वादेश्च सामान्यतो निषेधः-ब्रह्म कतिथमपि न-प्रथमादिकं नेत्यादिरूपः, विशेषतो निषेधः-प्रथमं न तृतीयं नेत्यादिरूपः, निर्विशेषत्वविशेषतः  निर्विशेषत्वेन स्वरूपविशेषणाद्वा, निषेधतः- धर्मिस्वरूपनिषेधतो वेति । ततः किमित्यत आह 
तथाचेति । सर्वनिषेधस्तथासति सिद्ध्येदित्यर्थः । यद्वा-विशेषतानिषेधत इति । ब्रह्मणि द्वितीयरूपविशेषनिषेधे प्रथमत्वादिकमनुज्ञातं स्यात्, तथा द्वितीयस्य ब्रह्मणि अधिकरमविशेषे निषेधे ब्रह्मातिरिक्तं द्वितीयमभ्यनुज्ञातं स्यात्, अत्र विशेषरूपेण निषेधो विशेषनिषेधः, तेनाधिकरणविशेषप्रतियोगिविशेषसाधारण्यसिद्धिः । अन्यथा-उक्तप्रतियोग्यधि- करणविशेषद्वयानुज्ञाभावे । धर्मान्तरानुज्ञानाभावे, दोषमाह प्रथमत्वादेरिति । निर्विशेषत्वविशेषतोवेत्यस्य पूर्ववदेवार्थः । धर्म्यन्तरानुज्ञाभावे दोषमाह निषेधतोवेति । स्वरूपेण निषेधतः । सदद्वितीयमिति सद्रूपे अधिकरणविशेषेण न निषिध्यते, किंतु द्वितीयं नेति निरूपकतयेति भावः । यद्वा- सामान्यतो निर्विशेषत्वविशेषतो वा विशेषतो निषेधतो वेति पूर्वतसन्तयोरुत्तरतसन्ताभ्यां याधासंख्येनान्वयः । सामान्यतो निर्विशेषत्वविशेषप्रतिपादने न प्रथमत्वादिनिषेधः कार्यः स्यात्, विशेषतः प्रथमत्वादिविशेषरूपेण, निषेधतः प्रथमं द्वितीयं नेत्यादिप्रातिस्विकरूपेण निषेधतो वा प्रथमत्वादिनिषेधः कार्यः स्यादिति । यदि तु 'अन्यथा प्रथमत्वादेरपि सामान्यतो वा विशेषतो वा निषेध्यत्वा'दिति पाठस्तदा स सुसङ्गमः ।
	किं द्वितीयं ब्रह्माभावरूपं ब्रह्मद्वितीयाभावरूपं वेति विकल्प्याद्यं दूषयति द्वितीयस्येति । देशकालेति । सर्वदा सर्वत्राभावप्रतियोगित्वं हि तुच्छत्वम्, अतः अभावप्रतियोगित्वमात्रान्न तुच्छत्वप्रसक्तिः देशकालान्तरे असत्वेपि देशकालान्तरे सत्वस्यापि सम्भवादित्यर्थः । द्वितीयस्य प्रागभावत्वादिविकल्पमभिप्रेत्याह प्रागि ति । प्राक्कालीनपरः प्राक्छब्दः, अभावविकल्पगतप्रध्वंससमभिव्याहाराच्च प्रागभावलाभः । तुच्छत्वेति । यद्यपि प्रागपीदं दूषणमुक्तम्, तथाप्यभावत्वेन सामान्येनोपस्थितस्य इह त्वत्यन्ताभावत्वेन विशिष्योपस्थितस्येति भेदः । एतदपि विकल्प्य दूषणे न्यूनत्वशङ्का[ङ्कया]त्यन्ताभावो न दूषित इति कस्यचिन्मन्दधियोमाभूदिति । अन्योन्याभावपक्षे दोषः प्रपंचेति । वियदादिप्रपञ्चान्तरसद्भावः, अतः प्रपञ्चान्तरमेव ब्रह्मान्यद्वक्तव्यमित्यर्थः । आदिशब्देन सत्यत्वाविरोधो विवक्षितः । ब्रह्मद्वितीयाभाव इति द्वितीयं दूषयति  अयमेवेसि । कार्यत्वादिरेवेत्यर्थः । ब्रह्मणो विनाशित्वकार्यत्वे ब्रह्मणो देशकालाद्य(नव) परिच्छिन्नतया प्रपञ्च तुच्छत्वं प्रपञ्चान्यब्रह्माश्रयसद्भावादिश्च दोषः स्यादित्यर्थः । प्रपञ्चाभावत्वेप्यवैशद्यादध्यासः सम्भवतीत्यत्राह अविशदेति । सर्वमिति । 
विरुद्धाकारभानमध्यासश्चेत्यर्थः । विरुद्धेति । ननु विरुद्धाकारग्रहेप्यौपाधिकाध्यासः सम्भवति, प्रपञ्चाध्यासश्चौपाधिक इति चेन्न;-विरोधिब्रह्मस्वरूपे भासमाने उपाध्यध्यासस्यैवासम्भवात् । द्वितीयं दूषयितुमुपादत्ते-सहेति । किं विरोधो भिन्नाश्रयत्वनियमः? उत एकाश्रयत्वाभावः? आद्य आह सत इति । शीतोष्णादिवत् भिन्नाश्रयत्वनियमविवक्षायां सतः परिच्छिन्नत्वावपत्तेरित्यन्वयः । दूषणान्तरमाह धर्मधर्मिणोरिति । एकाश्रयत्वाभावादिति । भिन्नाश्रयत्वस्याप्युपलक्षणम्, विरोधे सत्यपि लोके धर्मधर्मिभावदर्शनात्, ब्रह्मणः सधर्मत्वं न विरुध्यत इत्यर्थः । स्वनिष्ठतेति । 'स्वे महिम्नि प्रतिष्ठित' इति प्रतिपादितानन्याश्रयत्वभङ्ग इत्यर्थः । परिच्छिन्नत्वस्वनिष्ठताभङ्गोद्धारतया द्वितीयं पक्षमुत्थाप्य निरस्याति एकाश्रयत्वेति । सदनित्यत्वादिति । प्रपञ्चसत्यत्वाविरोधमुमुक्ष्वनुपादेयत्वादि गृह्यते । शङ्कते-अध्यासेति । सत्यत्वप्रत्युक्तस्वरूपलाभः प्रपञ्चस्य कुत इति भावः । अस्त्विति । सतोऽध्यासधातित्वे प्रागिव तत एव स्वरूपसिद्ध्यभावेपि द्वितीयस्य न सत्यत्वक्षतिरित्यर्थः ।
	ननु सत्यत्वेन द्वितीयं न प्राप्तमध्यस्तं चोच्यते, अतश्शुक्तिरजतादिष्विव अध्यासनिवृत्तौ विषयनिवृत्तेरपि सिद्धेर्ज्ञाननिवर्त्यतया मिथ्यात्वं स्यादिति शङ्कते तथेति । अद्यापीति । तद्वाधो ह्यद्वितीयश्रुत्या वाच्यः, अद्वितीयश्रुतेश्च बाधकत्वं नैतावत्पर्यन्तं सिद्धमित्यर्थः । सतोऽध्यासनिवर्तकत्वे तस्याध्यासेन सहानवस्थानलक्षणा विरोधिता वाच्या, व्यापारमन्तरेणापि स्वरूपत एव निवर्तकत्वात्; तमोनिवर्तकालोकवत्, ततश्चालोकविरहदशाया अपि सत्वात् तमः स्वरूपसम्भवः, इह तु सतो नित्यसिद्धत्वान्नाध्याससम्भव इत्याह सत इति ।
	नन्वालोकस्य सन्तमसं प्रति हेतुत्वाभावादालोकः सन्तमसं क्षणमपि न सहते, स त्वध्यासं प्रत्यधिष्ठानत्वादध्यस्य निवर्तयतीति शङ्कते अध्यस्यतीति । निरपेक्षनिवर्तकत्वे अधिष्ठानत्वमेव न स्यादित्याह नैरपेक्ष्येति । अधिष्ठानत्वे तु उत्पादकस्य निरपेक्षनिवर्तकत्वासम्भवादन्यदेव निरपेक्षनिवर्तकं स्यादित्यर्थः ।
	ननु कार्यमात्रसाधारण्येन हेतुत्वे सिद्धे तद्विशेषरूपनिवृत्तिहेतुत्वमनेनानूद्यते, अतः प्रतियोगिनिवृत्त्योरुभयोरपि हेतुत्वस्य प्रमाणसिद्धत्वादुभयत्र हेतुत्वमेष्टव्यम्, प्रतियोगिनं 
प्रति हेतुत्वं चाध्यासाधिष्ठानत्वमेवेति अध्यस्य निवर्तकत्वमुपपद्यत एवेति शङ्कते साधारणेति । अध्यस्य निवर्तकत्वे तु निवर्त्यातिरिक्तानपेक्षेण सता निवर्त्यस्य द्वितीयस्य क्षणिकत्वप्रसङ्ग इत्यपि दूषणं द्रष्टव्यम् । द्वितीयत्वविरोध्याकाराश्रयत्वं द्वितीयविरुद्धत्वमित्याशंक्य निराकरोति प्रथमेति । तत्पुरुषविकल्पे तृतीयं दूषयति तदभावमात्रपरे तु समास इति । अयं विकल्पः प्रौडवादः । नञर्थस्येति । द्वितीयाभावस्य सदर्थधर्मत्वादित्यर्थः । सदर्थ एव द्वितीयाभाव इत्यत आह तस्येति । उक्तत्वा दिति । तद्भानाभानयोरध्यासायोगस्योक्तत्वादित्यर्थः । यद्वा नञर्थो निषेधः, तस्य समासे स्वातन्त्र्येण बोधनासम्भवादित्यर्थः । पर्युदासनञ एव तत्पुरुषः न तु निषेधनञ इति भावः ।
	नन्वरतिरव्यवहारोऽस्मरणमित्यादौ निषेधनञोपि समासो दृश्यत इति चेन्न-गुणक्रियावाचिसमभिव्याहृतनञो निषेधवाचिनोपि तत्पुरुषो नान्यस्येति नियमात् । अन्यथा भूतले घटो नेति वत् अघट इति प्रयोगापत्तेः । असामर्थ्यम्- अदाढर्यमधैर्यामित्यादावपि वैयाकरणाभिमतं गुणत्वमस्त्येव । एवं शब्दानुपपत्तिमुक्त्वा, अर्थानुपपत्तिमाह तस्येति । 
	नन्वद्बितीयमिति न सद्विशेषणम्, किं तु द्वितीयाभावप्रतिपादकं वाक्यान्तरम् । यद्वा-यत्राद्वितीयम्-द्वितीयाभावस्तत् सदेवाग्र आसीदिति योजना, अतो न दोष इत्यत्राह न चे ति । सदृशद्वितीयनिषेधाधिष्ठात्रन्तरशङ्कानिवारणेन सम्भंवन्त्यां गतावित्यर्थः । प्रथमादिति । यदा द्वितीयात्वं ब्रह्मातिरिक्तावधिकं यदा प्रथमादिविधिः, यदा ब्रह्मावधिकं तदा सर्वनिषेधः । अनेकमिति । तथा च बहुव्रीहिवशात् द्वितीयतदभावनान्यपदार्थानां सिद्धिरिति भावः ।
	ननु ज्ञानस्वरूपमितिवत् भेदकल्पनात् बहुव्रीहिः स्यादिति शङ्कते भेदेति . भेदक्लृप्त्योपचार इत्यर्थः । तन्मिथ्यात्वेपीति । न च मिथ्यात्वेन द्वितीयाभावस्यापि तत्र सत्वात् बहुव्रीहिः, स्वनिरूपितद्वितीयस्वरूपे विद्यमाने तदभावमात्रेण तथा निर्देशानुपपत्तेः । न हि वटे सदृशद्वितीयाभावसत्त्वेपि अद्वितीयः सवितेतिवदद्वितीयो घट इति प्रयोगोस्ति, न वा गवाभाववत्यपि(?) गवयेऽसंदृशो गवय इति । अविद्यादीनां ब्रह्माव्यतिरेकपक्षं दूषयति सत्येति । अव्यतिरेके सत्यमिथ्यात्वयोर्विरोधादित्याशयः ।
	अन्ये तु "एकमेवाद्वितीय" श्रुतीर्न मिथ्यात्वे मानम्, तथा हि, एकशब्दोऽनेकार्थः," एके मुख्यान्येकेवला" इत्यमरोक्तेः, "एको गोत्र' इत्यत्र "एकशब्दोयमन्यप्रधानासहायसंख्याप्रथमसंमानवाची"ति कैयटोक्तेश्च, सम्भवति च ब्रह्मणि जीवादितोन्यत्वप्राधान्यप्राथम्यादि, निर्दोषत्वेन च नामरूप बहुव्रीर्हिर्वा? आद्ये ब्रह्म द्वितीयान्यत्वेपि प्रथमं तृतीयं वा स्यात्, नान्त्यः, प्रथमार्थत्वेन कर्मधारये सम्भवति जघन्यस्य बहुव्रिहेरयोगादित्याहुः ।  
	अत्र नविनः- अस्त्वेकशब्दस्यानेकार्थत्वं, तथापि शब्दार्थ इत्येव न ते प्रकृते ग्राह्याः, तथा सति 'चित्रया यजेते' त्यत्रापि चित्रत्वं ग्राह्यं स्यात्, सम्भवति च चित्रत्वस्याप्यग्नीषोमीयपशुविशेषणत्वेन यागसाधनत्वम्, अथ तत्र स्रीत्वचित्रत्वयोर्विधाने वाक्यभेदः स्यादिति; तर्हि प्रकृतेप्यनेकगुणविधाने वाक्यभेदः स्यादिति; तर्हि प्रकृतेप्यनेकगुणविदाने सतुल्यः, सतोपि प्राप्तत्वात् । किञ्च केषाञ्चिन्मानान्तरेण सिद्धत्वेन केषाञ्चित्तद्विरुद्धत्वेन च नान्यत्वादिगुणेषु तात्पर्यम्, अन्यत्वैकत्वे तावन्मानान्तरसिद्धे, साम्यमपियदि केनचिद्धर्मेण, तदा प्रमेयत्वादिना तदपि सिद्धमेव, अथ निर्दोषत्वेन, तदपि न, जीवादेर्दोषबहुळस्य तत्समत्वायोगात् । ब्रह्मणोप्यविद्यादिदोषाश्रयत्वाच्च । असहायत्वमपि यदि स्वकार्ये इतरसहकारिराहित्यम्, तन्न, अदृष्टादेर्विद्यमानत्वात् । न चेतनान्तरसहकारिराहित्यम्, भोक्नॄनुद्दिश्य भोग्यसष्टौ तेषामपि सहकारित्वान्न तद्राहित्यम्, तस्यापि तव  मते अद्वितीयपदेनैव सिद्धत्वात् । प्राथम्यमपि यदि प्रथमकालीनत्वम्; तदा पूर्ववाक्य एव तत्सिद्धमनुपपन्नञ्च, जीवांमांमप्यनादितया तत्तुल्यकालत्वात् । नापि गुणोत्कर्षः । "निर्गुण" मित्यादिस्वार्थपरगुणनिषेधकानेकश्रुतिविरोधेन तस्याऽतदर्थत्वात् । प्राधान्यमपि स्वातन्त्र्यम् । तच्च यदि स्वेच्छया प्रवर्तमानत्वम्, तन्न, जीवस्याप्येतत्सत्वेन तदपेक्षया  तदयोगात् । अथानन्यप्रेर्यत्वम्, तच्च सर्वज्ञान्तराप्रेर्यत्वम्, तस्यापि तव मने अद्वितीयपदेन सर्वज्ञान्तरनिषेधे अर्थादेव सिद्धत्वत् । नापि जीवानियाम्यत्वं, तस्यापि सर्वनियन्तृत्वपरश्रुत्यव लब्धत्वात् । 'येनाश्रुतं श्रुतं भवती'त्यादिना अद्वैत एवापक्रमात्, मृदादिदृष्टान्तैस्तदुपपादानाच्च । न गुणेषु तात्पर्यम् । अधोपक्रमोपि ब्रह्मणः प्राधान्याद्यभिप्रायेणैव, तज्ज्ञानात् सर्वज्ञानामुपचर्यत इति चेन्न;- असतिबाधकेप्युपचारकल्पनेतिप्रसङ्गात् । कथात्तदाक्षेपानुपपत्तेश्च । न हु ब्रह्मणः 
प्राधान्यादौ किञ्चिल्लौकिकं मानं विरुध्यते, तथापि मृदादिवाक्यासङ्गतिरेव, तेन तस्य प्राधान्याद्यनुपपादनात् । मृत्तिकेत्येव सत्य'मिति कारणस्यैव सत्यत्वमुपसंहृत्य 'एवँ सौम्य स आदेशो भवती'  जगत्कारणस्यैव सत्यत्वप्रतिपादनाच्च । समवायस्य भेदाभेदस्य निरस्तत्वेन धर्माणां सम्बन्धाभावादपि न ब्रह्मधर्मत्वम् । यदप्यद्वैतवाद्यभ्युपगतनिर्धर्मत्वनिषेधाय संख्यादिकं श्रुतिर्विधत्त इतिः तन्न, अद्वैतिनो ब्रह्मनिर्धर्मत्वप्रसिद्धेः श्रुतिमूलत्वात् । किञ्च अद्वैतवादिभिरण्यामोक्षं ब्रह्मणः प्राधान्यादिकमभ्युपेयत एवेति तद्विधानं व्यर्थम् । न च तस्य वास्तवत्वं मुक्तिकालीनत्वं वा श्रुत्या प्रतिपाद्यत इति वाच्यम्,- अत्र वास्तवादिपदाभावात् । श्रुतेस्तत्र तात्पर्ये च न किञ्चिन्मानं पश्यामः । प्रत्युत रुद्ररोदनादिवत् निष्प्रयोजनत्वात्तत्रातात्पर्यमेव । तच्च 'तद््ब्रह्माहमिति ज्ञात्वा सर्वबन्धैः प्रमुच्यत' इत्यादिना भेदज्ञानादेव मुक्तिश्रुतेः । तस्मादेकमिति भेदनिषेधपरमेव ।
	यत्तु 'अद्वितीय' मित्यत्र बहुव्रीहिर्जघन्य इति कर्मधारय एवाभ्युपेय इति । तन्न, अघटो देश इत्यादावपि तदभावप्रसङ्गात् । न च तत्र विवक्षानुसारात् तथा, तर्हि प्रकृतेप्युक्रमांदिलिङ्गैः द्वैताभावे श्रुतितात्पर्यावगमात् तथास्तु । किञ्च तव कर्मधारयासम्भवादपि बहुब्रीहिरेव ग्राह्यः, ब्रह्मातिरिक्तचेतनाभ्युपगमे ब्रह्मणि द्वितीयत्वस्य सत्वात् । न च धर्मतो निष्कृष्टस्यैव द्वितीयत्वम्, ब्रह्म च सकलसद््गुणाश्रय इति न द्वितीयमिति वाच्यम्; सजातीयान्यमात्रे द्वितीय- शब्दव्युत्पत्तेः अन्यथा द्वितीयं चक्षुरित्यादौ समे द्वितीयशब्दप्रयोगो न स्यात् । 
	ननु सर्वज्ञद्वितीयत्वं निषिध्यत इति चेन्न;- चेतनद्वितीयातिरिक्तस्य सर्वज्ञाद्वितीयत्वस्य सिद्ध्यसिद्ध्योस्यदयोगात् । एतेन सम एव द्वितीयशब्दव्युत्पत्तेरद्वितीय इति समाधिकनिषेध इति निरस्तम्; सर्वज्ञान्तराभावात्, एकशब्देन निर्देषत्वादिरूपेण प्रपञ्चेन ब्रह्मणः साम्यं विधीयत इति तदुक्तिव्याघाताच्च सामान्यनिषेधे बाधके सत्येव विशेषविषयत्वस्य वक्तव्यत्वाच्च ।
	ननु द्वितीयमात्रनिषेधो न सम्भवति, द्वितीयाभावस्यैव द्वितीयस्य सत्वादिति चेन्न;-द्वितीयाभावस्याप्यात्ममात्रत्वस्यासकृदुक्तत्वात् । तस्मादेकादिशब्देन स्वगतात् स्वविलक्षणात् सजातीयाच्च यो भेदः स एव प्रतिषिध्यत इति ।
	अत्रोच्यते,-यदुक्तमनेकगुणविधाने वाक्यभेदप्रसङ्ग इतिस तत्तवापि तुल्यम्, एकमिति विहितस्यैव पुनर्विधाने तद्वैयर्थ्यप्रसङ्गेन एकशब्देन स्वगतभेदाभावस्वरूपस्य  एवकारेण विजातीयभेदाभावस्वरूपस्य अद्वितीयमिति सजातीयभेदाभावस्वरूपस्य च प्रतिपाद्यत्वात् । न च सजातीयाद्यभावात्मकमेकमेव सत्प्रतिपाद्यत इति न वाक्यभेद इति वाच्यम्- ब्रह्मधर्मा धर्म्यभिन्ना इति पक्षेपि तुल्यत्वात् । यदि च निवर्त्यसंशयभेदेन प्रयोजनभेदाद्वाक्यभेदः तदा तवापि तुल्यम् । किं च सन्मात्रस्य प्राप्तत्वात् सजातीयाभावात्मकेपि तस्मिन् तात्पर्यं न सम्भवति, भेदवत् । यदि च सजातीयद्यभावरूपेणाप्राप्तम्, तर्हि वाक्यभेद एव । वस्तुत ' इद'मिति निर्दिष्टप्रपञ्चस्य एकत्वादिविशिष्टब्रह्मात्मकत्वविधाने कुतो वाक्यभेदः? यच्च मानान्तरसिद्धत्वान्न तेषु तात्पर्यमिति, तत्रोक्तमुत्तरं कुसमयप्राप्त निर्गुणत्वनिषेधाय संख्यादिविधिरिति । न च निर्धर्मत्वप्रसिद्धेः क्षुतिमूलत्वान्न तद्बाध इति वाच्याम्; तर्कतोपि तत्प्राप्तेः, 'कथमसतः सजायेते'ति कुतर्कप्राप्तनिराकरणदर्शनात् । 'नेह नाने' त्यादिवाक्यान्तरान्मन्दमतीनां भ्रमप्रसक्तौ तन्निवारणार्थत्वसम्भवाच्च । 'जुष्टं यदा पश्यत्यन्यमीश' मित्यादिभेदवाक्यादाया ततो भेदज्ञानस्य मोक्षसाधनत्वावगमान्मुमुक्षोर्भेदवाक्यभ्रमात्प्रवृत्तिवारणार्थ अद्वै'तात्मवाक्यश्रवण- नियमविधिरिति त्वयैवोक्तत्वात् । यदप्यद्वैतिभिरप्यमोक्षं ब्रह्मणः प्राधान्याभ्युपगमात् तद्विधानं व्यर्थमिति; तन्न, न हि त्वत्समय एव कुसमयः, सन्त्यन्येपश्चिरस्य साक्षिमात्रत्वादिवादिनः, तद्वाक्यैर्भ्रमः स्यात् । अथवा-किं न एतेन त्वदीयकुमतित्वाभिमानखण्डनेन, त्वां प्रत्येव परमार्थप्राधान्यादिप्रतिपादनार्थमयमुद्यमः । सत्यपदाभावेपि तात्पर्यं सम्भवति, 'स्तब्धोस्युततमादेश"मित्येकत्वप्रशासनकर्तृत्वाद्युपक्रमादेरेव तात्पर्यलिङ्गत्वात् ।े न च निष्प्रयोजनत्वम् । एकत्वविधिमुखेनाद्वैतनिरासे भेदज्ञानान्मोक्षस्य 'पृथगात्मान'मिति वाक्यवगतस्य सिद्धेः । प्रत्युताद्वैतस्यैव निष्प्रयोजनत्वम्, ब्रह्माभेदलक्षणप्रयोजनस्य सिद्धत्वात् । एवञ्च साम्यविधानेपि न दोषः, प्रमेयत्वादिना सिद्धावपि सत्त्वेन साम्यस्य कुदृष्टिनिरासार्थं विधेयत्वात् ।
	यच्चोक्तं सहायत्वे दूषणम्; तन्न, अदृष्टाद्वाराकचेतनान्तरसहकारिराहित्यस्य विवक्षितत्वात् । नह्यसहायेन मयेदं कृतामत्यादौ ज्ञानदृष्टादि निषिध्यते । यथोक्तं- 
अस्त्यसहायार्थः एकाकिभिः क्षुद्रकैर्जितमसहायैरिति गम्यते, न हि तत्र जितानामदृष्टद्वारा सहकारित्वमपि न निषिध्यते ।
	यच्च्चोक्तं अद्वितीयपदेनैव सिद्धत्वात् सर्वज्ञसहकार्यन्तरराहित्यं नासहायत्वमिति, तन्न, प्रथमार्थपक्षेऽद्वितीयपदस्य कर्मधारयत्वात् ।
	यच्च प्राथम्यं पूर्ववाक्य एव सिद्धमिति, तन्न, 'अग्र' इतीदंशब्द निर्दिष्टप्रपञ्चस्याव्याकृतसदात्मनावस्थानकालपरम्, 'एक'मिति ब्रह्मणः सर्वकार्यपेक्षया प्राथम्यं प्रतिपादयदनादित्वपरम्, अतो न जीवेभ्यः प्राधम्यानुपपत्तिरपि दोषः । सगुणत्वव्यवस्थापनादेव गुणोत्कर्षरूपप्राथम्येपि न दोषः । किञ्च अनेन गुणोत्कर्षे विहिते निर्गुणश्रुतिरेवार्थान्तरपरा स्यात् । यच्चान्यानियाम्यत्वं स्वातन्त्र्यमित्यत्र दूषणमुक्तम् - सर्वनियन्तृत्ववचनसामर्थ्यात् सिद्धमिति । तन्न, एकविज्ञानात् सर्वविज्ञानानुपपत्त्या 'तत्वमसी' त्युपदेशानुपपत्त्या च सिद्धत्यापि संजातीयाद्यभावस्य शब्दतः प्रतिपादनस्य त्वयापि वाच्यत्वात् ।
	यच्च सम्बन्धाभावान्न ब्रह्मणःकश्चिद्धर्म इति, तन्न, यदि सम्बन्धाभावेपि धर्मधर्मिव्यवस्था व्यावहारिकी, तदा सत्यभूतैव व्यवस्था सम्बन्धं विनैवास्तु, यदि सम्बन्धोपि कश्चिद्व्यावहारिकः, तदा स एव सत्यः किं न स्यात्?
	यच्चाद्वितीयशब्दे कर्मधारयदूषणम्; तन्न, उपक्रमादिलिङ्गानां विषयरीतत्वात् । न च द्वैतिमते कर्मधारयासम्भवः, धर्मतो निष्कृष्टस्य द्वितीयशब्दार्थत्वेन तत्सम्भवात् । न च सजातीयन्यमात्रमेव तदर्थः, एष शूरेषु प्रथम एष द्वितीय इत्यादौ निष्कृष्टेपि प्रयोगात् । यच्च द्वितीयाभावोप्यात्मैवेति न द्वितीय निषेधानुपपत्तिरिति; तन्न, सन्मात्रस्य प्राप्तत्वेन द्वितीयाभावादाबतात्पर्यप्रसङ्गादरसकृदुक्तत्वात् ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन तदेकदैवतेन तच्चरणपरिचरणपरायणेन तत्प्रसादलब्ध महाचार्यापरनामधेयेन रामानुजदासेन विरचितायां शतदूषणीव्याख्यायां चण्डमारुताख्यायां अद्वितीयश्रुतिविसंवादो नाम एकोनषष्ठितमः स्कन्धः ।।59।।
वादः 60
	वस्तुस्थितिमाह। यदेव ही ति । प्रामाणिकत्वेने ति । तदेव सत्त्वमिति भावः 
। अपर इति । नैयायिकादयः । तत्त्रैवे ति । उपाधिभेदादिति पक्ष एव भावान्तरनिमित्तत्वं विशेष इत्यर्थः । हेतुग्राहकें ति । सत्तावच्छेदककालापेक्षया पूर्वोत्तरत्वं ग्राह्यम्, अतो हेतुग्राहकेण सत्ताग्रहात् बाधः । स्ववागि ति । सत्तावच्छेदककालापेक्षया पूर्वोत्तरकालयोरसत्त्वादिति हेतूक्तिसाध्योक्त्योर्व्याघात इत्यर्थः । अनुमानमेव धर्मिग्राहकाद्धेतुग्राहकाच्च बलीय इति शङ्कते नास्तिबुद्धि रिति । दुष्टे ति । तन्मते सर्वस्याप्यनादिवासनादोषजन्यत्वादिति भावः । हेत्विति । यदि दुष्टकारणरूपहेतु वैचिश्यमङ्गीक्रियते, तदा पौर्वापर्येण नियमो न स्यात्, अदुष्टकारणजन्येनैवान्यस्य बाधप्रसङ्गात्, ततश्चापच्छेदन्यायोपन्यासो व्यर्थ इति भावः । अत एवं हेतोः सर्वस्य दुष्टकारणजन्यत्वेनाविशेषमभ्युपगम्यापच्छेदन्यायोक्तौ दोषमाह परत्वे ति । मात्रशब्देन दुष्टकारणजन्यत्वाभावो व्यवच्छिद्यते । अपच्छेदन्यायापेक्षितानियत विरोधपौर्वापर्याभावोपि मात्रशब्देन विवक्षितः ।
	नन्विति । कार्ये सत्वबुद्धिरस्ति न वा? न चेदसद्धियः सत्वप्राप्तिसापेक्षत्वात् उपात्तिर्न स्यात्, कुतो बाधकता? अस्तिचेत्तदापि तेन प्रतिबन्धादुत्पत्तेरसम्भवात् प्राप्तस्य सत्वस्य तेन बाधो न सम्भवतीत्यर्थः । उपाधी ति । देशकालादिभेदेन अस्तिनास्तिबुद्धिरूपबाधाबाधव्यवस्थाया वक्तुं शक्यत्वादित्यर्थः । अन्यथेति । देशकालादिभेदादविरोधानुपपादने असत्वधीर्निर्विषया स्यात्, सत्वाभावादतिरिक्त विषयस्य वक्तुमशक्यत्वात् । असत्वधीश्चानुभवसिद्धेति भावः । तत्कार्यत्व इति । तस्या अभिव्यक्तेः कार्यत्व इत्यर्थः । कारणाना मिति । अर्थः- प्रयोजनं न भवतीत्यनर्थस्तस्य भावोमर्थता । कारणानामनर्थता -अभिव्यक्तिः कारणानां प्रयोजनं न स्यादित्यर्थः । तेन "अर्थान्नञ" इत्युरःप्रभृतिषु पाठात् न नित्य समासान्तकप्रत्ययचोद्यावकाशः ।
	बाळत्वयुवत्वादिवदेकस्यैव देशकालसम्बन्धिभेदेन सत्वासत्ये उक्ते-इत्यभिमानेन चोदयति पूर्वे ति । असत इति । तथा च सतः कदाप्यसत्त्वन्नोपपद्यत इति भावः । नित्ये ति । नित्यासद्वस्तुन एव सत्वासम्बन्धनियमादित्यर्थः । शङ्कते आदा विति । किं मध्येप्यसत्वं साध्यते? किं वा पूर्वोत्तरकालयोरपि स व पर्यवसानायापाद्यते? आद्य आह शशशृंगादा विति । द्वितीय आह तत्प्रसंग इति । यत्किञ्चिद्वस्त्वधिकरणकालापेक्षया पूर्वोत्तरत्वं कालस्य गृहीत्वा गृहीतस्य खपुष्पादौ पूर्वोत्तरकालयोरसत्त्वस्य 
मध्येप्यसत्वव्याप्तिर्ग्राह्या, तत्र तद्वस्तुनः तत्काले सत्वग्रहात्तत्रैव व्यभिचाराद्व्याप्तिग्रहो नोपपद्यत इति प्रसङ्गे मूळशैधिल्यमित्यर्थः । तदि ति । तस्य-प्रसञ्जनीयस्य मध्येप्यसत्वस्य, विपर्ययः-मध्ये सत्वम्, प्रसञ्जकस्य पूर्वोत्तरकालयोरसत्वस्य विपर्यये साध्ये उक्तप्रसङ्गानुग्राह्यो हेतुर्वाच्यः, स च पूर्वोत्तरकालयोरसत्वस्य कार्ये प्रत्यक्षादिना निश्चयाद्वाधित इत्यर्थः । शङ्कते असत इति । परिहरति सतो वेति । सत्त्वेन सिद्धस्योत्पत्यसम्भवात् उत्पत्तिरेव न स्यादित्यर्थः । इष्टापत्त्या परिहारं शङ्कते अभिमानमात्रमिति । अभिव्यक्तिमात्रमित्यर्थः । उक्तमिति । अभिव्यक्तेरनादित्व इत्यादिना । असतः कथं जन्योत्युक्तानुपपत्तिः परिहरति प्रागिति । नित्यासत्त्वं हि जन्मविरुद्धम्, जन्मात्मकसत्वकाले तदसत्वविरोधात्, प्रागसत्वं तु तदवच्छिन्नोत्तरकालसत्वात्मक जन्मन्युपकारमेवेत्यर्थः, प्रागसतो जन्माङ्गीकारे खपुष्पस्थापि जन्म कथं नस्यादिति शङ्कते प्रागसत इति । सतो जन्माङ्गीकारे नित्यस्यात्मनत्त्वदभिमतं जन्म घटादिवत् किमिति न स्यादिति प्रतिबन्द्या परिहरति प्राक्सत इति । अनुत्पत्तिरित्यनुषङ्गः । मन्मते कादाचित्काभिव्यक्तिरुत्पत्तिः, सा नित्यव्यक्तखभावे विरुद्धेति शङ्कते नित्येति । नित्यासत्स्वभावत्वात् खपुष्पादावपि आगन्तुकसत्वात्मकजन्म विरुद्धेति परिहरति खपुष्प इति । नित्यविशेषण मिति । अनित्यव्यक्त्यभावे तद्व्यावर्तकविशेषणायोग इत्यर्थः । दूषणे ति । दूषणस्य स्वपक्षे असत्वं परपक्षे सत्वं भूषणस्य तद्विपर्ययेण सत्वमसत्वं चेति व्यवस्थान स्यादित्यर्थः । तेने ति । तेन -उक्तव्यवहारोच्छेदप्रसङ्गेन, विरोधस्यावश्यकत्वात् परस्परविरुद्धार्थकोयं पक्षः स्वेनैव बाधित इत्यर्थः । विलक्षणयो रिति-भाव प्रधानम् । ननु भावाभावयोर्विरुद्धत्वेपि संयोगतदभावयोरविरोधवत् घटाघट वैलक्षण्यस्यापि क्वचिदविरोधोस्त्वित्यत आह उपलम्भ इति । अदूरविप्रकर्षादिति । अभावस्य भावातिरिक्तत्वाङ्गीकारमात्रं विप्रकर्ष इति भावः । उपाधिभेदपदेनोपाधिभेदाधीना व्यपस्थोच्यते । अन्यात्मने त्यन्योन्याभावः ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन
	तदेकदैवतेन तच्चरणपरिचरणपरायणेन तत्प्रसादलब्ध
	 महाचार्यापरनामधेयेन रामानुजदासेन विरचितायां
शतदुषणीव्याख्यायां चण्डमारुताख्यायां
सत्वासत्वविवेका नाम
षष्टितमः स्कन्धः।।60।।
वादः 61
(चण्डमारुतो नास्ति)
वादः62
	स्वे स्वे कर्मणी ति । स्वे स्व इत्यनेन ब्राह्मणाद्यधिकारिभेदेन कर्मणां त्यवस्था सूच्यते । अनेन परपक्षे स्वे स्वे कर्मणि नियोजनं न सम्भवति, शूद्रस्यापि उपासनप्रसङ्गादिति सूच्यतो सूत्रितमिति । "शुगस्त तदनादरश्रवणात्तदाद्रवणात् सूच्यते ही" त्यादिभिरित्यर्थः । स ही ति । वेदे च शूद्राणामनधिकारादिति भावः । अवेदे ति । वेदाकरणकत्वेपीत्यर्थः । अनुमानादिनेति । आदिशब्देन प्रत्यक्षं विवक्षितम् । तस्य तर्कसहकृतस्य सन्मात्रे प्रामाण्याभिधानात् । ननु निर्विशेषज्ञानमात्रं सुसम्पादमस्तु, तथापि निर्विशेषस्य आकारविशेषेण ज्ञानं मोक्षहेतुः, स चाकारः श्रुत्येकसमधिगम्य इत्यत्राह न चे ति । श्रुत्या विशेषप्रतिपत्तिश्च न त्वयाभ्युपगता, स्वरूपाभिन्नानृतादिव्यावृत्तिपरत्ववर्णनादित्याह-श्रुतेरपीति । स्वरूपेति । एतेन ब्रह्मणो निर्धर्मकसदाद्यात्मस्वरूपमागमं विना न केनचित् निश्चेतु शक्यमिति नवीनोक्तं प्रत्युक्तम्, निश्चितस्वरूपानतिरेकात् । ननु माभून्निर्विशेषज्ञान वेदैकजन्यम्, अथापि शूद्रैस्तद््दुस्सम्पादम्, अनुमानेप्यनधिकारादित्याशङ्क्याह नचे ति । ननु शूद्रादीनां लोकतः सविशेषस्यैव ग्रहार्न्निविशेषव्याप्तिग्रहाभावाद्वस्तुभावे सविशेषत्वभ्रमादेव व्यतिरेकिणोप्यनुदयान्नानुमानमित्यत आह निर्विशेषत्वं तत्वमि तीति । नन्वद्वैततत्वसाक्षात्कारो हि भ्रमविरोधी, सचेदानीं शूद्रादीनां ततो न जायते, वाक्यश्रवणेप्यविद्यानिवृत्त्य दर्शनादित्यत आह न च तत इति । तुल्यत्वा दिति । ज्ञानानुत्पादस्येति शेषः । श्रवणेति । श्रवणादिनिरस्तभेदवासनानामित्यर्थः । ननु "श्रोतव्यः श्रुतिवाक्येभ्य" इति श्रुतिवाक्यैरेव श्रवणनियमात् सामग्र्यभावादेव ज्ञानानुत्पाद इत्यत आह भवतु वेति । वेदेऽनधिकारः किं शूद्रादीनां ततो ज्ञानस्यैवानुत्पत्तेः? प्रत्यवाययोगाद्वा? नाद्य इत्याह व्युत्पन्नेति । द्वितीय आह उत्पन्न इति । अतो न 
प्रत्यवायेन मोक्षप्रतिबन्ध इति भावः । तदेवोपपादयति यदे ति । किञ्च प्रत्यवायस्य प्रायश्चित्तेन नाशे मोक्षः कुतो न स्यादित्यपि विवक्षितम् । ननु निषेधोल्लंघनेन लोभादिना उपदेशसम्भवात् श्रोतुश्च प्रायश्चित्तेन प्रत्यवायपरिहारसम्भवात् त्वन्मतेपि शूद्रस्य मोक्षः स्यात्, लौकिकवाक्यैरनुमानैर्वा तज्ज्ञानसम्भवाच्चेत्यत्राह उपासनेति । पूर्वकाण्डे ह्यपशूद्राधिकरणे क्रतुविधयो ह्यन्यधानुपपत्त्या विद्यार्जनमाक्षिपन्ति, यदा तु स्वाध्यायविधिविहिताध्ययनोपात्तविद्यान् द्विजन्मनो लभन्ते,, तदा तैरेव लब्धात्मानोनुपपत्तिक्षयात्  न चतुर्थस्य विद्यामाक्षिपन्तीति ? शूद्रस्यानधिकारो निर्णीतः, तेनैव न्यायेन इहापि तादृशाधिकारलाभात् न शूद्रस्य स्वच्छन्दार्जितज्ञानस्याप्यधिकार इति न तत्कृतोपासनस्य मोक्षसाधनत्वमित्यर्थः । ननु यदीतिहासादिजन्यज्ञानं विधिभिरनादृतम्, तर्हि "श्रावयेच्चतुरो वर्णान् कृत्वा ब्राह्मणमग्रत" इति श्रवणानुज्ञानं किमर्थमित्यत्राह तच्छ्रवणेति । अनुमानात् ज्ञानासम्भवे हेत्वन्तरमप्याह उपास्यस्येति ।
	ननु अद्वैतिमतेपि मोक्षसाधनीभूतज्ञानोद्देशेन श्रवणादिविधानात्तेषां च त्वदुक्तन्यायेन त्रैवर्णिकाधिकारकत्वात् शूद्रस्य श्रवणाद्यभावान्मोक्षसाधनं ज्ञानमेव नास्तीति चेत्; उच्यते, त्वन्मते मनननिदिध्यासनाङ्गकश्रवणविधेर्नियमविधित्वाङ्गीकारात् तस्य त्रैवर्णिकाधिकारित्वेपि मुमुक्षुशूद्रस्य विध्यतिलंघिगुरुमुखाधीताद्वेदान्ताद्वा तदर्थप्रतिपादकभाषादिभिर्वा जायमानं ज्ञानं ततो मोक्षश्च केन वार्यते? न हि प्रतिग्रहादिना ब्राह्मणो धनमार्जयेदिति ब्राह्मणविषयको नियमः साधनान्तरेण धनार्जनमन्येषां निरुणद्धि।
	ननु यद्यप्युक्तरीत्या शूद्रस्य अद्वैतविद्या सम्भवाव्यते, तथापि सा न बन्धमोचनाय प्रभवति, यतः-'श्रवणादिक्रमोन्निद्रवाक्यजा धीर्विमोचिका', श्रवणं च वेदान्तवाक्यानामद्वितीये ब्रह्मणि तात्पर्यावधारणम्, तच्च शूद्रस्य नेति न तस्य तादृशी विद्योत्पद्यत इति चेत्;- न तावन्नियमविधिबलाच्छ्रवणाभावः, तत्र तस्यासामर्थ्यात्; नापि श्रुतिनिषेधात्, प्रायश्चित्तेन तन्निष्कृतेः; तदुपदेष्ट्टसम्भवश्च ग्रन्ध एवोक्तः ।
	किञ्च काचैषा तादृशी विद्या? किमपरोक्षरूपा? किं वा अपरोक्षावधारणात्मिका? यद्वा अप्रतिबद्धापरोक्षवेषा? आद्या तावदपरोक्षविषयस्वाभाव्याद्वाक्येन प्रसूयत एव । त्वन्मते द्वितीयामपि त्वत्कुमतिकल्पितदुर्णयाश्लिष्टा या काचित् सामग्री सुखं प्रसूयते । न हि 
न्यायोपबृंहितेनाप्यनवधारणमेव जायत इत्यनुन्मत्तः कोपि ब्रूयात् तृतीयापि अधिष्ठानयाथात्म्यविषयोपजायमानां तदध्यस्त कृत्स्र निवर्तयन्ती विपरीतवासनां बन्धनिवृत्तिप्रतिबन्धकतया त्वदंभिमतामपि निवर्तयेदेवेति न केनापि प्रतिबन्धसम्भावनामर्हति ।
	ननु विद्या हि साक्षादविद्याविरोधिनी न तत्कार्ये प्रतीति भेदवासनया कथं न प्रतिबन्धार्हा? नैवम्, शुक्तिसाक्षात्कारात् शुक्त्यज्ञाननिवृत्तौ रजतवासनायाः प्रतिबन्धकत्वादर्शनात् । किञ्च चरमसाक्षात्कारः किं भेदवासनायां सत्यामेवोत्पद्यते? उत निवृत्तायां? नाद्य; चरमवृत्तेरप्यध्यस्तत्वेन भेदवासनाजन्यत्वात् नान्त्यः;, तथासति प्रागिव प्रतिबन्धात् ततोविद्यानिवृत्त्यनुपपत्तेः । न च निदिध्यासनेन भेदबासनानिवृत्तिकाल एव चरमसाक्षात्कारोत्पत्तिः भेदवासना च विनश्यदवस्था साक्षात्कांरहेतुरिति वाच्यम्,- अद्वैतवाक्यप्रतिसन्धानपदार्थस्मरणादिसामग्रीविळंबेन साक्षात्कारस्य निदिध्यासनव्यवधानात् । अतस्त्वदभिलक्षिताः तिस्रोपि विद्याः शूद्रादीनभिसरन्त्यो न केनापि वारयितुं शक्याः ।
	उक्तत्वादिति । भवतु वा वेदैकमूलत्वमित्यादिनेत्यर्थः । वेदस्यैवेति । शक्ततया ज्ञातपदस्य वाक्यार्थज्ञाने करणत्वादिति भावः । तत्वबुबुत्सायां ह्यनुमानादौ प्रवृत्तिः, सा चानादिसिद्धलौकिकव्यवहारजनितभेदसत्यत्वभ्रमस्य पुरुषस्य लोकव्यवहारस्य भ्रान्तत्वबोधनात् भवतीति भेदमिध्यात्वं बोधयन्वेदस्तत्व बुबुत्सां जनयति, अतो वेदसापेक्षमनुमानादीत्याशंक्य निराकरोति, नापी ति । द्वारेणेत्य नन्तरं वेदस्योपयोग इति शेषः । सांख्येति । सांख्यसौगतादीनां प्रत्यक्षादिषु परमार्थविषयत्वापरमार्थविषयत्वविप्रतिपत्तेः संशयात् बुबुत्सायां भवतीति न वेदस्योपयोग इत्यर्थः । तस्यां -बुभुत्सायां यज्ञादेरिवेति । यथा त्रैवर्णिकस्य वेदानुवचने सति बुबुत्सोत्पत्तिविंविदिषासाधनत्वेन श्रुतजन्मान्तरानुष्ठितयज्ञादिभिरेवादृष्टद्वारेत्युच्यते तथा शूद्रस्यापि जन्मान्तरीयवेदानुवचनात् बुभुत्सा सुवचेत्यर्थः । अत एवे ति । दुर्ज्ञानजनकत्वं हि वेदनसाधनत्वं हि वेदनसाधनत्वं यज्ञादीनामाश्रित्य शूद्रे तद्विरहाद्वाच्यम्, न च तत् सम्भवति, जन्मान्तरीययज्ञादीनामपि अदृष्टद्वारा विविदिषायामिवोपयोगादित्यर्थः ।
	ननु स्वभावादेव शूद्रे दुर्ज्ञानजनकत्वं न सहकारिविरहादित्यत्राह व्युत्पत्ती ति । अनुभवविरोधादिति भावः । अद्वैतप्रमाणानां तादृशसम्भवकल्पना च कल्पकाभावादेव निरस्ता । नियामकाभावादिति । त्रैवर्णिकानां वेदत एवेति नियमे हेत्वभावान्न तत्परमधिकरणमित्यर्थः । सूत्राक्षरानानुगुण्यं च विवक्षितम् । अधीतवेदत्वमिति । अधीतस्य वेदस्य सप्रयोजनत्वार्यं तत एव ज्ञानस्य वाच्यत्वादित्यर्थः । त्यजेति । कृते ह्यध्ययने तस्य सप्रयोजनत्वाय अन्यतो ज्ञानं न भवेत्, अध्ययनाभावे तु ज्ञानस्य अन्यतः सम्भवाल्लाधवार्थ मध्ययनमेव त्वया त्याज्यमिति भावः । त्वयेक लाघवादन्येनापि वेदान्तानध्ययने वेदान्तस्वरूपमेवोच्छिद्येतेत्याह अत एवे ति । किञ्च अधीतवेदान्तानां अन्यतो  ज्ञानाभावोऽध्ययनप्रतिबद्धत्वाद्वा? उपायान्तरस्य तान्प्रति निषिद्धत्वेन तत्राप्रवृत्तेर्वा? नाद्य इत्याह नचाधीतेति । द्वितीये नापीति । नचे ति । यदि ज्ञानार्थमुपायान्तरप्रवृत्तिर्दुरितहेतुः यदि च तज्जन्य ज्ञानं दुरितहेतुः, उभयथापि विश्वभ्रमनिवर्तकज्ञानेन प्रत्यवायस्यापि निवृत्तिर्भवतीति "यदाविश्वभ्रमोन्मूलन" मित्यादिवाक्ये उक्तमित्यर्थः । यथा भवतां शूद्राद्यनुष्ठितोपासनं त्रैवर्णिकोपासनान्यूनानतिरिक्तविषयमपि न बन्धनिवर्तकं तथास्माकमपीत्यत्राह नचादृष्टेति । अदृष्टापेक्षा न सम्भवति चेत्याह नचे ति । शुक्त्यादिज्ञानस्यानपेक्षस्यैव रजतादिनिवर्तकत्वादिति भावः । यदि तु बाधातिरिक्ता निवृत्तिरिष्यते, तदा मन्त्रादेरदृष्टसापेक्षत्ववत् अत्रापि सापेक्षत्वं स्यादपि, न चैवम्, बाधस्यैव निवृत्तित्वादित्याह नापी ति । अस्तु वा क्वचिदद्दष्टद्वारत्वम्, तदपि वैदिकज्ञानस्यैव, नत्वन्यस्यापि प्रत्यक्षादेः, प्रत्यक्षादिकं च न भ्रमनिवर्तकम्, अन्यथाऽनुभवविरोधात्, तच्च शूद्रस्यापि निवर्तकं, नियामकाभावात्, अतो निर्विशेषानुमानादिना शूद्रस्यापि अविद्यानिवृत्तिः स्यात्, न च निर्विशेषानुमानादिः शूद्रस्य न विश्वबाधकः, अनन्तरमपि भ्रमोपलम्भादिति वाच्यम्,- त्रैवर्णिकस्य वैदिकज्ञानेपि तुल्यत्वादित्याह नचे त्यादिना । शास्त्रोपक्रमेपीति । प्रथमसूत्रे प्रत्यक्षस्य सन्मात्रग्राहित्वेन वेदान्तानामनुवादत्वं प्रसञ्जयता भगवता पूर्वं समानविषयज्ञानान्तरस्य सत्वात्तस्य च शूद्रादावप्यविशेषात्, शूद्रस्यापि ब्रह्मविद्याधिकारादपशूद्रनयविरोधः सूचित इत्यर्थः ।
इति श्रीवाधूलकुलतिलकश्रीनिवासाचार्यपादसेवासमधिगतपरापरतत्त्वयाथात्म्येन
तदेकदैवतेन तच्चरणपरिचरणपरायणेन तत्प्रसादलब्ध
महाचार्यापरनामधेयेन रामानुजदासेन विरचितायां
शतदूषणीव्याख्यायां चण्डमारुताख्यायां
अपशूद्राधिकरणविरोधो नाम
द्विषष्ठितमः स्कन्धः ।।62।। 
वादः63
	कर्मज्ञाना दीति । अत्र स्वमतं नित्यं कारयितास्तु न इत्यनेन 
		"ये मे मेतमिदं नित्यमनुतिष्ठन्ति मानवाः ।
		 श्रद्धावन्तोऽनसूयन्तो मुच्यन्ते सर्वकिल्बिषैः ।।"
इति गीतावचनं स्मारितम् । न इत्यनेन ज्ञानिनामुपलक्षणात् ज्ञानिनामधिकारसूचनाद्वादार्थसंग्रहः । अनेन च -
		"येत्वेतदभ्यसूयन्तो नानुतिष्ठन्ति मे मतम्।
		सर्वज्ञानविमूढांस्तान्विद्धि नष्ठानचेतसः ।।"
इति तदनन्तरभगवद्वचननिन्दितत्वं कर्मत्यागिनां सूचितम् । दीर्घकालनैरन्तर्या दरसेवितत्वं कर्मयोगस्य विशेषणम् । धर्मे ति । धर्माधर्मयोस्त्यागाविति विग्रहः । कर्मण इति । " अधीगर्थे"ति षष्ठी । अन्यथे ति । दृढदण्डनुन्नचक्रस्य कदाचिदभ्रमप्रसङ्गादित्यर्थः । तथैव ही ति । 'सङ्गन्त्यक्त्वे' त्यादिना । प्रतिबन्दींवक्तुं विकल्पयति यत्र चे ति । ननु कर्तृत्वाभिमानः कर्मण्यधिकारो न तु ज्ञानयोगे, अत आह द्रष्ट्टत्वस्ये ति । ज्ञातुरि ति । ज्ञातुः ज्ञानक्रियाकर्तृत्वेन सविकारत्वाद्धिनिर्विकारादात्मनोन्यमहमर्थस्योच्यत इत्यर्थः ।
	ननु कर्तृत्वाभिगानो न सांख्यस्य निश्शेषविनष्टः, अतो ज्ञानयोगकर्तृत्वोपपत्तिः; न च तदभिमानबत्वे लेपप्रसङ्गः, अन्तःकरणधर्मत्वेन मिथ्यात्वेन च तत्वतो ज्ञातस्य तस्य लेपायोगात्; तत्वज्ञाने सत्यप्यभिमानस्तु वासनायाः प्राबल्याद्विदुषामपिदेहात्मभ्रमाभासवदिति शङ्कते द्रष्ट्टत्वमपी ति । कर्मणामपि न बाह्यत्वनियम इत्याह यागादेरिति । येषु च बाह्यत्वं होमस्त्रानादिषु, तेष्वपि आन्तरप्रयत्नात्मकपुरुषव्यापारे कर्तृत्वम्, तत्रैव पुरुषस्य नियोगात्, तत्र च बाह्यक्रियापर्यन्ते नियोगात् बाह्यक्रियापि सिद्ध्यतीत्याह शरीरेति । नन्विति । तथा च 
नाधिकाराभावप्रयुक्ता ज्ञानयोगानुपपत्तिः, कर्म तु न स्वरसवाहीति तत्र तत्प्रयु  क्तानुपपत्तिः, बुद्धिपूर्वमिच्छयानुष्ठेयत्वादित्यर्थः । गुरुवंशस्येति । स्वरसवाहित्वे विधेयता न स्यादित्याशयः ।
	ननु शास्त्रजन्यज्ञानमेव विधेयं न ज्ञानयोग इत्यत्राह शास्त्रे ति । सन्न्यासलक्षणज्ञानस्य तु विधियोग्यत्वाविधेतया । ज्ञानयोगस्य स्वरसवाहिता न, युक्तेत्याशयेनाह तन्मूल इति । ननु कर्मसन्न्यासलक्षणज्ञानस्य विधेयत्वेपि स न ज्ञानयोगः, किं त्वात्मदर्शनप्रवाहः, तथा च न गुरुवंश्यवाचोयुक्तिविरोध इत्यत्राह स्वरसे ति । स्वरसवाहिपदस्य बहुव्रीहिः । आत्मदर्शनस्य स्वरसवाहित्वे सुषुप्तिरपि न स्यादित्यर्थः । तत्सम्भवेपि प्रबोधे विषयान्तरसञ्चारो न स्यादित्याह प्रबुद्धस्ये ति । शङ्कते तथापी ति । निष्क्रियत्वेन ज्ञाते आत्मनि सक्रियत्वकल्पन मयुक्तमित्यर्थः । किं सर्वक्रियाराहित्यमुच्यते? उत्पत्तिनाशवृद्धिक्षयादिराहित्यं वेति विकल्पाभिप्रायेणाह नचात्यन्तेत्यादिना ।
	ननु सक्रियत्वभ्रान्तिमत एव ज्ञानयोग इत्याशङ्कते भ्रान्ती ति ।
	नित्ये ति । एकस्यैव ज्योतिष्टोमस्य 'ज्योतिष्टोमेन स्वर्गकामो यजेत' 'वसन्ते ज्योतिषां यजेते' ति विनियोगभेदाद्यथा नित्यकाम्योभयात्मकस्य स्वर्गप्रत्यवाय परिहाररूपफलभेदस्तथेत्यर्थः । अन्यथा -पापक्षयादिफलाभावे । पवित्रतममिति । 'न हि ज्ञानेन सदृशं वपित्र'मिति वचनकटाक्षेणोक्तम् ।
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन
तदेकदैवतेन तच्चरणपरिचारणपरायणेन तत्प्रसादलब्ध
महाचार्यापरनामधेयेन रामानुजदासेन विरचितायां
शतदूषणीव्याख्यायां चण्डमारुताख्यायां
अधीकारिविवेका नाम
त्रिषष्ठितमःस्कन्धः।।63।।
वादः64	
	उक्तित इति । उक्तित एव पारमहंस्यन्न त्वर्थत इति भावः । अनेन बादार्थसूचनं कृतम् । अञ्चतां-उपसेवमानानाम्, मुदमुदञ्चयन् उद्गमयन्नित्यर्थः । 
अधिकृत्य-विषयीकृत्य । तान्प्रति तदीयबाह्यवेषपरिग्रहविषयः प्रश्नः क्रियते । विशेषत इति । परमहंसरूपवशेषे बाधादित्यर्थः । सामान्यतो  विशेषतश्चेति । द्विजसामान्ये तद्विशेषपरिव्राजके चेत्यर्थः । मोक्षाश्रमे वस्त्रं रक्तं स्मृतम्, कौसुम्भादिव्यावृत्यर्थे 'यद्धातुरञ्जित' मित्युक्तम् । निषेधन्तीति । त्यागनिषेधादपि धारणं सिद्धमिति भावः । त्रिदण्डादे रित्यादिशब्देन यज्ञोपवीतं गृह्यते । तत्सूचनायैव 'समुद्रं गच्छस्वाहे' त्याद्युत्तरवचनोपादानम्, तत्र च विनष्टोपवीतपुनर्धारणस्योक्तत्वात्, अविनष्टत्यागनिषेधवचनस्य यज्ञोपवीतविषयत्वमवगम्यते । प्रत्यवायमिति । अतोपितद्धारणं सिद्धमिति भावः । तर्केति । अङ्गिकर्मनिवृत्तेरर्थात्तदङ्गयज्ञोपवीतनिवृत्तिरित्याद्यद्वैत्यभिमततर्को विवक्षितः । प्रायश्चित्तानीति । ततोपि धारणं सिद्धमित्यर्थः । ध्यानाभिक्षुकः- परिव्राह ।
	तदि ति । तत्कृतस्य यतिधर्मसमुच्चयाख्यग्रन्धस्येत्यर्थः । वाससो विशेषणं कोपीनेति । ननु यथा न हिंस्यादिति निषेधो विहिताग्नीषोमीयपश्वालम्भाद्व्यावर्तते; तथा त्यागविधिविषयात्तन्निषेधो व्यावर्त्यतामित्यत्राह यद्यपीति । अत्यन्तबाधस्तावद्वचनस्य न युक्तः, तत्राग्नीषोमीयान्निषेधस्य त्यावृत्तौ सङ्कोचमात्रं नात्यन्तबाधः, सामान्यत्वात्, इहपुनरुभयोरेकविषयत्वात्, त्यागनिषेधस्य त्यागविषयाद्व्यावृत्तौ विषयान्तराभावात्, अत्यन्तबाधात्मा पराभाव एव स्यात्, स चायुक्त इत्यर्थः । त्यागविशेषविधिमभ्युपेत्येदमुक्तम्, वस्तुतः स एव नास्तीत्याह दृष्टश्चे ति न्यायनिरपेक्षमिति । अनेन "नखानि निकृत्य यज्ञोपवीतं च विसृजे"दित्यत्रापि नखसाहचर्यात् पुरातनयज्ञोपवीतप्रतितेर्न्यायपरामर्शे पुराणविषयत्वमेव गम्यत इति सूचितम् । एतच्छ्रुतिबलादपि सङ्कोच इत्याह सामान्येति । अनेन सामान्यविशेषन्याय उक्तः, उत्सर्गापवादन्यायमाह सामान्यंति ।
	ननु "विसृजे" दित्यस्य न गृह््णीयादित्यर्थः, पुराणस्यच गृहीतस्य न ग्रहणनिषेधः शक्य इति नूतनविषयो निषेधः, तथाच नूतनविषयत्वात् ग्रहण निषेधयोर्विकल्पः इत्याशंक्य निराकरोति न चे ति । अस्तु स एवार्थ इत्यत्राह न च तदिति । उपचारेति । विसृजतेः प्राग्गृहीतहानमेवार्थः, न त्वनुपादानम्, एवञ्च सामान्यविशेषन्यायादिकमपि हानानुपादानसाधारण्यमभ्युपेत्योक्तमिति भावः । ननु "योगिनः कर्म कुर्वन्ति सङ्गं 
त्यक्त्वात्मशुद्धय" इत्यादौ कर्तृत्वाभिमानसम्पादनपूर्वकं तत्यागो विधीयत इत्याशंक्याह यद्यपी त्यादिना । यद्यपीत्य नेन हानानुपादानयोः शक्तिद्वयकल्पनागौरवानुगतप्रवृत्तिनिमित्ता - भावाच्च हानमेवार्थः, अभ्युरगम्य तूच्यत इति सूचयति । ननु 'नखानि निकृत्त्ये'त्यत्र आश्रमप्रवेशोद्देशेन न पुराणवस्त्रादित्यागस्य नवग्रहणस्य चांङ्गतया विधिः सम्भवति- नखानि निकृत्येत्यनुवाद इति सम्भवति,  नवग्रहणेन पुराणत्यागस्यार्थ सिद्धत्वाभावात्, पुराणत्यागविधौ तु नवान् गृह्येत्यनुवादः, काषायवस्त्रादिधारणस्य वचनान्तरसिद्धत्वेननवत्वस्य तत्रार्थप्राप्तेः, एवञ्च येषां ग्रहणमन्यतः सिद्धं तेषु नवत्वस्यायमनुवाद इति नानेनोपवीतधारणसिद्धिरित्यत्राह नवानिति । नवान् प्रगृह्येत्यस्यानादरे वस्त्रादेरप्यसंग्रहः स्यात् । न च पूर्वोदाहृतशाट्यायनश्रुत्यावाससः सिद्धिः, तस्या यावदायुषं बिभृयादिति विधेयान्तरयोगात्, सिद्धावपि उपवीतमपि तेनैव सिद्ध्यति, एवञ्च 'नखानि निकृत्ये'ति पुराणत्यागनूतनग्रहण विशिष्ठाश्रमविधिरिति भावः । 'नवान् प्रगृह्ये'त्यस्यानादरे 'त्रिदण्डमुपवीत'मितिश्रुत्या 'यावदायुष'मिति धारणाविधिविदेरप्राप्ते यज्ञोपवीतादिधारणे असंभवाद्विरोध इत्याह अन्यथे ति । शिखाया अपि ब्रह्मसूत्रातिरिक्तायाः त्यागः स्यात्, अत आह सन्यस्यत इति ।
	पूर्वत्रे ति । नात्र शिखाकार्यं ज्ञानेनैवेत्युच्यते, बर्हिः कार्यं शरैरेवेतिवत्, किन्तु ब्रह्मविदां ज्ञानान्वितत्वाच्छिखापि प्रशस्ता, किं पुनर्ज्ञानमिति ज्ञान प्रशंसार्थमिदं वाक्यम्, यथा 'कुर्वन्नेवेह कर्माणि जिजीविषत्,' ' न कर्मलिप्यत' इत्यत्र न कर्मविधिः, किन्तु विद्यास्तुत्यर्थमनुमतिरित्यर्थः । द्वितीयेत्वित्यादि । यदि ब्रह्मस्वरूपातिरिक्तं सूत्र त्यजेदिति सूत्रत्यागविधिपरत्वं कल्प्यते, तदा अदृष्टोपकारकार्यत्वप्रसङ्गः, यदा तु ब्रह्मस्वरूपातिरिक्तसूत्रशिखादिषु अत्यन्तं प्रसक्तो न भवेत्, ब्रह्मज्ञानसम्पादनेऽवहितो भवेदित्यर्थः स्वीक्रियते तदा दृष्टोपकार्यार्थपरत्वम्, अत एतदेव युक्तमित्यर्थः । दोषान्तरमाह अनयोरिति । विद्वन्मात्रस्य विविदिषुमात्रस्य च त्यागः प्रसज्येतेत्यर्थः । लिंगभूयस्त्वा दिति । शिखादेः ब्रह्मसामानाधिकरण्यज्ञानसामानादिकरण्यादिलिङ्गम् । न ही ति । ज्ञानशिखां इत्यत्र विधिरेव नास्ति, यदक्षरमित्यत्र तत्सत्वेपि विधेयसमप्रकपदानन्तर्येण तत्समभिव्याहारेण श्रवणं नास्तीत्यर्थः ।
	एवमन्यपरत्वादस्यवाक्यस्ये (301 पु) त्युक्तमुपपादितम् । अनन्यपरत्वमभ्युपेत्याह 
भवतु वेति । विकल्पवादिनेति । यदि परमहंसस्य उपवीतादिबाधिकाकाचित् श्रुतिर्दृश्येत तदा एवाभिधीयेत न विकल्प इति भावः । अत इति । कोशेष्वदर्शनादित्यर्थः । विषयवय्वस्थापनेति । पुराणद्वितीयविषयतया 'नखानिनिकृत्य यज्ञोपवीतं विसृजेत्' बहिसूत्रं त्यजेत् बुध' इत्यादीनां व्यवस्था सम्भवतीति भावः । अन्यपरतयेति । 'ज्ञानशिखा' इत्यादिनामित्यर्थः । दुर्बलत्वादेव-विकल्पायोगादित्यनुषङ्गः । न चे ति । लघुरमुख्य इति स्वीकर्तव्यम्, न च भवदभिमतसूत्रादित्यागात्मको विशेषस्तथा स्वीक्रियत इत्यर्थः । न च मुख्ये ति । 'प्रभुत्वे सति मुख्यस्य योनुकल्पेन वर्तते । न सांपरायिकं तस्य फलं भवति दुर्मते'रिति निषेधादित्यर्थः । प्रत्यगात्मप्रावण्यातिशयादन्यत्रानादर इत्यत्रापि तैरेवोत्तरमुक्तमित्याह सन्ध्येति ।
	पञ्चशिखेति । असम्भवादेव न पञ्चम इत्यन्वयः । समुच्चयार्थतामित्यादि पक्षत्रयं विकल्पवाक्यस्येत्यादिभिः त्रिभिः क्रमात् सम्बध्यते । मुण्डाश्शखी वेति बाशब्दश्चार्थः । अशभेदेन तयोस्ससुच्चयः । शिखेति । 'सशिख वपनं कृत्वा' इत्यत्र कर्तव्ये साहित्येन शिखासम्बन्धस्यान्वय इत्यर्थः ।
	नन्वेवं सति 'मुण्डशिशखीवे' त्यादिषु मुण्डशब्दानुपपत्तिः, तस्य सर्वकेशाभिवावेषयत्वात्, 'मुण्डाः काषायवासिन' इत्यादौ जिनभिक्षुषु तथा प्रयोगादित्यत आह शिखावपनमिति । अलाभ इत्यादिश्लोकोपादानं, पौर्णमास्याम्मुण्डयेत, तत्रालाभे आपञ्चमीम्मुण्डयेते'ति वक्तव्ये वापयोदिति प्रयोगोत्र मुण्डनशब्दो वपनशब्दसमानार्थ इति दर्शयितुम् । पर्यायत्वं-समानार्थत्वम्, अत्रत्यमुण्डनशब्दो वपनार्थक इत्यर्थः । स्वारसिकमिति । वाशब्दस्य विकल्पस्वरसत्वान्मुण्डश्शिखीवेत्यादिषु तदङ्गीकारे मुण्डत्वस्यामुख्यत्वं दर्शितमित्यर्थः ।     
इति श्रीवाधूलकुलतिलकश्रीनिवासाचार्यपादसेवासमधिगतपरावरतत्त्वयाथात्म्येन
तदेक दैवतेन तच्चरणपरिचरणपरायणेन तत्प्रसादलब्ध
महाचार्यापरनामधेयेन रामानुजदासेन विरचितायां
शतदूषणीव्याख्यायां चण्डमारुताख्यायां
यतिलिङ्गभेदभङ्गः
चतुःषष्ठितमःस्कन्धः ।।64।।
 	
	 
