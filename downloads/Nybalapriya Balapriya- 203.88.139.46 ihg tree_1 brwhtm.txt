01. बालप्रिया

 निस्समाभ्यधिकसद्गुणाकरं भक्तरक्षणरतं दयानिधिम्।
 नित्यसूरिभिरनारतं स्तुतं वन्दिषीय वृषशैलनायकम् ।। 1 ।। 

 श्रीशेलवंशनवमौक्तिकतुल्यभासं
 वेदान्तलक्ष्मणमुनीन्द्रपदाब्जभृङ्गम्।
 सत्तर्कतन्त्रनिगमान्तनितान्ततान्तं
 श्रीमन्नृसिंहगुरुवर्यमहं नमामि ।। 2 ।।

 नृत्यत्कलं सकलदिक्षु विभातकीर्तिं
 शास्त्रेषु निष्ठितधियं बहुशिष्ययुक्तम्।
 आचारपूतमनवद्यगुणाभिरामं
 श्रीदेवनाथगुरुमन्वहमानतोऽस्मि ।। 3 ।।

 न्यायादिशास्त्रविदमात्मगुणोज्ज्वलं तं
 सम्भावनादिपरिपन्थिनमात्मवन्तम्।
 मत्तातपादमनघं क्षमया समेतं
 श्रीकृष्णतातगुरुवर्यमहं प्रपद्ये ।। 4 ।।

 प्रौढगम्भीरसंक्षिप्तवचोविन्यासभासुरा।
 नीलकण्ठेन रचिता दीपिकाया: प्रकाशिका ।। 5 ।।

 गदाधरादिग्रन्थेषु येषां परिचयो दृढ:।
 प्रकाशिकाशयं गूढं तं सम्यग्ज्ञातुमीशते ।। 6 ।।

 बालानामुपकाराय यथाशक्ति यथामति।
 विशदां सरलां बालप्रियां व्याख्यां करोम्यहम् ।। 7 ।।
 
 मूलार्थज्ञानमात्रं हि ममोद्देश्यं मतस्तत:।
 अनपेक्षितविस्तारविचारावत्र नादृतौ ।। 8 ।।

 अथ तत्राभवान् तर्ककर्कशविचारचातुरीधुरीण: नीलकण्ठभट्टाचार्य: तर्कसङ्ग्रहदीपिकां प्रकाशिकाभिधया स्वकीयव्याख्यया प्रकाशयितुमिच्छन् चिकीर्षिताया: व्याख्याया: निर्विघ्नपरिसमाप्तिमुद्दिश्यशिष्टाचारपरम्पराप्राप्तं मङ्गलमातनोति -वन्दे गुरुमिति। ननु तर्कसङ्ग्रहदीपिकामित्यस्य पदार्थविषयकज्ञानजनकसङ्क्षिप्तशब्दात्मकग्रन्थप्रकाशिकामित्यर्थ:। यथाश्रुतलभ्य:। तत्र शब्दात्मकदीपिकाग्रन्थस्य शब्दात्मकतर्कसङ्ग्रहप्रकाशकत्वं नोपपद्यते, दीपिकाग्रन्थेन तर्कसङ्ग्रहग्रन्थार्थस्यैव प्रकाशनात् इत्यतो व्याचष्टे -तर्कसंङ्ग्रहाथप्रकाशिकामिति। यथा अपवरके आरोपितो दीप: अपवरकान्तर्निहितानि वस्तूनि प्रकाशयति, तथा दीपिकाख्यो ग्रन्थोऽपि तर्कसङ्ग्रहान्तर्निगूढानर्थान् प्रकाशयतीति भाव:। तथा च तर्कसङ्ग्रहदीपिकामित्यत्र तर्कसङ्ग्रहशब्द: तर्कसंङ्ग्रहग्रन्थप्रतिपाद्यार्थपर इति तात्पर्यम्।
 चिकीर्षितस्येत्यादिदीपिकाग्रन्थात् मङ्गलस्य निर्विघ्नपरिसमाप्ति: प्रयोजनम्, तन्निबन्धनस्य शिष्यशिक्षा प्रयोजनमिति 
लभ्यते। तत्र मङ्गल-ग्रन्थसमाप्त्यो: कार्यकारणभावो न सम्भवति, अन्वयव्यभिचारात् व्यतिरेकव्यभिचाराच्चेति शङ्कितं "ननु मङ्गलस्य" इत्यादिना दीपिकायाम्। तत्र व्यभिचारस्य कथं कार्यकारणभावाभावप्रयोजकत्वमित्याशङ्कायामाह प्रकाशिकायाम् अन्वयव्यतिरेकेत्यादिना। अयं भाव:- कारणतानिश्चयं प्रति नियतान्वयसहचारनिश्चय: नियतव्यतिरेकसहचारनिश्चयश्च कारणम्। नियतान्वयसहचारो नाम * कारणव्यापककार्यकत्वम्। (कारणव्यापककार्यकत्वमिति। यत्र यत्र चक्रादिसहकृतदण्डरूपं कारणं तत्र घटरूपं कार्यमिति व्याप्त्या दण्डव्यापकघटात्मककार्यकत्वस्य दण्डे सत्त्वात् दण्ड: नियतान्वयसहचारवानिति भाव:।) नियतव्यतिरेकसहचारो नाम 2 कारणाभावव्यापककार्याभावकत्वम्। (कारणाभावव्यापककार्याभावकत्वमिति। यत्र यत्र चक्रादिसहकृतदण्डाभाव: तत्र घटाभाव इति तण्डाभावव्यापको घटाभाव:। तथा च स्वाभावव्यापककार्याभावकत्वात् दण्ड: नियतव्यतिरेकसहचारवानिति भाव:।) अन्वयव्यभिचारो नाम कारणसत्त्वेऽपि कार्याभाव:, कारणाव्यापककार्यकत्वमिति यावत्। व्यतिरेकव्यभिचारो नाम कारणाभावेऽपि कार्यसत्त्वम्, कारणाभावाव्यापककार्याभावकत्वमिति यावत्। तत्र नियतान्वयसहचारज्ञानं प्रति अन्वयव्यभिचारज्ञानं प्रतिबन्धकम्। नियतव्यतिरेकसहचारज्ञानं प्रति व्यतिरेकव्यभिचारज्ञानं प्रतिबन्धकम्। 
प्रकृते मङ्गलरूपकारणे सत्यपि किरणावल्यादौ समाप्तिरूपकार्यादर्शनात् मङ्गलं सवाव्यापकसमाप्तिकमिति 
निश्चयरूपप्रतिबन्धकसत्त्वात् मङ्गलं स्वव्यापकसमाप्तिकमित्याकारकनियतान्वयसहचारनिश्चयो न भवति। 
एवं मङ्गलरूपकारणाभावेऽपि कादम्बर्यादौ समाप्तिरूपकार्यदर्शनात् मङ्गलाभावव्यापकत्वं समाप्त्यभावे नास्ति, मङ्गलाभाववति समाप्ते: सत्त्वात्। ( समाप्ते: सत्वादिति। तथा च मङ्गलाभाववति समाप्त्यभावाभावरूपसमाप्ते: सत्त्वात् तत्प्रतियोगित्वमेव समाप्त्यभावस्येति मङ्गलाभाववन्निष्ठात्यन्ताभावाप्रतियोगित्वरूपं मङ्गलाभावव्यापकत्वं समाप्त्यभावस्य नास्तीति भाव:। ) तथा च मङ्गलं स्वाभावाव्यापकसमाप्त्यभावकमिति निश्चयरूपप्रतिबन्धकसत्त्वात् मङ्गलं स्वाभावाव्यापकसमाप्त्यभावकमिति निश्चयरूपप्रतिबन्धकसत्त्वात् मङ्गलं स्वाभावव्यापकसमाप्त्यभावकमित्याकारकनियतव्यतिरेकसहचारनिश्चयो न भवति। 
तथा च नियतान्वयव्यतिरेकसहचारनिश्चयरूपस्य कारणस्याभावात् मङ्गलं समाप्तिकारणमित्याकारक: मङ्गले समाप्तिनिरूपितकारणत्वावगाही निश्चयो न भवतीति।
 ननु किरणावल्यादौ मङ्गले सत्यपि समाप्त्यभावात् अन्वयव्यभिचार इति शङ्काया: समाधानार्थं हि 'किरणावल्यादौ विघ्नबाहुल्यात् समाप्त्यभाव:' इति ग्रन्थ: प्रावर्तत। तेन तु ग्रन्थेनान्वयव्यभिचार एव दृढीकृत:, कारणे मङ्गले सत्यपि समाप्त्यभावस्य प्रतिपादनात् इत्याशङ्क्य यथा तस्मात् ग्रन्थात् अन्वयव्यभिचारस्य परिहारो लभ्येत तथा तात्पर्थं कथयति -विघ्नान्यूनसङ्ख्याकस्येति। मङ्गलं हि न साक्षात् समाप्तिकारणम्, किं तु विघ्नध्वंसद्वारा। विघ्नध्वंसश्च विघ्नान्यूनसङ्ख्याकात् बलवत्तराद्वा मङ्गलात् भवति। तथा च विघ्नान्यूनसङ्ख्याकं बलवत्तरं वा मङ्गलं समाप्तिकारणम्। किरणावल्यादौ च विघ्नानां बहुत्वात् तादृशं मङ्लं नास्तीति समाप्तिरूपं कार्यं नाभूत्। अत: कारणे सति कार्याभावात्मक: अन्वयव्यभिचारो नास्तीति भाव:। निघ्नसमसङ्ख्याकस्येत्युक्तौ विघ्नाधिकसङ्ख्याकस्य मङ्गलस्य कारणत्वमिष्टं नोपपद्येतेत्यत उक्तं-विघ्नान्युनसङ्ख्याकस्येति। विघ्नापेक्षयान्यूनसङ्ख्याकमपि मङ्गलं बलवत्तरं चेत् तस्य 
विघ्ननाशकत्वमिष्यते। विघ्नान्येनसङ्ख्याकस्येत्युक्तौ तत्सङ्ग्रहो न स्यादित्यालोच्योक्तम् - बलवत्तरस्य वेति। ननु कादम्बर्यादौ नास्तिककृते ग्रन्थे मङ्गलाभावेऽपि समाप्तिदर्शनात् व्यतिरेकव्यभिचार इति शङ्काया: परिहारार्थं हि 'कादम्बर्यादौ ग्रन्थाद्बहिरेव मङ्गलं कृतमतो न व्यभिचार:' इति दीपिकाग्रन्थ: प्रवृत्त:। 
तेन च बहिरेव ग्रन्थारम्भे मङ्गलनिबन्धनमकृत्वा, मङ्गलं कृतम्, मङ्गलनिबन्धनमवे न कृतम्, 
मङ्गलं तु कृतेमेवेत्यर्थो लभ्यते। स तु न युक्त:; नास्तिकेन कादम्बर्यादिग्रन्थप्रणेत्रा 
ईश्वरनमस्कारादिरूपमङ्गलकरणासम्भवादित्याशङ्क्य व्याचष्टे-बहिरेवेति। जन्मान्तरं एवेत्यर्थ इति। 
तथा च तादृशग्रन्थकर्तु: एतज्ज्नमनि नास्तिकत्वेऽपि जन्मान्तरे आस्तिकत्वात् तदानीं कृतात् मङ्गलात् अस्मिन् 
जन्मनि समाप्ति:। अत: कारणाभावेऽपि कार्यरूप: व्यतिरेकव्यभिचारो दुर्वच इत्याशय:। 
ननु जन्मान्तरीयमङ्गलस्य तदानीमेव नष्टत्वात् एतज्जन्मीयसमाप्त्यव्यवहितपूर्वमसतस्तस्य *कथं कारणत्वं, कथं वा व्यतिरेकव्यभिचारपरिहार इत्याशङ्क्य स्वजन्यविघ्नध्वंसवत्त्वसम्बन्धेन मङ्गलस्य कारणत्वात् मङ्गलाभावेपि तज्जन्यविघ्नध्वंसरूपद्वारसत्त्वात् कारणत्वमुपपद्यते, यथा यागस्य नाशेऽपि तज्जन्यापूर्वरूपद्वारस्य स्वर्गाव्यवहितपूर्वं सत्त्वात् यागस्य स्वर्गकारणत्वं तद्वदित्याशयेन समाधत्ते -तादृशमङ्गलस्य विघ्नध्वंसद्वारेति। एवं च कारणत्वं सिध्यतीति। ( कथं कारणत्वमिति। कार्याव्यवहितप्राक्क्षणवृत्तित्वस्यैव कारणत्वपदार्थत्वादिति भाव:। )पूर्वोक्तरीत्या अन्वयव्यतिरेकव्यभिचारयो: परिहृतत्वात् अन्वयव्यतिरेकव्यभिचारनिश्चयरूपप्रतिबन्धकाभावात् नियतान्वयव्यतिरेकसहचारनिश्चयरूपकारणसत्त्वात् मङ्गलस्य समाप्तिकारणत्वनिश्चयो भवतीत्यर्थ:। 
अथवा एवं च - जन्मान्तरीयमङ्गलस्य विघ्नध्वंसद्वारा सत्त्वात् जन्मान्तरीयमङ्गलस्य * समाप्तयव्यवहितपूर्ववूत्तित्वरूपं कारणत्वं सिध्यतीति भाव:। ( समाप्त्यव्यवहितेत्यादि। तथा च साक्षात्सम्बन्धेन समवायेन समाप्ते: पूर्वं मङ्गलस्याभावेऽपि 
 स्वजन्यविघ्नध्वंसवत्त्वसम्बन्धेन सत्त्वात् समाप्त्यव्यवहितपूर्वक्षणवृत्तित्वमस्तीति भाव:। )
उक्तहेतुद्वयादिति - 'किरणावल्यादौ विघ्नबाहुल्यात् समाप्त्यभाव:, कादम्बर्यादौ ग्रन्थात् बहिरेव मङ्गलं कृतम्' इति पूर्वग्रन्थोक्तहेतुद्वयादित्यर्थ:। स्वसामग्रीवशादिति। स्वस्या:- समाप्ते: सामग्री - बुद्धिप्रतिभादिकारणकलापा: तद्वशात्-तदधीनतयेत्यर्थ:। सत्यपि मङ्गले बुद्धिप्रतिभादिकारणकलापाभावे ग्रन्थसमाप्तेरसम्भवात् बुद्धिप्रतिभादिकमेव समाप्तिं प्रति कारणम्। मङ्गलं तु समाप्तिप्रतिबन्धकविघ्नोत्सारणे कारणम् इति मणिकाराशय:।
 मङ्गलं कर्तव्यमिति ज्ञानमन्तरा मङ्गलं न कोऽपि कुर्यात्। * तद्विषयककृतिं प्रति तद्विशेष्यककृतिसाध्यताज्ञानस्य कारणत्वात्। (तद्विषयककृति प्रतीति। यथा यागविषयकप्रयत्नं प्रति 'याग: मत्कृतिसाध्य:' इत्याकारकं यागविशेष्यकं कृतिसाध्यत्वप्रकारकं ज्ञानं कारणमिति भाव:।) कर्तव्यत्वं च कृतिसाध्यत्वम्। मङ्गलं कर्तव्यमिति ज्ञानं च शिष्टानां ग्रन्थारम्भे मङ्गलानुष्ठानरूपेण आचारेण अनुमिता या 'समाप्तिकामो मङ्गलमाचरेत' इति श्रुति: तया भवति इत्याशयेन पूर्वं 'शिष्टाचारानुमितश्रुतिबोधितकर्तव्यताकमिष्टदेवतानमस्कारात्मकं मङ्गलम्' इति दीपिकायामुक्तम्। तेन मङ्गलस्य कर्तव्यत्वे शिष्टाचारानुमिता श्रुति: प्रमाणमिति लभ्यते। तदवे श्रुतिप्रमाणककर्तंव्यताकत्वं मङ्गलस्य शङ्कासमाधानरूपेण स्थापयति 'ननु मङ्गलस्य कर्तव्यत्वे किं प्रमाणम्' इत्यादिना दीपिकाग्रन्थेन। तदेतदाह प्रकाशिकायां -मङ्गलस्य श्रुतिबोधितकर्तव्यताकत्वं व्यवस्थापयितुमिति।
 ननु मङ्गलस्य कर्तव्यत्वे 'समाप्तिकामो मङ्गलमाचरेत' इति श्रुतिर्न प्रमाणम्। तादृशश्रुते: पठ्यमानवेदे कुत्राप्यदर्शनात् इत्याशङ्कायां शिष्टाचारानुमितेति श्रुतेर्विशेषणमुपात्तं दीपिकायाम्। यद्यपि श्रुति: न प्रत्यक्षा तथापि आचारेण लिङ्गेन तादृशी श्रुतिरनुमीयते। तथा च आचारानुमिता श्रुति: मङ्गलकर्तव्यत्वे प्रमाणमिति 
तदाशय:। अनुमानप्रकारश्च 'मङ्गलं वेदबोधितकर्तव्यताकम्' इत्यादिग्रन्थेन प्रदर्शित:। तस्मिन् अनुमाने वेदबोधितकर्तव्यताकत्वं हि साध्यम्, न तु वेद:। यत् अनुमानसाध्यं - अनुमितिविधेयं तदेवानुमिंतमित्युच्यते। तथा च वेदबोधितकर्तव्यताकत्वं शिष्टाचारानुमितं न तु वेद इति कथं श्रुते: शिष्टाचारानुमितत्वमुपपद्यते? अनुमितिविधेयतावच्छेदकस्यापि अनुमितिविषयत्वमात्रेण अनुमितिविधेयत्वमङ्गीकृत्यानुमितमिति व्यवहारोपपादने वह्नित्वमनुमितमित्यपि व्यवहारापत्तेरित्याशङ्कायाम् आशयमाविष्करोति -अत्रायमाशय इति।
 वेदवोधितेत्यादि। वेदबोधितकर्तव्यताकत्वरूपं यत् वक्ष्यमाणं विधेयं साध्यं तत्कोटिप्रविष्टत्वेऽपि 
तदवच्छेदकत्वेऽपीत्यर्थ:। अपिना विधेयतावच्छेदकस्य विधेयत्वासम्भवरूपो विरोधो द्योत्यते। तदन्तर्भावेण -विधेयतावच्छेदकान्तर्भावेण। तच्छ्रुते: - 'सामाप्तिकामो मङ्गलमाचरेत' इति श्रुते:। अनुमिते: पूर्वमसिद्धत्वादिति। तथा च अनुमिते: पूर्वमसिद्धत्वमेव अनुमितिविधेयतायां प्रयोजकम्। मङ्गलस्य कर्तव्यता अनुमिते: पूर्वमसिद्धेते तत्र यथा अनुमितिविधेयता अस्ति, तथा अनुमिते: पूर्वमसिद्धत्वात विधेयतावच्छेदकभूतायां 
श्रुतावपि विधेयताख्यविषयता अङ्गीक्रियते। ततश्च श्रुतेरनुमितिविधेयत्वात् अनुमितत्वमुपपद्यत इति श्रुतिश्शिष्टाचारानुमिता इति व्यवहारे न किमपि बाधकमिति भाव:।
 ननु अनुमितिविधेयतावच्छेदकस्याप्यनुमितिविधेयत्वाङ्गीकारे 'पर्वतो वह्निमान्' इति अनुमितिविधेयतावच्छेदकस्य वह्नित्वस्यापि तादृशानुमितिविधेयत्वं स्यात्। तथा च वह्निर्धूमानुमिंत इति व्यवहारवत् वह्नित्वं धूमानुमितमिति व्यवहारोऽपि प्रामाणिक: स्यात् इत्याशङ्कां समाधत्ते-एतेनेति। अनुमिंते: पूर्वमसिद्धस्यैव विधेयतावच्छेदकस्य अनुमितिविधेयत्वाङ्गीकारेणेत्यर्थ:। तथा च वह्नित्वस्यानमिते: पूर्वं सिद्धतया नानुमितिविधेयत्वप्रसङ्ग इति भाव:। अनुमितिविषयतामिति। विधेयतावच्छेदकतारूपां विषयतामित्यर्थ:। विशेष्यतया विशेषणतया वा अनुमितिविषयत्वमेव अनुमितत्वव्यवहारे प्रयोजकमिति स्वीकारेणेत्यर्थ:। श्रुतौ विधेयत्वाभ्युपगमेनेति। अनुमिते: पूर्वमसिद्धत्वादिति शेष:। 
तादृशव्यवहार इति। श्रुति: अनुमिता इति व्यवहार इत्यर्थ:। बाधकाभावादिति। 
अनुमितमिति व्यवहारे अनुमिते: पूर्वं सिद्धत्वं बाधकम्, तदभावात् इत्यर्थ:। ननु 'श्रुतेरेव प्रमाणत्वात्' इत्यत्र एवकारस्य अन्ययोगव्यवच्छेदार्थकतया श्रुत्यतिरिक्तस्य प्रमाणत्वं व्यवच्छिद्यत इति प्रतीयते। तन्न सङ्गच्छते, मङ्गलकर्तव्यतायां 'मङ्गलं कर्तव्यम् समाप्तिफलकत्वात्' इत्यनुमानस्यापि प्रमाणत्वादित्याशङ्कायामाह -एवकारोऽप्यर्थक इति। अपेरर्थो यस्य स: अप्यर्थक:, अप्यर्थसुच्चयार्थक इत्यर्थ:। तथा च श्रुतेरेवेत्यस्य श्रुतेरपीत्यर्थ:। अपिना अनुमानस्य प्रमाणत्वं समुच्चीयते। अतो नासङ्गतिरिति भाव:।
 श्रुतेरनुमितत्वं अनुमितिविधेयतावच्छेदकेऽपि पूर्वमसिद्धे विधेयत्वाङ्गीकारेण उपपादितं प्रकाशिकाकारै:। एतं क्लेशं श्रुतेरनुमितत्वम् उपपादयतां मतमाह-अन्ये त्विति। 'मङ्गलं वेदबोधितकर्तव्यताकम्' इति प्रतिज्ञाया: मङ्गलं स्वबोधितकर्तव्यताकत्वसम्बन्धेन वेदविशिष्टम् इत्यर्थ:। तथा च तादृशानुमितौ वेद एव विधेय इति वेदस्यानुमितत्वमनायासेनोपपद्यत इति भाव:। ईदृशपरम्पराया: साध्यतावच्छेदकसम्बन्धत्वे मानाभाव:, यथाश्रुतमूलार्थत्यागश्चास्वरस: आहुरित्यनेन सूचित:।
 दीपिकायाम् अलौकिकाविगीतशिष्टाचारविषयत्वादिति। शिष्टानामाचार: शिष्टाचार: शिष्टाचारस्य विषय: शिष्टाचारविषय:, अविगीतश्चासौ शिष्टाचारविषयश्च अविगीतशिष्टाचारविषय:, अलौकिकश्चासौ अविगीतशिष्टाचारविषयश्च अलौकिकाविगींतशिष्टाचारविषय: तस्य भावस्तत्त्वम्। अलौकिकत्वे सति अविगीतत्वे सति शिष्टाचारविषयत्वं हेतुरिति फलितम्। लौकिकत्वं विध्यतिरिक्तप्रमाणगम्यत्वम्, तद्भिन्नत्वमलौंकिकत्वम्। हेतौ अलौकिकत्वानुपादाने रागप्राप्ते भोजनादौ वेदबोधितकर्तव्यताकत्वरूपसाध्याभाववति अविगीतशिष्टाचारविषयत्वरूपहेतुसत्त्वात् व्यभिचार: स्यात्। तद्वारणाय अलौंकिकत्वमुपात्तम्। अविगीतत्वं धर्मशास्त्रानिषिद्धत्वम्। तदनुपादाने वेदबोधितकर्तव्यताकत्वरूपसाध्याभाववति रात्रिश्राद्धादौ * अलौंकिकशिष्टाचारविषयत्वरूपहेतुसत्त्वात् व्यभिचार: स्यात्। ( अलौकिकेति। रात्रिश्राद्धस्य 'श्राद्धं कुर्वीत' इति विधिनैवावगमात् विध्यतिरिक्तप्रमाणानवगम्यत्वरूपमलौकिकत्वमस्तीति भाव:। ) तद्वारणाय अविगीतत्वमुपात्तम्। रात्रिश्राद्धादे: 'रात्रौ श्राद्धं न कुर्वीत' इति धर्मशास्त्रनिषिद्धत्वात् न तत्र व्यभिचार:।
 प्रकाशिकायां विधिमन्तरेति। लिङ्लोट्तव्यप्रत्ययघटितं वेदवाक्यं विधि:। वेदोक्ततत्त्वज्ञानेनेति। तृतीयाया: जन्यत्वमर्थ: कर्मकारीत्यत्र कृधात्वर्थकृत्यन्वयि। वेदोक्तं यत्तत्त्वं तद्विषयकज्ञानजन्या या वेदविहितकर्मविषयककृति: तदाश्रय: शिष्ट इत्यर्थ:। वेदोत्थतत्त्वज्ञानेनेति क्वचित्पाठ:। वेदजन्यं यत्तत्त्वज्ञानं तेनेत्यर्थ:। स एव पाठश्रोयान्। वेदविहितकर्मकर्ता शिष्ट: इत्येतावन्मात्रोक्तौ वेदविहिताहिंसादिकर्मकर्तु: बौद्धस्यापि शिष्टत्वापत्ति:। तद्वारणाय वेदोत्थतत्त्वज्ञानेनेति। 
बौद्धस्य यत् अहिंसादितत्त्वज्ञानं न तत् वेदजन्यमिति नातिव्याप्ति:। यद्वा वेदोक्तत्त्वज्ञानेनेति पाठ: * साधीयान्। इदं वेदोक्तमिति ज्ञानपूर्वकं य: वेदविहितं कर्म करोति स शिष्ट:। ( साधीयानिति। तथा च वेदोक्तत्वप्रकारकज्ञानजन्ययागादिकर्मानुकूलकृतिमत्त्वं शिष्टत्वमिति लभ्यते। ) बौद्धस्तु वेदविहितमहिंसादिकं कर्म कुर्वन्नपि इदं वेदोक्तमिति बुद्ध्या न करोति, तेन वेदप्रामाण्यानभ्युपगमादिति न तस्य शिष्टत्वापत्ति:।
 ननु शिष्टाचारस्यैव हेतुत्वमस्तु, किमाचारविषयत्वपर्यन्तस्य हेतुत्वानुधावनेन। न च आचार: कृति:, 
तस्या आत्मनिष्ठत्वेन मङ्गलरूप पक्षनिष्ठत्वाभावात् कथं हेतुत्वमिति वाच्यम्। 
कृतेर्विंषयतासम्बन्धेन हेतुत्वसम्भवात्, समवायेन आत्मनिष्ठाया: कृते: विषयतासम्बन्धेन मङ्गलनिष्ठतया हेतुत्वसम्भवादित्याशङ्क्याह आचार: कृतिरित्यादिना। वृत्ति: आधेयता तन्नियामक: सम्बन्ध: वृत्तिनियामक: सम्बन्ध: संयोगसमवायादि:। विषयता तु न वृत्तिनियामकसम्बन्ध:। विषयतासम्बन्धेन कृति: मङ्गलवृत्तिरिति प्रतीत्यभावात्। वृत्तिनियामकसम्बन्ध एव च हेतुतावच्देदकसम्बन्ध: न तु वृत्त्यनियामको विषयतादि:। तथा च कृते: विषयतासम्बन्धावच्छिन्नहेतुत्वासम्भवात् आचारविषयत्वस्य हेतुत्वानुधावनम्। विषयत्वं तु स्वरूपसम्बन्धेन हेतु:, स्वरूपसम्बन्धस्तु वृत्तिनियामक इति तेन सम्बन्धेन आचारविषयत्वस्य हेतुत्वं सम्भवतीत्याशय:।
 आचारविषयत्वपदस्य प्रयोजनं मूलेऽनुक्तमिति स्वयं तत्प्रयोजनं कथयति -स्वर्गादिफल इति। 
तथा च हेतौ आचारविषयत्वपदानुपादाने अलौकिकत्वे सति अविगीतत्वं हेतु: स्यात्। स्वर्गादिरूपे फलेऽपि तत्सत्त्वात् वेदबोधितकर्तव्यताकत्वरूपसाध्याभावात् व्यभिचार: स्यादिति तद्वारणाय आचारविषयत्वात् इत्युपात्तम्। स्वर्गादेस्तु कृतिविषयत्वं नास्तीति न व्यभिचार इति भाव:। ननु कृते: उद्देश्यं विधेयम् उपादानमिति विषयत्रयमस्ति। याग: विधेय: स्वर्ग उद्देश्य: प्रयाजाद्यङ्गजातमुपादानम्। स्वर्गे कृतिनिरूपितोद्देश्यताख्यविषयताया: सत्त्वात् कृतिविषयत्वोपादानेऽपि व्यभिचार इत्याशङ्क्याह -विधेयतया आचारविषयत्वार्थकमिति। तृतीयाया अभेदोऽर्थ:। आचारनिरूपितविधेयत्वाभिन्नविषयत्वं हेतु:। स्वर्गादौं कृतिनिरूपितविधेयताख्यविषयत्वाभावात् न व्यभिचार इति भाव:।
 ननु व्याप्यारोपेण व्यापकारोपस्तर्क:। तथा च तर्कसङ्ग्रह इत्यस्य व्याप्यारोपजन्यव्यापकारोपात्मकतर्कप्रतिपादकग्रन्थ इत्यर्थो भवति। स न युज्यते, तर्कसङ्ग्रहग्रन्थेन आरोपमात्रस्याप्रतिपादनात्, इतरपदार्थानामपि प्रतिपादनादित्याशङ्क्य तर्कशब्देन यथा ग्रन्थप्रतिपाद्यसकलपदार्थ:। प्रतिपाद्येत तथा तर्कशब्दो व्युत्पाद्यते दीपिकायामित्याह -तर्कपदस्येत्यादिना। आरोपार्थकत्वभ्रममिंति। व्याप्यारोपेण व्यापकारोपार्थकत्वभ्रममित्यर्थ:। सङ्ग्रहशब्दस्योपादानमित्यप्यर्थोऽस्ति। सोऽत्र न सम्भवति; *गुणादिपदार्थानां, द्रव्येष्वपि आकाशादिनामुपादानस्यासम्भवात्। उपादानं हि हस्तकरणकव्यापारविशेष:। ( गुणादिपदार्थानामित्यस्य उपादानस्यासम्भवादित्यनेनान्वय:। ) तस्मात् सङ्ग्रहपदस्यसङ्क्षेपेण स्वरूपकथनमित्यर्थो मूले वर्णित इत्याहउपादानरूपेति। ननु स्वरूपकथनमित्यत्र कथनशब्दस्योच्चारणमर्थ:। 
उच्चारणं नाम ताल्वोष्ठपुटसंयोगानुकूलव्यापार:। तस्य शब्दमात्रविषयकस्य द्रव्यादिपदार्थस्वरूपविषयकत्वासम्भवात् स्वरूपकथनमिति शब्द: कथ साधुरित्याशङ्क्याह-स्वरूपकथनं स्वरूपज्ञज्ञनानुकूल: शब्द इति। तथा च प्रकृते कथनशब्दस्य नोच्चारणमर्थ:, किन्तु ज्ञानानुकूल: शब्दोऽर्थ:। ज्ञाने स्वरूपविषयकत्वान्वयात् पदार्थंस्वरूपविषयकज्ञानानुकूलशब्द: स्वरूपकथनशब्दार्थ इति नानुपपत्तिरिति भाव:।
 प्रेक्षावतां बुद्धिपूर्वकारिणां या ग्रन्थाध्ययने प्रवृत्ति: तत्र अनुबन्धचतुष्टयमङ्गम्। विषयप्रयोजनसम्बन्धाधिकारिण: चत्वारोऽनुबन्धा:। अनुबध्नन्ति पुरुषं ग्रन्थाध्ययने प्रेरयन्तीत्यनुबन्धा: ग्रन्थप्रतिपाद्यो विषय:, ग्रन्थाध्ययनस्य प्रयोजनम्, ग्रन्थस्य विषयस्य च सम्बन्ध:, गन्थाध्ययनेऽधिकारी इत्येतेषां चतुर्णां ज्ञानं विना न कोऽपि ग्रन्थाध्ययने प्रवर्तेत। तथा चावश्यवक्तव्यस्यानुबन्धचतुष्टयस्याकथनात् मूलस्य न्यूनतामाशङ्क्य तच्चतुष्टयं कण्ठरवेणानुक्तमपि लेन सूचितमेवेत्याह - एतावतेति। तर्कसंङ्ग्रहपदस्य व्याख्यानेनेत्यर्थ:। सुखबोधाय इत्यत्र सुखस्य बोध इति षष्ठीतत्पुरंषाङ्गीकारे सुखविषयकबोध: अस्य ग्रन्थस्य प्रयोजनमिति लभ्येत। तथा सति निखिलपदार्थबोधकत्वं तर्कसंङ्ग्रहपदव्याख्यानेन सूचितं विरुध्येत। अत: सुखेन 
बोध इति तृतीयातत्पुरुषतया व्याख्यातमित्याह - षष्ठीतत्पुरुषेति। अन्यत: सिद्धत्वेनेति। भाष्यादिग्रन्थान्तरपठनादपि 
सिद्धत्वेनेत्यर्थ:।। 
 
02. पदार्थविभागः
ननु सप्तपदार्था इति यथाश्रुतमूलात् पदार्था: सप्तत्वसङ्ख्यावन्त इति लभ्यते। तन्न युक्तम्। 
द्रव्यगुणादीनां प्रत्येकमनेकत्वात् आहत्य सप्ताधिकसङ्ख्याया एव पदार्थेषु सत्त्वात् पदार्थेषु सप्ताधिकसङ्ख्याव्यवच्छेदस्य सप्तपदेन कर्तुमशक्यत्वादित्याशयेन प्रकारान्तरेण मूलं व्याचष्टे-
द्रव्यत्वादिरूपा इत्यादिना। तथा च * भावप्रधाननिर्देशात् द्रव्यादिपदानि द्रव्यत्वादिपराणि। 
अन्तिमस्य अभावपदस्य ( भावप्रधाननिर्देशादिति। भाव: प्रकृत्यर्थप्रकारीभूतो धर्म: प्रधान: तात्पर्यविषयो यस्य शब्दस्य स: भावप्रधाननिर्देश:। तथा च द्रव्यादिपदानां स्वार्थप्रकारीभूतद्रव्यत्वादिधर्मतात्पर्यकत्वात् भावप्रधाननिर्देशत्वम्। )
 द्रव्यत्वाद्यन्यतमवति लक्षणा। द्रव्यत्वादिषु सप्तत्वान्वय:। द्रव्यत्वादिरूपा: ये पदार्थत्वव्याप्या: धर्मा: सप्त तदन्यतमवन्त: पदार्था इति सप्त पदार्था इति वाक्यात् बोध:। द्रव्यादिपदार्थानां *अनेकत्वेऽपि द्रव्यत्वादय: पदार्थविभाजकधर्मा: सप्तैवेति नानुपपत्तिरिति भाव:। ( अनेकत्वेऽपीति। सप्ताधिकसंख्याकत्वेऽपीत्यर्थ:। )
 ननु सप्तत्वं सङ्ख्यारूपो गुण: तदाश्रयत्वं द्रव्यत्वगुणत्वादिषु नास्ति, सङ्ख्याया: गुणस्य द्रव्यमात्रवृत्तित्वात् इत्याशङ्क्य प्रकृते सप्तत्वं न सङ्ख्याविशेषरूपम्, किं तु अपेक्षाबुद्धिविशेषविषयत्वमिति व्याचष्टे - अत्र सप्तत्वमिति। 'इदमेकम्', 'इदमेकम्' इति या बुद्धि: सा अपेक्षाबुद्धि: तद्विषयत्वमित्यर्थ:। अग्रिमग्रन्थस्यापीति। रूपादय: 'चतुर्विंशतिर्गुणा:', उत्क्षेपणादीनि 'पञ्च कर्माणि' इत्यादिवक्ष्यमाणग्रनथस्यापीत्यर्थ:। अत्रैव पर्यवसानमवधेयमिति। चतुर्विंशतित्वादे: अपेक्षाबुद्धिविशेषविषयत्व एव तात्पर्यं निश्चेयमित्यर्थ:। द्रव्यगुणकर्मेत्यादिवाक्यं पदार्थविभागवाक्यम्। 
विभागो नाम * सामान्यधर्मप्रकारकज्ञानविशेष्यभूतपदार्थविशेष्यकपदार्थत्वव्याप्यपरस्परासमानाधिकरण-
धर्मप्रकारकज्ञानजनकशब्द:। ( सामान्यधर्म: पदार्थत्वं तत्प्रकारकज्ञानविशेष्य: पदार्थ: तद्विशेष्यकं यत् पदार्थत्वव्याप्या: परस्परासमानाधिकरणा: ये धर्मा: द्रव्यत्वगुणत्वादय: तत्प्रकारकं ज्ञानं 'पदार्था: 
द्रव्यत्वगुणत्वादिमन्त:' इत्याकारकं तज्जनकशब्द इत्यर्थ:। ) एतादृशशब्दात्मकविभागश्च पदार्थ: कतिविध इति शिष्यस्य विशेषधर्मप्रकारकजिज्ञासायां सत्यामेव कर्तुं शक्य:। अन्यथा अजिज्ञासितार्थकथनरूपार्थान्तरदोषापत्ते:। विशैशजिज्ञासां प्रति सामान्यधर्मप्रकारकज्ञानं कारणम्। विभागात् पूर्वं मूले पदार्थसामान्यलक्षणस्याकथनात् सामान्यधर्मप्रकारकज्ञानं शिष्यस्य न जातमिति न पदार्थत्वव्याप्यधर्मप्रकारकज्ञानेच्छारूपविशेषजिज्ञासाया: अनुत्पत्ते: विभागकरणमनुचितम् इति शङ्कापरिहारार्थ: 'पदस्यार्थ:' इत्यादिदीपिकाग्रन्थ इत्याह - ननु सामान्यधर्मज्ञानस्येति। हेतुत्वादिति। * सामान्यज्ञानस्य विशेषजिज्ञासायां स्वातन्त्र्येण, इष्टसाधनताज्ञानधर्मितावच्छेदकज्ञज्ञनसम्पादकतया वा हेतुत्वमिति ( सामान्यज्ञानस्य - सामान्यधर्मप्रकारकज्ञानस्य, विशेषजिज्ञासायाम्---विशेषधर्मप्रकारकज्ञानेच्छां प्रति। )
 सव्यभिचारग्रन्थे गदाधरभट्टाचार्या: प्राहु:। सामान्यधर्मज्ञानसत्त्वे विशेषजिज्ञासा तदभावे तदभावे 
इति स्वतन्त्रान्वयव्यतिरेकशालितया हेतुत्वं सामान्यज्ञानस्य। अथवा * स्वप्रकारकत्वसम्बन्धेन विशेषधर्मविशिष्टज्ञानविषयकेच्छां प्रति विशेषधर्मविशिष्टज्ञानमिष्टसाधनमित्याकारकं विशेषधर्मविशिष्टज्ञानधर्मिकेष्टसाधनताप्रकारकज्ञानं कारणम्। (स्वं विशेषधर्म: द्रव्यत्वगुणत्वादि: तत्प्रकारकत्वसम्बन्धेन द्रव्यत्वादिविशिष्टं यत् ज्ञानं तद्विषयकेच्छा 
 'द्रव्यत्वादिप्रकारकज्ञानं मम भवतु' इत्याकारिका तां प्रति 'द्रव्यत्वादिप्रकारकज्ञानं मदिष्टसाधनम्' 
 इत्याकारक ज्ञानं कारणम्। तादृशज्ञानं प्रति धर्मितावच्छेदकानां द्रव्यत्वादीनां ज्ञानं कारणम्। 
 द्रव्यत्वादिज्ञाने पदार्थत्वरूपसामान्यधर्मज्ञानं कारणमित्यर्थ:।) तादृशेष्टसाधनताज्ञानं प्रति 
धर्मितावच्छेदकीभूतविशेषधर्मप्रकारकं ज्ञानं कारणम्। विशिष्टे वैशिष्ट्यावगाहिबुद्धिं प्रति 
विशेष्यतावच्छेदकप्रकारकज्ञानस्य हेतुताया: 2राजपुरुषवादे व्यवस्थापितत्वात्। विंशेषधर्मप्रकारकज्ञाने च सामान्यधर्मज्ञानं कारणमिति परम्परया सामान्यधर्मज्ञानस्य विशेषधर्मजिज्ञासायां हेतुत्वमिति गदाधराशय:। ( व्युत्पत्तिवादे प्रथमाकारके राजपुरुषवाक्यार्थविचारावसरे 'राजस्वत्वाभाववान् पुरुष: सुन्दर:' 
इत्याकारके राजस्वत्वाभावविशिष्टे पुरुषे सुन्दरत्ववैशिष्ट्यावगाहिज्ञाने 'राजस्वत्वाभाववान् पुरुष:' 
इत्याकारकं विशेष्यतावच्छेदकीभूतराजस्वत्वाभावप्रकारकं ज्ञानं कारणमिति निरूपितम्। तदत्र 
अनुसंहितम्। )
तथा च सामान्यधर्मज्ञानं विना विशेषजिज्ञासा नोत्पत्तुमर्हतीति भाव:। सामान्यलक्षणकथनानन्तरमिति। 
पदार्थानां सामान्यलक्षणे कथिते तादृशलक्षणात्मकसामान्यधर्मज्ञानात् पदार्थ: कतिविध इति विश्ोषधर्मजिज्ञासा भवितुमर्हतीति भाव:। न्यूनतामिति। अवश्यवक्तव्यार्थाकथनं लभ्यते। कथम् अभिधेयत्वं लभ्यत इति मूलोक्तं सङ्गच्छत इत्याशङ्क्याह - पदस्यार्थेऽभिधेय इति। यद्यपि शब्दत: पदसम्बन्ध्यभिधाविषयत्वं लभ्यते, 
तथापि समग्रं न लक्षणम्, अभिधाविषयत्वस्यैव पदार्थसामान्यलक्षणत्वसम्भवेन पदसम्बन्धित्वांश्स्य व्यर्थत्वात्। 
 अत: पदार्थशब्दलभ्यार्थैकदेशभूतं अभिधेयत्वमेव लक्षणत्वेन विवक्षितमित्याशय:। अव्यावर्तकत्वादिति। अव्याप्त्यतिव्याप्त्यादिवारणरूपप्रयोजनशून्यत्वादित्यर्थ:।
 अत्रेदं चिन्त्यम् - दीपिकोक्त: विभागवाक्यघटकपदार्थपदेन सामान्यलक्षणलाभप्रकार: न शोभते। 
 सामान्यलक्षणकथनानन्तरं तत: शिष्यस्य सामान्यधर्मज्ञानेन पदार्थ: कतिविध इति विशेषजिज्ञासायां विभागवाक्यस्य प्रवृत्ते: विभागवाक्याघटकपदेन सामान्यधर्मसूचनस्यैवोचितत्वात् विभागवाक्यघटकेन पदेन विभागवाक्यप्रयोजकविशेषजिज्ञासाजनकसामान्यधर्मज्ञानोत्पादनेऽन्योन्यश्रयादिदोषेणौचित्यविरहात्। 
तस्मात् मङ्गलश्लोकस्थतर्कपदेन ज्ञेयत्वरूपं सामान्यलक्षणं सूचितम्। ततो विशैषजिज्ञासायां द्रव्यगुणेत्यादिविभागवाक्यमवतीर्णमिति कथनमेव युक्तम्। तथैव निर्व्यूढं च निरुक्त्यादिग्रन्थ इति।
 पदार्थत्वावान्तरधर्मपुरस्कारेण धर्मिप्रतिपादनादेवेति। 
 पदार्थत्वव्याप्यद्रव्यत्वादिधर्मंविशिष्टद्रव्यादिधर्मिप्रतिपादकद्रव्यादिशब्दादित्यर्थ:। 
ननु द्रव्यगुणेत्यादिशब्दमात्रात् द्रव्यत्वादिविशिष्टद्रव्यादीनां बोधेऽपि तेषु सप्तत्वसङ्ख्याया: कथं बोध इति चेत् - अत्राहु:। विभागादेवेति मूलस्य द्रव्यगुणेत्यादिद्वन्द्वसमभिव्याहृतबहुवचनादेवेत्यर्थ:। तथा च द्वन्द्वसमभिव्याहृबहुवचनस्य द्वन्द्वप्रतिपाद्यतावदर्थपर्याप्तसङ्ख्यावाचकत्वनियम: अवश्यमङ्गीकरणीय:। अन्यथा रामलक्ष्मणभरतशत्रुघ्ना इत्यत्र बहुवचनेन त्रित्वादिबोधापत्त्या अनुभवविरोधापत्ते:। एवं च प्रकृते द्वन्द्वप्रतिपाद्यद्रव्याद्यभावान्तसमुदायपर्याप्तसङ्ख्यावाचकताया: तादृशद्वन्द्वसमभिव्याहृतबहुवचनस्यावश्यं स्वीकरणीयतया तादृशसङ्ख्या सप्तत्वसङ्ख्यंवेति बहुवचनेन तत्सिद्धिरिति। नीलकण्ठप्रकाशिकाया अपि कथंचिदत्रैव तात्पर्यं बोध्यम्।
 मूले अधिकसङ्ख्याव्यवच्छेदार्थकत्वादिति। अधिकसङ्ख्याया: सप्तत्वाधिकाष्टत्वसङ्ख्याया: व्यवच्छेद: निषेधनिर्णय: अर्थ: प्रयोजनं यस्य तत्त्वादित्यर्थ:। तदाह - तादृशसङ्ख्येति। एवं च सप्तपदेन अष्टमपदार्थनास्तित्वं बोध्यत इति फलितम्। 
अष्टमपदार्थस्य भ्रान्तिसिद्धत्वे तस्य निषेधसम्भवेन निषेधायोगादिति खण्डनं न युज्यत इत्याशयेन ज्ञात इत्यनुक्त्वा प्रमित इति मूले उक्तम्। प्रमित इत्यस्य प्रमाविषय इत्यर्थ:। प्रमाविषयस्य सत्तानियमेन निषेधायोगात् इति वक्तु शक्यत इति भाव:। तत्रैव प्रतियोगिप्रमिति विनेति। यद्यप्यभावबुद्धौ प्रतियोगिज्ञानमेव कारणम् न तु प्रतियोगिप्रमा, गगनाद्यभावबुद्धौ 
प्रतियोगिगगनादिप्रकारकप्रमाया: कारणत्वासम्भवात्, गगनादेरवृत्तितया तत्प्रकारिकाया: 'इदं गगनवत्' इत्याकारकप्रमाया: 
असम्भवात्। तथापि प्रकृते प्रतियोगिप्रमापदेन न प्रतियोगिप्रकारकप्रमा विवक्षिता अपि तु प्रतियोगितावच्छेदकप्रकारकप्रतियोगिविशेष्यकप्रमैव * विवक्षिता। ( तथा च 'अभावबुद्धौ प्रतियोगिज्ञानं कारणम्' इति प्रवादस्यापि प्रतियोगिता वच्छेदकप्रकारकप्रतियोगिविशेष्यकज्ञानं कारणमित्येवार्थ:। न तु प्रतियोगिप्रकारकज्ञानमिति भाव:। ) 'इदं गगनम्' इत्याकारिका 
गगनत्वप्रकारकगगनविशेष्यकप्रमाप्रसिद्धैवेति तद्बलात् गगनाभावबुद्धि: सम्भवति। प्रकृते सप्तपदार्थातिरिक्तपदार्थंस्य प्रमा नास्तीति तन्निषेधो नोपपद्यत इति दीपिकाशय:। 
 द्रव्यगुणेत्यादिवाक्येन पदार्थानुद्दिश्य द्रव्यादिसप्तान्यतमत्वं विधीयते। 
उद्देश्यविधेयभावस्थले च उद्देश्यतावच्छेदके विधेयव्याप्यत्वं भासत इति सामान्यनियम:। 
यथा धनवान् सुखीत्यत्र धनवन्वमुद्दिश्य सुखस्य विधाने उद्देश्यतावच्छेदके धने सुखव्याप्यत्वं भासते यत्र यत्र धनं तत्र सुखमिति, तथा प्रकृतेऽपि उद्देश्यतावच्छेदके पदार्थंत्वे द्रव्यादिसप्तान्यतमत्वव्याप्यत्वं भासते यत्र यत्र पदार्थत्वं तत्र तत्र द्रव्यादिसप्तान्यतमत्वमिति। तथा च सिद्ध्यसिद्धिभ्यां व्याघातो नेत्यर्थ:। तदेतदाह - उद्देश्यविधेयभावस्थल इति। औत्सर्गिकमिति। सामान्यन्यायसिद्धमित्यर्थ:। 'अधिकसङ्ख्याव्यवच्छेदार्थकत्वात्' इति पूर्वतनमूलग्रन्थे व्यवच्छेदशब्दस्य यथा निषेधोऽर्थ: तथा 'सप्तान्यतमत्वव्याप्यमिति व्यवच्छेदार्थकत्वात्' इति 
 प्रकृत्तमूलस्थव्यवच्छेदपदस्यापि निषेधोऽर्थ इति न भ्रमितव्यमिति बोधयितुं व्याचष्टे - एतद्रूप इति। तदर्थकत्वादिति। सप्तग्रहणस्येति शेष:। ननु सप्तान्यतमत्वं नाम सप्तभिन्नभिन्नत्वम्। सप्तपदार्थभिन्नस्याप्रसिद्ध्या तद्भिन्नत्वरूपमन्यतमत्वमप्रसिद्धमिति तन्निरूपितव्याप्यत्वं पदार्थे न निश्चेतुं शक्यत इति तादृशनिश्चयफलकत्वं सप्तग्रहणस्य न युज्यत इत्याशङ्कितं 'ननु सप्तान्यतमत्वम्' इत्यादिना दीपिकायाम्। तत्राप्रसिद्धिशङ्कान न युज्यते, ये द्रव्यादय: सप्तपदार्था: प्रत्येकं तद्भिन्नभिन्नत्वस्य प्रत्येकं सत्त्वात्। द्रव्यभिन्नगुणादिभिन्नत्वस्य द्रव्ये, गुणभिन्नद्रव्यादिभिन्नत्वस्य गुणे सतत्वमिति रीत्या सप्तस्वपि पदार्थेषु तद्भिन्नभिन्नत्वस्य सत्त्वादित्याशङ्क्य व्याचष्टे - द्रव्यादयो ये सप्तेति। एवं च द्रव्यादयो ये सप्त पदार्था: तद्भेदकूटविशिष्टं - तद्भेदसप्तकविशिष्टं यत् तद्भिन्नत्वं सप्तान्यतमत्वम्। तत्र भेदसप्तकविशिष्टमप्रसिद्धम्, द्रव्ये गुणादिप्रतियोगिकभेदषट्कस्य सत्त्वेऽपि द्रव्यभेदस्यासत्त्वेन तद्घटितसप्तभेदसमुदायस्यासम्भवात्, 
एवं गुणादावपि। तथा च भेदसप्तकविशिष्टात्मकस्य सप्तभिन्नस्याप्रसिद्धतया तद्भिन्नत्वरूपं सप्तभिन्नभिन्नत्वमप्रसिद्धमिति शङ्कितुराशय इति भाव:। द्रव्ये गुणभेद: गुणे द्रव्यभेद इत्येवं प्रत्येकं प्रसिद्धा ये भेदा: सप्त तत्समुदायत्वावच्छिन्नाभावोऽत्र सप्तान्यतमत्वम्। पदार्थत्वं यत्र यत्रास्ति तत्र तादृशसमुदायत्वावच्छिन्नाभावोऽस्ति अत: व्याप्तिनिश्चय: सुकर इत्याशयमाह - द्रव्यादिभेदानामिति। बहुषु ग्रन्थेषु सप्तान्यतमेत्वमप्रसिद्धमिति शङ्कातत्समाधानपरो ग्रन्थो न दृश्यते। 
अत: पदार्थत्वं द्रव्यादिसप्तान्यतमत्वव्याप्यमिति दीपिकाया: यादृशार्थवर्णनेऽप्रसिद्धिशङ्का नोदियात् तादृशमर्थं कथयति - वस्तुतस्त्विति। यत्र यत्र पदार्थत्वं तत्र तत्र द्रव्यत्वादय: ये सप्त उपाधय: धर्मास्तदन्यतमवत्त्वमिति व्याप्ति: प्रकृते विवक्षिता। पदार्थत्वं द्रव्येऽस्ति, तत्र द्रव्यत्वादिसप्तान्यतमभूतद्रव्यत्ववत्त्वमस्तीति। 
द्रव्यादौ व्याप्ति: सुग्रहा। अन्यतमत्वं च तद्भिन्नभिन्नत्वमेव। द्रव्यत्वादय: ये सप्त धर्मा: तद्भिन्ना: घटत्वादय: तद्भिन्नत्वं द्रव्यत्वादिष्वस्तीति नाप्रसिद्धिशङ्कावकाश इति भाव:। एवं रीत्येति। 
द्रव्यत्वं पृथिव्याद्यन्यतमत्वव्याप्यमिति निर्णयार्थं नवग्रहणमिति रीत्येत्यर्थ:।। 
 ननु 'द्रव्यं विभजते तत्रेति' इति दीपिकाग्रन्थोऽनुपपन्न:। तथा हि - द्रव्यपदोत्तरैकवचनस्य एकत्वमर्थ:। तस्य प्रकृत्यर्थे द्रव्येऽन्वय:। तस्य द्वितीयार्थे विशेष्यत्वे आधेयतासम्बन्धेनान्वय:। विशेष्यताया: निरूपकतासम्बन्धेन धात्वर्थैकदेशज्ञाने अन्वय:। विपूर्वकभजधातो: द्रव्यत्वव्याप्यपरस्परविरुद्धनानाधर्मप्रकारकप्रमात्मकज्ञानजनकशब्दोऽर्थ:।, तस्यानुकूलतासम्बन्धेन आख्यातार्थकृतौ, तस्या: आश्रयतासम्बन्धेन अन्नम्भट्टे अन्वय इति एकत्वविशिष्टद्रव्यविशेष्यकद्रव्यत्वव्याप्यपरस्परासमानाधिकरणनानाधर्मप्रकारकप्रमात्मक-
ज्ञानजनकशब्दानुकूलकृत्याश्रयोऽन्नम्भट्ट इति 'द्रव्यं विभजत' इति वाक्यात् बोध:। 
तत्र एकद्रव्यविशेष्यकं द्रव्यत्वव्याप्यपृथिवीत्वादिनानाधर्मविशेषणकं प्रमात्मकं ज्ञानं न सम्भवति। 
पृथिव्यादि रूपैकद्रव्यविशेऽतिरिक्तत्वे अनन्तावयवतत्प्रागभावादिकल्पनागौरवम् अत आवश्यकतेजोऽभावरूपत्वं सिध्यतीत्यपि बोध्यम्।।
 'तम: दशमद्रव्यम्, क्लृप्तद्रव्यानन्तर्भूतत्वे सति द्रव्यत्वात्' इति परिशेषानुमानेन तमस: दशमद्रव्यत्वं सिषाधयिषितम्। तत्र हेतौ द्रव्यत्वरूपविशेष्यासिद्धिपरिहाराय 'तम: द्रव्यम्, रूपवत्त्वात् क्रियावत्त्वाच्च' 
 इत्यनुमानेन तमसो द्रव्यत्वं साधनीयम्। तत्रापि हेत्वसिद्धिशङ्का न कार्या; 'नीलं तम:,' 'चलति तम:' 
इत्याकारिकया अबाधितया प्रत्यक्षरूपया प्रतीत्या तमस: रूपवत्त्वस्य क्रियावत्त्वस्य च सिद्धे:। दाह दीपिकायां 'नीलं तम' इत्यादिना। प्रतीतिबलादिति * पञ्चम्यन्तस्य रूपाधारत्वे क्रियाधारत्वे चान्वय:। (प्रतीतिबलादिति पञ्चम्यन्तस्य 'तमसो द्रव्यत्वं सिद्धम्' इत्यनेनान्वय इति भ्रमवारणाय रूपाधारत्वे 
 क्रियाधारत्वे चान्वय इत्युक्तम्। ) बाधितप्रतीतेर्विषयासाधकत्वात् अबाधितेत्युक्तम्। ज्ञानसामान्यवाचकप्रतीतिशब्द: प्रकृते प्रत्यक्षात्मकज्ञानपर:, प्रथमोपस्थितपरित्यागे मानाभावात्। प्रत्यक्षासम्भवस्थल एवानुमानपरत्वात् ज्ञानसामान्यवाचकपदस्येत्याशयेनाह - प्रकाशिकायां प्रात्यक्षिकप्रतीतिबलादिति। 
 ननु 'तमो द्रव्यम्, नीलरूपाधारत्वात् क्रियाधारत्वाच्च' इत्यनुमानं व्यभिचारि, द्रव्यत्वाभाववति * जन्यगुणादावपि कालिकसम्बन्धन रूपाधारत्वस्य क्रियाधारत्वस्य च सत्त्वादित्याशङ्क्याह - 
समवायेन नीलरूपवत्तेयेत्यर्थ इति। ( नित्यपदार्थेषु कालिकसम्बन्धेन किमपि नास्ति, नित्येषु कालिकायोगादिति सिद्धान्तात्। तथा च नित्यगुणादे: कालिकसम्बन्धेन रूपाधारत्वं न सम्भवतीत्यमिप्रेत्य जन्यगुणादावित्युक्तम्। )तथा च समवायसम्बन्धावच्छिन्ननीलरूपनिष्ठाधेयतानिरूपिताधारत्वं तादृशक्रियानिष्ठाधेयतानिरूपिताधिकरणत्वं च प्रकृते हेतुतया विवक्षितम्। जन्यगुणादौ कालिकसम्बन्धावच्छिन्न 
 * रूपक्रियानिष्ठाधेयतानिरूपिताधारत्वमेवास्तीति न व्यभिचार इति भाव:। ( रूपनिष्ठा क्रियानिष्ठा च या आधेयता तन्निरूपिताधारत्वमित्यर्थ:। ) कालिकसम्बन्धेन तस्येति। कालिकसम्बन्धावच्छिन्नरूपक्रियाधारत्वस्येत्यर्थ:। अतिप्रसक्तत्वेऽपि - द्रव्यातिरिक्तवृत्तित्वेऽपि। 
न क्षति:- न व्यभिचार:। एवमग्रेऽपि बोध्यमिति। 'तमसो नाकाशादिपञ्चकेऽन्तर्भाव: रूपवत्त्वात्' इत्यत्रापि रूपवत्त्वादित्यस्य समवायेन रूपवत्त्वादित्यर्थो बोध्य इति भाव:।
 एतावता 'तमो दशमद्रव्यम्, क्लृप्तद्रव्यानन्तर्भूतत्वे सति द्रव्यत्वात्' इति परिशेषानुमाने हेतुघटकं द्रव्यत्वं साधितम्। अथ हेतुघटकं क्लृप्तद्रव्यानन्तर्भूतत्वं साध्यते दीपिकायाम् तत्र तमस इत्यादिना। 
ननु रूपवत्त्वहेतुनैव तमस: वायावनन्तर्भावे सिद्धे पुन: तत्साधकतया स्पर्शाभावस्योपन्यासो व्यर्थ इत्याशङ्क्याह 
- सम्बन्धभेदाभिप्रायेणेति। रूपवत्त्वं समवायसम्बन्धेन हेतु:। स्पर्शाभावस्तु स्वरूपसम्बन्धेन हेतु:। समवायसम्बन्धेन हेतुमुक्त्वा स्वरूपसम्बन्धेन हेतुमाहेत्यर्थ:। यदि तमो वायावन्तर्भवेत् रूपवत् न स्यात् स्पर्शशून्यं च न स्यात्। यत: तम: रूपवत् स्पर्शशून्यं च अतो वायौ नान्तर्भवतीति भाव:।
 ननु 'तम: वायुभिन्नम्, स्पर्शाभावात्' इत्यनुमानं फलितम्। तत्र वायुभेदरूपसाध्याभाववति वायौ स्पर्शनिष्ठसंयोगसम्बन्धावच्छिन्नप्रतियोगिताकाभावरूपस्य स्पर्शाभावस्य सत्त्वात् व्यभिचार:। 
न च स्पर्शनिष्ठसमवायसम्बन्धावच्छिन्नप्रतियोगिताकाभावो हेतुत्वेन विवक्षित:। 
स च न वायावस्ति, तत्र समवायेन स्पर्शस्य सत्त्वात् तदभावासम्भवादिति वाच्यम्। समवायसम्बन्धावच्छिन्नस्पर्शनिष्ठप्रतियोगिताकाभावस्य कालिकसम्बन्धेन वायौ सत्त्वात् व्यभिचारतादवस्थ्यात्। 
न च समवायावच्छिन्नस्पर्शाभावस्य स्वरूपसम्बन्धेन हेतुताया: विवक्षितत्वात् न व्यभिचार इति वाच्यम्। 
एवमपि उत्पत्तिकालावच्छिन्नवायौ 'उत्पन्नं द्रव्यं क्षणमगुणमक्रियं च तिष्ठति' इति न्यायेन स्पर्शस्याभाव: 
 स्वरूपसम्बन्धेनास्तीति व्यभिचारस्य दुर्वारत्वादित्याशङ्क्याह इदं च ध्वंसप्रागभावाधिकरण इति। 
तथा च स्पर्शप्रागभाववति उत्पत्तिक्षणावच्छिन्नवायौ स्पर्शात्यन्ताभावो नास्तीति हेतो: प्राचीनमते न व्यभिचार इति भाव:। अन्यथेति। ध्वंसप्रागभावाधिकरणेऽत्यन्ताभावोऽङ्गीक्रियत इति नवीनमत इत्यर्थ:। नव्यमतेऽपि व्यभिचारं वारयितुमाह - 
वस्तुतस्तु इति। तथा च वायौ स्पर्शात्यन्ताभाव: उत्पत्तिकालावच्छिन्नदैशिकविशेषणतासम्बन्धेनैव वर्तते, न तु निरवच्छिन्नदैशिकविशेषणतासम्बन्धेनेति न व्यभिचार इति भाव:। दैशिकविशेषणतापदेन स्वरूपसम्बन्ध: कालिकविशेषणतापदेन कालिकसम्बन्धश्च नव्यन्यायग्रन्थेषु व्यवह्रियते। 
 विषमव्याप्तहेतुमिति। साध्यमात्रनिरूपितव्याप्तिमान् हेतु: विषमव्याप्त इति, हेतुनिरूपितव्याप्तिमत्साध्यनिरूपितव्याप्तिमान् हेतु: समव्याप्त इति चोच्यते। 'तम: वायुभिन्नम्, रूपवत्त्वात्' 
इत्यनुमानप्रयोगे यत्र यत्र रूपवत्त्वं तत्र वायुभेद इति वायुभेदनिरूपिता व्याप्ति: हेतौ रूपवत्त्वेऽस्ति। यत्र यत्र वायुभेद: तत्र तत्र रूपवत्त्वमिति रूपवत्त्वनिरूपिता व्याप्तिस्तु वायुभेदे न सम्भवति, वायुभेदवत्याकाशादौ रूपवत्त्वाभावेन व्यभिचारात्। अतो रूपवत्त्वं विषमव्याप्तो हेतु:। एवं स्पर्शाभावोऽपि। यत्र यत्र स्पर्शाभाव: तत्र तत्र वायुभेद इति व्याप्तिसत्त्वेऽपि यत्र यत्र वायुभेद: तत्र तत्र स्पर्शाभाव इति व्याप्त्यभावात् वायुभेदवति घटादौ स्पर्शस्यैव सत्त्वात्। 'तम: वायुभिन्नम्, सदागतिमत्त्वाभावात्' इत्यत्र सदागतिमत्त्वाभावस्तु समव्याप्तो हेतु:। यत्र यत्र वायुभेद: तत्र तत्र सदागतिमत्त्वाभाव इति सदागतिमत्त्वाभावनिरूपितव्याप्ते: वायुभेदे, यत्र यत्र सदागगिमत्त्वाभाव: तत्र तत्र वायुभेद इति वायुभेदनिरूपितव्याप्ते: सदागतिमत्त्वाभावे च सत्त्वादिति। विजातीयक्रियेति। वायुमात्रवृत्तिर्विलक्षणक्रियेत्यर्थ:।
 दीपिकायां नापि तेजसीति। 'तम: तेजसि नान्तर्भवति (तेजोभिन्नम्), भास्वररूपाभावात् उष्णस्पर्शाभावाच्च' इत्यनुमानम्। तत्र भास्वररूपाभाव: विषमव्याप्त:, उष्णस्पर्शाभाव: समव्याप्त:। एवं 'तम: जलभिन्नम् शीतस्पर्शाभावात् नीलरूपवत्त्वाच्च' इत्यनुमाने शीतस्पर्शाभाव: समव्याप्त:, नीलरूपवत्त्वं विषमव्याप्तम्। 'तम्: पृथिवीभिन्नम्, गन्धाभावात् स्पर्शरहितत्वाच्च' इत्यत्र गन्धाभाव: समव्याप्त:, स्पर्शरहितत्वं विषमव्याप्तमिति ऊह्यम्।
 तमस: द्रव्यत्वमेव नास्ति, कुतो दशमद्रव्यत्वम्। तमस्त्वभावाख्ये सप्तमपदार्थेंऽन्तर्भूतमिति मत्वा तमसस्तेजोऽभावरूपत्वात् इत्युक्तं दीपिकायाम्। तत्र तेजोऽभावपदेन तेज:प्रतियोगिकाभावविवक्षायां सूर्यादितेजस्वत्यपि देशे तेजोऽन्तरप्रतिंयोगिकाभावसत्त्वेन तम इति प्रतीतिप्रसङ्ग:। तेजस्त्वावच्छिन्नप्रतियोगिताकाभावविवक्षायां तमस्वत्यपि देशे तेज:परमाण्वादिसत्त्वेन तेजस्सामान्याभावस्यासत्त्वेन तम इति प्रतीत्यनुपपत्ति:। प्रकाशकं यत्तेज: तत्त्वावच्छिन्नप्रतियोगिताकाभावविवक्षणेन तेज:परमाण्वादीनां प्रकाशकत्वाभावात् पूर्वोक्तदोषवारणेऽपि प्रकाशकतेजस्त्र्यणुकखद्योतादिमति प्रदेशे तम:प्रतीत्यनुपपत्ति:। 
अत: प्रौढं प्राकशकं च यत्तेज: तत्त्वावच्छिन्नप्रतियोगिताकाभावो विवक्षणीय:। प्रौढत्वं च प्रकृष्टमहत्ववत्त्वम्। त्र्यणुकादेतादृशप्रौढत्वाभावात् तत्सत्त्वेऽपि तम:प्रतीतेर्नानुपपत्ति:। तदेतत्सर्वं मनसिकृत्याह - प्रौढप्रकाशकेति। प्रकाशकपदप्रयोजनमाह - अत इति। 
 प्रौढप्रकाशकतेजस्त्वावच्छिन्नप्रतियोगिताकाभावस्तम इत्युक्तौ प्रकाशकपदं वयर्थम्। 
तेज:परमाणूनां प्रकृष्टमहत्त्वरूपप्रौढत्वाभावादेव वारणसम्भवात्। अत: हिरण्यादितेजोवारणाय प्रकाशकपदमिति वक्तव्यम्। एवमपि चक्षुरादितेजस्वति प्रदेशे तम:प्रतीत्यनुपपत्ति:। तद्वारणाय उद्भूतरूपवत्त्वमपि तेजसि विशेषणं देयम्। तथा च प्रकृष्टमहत्त्ववत्प्रकाशकोद्भूतरूपवत्तेजस्त्वावच्छिन्नप्रतियोगिताकाभावस्तम:। अथ वा पौढत्वं महाप्रभावत्त्वम्। तेनैव परमाणूनां हिरण्यादेश्च वारणसम्भवात् प्रकाशकपदमनुपादेयम्। महाप्रभावत्त्वावच्छिन्नप्रतियोगिताकाभावस्तम इति फलितम्। तदेतदभिसन्धायाह - दिगिति।
 ननु तमसो रूपवत्त्वेन द्रव्यत्वस्य पूर्वं प्रसाधितत्वात् कथमभावरूपत्वमित्याशङ्क्य दीपिकायां 'तम: न रूपिद्रव्यम्' इत्याद्युक्तम्। अत्र तमसो रूपवत्त्वाभाव: द्रव्यत्वाभावश्च सिषाधयिषित:। तमो यदि रूपवत् द्रव्यं वा भवेत्, तदा आलोकसहकृतेनैव चक्षुषा गृह्येत, यत: आलोकासाहकृतेन चक्षुषा गृह्यते अत: तमो न रूपवत् न वा द्रव्यमिति। यत्र यत्र आलोकासहकृतचक्षुर्ग्राह्यत्वं तत्र तत्र रूपवद्भिन्नत्वं द्रव्यभिन्नत्वं च यथा आलोकाभावे इति व्याप्तिसद्भावात्। हेतौ आलोकासहकृतेति विशेषणानुपादाने साध्याभाववति रूपवद्द्रव्ये घटादौचक्षुर्ग्राह्यत्वरूपहेतुसत्त्वात् व्यभिचार: स्यादिति 
तदुपादानम्। घटादिरालोकसहकृतचक्षुर्ग्राह्य: न तदसहकृतचक्षुर्ग्राह्य इति न व्यभिचार:। तदाह - घटादाविति।
 ननु चक्षुर्ग्राह्यत्वं नाम चक्षुर्जन्यप्रत्यक्षविषयत्वम्। आलोकासहकृतचक्षुर्जन्यतमोविषयकप्रत्यक्षे यत्र 
ज्ञानलक्षणप्रत्यासत्त्या घटोऽपि भात:, तत्प्रत्यक्षविषये घटादौ व्यभिचार इति शङ्कायामाह - चक्षुर्ग्राह्यत्वं चक्षुर्जन्यज्ञानीयलौकिकविषयत्वमिति। तमसश्चाक्षुष इति। तमोविषयके चक्षुर्जन्यप्रत्यक्ष इत्यर्थ:। उपनयमर्यादयेति। 
ज्ञानलक्षणप्रत्यासत्त्येत्यर्थ:। केषुचित् कोशेषु तेन तमसश्चाक्षुषे तमोवान् घट इति घटादिनामुपनयमर्यादया 
भानेऽपि न क्षति: इति पाठो दृश्यते। तत्र 'तमोवान् घट इति' इति भाग: अप्रामाणिक:, उपनीतं विशेषणतयैव भासते न तु विशेष्यतयेति सिद्धान्तविरोधात्। अतस्तद्भागरहित: पाठ: एव क्वचित् दृश्यमान: साधु:। अथ वा 'घटवत्तम: इति' इति शोधयित्वा पठनीयम्।
 ननु तेजस्सामान्याभावस्य पक्षतया तदन्तर्गतस्य आलोकाभावस्य दृष्टान्तत्वकथनं न युक्तम्, पक्षातिरिक्तस्यैव दृष्टान्तत्वात् इत्यत आह - विशेषाभावमिति। सामान्यधर्मावच्छिन्नप्रतियोगिताकाभाव: पक्ष:, तदतिरिक्त: विशेषधर्मावच्छिन्नाभावो दृष्टान्त:। अतो नानुपपत्तिरिति भाव:। 
 ननु आलोकासहकृतचक्षुर्ग्राह्यत्वरूपहेतुरस्तु रूपवद्द्रव्यभेदरूपसाध्यं मास्तु इत्यप्रयोजकशङ्कायामुक्तं दीपिकायाम् - रूपिद्रव्यचाक्षुषप्रमायामित्यादि। यदि रूपिद्रव्यभेदो न स्यात् तर्हि आलोकासहकृतचक्षुर्ग्राह्यं न स्यात्। अर्थात् यदि रूपिद्रव्यं स्यात् तर्हि आलोकसहकृतचक्षुर्ग्राह्यं स्यादिति तर्क: अप्रयोजकशङ्कानिवारक: वक्तव्य:। स च तर्क: रूपवत्त्वप्रकारकद्रव्यविशेष्यकचक्षुर्जन्यप्रमात्मकप्रत्यक्षे आलोक: कारणमिति कार्यकारणभावे सति स्यादित्याशयेन कार्यकारणभाव: प्रदर्शित:। तत्र प्रमापदस्य प्रयोजनमाह - आलोकं विनेति। 
तथा च प्रमापदानुपादाने आलोकाभावेऽपि रूपवत्त्वप्रकारकतमोविशेष्यकभ्रमात्मकप्रत्यक्षोत्पत्त्या व्यतिरेकव्यभिचार: स्यात्। तद्वारणाय प्रमापदमिति भाव:। अन्यथेति। रूपिद्रव्यचाक्षुषप्रमायामालोकस्य कारणत्वाभावे इत्यर्थ:। 
 ननु रूपिद्रव्यविषयकचाक्षुषप्रमायामालोकस्य कारणत्वं न सम्भवति, आलोकं विनापि रूपवतस्तेजोद्रव्यस्य 
चाक्षुषप्रमाया: उत्पत्त्या व्यतिरेकव्यभिंचारात्। न च तेजोभिन्नं यत् रूपिद्रव्यं तद्विषयकचाक्षुषप्रमायामेवालोकस्य कारणत्वम्, अतो न व्यतिरेकव्यभिचार इति वाच्यम्। तेजोभिन्नत्ववत् तमोभिन्नत्वमित्यपि विशेषणं दत्त्वा तमोभिन्नं तेजोभिन्नं च यत् द्रव्यं तद्विषयकचाक्षुषप्रमायामेव आलोक: कारणमिति स्वीकारेण आलोकं विनापि तमसश्चाक्षुषत्वसम्भवात्। तथा च आलोकासहकृतचक्षुर्ग्रांह्यत्वेऽपि क्षत्यभावात् तमसोऽतिरिक्तद्रव्यत्वं निष्प्रत्यूहमेवेत्यत आह-दिगिति। सर्वांनूभूयमानोष्णस्पर्शाश्रयतया तेजोद्रव्यस्यावश्यं स्वीकार्यतया तत्प्रत्यक्षनिर्वाहाय कार्यतावच्छेदककोटौ तेजोभिन्नत्वनिवेशेऽपि तमसोऽभावरूपत्वेऽपि क्षत्यभावात् तद्भिन्नत्वनिवेशोऽनुचित:। तथा च तमसो द्रव्यत्वे आलोकासहकृतचक्षुर्ग्राह्यत्वानुपपत्त्या तमो न रूपिद्रव्यमिति सुष्ठूक्तमिति भाव:।।

03. द्रव्यविभागः
S03 द्रव्यविभागः
 मूले द्रव्यत्वजातिमत्त्वं द्रव्यस्य लक्षणमुक्तम्। तत्र द्रव्यत्वजातौ किं मानमित्याशङ्क्याह - संयोगजनकतावच्छेदकतयेति। अनेन द्रव्यत्वजातौ अनुमानं प्रमाणमुक्तं भवति। तथा हि - द्रव्ययोरेव संयोग इति संयोगं प्रति द्रव्यं समवायिकारणम्। समवायसम्बन्धेन संयोगं प्रति तादात्म्यसम्बन्धेन द्रव्यं कारणम्। समवायसम्बन्धावच्छिन्नसंयोगनिष्ठकार्यतानिरुपिततादात्म्यसम्बन्धावच्छिन्नकारणता द्रव्ये वर्तते। 
तां कारणतां पक्षीकृत्य तत्र किंचिद्धर्मावच्छिन्नत्वं कारणतात्वेन हेतुना साधनीयम्। 
 समवायसम्बन्धावच्छिन्नसंयोगनिष्ठकार्यतानिरूपितादात्म्यसम्बन्धावच्छिन्नद्रव्यनिष्ठकारणता किंचिद्धर्मावच्छिन्ना कारणतात्वात्, या या कारणता सा सा कारणता किंचिद्धर्मावच्छिन्ना यथा घटनिष्ठकार्यतानिरूपितदण्डनिष्ठकारणता दण्डत्वावच्छिन्ना तद्वत् इत्यनुमानेन द्रव्यनिष्ठोक्तकारणतायां द्रव्यत्वरूपकिंचिद्धर्मांवच्छिन्नत्वसिद्धौ सिध्यतो धर्मस्य जातित्वे लाघवमिति लाघवज्ञानसहकारेण द्रव्यत्वाख्यजातिसिद्धिरिति भाव:। 
 द्रव्यस्य गुणवत्त्वं लक्षणान्तरमुक्तं मूले। तत्कथते बीजमाह - लक्षणलक्ष्यतावच्छेदकयोरभेद इति। 
द्रव्यस्य द्रव्यत्वं लक्षणमित्मुक्ते लक्ष्यं द्रव्यम् लक्ष्यतावच्छेदकं द्रव्यत्वम्, लक्षणमपि द्रव्यत्वमेवेति 
लक्षणलक्ष्यतावच्छेदकयोरभेद: स्यात्। नन्वस्तु नाम तयोरभेद:, तावता को दोष इति चेत् - श्रूयताम्। 
लक्षणस्य हि लक्ष्ये इतरभेदानुमिति: प्रयोजनम्। लक्षणं लक्ष्योद्देश्यकेतरभेदविधेयकानुमितिजनकमिति यावत्। यथा गो: सास्नावत्त्वं लक्षणं चेत् 'गौ: स्वेतरभिन्ना, सास्नावत्त्वात्' इत्यनुमानेन गो: इतरभिन्नत्वं सिध्यति। 
तथा प्रकृतेऽपि द्रव्यस्य यदि द्रव्यत्वं लक्षणं तदा 'द्रव्यम् इतरभिन्नम्, द्रव्यत्वात्' इत्यनुमानं प्रयोक्तव्यम्। 
तत्र 'द्रव्यम् इतरभिन्नम्' इत्यनुमिति:। तां प्रति इतरभेदव्याप्यद्रव्यत्ववत् द्रव्यमिति परामर्शं: कारणम्। 
व्याप्तिश्च हेतुव्यापकसाध्यसामानाधिकरण्यरूपा। तथा च द्रव्यत्वव्यापकेतरभेदसमानाधिकरणद्रव्यत्ववत् द्रव्यमिति परामर्शस्य आकार: सम्पन्न:। तत्र द्रव्यत्वे इतरभेदसामानाधिकरण्ये भासमाने तुल्यवित्तिवेद्यतया इतरभेदे द्रव्यत्वसामानाधिकरण्यमपि भासते। तुल्यवित्तिवेद्यता नाम एकज्ञानविषयत्वम्। 
अनुमितौ च पक्षवृत्तित्वात्मकं पक्षतावच्छेदकसामानाधिकरण्यं साध्ये भासते। एवं च अनुमितिविषयस्य इतरभेदेद्रव्यवृत्तित्वस्य परामर्शेन विषयीकृततया परामर्शसिद्धस्यैव विषयस्य अनुमित्या साधनात् सिद्धसाधनाख्यो दोष: प्रसजति। अनुमिते: पूर्वं पक्षे साध्यनिश्चयसत्त्वे सिद्धसाधनदोष: भवति। अतो द्रव्यस्य यदि द्रव्यत्वजातिमत्त्वं लक्षणं तदा सिद्धसाधनाख्यदोष: प्रसजतीति पर्यालोच्य लक्षणान्तरानुधावनं कृतमिति भाव:।
 सामान्यधर्मज्ञानं विना विशेषधर्मविज्ञासाया अनुदयात् विभागकरणमनुचितमिति शङ्कापरिहाराया मूले द्रव्यसामान्यलक्षणमुक्तमित्याह - एवंचेति। न्यूनतेति। लक्षणाकथनरूपा न्यूनतेत्यर्थ:। 
S03 अव्याप्त्यादिलक्षणम् 
 द्रव्यसामान्यलक्षणमिति दीपिकाग्रन्थश्रवणानन्तरं लक्षणशब्दार्थ: क:? किं नाम लक्षणस्य लक्षणम् इति शिष्यस्य जिज्ञासा जायते। तच्छान्तये लक्षणस्य लक्षणं वक्तव्यम्। तत: प्राक् अव्याप्त्यादीनां लक्षणकथनमसङ्गतमित्यत आह - दूषणत्रयेत्यादिना। दूषणत्रयरहितधर्मत्वं लक्षणस्य लक्षणम्। दूषणत्रयरहितत्वं च दूषणत्रयाभाववत्त्वम्। तथा च दूषणत्रयाभावविशिष्टधर्मत्वं लक्षणलक्षणमिति पर्यवसितम्। तत्र विशिष्टबुद्धौ विशेषणज्ञानस्य कारणत्वात् दूषणत्रयाभावरूपविशेषणज्ञानं कारणम्। तादृशविशेषणज्ञानं च दूषणत्रयज्ञानं विना न सम्भवति, अभावबुद्धौ प्रतियोगिज्ञानस्य कारणत्वात्। 
अत: दूषणत्रयं लक्षणतो दर्शंनीयम् इत्याशयेन दीपिकायां अव्याप्त्यादिदूषणत्रयस्य लक्षणमुक्तमिति भाव:।
विशिष्य दूषणत्रयज्ञानाधीनमिति। अत्रायमाशय: - दूषणत्रयरहितत्वं नाम न दूषणत्रयत्वावच्छिन्नप्रतियोगिताकाभाव:। तथा सति अव्याप्त्याद्येकतमदूषणवति कपिलत्वादिधर्मे एकसत्त्वेऽपि त्रयं नास्तीति न्यायेन दूषणत्रयाभावसत्त्वेन तद्वत: कपिलत्वादे: धर्मस्य लक्षणत्वापत्ते:। किं तु अव्याप्त्यतिव्याप्त्यसम्भवरूपदूषणानि अव्याप्तित्वादिना विशिष्योपादाय तदवच्छिन्नप्रतियोगिताकाभावत्रयं दूषणत्रयरहितत्वमिति वक्तव्यम्। तथा च अव्याप्तित्वावच्छिन्नप्रतियोगिताकाभाव - अतिव्याप्तित्वावच्छिन्नप्रतियोगिताकाभाव - असम्भवत्वावच्छिन्नप्रतियोगिताकाभाव - एतत्त््रयविशिष्टो धर्मो 
 लक्षणमिति फलितम्। तत्र अभावबुद्धौ प्रतियोगितावच्छेदकविशिष्टप्रतियोगिज्ञानस्य कारणत्वात् अव्याप्तित्वादिविशिष्टाव्याप्त्यादिज्ञानं कारणमिति तादृशज्ञानोत्पादनाय आदौ अव्याप्त्यादीनां स्वरूपमाह दीपिकायाम् इति। 
 लक्ष्यैकदेशावृत्तित्वमव्याप्तिरिति। किंचिल्लक्ष्यनिरूपिताधेयत्वाभाव: लक्ष्यतावच्छेदकाधिकरणकिंचिन्निरूपितवृत्तित्वाभाव: अव्याप्तिस्वरूपमित्यर्थ:। गो: कपिलत्वं लक्षणम् इत्युक्ते लक्ष्या गौ: लक्ष्यतावच्छेदकं गोत्वम्, तदधिकरणं श्वेतगौ: तन्निरूपितवृत्तित्वाभाव: कपिलत्वेऽस्तीति अव्याप्ते धर्मे लक्षणसमन्वय:। ननु गोत्वाधिकरणे श्वेतगवि कपिलत्वस्य कालिकसम्बन्धेन वर्तमानतया लक्ष्यतावच्छेदकाधिकरणनिरूपितवृत्तित्वाभावो नास्तीति अव्याप्तधर्मे अव्याप्तलक्षणासम्भव इत्याशङ्क्याह - लक्षणतावच्छेदकत्वाभिमतसम्बन्धेनेति। वृत्तित्वान्वयि अवच्छिन्नत्वं तृतीयार्थ:। तथा च लक्ष्यतावच्छेदकाधिकरणनिरूपित * लक्षणतावच्छेदकसम्बन्घावच्छिन्नवृत्तित्वाभाव: अव्याप्तस्य लक्षणम्, अव्याप्ते: स्वरूपम्। कपिलत्वं कपिलगवि समवायेन अस्तीति समवायसम्बन्ध: लक्षणतावच्छेदकसम्बन्ध:। ( लक्षणं येन सम्बन्धेन लक्ष्ये वर्तते स सम्बन्ध: लक्षणतावच्छेदकसम्बन्ध:। )
 गोत्वाधिकरणश्वेतगोनिरूपितकालिकसम्बन्धावच्छिन्नवृत्तित्वस्य कपिलत्वे सत्त्वेऽपि तन्निरूपितसमवायसम्बन्धावच्छिन्नवृत्तित्वाभावात् कपिलत्वे लक्षणसमन्वय:। लक्ष्यतावच्छेदकाधिकरणत्वं च 
लक्ष्यतावच्छेदकनिष्ठाधेयतानिरूपिताधिंकरणत्वम्, तत्राधेयतायां * लक्ष्यतावच्छेदकतावच्छेदकसम्बन्धावच्छिन्नत्वं 
निवेशनीयम्। अन्यथा सल्लक्षणे सास्नावत्त्वादौ कालिकसम्बन्धेन लक्ष्यतावच्छेदकगोत्वाधिकरणं यत् महिषादि तद्वृत्तित्वाभावसत्त्वेन अव्याप्तलक्षणस्यातिव्याप्ते:। (लक्ष्यतावच्छेदकधर्म: येन सम्बन्धेन लक्ष्ये वर्तते स सम्बन्ध: लक्ष्यतावच्छेदकतावच्छेदकसम्बन्ध:। )एवं लक्ष्यतावच्छेदकसमानाधिकरणत्वे सतीत्यपि अव्याप्तलक्षणे विशेषणं देयम्। अन्यथा असम्भवग्रस्ते एकशफवत्त्वादौ अव्याप्तलक्षणस्यातिव्याप्ते:।, गोत्वाधिकरणनिरूपितवृत्तित्वाभावस्य तत्रापि सत्त्वात्। तस्मिन् विशेषणे दत्ते तु एकशफवत्त्वादौ नातिव्याप्ति:, तस्य गोत्वाधिकरणवृत्तित्वाभावात्।
 लक्ष्यतावच्छेदकसमानाधिकरणत्वं च लक्ष्यतावच्छेदकनिष्ठाधेयतानिरूपिताधिकरणतावन्निरूपितवृत्तित्वम्। तत्र लक्ष्यतावच्छेदकनिष्ठाधेयतायां लक्ष्यतावच्छेदकतावच्छेदकसम्बन्धावच्छिन्नत्वं निवेशनीयम्। 
अन्यथा लक्ष्यतावच्छेदकस्य गोत्वस्य कालिकसम्बन्धेन अधिकरणे अश्वे एकशफवत्त्वस्य सत्त्वेन असम्भवग्रस्तधर्मे अव्याप्तलक्षणस्यातिव्याप्ते:। तन्निवेशे तु तादृशसमवायसम्बन्धेन गोत्वाधिकरणं र्गौंरेव, 
तन्निरूपितवृत्तित्वं एकशफवत्त्वे नास्तीति नातिव्याप्तिरिति। एवं वृत्तित्वे लक्षणतावच्छेदकसम्बन्धावच्छिन्नत्वं निवेशनीयम्। अन्यथा एकशफवत्त्वस्य कालिकसम्बन्धेन गोवृत्तितया पूर्वोक्तदोषापत्ते:। एवं च लक्ष्यतावच्छेदकतावच्छेदकसम्बन्घावच्छिन्नलक्ष्यतावच्छेदकनिष्ठाधेयतानिरूपिताधिकरणतावन्निरूपितलक्षणतावच्छेदक-
सम्बन्धावच्छिन्नवृत्तित्वे सति लक्ष्यतावच्छेदकतावच्छेदकसम्बन्धावच्छिन्नलक्ष्यतावच्छेदकनिष्ठाधेयता-
निरूपिताधिकरणतावन्नियपितलक्षणतावच्छेदकसम्बन्धावच्छिन्नवृत्तित्वाभाव: अव्याप्तस्य लक्षणमिति फलितम्। अधिकं पट्टाभिरामटिप्पण्यादौ द्रष्टव्यम्।
 दीपिकायाम् - अलक्ष्ये लक्षणस्य वर्तनमतिव्याप्तिरिति। 
अलक्ष्यमित्यस्य लक्ष्यनिष्ठप्रतियोगिताकभेदवदित्यर्थ:। सप्तम्या: निरूपिततत्वमर्थ:। 
तस्य वर्तनशब्दार्थे आधेयत्वेऽन्वय:। लक्ष्यनिष्ठप्रतियोगिताकभेदवन्निरूपितवृत्तित्वमतिव्याप्तिरित्युक्तं भवतिं। 
यथा गो: श्रृङ्गित्वं लक्षणमुक्तं चेत् इदं लक्षणमतिव्याप्तिदुष्टं भवति, लक्ष्या गौ: तन्निष्ठप्रतियोगितानिरूपकभेदवति महिषादौ श्रृङ्गित्वस्य वर्तनात्। अत्र लक्ष्यनिष्ठप्रतियोगितायां लक्ष्यतावच्छेदकावच्छिन्नत्वं निवेशनीयम्। अन्यथा गोनिष्ठप्रतियोगिताकभेद इत्यनेन श्वेतगोभेदस्यापि ग्रहीतुं शक्यतया तद्वति कपिलगवि कपिलत्वस्य वर्तमानतया अव्याप्तधर्मे अतिव्याप्तलक्षणस्यातिव्याप्ते:। तन्निवेशे तु लक्ष्या गौ:, लक्ष्यतावच्छेदकं गोत्वं, तदवच्छिन्नगोनिष्ठप्रतियोगिताकभेद: 'गौर्न' इति प्रतीतिसिद्ध: गोसामान्यभेद: तद्वान् कपिलगौर्न भवति, किं तु महिषादिकमेव तद्वृत्तित्वं कपिलत्वे नास्तीति नातिव्याप्ति:।
 एवं वृत्तितायां लक्ष्णतावच्छेदकसम्बन्धावच्छिन्नत्वं निवेशनीयम्। अन्यथा गोभिन्ने महिषादावपि कालिकसम्बन्धेन कपिलत्वस्य वर्तमानतया पूर्वोक्तदोषापत्ते:। तन्निवेशे तु लक्षणं येन सम्बन्धेन लक्ष्ये वर्तते से एव सम्बन्ध: लक्षणतावच्छेदकसम्बन्ध इति प्रकृते समवायस्यैव तादृशतया महिशादिनिरूपितसमवायसम्बन्धावच्छिन्नवृत्तित्वस्य कपिलत्वेऽभावात् न तत्रातिव्याप्ति:। एवमपि असम्भवग्रस्ते एकशफवत्त्वादौ लक्ष्यगोभिन्नाश्ववृत्तित्वसत्त्वात् अतिव्याप्तलक्ष्णस्यातिव्याप्तिरिति तद्वारणाय लक्ष्यतावच्छेदकसमानाधिकरणत्वे सतीति विशेषणमत्रापि देयम्। 
एकशफवत्त्वस्य लक्ष्यतावच्छेदकगोत्वाधिकरणवृत्तित्वाभावान्न दोष:। 
तथा च लक्ष्यतावच्छेदकतावच्छेदकसम्बन्धावच्छिन्नलक्ष्यतावच्छेदकसम्बन्धावच्छिन्न-
लक्ष्यतावच्छेदकनिष्ठाधेयतानिरूपिताधिकरणतावन्निरूपितलक्षणतावच्छेदकसम्बन्धावच्छिन्नवृत्तित्वे सति लक्ष्यतावच्छेदकावच्छिन्नलक्ष्यनिष्ठप्रतियोगितानिरूपकभेदवन्निरूपितलक्षणतावच्छेदकसम्बन्धावच्छिन्नवृत्तित्वम् अतिव्याप्तस्य लक्षणमिति फलितम्।
 लक्ष्यमात्रावृत्तित्वमसम्भव इति। सर्वत्र लक्ष्ये अवर्तनमसम्भव:। क्वचिल्लक्ष्ये अवर्तनमव्याप्तधर्मेऽप्यस्तीति सर्वत्रेत्युक्तम्। गो: एकशफवत्त्वम् लक्षणमुक्तं चेत् तत्सर्वासु गोव्यक्तिषु नास्तीति असम्भवदोषदूषितं भवति। लक्ष्यनिरूपितवृत्तित्वत्वावच्छिन्नप्रतियोगिताकाभावोऽत्र विवक्षित:, न तु लक्ष्यवृत्तित्वप्रतियोगिकोऽभाव:। कपिलत्वाद्यव्याप्यधर्मेऽपि यत्किंचिल्लक्ष्यश्वेतगोवृत्तित्वाभावस्य लक्ष्यवृत्तित्वप्रतियोगिकस्य सत्त्वेनातिव्याप्त्यापत्ते:। तद्विवक्षणे तु गोवृत्तित्वं नास्तीति प्रतीतिसिद्धस्य गोवृत्तित्वसामान्याभावस्यैव 
लक्ष्यनिरूपितवृत्तित्वत्वावच्छिन्नप्रतियोगिताकतया तस्य कपिलत्वे कपिलगोवृत्तौ विरहात् नातिव्याप्तिरिति सूचनाय कृत्स्नार्थकं मात्रपदम्। एवं लक्ष्यनिरूपितवृत्तित्वे लक्ष्णतावच्छेदकसम्बन्घावच्छिन्नत्वमपि निवेशनीयम्। अन्यथा एकशफवत्त्वादेरपि कालिकसम्बन्धेन गोवृत्तित्वेन तद्वृत्तित्वाभावविरहात् असम्भवलक्षणे असम्भवदोष: स्यादिति। तथा च लक्ष्यनिरूपितलक्ष्णतावच्छेदकसम्बन्धावच्छिन्नवृत्तित्वत्वावच्छिन्नप्रतियोगिताकाभाव: असम्भव इति फलितम्। सर्वमिदमभिसन्धायाह प्रकाशिकायाम् मात्रपदं कृत्स्नार्थकमिति। सम्बन्धविशेषति। लक्षणतावच्छेदकसम्बन्धेत्यर्थ:। लक्ष्यवृत्तित्वसामान्याभावेति। लक्ष्यवृत्तित्वत्वावच्छिन्नप्रतियोगिताकाभावेत्यर्थ:।
 ननु असम्भवग्रस्ते एकशफवत्त्वे अलक्ष्याश्वृत्तित्वसत्त्वेन अतिव्याप्त्याख्यदोषस्यापि सत्त्वात् एकत्र अनेकदोषसाङ्कर्यं प्रसजतीति शङ्कते - न चात्रेत्यादिना। शङ्केयं यथाश्रुतातिव्याप्तिलक्षणाभिप्रायेण। लक्ष्यतावच्छेदकसमानाधिकरणत्वे सतीति विशेषणविशिष्टस्य पूर्वोक्तपरिष्कृतातिव्याप्तिस्वरूपस्य एकशफवत्त्वे विरहात्। दोषभेदात्। दुष्टस्यापि भेदेन भवितव्यमिति शङ्कितुर्भाव:। समाधत्ते - दुष्टसङ्करेऽपीति। दुष्टस्यैकत्वेऽपि दोषस्य एकत्वं नेत्यर्थ:। एकस्मिन् अनेकदोषाणां समावेशसम्भवेन दोषभेदात् 
 तदाश्रयदुष्टभेदापत्तिर्नेति समाधातुराशय:। 'उपधेयसङ्करेऽप्युपाधेरसङ्कर:' इति मणिकारवचनस्याप्ययमेवार्थ:। 
S03 लक्षणलक्षणविचारः 
 नन्वेतद्दूषणत्रयरहितधर्मो लक्षणम् इत्यस्य अव्याप्त्यतिव्याप्त्यसम्भवरूपदोषत्रयाभावविशिष्टो धर्मो लक्षणमित्यर्थ:। तथा च *एकदोषवत्यपि कपिलत्वादौ दोषत्रयं नास्तीति ( एकदोषवत्यपीति। अव्याप्तिरूपकैदोषविशिष्टेऽपीत्यर्थ:। ) *लक्षणत्वापत्तिरित्याशङ्क्य व्याचक्ष्टे - उक्तदूषणाभावत्रयविशिष्ट इति। प्रतियोगिनि त्रित्वं न विवक्षितम्, किं तु अभावे इति भाव:। (लक्षणत्वापत्तिरिति। गोलक्षणत्वप्रसङ्ग: इत्यर्थ:। )
एकदोषवति इतरदोषाभावद्वयसत्त्वेऽपि दोषाभावत्रयं नास्तीति न *पूर्वोक्तापत्तिरिति ध्येयम्।(पूर्वोक्तापत्तिरिति। कपिंलत्वादेर्गोलक्षणत्वापत्तिरित्यर्थ:। )
 ननु न साधारण: असाधारण इति कर्मधारयसमासात् असाधारण इत्यस्य साधारणभिन्न इत्यर्थ:। साधारण इत्यस्य च लक्ष्यवृत्तित्वे सति अलक्ष्यवृत्तिरित्यर्थ:। लक्ष्यवृत्तित्वविशिष्टालक्ष्यवृत्तित्ववानिति यावत्। असाधारण इत्यस्य च लक्ष्यवृत्तित्वविशिष्टालक्ष्यवृत्तित्वाभाववानित्यर्थ:। अव्याप्तिग्रस्ते कपिलत्वादौ अलक्ष्यवृत्तित्वरूपविशेष्याभावात् विशिष्टाभावोऽस्ति। असम्भवग्रस्त: एकशफवत्त्वादि: लक्ष्यवृत्तित्वरूपविशेषणाभावात् विशिष्टाभाववान्। ततथा च उभयो: असाधारणतया लक्षणत्वापत्ति:, दोषवतोऽपि असाधारणतया दोषत्रयरहित एवासाधारण इत्यसङ्गतिश्च इत्याशङ्क्य असाधारणशब्दार्थ: प्रकारान्तरेणोच्यते दीपिकायामित्याह - ननु साधारण्यस्येति। अन्यादृशमिति। लक्ष्यवृत्तित्वविशिष्टालक्ष्यवृत्तित्वाभावात् अन्यविधमित्यर्थ:। लक्ष्यतावच्छेदकव्यापकत्वे सतीति। लक्ष्यतावच्छदकं यत्र यत्र वर्तते तत्र सर्वत्र वर्तमानत्वं लक्ष्यतावच्छेदकव्यापकत्वम्। लक्ष्यतावच्छेदकं यत्र नास्ति तत्रावर्तमानत्वं लक्ष्यतावच्छेदकव्याप्यत्वम्। लक्ष्या गौ:, लक्ष्यतावच्छेदकं गोत्वम्, तत्र यत्र यत्र गोव्यक्तौ वर्तते तत्र सर्वत्र 
सास्नादिमत्त्वमस्ति, गोत्वं यत्र नास्ति महिषादौ तत्र सास्नादिमत्त्वं नास्तीति लक्ष्यतावच्छेदकव्यापकत्वे सति लक्ष्यतावच्छेदकव्याप्यत्वात् सास्नादिमत्त्वं असाधारणधर्मों भवति, अतस्तत् गो: लक्षणमिति भाव:। तथा च लक्ष्यतावच्छेदकव्यापकत्वे सति लक्ष्यतावच्छेदकव्याप्यत्वं लक्षणस्य लक्षणमित्युक्तं भवति। सत्यन्तस्य प्रयोजनमाह - अव्याप्त्यसम्भवग्रस्तयोर्वारणायेति। 
अव्याप्तिग्रस्ते कपिलत्वे लक्षणभिन्ने लक्ष्यतावच्छेदकगोत्वशून्यमहिषाद्यवृत्तित्वरूपं लक्ष्यतावच्छेदकव्याप्यत्वमस्तीति तत्र लक्षणलक्षणस्यातिव्याप्ति:, तद्वारणाय लक्ष्यतावच्छेदकव्यापकत्वे सतीत्युक्तम्। गोत्ववति श्वेतगविकपिलत्वाभावात् लक्ष्यतावच्छेदकव्यापकत्वं तत्र नास्तीति नातिव्याप्ति:। ननु उक्तरीत्या अव्याप्तिग्रस्तेऽतिव्याप्तिवारणरूपप्रयोजनसम्भवेऽपि असम्भवग्रस्ते तद्वारणरूपं प्रयोजनं न सम्भवति। असम्भवग्रस्तस्य एकशफवत्त्वादे: लक्ष्यतावच्छेदकगोत्वशून्याश्ववृत्तितया 
लक्ष्यतावच्छेदकव्याप्यत्वस्याभावात् अतिव्याप्त्यप्रसक्तेरिति चेत् - अत्राहु:। अत्रासम्भवग्रस्तपदं 
गगनरूपस्यासम्भवग्रस्तस्य तात्पर्येण बोधकम्। गो: गगनं लक्षणमुक्तं चेत् तदसम्भवि। गगनस्य अवृत्तिपदार्थतया कुत्रापि गवि असत्त्वात्। तथा चासम्भवग्रस्ते गगने अवृत्तिपदार्थत्वादेव लक्ष्यतावच्छेदकगोत्वशून्यमहिषाद्यवृत्तित्वमप्यस्तीति लक्ष्यतावच्छेदकव्याप्यत्वमात्रोक्तौ तत्रातिव्याप्ति: स्यादिति तद्वारणाय लक्ष्यतावच्छेदकव्यापकत्वे सतीत्युक्तमिति। अतिव्याप्तस्य वारणाय विशेष्यमिति। लक्ष्यतावच्छेदकव्याप्यत्वरूपविशेष्यदलाभावे लक्ष्यतावच्छेदकव्यापकत्वं लक्षणलक्षणं स्यात्। 
तथा सति अतिव्याप्तिदुष्टस्य श्रृङ्गित्वस्य गोत्वव्यापकत्वमस्तीति तत्रातिव्याप्ति: स्यात्। 
तद्वारणाय लक्ष्यतावच्छेदकव्याप्यत्वोपादानम्। श्रृङ्गित्वस्य गोत्वशून्यमहिषादिव्रृत्तितया लक्ष्यतावच्छेदकव्याप्यत्वं नास्तीति नातिव्याप्तिरिति भाव:।
 अत्रेदं बोध्यम् -- लक्ष्यतावच्छेदकव्यापकत्वं नाम लक्ष्यतावच्छेदकनिष्ठाधेयतानिरूपिताधिकरणतावन्निष्ठात्यन्ताभावाप्रतियोगित्वम्। 
तत्राधेयतायां लक्ष्यतावच्छेदकतावच्छेदकसम्बन्धावच्छिन्नत्वं निवेश्यम्। अन्यथा गोत्वस्य कालिकसम्बन्धेन अधिकरणे महिषादौ वर्तमानस्य सास्नादिमत्त्वाभावस्य प्रतियोग्येव सास्नादिमत्त्वमिति लक्षणे सास्नादिमत्त्वादौ असम्भवापत्ते:। एवं प्रतियोगितायां लक्षणतावच्छेदकसम्बन्धावच्छिन्नत्वं निवेशनीयम्। अन्यथा समवायेन गोत्ववति गवि य: संयोगसम्बन्धावच्छिन्नसास्नादिमत्त्वाभाव: तत्प्रतियोगित्वस्यैव सास्नादिमत्त्वे सत्त्वेन असंभवापत्ते:। 
एवं लक्ष्यतावच्छेदकव्याप्यत्वं न लक्ष्यतावच्छेदकाभाववदवृत्तित्वम्, पदार्थस्य अभिधेयत्वं लक्षणमित्यादौ लक्ष्यतावच्छेदकपदार्थत्वाभाववतोऽप्रसिद्ध्या अभिधेयत्वादिरूपे लक्षणे अव्याप्त्यापत्ते:। 
किं तु स्वव्यापकतत्कत्वम्। स्वं - लक्षणम्, तत् - लक्ष्यतावच्छेदकम्। लक्ष्यतावच्छेदकस्य पदार्थत्वस्य लक्षणीभूताभिधेयत्वव्यापकत्वमस्तीति न पूर्वोक्तदोष:। अनयोर्व्यापकत्वव्याप्यत्वयोर्द्विधा निवेशे गौरवात् सकृन्निवेश्य स्वव्यापकलक्ष्यतावच्छेदकव्यापकत्वं लक्ष्यतावच्छेदकसमनियतत्वमिति परिष्कारो युक्त:। स्वव्यापकत्वं च स्वनिष्ठाधेयतानिरूपिताधिकरणतावन्निष्ठात्यन्ताभावाप्रतियोगित्वम्। तत्राधेयतायां लक्षणतावच्छेदकसम्बन्धावच्छिन्नत्वं निवेशनीयम्। अन्यथा सास्नादिमत्त्वस्य कालिकसम्बन्धेनाधिकरणे महिषादौ वर्तते योऽत्यन्ताभाव: गोत्वाभाव: तत्प्रतियोगित्वस्यैव गोत्वे सत्त्वेन असम्भवापत्ते:। एवं प्रतियोगितायां लक्ष्यतावच्छेदकतावच्छेदकसम्बन्धावच्छिन्नत्वं निवेशनीयम्। अन्यथा समवायेन सास्नादिमति गवि य: संयोगसम्बन्धावच्छिन्नगोत्वाभाव: तत्प्रतियोगित्वस्यैव गोत्वे सत्त्वेन पूर्वोक्तदोषापत्ते:। * तथा च लक्षणतावच्छेदकसम्बन्धावच्छिन्नस्व (लक्षण)
निष्ठाधेयतानिरूपिताधिकरणतावन्निष्ठात्यन्ताभावनिरूपितलक्ष्यतावच्छेदकतावच्छेदकसम्बन्धावच्छिन्न-
प्रतियोगित्वाभाववल्लक्ष्यतावच्छेदकनिष्ठलक्ष्यतावच्छेदकतावच्छेदकसम्बन्धावच्छिन्नाधेयता-
निरूपिताधिकरणतावन्निष्ठात्यन्ताभावनिरूपितलक्षणतावच्छेदकसम्बन्धावच्छिन्नप्रतियोगित्वाभाव: लक्ष्यतावच्छेदकसमनियतत्वमिति फलति। ( तथा चेत्यादि। गोलक्षणे सास्नादिमत्त्वे एवं समन्वय: - लक्षणतावच्छेदकसम्बन्ध: समवाय: तदवच्छिन्ना या सास्नादिमत्त्वनिष्ठाधेयता तन्निरूपिताधिकरणतावती गौ: तन्निष्ठो योऽभाव: न समवायेन गोत्वाभाव: अपि तु समवायेन घटत्वाभाव: तन्निरूपितसमवायसम्बन्धावच्छिन्नप्रतियोगित्वं घटे, तादृशप्रतियोगित्वाभाववत् गोत्वरूपं लक्ष्यतावच्छेदकं तन्निष्ठा या समवायसम्बन्धावच्छिन्ना आधेयता 
तिन्नरूपिताधिकरणतावती गौ: तन्निष्ठात्यन्ताभाव: न समवायेन सास्नाद्यभाव: अपि तु घटत्वाभाव: तन्निरूपितसमवायावच्छिन्नप्रतियोगित्वं घटत्वे तादृशप्रतियोगित्वाभाव: सास्नादिमत्वेऽस्तीति। )एवं च स्वव्यापकतत्कत्वरूपलक्ष्यतावच्छेदकव्याप्यत्वं गगनरूपेऽसंभवग्रस्तेऽपि न भवति गगनाधिकरणस्यैवाप्रसिद्धे:। तथा च अव्याप्त्यासम्भवग्रस्तयोर्वारणायेत्यत्र असम्भवग्रस्तपदं तच्छून्यावृत्तित्वरूपव्याप्यत्वनिवेशमभिप्रेत्येत्यवधेयम्। 
 अधिकमन्यतोऽवसेयमिति। सर्वमिदं मनसिकृत्यैव प्रकाशिकायाम् 'धर्मपदं लक्षणताघटकसम्बन्धेन व्यापकत्वादितात्पर्यग्राहकम्' इत्युक्तम्।
 दूषणत्रयरहितधर्म एवासाधारणधर्म इत्युच्यत इति कथनात् अन्यतमदोषवान् धर्म: असाधारणो न भवतीति लभ्यते। 
तेन अतिव्याप्त्यादिदोषाणामसाधारण्याभावप्रयोजकत्वं लभ्यते। तदेवोपपादयति-अत्रेदं बोध्यमित्यादिना। एतद्दोषा:-अव्याप्त्यतिव्याप्त्यसम्भवा:। असाधारणत्वस्य विघटका:-असाधारणत्वाभावप्रयोजका:। अतिव्याप्तौ सत्यामिति शेष:। इतरयोश्च सत्योरिति शेष:। तथा च अतिव्याप्तिरूपदोषे सति लक्ष्यतावच्छेदकव्याप्यत्वं न भवति, अव्याप्तिरूपदोषे असम्भवरूपदोषेवासति लक्ष्यतावच्छेदकव्यापकत्वं न भवति इति रीत्यादोषाणामसाधारण्यविघटकत्वमिति भाव:। दोषास्तावत् लक्षणं दूषयन्ति। कथमिति चेत् - आह - एतेषां दूषकताबीजं त्विति। अयमत्राशय: लक्षणं तावत् लिङ्गविधया लक्ष्ये इतरभेदविधेयकानुमितिं जनयति। यथा गो: इतरभिन्ना सास्नादिमत्त्वादिति। लिङ्गस्य व्याप्ति: पक्षधर्मता चेति रूपद्वयमपेक्षितम्। कस्मिंश्चित् लक्षणे अतिव्याप्तिरूपो दोषोऽस्ति चेत् तेन लक्षणेन इतरभेद: नानुमातुं शक्यतेद्व व्यभिचारदोषेण व्याप्तेर्भङ्गात्। तथा हि - गौ: इतरभिन्नं श्रृङ्गित्वात् इत्यनुमानं प्रयोक्तव्यम्। 
श्रृङ्गित्वमतिव्याप्तं गोभिन्नवृत्ति इति ज्ञानदशायां श्रृङ्गित्वं 1गवेतरभेदरूपसाध्याभाववद्वृत्ति इति व्यभिचारज्ञानमावश्यकमिति तेन गवेतरभेदाभाववदवृत्ति श्रृङ्गित्वं इति व्याप्तिज्ञानं प्रतिबध्यते, तेनानुमितिप्रतिबन्ध: तथा च ( गवेतरेत्यादि। गवेतरभेदरूपं यत् साध्यं तदभाववद्वृत्तीत्यर्थ:। गवेतरभेदाभावश्च गवेतरत्वरूप:। तथा च गवेतरभेदाभावववद्वृत्ति इत्यस्य गवेतरत्ववद्वृत्ति गोभिन्नवृत्तीत्येवार्थ:। 
 तथा चातिव्याप्तत्वज्ञानं व्यभिचारज्ञानरूपमिति भाव:। )2व्याप्तिविरोधिव्यभिचारसम्पादकतया अतिव्याप्तिर्लक्षणं ( व्याप्तिविरोधिव्यभिचारेति। व्याप्तिज्ञानप्रतिबन्धकज्ञानविषयो यो व्याभिचार: तत्प्रयोजकतयेत्यर्थ: )
 दूषयति। व्यभिचाराख्यदोषयुक्तं करोतीति यावत्। एवं लक्षणे क्वचिल्लक्ष्यावृत्तित्वरूपाव्याप्तिसत्त्वे गौ: इतरभिन्नं कपिलत्वादित्यनुमाने हेतो: पक्षैकदेशावृत्तित्वरूपभागासिद्धि: दोष:, सर्वलक्ष्यावृत्तित्वरूपासंभवसत्त्वेकृत्स्नपक्षावृत्तित्वरूपस्वरूपासिद्धिर्दोष:। ताभ्यां च हेतो: पक्षधर्मता भज्यते। तथा च पक्षधर्मताज्ञानप्रतिबन्धकज्ञानविषयभागासिद्धिस्वरूपासिद्धिसम्पादकतया अव्याप्त्यसम्भवयोर्लक्षणूदषकत्वमिति।
 दीपिकायाम् व्यावर्तकस्यैव लक्षणत्वे इत्यदि। यत् लक्ष्ये इतरभेदमनुमापयति तत् व्यावर्तकम्, तदेव लक्षणमिति केचित्। यत् न व्यावर्तकम् अपि तु शब्दप्रयोगरूपव्यवहारस्य निमित्तं तदपि लक्षणमित्यन्ते। 
तत्र व्यावर्तकमेव लक्षणमिति मते लक्ष्यतावच्छेदकसमनियतत्वरूपस्य पूर्वोक्तस्य लक्षणलक्षणस्य व्यावर्तकं लक्ष्यं भवति। व्यावर्तकभिन्ना व्यावृत्ति: अभिधेयत्वादिकं चालक्ष्यं भवति। तत्रापि लक्ष्यतावच्छेदकसमनियतत्वसत्त्वात् लक्षणलक्षणस्यातिव्याप्तिर्दोष:। तद्वारणाय लक्षणलक्षणे व्यावृत्तिभिन्नत्वं अभिधेयत्वादिभिन्नत्वं च विशेषणं देयम्। कथं व्यावृत्तौ अभिधेयत्वादौ च लक्ष्यतावच्छेदकसमनियतत्वमस्तीति चेत् - श्रू यताम् - व्यावृत्तिर्नाम इतरभेद:, प्रकृते गवेतरभेद:। स: लक्ष्यतावच्छेदकगोत्वव्यापक: गोत्ववतीषु सर्वासु गोषु गवेतरापेक्षया भेदस्य सत्त्वात्। 
एवं लक्ष्यतावच्छेदकव्याप्यश्च; गोत्वशून्येषु महिषादिषु गवेतरेषु गवेतरभेदस्यावृत्ते:। 
एवं अभिधेयत्वादिकं लक्ष्यतावच्छेदकपदार्थत्वव्यापकम्, पदार्थत्ववत्सु सर्वेषु पदार्थेषु अभिधेयत्वादे: सत्त्वात्। 
एवं पदार्थत्वव्याप्यं च। यद्यपि तच्छून्यावृत्तित्वरूपं पदार्थत्वव्याप्यत्वं न सम्भवति, पदार्थत्वशून्यस्याप्रसिद्धे:। तथापि स्वव्यापकतत्कत्वरूपं व्याप्यत्वं सम्भवति। स्वम् - अभिधेयत्वम्, तद्व्यापकं - पदार्थत्वं तत्कत्वस्याभिधेयत्वे सद्भावात्। एवं च यदि व्यावर्तकमेव लक्षणलक्षणलक्ष्यं स्यात् तदा अलक्ष्येषु व्यावृत्तावभिधेयत्वादिषु च लक्ष्यतावच्छेदकसमनियतत्वसत्त्वादतिव्याप्तिरिति तद्वारणाय तत्तद्भिन्नत्वं लक्षणे निवेशनीयमिति दीपिकाग्रन्थस्य भाव:। व्यावर्तकस्येत्यस्य सामान्यत: इतरभेदज्ञानजनकस्येत्यर्थो यदि स्यात् तदा ज्ञानपदेन प्रत्यक्षस्य वा शाब्दबोधस्य वा विवक्षायां तज्जनकत्वं विषयादिविधया व्यावृत्तेरप्यस्तीति तस्या: अलक्ष्यत्वं न स्यादिति पर्यालोच्य प्रकाशिकायाम् 
इतरभेदानमितिजनकस्येत्यर्थ उक्त:। सिद्धसाधनदोषेण व्यावृत्ते: इतरभेदानुमितिजनकत्वं नास्तीति पश्चादुपपादयिष्यति।
 ननु व्यावर्तकस्येत्यस्य इतरभेदानुमितिजनकस्येत्यर्थो न सङ्च्छेते, लिङ्गज्ञानमेवानुमितिजनकम्, 
न तु लिङ्गम् इति मते लक्षणरूपस्य हेतो: अनमितिजनकत्वाभावात्। न च व्यावर्तकस्येत्यस्य इतरभेदविधेयकानुमितिजनकज्ञानविषयस्येत्यर्थ:, तथा च नोक्तदोष इति वाच्यम्। अनुमितिजनके *समूहालम्बनपरामर्शे घटादीनामपि विषयतया तेषामपि व्यावर्तंकत्वापत्ते:। ( गौ: गवेतरभेदव्याप्यवान् घटश्चेत्याकारकपरामर्शे इत्यर्थ:। ) न चेतरभेदविधेयकानुमितिजनकतावच्छेदकविषयताश्रयस्येत्यर्थ:, गवेतरभेदव्याप्यसास्नादिमान् घटश्चेति समूहालम्बनपरामर्शे घटादे: विषयत्वेऽपि घटादिनिष्ठविषयताया न * जनकतावच्छेदकत्वमिति वाच्यम्। ( न जनकतावच्छेदकत्वमिति। गौरितरभिन्नेत्याकारकारनुमिति प्रति 
 गवेतरभेदनिष्ठप्रकारतानिरूपितव्याप्तिनिष्ठप्रकारतानिरूपितसास्नादिनिष्ठप्रकारतानिरूपित-
 गोनिष्ठविशेष्यताशालिज्ञानत्वेनैव कारणतया घटनिष्ठविषयताया कारणतावच्छेदकाघटकतया न 
 कारणतावच्छेदकत्वमिति भाव:। )
	इतरभेदनिष्ठविषयतानिरूपितव्याप्तिनिष्ठविषयतानिरूपितसास्नादिहेतुनिष्ठविषयतानिरूपितगवादिपक्ष-
निष्ठविषयताशालिज्ञानत्वेन परामर्शस्य जनकतया इतरभेदनिष्ठविषयताया अपि जनकतावच्छेदकतया तदाश्रयस्येतरभेदस्यापि व्यावर्तकत्वापत्ते:। एवं पक्षादीनामपि व्यावर्तकत्वापत्तेश्च। अतो निष्कृष्य व्याचष्टे - इतरभेदविधेयकेति। विषयताविशेषपदेन हेतुनिष्ठविषयतैव गृह्यते, तदाश्रयत्वं च साध्यपक्षादेर्नास्तीति न तेषां व्यावर्तकत्वापत्तिरिति हृदयम्। इतरभेदविधेयकानुमितिजनकतावच्छेदिका 
 या परामर्शीयपक्षनिष्ठविषयतानिरूपितत्वावच्छिन्ना व्याप्तिनिष्ठविषयतानिरूपिता विषयता तदाश्रय: व्यावर्तकपदेन विवक्षित इति तु तत्त्वम्। व्यावर्तकस्यैव गवादिलक्षणत्वेऽपि प्रकृतलक्षणलक्षणे नानुपपत्तिरित्यतो व्याचष्टे - उक्तलक्षणलक्षणलक्ष्यत्व इति। उक्तं यत् लक्षणस्य लक्षणं लक्ष्यतावच्छेदकसमनियतत्वरूपं तन्निरूपितलक्ष्यत्वं इत्यर्थ:। अतियाप्तिमुपपादयति - गवादीतरभेद इति।
 ननु लक्षणं हि व्यावर्तकम् व्यावहारिकम् चेति द्विविधम्। तत्र व्यावर्तकलक्षणमेव लक्ष्यमिति पक्षे अलक्ष्ये व्यावहारिकेऽतिव्याप्ति:, तद्वारणाय व्यावहारिकभिन्नत्वं निवेश्यमित्येवोच्यताम्। व्यावहारिकपदेनैव व्यावृत्तेरभिधेयत्वादेश्च सङ्ग्रहात् तयो: पृथक् पृथक् अभिधानस्य व्यर्थत्वात् इत्याशङ्कते - यद्यपीति। वक्ष्यमाणतयेति। 'व्यावृत्तेरपि व्यवहारसाधनतया' इति ग्रन्थेनेति शेष:। संग्रहसंभवादिति। एकशब्दबोध्यत्वसंभवादित्यर्थ:। पृथगभिधानम् - भिन्नभिन्नशब्दैर्निर्देश:। समाधत्ते - तथापीति। अयमत्राशय: - लक्ष्येतरभेदरूपाया: व्यावृत्ते: लक्ष्योद्देश्यकेतरभेदविधेयकानुमितिजनकत्वं साध्यसंशय: पक्षता इति प्राचीनमते न संभवति। तथा हि - इतरभेद: इतरभेदानुमितिजनक इत्युक्ते साध्यहेत्वोरैक्यं भवति, 'गौ: इतरभिन्ना इतरभेदात्' इत्येवानुमानस्य प्रयोक्तव्यत्वात्। तत्र च 'गौ: इतरभिन्न' इत्याकारकानुमितिं प्रति 'गौ: इतरभेदव्याप्येतरभेदवती' इत्याकारकपरामर्श: कारणम्। स च परामर्श: गवि इतरभेदमवगाहमान: पक्षविशेष्यकसाध्यनिश्चयरूपो भवति। तत्काले च गौ: इतरभेदवती वा न वेति साध्यसंशयरूपां पक्षता न भवितुमर्हति, साध्यसंशयं प्रति साध्यनिश्चयस्य प्रतिबन्धकत्वात्। पक्षताया अभावे चानुमितिर्न भवितुमर्हति। 
इत्थं च इतरभेदरूपव्यावृत्ते: इतरभेदविधेयकानुमितिजनकत्वरूपव्यावर्तकत्वाभावात् अलक्ष्यतया तत्र पूर्वोक्तरीत्या 
लक्ष्यतावच्छेदकसमनियतत्वरूपस्य लक्षणलक्षणस्य सत्त्वादतिव्याप्ति: इति। सिषाधयिषाविरहविशिष्टसिद्ध्यभाव: पक्षता इति नवीनमते तु साध्यनिश्चयरूपसिद्धिसत्त्वेऽपि 'पक्षे साध्यमनुमिनुयाम्' इत्याकारकसिषाधयिषासत्त्वे तद्विरहरूपविशेषणाभावात् विशिष्टाभावरूपपक्षतासत्त्वात् अनुमितिर्भवत्येव। इत्थं च 'गवि इतरभेदं अनुमिनुयाम्' इतीच्छाबलात् 'गौ: इतरभेदव्याप्येतरभेदवती' इति परामर्शात्मकसाध्यनिश्चयसत्त्वेऽपि 'गौरितरभिन्न' इत्यनुमितेरुदयेन इतरभेदानुमितिजनकत्वरूपव्यावर्तकत्वं इतरभेदरूपव्यावृत्तेरस्तीति तस्या: लक्ष्यतया लक्ष्ये लक्षणसत्त्वस्येष्टतया नातिव्याप्ति: इत्यमुं व्यावृत्तावाभिधेयत्वापेक्षया विद्यमानं विशेषं सूचयितुं 'व्यावहारिकेऽतिव्याप्ति:' इत्यनुक्त्वा व्यावृत्तौ अभिधेयत्वादौ 
चातिव्याप्ति:' इत्युक्तं दीपिकायामिति।
 ननु किमिदमित्यादि। अयमत्र प्रघट्टकार्थ: - व्यावर्तंकस्यैव लक्षणस्य लक्ष्यतावच्छेदकसमनियतत्वं लक्षणमिति पूर्वमुक्तत्वात् व्यावर्तकत्वं लक्षणलक्षणस्य लक्ष्यतावच्छेदकमिति लभ्यते। 
तत्र किं नाम व्यावर्तकत्वम्? न तावत् भेदत्वेन सामान्यरूपेण भेदविधेयकानुमितिजनकत्वम्। व्यावृत्त्यभिधेयत्वादेरपि 
भेदातुमितिजनकत्वेन व्यावर्तकत्वेन लक्ष्यत्वापत्त्या तत्रातिव्याप्तिकथनासङ्गते:। गौ: गोघटोभयभिन्ना गवेतरभेदात्, पदार्थ: घटपटोभयभिन्न: अभिधेयत्वात् इत्येवं भेदत्वाक्रान्तयत्किंचिदुभयभेदविधेयकानुमितिजनकत्वस्य व्यावृत्त्यभिधेयत्वादावपि सत्त्वात्। किं च सर्वेषामपि * व्यतिरेकिणां अत्यन्ताभावप्रतियोगिनां धर्माणां यत्किचिद्भेदानुमापकत्वात् अव्याप्तिग्रस्तानां कपिलत्वादिधर्माणामपि कपिलगौ: श्वेतगोभिन्ना कपिलत्वात् इत्येव भेदविधेयकानुमितिजनकत्वेन व्यावर्तकतया लक्ष्यत्वेन (व्यतिरेकिणामिति। अयं पटभिन्न: घटत्वादित्यादिरीत्या घटत्वादीनां भेदानुमापकत्वात् इति भाव:। 
 केवलान्वयिनां धर्माणां तु यदपेक्षया भेद: साधयितुमिष्यते तत्रापि सत्त्वेन भेदानुमापकत्वं नास्तीति 
 वक्तुं शक्येतापीत्याशयेन व्यतिरेकिणामित्युक्तम्। तथा च कपिलत्वादयोऽपि व्यतिरेकिण इति 
 भेदानुमापका: भवितुमर्हन्तीति भाव:।) *तत्रातिव्याप्त्यप्रसक्त्या तद्वारकस्य (अतिव्याप्त्यप्रसक्त्येति। अलक्ष्ये लक्षणसत्त्वं ह्यतिव्याप्ति:, न तु लक्ष्ये इति भाव:।)
 समनैयत्यघटकव्यापकत्वविशेषणस्य, अतिव्याप्तस्य श्रृङ्गित्वादे: 'गौ: घटभिन्ना श्रृङ्गित्वात्' इत्येवं यत्किंचिद्भेदानुमितिजनकत्वेन लक्ष्यतया तत्रातिव्याप्त्यप्रसक्त्या तद्वारकस्य व्याप्यत्वविशेषणस्य च व्यर्थत्वप्रसङ्गात्।
 न च तत्तल्लक्षणलक्ष्यतावच्छेदका ये ये धर्मा: तत्तद्धर्मावच्छिन्नेतरभेदत्वेन विशिष्य भेदानुपादाय 
तद्विधेयकलक्ष्योद्देश्यकानुमितिजनकत्वमेव व्यावर्तकत्वमिह विवक्षितम्। उभयभेदस्य गोत्वावच्छिन्नेतरभेदत्वाभावेन तद्विधेयकानुमितिजनकत्वमादाय व्यावृत्त्यभिधेयत्वादे: * न व्यावर्तकत्वापत्ति:। (न व्यावर्तकत्वापत्तिरिति। विशिष्य निवेशे 'गौ: गवेतरभिन्ना गवेतरभेदात्'' 'पदार्थ: पदार्थेतरभिन्न: 
 अभिधेयत्वात्' इत्येवानुमानप्रयोगो वाच्य:। तत्राद्ये साध्यहेत्वोरैक्यात् तादृशानुमितिर्न भवति। 
 द्वितीये पदार्थेतरस्याप्रसिद्ध्या तादृशानुमितिर्न सम्भवति। अतो व्यावृत्त्यभिधेयत्वादेर्न 
 व्यावर्तकत्वापत्तिं:। तथा चालक्ष्यतया तत्रातिव्याप्तिकथनं युज्यत इति विशिष्य भेदानुमापकत्वं 
 व्यावर्तकत्वमिति वक्तुराशय:।)कपिलत्वादेश्च गोत्वावच्छिन्नोद्देश्यकगोत्वावच्छिन्नेतरभेदविधेयकानुमितिजनकत्वं * न भवति, 'गौ: गवेतरभिन्ना कपिलत्वात्' इत्यनुमाने भागासिद्धे:, 'गौ: गवेतरभिन्ना श्रृङ्गित्वात्' इत्यनुमाने व्यभिचाराच्चेति वाव्यम्। (न भवतीति। तथा चालक्ष्यतया तत्रातिव्याप्तिवारणाय समनैयत्यघटकव्यापकत्वादिदलसार्थक्यमिति 
 भाव:। )तथा सति गोत्वावच्छिन्नेतरभेदानुमितिजनकस्य सास्नादिमत्त्वस्य गोत्वसमनियतत्वं लक्षणमिति विशिष्य तत्तल्लक्षणलक्षणस्य वक्तव्यतया सास्नादिमत्त्वलक्षणस्य गोत्वसमनियतत्वस्य गवेतरभेदरूपव्यावृत्तौ सत्त्वेन तत्रातिव्याप्ते: सम्भवेऽपि अभिधेयत्वादावतिव्याप्तेरसम्भवात्। अभिधेयत्वे गोत्वशून्यमहिषादिवृत्तितया गोत्वशून्यावृत्तित्वरूपगोत्वव्याप्यत्वाभावेन गोत्वसमनियतत्वस्य अभावात्। तथा चाभिधेयत्वादावतिव्याप्तिकथनमसङ्गतमिति पूर्वपक्ष:।
 सिद्धान्तस्तु---लक्षणेन लक्ष्ये इतरभेद: यथा अनुमीयते * तथा लक्ष्यतावच्छेदकमप्यनुमीयते। 
यथा 'घट: पृथिवी गन्धवत्त्वात्' इति घटे गन्धवत्त्वेन लक्षणेन पृथिवीत्वरूपं लक्ष्यतावच्छेदकमनुमीयत इति। (तथा लक्ष्यतावच्छेदकमप्यनुमीयत इति। प्रकाशिकायां सास्नादिमत्त्वं पक्षीकृत्य गोत्वावच्छिन्नेतरभेदानुमापकत्वे साध्ये इति कथं संगच्छते? लक्षणेन हीतरभेद: साध्यते न त्वितरभेदानुमापकत्वम् इत्याशङ्कां मनसि निधायैवमुक्तम्। अथ वा एवं तात्पर्यं वर्णनीयम् लक्षणेन लक्ष्ये लक्ष्यतावच्छेदकावच्छिन्नेतरभेद: किल साधनीय:। प्रकृते गोत्वसमनियतत्वरूपस्य लक्षणलक्षणस्य लक्ष्यतावच्छेदकं गोत्वावच्छिन्नतेरभेदानुमापकत्वम्। तदवच्छिन्नेतरभेद: गोत्वसमनियतत्वेन हेतुना लक्ष्ये सास्नादिमत्वे साधनीय:। तदवच्छिन्नेतरभेदश्च गवेतरभेदानुमापकभिन्नभेद: गवेतरभेदानुमापकत्वे पर्यवस्यनीत्याशयेन प्रकाशिकायां गोत्वावच्छिन्नेतरभेदानुमापकत्वे साध्ये इत्युक्तगिति।) प्रकृते सास्नादिमत्त्वं लक्ष्यम्। गोत्वसमनियतत्वं लक्षणम्, 
गोत्वावच्छिन्नेतरभेदानुमापकत्वरूपं व्यावर्तकत्वं लक्ष्यतावच्छेदकम्, तेनैव रूपेण सास्नादिमत्त्वस्य लक्षणलक्षणलक्ष्यत्वात्। एवं च सास्नादिमत्त्वं पक्षीकृत्य तत्र गोत्वसमनियतत्वेन 
गोत्वावच्छिन्नेतरभेदानुमापकत्वं साधनीयम् 'सास्नादिमत्त्वं गवेतरभेदानुमापकं, गोत्वसमनियतत्वात्' इति तत्र चानुमाने 'यत्र गोत्वसमनियतत्वं तत्र गवेतरभेदानुमापकत्वम्' इति विशिष्य व्याप्तिर्वक्तुं न शक्यते, साध्यहेत्वो: पक्षमात्रवृत्तित्वेन पक्षातिरिक्तस्य दृष्टान्तस्य दौर्भिक्ष्यात्। अत: यत्र यद्धर्मसमनियतत्वं यत्र तद्धर्मावच्छिन्नेतरभेदानुमितिजनकत्वमिति सामान्यरूपेण व्याप्तिर्वक्तव्या। पृथिवीत्वसमनियतं पृथिवीत्वावच्छिन्नेतरभेदानुमापकं गन्धवत्त्वं दृष्टान्त:। सामान्यमुखव्याप्तौ च 
प्रकृतहेतो: प्रकृतहेतुतुल्यस्य हेतोर्वा सत्त्वे प्रकृतसाध्यस्य प्रकृतसाध्यतुल्यस्य वा साध्स्यासत्त्वे व्यभिचारो दोष:। तथा च गेवतरभेदरूपव्यावृत्तै गवेतरभेदानुमितिजनकत्वं नास्ति, साध्यहेत्वोरैक्येन पूर्वोक्तरीत्या सिद्धसाधनात्। तथा च गोत्वावच्छिन्नेतरभेदानुमापकत्वरूपं साध्यं तत्र नास्ति। गोत्वसमनियतत्वरूपहेतुरस्तींति तत्र व्यभिचार: स्यात्। अभिधेयत्वादौ प्रकृतहेतुतुल्य: पदार्थत्वसमनियतत्वरूपो हेतुरस्ति, प्रकृतसाध्यतुल्यं 
 पदार्थत्वावच्छिन्नेतरभेदानुमापकत्वरूपं साध्यं नास्ति पदार्थेतरस्याप्रसिद्धेरिति व्यभिचार: स्यात्। तद्वारणाय यद्धर्मसमनियतत्व रूपहेतौ व्यावृत्तिभिन्नत्वे सति अभिधेयत्वादिभिन्नत्वे सति इति विशेषणं दातव्यम्। तेन यत्र व्यावृत्तिभिन्नत्वे सति अभिधेयत्वादिभिन्नत्वे सति यद्धर्मंसमनियतत्वं तत्र तद्धर्मावच्छिन्नेतरभेदानुमितिजनकत्वमिति सामान्यमुखी व्याप्ति: पर्यवस्यति तत्र च न कोऽपि दोष इत्यभिप्रायो दीपिकाग्रन्थस्येति।
 अथ क्रमश: पङ्क्तीनामर्थ उच्यते। सामान्यतो भेदानुमापकत्वमिति। प्रतियोगिविशेषनिर्देशमन्तरा भेदत्वेन भेदं निवेश्य केवलभेदविधेयकानुमितिजनकत्वं व्यावर्तकत्वमिति वक्तुं न शक्यत इत्यर्थ:। व्यावृत्त्यभिधेयत्वादेरपीति। 'गौ: गोघटोभयभिन्न गवेतरभेदात्', 'पदार्थ: घटपटोभयभिन्न: अभिधेयत्वात्' इत्यनुमाने अत्र विवक्षिते। अतिव्याप्तिकथनासङ्गतेरिति। लक्ष्ये लक्षणसत्त्वस्येष्टत्वादिति भाव:। व्यतिरेकिधर्माणामिति। केवलान्वयिधर्माणामभिधेयत्वादीनां इतरभेदानुमापकत्वं न सम्भवति, अभिधेयत्वशून्यस्य इतरस्याभावात् 'घट: इतरभिन्न: अभिधेयत्वात्' इत्यपि प्रयोक्तुं न शक्यते, पदार्थेतरस्यैवाप्रसिद्धेरिति भाव:। असाधारण्यघटकेति। लक्ष्यतावच्छेदकसमनियतत्वरूपासाधारण्यघटकं यत् व्यापकत्वं व्याप्यत्वं च तयोर्वैयर्थ्यप्रसङ्गात् इत्यर्थ:। नापि विशिष्येति। विशिष्येत्यस्य भेदेऽन्वय:। अत्र लक्ष्यतावच्छेदकगोत्वाद्यवच्छिन्ने इत्यध्याहृत्य गोत्वाद्यवच्छिन्नोद्देश्यकगोत्वाद्यवच्छिन्नेतरभेदविधेयकानुमितिजनकत्वमिति व्याख्यातव्यम्। 
अन्यथा 'कपिलगौ: गवेतरभिन्ना कपिलत्वात्' इत्यनुमानसम्भवेन पूर्वोक्तदोषसत्त्वेनास्य पक्षान्तरत्वानुपपत्ते:। तादृशलक्षणे निवेशनीयमिति। तादृशलक्षणरूपे हेतौ निवेशनीयमित्यर्थ:। 
 ननु लक्षणस्य व्यवहारोऽपीत्यादि। यथा लक्षणस्य इतरभेदानुमिति: प्रयोजनं तथा शब्दप्रयोगरूपो व्यवहारोऽपि 
प्रयोजनम्। कथमिति चेत्- इत्थम्। पुरोवर्ति गोव्यक्तौ 'इयं गौ:' इत्याकारकगोत्वावच्छिन्नावचकशब्दप्रयोगं प्रति 'इयं गौ:' इत्याकारकं गोत्वप्रकारकं गोविशेष्यकं ज्ञानं कारणम्। तद्धर्मावच्छिन्नबोधकशब्दप्रयोगरूपव्यवहारं प्रति तद्धर्मप्रकारकव्यवहर्तव्यविशेष्यकज्ञानस्य कारणत्वात्। 'इयं गौ:' इत्याकारकं ज्ञानं च गोत्वपरिचायकलक्षणज्ञानं विना न सम्भवतीति लक्षणस्य स्वविषयकज्ञानजन्यव्यवहर्तव्यविषयकज्ञानद्वारा व्यवहार: प्रयोजनम्। तथा च लक्षणं व्यावहारिकमपि भवतीति व्यावहारिकलक्षणस्यापि लक्ष्यतावच्छेदकसमनियतत्वं लक्षणमिति व्यावहारिकमपि लक्ष्यमिति व्यावृत्त्यभिधेयत्वादेरपि लक्ष्यत्वात् तत्र लक्षणसत्त्वस्येष्टतया अतिव्याप्त्यभावात् तद्भिन्नत्वरूपं विशेषणं न देयमिति भाव:। तेन रूपेण व्यवहर्तव्यज्ञानमिति। तद्धर्मप्रकारकव्यवहर्तव्यविशेष्यकज्ञानमित्यर्थ:। गोत्वादिप्रकारकगवादिविशेष्यकज्ञानमिति यावत्। व्यावहारिकलक्षणस्यापि - व्यवहारप्रयोजनकव्यावृत्त्यभिधेयत्वादिरूपलक्षणस्यापि। लक्ष्यत्वात् -- 
लक्षणलक्षणलक्ष्यत्वात्। तद्भिन्नत्वम् -- व्यावृत्त्यभिधेयत्वादिभिन्नत्वम्। दृष्टान्तलाभायेति। यथा अभिधेयत्वादिकं व्यवहारजनकं तथा व्यावृत्तिरपि व्यवहारजनिका इति ज्ञापनाय इति भाव:।।
 
04. गुणवत्वस्य द्रव्यलक्षणत्वस्थापनम्
 द्रव्यत्वजातिमत्त्वं गुणवत्त्वं वा द्रव्यलक्षणमिति पूर्वमुक्तम्। तत्र गुणवत्त्वं लक्षणम् न भवितुमर्हति, 
उत्पत्तिक्षणावच्छिन्ने घटे 'उत्पन्नं द्रव्यं क्षणमगुणं अक्रियं च तिष्ठति' इति न्यायेन गुणवत्त्वाभावेन अव्याप्तिदोषात्। एवं य: घट: प्रथमक्षणे उत्पन्न: द्वितीयक्षणे च विनष्ट:, तत्र प्रथमक्षणे 'उत्पन्नं द्रव्यं क्षणमगुणम्' इति न्यायेन गुणो नास्ति, द्वितीयक्षणे च गुणिन: घटस्यविनाशात् न गुण: इति उत्पन्नविनष्टघटेऽव्याप्तेश्च इत्याशङ्कितं दीपिकायाम् - ननु गुणवत्त्वं न द्रव्यलक्षणमित्यादिना। तत्र द्वितीयस्थलानुधावने बीजमाह - नन्वाद्यक्षणावच्छिन्ने द्रव्य इति। कालान्तरावच्छिन्न इति। द्वितीयादिक्षणवच्छिन्न इत्यर्थ:। तत्र तत्सत्त्वम् - द्रव्यगुणसत्त्वम्। गुणश्रयत्वमिति। गुणाधारत्वमित्यर्थ:। समवायेन गुण: लक्षणमित्युक्ते यद्यप्यव्याप्तिरस्ति, तथापि गुणाश्रयत्वमित्युक्ते नाव्याप्तिरिति भाव:। यादृशद्रव्यारम्भकेत्यादि। क्रिया, क्रियातो विभाग:, विभागात् पूर्वदेशसंयोगनाश:, तत: उत्त्रदेशसंयोग:, तत: द्रव्योत्पत्तिरिति क्रम:। अत्र विभाग: संयोगश्च अवयवानां पूर्वोत्तरदेशानां च। घटोत्पादक: य: चतुर्थक्षणोत्पन्न: उत्तरदेशसंयोग: तज्जनिका क्रिया प्रथमक्षणोत्पन्न तस्या: तृतीयक्षण: पूर्वदेशसंयोगनाशक्षण: तदानीं आरम्भकसंयोगनाशजनकक्रिया जायते चेत् उत्पत्त्यनन्तरक्षणे द्रव्यस्य नाशो भवति। तथा चायं क्रम: - प्रथमक्षणे घटोत्पादकक्रिया, द्वितीयक्षणे विभाग:, तृतीयक्षणे पूर्वदेशासंयोगनाश: उत्तरदेशसंयोगनाशकक्रिया च, चतुर्थक्षणे उत्तरदेशसंयोग: विभागश्च, पञ्चमक्षणे घटोत्पत्ति: पूर्वदेशसेयांगनाश्च, षष्ठक्षणे घटनाश: उत्तरदेशसंयोगश्चेति भाव:।
 नवीना: पुनरिति। तथा च एतन्मते चतुर्थक्षणे एव घटोऽपि उत्तरदेशसंयोगात्मकेन 
असमवायिकारणेन सह उत्पद्यते। घटनाशश्च तत्तृतीयक्षण एवेति घटोत्पत्तिद्वितीयक्षणे घटनाशाभावात् उत्पन्नविनष्टघटोऽप्रामाणिक इति भाव:। 
 दीपिकायाम् - गुणसमानाधिकरणेति। गुणसमानाधिकरणा गुणाधिकरणवृत्ति: या सत्तान्या जाति: तद्वत्त्वं द्रव्यस्य लक्षणम्। भवति हि द्रव्यत्वरूपा जाति: गुणाधिकरणपृथिव्यादिवृत्ति: सत्तातोऽन्या चेति तद्वत्त्वमादाय द्रव्ये लक्षणसमन्वय:। आद्यक्षणावच्छिन्नघटे उत्पन्नविनष्टघटे च गुणाभावेऽपि तत्समानाधिकरणद्रव्यत्वजातिसत्त्वात् नाव्याप्ति:। जातौ गुणसमानाधिकरणेति विशेषणानुपादाने सत्ताभिन्नगुणत्वजातिमत्त्वस्य गुणे सत्त्वात् तत्रातिव्याप्ति:। गुणसमानाधिकरणेति विशेषणे उपात्ते तु गुणे गुणानङ्गीकारात् गुणाधिकरणं न गुण:, किं तु द्रव्यमेव तद्वृत्तित्वं गुणत्वे नास्तीति जातिपदेन गुणत्वग्रहणासम्भवात् नातिव्याप्ति:। गुणाधिकरणद्रव्यवृत्ति: या सत्ताजाति: तद्वत्त्वस्य गुणेऽपि सत्त्वादतिव्याप्ति:। तद्वारणाय जातौ सत्ताभिन्नेति विशेषणम्। जातिपदस्थाने धर्मपदं निक्षिप्य गुणसमानाधिकरणसत्ताभिन्नधर्मवत्त्वं द्रव्यलक्षणमित्युक्ते द्रव्यगुणान्यतरत्वरूपो धर्मोऽपि गुणाधिकरणद्रव्यवृत्ति: सत्ताभिन्नश्चेति तद्वत्त्वस्य गुणेऽपि सत्त्वादतिव्याप्ति:। तद्वारणाय जातीत्युक्तम्। अन्यतरत्वं तु न जाति:। ननु जातिपदे उपात्तेऽपि कालिकसम्बन्धेन तादृशद्रव्यत्वरूपजातिमत्त्वस्य गुणेऽपि सत्त्वादतिव्याप्ति:। समवायसम्बन्धेन तादृशजातिमत्त्वविवक्षायां तु जातिपदं व्यर्थम्। समवायसम्बन्धेन गुणसमानाधिकरणसत्ताभिन्नधर्मवत्त्वं लक्षणमित्युक्त्यैव सामञ्जस्यात्। द्रव्यगुणान्यतरत्वरूपधर्मस्य स्वरूपमेव सम्बन्ध इति समवायेन तद्वत्त्वस्य गुणे विरहादिति चेत् - न। समवायसम्बन्धेन तादृशधर्मवत्त्वमत्रविवक्षितमिति द्योतनायैव 
जातिपदोपादानादिति। तदाह प्रकाशिकायाम् - गुणादावतिव्याप्तिवारणायेत्यादिना।
 दीपिकायाम् - नन्वेवमपीति। एकं रूपम्' इति व्यवहारात् रूपे एकत्वसङ्ख्यारूपो गुणोऽस्तीत्यवगम्यते; 'रूपं रसात् पृथक' इति व्यवहारात् रूपे पृथक्त्वगुणोऽस्तीत्यवगम्यते। तथा च गुणाधिकरणं रूपं तद्वृत्तिर्या सत्ताभिन्ना जाति: गुणत्वं तद्वत्त्वस्य गुणे सत्त्वात् तत्र द्रव्यलक्षणस्यातिव्याप्तिरिति शङ्कितुराशय:। समाधत्ते - एकार्थसमवायादिति। एकस्मिन्नर्थे समवायादित्यर्थ:। एकत्वरूपयो: पृथक्त्वरूपयोश्च एकस्मिन्नर्थे घटादौ समवायात् 'एकं रूपम्', 'रूपं रसात् पृथक्' इति व्यवहार उपपद्यते। 'एकं रूपम्' इत्यस्य स्वाश्रयसमवायसम्बन्धेन रूपम् एकत्ववत् इत्यर्थ:, न तु समवायसम्बन्धेन एकत्ववत् इति। एवं च उक्तपरम्परासम्बन्धेन रूपे एकत्वपृथक्त्वविषयकतयैव तादृशव्यवहारस्योपपत्ते: गुणे समवायसम्बन्धेन गुणो नाङ्गीक्रियते। गुणसमानाधिकरणेत्यादिलक्षणे च गुणाधिकरणत्वं समवायसम्बन्धेन विवक्षितम्। 
अतो रूपादौं नातिव्याप्तिरिति भाव:।
 प्रकाशिकायाम् - समवायघटितसामानाधिकरण्येनेति। स्वाश्रयसमवायेनेति यावत्। स्वनिष्ठसमवायसम्बन्धावच्छिन्नाधेयतानिरूपिताधिकरणतानिरूपितसमवायसम्बन्धावच्छिन्नाधेयत्वं समवायसम्बन्धघटितसामानाधिकरण्यम्। तस्य शोधने स्वाश्रयसमवाय इत्येव पर्यवस्यति। अक्लृप्तगुणवत्त्वकल्पनमिति। अक्लृप्तस्य समवायसम्बन्धेन गुणवत्त्वस्य कल्पनमित्यर्थ:।
 तद्वति ध्वंस इति। सामान्यविशेषसमवायानां प्रागभावान्योन्याभावात्यन्ताभावानां चाजन्यत्वात् जन्यमात्रस्यैव 
कालोपाधितया तेषु कालिकसम्बन्धेन सामान्यवत्त्वासम्भवात् अतिव्याप्तिर्न शक्यते वक्तुमित्यालोच्य ध्वंसेऽतिव्याप्तिरुक्ता। यद्यपि लक्षणलक्ष्यतावच्छेदकयोरभेद इति। गुणस्य गुणत्वजातिमत्त्वं यदि लक्षणं तदा गुणत्वं लक्षणम्, लक्ष्यतावच्छेदकमपि तदेवेति लक्षणलक्ष्यतावच्छदकयोरभद: स्यात्। अस्तु को दोष इति चेत् - उच्यते। लक्षणं हि व्यावर्तकम्। लक्ष्यविशेष्यकलक्ष्येतरभेदविधेयकानुमितिजनकम्। तथा च गुणत्वस्य गुणलक्षणत्वे 'गुण: इतरभिन्न: गुणत्वात्' इत्यनुमानप्रयोग: कर्तव्य:। तत्र गुणत्वव्यापकेतरभेदसमानाधिकरणगुणत्ववान् गुण इति परामर्शो वाच्य:। तत्र गुणत्वे इतरभेदसामानाधिकरण्ये भासमाने *तुल्यवित्तिवेद्यतया कदाचित् इतरभेदे गुणत्वसामानाधिकरण्यमति भासितुमर्हति। ( तुल्यवित्तिवेद्यतयेति। एकज्ञानविषयतयेत्यर्थ:। )तथा च गुणत्वरूपपक्षतावच्छेदकसामानाधिकरण्यस्य इतरभेदरूपसाध्ये भानात् अनुमितिविषयस्य साध्ये पक्षतावच्छेदकसामानाधिकरण्यस्य परामर्शेनैव विषयीकृततया सिद्धसाधनं दोष: प्रसजतीति शङ्कितुराशय:। समाधत्ते - तथापीति। हेतौ साध्यसामानाधिकरण्ये भासमाने नियमेन साध्ये हेतुसामानाधिकरण्यभानं न सम्भवति। अतो न सिद्धसाध्नप्रसक्तिरिति गुणत्वजातिमत्त्वं गुणलक्षणं भवितुमर्हतीति भाव:।
 गुणपदशक्यतावच्छेदकतयेति। 'गुणनिष्ठा गुणपदशक्यता किंचिद्धर्मावच्छिन्ना शक्यतात्वात् घटनिष्ठघटपदशक्यतावत्' इत्यनुमानेन गुणत्वजाति: सिध्यतीति भाव:। भूतत्वसङ्करस्येति। भूतत्वेन साकमेकत्र समावेशस्येत्यर्थ:। ननु भूतत्वस्यापि जातित्वाभावात् कथ तत्सङ्कर: विभुत्वस्य जातित्वे बाधक इत्याशङ्क्य न जातिसङ्कर:जातित्वबाधक:, किं तु जातित्वाभिमतधर्मसङ्कर एव तथा। भूतत्वस्य जातित्वाभावेऽपि जातित्वाभिमानविषयत्वमस्तीति तत्सङ्करो जातित्वबाधक इति समाधत्ते - जातित्वाभिमतसङ्करस्यैवेति। व्यक्तेरभेदतुल्यत्वं सङ्करश्च जातिमत्त्वे बाधकानि। अनवस्था रूपहानि: असम्बन्धश्च जातित्वे बाधका:। जातिबाधकसङ्ग्रह इत्यस्य जातित्वजातिमत्त्वान्यतरविषयकज्ञानप्रतिबन्धकज्ञानविषयविषयकसङ्क्षिप्तशब्द: इत्यर्थ:।
 व्यक्तेरभेद: इत्यस्य स्वाश्रयैकव्यक्तिकत्वमित्यर्थ:। स्वप्रतियोगिवृत्तित्वस्वानुयोगिवृत्तित्वोभयसम्बन्धेन भेदविशिष्टान्यत्वमिति यावत्। यस्याश्रयभूता व्यक्तय: अनेका: स उक्तोभयसम्बन्धेन भेदविशिष्टो भवति यथा घटत्नवं नीलघटभेदविशिष्टम्। स्वं नीलघटभेद:, स्वप्रतियोगी नीलघट:, तद्वृत्तित्वं घटत्वे, एव स्वं नीलघटभेद:, 
 तदनुयोगी रक्तघट: तद्वृत्तित्वं च घटत्वे इति घटत्वम् उक्तोभयसम्बन्धेन नीलघटभेदविशिष्टम्। आकाशत्वं तु न तथा। भेदपदेन आकाशभेदोपादाने स्वप्रतियोगी आकाश:, तद्वृत्तित्वं यद्यप्याकाशेऽस्ति, 
तथाऽपि आकाशभेदानुयोगिघटादिवृत्तित्वं नास्ति। घटभेदोपादाने स्वानुयोग्याकाशवृत्तित्वं यद्यप्यकाशत्वेऽस्ति, 
तथापि स्पप्रतियोगिघटवृत्तित्वं नास्तीति। तथा च आकाशत्वमुक्तोभयसम्बन्धेन भेदविशिष्टान्यदिति तत् स्वाश्रयैकव्यक्तिकम्, अतस्तत् न जाति:। जातित्वं हि नित्यत्वे सत्यनेकसमवेतत्वम्। अनेकसमवेतत्वं च उक्तोभयसम्बन्धेन भेदविशिष्टत्वम्। अत्र च आकाशत्वं जाति: (उक्तोभयसम्बन्धेन भेदविशिष्टम्) इति बुद्धिं प्रति आकाशत्वं स्वाश्रयैकव्यक्तिकम् (उक्तोभयसम्बन्धेन भेदविशिष्टान्यत्) इति ज्ञानस्य तद्वत्ताबुद्धिं प्रति तदभाववत्ताज्ञानं प्रतिबन्धकमिति रीत्या प्रतिबन्धकत्वात् जातित्वविषयकज्ञानप्रतिबन्धकज्ञानविषयत्बस्य व्यक्तेरभेदे सत्त्वात् जातिबाधकत्वमित्यवधेयम्।
 व्यक्तेस्तुल्यत्वम् अन्यूनानतिरिक्तव्यक्तिकत्वमिति। अन्यूनानतिरिक्ताश्रयकत्वमित्यर्थ:। घटत्वकलशत्वयोरीदृशतुल्यत्वसत्त्वात् तयोर्न भिन्नजातित्वम्। 
वस्तुतस्तु स्वभिन्नजात्याश्रयव्यक्तिनिष्ठसङ्ख्यान्यूनानतिरिक्तसङ्ख्याकव्यक्तिकत्वं स्वसमानाधिकरणान्योन्याभावप्रतियोगितानवच्छेकदकस्वभिन्नजातिसमानाधिकरणन्योन्याभाव-
प्रतियोगितानवच्छेदकत्वरूपम् तुल्यत्वमित्यर्थ:। इदं कम्बुग्रीवादिमत्त्वस्य जातित्वे बाधकम्। 
स्वम् - कम्बुग्रीवादिमत्त्वं, तत्समानाधिकरणान्योन्याभावप्रतियोगितावच्छेदिका स्वभिन्नजाति: घटत्वजाति: तत्समानाधिकरणान्योन्याभावप्रतियोगितानवच्छेदकत्वं कम्बुग्रीवादिमत्त्वे अस्ति। यत्रैतादृशं तुल्यत्वमस्ति * तत्र जातित्वं नास्ति। ( तत्र जातित्व नास्तीति। यथा पृथिव्यादिमनोऽन्तान्यतमत्वे। स्वं पृथिव्यादिमनोन्तान्यतमत्वं, तद्भिन्ना जाति: द्रव्यत्वं तत्समनियतत्वं पृथिव्यादिमनोन्तान्यतमत्वेऽस्तीति तन्न जाति:। तथा च स्वभिन्नजातिसमनियतत्वं तुल्यत्वम्। स्वभिन्नजातिसमवनियतत्वं च स्वसमानाधिकरणान्योन्याभावप्रतियोगितानवच्छेदकस्वभिन्नजातिसमाना-
धिकरणान्योन्याभावप्रतियोगितानवच्छेदकत्वमिति भाव:। )एवं चैतादृशतुल्यत्वज्ञानस्य जातित्वाभावव्याप्यवत्ताज्ञानविधया जातित्वज्ञानप्रतिबन्धकत्वम्।
 सङ्करो नाम परस्परं विहाय वर्तमानयोर्धर्मयोरेकत्र वृत्ति:। परस्परात्यन्ताभावसमानाधिकरणयोर्धर्मयोरेकत्र वृत्तिरिति यावत् अयं भूतत्वमूर्तत्वयोर्जातित्वे बाधक:, भूतत्वं विहाय मूर्तत्वं मनसि, मूर्तत्वं विहाय भूतत्वं आकाशे, उभयो: पृथिव्यादिचतुष्टये समावेश इति द्वयो: सङ्करात् न जातित्वम्। 1स्वाधिकरणवृत्तित्व-स्वाभाववद्वृत्तित्व-स्वाधिकरणवृत्त्यत्यन्ताभावप्रतियोगित्व-
एतत्त्रितयसम्बन्धेन किंचिद्धर्मविशिष्टत्वं सङ्कर इति फलितम्। एतादृशसाङ्कर्यस्य कथं जातित्वबाधकत्वमिति चेत् - उच्यते। लिङ्गविधयैव तस्य जातित्वबाधकत्वम्। तथा हि - भूतत्वं न जाति: उक्तत्रितयसम्बन्धेन मूर्तत्ववत्त्वात् यत् उक्तत्रितयसम्बन्धेन मूर्तत्ववत् तन्न जाति: यथा * गगनमनस्संयोग इत्यनुमानात् भूतत्वस्य जातित्वाभावसिद्धौ बाधज्ञानविधया जातित्वज्ञानप्रतिबन्धिका या निरुक्तानुमिति: तज्जनकव्याप्त्यादिज्ञाने निरुक्तसाङ्कर्यस्य विषयत्वात् साक्षात्प्रतिबन्धकज्ञानविषयस्येव ( गगनमनस्संयोग इति। गगनमनस्संयोगस्य मूर्तत्वाधिकरणमनोवृत्तित्वात् 
 मूर्तत्वाभावाधिकरणगगनवृत्तित्वात् मूर्तत्वाधिकरणपृथिव्यादिचतुष्टयवृत्ति: य: गगनमनस्संयोगाभाव: 
 तत्प्रतियोगित्वाच्च उक्तत्रितयसम्बन्धेन मूर्तत्ववैशिष्ट्यमिति हेतुरस्ति जातित्वाभावरूपसाध्यं चास्तीति 
 गगनमनस्संयोगस्य दृष्टान्तत्वम्। )
 प्रतिबन्धकज्ञानजनकज्ञानविषयस्यापि जातिबाधकपदार्थत्वेन * तस्य साङ्कर्येऽक्षतत्वात्। 
अथ वा (तस्येति। प्रतिबन्धकज्ञानजनकज्ञानविषयत्वस्येत्यर्थ:।)* जातित्वाभावानुमितिजनकजातित्वाभावव्याप्यनिरुक्तत्रितयसम्बन्धेन मूर्तत्वपरामर्शस्य 
तदभावव्याप्यवत्तानिश्चयत्वेन जातित्वप्रकारकज्ञानप्रतिबन्धकत्वात् निरुक्तसाङ्कर्यस्य तद्विषयत्वेन साक्षाज्जातित्वज्ञानप्रतिबन्धकज्ञानविषयत्वमक्षतमित्याहु:। ( जातित्वाभावानुमितीति। भूतत्वं न जातिरित्याकारिका या जातित्वाभावानुमिति: तज्जनक: य परामर्श: भूतत्वं जातित्वाभावव्याप्यमूर्तत्ववत् इत्याकारक: तस्येत्यर्थ:। तथा चोक्तत्रितयसम्बन्धेन मूर्तत्ववत्त्वरूपस्य संकरस्य जातित्वानुमितिप्रतिबन्धकपरामर्शविषयतया 
 जातित्वविषयकज्ञानप्रतिबन्धकज्ञानविषयत्वरूपं जातिबाधकत्वमिति भाव:।)
 अनवस्था - अप्रामाणिकात्तरोत्तरकल्पनाया: विश्रान्त्यभाव:। इयं जाते: जातिमत्त्वे बाधिका। *र्कविधया बाधकत्वमस्या:। (तर्कविधयेति। यदि जातिर्जातिमती स्यात् तर्हि उत्तरोत्तरजातिकल्पनाया: विश्रान्तिर्न स्यादिति 
 तर्कोऽत्र विवक्षित:।)
 रूपहानि: - * स्वतोव्यावर्तकत्वरूपलक्षणस्य भङ्ग:। (स्वतोव्यावर्तकत्वं च स्वभिन्नलिङ्गकस्वविशेष्यकस्वसजातीयेतरभेदानुमित्यविषयत्वम्।) इयं विशेषस्य जातिमत्त्वे बाधिका। 
विशेषो हि स्वतोव्यावर्तकत्वेन लक्षित:। विशेषो यदि जामिमान् स्यात् तर्हि जातेरेव विशेषस्येतरव्यावृत्तिहेतुत्वसम्भवात् स्वतोव्यावर्तकत्वरूपं लक्षणं भग्नं स्यात्। अतो विशेषो न जातिमान्। 
एवं च रूपहानिरपि तर्कविधयैव जातिमत्त्वबाधिका।
 असम्बन्ध: - प्रतियोगित्वानुयोगित्वान्यतरसम्बन्धेन समवायशून्यत्वम्। अयं च समवायाभावयोर्जातिमत्त्वे बाधक:। 
यत्र यत्र जातिमत्त्वं वर्तते तत्र प्रतियोगित्वानुयोगित्वान्यतरसम्बन्धेन * समवायोऽस्ति।( समवायोऽस्तीति। यथा घटे जातिमत्वमस्ति, तत्र प्रतियोगित्वसम्बन्धेन घटसमवायोऽस्ति कपाले यो 
 घटसमवाय: तत्प्रतियोगित्वात् घटस्य, एवम् अनुयोगितासम्बन्धेन घटत्वसमवायोऽस्ति घटे यो 
 घटत्वसमवाय: तदनुयोगित्वात् घटस्येति।) समवाये अभावे 
 च तदभावात् त जातिमत्त्वं तयो:। उक्तान्यतरसम्बन्धेन समवायाभाव: जातिमत्त्वाभावव्याप्य:। 
अत: असम्बन्धज्ञानं तदभावव्याप्यवत्ताज्ञानविधया जातिमत्त्वज्ञानप्रतिबन्धकम्
 
05-09. कर्मविभागः
 संयोगभिन्नत्वे सति संयोगासमवायिकारणं कर्मेति कर्मणो लक्षणमुक्तम्। संयोगभिन्नत्वे सतीत्यनुक्तौ संयोगस्य संयोगोऽप्यसमवायिकारणम्; कायपुस्तकसंयोगं प्रति हस्तपुसतकसंयोगस्यासमवायिकारणत्वात्; 
अत: संयोगेऽतिव्याप्ति:। तद्वारणाय संयोगभिन्नत्वे सतीत्युक्तम्। संयोगकारणमित्येतावन्मात्रोक्तौ संयोगसमवायिकारणे द्रव्येऽतिव्याप्ति:, तद्वारणाय कारणे असमवायीति विशेषणम्। तदाहसंयोगासमवायिकारण इति। स्वतन्त्रेच्छस्येति। स्वतन्त्रेच्छो मुनि: नियोगपर्यनुयोगानर्ह इति सर्वसंमत इत्यर्थ:। नियोग: - आज्ञा। पर्यनुयोग: - प्रश्न:।

10. पृथिवीनिरूपणम्
 गन्धसमवायिकारणतावच्छेदकतयेति। 
'समवायसम्बन्धावच्छिन्नगन्धत्वावच्छिन्नगन्धानिष्ठकार्यतानिरूपिततादात्म्यसम्बन्धावच्छिन्नपृथिवीनिष्ठकारणता किंचिद्धर्मावच्छिन्ना कारणतात्वात् कपालनिष्ठघटकारणतावत्' इत्यनुमानप्रयोगोऽत्र विवक्षित:। 
नाम्ना पदार्थसङ्कीर्तनमुद्देश इति मूलम्। पदार्थस्य सङ्कीर्तनं पदार्थसङ्कीर्तनम्। सङ्कीर्तनशब्दस्य प्रतिपादकशब्द इत्यर्थ:। पदार्थविषयकज्ञानकशब्द: पदार्थसङ्कीर्तनमिति यावत्। पदार्थशब्दो वस्तुपर:। नाम्नेति तृतीयार्थस्य अभेदस्य शब्देऽन्वयात् नामाभिन्न: वस्तुविषयकज्ञानजनकशब्द: उद्देश: इति फलति। पृथिव्यप्तेजोवाय्वाकाशकालदिगात्ममनांसीत्यत्र 
पृथिव्यादिशब्दानां पृथिव्यादिवस्तुप्रतिपादकत्वात् नामत्वाच्च उद्देशलक्षणसमन्वय:। घट इति पदस्यापि वस्तुप्रतिपादकत्वात् नामत्वाच्च तत्रोद्देशलक्षणस्यातिव्याप्ति:। 
 तद्वारणाय वस्तुपदं लक्षणीयवस्तुपरं वक्तव्यम्। घटादिपदं च न तादशमिति नातिव्याप्ति:। 
प्रमेयमिति पदस्यापि लक्षणीयपृथिव्यादिप्रतिपादकत्वात् तत्रातिव्याप्ति:। तद्वारणाय वस्तुपदं लक्ष्यतावच्छेदकावच्छिन्नवस्तुपरं वाच्यम्। प्रमेयपदस्य प्रमेयत्वावच्छिन्नपृथिव्यादिबोधकत्वेऽपि लक्ष्यतावच्छेदकपृथिवीत्वाद्यवच्छिन्नपृथिव्यादिबोधकत्वाभावान्नातिव्याप्ति:। 
'तत्र गन्धवती पृथिवी' इत्यादिलक्षणवाक्यघटकपृथिवीपदस्यापि पृथिवीत्वावच्छिन्नबोधकत्वात् नामत्वाच्च तस्योद्देश्ात्वापत्ति:। तद्वारणाय नाममात्रमित्यपि वक्तव्यम्। मात्रपदेन लक्षणादिवाचकपदासमभिव्याहृतत्वमुच्यते। तथा च लक्ष्यतावच्छेदकप्रकारकलक्ष्यविशेष्यकज्ञानजनक - लक्षणादिवाचकपदासमभिव्याहृतनामाभिन्न: शब्द: उद्देश: इति निष्कर्ष:। 
तदाह - तृतीयार्थोऽभेद इत्यादिना। सङ्कीर्तने इत्यस्य विवरणं प्रतिपादकशब्दे इति। सामान्यत इति। प्रमेयत्वरूपसामान्यधर्मेणेत्यर्थ:। तृतीयाया: प्रतिपत्त्यन्वयि *(प्रकारत्वमर्य इति। तथा च प्रमेयत्वरूपसामान्यवर्मप्रकारकपृथिव्यादिविशेष्यकज्ञानजनके 
प्रमेयपदे इत्यर्थ:।)प्रकारत्वमर्थ:।
 गन्धवत्त्वस्य पृथिवीलक्षणत्वे सुरभिगन्धयुक्तावयवासुरभिगन्धयुक्तावयवाभ्यामुत्पन्ने द्रव्ये कस्यापि गन्धस्यानुत्पादादव्याप्ति:। न च अवयवगतगन्धरूपस्यासमवायिकारणस्य सत्त्वात् कुतो गन्धो नोत्पद्यत इति 
शङ्कनीयम्। सुरभिगन्धस्य असुरभिगन्धं प्रति असुरभिगन्धस्य सुरभिगन्धं प्रति प्रतिबन्धकत्वेन कस्यापि गन्धस्य तत्रोत्पत्त्यसम्भवात्। न च यदि तत्र गन्धो नोत्पद्यते, तर्हि कथं तत्र गन्ध: प्रतीयेत, अतस्तत्र परस्परं 
 प्रतिबन्धात् सुरभिगन्ध: असुरभिगन्धो वा नोत्पद्यताम्, चित्रगन्ध उत्पद्यताम्, तेन गन्धप्रतीतिरुपद्यते, गन्धवत्तासत्त्वादव्याप्तिश्च नेति वाच्यम्। अवयवगतगन्धस्यैव स्वाश्रयसमवेतत्वसम्बन्धेन अवयविनि प्रतीतिसम्भवे चित्रगन्धस्यानङ्गीकारात्। तथा च तत्राव्याप्तितादवस्थ्यम्। किं च यो घट: प्रथमक्षणे उत्पन्न: अथ द्वितीयक्षणे विनष्ट: तस्मिन् घटे अव्याप्ति:, प्रथमक्षणे 'उत्पन्नं द्रव्यं क्षणमगुणम्' इति न्यायेन गन्धविरहात्। 
द्वितीयक्षणे धर्मिण एव नाशात् इत्याशयेन शङ्कते - दीपिकायाम् ननु सुरभ्यसुरभीति।
 गन्धसमानाधिकरणेति। गन्धाधिकरणवृत्ति: द्रव्यत्वव्याप्या च या जाति: तद्वत्त्वं पृथिव्या: लक्षणम्। गन्धाधिकरणं पुष्पादितद्वृत्ति: द्रव्यत्वव्याप्या जाति: पृथिवीत्वजाति: तद्वत्त्वं सुरभ्यसुरभ्यवयवारब्धे द्रव्ये उत्पन्नविनष्टघटे चास्तीति नाव्याप्ति:। द्रव्यत्वव्याप्यजातिमत्त्वमात्रोक्तौ द्रव्यत्वव्याप्या या जलत्वजाति: तद्वत्त्वस्य जले सत्त्वात् तत्रातिव्याप्ति:। अतो गन्धसमानाधिकरणेति। जलत्वस्य गन्धाधिकरणवृत्तित्वाभावात् न दोष:। गन्धसमानाधिकरणजातिमत्त्वमात्रोक्तौ गन्धाधिकरणपृथिवीवृत्ति: या सत्ताजाति: तद्वत्त्वस्य जलादौ सत्त्वात् अतिव्याप्ति:। तद्वारणाय द्रव्यत्वव्याप्येति जातिविशेषणम्। ननु द्रव्यत्वव्याप्येति विशेषणे दत्तेऽपि द्रव्यत्वजातिमादायजलादिष्वतिव्याप्ति: दुर्वारा। द्रव्यत्वस्य गन्धाधिकरणपृथिवीवृत्तित्वात् द्रव्यत्वशून्यवृत्तित्वाच्चेति चेत् - न। प्रकृते द्रव्यत्वव्याप्यत्वं न द्रव्यत्वशून्यावृत्तित्वम् किं तु द्रव्यत्वन्यूनवृत्तित्वरूपम्। द्रव्यत्वं च न द्रव्यत्वन्यूनवृत्ति इत्याशयात्। द्रव्यत्वन्यूनवृत्तित्वं च * द्रव्यत्वसमानाधिकरणभेदप्रतियोगितावच्छेदकत्वम्। तदाह - प्रकाशिकायाम् जलत्वादिकमादायेत्यादि। (द्रव्यत्वसमानाधिकरणेति। द्रव्यत्वाधिकरणं जलं तद्वृत्तिर्यो भेद पृथिवीभेद: तत्प्रतियोगितावच्छेदकत्वात् पृथिवीत्वस्य द्रव्यत्वन्यूनवृत्तित्वम्। 
द्रव्यत्वं तु न द्रव्यत्वाधिकरणवृत्तिभेदप्रतियोगितावच्छेदकं द्रव्यभेदस्य द्रव्यत्वाधिकरणावृत्तित्वादिति द्रव्यत्वं न द्रव्यत्वन्यूनवृत्तीति भाव:। ) 
 दीपिकायाम् ननु जलादावपि गन्धप्रतीतेरिति। तथा च गन्धवत्त्वरूपस्य पृथिवीलक्षणस्य जलादौ अतिव्याप्तिरिति 
भाव:। अन्वयव्यतिरेकाभ्यामिति। जलादौ गन्धवत्पृथिवीसंयोगसत्त्वे गन्धप्रतीति: तदभावे तदभाव इत्यन्वयव्यतिरेकाभ्यामित्यर्थ:। प्रकाशिकायाम् स्वाश्रयसंयुक्तत्वसम्बन्धेनेति। स्वं पृथिवीगन्ध:, स्वाश्रय: पृथिवी, तत्संयुक्तत्वं जलादौ। 
 यथाश्रुतग्राही - सम्बन्धविशेषानवच्छिन्नं गन्धवत्त्वमेव लक्षणमित्यभिमानवान्। अनुगतरूपेणसर्वाधारताप्रयोजकसम्बन्धभिन्नसम्बन्घत्वेनेत्यर्थ:। कालिकादिसम्बन्ध: सर्वाधारताप्रयोजक: तद्भिन्नसम्बन्धत्वं समवायादौ। लक्षणताघटकसम्बन्धात् लक्षणतावच्छेदकसम्बन्धान् समवायादीन्। 
समवायादीनां समवायत्वादिनैव संसर्गतयेति। स्पष्टं चेदम् व्यधिकरणगादाधर्याम्।
S10 पृथिवीविभागः
 ननु 'पुन: त्रिविधा शरीरेन्द्रियविषयभेदात्' इति ग्रन्थेन किं पृथिवीसामान्यस्य त्रेधा विभाग उच्यते किं वा अनित्यपृथिव्या:। नाद्य:, पृथिवीसामान्यस्य यद्ययं विभाग: स्यात् तर्हि नित्यपृथिव्या अपि शरीरेन्द्रियविषयेषु क्वचिदन्तर्भावो वाच्य:। स च न सम्भवति। तथा हि - न तावत् नित्यपृथिव्या: शरीरेऽन्तर्भाव: सम्भवति, नापि इन्द्रिये। तयोरुभयोरप्यनित्यत्वात्। नापि विषये, मृत्पाषाणादिरूपस्य विषयस्य नित्यत्वाभावात्। 
न द्वितीय:, पुनस्त्रिविधेति पुन:शब्देन पूर्वं विभक्तस्यैव विभागान्तरं क्रियत इति सूचनात् इत्याशङ्क्य आह-
अत्र नित्यपृथिव्या इत्यादिना। एवं च पृथिवीसामान्यस्यैव पुनस्त्रेधा विभाग:। नित्यपृथिव्या: शरीरेन्द्रियभिन्नत्वात् विषये अन्तर्भांव इति नानुपपत्तिरिति भाव:।
 ननु कथंचिदत्र निर्वाहेऽपि तेज: प्रकरणे पुनस्त्रिविधमिति न सङ्गच्छते। नित्यतेजस: परमाणुरूपस्य भौमदिव्योदर्याकरजेषु चतुर्षु विषयेष्वन्तर्भावासम्भवात्। जन्यत्वघटितभौमत्वादे: नित्ययेजस्यसंभवात्। 
अत: अनित्यपृथिव्या एवायं विभाग:। पुन:शब्दश्च वाक्यालङ्कार इति नानुपपत्तिरित्याशयानानां मतमाह - केचित्तु इति। केचिदित्यस्वरसोद्भावनम्। तद्बीजं तु पुन:शब्दास्वारस्यात् नानित्यपृथिव्या अयं विभाग:। न च 
स वाक्यालङ्कार इति वाच्यम्। वाक्यादौ प्रयुक्तस्य पुन:शब्दस्य वाक्यालङ्कारताया: कुत्राप्यदृष्टचरत्वात्। यत्किंचित्पदोत्तरं प्रयुज्यमानस्यैव पुन:शब्दस्य वाक्यालङ्कारतायास्तत्र तत्र दृष्टत्वात्। किं च पुनश्शब्दस्य प्रकारान्तरपरत्वमेव अन्नम्भट्टस्यापि संमतम्। 'प्रकारान्तरेण विभजते - पुनस्त्रिविधेति' इत्यवतरणिकादानात्। न च पृथिवीसामान्यस्यात्र विभाग इति कथंचित् उपपादनेऽपि तेज:प्रकरणेऽनुपपत्तिरिति वाच्यम्। तत्र भौमादिशब्दानां भूमिसम्बन्धि इत्याद्येवार्थ:, न तु भूमिजन्यमिति। तथा च परमाणुरूपतेजसोऽपि भूमिसम्बन्धित्वादेरक्षततया विषयान्तर्भावो युज्यत इति।
 आत्मनो भोगायतनं शरीरमिति शरीरलक्षणम्। आत्मपदोत्तरषष्ठ्या: समवेतत्वमर्थ:। तस्य भोगेऽन्वय:। भोगो नाम सुखदु:खान्यतरसाक्षात्कार:। आयतनमवच्छेदकम्। तथा च आत्मसमवेतसुखदु:खान्यतरसाक्षत्कारावच्छेदकं शरीरमित्युक्तं भवति। इदं लक्षणं हस्तपादादौ शरीरावयवेऽतिव्याप्तम्। हस्तपादाद्यवच्छेदेनापि आत्मनि सुखदु:खान्यतरसाक्षात्कारस्योत्पादात्। अत: अन्त्यावयवित्वे सतीति विशेषणं देयम्। अन्त्यावयवित्वं नाम द्रव्यानारम्भकत्वे सति अवयवित्वम्। हस्तादे: शरीरारम्भकतया सत्यन्ताभावात् नातिव्याप्ति:। तदाह - सुखदु:खान्यतरसाक्षात्कारावच्छेदकमिति यावदित्यादिना पृथिवीत्वादिना सङ्करादिति। शरीरत्वं विहाय पृथिवीत्वं घटादौ, पृथिवीत्वं विहाय शरीरत्वं जलीयादिशरीरे। उभयो: पार्थिवशरीरे समावेशात् सङ्कर इति भाव:। तथा इन्द्रियत्वं न जातिरिति। पृथिवीत्वं विहाय इन्द्रियत्वं रसनादौ । इन्द्रियत्वं विहाय पृथिवीत्वं घटादौ, उभयो: समावेश: घ्राणेन्द्रियो इत्येवं पृथिवीत्वादिना सङ्करात् इन्द्रियत्वं न जातिरिति भाव:। आत्मादावतिव्याप्तिवारणाय सत्यन्तमिति। ज्ञानकारणमनस्संयोगाश्रयत्वमिन्द्रियत्वमित्येतावन्मात्रोक्तौ ज्ञानकारणीभूतो य: मनस्संयोग: आत्ममनस्संयोग: तदाश्रयत्वं आत्मन्यप्यस्तीति तत्रातिव्याप्ति: स्यात्। तद्वारणाय सत्यन्तम्। तन्निवेशे च शब्देतरो य: उद्भूतविशेषगुण: ज्ञानसुखादि: तदाश्रयत्वस्यैवात्मनि सत्त्वात् नातिव्याप्ति: इत्यर्थ:। उद्भूतविशषगुणे शब्देतर इति विशेषणादाने शब्दरूप: य: उद्भूतविशेषगुण: तदाश्रयत्वमेव श्रोत्रेन्द्रियेऽस्ति न तदनाश्रयत्वमित्यव्याप्ति:। स्यात्। तद्वारणाय शब्देतरेति विशेषणम्। विशेषगुणे उद्भूतेति विशेषणादाने चक्षुरादौ शब्देतर: य: विशेषगुण: अनुद्भूतरूपादि: तदाश्रयत्वमेवास्तीत्यव्याप्ति: स्यात्। तद्वारणाय उद्भूतेति विशेषणम्। विशेषपदमनुपादाय शब्देतरोद्भूतगुणानाश्रयत्वमित्येतावन्मात्रोक्तौ शब्देतर: य: संयोगाख्य: सामान्यगुण: तदाश्रयत्वस्यैव सत्त्वात् चक्षुरादीन्द्रियेष्वसभ्भव: स्यात्; तद्वारणाय विशेषपदम्।
 ननु विशेषपदानुपादानेऽपि संयोगो नोपादातु शक्यते। तस्योद्भूतत्वाभावात् उद्भूतपदेनैव तद्वारणात् इत्याशङ्क्याह - उद्भूतत्वं न जातिरित्यादिना। उद्भूतत्वं विहाय शुक्लत्वं अनुद्भूतशुक्ले, शुक्लत्वं विहाय उद्भूतत्वं उद्भूतनीले, उभयो: उद्भूतत्वशुक्लत्वयो: उद्भूतशुक्ले समावेश इति सांकर्यात् उद्भूतत्वं न जाति:।
 न च शुक्लत्वव्याप्यम् उद्भूतत्वमन्यत् नीलत्वव्याप्यमुद्भूतत्वमान्यत् इत्येवं शुक्लत्वादिव्याप्यं उद्भूतत्वं नानैव। तथा च शुक्लत्वं विहाय उद्भूतत्वं नास्तीति न संकर इति वाच्यम्। उद्भूतत्वस्य नानात्वे चाक्षुषादिप्रत्यक्षं प्रति उद्भूतरूपं कारणमित्येवमनुगतकार्यकारणभावस्य भङ्गप्रसङ्गात्। 
अत: शुक्लादिभेदेन तद्वृत्ति अनुद्भूतत्वं नाना। 
 अनुद्भूतत्वाभावकूटवत्त्वमेव चोद्भूतत्वम्। तदेव च लक्षणे निवेशितम्। तच्च सयोगेऽप्यस्ति। 
संयोगो हि नानुद्भूत इति अनुद्भूतत्वाभावकूटवत्त्वस्य तत्र सत्त्वात्। 
तथा च *निरुक्तोद्भूतत्वाश्रयसंयोगाश्रयत्वमेवेन्द्रियेष्वस्तीत्यसंभववारणाय विशेषपदमिति भाव:। (निरुक्तोद्भूतत्वेति। अनुद्भूतत्वाभावकूटवत्त्वरूपं यत् उद्भूतत्वं तदाश्रयेत्यर्थ:।)
 कालादावतिव्याप्तिवारणाय विशेष्यदलमिति। ज्ञानकारणमनस्संयोगाश्रयत्वमिति विशेष्यदलस्यानुपादाने काले कस्यापि विशेषगुणस्याभावात् शब्देतरोद्भूतविशेषगुणानाश्रयत्वमस्तीति अतिव्याप्ति: स्यात्। 
विशेष्यदले उपात्ते तु ज्ञानकारणीभूतो य: मनस्संयोग: आत्ममनस्संयोग: मनइन्द्रियसंयोगो वा तदाश्रयत्वं काले नास्तीति नातिव्याप्ति: इति भाव:। मनस्संयोगे ज्ञानकारणेति विशेषणस्य प्रयोजनमह - तत्रैवेति। 
कालस्य विभुतया विभुत्वस्य सर्वमूर्तद्रव्यसंयोगित्वरूपतया मनस्संयोगाश्रयत्वमस्तीति काले अतिव्याप्तिवारणाय 
ज्ञानकारणेत्युक्तम्। कालानुयोगिकस्य मनस्संयोगस्य ज्ञानकारणत्वाभावात् नातिव्याप्तिरिति भाव:।
 मन:पदस्य मतभेदेन प्रयोजनमाह - प्राचीनमत इति। मन:पदमनुपादाय ज्ञानकारणसंयोगाश्रयत्वमित्येतावन्मात्रोक्तौ प्राचीनमते विषयस्य इन्द्रियावयवस्य च य: संयोग: तस्यापि ज्ञानकारणतया तदाश्रयत्वस्य इन्द्रियावयवे सत्त्वात् तत्र अतिव्याप्ति:। नवीनमते विषयेन्द्रियसंयोगस्यैव ज्ञानकारणत्वमिति यद्यपि इन्द्रियावयवेऽतिव्याप्ति: न सम्भवति। तथापि काले रूपं नास्तीति कालविशेषणकरूपाभावविशेष्यकप्रत्यक्षे चक्षुस्संयुक्तकालनिरूपितविशेष्यताया: संनिकर्षविधया कारणत्वात् तद्घटकचक्षुस्संयोगस्यापि कारणत्वात् ज्ञानकारणीभूतो य: चक्षुस्संयोग: तदाश्रयत्वं कालेऽस्तीत्यतिव्याप्ति: स्यात्। तद्वारणाय मन:पदम्। तथा सति विषयेन्द्रियावयवसंयोगस्य वा कालचक्षुस्संयोगस्य वा मनस्संयोगत्वं नास्तीति न तावादाय पूर्वोक्तातिव्याप्तिरिति भाव:। पूर्वं सत्यन्तानुपादाने आत्मनि अतिव्याप्तिरित्युक्तम्। 
 सा च अतिव्याप्ति: आत्मान्यत्वे सतीति वशेषणदानेऽपि वारयितुं शक्येति किमर्थं शब्देतरेत्यादिगुरुतरविशेषणमिति शङ्कते - न चेति। समाधत्ते - तथा सतीति। आत्मान्यत्वे सति ज्ञानकारणमनस्संयोगाश्रयत्वमित्युक्तौ चर्मण: आत्मान्यत्वात् ज्ञानकारणीभूत: य: चर्ममनस्संयोग: तदाश्रयत्वाच्च चर्मण्यतिव्याप्ति: स्यात्। तद्वारणाय शब्देतरेत्यादिगुरुतरं विशेषणं देयमित्यर्थ:।
 
11. अब्निरूपणम्
पूर्वोक्तरीत्या ऊह्यमिति। द्रव्यत्वव्याप्यजातिमत्त्वमात्रोक्तौ द्रव्यत्वव्याप्यपृथिवीत्वजातिमत्यां पृथिव्यामतिव्याप्ति:। तद्वारणाय शीतस्पर्शसमानाधिकरणेति जातिविशेषणम्। शीतस्पर्शवज्जलवृत्तिसत्ताजतिमादाय पृथिव्यादावतिव्याप्तिवारणाय द्रव्यत्वव्याप्येति। द्रव्यत्वव्याप्यत्वं च द्रव्यत्वन्यूनवृत्तित्वम् न तु तच्छून्यावृत्तित्वम्। अतो द्रव्यत्वजातिमादाय नोक्तदोष इति भाव:। स्नेहजनकतावच्छेदकतयेति। 
'समवायसम्बन्धावच्छिन्नस्नेहत्वावच्छिन्नस्नेहनिष्ठकार्यतानिरूपिततादात्म्यसम्बन्धावच्छिन्नजलनिष्ठकारणता किंचिद्धर्मावच्छिन्ना कारणतात्वात्' इत्यनुमानेन जलत्वजातिसिद्धिरित्यर्थ:।
 
12. तेजोनिरूपणम्
S12. सुवर्ण तैजसत्ववादः
 सुवर्णं पार्थिवं पीतत्वात् गुरुत्वात् हरिद्रावत् इति मूले पीतत्वगुरुत्वाभ्यां द्वाभ्यां हेतुभ्यां सुवर्णस्य पार्थिवत्वं पूर्वपक्षिणा साधितम्। तत्र पीतत्वरूपेण ऐकेन हेतुनैव पृथिवीत्वसाधनसम्भवात् गुरुत्वरूपद्वितीयहेतूपन्यासो व्यर्थ इत्याशङ्क्याह - पार्थिवत्वसाधकमिति। तथा च पीतत्वं पार्थिवत्वसाधकम्। गुरुत्वं तु तेजोभिन्नत्वसाधकम्। न च द्वितीयानुमानं व्यर्थमिति वाच्यम्। परमतनिराकरणपूर्वकं स्वसिद्धान्तस्य कथनीयतया पराभिमततैजसत्वनिराकरणाय द्वितीयानुमानस्य आवश्यकत्वादिति भाव:।
 ननु सुवर्णस्य पार्थिवत्वसाधननैव अर्थात् तैजसत्वाभावनिर्णये अनुमानान्तरप्रणयनवैयर्थ्यम्। 
एकेनैव पीतत्वहेतुना पार्थिवत्वतैजसभिन्नत्वयो: साधनसम्भवादिति चेत् - अत्राहु:। 'सुवर्णं पार्थिवम्' इत्याद्यनुमाने 
सुवर्णत्वं न पक्षतावच्छेदकम्। तथा सति रजतस्य पक्षतावच्छेदकानाक्रान्ततया तत्र पार्थिवत्वासिद्धिप्रसङ्गात्। तदर्थमनुमानान्तरप्रणयने गौरवाच्च। नापि रजतसाधारणं हिरण्यत्वं पक्षतावच्छेदकम्। तथा सति पक्षतावच्छेदकाश्रयरजते पीतत्वरूपहेत्वभावेन भागासिद्धिप्रसङ्गात्। तस्मात् गुरुत्वहेत्वनुसरणम्। गुरुत्वं तु रजतेऽप्यस्तीति न भागासिद्धिरिति।
 वस्तुतस्तु अत्र पूर्वपक्षिण: सुवर्णस्य पार्थिवत्वसाधने न निर्भर:। सुवर्णे पार्थिवत्वाभावस्य केनाप्यनुक्ततया तदभावरूपपृथिवीत्वमेवास्तु इति पूर्वपक्षस्याप्रसरात्। 'आकरजं सुवर्णादि' इति ग्रन्थकृता पूर्वसुवर्णस्य तेजस्त्वकथनात् तदुपरि सुवर्णं तेजो न भवतीति पूर्वपक्षस्यैव युक्तत्वात्। अत एव 'तस्मात् सुवर्णं तैजसम्' इति सिद्धान्ते उपसंहारोऽपि सङ्गच्छते। एवं च सुवर्णस्य तेजोभिन्नत्वमप्यत्र पूर्वपक्षिणा सिषाधयिषितम्। सुवर्णस्य तेजोभिन्नत्वं तु पीतत्वेन हेतुना न 
साधयितुं शक्यते 'सुवर्णं पीतम्' इत्याकारकाबाधितप्रत्यक्षबलात् सुवर्णस्य तेजस्त्वेऽपि तत्र पीतत्वस्योपपत्ते:। अतो गुरुत्वादिति द्वितीयहेतूपन्यास:। 'सुवर्णं गुरु' इति प्रत्यक्षाभावेन सुवर्णस्य तेजस्त्वेऽपि गुरुत्वमुपपद्यत इति वक्तुमशक्यम्। 
अतो गुरुत्वं तेजोभिन्नत्वसाधने समर्थमिति भावोऽत्र प्रतीयते। स्पष्टीकृतश्च अयं भाव: 'एतेन' इत्यादिग्रन्थेनेति।
 दीपिकायाम् - अत्यन्तानलसंयोगे सतीत्यादि। अयमर्थ: - घृतादिपृथिव्यां यत् द्रवत्वं तस्यात्यन्ताग्निसंयोगे सति नाशो भवति। तेन पार्थिवगतद्रवत्वनाशं प्रति अत्यन्ताग्निसंयोग: कारणमिति कार्यकारणभावो लभ्यते। परं तु तुलमध्यस्थघृतद्रवत्वस्य अत्यन्ताग्निसंयोगे सत्यपि नाशो न भवतीत्यन्वयव्यभिचारशङ्गावारणाय उक्तकार्यकारणभावे 'असति प्रतिबन्धके' इति विशेषणं देयम्। तेन प्रतिबन्धकासमवधानकालीन: अत्यन्ताग्निसंयोग: पार्थिवद्रवत्वनाशस्य हेतु: इति कार्यकारणभाव: फलति। जलमध्यस्थघृते तु जलस्य प्रतिबन्धकत्वात् न द्रवत्वनाश:। 
तथा च प्रतिबन्धकासमवहिताग्निसंयोगरूपकारणाभावात् तत्र द्रवत्वनाशरूपकार्याभाव इति न पूर्वोक्तान्वयव्यभिचार:। सुवर्णे तु अत्यन्ताग्निसंयोगे सत्यपि तत्र विद्यमानपार्थिवभागस्य यत् द्रवत्वं तन्नाशो न भवति। अत: तद्द्रवत्वनाशप्रतिबन्धकं किंचित् द्रव्यं सुवर्णेऽस्तीति वक्तव्यम्। तदेव तेज:। तथा च सुवर्णे पृथिव्यसाधारणानुभूयमानपीतरूपगुरुत्वयोराश्रयभूत: पार्थिवभाग: तद्गतद्रवत्वप्रतिबन्धकतेजोभाग इति भागद्वयमङ्गीकार्यम्। तथा अनङ्गीकारे सुवर्णस्य कृत्स्नस्यापि पार्थिवत्वे तद्गतद्रवत्वं नश्येत्। एवं च अत्यन्ताग्निसंयोगे पीतिमाश्रयभाग: दुवत्वनाशप्रतिबन्धकद्रवद्रव्यान्तरसंयुक्त: अत्यन्तानलसंयोगे सत्यपि अविनाशिद्रवत्ववत्त्वात् जलमध्यस्थघृतवत् इत्यनुमानेन प्रतिबन्धकद्रवद्रव्यान्तरसिद्धौ 'तत् द्रव्यम् न पार्थिवम् असति प्रतिबन्धकेऽत्यन्ताग्निसंयोगे सति अनुच्छिद्यमानद्रवत्ववत्त्वात् यन्नैवं तन्नैवं यथा पृथिवी' इत्यनुमानेन तादृशद्रव्यान्तरस्य पृथिवीभिन्नत्वे सिद्धे तस्य 'तादृशद्रव्यान्तरं न जलम् तैमितिकद्रवत्ववत्त्वात्' इत्यनुमानेन जलत्वाभावे सिद्धे 'तादृशद्रव्यान्तरं न वाय्वादिकम् रूपवत्त्वात्' इत्यनुमानेन वाय्वादित्वाभावे च सति तादृशद्रव्यं तैजसं पृथिव्याद्यष्टकान्यत्वे सति द्रव्यत्वात् इति परिशेषानुमानेन तस्य तैजसत्वं सिध्यतीति। न च तादृशद्रव्यस्य रूपवत्त्वमसिद्धमिति कथं तेन हेतुना वाय्वादिभेद: साध्य इति वाच्यम्। तस्य रूपशून्यत्वे वाय्वादिवत् द्रवत्वनाशप्रतिबन्धकत्वानुपपत्त्या रूपवत्त्वस्वीकारस्य आवश्यकत्वात् इत्याशयात्। वस्तुतो नैमित्तिकद्रवत्ववत्त्वेनैव हेतुना वाय्वादिभेदोऽपि शक्य: साधयितुम्। तथा च तेजस्त्वेन निर्णीतं प्रतिबन्धकं द्रव्यमेव सुवर्णं हिरण्यमित्यादिभि: विशेषशब्दै: सामान्यशब्दैश्च व्यवह्रियत इति सिध्यति। 
 अत्रेदं तत्त्वम् - प्रतिबन्धकाभावविशिष्ट: अत्यन्ताग्निसंयोग: पार्थिवद्रवत्वनाशं इति हेतुरिति 
 कार्यकारणभाव: आवश्यक:। तत्र सुवर्णस्थपार्थिवभागगतद्रवत्वनाशरूपकार्याभाव: प्रतिबन्धकाभावविशिष्टात्यन्ताग्निसंयोगरूपकारणाभावप्रयुक्त इति निर्विवादम्। तत्र तादृशविशिष्टाभावरूप: कारणाभाव: न 
विशेष्याभावात्, अत्यन्ताग्निसंयोगरूपस्य विशेष्यस्य तत्र सत्त्वात्। किं तु प्रतिबन्धकाभावरूपस्य विशेषणस्याभावादेव वक्तव्य इति प्रतिबन्धकं किंचित् द्रवद्रव्यान्तरं तत्रास्तीति वक्तव्यम्। तस्यापि पृथिवीत्वे तद्द्रवत्वनाशप्रतिबन्धकं द्रव्यान्तरं तस्यापि तथेत्यनवस्था स्यात्। अत: प्रतिबन्धकान्तरं विना अविनश्यद्द्रवत्वादेव तन्न पृथिवी इति। अयं दीपिकाग्रन्थ: पार्थिवभागस्यापि द्रवत्वं तेजोभागस्यापि द्रवत्वमित्यङ्गीकृत्य प्रवृत्त इति प्रतीयते 'पीतद्रव्यद्रवत्वनाश' 'द्रवद्रव्यान्तर' इति पदयो: स्वारस्यात्। मुक्तावल्यां तु 'जलमध्यस्थमषीक्षोदवत् तस्याद्रुतत्वात' इति ग्रन्थेन पार्थिवभागस्य द्रवत्वाभाव एव प्रतिपादित:। तन्मते सुवर्णस्य तैजसत्वसाधकानुमानमन्यदेवेति। 
 प्रकाशिकायाम् - सुवर्णस्य पीतिमगुरुत्वाश्रयतोऽतिरिक्तत्वमिति। सुवर्णशब्दवाच्यस्य भागविशेषस्य पृथिवीभागादतिरिक्तत्वमित्यर्थ:। अनुमानेऽप्रयोजकशङ्कावारणायेति। सुवर्णशब्दवाच्यस्य भागविशेषस्य 
पृथिव्यतिरिक्तत्वसाधके 'सुवर्णम् अपार्थिवम् अत्यन्ताग्निसंयोग सति अनुच्छिद्यमानद्रवत्वाधिकरणत्वात्' इत्यनुमाने अत्यन्ताग्निसंयोगे सति अनुच्छिद्यमानद्रवत्वाधिकरणत्वरूपहेतुरस्तु अपार्थिवत्वरूपसाध्यं मास्तु 
इत्यप्रयोजकशङ्कायां तद्वारणाय यदि सुवर्णस्य पार्थिवत्वं स्यात् तर्हि अत्यन्ताग्निसंयोगे सति उच्छिद्यमानद्रवत्वाधिकरणमेव स्यात्; पार्थिवद्रवत्वनाशं प्रति अत्यन्ताग्निसंयोगस्य कारणत्वात् इत्येवंरूपमनुकूलतर्कमाहेत्यर्थ:। असति प्रतिबन्धके इत्यस्य प्रतिबन्धकाभावविशिष्टमित्यर्थ:। तस्य द्रवत्वेऽन्वय:। वैशिष्ट्यं च संयोगसमवायघटितएककालावच्छिन्नैकाधिकरणवृत्तित्वरूपसामानाधिकरण्यसम्बन्धेन। अत्यन्तानलसंयोगे सति इत्यस्यापि समवायघटितोक्तसामानाधिकरण्यसम्बन्धेन अत्यन्ताग्निसंयोगविशिष्टमित्यर्थ:। अन्वयश्च तस्य द्रवत्वे एव। जलमध्यस्थघृतादौ 
व्यभिचारवारणायेति। अपार्थिवत्वरूपसाध्याभाववति तत्र अनुच्छिद्यमानद्रवत्वरूपहेतुसत्त्वादिति भाव:। अग्निसंयोगासमानाधिकरणद्रवत्ववति घृतादाविति। शिक्यस्थघृतादौ इत्यर्थ:।
 अत्यन्तानलसंयोगीत्यादि। पीतिमाश्रयत्वमात्रस्य पक्षतावच्छेदकत्वे तदवच्छेदेन च अनुमितेरुद्देश्यत्वे अग्निसंयोगरहितस्यापि पीतिमाश्रयस्य पक्षतावच्छेदकाक्रान्ततया तत्राग्निसंयोगघटितस्य हेतोरभावात् भागासिद्धि: स्यात् इति तद्वारणाय अत्यन्तानलसंयोगीति पक्षविशेषणम्। अत्यन्तानलसंयोगिन: तैजसभागस्य साध्यशून्यत्वात् बाध: स्यात् इति तद्वारणाय पीतिमाश्रय इति। द्रवद्रव्यान्तरस्य अप्रतिबन्धकत्वे तत्कल्पनेऽपि प्रकृते नोपयोग इति सूचनाय द्रवत्वनाशप्रतिबन्धकेति साध्यविशेषणम्। जलमध्यस्थघृतादौ पार्थिवद्रवत्वनाशं प्रति द्रवद्रव्यस्यैव प्रतिबन्धकत्वदर्शनात् प्रकृतेऽपि प्रतिबन्धकं द्रव्यं द्रवमेव स्यादित्यभिप्रेत्य द्रवेति विशेषणम्। अनुमानपर्यवसानमिति। अजिज्ञासितार्थंसिद्धिरूपमर्थान्तरं वारयितुमित्यर्थ:।
 ननु यदि सुवर्णं तैजसं भवेत् तर्हि तेजोगुणयो: उष्णस्पर्शभास्वरशुक्लरूपयो: सुवर्णे उपलब्धि: स्यात्। यत: न तयो: सुवर्णे उपलब्धि: अत: सुवर्णं न तैजसमिति शङ्कानिरासार्थ: तस्येति ग्रन्थ इत्याह---ननु उष्णस्पर्शेति। वस्तुत: सुवर्णे विद्यमानयोरपि उष्णस्पर्शशुक्लरूपयो: प्रत्यक्षं प्रति पार्थिवगतस्पर्शरूपे प्रतिबन्धके इति दीपिकायामुक्तम्। तच्च प्रतिबन्धकत्वं दोषविधया न तु तद्वत्ताबुद्धिं प्रति तदभाववत्ताज्ञानविधयेत्यभिप्रेत्याह- दोषविधयेत्यादिरिति।
 
13. वायुनिरूपणम्
 न विभुचतुष्टयम् इत्यस्य विभुचतुष्टयत्वावच्छिन्नप्रतियोगिताकभेदवानिति नार्थ:; विभावपि प्रत्येकं तच्चतुष्टयभेदसम्भवेनाभिमतासिद्धे:। अपि तु उपलभ्यमानस्पर्शाश्रय: आकाशाद्यात्मान्तान्यतमभिन्न इति अर्थो विवक्षित इत्याशयेनाह - इदमाकाशादिप्रत्येकभेदसाधनाभिप्रायेणेति।
 तथा च हेताविति। 'प्रत्यक्षस्पर्शाश्रयत्वं प्रत्यक्षत्वव्यभिचारि प्रत्यक्षत्वव्यापकोद्भूतरूपव्यभिचारित्वात्; 
यत् यद्व्यापकव्यभिचारि तत् तद्व्यभिचारि' इति प्रयोगोऽत्र विवक्षित:। ननु 'वायु: बहिरिन्द्रियजन्यप्रत्यक्षविषय: प्रत्यक्षस्पर्शाश्रयत्वात्' इत्यनुमाने उद्भूतरूपस्य उपाधित्वं न सम्भवति। उपाधे: उद्भूतरूपस्य साध्यव्यापकत्वाभावात् बहिरिन्द्रियजन्यप्रत्यक्षविषयत्ववति गुणादौ उद्भूतरूपाभावात् इत्याशङ्कते - ननु तादृशप्रत्यक्षत्वस्येत्यादिना। बहिरिन्द्रियजन्यप्रत्यक्षविषयत्वस्येत्यर्थ:। तथा चेति। पक्ष: वायु: तद्गतधर्म: द्रव्यत्वम् तदवच्छिन्नं सामानाधिकरण्यसम्बन्धेन तद्विशिष्टं साध्यं बहिरिन्द्रियजन्यप्रत्यक्षविषयत्वं तद्व्यापक इत्यर्थ:। एवं च द्रव्यत्वविशिष्टबहिरिन्द्रियजन्यप्रत्यक्षविषयत्वं 
गुणादौ नास्ति तत्र द्रव्यत्वरूपविशेषणाभावात्। अपि तु द्रव्ये घटादावेवास्ति। तत्र च उद्भूतरूपमस्तीति उद्भूतरूपस्य पक्षधर्मावच्छिन्नसाध्यव्यापकत्वादुपाधित्वमुपपद्यत इति। उपाधिर्हि केवलसाध्यव्यापक:, पक्षधर्मावच्छिन्नसाध्यव्यापक:, साधनावच्छिन्नसाध्यव्यापक इति त्रिविध:। तत्र मध्यमोऽयमुपाधिरिति भाव:। एवमिति व्याख्येयं पदम्। तस्य व्याख्यानं प्रत्यक्षस्पर्शाश्रयस्याप्युद्भूतरूपाभावेन प्रत्यक्षत्वानङ्गीकार इति। उद्भूतरूपस्य साध्यव्यापकस्य वायावभावेन व्यापकाभावात् व्याप्याभाव इति रीत्या प्रत्यक्षत्वाभावस्य सिद्धेरिति भाव:।
S13 सृष्टिसंहारप्रक्रिया 
 परमाणुपुञ्जस्यैवेति। परमाणुसमूहस्यैवेत्यर्थ:। अतिरिक्तावयविन इति। परमाणुभिन्नस्य अवयविन इत्यर्थ:। 
विभागकथनमनुपपन्नमिति। अनित्यस्य पृथिव्यादिचतुष्टयस्याभावात् इति भाव:। मूले चिकीर्षावशादिति। 
सिसृक्षावशादित्यर्थ:। त्रिभिरेव व्द्यणुकैरिति। द्वाभ्यां द्व्यणुकाभ्यां त्र्यणुकोत्पत्ति: न भवति। त्र्यणुकमिति *त्रित्वसङ्ख्याकाण्ववयवकत्वप्रवृत्तिनिमित्तकत्र्यणुकशब्दानुपपत्तेरिति मत्वा एवमुक्तम्। (त्रित्वसंख्याकेति। त्रीणि अणूनि यस्य तत् त्र्यणुकमिति विग्रह:। तथा च त्रित्वंसंख्याविशिष्टाण्ववयवकत्वं त्र्यणुकशब्दस्य प्रवृत्तिनिमित्तम्। तत्र त्रिभिर्द्व्यणुकै: त्र्यणुकोत्पत्तावेव संगच्छत इति भाव:।)
कार्यद्रव्यस्य संजिहीर्षावशादिति। कार्यंद्रव्यविषयकेश्वरकर्तृकसंहारेच्छावशादित्यर्थ:। असमवायिकारणनाशादिति। द्व्यणुकस्य असमवायिकारणं य: परमाणुद्वयसंयोग: तस्य नाशात् द्व्यणुकस्य नाश इत्यर्थ:। समवायिकारणनाशात् त्र्यणुकनाश इति त्र्यणुकस्य यत् समवायिकारणं द्व्यणुकं तस्य नाशात् त्र्यणुकनाश इत्यर्थ:। द्व्यणुकस्य तु समवायिकारणनाशात् नाशो न वक्तुं शक्यते। समवायिकारणस्य परमाणो: नाशासम्भवादिति भाव:। जालसूर्येत्यादि। प्रथमानुमानं द्व्यणुकसाधकम्, द्वितीयानुमानं परमाणुसाधकमिति विवेक:।
 चाक्षुषद्रव्यत्वादित्यस्य चाक्षुषं च तत् द्रव्यत्वं चेति समासे घटादौ चाक्षुषं यत् द्रव्यत्वं तस्यैव आत्मनि सत्त्वेन 
सावयवत्वाभाववति तत्र हेतो: व्यभिचार: स्यात्। अत: चाक्षुषं च तत् द्रव्यं च चाक्षुषद्रव्यं तस्य भाव: 
इति चाक्षुषद्रव्यं तस्य भाव: इति समासोऽत्र विवक्षित:। तेन चाक्षुषत्वविशिष्टद्रव्यत्वं हेतुरिति फलति। 
वैशिष्ट्यं च सामानाधिकरण्यसम्बन्धेन। आत्मनि चाक्षुषत्वरूपविशेषणाभावात् विशिष्टद्रव्यत्वरूपो हेतु: नास्तीति न व्यभिचार इत्याशयेनाह - चाक्षुषत्वे सति द्रव्यत्वादित्यर्थ इति। चाक्षुषत्वमात्रोक्तौ सावयवत्वरूपसाध्याभाववति रूपादौ चाक्षुषत्वसत्त्वात् व्यभिचार इति तद्वारणाय द्रव्यत्वोपादानम्। द्रव्यत्वमात्रोक्तौ आत्मनि व्यभिचार इति 
तद्वारणाय द्रव्यत्वोपादानम्। द्रव्यत्वमात्रोक्तौ आत्मनि व्यभिचार इति तद्वारणाय चक्षुरिन्द्रियजन्यप्रत्यक्षविषयत्वरूपचाक्षुषत्वोपादानम्। विशेष्यविशेषणे इति। विशेष्यं द्रव्यत्वम्। 
विशेषणं चाक्षुषत्वम्।
 न चेदमप्रयोजकमिति। चाक्षुषद्रव्यत्वरूपहेतुरस्तु, सावयवत्वरूपसाध्यं मास्तु इत्याशङ्कायां तद्वारकतर्काभावादित्यर्थ:। अप्रयोजकम् इत्यस्य व्यभिचारशङ्कानिवर्तकतर्कंशून्यमित्यर्थ:। 
त्र्यणुकरूपे पक्षे सावयवत्वं नास्ति चेत् चाक्षुषद्रव्यत्वरूपहेतुरपि न स्यात्। चाक्षुषप्रत्यक्षं प्रति महत्त्वस्य कारणतया त्र्यणुके महत्त्वं यदि स्यात् तदैव चाक्षुषत्वं तस्य भवेत्। त्र्यणुके महत्त्वं तु अवयवगतबहुत्वसङ्ख्याजन्यमिति त्र्यणुकं सावयवमिति अङ्गीकार्यम्। तथा च सावयवत्वस्य महत्त्वद्वारा त्र्यणुकचाक्षुषत्वप्रयोजकत्वात् सावयवत्वचाक्षुषत्वयो: प्रयोज्यप्रयोजकभावरूपानुकूलतर्कसद्भावात् नेदमनुमानं अप्रयोजकम् इत्याशय:। 
 ननु त्र्यणुकगतमहत्त्वस्य नित्यत्वस्वीकारेण अवयवसङ्ख्याजन्यत्वस्य अनावश्यकत्वात् सावयवत्वं विनापि चाक्षुषत्वोपपत्ते: अप्रयोजकमेव द्व्यणुकसाधकत्वेनोपन्यस्तमनुमानम् इत्याशङ्क्याह - सङ्क्षेप इति। अणुव्यवहारस्याणुपरिमाणनिबन्धनतया तदाश्रयद्व्यणुकाख्याणुवस्तुन: अवश्याङ्गीकरणीयत्वादिति भाव:।
 सर्वभावकार्यध्वंस: महाप्रलय इति। महाप्रलयानन्तरं पुन: सृष्ट्यनभ्युपगमेनेदम्। तदभ्युपगमे तु पुन: सृष्ट्युपयोगिधर्माधर्मयोरावश्यकत्वात् सर्वंभावकार्यध्वंसरूपो महाप्रलय एव न स्यात् इत्यवधेयम्। 'धाता यथापूर्वमकल्पयत्' इति श्रुतिस्तु अवान्तरप्रलयानन्तरसृष्टिविषयेति तेषामाशय:। महाप्रलयेऽपि सत्त्वादिति। तथा च सर्वकार्यान्तर्गतध्वंसस्य 
ध्वंसाभावात् सर्वकार्यध्वंसरूपलक्षणासम्भव: स्यात् इति तद्वारणाय भावपदमिति भाव:।
 
14. आकाशनिरूपणम्
 ननु घटाकाश: मठाकाश इत्यादिव्यवहारात् आकाशेऽपि भेदोऽस्तीत्यवगम्यते। 
तथा च भेदे प्रमाणाभावादिति दीपिकोक्ति: न सङ्गच्छते। उक्तव्यवहारस्यैव आकाशस्यानेकत्वे प्रमाणत्वात् इत्याशङ्क्य घटमठादिरूपो य आकाशस्य अवच्छेदक: पदार्थ: तद्गतं भेदमाश्रित्य घटाकाशो मठाकाश 
इत्यादिव्यवहार:, न तु आकाशगतं भेदम्। अत: स न भेदे प्रमाणमिति समाधानं अभिप्रयन् आह - 
घटाकाश इति। उपाधिकृतत्वेनेति। घटमठज्ञदिरूपावच्छेदकगतभेदानिमित्तकत्वेनेत्यर्थ:। असाधकत्वादिति। 
आकाशभेदासाधकत्वादित्यर्थ:। अणुतरत्वेनेति। उत्कर्षाश्रयाणुपरिमाणवत्त्वेनेत्यर्थ:। ननु परिच्छिन्नत्वं नापकर्षाश्रयत्वम्। अपि तु परममहत्परिमाणभिन्नत्वम्, आकाशादिचतुष्टयान्यतमासमवेतत्वं वा। 
तथा च परममहत्परिमाणान्यपरिमाणवत्त्वं आकाशादिचतुष्टयान्यतमासमवेतपरिमाणवत्त्वं वा मूर्तत्वम्, तच्च परमाणुष्वपि वर्तत इति न तत्राव्याप्ति:। अतो द्वितीयलक्षणानुसरणे नाव्याप्तिर्हेतुरित्याशङ्क्याह - वस्तुतस्तु इति।
 
15-16. कालनिरूपणम्
 ननु घट: अतीत: वर्तमान: भविष्यन् इत्यादिशब्दप्रयोग: कालस्य य: उपाधि: अवच्छेदक: सूर्यपरिस्पन्द: तद्धेतुक:। तथा च अतीत इत्यस्य शब्दप्रयोगाधिकरणसूर्यपरिस्पन्दवृत्तिध्वंसप्रतियोगीत्यर्थ:। वर्तमान इत्यस्य 
शब्दप्रयोगाधिकरणसूर्यपरिस्पन्दवृत्तिरित्यर्थ:। भविष्यन्नित्यस्य शब्दप्रयोगाधिकरणसूर्यपरिस्पन्दवृत्तिप्रागभावप्रतियोगीत्यर्थ:। तथा च न काल: सिध्यति इत्याशङ्कते - न च तादृशव्यवहार इति। समाधत्ते - अनुगतस्येति। एकरूप: अतीत: इत्यादि: व्यवहार: एकरूपं विषयं विना न सम्भवति इति एक: काल: स्वीकरणीय:। सूर्यपरिस्पन्दस्तु अनेक:। अत: कालघटनयैव अतीतत्वादिकं निर्वाच्यं इति भाव:।
 अपि च सूर्यपरिस्पन्द: अतीतादिविषयेषु साक्षात्सम्बन्धेन नास्ति। 
अत: * स्वाश्रयतपनसंयोगिसंयोगादिरूपपरम्परासम्बन्धेनैव सूर्यपरिस्पन्दवृत्तित्वं घटादेर्वक्तव्यम्। (स्वाश्रयेति। स्वं सूर्यपरिस्पन्द: तदाश्रय: सूर्य: तत्संयोगी काल: तत्संयोगी घटस्य।)
तदपेक्षता लाघवात् साक्षात्सम्बन्धशालिकालस्वीकरणमेवोचितमित्याशयेनाह - दिगिति। 
विषयतासम्बन्धेन सर्वाधारत्वं ज्ञानस्याप्यस्ति इत्याशङ्क्य कालिकसम्बन्धेनेत्यादिरिति कथितम्। सर्वपदार्थनिष्ठकालिकसम्बन्धावच्छिन्नाधेयतानिरूपिताधिकरणत्वं सर्वाधारत्वमत्र विवक्षितमिति भाव:।
 ननु क्रियामात्रं कालोपाधिरिति सिद्धान्तात् क्रियाया: कालिकसम्बन्धेन सर्वाधारत्वसत्त्वात् तत्रातिव्याप्तिरित्यत आह - अत्र विभिन्नकालिकयोरिति। क्रियाया: तत्समकालवर्तिसकलपदार्थाधारत्वेऽपि तदसमकालवर्तिपदार्थाधारत्वं न संभवति, भिन्नकालिकयोराधाराधेयभावविरहात्। सर्वाधारत्वमित्यत्र सर्वपदं 
तु सकलकालवर्तिसर्वपदार्थपरम्, अतो न क्रियायामतिव्याप्तिरिति भाव:।
 
17. आत्मनिरूपणम्
 समवायेन ज्ञानवदिति। कालिकसम्बन्धेन ज्ञानवति कालेऽतिव्याप्तिवारणाय समवायेनेति। सम्बन्धविशेषावच्छिन्नाधारतासूचनायैव अधिकरणपदम्। अन्यथा ज्ञानवान् आत्मा इत्येव वदेत् इति भाव:। दीपिकायाम् - बाह्मम् - बहिरिन्द्रियजन्यम्। आन्तरम् - मनोजन्यम्। अरूपिद्रव्यत्वादिति। 
रूपवतो द्रव्यस्यैव बहिरिन्द्रियजन्यप्रत्यक्षविषयत्वादिति भाव:। आत्मसुखदु:खादिव्यतिरिक्तत्वादिति। 
यस्य जीवात्मन: स्वीयमनसा संयोगोऽस्ति स तस्यैव जीवात्मन: तत्समवेतसुखादेर्वा मानसप्रत्यक्षं जनयेत्। तज्जीवात्मतदीयसुखादिव्यतिरिक्तं तदीयमनस्संयोगजन्यप्रत्यक्षविषयो न भवति। 
अत: ईश्वर: जीवात्मतत्सुखातिरिक्त: तदीयमानसप्रत्यक्षविषयो न भवतीत्याशय: लिङ्गाभावादिति। 
ईश्वरव्याप्यस्य लिङ्गस्याभावादीश्वरे नानुमानं प्रमाणमिति भाव:।
 ननु '(नित्यं) विज्ञानमानन्दं ब्रह्म' इति श्रुत्या आत्मन: ज्ञानस्वरूपत्वमात्रावगमात् ज्ञानाधिकरणत्वं न सम्भवतीति शङ्कते - न च नित्यमिति। समाधत्ते - आनन्दपदस्येति। आनन्दार्थकस्य आनन्दशब्दस्य नित्यपुंल्लिङ्गत्वात् आनन्दमिति नपुंसकत्वानुपपत्ते: आनन्दोऽस्यास्तीत्यर्थे आनन्दशब्दात् 'अर्शआदिभ्योऽच्' इत्यच्प्रत्यये नपुंसक आनन्दशब्द: सम्पद्यते। तथा च आनन्दमित्यस्य आनन्दवदित्यर्थ एव वक्तव्य:। 
तत्समभिव्याहृत: विज्ञानशब्द: विज्ञानवदर्थक एव युक्त:। तथा च ज्ञानाधिकरणत्वमेव तया श्रुत्या ईश्वरस्य बोध्यत इति भाव:। उपचर्यते - लक्षणया प्रयुज्यते।
 विजातीयात्ममनस्संयोगस्येति। परात्मव्यावृत्तस्य स्वात्ममात्रवृत्ते: मनस्संयोगस्येत्यर्थ:। 
न चेदमप्रयोजकमिति। कार्यत्वमस्तु कर्तृजन्यत्वं मास्तु इति शङ्काया: निवर्तकस्तर्को नास्तीति भाव:। 
न चेदमप्रयोजकमिति। कार्यत्वरूपहेतुरस्तु सकर्तृकत्वरूपसाध्यं मास्तु इति शङ्काया निवारको यस्तर्क: तच्छून्यमित्यर्थ:। कार्यत्वावच्छिन्नं प्रतीति। ननु सकर्तृकत्वं हि कर्तृजन्यत्वम्। पक्षे तदभावोऽस्तु इति शङ्कायां यदि कर्तृजन्यत्वं न स्यात् तर्हि कार्यत्वमपि न स्यात्, कार्यसामान्यं प्रति कर्तु: कारणत्वादित्येवं कार्यत्वावच्छिन्नं प्रति कर्ता कारणमिति कार्यकारणभावाख्योऽनुकूलतर्क एव वक्तव्य: न तु कार्यत्वावच्छिन्नस्य कृतित्वावच्छिन्नं कारणं इत्येतादृश इति कथमेतदिति चेत् - न। साध्यं सकर्तृकत्वं न कर्तृजयत्वरूपम्। तथा सति कर्तृत्वस्यैव जनकतावच्छेदकत्वं स्यात्। कर्तृत्वं च कृतिमत्त्वरूपं कृत्यात्मकमिति अनन्तानां कृतीनां कारणतावच्छेदकत्वे गौरवं स्यात्। अत: कृतिजन्यत्वमेव सकर्तृकत्वम्। कृतित्वमेव जनकतावच्छेदकम् कृतित्वं तु जातिरूपतया एकमित्याशयेन कार्यत्वावच्छिन्ने कृतित्वावच्छिन्नं कारणम् 
इत्येतादृशकार्यकारणभावाश्यतर्काभिधानात्।
 ननु घटत्वावच्छिन्नं प्रति कुलालकृतित्वावच्छिन्ना हेतु: इति विशिष्यैव 
कार्यकारणभावादेतादृशसामान्यकार्यकारणभावे प्रमाणाभावे इत्यत्राह - दिगिति। घटत्वपटत्वादिभेदेनानन्तकार्यकारणभावकल्पनापेक्षया कार्यत्वावच्छिन्नं प्रति कृतित्वेन एकहेतुहेतुमद्भावकल्पनमेव उचितमिति भाव:। दीपिकायाम् उपादानगोचरेति। उपादानं समवायिकारणं कपालादि तद्विषयकं यत् अपरोक्षज्ञानं, एवं समवायिकारणविषयिणी या चिकीर्षा कपालेन घटं कुर्याम् इत्याकारिका इच्छा, एवं समवायिकारणविषयिणी या कृति: तद्वत्त्वं कर्तृत्वमित्यर्थ:। उपादानगोचरेत्यस्य त्रिष्वप्यन्वयात्। यद्यपीत्यादि। 'जानाति', 'इच्छति', 'यतते', 'करोति' इति क्रमात् कार्यसामान्यं प्रति यत्न: कारणम्, यत्ने चिकीर्षा कारणम्, चिकीर्षां प्रति ज्ञानं कारणमिति ज्ञापनाय दीपिकायां त्रितयमुक्तम्। साध्यं तु कृतिजन्यत्वमेवेति भाव:। ननु 'य: सर्वज्ञ: सर्ववित्' इति श्रुतौ सर्वज्ञशब्दसमानार्थकत्वात् सर्ववित्पदस्य पुनरुक्तिरित्याशङ्क्याह - विदधात्वर्थ इति। तथा च सर्वज्ञशब्देन सामान्यत: प्रमेयत्वादिना सर्वविषयकज्ञानमुच्यते। सर्ववित्पदेन घटत्वपटत्वादिना विशेषरूपेण सर्वविषयकज्ञानमुच्यते। 
अतो न पुनरुक्तिरिति भाव:।
 ननु जीवस्तु 'प्रतिशरीरं भिन्न' इति मूले जीवस्य प्रतिशरीरं भेद एवोच्यते न लक्षणम्। 
तथा च तस्य म्लस्य 'जीवस्य लक्षणमाह' इत्यवतरणं न युक्तम् इत्यत आह - स्वरूपमाहेत्यर्थ इति। 
शङ्कते - न चेति। चैत्रशरीरस्य अवयवोपचयाभ्यां भेदस्यावश्यकतया चैत्रीयबालशरीरापेक्षया तदीययुवशरीरवृद्धशरीरादीनां भेदो वक्तव्य:। तथा च बालयुवादिशरीरभेदे सत्यपि तदवच्छिन्न आत्मा एक एव। एवं सौभरिप्रभृतीनां आत्मन एकत्वेऽपि शरीरासमूहाङ्गीकारात् प्रतिशरीरं जीवभेदाभावात् प्रतिशरीरं जीवो भिन्न इति कथं सङ्गच्छत इति शङ्काग्रन्थस्यार्थ:। कायव्यूहस्थल इति। एकेन जीवेन अनेकशरीराधिष्ठानस्थल इत्यर्थ:।
 समाधत्ते - समानकालिकेति। समानकालिकानां योगजधर्माजन्यानां शरीराणां भेदो यत्र तत्र जीवभेद इत्येव मूले विवक्षितम्। चैत्रीयबालयुवादिशरीराणां समानकालिकत्वाभावात् सौभरिप्रभृतिभि: एककाले अधिष्ठितानां शरीराणां योगजधर्मजन्यत्वेन तदजन्यत्वाभावात् तादृशशरीराणां भेद: नात्मभेदव्याप्यतया मूलाभिप्रेत इति नानुपपत्ति:। तथा च समानकालिकयोगजधर्माजन्यशरीरभेदव्यापकभेदप्रतियोगी जीव इति 'जीवस्तु प्रतिशरीरं भिन्न:' इति मूलार्थ:। तादृश: शरीरभेद: चैत्रमैत्रादिशरीरेषु तत्रात्मभेदोऽस्तीति भाव:।
 एवं चेत्यादि। अवच्छेद्यतासम्बन्धेन तच्छरीरभिन्नशरीरवत्त्वादिति हेतु: पूरणीय:। अन्यथेत्यादि। 
'अहं मनुष्य' इत्यादिप्रतीत्या अहमर्थे आत्मनि मुनष्यत्वादिधर्मा: प्रकारतया भासन्ते। शरीर एव मनुष्यत्वादय: भवन्ति। तस्मात् अहमर्थात्मविशेष्यकमनुष्यत्वादिदेहधर्मप्रकारकप्रतीतिरियं शरीरमेवात्मा इत्यवगमयति। 
यदि तु शरीरातिरिक्त: आत्मा तर्हि मनुष्यत्वादिरहिते आत्मनि मनुष्यत्वादिप्रकारिका इयं प्रतीति: भ्रमरूपा स्यात् न प्रमात्मिकेति भाव:। अन्यथा - 
 शरीरातिरिक्तस्यात्मन: अहमर्थत्वे। प्रत्ययस्यैवासङ्गतिरिति। तथा प्रतीते: प्रमात्वानुपपत्तिरित्यर्थ:। मनुष्यशब्दस्य मनुष्यशरीरावच्छिन्न इत्यर्थात् 'अहं मनुष्य' इति प्रतीति: अहमर्थे मनुष्यशरीरावच्छिन्नत्वमवगाहते। अत: शरीरात्मत्वसाधिका इयं प्रतीतिर्न भवतीति सिद्धान्तं मनसिकृत्य 'इत्यभिमान' इत्युक्तम्।
 भूतकालिकेति। 'योऽहमद्राक्षं सोऽहमिदानीं स्पृशामि' इति प्रतीत्या 
भूतकालिकचाक्षुषप्रत्यक्षाश्रयवर्तमानकालिकस्पार्शनप्रत्यक्षाश्रययोरैक्यमवगम्यते। 
इन्द्रियात्मवादे चाक्षुषप्रत्यक्षाश्रय: चक्षु: स्पार्शनप्रत्यक्षाश्रय: त्वक् इति तयोर्भेदात् तयोरैक्यावगाहिनी प्रत्यभिज्ञाप्रतितिर्न घटत इति भाव:। दीपिकायाम् अन्यानुभूत इति। ननु चक्षुस्त्वचोर्भेदात् तयोरभेदावगाही प्रत्यभिज्ञाप्रत्ययो नोपपद्यत इत्येव वक्तव्यम्। न त्वेवमिति कथमेष ग्रन्थो योजनीय इति चेत् - श्रूयताम्। उक्तप्रत्यभिज्ञा यथा वा चाक्षुषस्पार्शनप्रत्यक्षाश्रययोरैक्यमवगाहते तथा चाक्षुषप्रत्यक्षविषयस्यैव स्पार्शनप्रत्यक्षविषयत्वमप्यवगाहते। तत्र चक्षु:कर्तृकचाक्षुषप्रत्यक्षविषयस्य घटस्य त्वक्कर्तृकस्मरणविषयत्वासम्भवात् तत्स्मरणपूर्वकं तत्र स्पार्शनप्रत्यक्षविषयत्वावगाहिनीत्वक्कर्तृकप्रत्यभिज्ञा न स्यात्। अत इन्द्रियातिरिक्त: चाक्षुषस्पार्शनप्रत्यक्षयोराश्रय: एकोऽङ्गीकार्य:। स च स्वात्मन: अभेद स्वानुभूतमर्थं च अनुसन्धातुमर्हतीत्याशयेन दीपिकाया: प्रवृत्तेरिति। 
प्रकाशिकायां हानं नाश इति। कृत्स कर्मणो नाशो नाम निष्फलत्वम्। कर्मकर्तु: फलानुभवं विनैव नाशात्। 
 अकृतस्य कर्मण: - कर्मण्यकृतऽपि अभ्यागम: - फलप्राप्ति:। फलानुभविता कर्मकर्तुरन्य एवेति तस्य कर्मानुष्ठानं विनैव तत्फप्राप्तिरिति भाव:। तदाह - कर्तु:आ मन इति। प्रभाप्रसरणाङ्गीकारादिति। ज्ञानरूपप्रभाया: सर्वशरीरव्याप्त्यङ्गीकारात् इत्यर्थ:। कायव्यूहस्थले इति। एकेन जीवेन युगपदधिष्ठितानेक शरीस्थले यस्मिन् शरीरेऽणुर्जीव: वर्तते तच्छरीरे जीवप्रभाया: ज्ञानस्य प्रसरेऽपि शरीरान्तरेषु ततप्रसराभावात् तदवच्छेद्यसुखाद्यनुसन्धानमात्मनो न स्यादिति भाव:।
 ननु कायव्यूहस्थलेऽपि यावन्ति शरीराणि जीवेनाधिष्ठितानि तावत्सु तत्प्रभाप्रसरोऽङ्गीक्रियते। 
अतो नाक्तानुपपत्ति रित्यशङ्क्याहदिगिति। यथा एकगृहान्तरारोपितदीपस्य प्रभा गृहान्तरे न प्रसरति, 
तथा एकशरीरान्त:स्थजीवस्य प्रभा शरीरान्तरे न प्रसरेदिति भाव:।

18. मनोनिरूपणम्
 मनसो लक्षणमाह - सुखेति। स्पर्शरहितत्वे सति क्रियायत्त्वं मनसो लक्षणम्। तद्विभजते - तच्चेति। एकैकस्यात्मन एकैकं मन आवश्यकम् इत्यात्मनां अनेकत्वात् मनसोऽप्यनेकत्वमित्यर्थ:। परमाणुरूपमिति। मध्यमपरिमाणवत्त्वे अनित्यत्वप्रसङ्गादित्यर्थ:।
 ननु 'मनो विभु स्पर्शरहितत्वे सति द्रव्यत्वात्, आकाशादिवत्' इति चेत् - न। मनसो विभुत्वे आत्ममनस्संयोगस्य असमवायिकारणस्य अभावात् ज्ञानानुत्पत्तिप्रसङ्ग:। न च विभुद्वयसंयोग: अस्त्त्विति वाच्यम्। तत्संयोगस्य नित्यत्वेन सुषुप्त्यभावप्रसङ्गात्, पुरीतद्व्यतिरिक्तस्थले आत्ममनस्संयोगस्य सर्वदा विद्यमानत्वात्। अणुत्वे तु यदा मन: पुरीतति प्रविशति तदा सुषुप्ति:, यदा निस्सरति तदा ज्ञानोत्पत्तिरित्यणुत्वसिद्धि:। 
 तर्कसङ्ग्रहोक्तं मनोलक्षण परित्यज्य दीपिकायां अन्यस्य मनोलक्षणस्य कथने बीजमाह - मनस्संयोगादीति। 'सुखादिसाक्षात्कारसाधनत्वं मनसो लक्षणम्' इत्येतावन्मात्रोक्तौ आत्ममनस्संयोगेऽतिव्याप्ति:, तस्यापि सुखादिसाक्षात्कारसाधनत्वात्। तद्वारणाय इन्द्रियत्वं निवेशितम्। इन्द्रियत्वं व 'शब्देतरे'त्यादिरूपमिति तद्घटितं मनोलक्षणं अतिगुरु इति पर्यालोच्य लघुलक्षणं दीपिकायां उक्तमिति भाव:। 
 साधनमित्यस्य करणमित्यर्थ:। एतल्लाभायैव इन्द्रियपदमुपात्तम्, न तु तेन रूपेण प्रवेश: गौरवात् इति तु नृसिंहशास्त्रिण: प्राहु:। तेषां पक्षे सभ्भवतो लक्षणान्तरस्याकथने न्यूनता स्यादिति तद्वारणायैव दीपिकायां 
लक्षणान्तरकरणम्। उक्तं च तैरेव - न्यूनतापरिहाराय स्वयं मनोलक्षणमाह इति। ननु विभद्वयसंयोग: कथं 
भवेत्? संयोगं प्रति क्रियाया: संयोगस्य च हेतुत्वात्। विभुनोश्च क्रियाशून्यत्वात् क्रियाजन्य: संयोगो न सम्भवति। अवयवशून्यत्वात् हस्तपुसतकसांयोगात् कायपुस्तकसंयोगवत् संयोगजसंयोगोऽपि न संभवतीत्यत्राह - तस्य नित्यत्वेनेति। क्रियादीत्यत्र आदिशब्देन संयोगो गृह्यते। तथा च जन्यसंयोगं प्रत्येव क्रियादे: हेतुत्वं न त्वसंयोगे अजत्वविरोधादिति भाव:। 
 
19. रूपनिरूपणम्
 ननु चक्षुर्मात्रग्राह्यत्वं रूपे असम्भवि। चक्षुरितराग्राह्यत्वे सति चक्षुर्ग्राह्यत्वं हि चक्षुर्मात्रग्राह्यत्वम्। ज्ञानसामान्ये मनस: कारणत्वात् चक्षुरितरमनोजन्यप्रत्यक्षविषयत्वस्यैव रूपे सत्त्वेन चक्षुरितराग्राह्यत्वस्य रूपे अभावादिति शङ्कते - यद्यपीति। 
चक्षुरितराग्राह्यत्वं चक्षुरितरजन्यप्रत्यक्षाविषयत्वम्। चक्षुर्ग्राह्यत्वं चक्षुरिन्द्रियजन्यप्रत्यक्षविषयत्वम्। समाधत्ते - तथापीति। चक्षुरितरपदेन त्वगिन्द्रियं विवक्षितम्। तथा च त्वगिन्द्रियजन्यप्रत्यक्षाविषयत्वे सति चक्षुरिन्द्रियजन्यप्रत्यक्षविषयत्वं चक्षुर्मात्रग्राह्यत्वम्। अस्ति चेदं रूपे इति नासम्भव इति भाव:। सत्यन्तानुपादाने एकत्वादिसङ्ख्यायामतिव्याप्ति:, 
तस्या अपि चक्षुरिन्द्रियजन्यप्रत्यक्षविषयत्वात्। तदुपादाने तु सङ्ख्याया: त्वगिन्द्रियोणापि ग्राह्यतया त्वगिन्द्रियजन्यप्रत्यक्षाविषयत्वं नास्तीति नातिव्याप्ति:। अतीन्द्रिये धर्मादावतिव्याप्तिवारणाय विशेष्यम्। 
न चैवमपीति। प्रभाभित्तिसंयोगस्य त्वगिन्द्रियाग्राह्यत्वात् चक्षुर्ग्राह्यत्वाच्चेति भाव:। त्वगग्राह्येति। त्वगिन्द्रियजन्यप्रत्यक्षाविषय: चक्षुरिन्द्रियजन्यप्रत्यक्षविषयश्च य: गुणविभाजकधर्म: तद्वत्त्वं रूपस्य लक्षणम्। गुणविभाजकधर्म: रूपत्वजाति:। सा च त्वगग्राह्या चक्षुर्ग्राह्या च, यो गुण: यदिन्द्रियग्राह्य: तन्निष्ठा जाति: तदभावश्च तदिन्द्रियग्राह्यौ इति न्यायात्। 
रूपत्ववत्त्वं च रूपे अस्तीति लक्षणसमन्वय:। प्रभाभित्तिसंयोगे विघमान: गुणविभाजकधर्म: संयोगत्वम्। 
स च न त्वगग्राह्यो भवति घटपटसंयोगादौ संयोगत्वस्य त्वगिन्द्रियेण ग्रहणात् इति प्रभाभित्तिसंयोगे नातिव्याप्तिरिति भाव:। एतादृशजातिघटितलक्षणकरणे प्रभाभित्तिसंयोगे अतिव्यापितवारणवत् परमाणुरूपेऽव्याप्तिवारणमिति प्रयोजनमित्सयाह - अत एवेति। परमाणुगतरूपस्य अतीन्द्रियतया तत्र चक्षूर्ग्राह्यत्वाभावात्। यथाश्रुतलक्षणे अव्याप्ति:। यथोक्तजातिघटितलक्षणे तु परमाणुरूपे विद्यमान: गुणविभाजकधर्म: रूपत्वम्। स तु घटरूपे चक्षुर्ग्राह्य एव। तथा च चक्षर्ग्राह्यरूपत्ववत्तया परमाणुरूपे लक्षणसमन्वयात् नाव्याप्तिरिति भाव:। ननु उत्पत्तिक्षणे घटादौ रूपाभावेन रूपस्य कालिकाव्याप्यवृत्तितया 'रूपस्य व्याप्यवृत्तित्वनियमात्' इत्यसङ्गतमित्यत आह - दैशिकव्याप्यवृत्तित्वेति। 
 ननु स्वाश्रयसमवेतत्वसम्बन्धेन पटे तन्तुगतरूपाणां सत्त्वात् रूपरहितत्वेन इत्यसङ्गतम् इत्यत आह - समवायेनेतयादिति। विषयतासम्बन्धेन प्रत्यक्षं प्रति समवायसम्बन्धेन रूपस्य कारणत्वात् पटे समवायेन रूपं नास्ति चेत् पटस्य प्रत्यक्षविषयत्वं न स्यादिति भाव:। ननु प्रत्यक्षत्वं प्रत्यक्षज्ञानवृत्ति। 
प्रत्यक्षज्ञाने च रूपवत्समवेतत्वाभावात् 'रूपवत्समवेतत्वं प्रत्यक्षत्वप्रयोजकम्' इति ग्रन्थ: असङ्गत इत्याशङ्क्याह - प्रत्यक्षविषयत्वप्रयोजकमिति। प्रत्यक्षत्वपदमत्र प्रत्यक्षविषयत्वार्थकमिति भाव:। विषयतासम्बन्धेन द्रव्यप्रत्यक्षं प्रति स्वाश्रयसमवेतत्वसम्बन्धेन रूपं कारणम्। पटे समवायेन रूपाभावेऽपि * स्वाश्रयसमवेतत्वसम्बन्धेन तन्तुरूपं तत्र वर्तते। अत: तस्य प्रत्यक्षविषयत्वं भवति। तस्मात् चित्ररूपं मास्तु इत्याशय:। (स्वाश्रयेति। स्वं तन्तुरूपं तस्याश्रय: तन्तु: तत्समवेतत्वं पटस्य।) स्वसमवायिसमवेतसमेवतसमवतत्वसम्बन्धेनेति। स्वं चित्ररूपम्। स्वसमवायिन: ये अवयवा: कपालावयवावयवा:, तत्र समवेता: कपालावयवा:, तत्समवेतत्वं कपाले तत्समवेतत्वं घटे। त्रुटे: चाक्षुषत्वानुपपत्तिरिति। परमाणुगतरूपस्य त्र्यणुके 
स्वसमवायिपरमाणुसमवेतद्व्यणुकसमवेतत्वसम्बन्धेन सत्त्वेऽपि स्वसमवायिसमवेतसमवेतसमवेतत्वसम्बन्धेन असत्त्वात्, परमाणोरवयवे सत्येव तद्रूपस्य उक्तसम्बन्धेन त्र्यणुके सम्भवात्। 
तथा चोक्तसम्बन्धेन त्र्यणुके रूपाभावेन त्र्यणुकस्य चाक्षुषप्रत्यक्षविषयत्वं न स्यादिति भाव:। 
ननु चित्रो रस इति प्रतीत्या अतिरिक्तचित्ररसिद्धिरित्यत आह - सङ्क्षेप इति। 
तादृशप्रतीते: अवयवगतनानासैरुपपत्ते: अतिरिक्तचित्ररसतत्प्रागभावध्वंसादिकल्पने गौरवादिति भाव:।
 
20-21. रस-गन्धनिरूपणम्
 ननु रसनाग्राह्यत्वे सति गुणत्वं रसस्य लक्षणम् इत्युक्तावपि परमाणुरसे अव्याप्ति:, 
तस्य रसनेन्द्रियजन्यप्रत्यक्षविषयत्वाभावात् इत्याशङ्क्याह - रसनग्राह्येति। 
रसनेन्द्रियजन्यप्रत्यक्षविषयो य: गुणविभाजको धर्म: तद्वत्त्वं रसलक्षणम्। फलादिरसे रसत्वजाति: 'यो गुण:' इत्यादिन्यायेन रसनेन्द्रियजन्यप्रत्यक्षविषयो भवति तादृशरसत्वजातिमत्त्वस्य परमाणुरसेऽपि सत्त्वात् नाव्याप्तिरिति भाव:। एवं गन्धलक्षणेऽपीति। घ्राणग्राह्यगुणविभाजकोपाधिमत्त्वं गन्धलक्षणमिति भाव:।
 ननु त्वगिन्द्रियमात्रग्राह्यत्वे सति गुणत्वं स्पर्शस्य लक्षणमित्युक्तावपि परमाणुगतस्पर्शेऽव्याप्ति:। तस्यातीन्द्रियतया 
त्वगिन्द्रियग्राह्यत्वाभावादित्याशङ्क्याह - चक्षुरग्राह्येति। चक्षुरिन्द्रियजन्यप्रत्यक्षाविषय: त्वगिन्द्रियजन्यप्रत्यक्षविषयश्च यो गुणविभाजको धर्म: तद्वत्त्वं स्पर्शस्य लक्षणम्। घटादिस्पर्शेषु स्पर्शत्वजाति: चक्षुरग्राह्या त्वग्ग्राह्य च भवति तद्वत्त्वं परमाणुगतस्पर्शेऽप्यस्तीति समन्वय:। त्वगिन्द्रियग्राह्यं सङ्ख्यात्वमादाय सङ्ख्यायां अतिव्याप्तिवारणाय चक्षुरग्राह्येत्युक्तम्। 
चक्षुरग्राह्यं अतीन्द्रियं धर्मत्वाधर्मत्वादिकमादाय धर्माधर्मादिष्वतिव्याप्तिवारणाय त्वगिन्द्रियग्राह्येत्युक्तम्। स्पर्शनिष्ठतया गृह्यमाणं गुणत्वं चक्षुरग्राह्यं त्वग्ग्रह्यं च भवतीति तद्बत्त्वमादाय सड्ख्यादौ अतिव्याप्तिवारणाय गुणविभाजकेत्युपाधिविशेषणम्। गुणत्वं तु न गुणविभाजकमिति भाव:।
 
22-24. स्पर्शनिरूपणम्
 पूर्वरूपपरावृत्त्यादीति। परावृत्ति: - नाश:। आदिपदेन रूपान्तरोत्पत्ति: गृह्यते। 
तत्रेति व्याख्येयं पदम्। तस्य व्याख्यानं परमाणुरूप इति। परमाणुगते रूपे इत्यर्थ:। 
S22-24 पाकप्रक्रियानिरूपणम्
ननु द्व्यणुकादिगतरूपे विजातीयतेजस्संयोगात्मकपाकस्यैव असमवायिकारणत्वसम्भवात् कारणरूपं असमवायिकारणमित्यसङ्गतमित्याशङ्क्याह - अवयविनि पाकानङ्गीकारादिति। 
पीलुपाकवादिवैशेषिकमते अवयविनि पाकवशात् पूर्वरूपादिपरावृत्तियपान्तरोत्पत्त्यो: अनङ्गीकारात् तत्र रूपान्तरं प्रति पाकस्यासमवायिकारणत्वं न सम्भवतीति भाव:। यावदवयविनाश इति। अन्त्यावयविपर्यन्तं नाश इत्यर्थ:। आरम्भकसंयोगेत्यादि। द्व्यणुकाद्यारम्भको य: परमाणुसंयोग: तत्प्रतिद्वन्द्वी तस्य संयोगस्य विनाशको यो विभाग: तज्जनिका या क्रिया तज्जनकत्व इत्यर्थ:। वैजात्यनिवेशनेनेति। पाकजन्यरूपतद्विनाशयोरवृत्ति यद्वैजात्यं तदवच्छिन्नं प्रति अवयवरूपं आश्रयनाशश्च हेतुरिति भाव:।
 'अन्यत्र अपाकजं नित्यमनित्यं च' इति परममूलम्। अन्यत्र इत्यस्य जलादावित्यर्थ:। 
पूर्ववाक्यात् रूपादिचतुष्टयमित्यनुवर्तने। तथा च जलादौ विद्यमानं रूपादिचतुष्टयं अपाकजमित्यर्थो लभ्यते। तदेतदसङ्गतम्। जलादौ रूपादिचतुष्टयाभावात्। जले गन्धरहितस्य रूपादित्रयस्यैव, तेजसि गन्धरसरहितस्य रूपस्पर्शद्विकस्यैव वायौ स्पर्शस्यैव सत्त्वात् इत्यत आह - यद्यपीत्यादिना। यथायोग्यमन्वय इति। रूपादिचतुष्टयमित्यस्य रूपादिचतुष्टयघटकमित्यर्थ:। तद्घटकं च त्रिकं द्वयं एकं च भवतीति नानुपपत्तिरिति भाव:।
 
25-26. परिमाणनिरूपणम्
 ननु परिमाणस्य गुणत्वात् तद्विभागोऽपि गुणबोधकै: अणुत्वमहत्वादिशब्दैरेव कर्तव्य:, 
न तु परिमाणविशेषरूपगुणविशिष्टवाचकै: अणुमहदादिशब्दै: इति शङ्कायां समाधानं उक्तम् - दीपिकायां भावप्रधानो निर्देश इति। अणुमहदादय: शब्दा: मूले धर्मप्रधानका:। तथा च तेषां शब्दानां अणुत्वं 
महत्त्वमित्यादिपरिमाणरूपगुणा एवार्थ इति नानुपपत्ति:। तदाह - परिमाणस्येति।
 
27. संयोगनिरूपणम्
 स्वप्रतियोगित्वेति। स्वं कपिसंयोगाभाव:, तत्प्रतियोगित्वं कपिसंयोगे, तथा स्वं कपिसंयोगाभाव:, 
तदधिकरणवृक्षवृत्तित्वं च कपिसंयोगे। तथा च स्वप्रतियोगित्वस्वाधिकरणवृत्तित्वोभयसम्बन्धेन कपिसंयोगाभावविशिष्टत्वं कपिसंयोगे अस्तीति तस्याव्याप्यवृत्तित्वम्। स्वप्रतियोगित्वसम्बन्धेन घटाभावविशिष्टस्य घटस्याव्याप्यवृत्तित्ववारणाय स्वसामानाधिकरण्यनिवेश:। घटस्य घटात्यन्ताभाव सामानाधिकरण्यं नास्तीति न दोष:। स्वाधिकरणवृत्तित्वसम्बन्धेन घटात्यन्ताभावविशिष्टस्य पटस्याव्याप्यवृत्तित्ववारणाय स्वप्रतियोगित्वनिवेश:। पटस्य घटाभावप्रतियोगित्वात् न दोष:।
28-29. विभागनिरूपणम्
 न च तथापि संयोग इति। संयोगनाशकत्वं हि संयोगनाशजनकत्वम्। ध्वंसं प्रति प्रतियोगिन: कारणत्वात् संयोगनाशं प्रति संयोगोऽपि कारणम्। तथा च संयोगनाशजनकत्वं संयोगेऽस्तीति अतिव्याप्तिरित्यर्थ:। प्रतियोगिविधयेति। 
प्रतियोगित्वेनेत्यर्थ:। प्रतियोगितासम्बन्धानवच्छिन्नेति। प्रतियोगितासम्बन्धेन नाशं प्रति तादात्म्यसम्बन्धेन प्रतियोगी कारणमिति कार्यकारणभावात् संयोगनाशनिष्ठा या प्रतियोगितासम्बन्धावच्छिन्न कार्यता तन्निरूपिततादात्म्यसम्बन्धावच्छिन्नकारणताया: संयोगे सत्त्वेऽपि प्रतियोगितासम्बन्धानवच्छिन्नसंयोगनाशनिष्ठजन्यतानिरूपितजनकता नास्तीति न संयोगेऽतिव्याप्तिरिति भाव:।
 परे त्विति। स्वरूपसम्बन्धेन संयोगनाशं प्रति समवायसम्बन्धेन विभाग: कारणमिति कार्यकारणभावात् तदनुसादेण स्वरूपसम्बन्धावच्छिन्न - संयोगनाशत्वावच्छिन्न - कार्यतानिरूपितसमवायसम्बन्धावच्छिन्नकारणत्वं विभागलक्षणं अत्र विवक्षितम्। संयोगे तु संयोगनाशनिष्ठप्रतियोगितासम्बन्धावच्छिन्नकार्यतानिरूपिततादात्म्य-
सम्बन्धावच्छिन्नकारणताया: सत्त्वेऽपि उक्तविधकारणत्वाभावात् नातिव्याप्तिरिति भाव:। एतत्तात्पर्यग्राहकमिति। समवायसम्बन्धावच्छिन्नकारणतातात्पर्यद्योतकमित्यर्थ:। 

30-33. गुरुत्वनिरूपणम्
 आद्यत्वमिहेति। स्वसमानाधिकरणपतनप्रतियोगिकध्वंससमानकालिकं यत् यत् तद्भिन्नत्वं आद्यत्वमित्यर्थ:। स्वं द्वितीयपतनादि तत्समानाधिकरणं यत् आद्यपतनं तद्ध्वंससमानकालिकमेव द्वितीयपतनादि तद्भिन्नत्वं चाद्यपतने अस्तीति लक्षणसमन्वय:।
34. बुद्धिनिरूपणम् 
 ननु ज्ञानत्वजातिमत्त्वस्यैव ज्ञानलक्षण्त्वे मूले सर्वव्यवहारहेतु: इति गुरुलक्षणं कुत: प्रोक्तमित्याशङ्क्य मूलं न लक्षणपरम्, किं तु स्वरूपपरम्। अतो नानुपपत्तिरित्याह - इत्थं चेति। ज्ञानत्वस्यैव ज्ञानलक्षणत्व इत्यर्थ:।
 तद्देशकालवृत्तित्वेति। तद्देशकालवृत्तित्वरूपा या तत्ता तद्विषयकसंस्कारजन्यत्वस्येत्यर्थ:। 
तथापि चक्षुराद्यजन्यत्वं इति। प्रत्यभिज्ञा तु संस्कारसहकृतचक्षुरदिजन्येति चक्षुराद्यजन्यत्वाभावात् न तत्र अतिव्याप्तिरिति भाव:।
 
35. यथार्थानुभवलक्षणम्
 सप्तम्यर्थो विशेष्यित्वमिति। 'तद्वति' इत्यत्र तच्छब्द: प्रकारीभूतधर्मपर:। सप्तम्यर्थो विशेष्यित्वम्। 
तत्र प्रकृत्यर्थस्य तद्वत्पदार्थस्य निरूपितत्वसम्बन्धेन अन्वय:। विशेष्यित्वस्य आश्रयतासम्बन्धेन अनुभवे अन्वय:। तथा च तद्वन्निरूपितविशेष्यित्वाश्रय: तन्निष्ठप्रकारतानिरूपक: अनुभव: यथार्थ:। 
तद्वन्निष्ठविशेष्यतानिरूपकत्वे सति तन्निष्ठप्रकारतापनिरूपकत्वे सति अनुभवत्वं यथार्थानुभवस्य लक्षणम्। 
'अयं घट' इति प्रमायां घटत्ववद्घटनिष्ठविशेष्यतानिरूपकत्वं घटत्वनिष्ठप्रकारतानिरूपकत्वम् अनुभवत्वं च 
अस्तीति लक्षणसमन्वय:। स्मृतौ अतिव्याप्तिवारणाय अनुभवत्वनिवेश:। शुक्तिरजतभ्रमे रजतत्वनिष्ठप्रकारतानिरूपकत्वे सति अनुभवत्वस्य सत्त्वात् अतिव्याप्ति: स्यात् इति तद्वारणाय तद्वन्निष्ठविशेष्यतानिरूपकत्वनिवेश:। शुक्तिरजतभ्रमे तु रजतत्वाभाववच्छुक्तिनिष्ठविशेष्यताकत्वनिवेश:। शुक्तिरजतभ्रमे तु रजतत्वाभाववच्छक्तिनिष्ठाविशेष्यताकत्वमेवास्ति, न तु रजतत्ववद्रजतविशेष्यकत्वमिति नातिव्याप्ति:। तद्वद्विशेष्यकत्वे सति अनुभवत्वमात्रोक्तौ शुक्तौ 'इदं रजतम्' इत्ययथार्थानुभवे अतिव्याप्ति:। तत्प्रकारकत्वदलाभावे तत्पदेन प्रकार एव ग्राह्य इति नियमालाभेन तच्छब्देन शुक्तित्वे गृहीते शुक्तित्ववद्विश्ोष्यकत्वानुभवत्वयो: तत्र सत्त्वात्। तद्वारणाय तत्प्रकारकत्वपदम्। तन्निवेशे च एकत्र उच्चरितयो: तच्छब्दयो: 
एकार्थबोधकत्वमिति नियमेन प्रथमगृहीततत्पदार्थस्यैव द्वितीयतत्पदेनापि ग्राह्यतया प्रथमतत्पदगृहीतशुक्तित्वप्रकारकत्वस्य निरुक्तानुभवे अभावात् न अतिव्याप्ति: इति केचित्। वस्तुतस्तु रजत एव द्रव्यं इति ज्ञाने * रजतत्वप्रमात्वापत्ति:, अत: तत्प्रकारकत्वनिवेश: स्पष्टं चेदं दिनकर्यादौ। (रजतत्वप्रमात्वापत्तिरिति। रजतत्ववद्विशेष्यकत्वादिति भाव:। )
 ननु शुक्तेऽपि कालिकसम्बन्धेन रजतत्ववत्त्वात् रजतत्ववच्छुक्तिविशष्यकत्वरजत्वप्रकारकत्वयो: 'इदं रजतम्' इति भ्रमेऽपि सत्त्वात् तत्रातिव्याप्तिरित्यत आह - तद्वत्त्वं प्रकारतावच्छेदकसम्बन्धेन ग्राह्यमिति। 
प्रकृते समवायसम्बन्ध: प्रकारतावच्छेदकसम्बन्ध:। तेन सम्बन्धेन रजतत्ववत् रजतमेव, न तु शुक्ति:। रजतविशेष्यकत्वं च रजतभ्रमे नास्तीति नातिव्याप्तिरिति भाव:।
 न च तथापीत्यादि। पुरत: अवस्थितयो: रजतरङ्गयो: इन्द्रियसन्निकृष्टयो: सतो: रजते रङ्गत्वं रङ्गे रजतत्वं चावगाहमान: 'इमे रङ्गरजते' इत्याकारक: य: समूहालम्बनभ्रम: तत्रातिव्याप्ति:। तस्मिन् भ्रमे रङ्गं रजतं च उभयं विशेष्यम्। रङ्गत्वं रजतत्वं च उभयं प्रकार:। तथा च रङ्गत्ववद्रङ्गविशेष्यकत्वस्य रजतत्ववद्रजतविशेष्यकत्वस्य रङ्गत्वप्रकारकत्वस्य रजतत्वप्रकारकत्वस्य च सत्त्वात् इति शङ्कितुराशय:। नानामुख्यविशेष्यकं ज्ञानं समूहालम्बनमित्युच्यते।
 समाधत्ते - तद्वद्विशेष्यकत्वावच्छिन्नेत्यादिना। तद्वद्विशेष्यकत्वावच्छिन्नं यत् तत्प्रकारकत्वं तदाश्रयानुभवत्वं यथार्थानुभवत्वम्। विशेष्यताप्रकारतयो: निरूप्यनिरूपकभावे सत्येव विशेष्यित्वप्रकारित्वयो: अवच्छेद्यावच्छेदकभावो 
भवति। उक्तसमूहालम्बनभ्रमे यद्यपि रङ्गत्वं रजतत्वं उभयं प्रकार:, यथापि रङ्गत्वं रजतांशे प्रकार: रजतत्वं रङ्गांशे प्रकार इति रङ्गत्वनिष्ठप्रकारता रजतनिष्ठविशेष्यतानिरूपिता न तु रङ्गत्ववद्रङ्गनिष्ठविशेष्यतानिरूपिता। एवं रजतत्वनिष्ठप्रकारता रङ्गनिष्ठविशेष्यतानिरूपिता न तु रजतत्ववद्रजतनिष्ठविशेष्यतानिरूपिता। तथा च रङ्गत्वनिष्ठप्रकारतारङ्गनिष्ठविशेष्यतयो: निरूप्यनिरूपकाभावात्, रजतत्वनिष्ठप्रकारतारजतनिष्ठविशेष्यतयो: तदभावाच्च रङ्गत्वनिरूपितप्रकारित्वरङ्गनिरूपितविशेष्यितयो: रजतत्वनिरूपितप्रकारित्वरजतनिरूपितविशेष्यित्वयोश्च अवच्छेद्यावच्छेदकभावाभावात् रङ्गत्वप्रकारकत्वावच्छिन्नरङ्गविशेष्यकत्वस्य रजतत्वप्रकारकत्वावच्छिन्नरजतविशेष्यकत्वस्य च उक्तसमूहालम्बनभ्रमे अभावात् नातिव्याप्तिरिति भाव:। अनुपदमेव स्फटीभविष्यतीति। 'यथार्थानुभव एव शास्त्रे प्रमा इत्युच्यत' इति दीपिकाग्रन्थव्याख्यानावसर इत्यर्थ:।
 अधिकरणे इत्यर्थकतयेति। तथा च प्रकारतावच्छेदकसम्बन्धेन प्रकाराधिकरणविशेष्यकानुभव: यथार्थ इति लभ्यते। 'घटे घटत्वम्' इति प्रमायां घटत्वं विशेष्यम्, तत्र आधेयतासम्बन्धेन घट: प्रकार:। प्रकारतावच्छेदकसम्बन्ध: आधेयता। आधेयत्वं वृत्त्यनियामकम् (आधेयत्वानियामकम्)। अत: आधेयतासम्बन्धेन प्रकारीभूतघटाधिकरणाप्रसिद्ध्या प्रमालक्षणस्य तादृशप्रमायामव्याप्तिरिति शङ्कितुराशय:।
 तद्वतीत्यस्य तत्सम्बन्धिनीत्यर्थ इति। तत्प्रतियोगिकप्रकारतावच्छेदकसम्बन्धानुयोगिनीत्यर्थ इति भाव:। तथा च 'तद्वति' इत्यस्य यदि तन्निष्ठप्रकारतावच्छेदकसम्बन्धावच्छिन्नाधेयतानिरूपिताधिकरणतावानित्यर्थ: स्यात्, तदा आधेयताया वृत्त्यनियामकतया घटनिष्ठाधेयतासम्बन्धावच्छिन्नाधेयतानिरूपिताधिकरणत्वाप्रसिद्ध्या अव्याप्ति: 
स्यात्। सोऽर्थस्तु प्रकृते न विवक्षित:। आधेयतासम्बन्धेन घटसम्बन्धि घटत्वं भवतीति 1घटसम्बन्धिघटत्वविशेष्यकत्वावच्छिन्नघटप्रकारकत्वस्य 'घटे घटत्वम्' इति प्रमायां सत्त्वात् नाव्याप्तिरिति समाधातुराशय:।
 यथार्थज्ञानमात्रस्य प्रमात्व इति। यदि अनुभवत्वमनिवेश्य यथार्थज्ञानत्वं प्रमात्वं इत्युच्यते तर्हि स्मृतेरपि यथार्थज्ञानत्वात् प्रकात्वं प्रसज्येत। न चेष्टापत्ति:। प्रत्यक्षादिप्रमितिविलक्षणस्मृतिरूपप्रमाकरणस्य विलक्षणस्य पञ्चमप्रमाणस्य आवश्यकतया प्रमाणानि चत्वारीति सूत्रकारोक्त्यसांगत्यापत्तेरिति भाव:।
S35 अयथार्थानुभवनिरूपणम्
 संयोगाभाववतीति। संयोगस्याव्याप्यवृत्तित्वात् संयोगवत्यपि संयोगाभावस्य सत्त्वात् 'इदं संयोगि' इति प्रमायां संयोगाभाववति संयोगप्रकारकत्वसत्त्वात् तदभाववति तत्प्रकारकत्वरूपभ्रमलक्षणातिव्याप्तिरिति भाव:। यदवच्छेदेनेत्यादि। 
मूलावच्छेदेन समवायसम्बन्धावच्छिन्नकपिसंयोगाभाव: वृक्षे वर्तते तदवच्छेदेन चेत् कपिसंयोगावगाहि ज्ञानं भवति तर्हि तज्ज्ञानं भ्रम:। अग्रावच्छेदेन कपिसंयोगज्ञानं तु प्रमैव, तदवच्छेदेन कपिसंयोगाभावविरहात्। अग्रावच्छेदेन कपिसंयोगवति वृक्षे तदवच्छेदेनैव समवायातिरिक्तसम्बन्धावच्छिन्नकपिसंयोगाभावसत्त्वात् अग्रे वृक्ष: कपिसंयोगीति प्रमाया: भ्रमत्वापत्ति:। तद्वारणाय यत्सम्बन्धावच्छिन्नेति। मूलावच्छेदेन रमवायसम्बन्धावच्छिन्न - कपिसंयोगाभाववति वृक्षे कालिकसम्बन्धेन कपिसंयोगप्रकारकप्रमायामतिव्याप्तिवारणाय तत्सम्बन्धेनेत्युक्तम् ननु 'संयोगाभावावच्छेदेन संयोगज्ञानस्य' इति दीपिकोक्तिरयुक्ता; मूले वृक्ष: कपिसंयोगीति भ्रमात्मकज्ञानस्य मूलावच्छेदेन कपिसंयोगावगाहित्वेऽपि संयोगाभावावच्छेदेन संयोगावगाहित्वाभावात्। न हि संयोगस्य संयोगाभावोऽवच्छेदक:, * तथा अप्रतीते: इत्यतो व्याचष्टे - (तथा अप्रतीतेरिति। संयोगावच्छेदकतया संयोगाभावस्याप्रतीतेरित्यर्थ:।)
संयोगाभावावच्छेदकावच्छेदेनेत्यर्थ इति। संयोगाभावस्यावच्छेदको य: मूलादि: तदवच्छेदेनेत्यर्थ:। संयोगावच्छेदकावच्छेदेनेति। संयोगस्य अवच्छेदक: य: अग्रादि: तदवच्छेदेनेत्यर्थ:।
 ननु अव्याप्यवृत्तिपदार्थंप्रकारकभ्रमस्य सावच्छिन्नविषयकत्वेऽपि व्याप्यवृत्तिरजतत्वादिप्रकारकभ्रमस्य तदभावात् यदवच्छेदेनेत्यादिनिरुक्तभ्रमलक्षणं सर्वभ्रमानुयायि न भवतीत्यत आह - अत्रेदमवधेयमिति। तत्सम्बन्धावच्छिन्नेत्यादि। शुक्तौ इन्द्रियसन्निकृष्टायां य: 'इदं रजतम्' इति भ्रम: तत्र समन्वय: क्रियते। समवायसम्बन्धावच्छिन्न प्रतियोगितकरजतत्वाभाववान् पुरोवर्तिशुक्तिरूपपदार्थ:। तद्विशेष्यकत्वे सति रजतत्वप्रकारकत्वं उक्तभ्रमेऽस्ति इति । प्रकारतावच्छेदकसम्बन्धावच्छिन्नत्वं यदि प्रतियोगितायां न निवेश्यते तदा यत्किंचित्सम्बन्धावच्छिन्नप्रतियोगिताकतदभाववान् य: तद्विशेष्यकत्वावच्छिन्न-तत्प्रकारकत्वविशिष्टानुभवत्वं भ्रमस्य लक्षणं स्यात्। तथा सति 'पर्वतो वह्निमान्' इति प्रमायामतिव्याप्ति:। तथा हि - तत्पदेन वह्निरूप: प्रकार: गृहीतश्चेत् तस्य संयोगेन पर्वते सत्त्वेऽपि समवायेन सत्ता नास्ति। अत: समवायसम्बन्धावच्छिन्नवह्न्यभाववान् य:
 पर्वत: तद्विशेष्यकत्वे सति वह्निप्रकारकत्वं 'पर्वतो वह्निमान्' इति प्रमायामस्तीति। प्रकारतावच्छेदकसम्बन्धावच्छिन्नत्वनिवेशे तु संयोगसम्बन्धस्यैव प्रकारतावच्छेदकतया तदवच्छिन्नप्रतियोगिताकवह्न्यभाववान् विशेष्य पर्वतो न भवतीति प्रकारतावच्छेदकसम्बन्धावच्छिन्नप्रतियोगिताकतदभाववद्विशेष्यकत्वं 'पर्वतो वह्निमान्' इति प्रमायां नास्तीति नातिव्याप्तिरिति भाव:। 
 विशेष्यित्वप्रकारित्वयोरिति। तथा च विशेष्यित्वप्रकारित्वयो अवच्छेद्यावच्छेदकभावाविवक्षणे तदभाववद्विशेष्यक: तत्प्रकारकअनुभव: भ्रम इत्येतावन्मात्रोक्तौ रङ्गे रङ्गत्वं रजते रजतत्वं चावगाहमान: य: 'इमे रङ्गरजते' इति प्रमात्मकानुभव: तत्र रङ्गं रजतं च विशेष्यम्, रङ्गत्वं रजतत्वं च प्रकार इति तत्पदेन रङ्गत्वग्रहणे तदभाववत् रजतं उक्तप्रमायां विशेष्यं भवति रङ्गत्वं च प्रकारो भेवतीति रङ्गत्वाभाववद्रजतविशेष्यकत्वं रङ्गत्वप्रकारकत्वं चास्ति, एवं रजतत्वाभाववद्रङ्गविशेष्यकत्वं रजतत्वप्रकारकत्वं चास्तीत्यतिव्याप्ति स्यात्। अतस्तयो: अवच्छेद्यावच्छेदकाभावविवक्षा। 
तथा च तदभाव वद्विशेष्यकत्वावच्छिन्नं यत् तत्प्रकारकत्वं तद्विशिष्टानुभव: भ्रम इति लक्षणं भवति। उक्तसमूहालम्बनप्रमायां रङ्गत्वनिष्ठप्रकारतरङ्गत्ववद्रङ्गनिष्ठविशेष्यतानिरूपिता, न तु रङ्गत्वाभाववद्रजतनिष्ठविशेष्यतानिरूपिता, रजते रङ्गत्वस्याप्रकारत्वात्। एवं च रङ्गत्वनिष्ठप्रकारतारजतनिष्ठविशेष्यतयोर्निंरूप्यनिरूपकभावाभावतरङ्गत्वप्रकारकत्व-
रङ्गत्वाभाववद्रजतविशेष्यकत्वयो: अवच्छेद्यावच्छेदकभावो नास्ति। ययोर्विषयतयो: निरूप्यनिरूपकभाव: तन्निरूपितविषयितयोरेव अवच्छेद्यावच्छेदकभाव इति नियमात्। 
एवं च रङ्गत्वाभाववद्विशेष्यकत्वावच्छिन्नरङ्गत्वप्रकारकत्वस्य रजतत्वाभाववद्विशेष्यकत्वावच्छिन्न- रजतत्वप्रकारकत्वस्य चोक्तसमूहालम्बनप्रमायां अभावान्नातिव्यापितरिति भाव:। प्रकारताविशिष्टविशेष्यतानिरूपकत्वे सत्यनुभवत्वं भ्रमस्य लक्षणम्। विशेष्यतायां प्रकारतावैशिष्ट्यं च * स्वावच्छेदकसम्बन्धावच्छिन्नप्रतियोगिताकस्वाश्रयाभाववन्निष्ठत्वस्वनिरूपितत्वोभयसम्बन्धेनेति निष्कर्ष:। (स्वावच्छेदकेति। शुक्ताविदं रजतमिति भ्रमे एवं समन्वय: - स्वं रजतत्वनिष्ठप्रकारता तदवच्छेदकसम्बन्ध: समवायसम्बन्ध: तदवच्छिन्नप्रतियोगिताक: स्वाश्रयस्य प्रकारताश्रयस्य रजतत्वस्य अभाव: तद्वच्छुक्तिनिष्ठत्वं विशेष्यतायाम्; एवं स्वं रजत्वनिष्ठप्रकारता तन्निरूपितत्वं च शुक्तिनिष्ठविशेष्यतायाम्। 
तथा च उक्तोभयसम्बन्धेन रजतत्वनिष्ठप्रकारताविशिष्टा या शुक्तिनिष्ठा विशेष्यता तन्निरूपकत्वे सति अनुभवत्वं इदं रजतमिति भ्रमेऽस्तीति।)
 
36. यथार्थानुभवविभागः
 स्मृतस्येति। प्रमाया: लक्षणे उक्ते तत्करणं स्मृतं भवतीति तस्य उपेक्षा न युक्तेति भाव:।
37. कारणलक्षणम्
 दिक्कालादृष्टादेरिति। प्रमानिरूपितासाधारणकारणत्वं प्रमाणस्यलक्षणम्। 
प्रमानिष्ठा या अनुभवत्वव्याप्यधर्मावच्छिन्ना कार्यता तन्निरूपितकारणत्वमिति यावत्। अनुभवत्वव्याप्यधर्म: प्रमात्वम्, कार्यतायां अनुभवत्वव्याप्यधर्मावच्छिन्नत्वस्यानिवेशे कार्यसामान्यं प्रति दिक्कालादृष्टादे: कारणत्वात् प्रमां प्रत्यपि कारणत्वमस्तीति प्रमाणलक्षणस्य दिक्कालादावतिव्याप्ति: स्यात्। तन्निवेशे तु प्रभानिष्ठकार्यत्वावच्छिन्नकार्यतानिरूपितकारणताया: दिक्कालादौ सत्त्वेऽपि प्रमानिष्ठप्रमात्वावच्छिन्नकार्यतानिरूपितकारणत्वं नास्तीति नातिव्याप्ति:। चक्षुरादेरिव तत्सन्निकर्षादेरपि प्रत्यक्षप्रमाहेतुत्वात् प्रमाणलक्षणस्य व्यापारेषु सन्निकर्षादिषु अतिव्याप्तिवारणाय व्यापारद्वारकं कारणत्वं लक्षणे निवेशनीयम्। न च श्रोत्रेन्द्रियो अव्याप्ति:, श्रोत्रसमवायरूपसंनिकर्षस्य 
नित्यत्वेन तज्जन्यत्वघटितव्यापारलक्षणाभावात् व्यापारद्वारककारणत्वरूपस्य प्रमाणलक्षणस्य श्रोत्रेन्द्रियेऽभावादिति वाच्यम्।
 श्रोत्रमनस्संयोगस्य शब्दस्य वा श्रोत्रव्यापारत्वात् तद्द्वारकप्रत्यक्षकारणत्वस्य श्रोत्रेऽपि सत्त्वात् - इति प्राचीनमतम्। नवीनमतमाह - यद्विलम्बादित्यादिना। न व्यापारवत्कारणत्वमसाधारणकारणत्वम्। 
अति तु यद्विलम्बात् प्रकृतकार्यानुत्पाद: तत्त्वम्। कालादिषु एतादृशासाधारणकारणत्वाभावात् नातिव्याप्ति:। व्यापारत्वेन प्राचीनाभिमतेषु संनिकर्षादिष्वेव ईदृशं कारणत्वमस्तीति सन्निकर्षपरामर्शादीनामेव प्रमाणत्वमिति नवीनमतम्।
38-41. कारणलक्षणम्
 कार्यनियतत्वे सति कार्यपूर्ववृत्तित्वं कारणस्य लक्षणम्। कार्यनियतत्वं च कार्यव्यापकत्वम्। कार्यपूर्ववृत्तित्वमात्रोक्तौ रासभादेरपिकदाचित् घटपूर्ववर्तित्वमस्तीति घटकारणत्वापत्ति:। तद्वारणाय कार्यव्यापकत्वनिवेश:। कार्यस्यापि कार्यव्यापकत्वात् तत्रतिव्याप्तिवारणाय कार्यपूर्ववर्तितत्वनिवेश:। तदाह-नियतत्वं हीत्यादीना। कार्यव्यापकत्वशरीर एव कार्यपूर्ववर्तित्वमपि निवेश्य परिष्करोति - कार्यतावच्छेदकसम्बन्धेनेत्यादिना। कार्यतावच्छेदकसम्बन्धेन संयोगेन कार्याधिकरणे घटाधिकरणे प्रदेशे 
घटपूर्वक्षणावच्छेदेन वर्तमानो योऽभाव: न दण्डचक्राद्यभाव:, अपि तु रासभाद्यभाव: तत्प्रतियोगितावच्छेदकं रासभत्वादि प्रतियोगितानवच्छेदकं दण्डत्वादि, तद्वत्त्वं तण्डादिष्वस्तीति लक्षणसमन्वय:। कार्यतावच्छेदकसम्बन्धेनेत्यनुक्तौ कालिकसम्बन्धेन घटाधिकारणं यत्र घटो नोत्पद्यते स प्रदेशोऽपि भवति तद्वृत्तिर्योऽभाव: दण्डाद्यभाव:, तत्प्रतियोगितावच्छेदकधर्मवत्त्वमेव दण्डादावस्ति न तदनवच्छेकधर्मवत्त्वमित्यसम्भव: स्यात्। तद्वारणाय कार्यतावच्छेदकसम्बन्धेनेति। कार्याधिकरणवृत्त्यभावाप्रतियोगित्वमात्रोक्तौसंयोगसम्बन्धेन घटाधिकरणै वर्तते योऽभाव: दण्डतन्तूभयाभाव: तत्प्रतियोगित्वमेव दण्डे अस्तीति रीत्या उभयाभावमादाय असम्भव: स्यात्। 
तद्वारणाय प्रतियोगितानवच्छेदकधर्मवत्त्वनिवेश:। यद्धर्मपुरस्कारेण कारणत्वं विवक्षितं तस्मिन् धर्मे प्रतियोगितानवच्छेदकत्वं विवक्षितम्। दण्डत्वचक्रत्वादिना दण्डचक्रादीनां कारणत्वं विवक्षितम्। दण्डत्वादेस्तु तादृशप्रतियोगितानवच्छेदकत्वमस्त्त्येव इति लक्षणसमन्वय:। नात: प्रमेयत्वमादाय रासभादावतिव्याप्ति:। 
S38 अन्यथासिद्धिनिरूपणम् 
 निबन्धान्तरेष्विति-कुसुमाञ्जलिव्याख्याने प्रकाशे वर्धमानोपाध्यायै: पञ्चविधा अन्यथासिद्धय: प्रदर्शिता:, तदनुसादेण मुक्तवल्पां च। मणिकारैस्तु शक्तिवादे त्रिविधा एवान्यथासिद्धय: प्रदर्शिता:। 
तदनुसारेण दीपिकायामपि। सहितत्वमेकज्ञानविषयत्वमिति। तथा च यस्य पूर्ववृत्तित्वमवगाहमाने ज्ञाने नियमेन तदाश्रयस्यापि भानं भवति तत् अन्यथासिद्धमिति फलति। 'तन्तुरूपं पटपूर्ववृत्ति' इति ज्ञाने तन्तुरूपाश्रयस्य तन्तोरपि विषयत्वात् 'तन्तुत्वं पटपूर्ववृत्ति' इति ज्ञाने विशेष्यतावच्छेदकतया तन्तुत्वत्वस्य भानात् तन्तुत्वत्वस्य तन्त्वितरावृत्तित्वे सति तन्तुवृत्तित्वरूपत्वात् तन्तूनामपि भानाच्च तन्तुरूपं तन्तुत्वं च पटं प्रत्यन्यथासिद्धमित्यर्थ:। *तत्कार्यनिरूपितनियतपूर्ववृत्तित्वग्रहनिरूपितस्वनिष्ठवेशष्यतावच्छेदकीभूतस्वाश्रयकत्वं प्रथमान्यथासिद्धत्वमिति यावत्। (तत्कार्यनिरूपितेत्यादि। तत्कार्यं पट: तन्निरूपितं यत् नियतपूर्ववृत्तित्वं तद्विषयकग्रह: 'तन्तुरूपं 
 तन्तुत्वं वा पटनियतपूर्ववृत्ति' इत्याकारको ग्रह: तन्निरूपिता या स्वनिष्ठा विशेष्यता तन्तुरूपनिष्ठा 
 तन्तुत्वनिष्ठा वा विशेष्यता तदवच्छेदकीभूत: य: स्वाश्रय: तन्तुरूपस्य तन्तुत्वस्य वा आश्रय: तन्तु: 
 तत्कत्वं तन्तुरूपे तनतुत्वे चास्तीति समन्वय:।)
 ननु 'रूपं पटपूर्वंवृत्ति' इत्याकारकं रूपत्वेन तन्तुरूपावगाहिज्ञानमुपगम्यते तत्र तन्तूनामविषयत्वात् तन्तुना सहैव 
पूर्ववृत्तित्वं नावगम्यत इति कथं तन्तुरूपस्य अन्यथासिद्धत्वमित्याशङ्क्याहतन्तुरूपस्येति। रूपत्वस्य पटपूर्ववृत्तित्वातिप्रसक्ततया तदवच्छेदेन पटपूर्ववृत्तित्वग्रहो न सम्भवति, अन्यूनानतिप्रसक्तधर्मस्यैवावच्छेदकत्वात्। अपि तु अनतिप्रसक्ततन्तुरूपत्वावच्छिन्ने एव पटपूर्ववृत्तित्वं ज्ञायत इति वक्तव्यम्। तस्मिन् ज्ञाने तु तन्तूनामपि * विशेष्यतावच्छेदकतया विषयत्वमावश्यकमिति भाव:। (विशेष्यतावच्छेदकतयेति। तन्तुरूपमित्यस्य समवायसम्बन्धेन तन्तुविशष्ट रूपमित्यर्थ:। 
 तथा च 'तन्तुरूपं पटपूर्ववृत्ति' इति ज्ञाने विशेष्ये रूपे तन्तूनामपि विशेषणत्वात् 
 विशेष्यतावच्छेदकत्वमावश्यकमिति भाव:।)
तन्तुत्वस्य पूर्ववृत्तित्वज्ञानमपि तन्तुविषयकमेवेति। 'तन्तुत्वं पटपूर्ववृत्ति' इति ज्ञाने तन्तुत्वस्य विशेष्यत्वात् जाते: यत्र विशेष्यतया भानं तत्र किंचिद्रूपेणैव भानमिति नियमात् तन्तुत्वत्वेन तन्तुत्वभानं वक्तव्यम्। 
तन्तुत्वत्वं च तन्त्वितरावृत्तित्वे सति सकलतन्तुवृत्तित्वरूपमिति
 तन्तुत्वत्वघटकतया तन्तूनामर्पिं भानमवर्जनीयम्। एवं च तन्तुत्वविशेष्यकपूर्ववृत्तित्वज्ञानस्य 
 तन्तुविषयकत्वनैयत्यमित्याशय:। यद्वा यद्विषयकत्वव्याप्यं पूर्ववृत्तित्वप्रकारकज्ञानीयं यद्विशेष्यकत्वं तत् 
अन्यथासिद्धमिति यावत्। ननु प्रथमयत्पदेन तन्तुमुपादाय तद्विषयकत्वव्याप्यत्वं 'तन्तुत्वं पटपूर्ववृत्ति' इति ज्ञानीयतन्तुत्वविशेष्यकत्वेऽस्तीति तन्तुत्वस्यान्यथा सिद्धत्वोपपादने, प्रथमयत्पदेन तन्तुत्वमुपादाय तद्विषयकत्वव्याप्यत्वं 'तन्तु: पटपूर्ववर्ती' इति ज्ञानीयतन्तुविशेष्यकत्वेऽस्तीति तन्तुत्वेन तन्तोरप्यन्यथासिद्धत्वं स्यात्। एवं 'तन्तुसंयोग: पटपूर्ववर्ती' इति ज्ञानीयतन्तुसंयोगविशेष्यकत्वे तन्तुविषयकत्वव्याप्यत्वमस्तीति तन्तुना तन्तुसंयोगस्य अन्यथासिद्धत्वं स्यात् इति, अत आह - अत्र येनेत्यस्येत्यादिना। तथा च 
स्वतन्त्रान्वयव्यतिरेकशालि यद्विषयकत्वव्याप्यं पूर्ववृत्तित्वज्ञानीय - स्वतन्त्रान्वयव्यतिरेकशून्ययद्विशेष्यकत्वं तेन तदन्यथासिद्धमिति फलति। तन्तुत्वस्य स्वातन्त्र्येण पटं प्रति अन्वयव्यतिरेकौ न स्त:। किं तु तन्तोरन्वयव्यतिरेकावनुसृत्यैव। अत: प्रथमयत्पदेन तन्तुत्वस्य ग्रहणासम्भवात् न तन्तुत्वेन तन्तोरन्यथासिद्धिरिति भाव:। तन्तुत्वस्य ग्रहणासम्भवात् न तन्तुत्वेन तन्तोरन्यथासिद्धिरिति भाव:। तन्तुवत् तन्तुसंयोगस्य स्वतन्त्रान्वयव्यतिरेका स्त:, असमवयिकारणत्वात्। अत: प्रथमयत्पदेन तन्तुं गृहीत्वा तद्विषयकत्वव्याप्यत्वस्य 'तन्तुसंयोग: पटपूर्ववृत्ति' इति ज्ञानीय तन्तुसंयोगविशेष्यकत्वे सत्त्वेऽपि तन्तुसंयोगे स्वतन्त्रान्वयव्यतिरेकशून्यत्वाभावात् न द्वितीययत्पदेन तस्य ग्रहणं शक्यमिति न तस्यान्यथासिद्धिरिति भाव:। तथा च प्रथमयत्पदार्थे स्वतन्त्रान्वयव्यतिरेकशालीति विशेषणस्य प्रयोजनमाह - तेन न अतथाभूतेनेति। स्वतन्त्रान्वयव्यतिरेकशून्येनेत्यर्थ:। द्वितीययत्पदार्थे स्वतन्त्रान्वयव्यतिरेकशून्यत्वनिवेशफलमाह न वेति। लाघवादाहइतरन्वयव्यतिरेकप्रयुक्तेति। आकाशत्वं हीत्यादि। आकाशस्य घटनियतपूर्ववृत्तित्वेऽपि घटकारणत्वं नाङ्गीक्रियते, अन्यथासिद्धत्वात्। तस्य तु अन्यं प्रतीत्यादि द्वितीयान्यथासिद्धत्वम्। 
घटं प्रति आकाशस्य पूर्ववृत्तित्वं आकाशत्वेन ग्राह्यम्। आकाशत्वं च शब्दसमवायिकारणत्वम्। 
तथा च शब्दं प्रति पूर्ववृत्तित्वं गृहीत्वैव आकाशस्य घटं प्रति पूर्ववृत्तित्वं ग्राह्यमिति आकाशं अन्यथासिद्धमिति भाव:। अपाकजस्थल इत्यादि। यत्र घटादौ विजातीयतेजस्संयोगरूपपाकवशात् पूर्वरूपरसगन्धस्पर्शनाशपूर्वकं रूपान्तररसान्तरादीनामुत्पत्ति: तत्र रूपान्तराद्युत्पत्ते: प्राक् चतुर्णामपि रूपरसादिप्रागभावानां नियमेन सत्त्वात् पाकजगन्धं प्रति गन्धप्रागभाववत् रूपप्रागभावोऽपि कारणं भवतु इति शङ्का गन्धं प्रति रूपप्रागभावस्यान्यथासिद्धत्वात् वारणीया। तस्य ' अन्यत्र क्लृप्ते' त्यादिनोक्तं तृतीयान्यथासिद्धत्वं भवति। अन्यत्र - पाकजादन्यस्मिन् उपाकजे गन्धे नियतपूर्ववृत्तित्वेन क्लृप्तात् गन्धप्रागभावादेव पाकजगन्धस्यापि सम्भवेन तद्भिन्न: रूपप्रागभाव: अन्यथासिद्ध इति भाव:*। (एतत् पीलुपाकवादिनां मतमनुसृत्य। तन्मते परमाणुगन्धस्यैव पाकजन्यत्वात् द्व्यणुकाद्यवयविगन्धस्य अवयवगतगन्धजन्यत्वाङ्गीकारेण अपाकजगन्धपदेन द्व्यणुकादिगन्धस्य ग्रहीतुं शक्यत्वात्। पिठरपाकवादिनां मते तु अवयविगन्धस्यापि पाकजन्यत्वात् अपाकज: पार्थिवगन्ध: अप्रसिद्ध:। 
जले तु गन्धस्यैवाभावात् अपाकजगन्धपदेन जलीयगन्धस्योपादानासंभवात्। तन्मतानुसादेण पाकजरूपं प्रति गन्धप्रागभावस्य रसप्रागभावस्य वा कारणत्वं भवतु इति शङ्का, अन्यथासिद्धत्वेन समाधानं च वक्तव्यम्। ) अथैवमिति। 'अन्यत्र क्लृप्ते' त्यादिरूपेण तृतीयान्यथासिद्धवर्णन इत्यर्थ:। नियतपदं व्यर्थमिति। 'कार्यनियतपूर्ववृत्ति' इति कारणलक्षणे कार्यपूर्ववृत्ति 
इत्येतावन्मात्रोक्तौ यद्घटोत्पत्ते: पूर्वं यदृच्छया रासभोऽपि वर्तते, तत्र रासभस्यापि तद्घटपूर्ववृत्तित्वात् घटकारणत्वापत्तिरिति तद्वारणाय नियतपदमुपात्तम्। तदुपादाने च घटव्यापकत्वं रासभे नास्तीति नातिव्याप्ति:। परं तु तद्घटादन्यस्मिन् घटान्तरे क्लृप्तनियतपूर्ववर्तिभि: दण्डचक्रादिभिरेव तदघटस्यापि सम्भवे तद्भिन्नरासभस्यान्यथासिद्धत्वात् अनन्यथासिद्धत्वदलेनैव रासभवावणसम्भवात् नियतपदं व्यर्थमिति शङ्कितुराशय:। सत्यन्तेनैवेति। अनन्यथासिद्धत्वे सतीत्यनेनैवेत्यर्थ:। समाधत्ते - घटसामान्यं प्रतीति। तद्घटत्वावच्छिन्नं प्रति रासभस्य पूर्वोक्तरीत्या अन्यथासिद्धत्वेऽपि
 घटत्वावच्छिन्नं प्रत्यन्यथासिद्धत्वं न सम्भवति। तदा हि 'अन्यत्र' इत्यस्य घटत्वावच्छिन्नात् अन्यस्मिन् 
इत्यर्थ:। तथा च घटसामान्यभिन्ने पटादौ क्लृप्तनियतपूर्ववर्तिभि: तन्तवादिभि: घटस्यासंभवात् अन्यथासिद्धलक्षणं रासभे नास्तीति अनन्यथासिद्धे तत्रातिव्याप्तिवारणाय नियतपदमावश्यकमिति भाव:।
 त्रयाणामन्यथासिद्धानां संग्राहकमेकं लक्षणं वदतां नवीनानां मतमाह - नवीना: पुनरिति। 
लघु यत् कार्यनियतपूर्ववृत्ति तत एव कार्यकम्भवे तद्भिन्नं अन्यथासिद्धम्। लघुत्वं शरीरत: उपस्थित्या सम्बन्धेनेति त्रिविधम्। प्रत्यक्षं प्रति अनेकद्रव्यसमवेतत्वं कारणं वा महत्त्वं कारणं वेति सन्देहे अनेकद्रव्यसमवेतत्वापेक्षया शरीरतो लाघवं महत्त्वे अस्तीति लघुनियतपूर्ववृत्तिना महत्त्वेनैव प्रत्यक्षसम्भवे तद्भिन्नं अनेकसमवेतत्वं अन्यथासिद्धम्। अतो न तत्प्रत्यक्षकारणम्। गन्धं प्रति गन्धप्रागभाव: कारणं वा रूपप्रागभावो वा इति सन्देहे गन्धरूपप्रतियोगिन्युपस्थिते झटिति गन्धप्रागभाव एवोपस्थितो भवति न रूपप्रागभाव इति 
शीघ्रोपस्थितिरूपलाघवेन गन्धप्रागभाव एव कारणं रूपप्रागभावस्तु अन्यथासिद्ध:। 
एवं घटं प्रति दण्ड: कारणं वा दण्डत्वदण्डरूपादिकं कारणं वा इति सन्देहे उभयोर्नियतपूर्ववृत्तित्वेऽपि दण्डस्य संयोगसंबन्धेन कारणत्वम्। दण्डत्वदण्डरूपादीनां तु स्वाश्रयदण्डसंयोगरूपपरम्परासम्बन्धेन कारणत्वमिति सम्बन्धलाघवं दण्ड एवास्तीति तत एव घटसम्बभवे तद्भिन्नं दण्डत्वदण्डरूपादिकं अन्यथासिद्धमित्यर्थ:। व्युत्पत्तिवैचित्र्यायेति। बुद्धिवैशद्यायेत्यर्थ:। 
 अनुगतस्य दुर्वचतयेति। लघुत्वस्य शरीरकृतसम्बन्धकृतादिभेदेन नानारूपतया अन्यथासिद्धत्वं एकमनुगतं न शक्यते वक्तुम्। एवं लघुत्वविरोधिगुरुत्वस्यापि भिन्नतया तद्भिन्नमित्यस्य गुरुभूतमित्यर्थकतया गुरुत्वमेव अन्यथासिद्धत्वमिति पर्यवसानात्। तस्मात् यत्र यत्र प्रामाणिकानां अन्यथासिद्धत्वव्यवहार: तावत्प्रतियोगिकभेदकूटकवत्त्वं कारणलक्षणे निवेशनीयम्। तत्र कार्याव्यापका: ये अनन्ता: रासभादय: तेषां व्यापकत्वार्थकनियतपदेनैव वारणसम्भवात् तावद्भेदानां निवेश: अनावश्यक:। कार्यव्यापकानां दण्डत्वादीनां तु भेद: कारणलक्षणे निवेशनीय इति नियतपदं अनन्यथासिद्धत्वं च कारणलक्षणे निवेशितवतो ग्रन्थकारस्याशय इति भाव:।
 यद्धर्मावच्छिन्नमिति। समवायसम्बन्धावच्छिन्नघटत्वावच्छिन्नकार्यतानिरूपित-तादात्म्यसम्बन्धावच्छिन्न
कारणत्वं घटसमवायिकारणस्य लक्षणम्। समवायेन कार्यसामान्यं प्रति तादात्म्येन द्रव्यं कारणमिति सामान्यकार्यकारणभावोऽप्रामाणिक इत्यभिप्रेत्यैवमुक्तम्। तादृशकार्यंकारणभावस्य प्रामाणिकत्वे तु समवायसम्बन्धावच्छिन्नकार्यतानिरूपित-तादात्म्यसम्बन्धावच्छिन्न-कारणत्वममिति सामान्यलक्षणमपि भवितुमर्हति। कार्यतायां समवायसम्बन्धावच्छिन्नत्वानिवेशे विषयतासम्बन्धेन घटप्रत्यक्षं प्रति तादात्म्यसम्बन्धेन घटस्यनिमित्तकारणतया विषयतासम्बन्धावच्छिन्नघटप्रत्यक्षनिष्ठकार्यंतानिरूपित-तादात्म्यसम्बन्धावच्छिन्न-
कारणतावति घटे अतिव्याप्ति: अत: तन्निवेश:। कारणतायां तादात्म्यसम्बन्धावच्छिंन्नत्वानिवेशे समवायसम्बन्धेन घटं प्रति कपालसंयोगस्य समवायसम्बन्धेन कारणतया समवायसम्बन्धावच्छिन्नघटनिष्ठकार्यतानिरूपित-
समवायसम्बन्धावच्छिन्नकारणतावति घटासमवायिकारणे कपालद्वयसंयोगे अतिव्याप्ति:। तद्वारणाय तन्निवेश:। एवं 
समवायसम्बन्धावच्छिन्नकार्यतानिरूपित-समवायस्वसमवायिसमवेतत्वान्यतरसम्बन्धवच्छिन्नकारणत्वं असमवायिकारणत्वम्। तत्र कार्यतायां समवायसम्बन्धावच्छिन्नत्वानिवेशे विषयतासम्बन्धावच्छिन्न- घटप्रत्यक्षनिष्ठकार्यतानिरूपितासमवायसम्बन्धावच्छिन्ननिमित्तकारणतावति घटरूपे अतिव्याप्ति:। 
कारणतायां समवायसम्बन्धावच्छिन्नत्वानिवेशे तादात्म्यसम्बन्धावच्छिन्नकारणतावति समवायिकारणेऽतिव्याप्ति:। समवायसम्बन्धावच्छिन्नत्वमात्रस्य कारणतायां निवेशे पटरूपं प्रत्यसमवायिकारणे तन्तुरूपेऽव्याप्ति:। 
समवायेन पटरूपं प्रति तन्तुरूपस्य समवायेन अकारणत्वात्। 
अत: स्वसमवायिसमवेतत्वसम्बन्धावच्छिन्नत्वनिवेश:। 
तावन्मात्रनिवेशे पटं प्रति असमवायिकारणे तन्तुसंयोगेऽव्याप्ति:। अत: अन्यतरसम्बन्धनिवेश:। अधिकमन्यत्र।
 
42. प्रत्यक्षविभागः
 तुरीयविषयतानिरूपकस्येति। प्रकारता-विशेष्यता-संसर्गता-त्रयातिरिक्तचतुर्थविषयतानिरूपकस्येत्यर्थ:। 
विशेष्यादिविधयेति। विशेष्यत्वादिप्रकारेणेत्यर्थ:। निर्विकल्पके घट: घटत्वं सम्बन्धश्च भासते। 
परन्तु विशेष्यत्वं - विशेषणत्व-संसर्गत्वै: घटादिकं न भासते। तथा च मूले प्रकारशब्द: विशेष्यत्व-विशेषणत्व-संसर्गत्वरूपप्रकारपर:। निष्प्रकारकमित्यस्य तादृशविशेष्यत्वादिप्रकारशून्यमित्यर्थ इति भावा:। अत्राप्युक्तरीत्या लक्षणत्रयमिति। प्रकारतानिरूपकत्वं विशेष्यतानिरूपकत्वं संसर्गतानिरूपकत्वमिति लक्षणत्रयमित्यर्थ:।
 
43. सन्निकर्षविभागः
 एवमग्रेऽपीति। 'इन्द्रियमर्थेन' इत्यस्यापि 'संयुज्यत' इत्यनेनान्वय इति भाव:। अतिप्रसङ्गभङ्गातेति। 
सर्वेषामपि शब्दानां प्रत्यक्षप्रसङ्गवारणायेत्यर्थ:। तथा आद्यवीची समीपदेशे तरङ्गान्तरं जनयति तत्तरङ्ग: समीपदेशे तरङ्गान्तरं जनयति, एवं भेर्याद्यसमवायिकारणकाद्यशब्दोऽपि समीपदेशावच्छेदेन शब्दान्तरं जनयति, सोऽपि शब्द: स्वसन्निहितदेशावच्छेदेन शब्दान्तरं जनयतीति रीत्या कर्णविवरावच्छेदेन उत्पन्नशब्दो गृह्यते इति वीचीतरङ्गन्यायेन शब्दोत्पत्तिक्रम:। यथा प्रथमत: उत्पन्नं कदम्बमुकुलं सर्वदिगवच्छेदेन एवदैवानेकमुकुलानि जनयति एव भेयाद्याकाशसंयागासमवायिकारणकाद्यशब्दोऽपि सर्वदिगवच्छेदेन अधिकशब्दान् जनयतीति। परं तु यद्दिगभिमुखो वायु: तद्दिगवच्छेदेन अधिकशब्दान् जनयतीति कदम्बमुकुलन्यायेन शब्दोत्पत्तिक्रम इति नृसिंहप्रकाशिकाकारा: प्राहु:।
 अत्रेदमवधेयमित्यादि। विशेषणविशेष्यभावो नाम नैक: सन्निकर्ष:। अपि तु विशेषणत्वं विशेष्यत्वं चेति सम्बन्धद्वयम्। तत्राभावविशेषणकप्रत्यक्षे विशेषणत्वं संनिकर्ष:। अभावविशेष्यकप्रत्यक्षे विशेष्यत्वं संनिकर्ष:। विशेषणत्वं पञ्चविधम् संयुक्तविशेषणत्वम्, संयुक्तसमवेतविशेषणत्वम्, संयुक्तसमवेतसमवेतविशेषणत्वम्, समवेतविशेषणत्वम्, समवेतसमवेतविशेषणत्वम् चेति। एवं विशेश्यत्वमपि संयुक्तविशेष्यत्वम्, संयुक्तसमवेतविशेष्यत्वम्, संयुक्तसमवेतसमवेतविशेष्यत्वमे, समवेतविशेष्यत्वम्, 
समवेतसमवेतविशेष्यत्वम् चेति पञ्चविधम्। आहत्य विशेषणविशेष्यभावो दशविध इति न्यायभूषणे प्रत्यपादि।
 तेषां क्रमेण उदाहरणानि - * भूतलं घटाभाववत्, (चक्षुस्संयुक्तं भूतलं तद्विशेषणत्वं घटाभावस्य।) * तोयस्पर्श: उष्णत्वाभाववान्, (चक्षुस्संयुक्तं तोयं तत्समवेत: स्पर्श: तद्विशेषणत्वम् उष्णत्वाभावस्य।) * नीलत्वं शुक्लत्वाभाववत्, (चक्षुस्संयुक्तो घट: तत्समवेतो नील तत्समवेतं नीलत्वं तद्विशेषणत्वं शुक्लत्वाभावस्य। )
* वीणाशब्द: तीव्रत्वाभाववान्,( श्रोत्रसमवेत: वीणाशब्द: तद्विशेषणत्वं तीव्रत्वाभावस्य। ) * शब्दत्वं भेदाभाववत्,(श्रोत्रसमवेत: शब्द: तत्समवेतं शब्दत्वं तद्विशेषणत्वं भेदाभावस्य।) * भूतले घटाभाव:(चक्षुस्संयुक्तं भूतलं तिन्नरूपितविशेष्यता घटाभावस्य।) , * तोयस्पर्शे उष्णत्वाभाव:,(चक्षुस्संयुक्तं तोयं तत्समवेत: स्पर्श: तन्निरूपितविशेष्यता उष्णत्वाभावस्य।) * नीलत्वे शुक्लत्वाभाव:(चक्षुस्संयुक्तो घट: तत्समवेतो नील: तत्समवेतं नीलत्वं तन्निरूपितविशेष्यता शुक्लत्वाभावस्य।), * वीणाशब्दे तीव्रत्वाभाव:,(श्रोत्रसमवेतो वीणाशब्द: तन्निरूपितविशेष्यता तीव्रत्वाभावस्य।) * शब्दत्वे भेदाभाव: इति। (श्रोत्रसमवेत: शब्द: तत्समवेतं शब्दत्वं तन्निरूपितविशेष्यता भेदाभावस्य।) न चैवं विशेष्यविशेषणभावस्य बहुविधत्वे षोढा सन्निकर्ष इति कथमिति वाच्यम्। 
विशेषणतात्वेन पञ्चविधविशेषणतानां विशेष्यतात्वेन पञ्चविधविशेष्यतानामनुगमं कृत्वा विशेषणताविशेष्यतान्यतरत्वेन दशानामपि परिगणनात् षड्विधत्वस्याहाने:। न च समवायरूपाणां संयुक्तसमवाय - संयुक्तसमवेतसमवाय - समवाय - समवेतसमवायानां चतुर्णामपि समवायत्वेन एकवर्गीकरणं विधाय संयोग:, समवाय:, विशेष्यविशेषणभावश्चेति त्रिधैव सन्निकर्ष: कुतो न व्यभातीते वाच्यम्। 
स्वतन्त्रेच्छेन मुनिना कृते षोढा विभागे नियोगपर्यनुयोगयो: कर्तुमशक्यत्वात्। नियोग: आज्ञा, पर्यनुयोग: प्रश्न:।
 मणिकारास्तु - केवलविशेषणता इन्द्रियसम्बद्धविशेषणता चेति विशेषणता द्विविधा। इन्द्रियसम्बद्धविशेषणता, पूर्वोक्तरीत्या पञ्चविधा। केवलविशेषणताया: उदाहरणं आकाशं शब्दाभाववत् इति शब्दाभावप्रत्यक्षम् - इत्यभिप्रयन्ति। 'विशेषणतया शब्दाभावस्य, इन्द्रियसम्बद्धविशेषणतया समवायघटाभावादेर्ग्रह:' इति संनिकर्षवादे तै: कथनात्।।
S43 अनुपलब्धेः प्रमाणान्तरत्वनिरसनम् 
 नन्वनुपलब्धेरित्यादि। अनुपलब्धिर्नाम प्रतियोगिविषयकप्रत्यक्षाभव:। 'भूतलं घटाभाववत्' इत्याकारकघटाद्यभावविषयकप्रमां प्रति घटोपलब्ध्यभाव: कारणम्। 'भूतलं घटवत्' इति घटोपलम्भकाले घटाभावप्रमित्यनुदयात्। यदि अभावप्रमां प्रति अनुपलब्धि: न कारणम् तर्हि प्रतियोगिनो घटादेरुपलम्भकालेऽपि घटाद्यभावप्रमाया: आपत्ति: अत: अनुपलब्धि: अभावप्रमां प्रति कारणतया पृथक्प्रमाणमिति भाट्टा:। 
नैयायिकास्तु अनुपलब्धिसहकृतेन्द्रियलिङ्गादिभिरेव अभावविषयकप्रत्यक्षानुमित्यादेरुपपत्त्या अभावविषयकप्रमा न प्रत्यक्षादिप्रमितिविलक्षणा, तथा तत्साधनमपि न प्रत्यक्षादिप्रमाणविलक्षणम्, अपि तु अभावप्रमाजनकेन्द्रियादे: 
अनुपलब्धि: सहकारि कारणमात्रमित्याशेरते। तर्कस्येत्यादि। 
 'व्याप्तिस्तर्काप्रतिहतिरवसानं विपर्यये।
 अनिष्टाननुकूलत्वे इति तर्काङ्गपञ्चकम्।।'
 इत्युक्तरीत्या तर्कस्य पञ्च अङ्गानि अपेक्षितानि। व्याप्ति: आपादकस्य अग्न्यभावादे: आपाद्यस्य धूमाभावादेश्च व्याप्यव्यापकभाव:। तर्काप्रतिहति: - प्रतिकूलतर्काभाव:। विपर्यये पर्यवसानम् - यदि वह्न्यभाव: स्यात् तर्हिं धूमाभाव: स्यात् इत्यापादनस्य हि धूमसत्त्वाद्वह्निरेव युक्त इत्येवरूपे तद्विपर्यये पर्यवसानं भवति। अनिष्टत्वम् - आपाद्यस्य धूमाभावादे: अनिष्टत्वं प्रष्टु:। अननुकूलत्वं प्रतिवादिपक्षसाधकत्वाभाव:। तत्र विपर्यये पर्यवसानं परिष्कृत्याह - आपादकाभावेति। आपादक: वह्न्यभाव: तस्याभाव: वह्न्यभावाभाव: वह्निरूप: तस्य साधक: य विपर्यय: आपाद्यस्य धूमाभावस्याभाव: धूमरूप: तस्य प्रतियोगी धूमाभाव: आपाद्य: यस्य तर्कस्य तत्त्वं विपर्यये पर्यवसानमित्यर्थ:। प्रकृते 'यद्यत्र घट: स्यात् तर्हि भूतलमिव घटोऽद्रक्ष्यत' इत्याकारके तर्के आपादको घट: तस्याभाव: घटाभाव: तस्य साधको विपर्यय: 
दर्शनाभाव: तस्य प्रतियोगि दर्शनमेव आपाद्यमिति आपादकाभावसाधकविपर्यंयप्रतियोग्यापाद्यकत्वं तर्कस्य। तथा च यस्मिंस्तर्के आपादकाभावसाधकाभावप्रतियोगि आपाद्यं भवति तादृशस्थले आपाद्याभावेन हेतुना आपादकाभावे एव पर्यवसानं भवति इति दर्शनाभावात् नास्तीत्यनेन दर्शितम्। दर्शनाभावादित्यस्य घटदर्शनाभावादित्यर्थ:, नास्तीत्यस्य घटाभाव इत्यर्थ:। केवलानुपलब्धे: अभावप्रत्यक्षकारणत्वे आलोकसंयोगाद्यसत्त्वदशायां घटानुपलब्धे: सत्त्वेन घटाभावप्रत्यक्षापत्ति:। अत: योग्यताविशिष्टानुपलब्धे: कारणत्वं वक्तव्यम्। योग्यता च तर्कितप्रतियोगिसत्त्वविरोध्युपलब्धिप्रतियोगिकत्वरूपा। तद्घटकतर्कस्य विपर्यये पर्यवसानं 'यद्यत्र' इत्यादिग्रन्थेन प्रदर्शितमिति भाव:। तर्कितेत्यादिमुलं व्याचष्टेतर्किता आपादिता इत्यादिना। यथाश्रुते प्रतियोगिसत्त्वस्य प्रतियोग्युपलब्धि: विरोधिनीति प्रतीयते। तदसङ्गतम् - घटोपलब्धे: घटसत्त्वविरोधित्वाभावात्। अत: सत्त्वस्य सत्त्वप्रसक्तेरिति व्याख्यातम्। घटसत्त्वारोपरूपप्रसक्ते: घटोपलब्धि विरोधिनी। न 
हि घटे उपलभ्यमाने 'यद्यत्र घट: स्यात्' इति घटसत्तां कश्चित् प्रसञ्जयेदिति भाव:। अनाहार्यत्वसूचनायेति। अनाहार्यज्ञानस्यैव विरोधित्वादिति भाव:। सत्त्वस्य सत्त्वप्रसक्तेरिति व्याख्यानेऽपि आपादितत्वरूपं तर्कितत्वं प्रतियोगिसत्त्वस्यैव न तु तत्प्रसक्ते:। किं च यत्र आपादकं आपाद्यं उभयमपि प्रसज्यते तत्रैव विपर्यये पर्यवसानं दृश्यते। मूलात्तु प्रतियोगिसत्त्वरूपापादकस्यैव प्रसञ्जितत्वं लभ्यते, न त्वापाद्याया उपलब्धे:। अत: तात्पर्यार्थमाह - प्रतियोगिसत्तापादनेति। प्रतियोगिन: घटादे: सत्त्वस्य आपादनेन प्रसञ्जनेन 'यद्यत्र घट: स्यात्' इत्येवंरूपेण आपादित: प्रसञ्जित: य: उपलम्भ: 'तर्ह्युपलभ्येत' इत्येवंरूपप्रसञ्जनविषय: उपलम्भ: स प्रतियोगी यस्या अनुपलब्धे: तत्कत्वरूपयोग्यताविशिष्टा अनुपलब्धिरित्यर्थ:। योग्यताविशेषणप्रयोजनमाह - आलोकसंयोगेति। आपादनासम्भवेनेति। तथा च प्रतियोगिसत्त्वप्रसञ्जनप्रसञ्जितप्रतियोगिकत्वरूपयोग्यताविरहात् अनुपलब्धे: योग्यानुपलब्धिस्तत्र नास्ति। अतो न घटाभावप्रत्यक्षमिति भाव:। ननु यत्र प्रतियोगिसत्त्वस्य उपलब्धेश्चापादानं विनैव भूतचलक्षुस्संयोगानन्तरं घटो नास्तीति प्रत्यक्षं तत्रापादनघटितयोग्यताविरहात् तत्प्रत्यक्षानुपपत्तिरित्याशङ्क्याह - संक्षेप इति। प्रतियोगिसत्तापादनापादितत्वं च प्रतियोगिसत्तापादककापत्तियोग्यत्वम्। अतो नानुपपत्तिरिति भाव:।
 अत एवान्धकार इति। अन्धकारे यो घटोपलम्भाभाव: स न घटसत्त्वाभावप्रयोज्य: अपि तु 
आलोकसंयोगरूपकारणान्तराभावप्रयोज्य:। तथा च प्रतियोगिसत्त्वाभावप्रयोज्योपलब्ध्यभावरूपाया: योग्यानुपलब्धे: तत्राभावात् न घटाभावप्रत्यक्षमिति भाव:।
 धूमत्वादिरूपेत्यादि। आदौ लक्षणशब्द स्वरूपबोधक:। द्वितीये तु विषयबोधक:। 
प्रथमपक्षे धूमत्वाद्यविदुषोऽपि स्वरूपसद्धूमत्वप्रत्यासत्त्या धूमा इत्येवं यावद्धूमप्रत्यक्षापत्तिरित्यस्वारस्यात् द्वितीयपक्षानुधावनम्। चाक्षुषोपनीतभावे इति। चाक्षुषं यत् स्मृतसौरभविषयकं ज्ञानमित्यर्थ:।।
 इति तर्कसङ्ग्रहदीपिकाप्रकाशिकाव्याख्यायां प्रत्यक्षपरिच्छेद:
 
44. अनुमानपरिच्छेद:-अनुमाननिरूपणम्
 
 प्रत्यक्षोपजीवकसङ्गत्येति। प्रत्यक्षकार्यत्वरूपया सङ्गत्या इत्यर्थ:। इन्द्रियेण महानसादौ व्याप्तिप्रत्यक्षादेव अनुमानं भवति। व्याप्तिस्मरणरूपानुमानं प्रति व्याप्तिप्रत्यक्षस्य अनुभवविधया कारणत्वात्। तथा च कार्यकारणभावरूपसङ्गत्या प्रत्यक्षानन्तरमनुमाननिरूपणमिति भाव:। अनेन प्रमाणयो कार्यकारणभाव उक्त:। अनुमित्यात्मकप्रमिते:। परामर्शात्मकमानसप्रत्यक्षकार्यत्वात् प्रमित्यो: कार्यकारणभाव: ज्ञेय:।
S44 अनुमितिलक्षणम् 
 विलक्षणप्रमात्वादिति। प्रत्यक्षप्रमिते: यत् करणं इन्िद्रयं तदपेक्षया विलक्षणेन परामर्शात्मकेन कारणेन जन्यत्वात् अनुमितेर्विलक्षणप्रमात्वमिति भाव:। प्रमाणान्तरत्वमिति। प्रत्यक्षापेक्षया अतिरिक्तप्रमाणत्वमित्यर्थ:। दीपिकायाम् नन्वित्यादिना ग्रन्थेन यत्र दूरे ऊर्ध्वव्यक्तिदर्शनानन्तरं 'स्थाणुर्वा पुरुषो वा ' इति संशय: तत: 'पुरुषत्वव्याप्यकरादिमान्' इति व्याप्यधर्मवत्ताज्ञानरूप: परामर्श: तत: 'अयं पुरुष' इति प्रत्यक्षम्, तस्मिन् प्रत्यक्षे परामर्शजन्यत्वविशिष्टज्ञानत्वरूपस्यानुमितिलक्षणस्यातिव्याप्ति: आशङ्किता। तदिदं न सङ्गच्छते। संशयरूपविपरीतज्ञानानन्तरं 'अयं पुरुष:' इति प्रत्यक्षस्यैव असंभवात्। तद्वत्ताबुद्धिं प्रति तदभाववत्ताज्ञानस्य 
प्रतिबन्धकत्वादिति शङ्कायां सत्यपि विपरीतज्ञाने यदि विशेषदर्शनं स्यात् तर्हि तस्य विशेषदर्शनस्य प्रत्यक्षजनकत्वं भवतीति * विशेषदर्शनस्येति। (अनेन मतान्तरमप्यस्तीति दर्शितम्। तथा हि - संशयोत्तरप्रत्यक्षमात्रे विशेषदर्शनं न हेतु:, 
 अन्धकारे घटसंशयोत्तरप्रत्यक्षस्य विशेषदर्शनं विनापि आलोकसमवधानमात्रेणैवोपपत्ते:। तथापि यत्र 
 विशेषादर्शनादिदोषाधीन: संशय: तदुत्तरप्रत्यक्षे तस्य हेतुत्वम्। उक्तस्थले च व्यञ्जकाभावाधीन: 
 संशय इति। अधिकं तत्त्वचिन्तामणौ प्रामाण्योत्पत्तिवादे तद्व्याख्याने प्रकाशे च द्रष्टव्यम्।) व्याप्यधर्मदर्शनस्येत्यर्थ:। प्रकृते 'पुरुषत्वव्याप्यकरादिमान् अयम्' इति परामर्शो विवक्षित:। भावद्वयकोटिकेति। स्थाणुत्वपुरुषत्वाश्यं यत् भावरूपं धर्मद्वयं तत्प्रकारकसंशयेत्यर्थ:। स्थाणुत्वतदभावेति। स्थाणुत्वं तदभाव: पुरुषत्वं तदभावश्चेति चतुष्प्रकारकसंशयेत्यर्थ:। 'स्थाणुर्वा न वा, पुरुषो वा न वा' इति संशयस्याकार:। * द्विकोटिकसंशयद्वयं वात्र विवक्षितम्। (द्विकोटिकेति। स्थाणुर्वा न वेत्याकारक: एक: संशय:, पुरुषो न वेत्याकारक: अपर: संशय इति 
 संशयद्वयमित्यर्थ:।) प्रमाणाभावादिति। तत्रानुमितिरेव जायत इत्यत्र प्रमाणाभावादित्यर्थ:। तथा च 'अयं पुरुष:' इति निश्चयस्यानुमितित्वे 'पुरुषं साक्षात्करोमि' इति साक्षात्कारत्वावगाही अनुव्यवसायो नोपपद्यते। अनुमितित्वावगाही 'पुरुषमनुमिनोमि' इति अनुव्यवसाय एव स्यात्। अतो नानुमितित्वं तस्य निश्चयस्य, अपि तु प्रत्यक्षत्वमेवेति अलक्ष्ये तत्र 
लक्षणसत्त्वात् अनुमितिलक्षणस्यातिव्याप्तिरिति भाव:। दीपिकायां पक्षतासहकृतेति। तथा च परामर्शजन्यत्वमात्रं नानुमितेर्लक्षणम्। अपि तु पक्षतासहकृतो य: परामर्श: तज्जन्यत्वम्। संशयोत्तरप्रत्यक्षे तु परामर्शस्य जनकत्वेऽपि
S44 पक्षतालक्षणम् 
 पक्षताया: नोपयोगित्वम्, प्रमाणाभावात्; सिद्धिसत्त्वेऽपि धारावाहिकप्रत्यक्षोत्पत्त्या सिद्ध्यभावरूपाया: पक्षताया: प्रत्यक्षहेतुत्वासम्भवाच्च। तथा च पक्षतासहकृतपरामर्शजनयत्वाभावात् नातिव्याप्तिरिति भाव:। 
तदाह प्रकाशिकायाम् संशयोत्तरप्रत्यक्षे जननीय इति। प्रयोजनाभावेनेति। पक्षताया: सहकारित्वानङ्गीकारे अनुपपत्त्यभावेनेत्यर्थ:। एतेनेति। वक्ष्यमाणहेतुना इत्यर्थ:। यदि परामर्शजन्यत्वमात्रम् अनुमितेर्लक्ष्ाणं स्यात् तदा 'वह्निव्याप्यधूमवत्पर्वतवानयं देश:' इत्याकारकं वन्हिव्याप्यधूमविशिष्टपर्वतवैशिष्ट्यावगाहिप्रत्यक्षं प्रति 'वह्निव्याप्यधूमवानयं पर्वत:' इत्याकारकपरामर्शस्य विशेषणतावच्छेदकीभूत: य: धूम: तत्प्रकारकनिश्चयत्वेन हेतुतया तादृशविशिष्टवैशिष्ट्यावगाहिप्रत्यक्षेऽपि परामर्शजन्यत्वरूपस्य अनुमितिलक्षणस्य सत्त्वात् अतिव्याप्ति: प्रसक्ता। सापि पक्षतासहकृतपरामर्शजन्यत्वस्य अनुमितिलक्षणतवात् वारयितुं शक्यत इति भाव:। तादृशप्रत्यक्षस्य * पक्षताजन्यत्वाभावात्। (अयं प्रदेश: मेघवान् धनगर्जजवत्त्वादित्यनुमानमत्र विवक्षितम्।)
 'साध्यसंशय: पक्षता' इति प्राचीनोक्त्युपेक्षाया: बीजमाह - यद्यपीत्यादिना। साध्यनिश्चयरूपसिद्धिकालेऽनुमितिवारणं हि पक्षताया: अनुमितिहेतुत्वाङ्गीकारस्य उद्देश्यम्। तत्तु साध्यसंशयस्य पक्षतात्वेऽपि निर्वहति। साध्यनिश्चयकाले साध्यसंशयरूपपक्षताया: अभावादेव नानुमिति: इत्येवंरीत्या अनुमितिवारण्ासम्भवात् तथा च साध्यसंशय एव पक्षता अस्तु इति शङ्कितुर्भाव:। तथापीति। साध्यसंशयरूपपक्षताया: नानुमितिहेतुत्वम्। विनापि साध्यसंशयं घनगर्जनश्रवणेन 1मेघानुमित्ते: व्यतिरेकव्यभिचारादिति समाधातुराशय:। व्यभिचार इति। कारणाभावेऽपि कार्योत्पत्तिरूपो व्यतिरेकव्यभिचारोऽत्र विवक्षित:। अन्यादृशीमिति। साध्यसंशयादन्यविधामित्यर्थ:।
 दीपिकायाम् सिषाधयिषाविरहविशिष्टेत्यादि। यत्र साध्यनिश्चयरूपा सिद्धिरस्ति तत्रापि यदि 'पक्षे साध्यं अनुमिनुयाम्' इत्याकारा सिषाध्ायिषा अस्ति तदानुमितिर्भवति। सिद्ध्यभावमात्रस्य पक्षतात्वे सा न स्यात्, सिद्धेरेव तत्र सत्त्वात्। अतस्तत्र पक्षतासम्पत्तये सिषाधयिषाविरहविशिष्टेति सिद्धेर्विशेषणं दत्तम्। उक्तस्थले सिषाधयिषाया: सत्त्वेन सिषाधयिषाविरहरूपविशेषणाभावात् सिषाधयिषाविरहविशिष्टसिद्ध्यभावस्याक्षततया पक्षता निर्वहति। एवं च सिषाधयिषा 
उत्तेजिकेति फलितम्। उत्तेजकत्वं च प्रतिबन्धकसमवधानकालीनकार्योत्पादकप्रयोजक्त्वम्। सिद्धिरूपप्रतिबन्धकसत्ताकालेऽपि सिषाधयिषाया: अनुमितिरूपकार्योत्पादप्रयोजकत्वात् उत्तेजकत्वम्, यथा मणिरूपप्रतिबन्धकाले दाहोत्पत्तिप्रयोजकत्वात् उत्तेजकत्वम्, यथा मणिरूपप्रतिबन्धकाले दाहोत्पत्तिप्रयोजकत्वात् मन्त्रादेरुत्तेजकत्वम्। उत्तेजकाभावविशिष्टप्रतिबन्धकाभावस्य कार्योत्पत्तिं प्रति हेतुत्वात्। सिषाधयिषाविरहविशिष्टसिद्ध्यभावस्य अनुमितिहेतुत्वमिति भाव:। सिषाधयिषा नाम साध्यानुमितिविषयकेच्छा। सिषाधयिषाविरह: सिषाधयिषानिष्ठप्रतियोगितानिरूपकोऽभाव:। तत्र प्रतियोगितायां समवायसम्बन्धावच्छिन्नत्वं निवेशनीयम्। 
अन्यथा यत्र सिद्धि: सिषाधयिषा चास्ति तत्र सिषाधयिषाया: संयोगसम्बन्धेनाभावात् 
सिषाधयिषानिष्ठसंयोगसम्बन्धावच्छिन्नप्रतियोगिताकाभावविशिष्टसिद्धेदेव सत्त्वेन तदभावरूपपक्षता न स्यात्। तन्निवेशे च तत्र समवायसम्बन्धेन सिषाधयिषाया: सत्त्वेन तत्सम्बन्धावच्छिन्नसिषाधयिषानिष्ठप्रतियोगिताकाभावरूपविशेषणाभावात् विशिष्टाभावरूपा पक्षता निर्वहतीति। एवं सिषाधयिषाविरहवैशिष्ट्यं ससिद्धौ सामानाधिकरण्यसम्बनधेन। 
अन्यथा स्वरूपसम्बन्धेन सिषाधयिषाविरहवैशिष्ट्यनिवेशे सिषाधयिषासत्त्वेऽपि सिद्धौ सिषाधयिषाभावस्य स्वरूपसम्बन्धेन सत्त्वात् सिषाधयिषाविरहविशिष्टसद्धेरेव सत्त्वेन तदभावरूपपक्षताया: अनुपपत्ति: अत: सामानाधि करण्यसम्बन्धेन वैशिष्ट्यं निवेशनीयम्। सामानाधिकरण्यं च स्वाधिकरणवृत्तित्वम्। स्वाधिकरणत्वं स्वरूपसंबन्धेन, स्वाधिकरणनिरूपितवृत्तित्वं समवायसम्बन्धेन। 
	तथा च स्वनिष्ठस्वरूपसम्बन्धावच्छिन्नाधेयतानिरूपिताधिकरणतावन्निरूपितसमवायसम्बन्धावच्छिन्नाधेयतासम्बन्धेन सिषाधयिषाविरहविशिष्टा या सिद्धि: तदभाव: पक्षता। स्वं - सिषाधयिषाविरह तस्य स्वरूपसंबन्धेन अधिकरणम् आत्मा तत्र समवायसम्बनधेन वृत्तिमती य सिद्धि: तदभाव इति यावत्। तत्र स्वरूपसम्बन्धानिवेशे सिषाधयिषाकालेऽपि एकज्ञानविषयत्वसम्बनधेन सिषाधयिषाविरहाधिकरणे आत्मनि समवायेन वृत्तित्वं सिद्धेरस्तीति तादृशवृत्तित्वसम्बनधेन सिषाधयिषाविरहविशिष्टसिद्धेरेव सत्त्वेन पक्षता नोपपद्येत। स्वरूपसम्बन्धनिवेशे तु तेन सिषाधयिषाभावाधिकरणं सिषाधयिषावानात्मा न भवति, 
अपि तु अन्य आत्मा तद्वृत्तित्वं एतदात्मगतसिद्धेर्नास्तीति तादृशवृत्तित्वरूपसामानाधिकरण्यसम्बन्धेन 
सिषाधयिषाविरहविशिष्टाया: सिद्धेरभावस्य सत्त्वात् न पक्षतानुपपत्ति:। 
एवं वृत्तित्वे समवायसम्बनधावच्छिन्नत्वानिवेशे सिषाधयिषाविरहाधिकरणे आत्मनि सिद्धे: समवायेन सत्त्वेऽपि 
 संयोगादिसम्बन्धेनासत्त्वात् समवायातिरिक्तसम्बन्धावच्छिन्नवृत्तित्वरूपसामानाधिकरण्यं सिद्धेर्नास्तीति विशिष्टाभावरूपा पक्षता प्रसज्येत। अत: समवायसम्बन्धावच्छिन्नत्वस्य सामानाधिकरण्यघटकवृत्तित्वे निवेश:। एवं 
सिद्ध्यभाव: सिद्धिनिष्ठप्रतियोगितानिरूपकोऽभाव:। तत्र प्रतियोगितायां समवायसम्बन्धावच्छिन्नत्वं निवेश्यम्। अन्यथा सिद्धिकालेऽपि सम्बन्धान्तरावच्छिन्नसिद्ध्यभावमादाय पक्षता प्रसज्येत। तदेतत्सर्वमभिसन्धायाह - प्रकाशिकायाम् - सिषाधयिषाया: सादध्यानुमितीच्छाया इत्यादि। स्वरूपसमवाययोभयघटितेति। सामानाधिकरण्यघटकाधिकरणतायां स्वरूपसम्बन्धावच्छिन्नत्वं, वृत्तितायां समवायसम्बन्धावच्छिन्नत्वं च निवेशनीयमिति भाव:। सिंद्धे: समवायेनाभाव इति। सिद्धिनिष्ठसमवायसम्बन्धावच्छिन्नप्रतियोगिताकाभाव इत्यर्थ:। पक्षतावच्छेदकविशिष्ट इत्यादि। पक्षतावच्छेदकावच्छिन्नपक्षनिष्ठविशेष्यतानिरूपितसाध्यतावच्छेदकावच्छिन्नसाध्यनिष्ठप्रकारताशालिनिश्चय इत्यर्थ:। द्रव्यत्वेन पर्वतावगाहि 'द्रव्यं वह्निमत्' इत्याकारकनिश्चयदशायां 'पर्वतो वह्निमान्' इत्यनुमित्युत्पत्ते: 'द्रव्यं वह्निमत्' इत्याकारकनिश्चयस्य 'पर्वतो वह्निमान्' इत्यनुमितिप्रतिबन्धकत्ववारणाय पक्षनिष्ठविशेष्यतायां 
पक्षतावच्छेदकावच्छिन्नत्वनिवेश:। एवं 'पर्वतो द्रव्यवान्' इत्याकारकनिश्चयस्य तादृशानुमितिप्रतिबन्धकत्ववारणाय प्रकारतायां साध्यतावच्छेदकावच्छिन्नत्वनिवेश:। एवं प्रकारतायां साध्यतावच्छेदकसम्बन्धावच्छिन्नत्वमपि निवेशनीयम्। अन्यथा 'पर्वत: समवायेन वह्निमान्' इति निश्चयस्यापि 'पर्वत: संयोगेन वह्निमान्' 
इत्यनुमितिप्रतिबन्धकत्वापत्ते:।
 ननु सिद्धिकाले यदि सिषाधयिषा वर्तते तदानीमपि अनुमिते: उपपादनार्थं हि सिद्धौ 
सिषाधयिषाविरहविशिष्टेति विशेषणं दत्तम्। तच्च तदैव सार्थकं भवति यदि सिद्धि-सिषाधयिषा-परामर्शानामेककाले समवधानं स्यात्। तच्च दुर्घटम्। तथा हि- यत्र प्रथमं सिद्धि: अनन्तरं सिषाधयिषा, तत: परामर्श:, तत: अनुमिति:, तत्र 
परामर्शक्षणे सिद्धेर्नाशादेव प्रतिबन्धकाभावात् अनुमित्युपपत्ते: व्यर्थं सिषाषयिषाविरहविशिष्टत्वविशेषणम्। यत्र क्रमेण सिषाधयिषा-सिद्धि-परामर्शा: तत्र परामर्शक्षणे सिषाधयिषाया: नाशात् सिषाधयिषाविरहविशिष्टसिद्धेरेव सत्त्वात् सिषाधयिषाविरहविशिष्टत्वनिवेशेऽपि पक्षता न निर्वहति। यत्र तु परामर्शंसिद्धिसिषाधयिषा: क्रमेण भवन्ति तत्र सिषाधयिषाक्षणे परामर्शनाशात् परामर्शरूपकारणवैकल्यात् नानुमिति:। ज्ञानयोर्वा ज्ञानेच्छयोर्वा एकक्षणोत्पत्तिकत्वं तु नाङ्गीक्रियते। तथा च कथं सिषाधयिषाविरहविशिष्टत्वस्य सार्थकत्वमित्याशङ्क्याह - अत्र सिद्धिश्चेत्यादिना। पक्षताघटकीभूता सिद्धिश्च वह्निवह्निव्याप्यधूमोभयावगाहिनी समूहालम्बनरूपा 'पर्वतो वह्निमान् वह्निव्याप्यधूमवांश्च' इत्याकारिका विवक्षिता। अयमेव साध्यनिश्चयरूपत्वात् साध्यव्याप्यनिश्चयरूपत्वाच्च सिद्ध्यात्मकपरामर्श इति व्यवह्रियते। तथा च यत्र आदौ 
उक्ताकार: सिद्ध्यात्मकपरामर्श: तत: सिषाधयिषा ततोऽनुमिति: तत्र द्वितीयक्षणे सिद्धे: सत्त्वात् सिद्ध्यभावमात्रस्य पक्षतात्वे पक्षता न निर्वहति। अत: सिषाधयिषाविरहविशिष्टत्वं सिद्धे: विशेषणम्। तत्र तु सिषाधयिषासत्त्वेन सिषाधयिषाविरहरूपविशेषणाभावात् विशिष्टाभावरूपा पक्षता निर्वहतीत्येवं तद्विशेषणस्य सार्थक्यमुपपादनीयमिति भाव:। अत: परामर्शसम्पत्तिरिति। अनुमित्यव्यवहितपूर्वक्षणे सिद्धिसिषाधयिषापरामर्शानां मेलनमित्यर्थ:।
 व्याप्तिविशिष्टपक्षधर्मताज्ञानमित्यत्रेत्यादि। यत्र लिङ्गं साध्यव्यभिचारि भवति तत्रापि व्याप्त्यशे भ्रमात्मकात् 'धूमव्याप्यवह्निमानयं पर्वत:' इति परामर्शात् 'पर्वतो धूमवान्' इत्यनुमिति: जायते। 
यदि तु वस्तुतो व्याप्तिविशिष्टे पक्षधर्मत्वावगाहि ज्ञानं परामर्श: तज्जन्यत्वं अनुमितेर्लक्षणमुच्येत तर्हि उक्तपरामर्शस्य व्याप्तिविशिष्टे तदवगाहित्वाभावे परामर्शत्वाभावात् तज्जन्यज्ञानस्य अनुमितित्वं न स्यात्। 
अत: व्याप्तिविषयकं यत् पक्षधर्मत्वावगाहि ज्ञानं तत् परामर्श:। उक्तभ्रमात्मकज्ञानस्य व्याप्तिविषयकत्वमक्षतमिति परामर्शरूपता, अत एव तज्जन्यज्ञानस्य परामर्शजन्यत्वरूपानुमितिलक्षणाक्रान्ततया अनुमितित्वमप्युपपद्यत इति भाव:।
 ननु व्याप्तिविषयकं पक्षसम्बन्धावगाहि च ज्ञानं परामर्श इति परामर्शलक्षणकथनेऽपि 'धूमो वह्निव्याप्य: धूमवांश्च पर्वत:' इत्याकारकसमूहालम्बनज्ञानस्यापि व्याप्तिविषयकत्वात् पक्षसम्बन्धविषयकत्वाच्च परामर्शत्वापत्तिरित्यत आह - व्याप्त्यवच्छिन्नेति। व्याप्त्यवच्छिन्न या हेतुनिष्ठा प्रकारता तन्निरूपिता या 
पक्षतावच्छेदकावच्छिन्ना पक्षनिष्ठा विशेष्यता तन्निरूपको निश्चय: परामर्श इत्यर्थ:। भवति च 'वह्निव्याप्यधूमवान् पर्वत' इति निश्चय: तादृश:। 
पर्वतनिष्ठविशेष्यतानिरूपिताया: धूमनिष्ठाया: प्रकारताया: व्याप्त्यवच्छिन्नत्वात्। व्याप्त्यवच्छिन्नत्वं च साध्यनिष्ठप्रकारतानिरूपितव्याप्तिनिष्ठप्रकारतानिरूपितत्वम्। तेन 'व्याप्यधूमवान् पर्वत:' इति ज्ञाने नातिव्याप्ति:। 'धूमो वह्निव्याप्य: धूमवांश्च पर्वत:' इति समूहालम्बनज्ञानीयधूमनिष्ठप्रकारतायां व्याप्तिनिष्ठप्रकारतानिरूपितत्वं नास्ति, धूमांशे व्याप्ते: प्रकारतया अभानात्। अतो न तत्रातिव्याप्तिरिति भाव:। तथा च साध्यतावच्छेदकावच्छिन्नसाध्यनिष्ठप्रकारतानिरूपितव्याप्तिनिष्ठप्रकारतानिरूपितहेतुतावच्छेदकावच्छिन्न-
हेतुनिष्ठप्रकारतानिरूपितपक्षतावच्छेदकावच्छिन्नपक्षनिष्ठविशेष्यताशालिनिश्चय: परामर्श इति निष्कर्ष:। 
तेन 'द्रव्यव्याप्यध्मवान् पर्वत:', 'वह्निव्याप्यद्रव्यवान् पर्वत:' 'वह्निव्याप्यधूमवद्द्रव्यम्' इत्यादिनिश्चयानां 'पर्वतो 
वह्निमान्' इत्यनुमितिहेतुभूतपरामर्शत्वं न प्रसज्यत इत्यवधेयम्। निर्गलितार्थ इति। निष्कृष्टार्थ इत्यर्थ:। अभिलापकशब्दमुच्चार्येति। आकारप्रदर्शकशब्दमुच्चार्येत्यर्थ:। कायिकचेष्टारूपस्याभिनयस्यात्रासम्भवात्।
S44 व्याप्तिलक्षणम् 
 साध्याभावाप्रसिद्धेरिति। साध्यस्य वाच्यत्वस्य केवलान्वयित्वेन सर्वत्र विद्यमानतया तदभावस्याप्रसिद्धे: साध्याभाववदवृत्तित्वरूप1व्याप्तलक्षणस्य केवलान्वयिसाध्यकसद्धेतावव्याप्तिरित्यर्थ:। ( व्याप्ते: स्वरूपं व्याप्तस्य लक्षणमिति भाव:।)
 इत्यर्थतात्पर्यकतयाऽदोषादिति। तथा च
हेत्वधिकरणवृत्त्यत्यन्ताभावप्रतियोगितानवच्छेदकसादध्यतावच्छेदकावच्छिन्नसाध्यसामानाधिकरण्यं व्याप्ति:। 'पर्वतो वह्निमान् धूमात्' इत्यादौ हेतु: धूम:, तदधिकरणं पर्वत:, तद्वृत्तिर्योऽत्यन्ताभाव: घटाद्यभाव महानसीयवह्न्यभावश्च तत्प्रतियोगितावच्छेदकं घटत्व-महानसीयवह्नित्वादिकम्। तत्प्रतियोगितानवच्छेदकं वह्नित्वरूपं साध्यतावच्छेदकम्, तदवच्छिन्न-वह्निसामानाधिकरण्यस्य तादृशवह्न्यधिकरणपर्वतादिवृत्तित्वरूपस्य धूमे सत्त्वात् लक्षणसमन्वय:। पर्वतो धूमवान् वह्ने: इत्यादौ हेतु: वह्नि: तदधिकरणम् अयोगालकम् तद्वृत्तिर्योऽत्यन्ताभाव: धूमाभाव: तत्प्रतियोगितावच्छेदकमेव 
धूमत्वरूपं
 साध्यतावच्छेदकमिति साध्यतावच्छेदके हेतुसमानाधिकरणात्यन्ताभावप्रतियोगितानवच्छेदकत्वाभावात् नातिव्याप्तिरिति भाव:। प्रतियोगितायां साध्यतावच्छेदकसम्बन्धावच्छिन्नत्वं निवेशनीयमित्यादि। 
'पर्वंतो वह्निमान् धूमात्' इत्यत्र धूताधिकरणे पर्वते वर्तते योऽत्यन्ताभाव: समवायेन वह्निर्नास्तीत्याकारकप्रतीतिसिद्ध: समवायसम्बन्धावच्छिन्नवह्नित्वावच्छिन्नप्रतियोगिताकोऽभाव:। 
तत्प्रतियोगितायां अवच्छेदकमेव वह्नित्वं इत्यव्याप्ति: स्यात्। तद्वारणाय हेत्वधिकरणवृत्त्यभावीयप्रतियोगितायां साध्यतावच्छेदकसम्बन्धावच्छिन्नत्वं निवेशनीयम्। निवेशे च हेत्वधिकरणवृत्त्यभाव इत्यनेन यस्याभावस्योपादाने तदीयप्रतियोगिताया: साध्यतावच्छेदकसंयोगसम्बन्धावच्छिन्नत्वं भवेत् स एवोपादेय: इति संयोगसम्बन्धेन घटाद्यभाव एव तादृश:, न तु समवायेन वह्न्यभाव: तदीयप्रतियोगिताया: संयोगसम्बन्धावच्छिन्नत्वासम्भवात्। तथा च हेत्वधिकरणवृत्तिघटाद्यभावीयसंयोगसम्बन्धावच्छिन्नप्रतियोगितायामवच्छेदकं घटत्वादि अनवच्छेदकं च वह्नित्वं भवतीति नाव्याप्तिरिति भाव:। न क्षतिरिति। नाव्याप्तिरित्यर्थ:। 
तथा च हेत्वधिकरणवृत्त्यत्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदक - साध्यतावच्छेदकावच्छिन्नसाध्यसामानाधिकरण्यं व्याप्तिरित्येतावता फलितम्। 
हेतुपदं हेतुतावच्छेदकावच्छिन्नपरमित्यादि। 'घटो द्रव्यम् गुणकर्मान्यत्वविशिष्टसत्त्वात्' इत्यत्र सद्धेतौ हेतु: शुद्धसत्तापि विशिष्टशुद्धयोरनतिरेकात्। हेतोरदधिकरणं गुणकर्मणी अपि; तत्र वर्तते योऽत्यन्ताभाव: द्रव्यत्वाभावोऽपि तत्प्रतियोगितावच्छेदकमेव द्रव्यत्वत्वमिति साध्यतावच्छेदके द्रव्यत्वत्वे प्रतियोगितानवच्छेदकत्वाभावात् अव्याप्ति:। तद्वारणाय हेतुतावच्छेदकावच्छिन्नहेत्वधिकरणत्वं निवेशनीयम्। गुणे कर्मणि व सत्तात्वावच्छिन्नसत्ताधिकरणत्वसद्भावेऽपि हेतुतावच्छेदकं यत् गुणकर्मान्यत्वविशिष्टसत्तात्वं 
तदवच्छिन्नाधिकरणत्वं न सम्बभवति। गुण: कर्म च गुणकर्मान्यत्वविशिष्टसत्तावदिति प्रतीत्यभावात्। अत: गुणकर्मान्यत्वविशिष्टसत्तात्वावच्छिन्नाधिकरणं द्रव्यमेव तद्वृत्तिर्योऽभाव: न द्रव्यत्वाभाव: अति तु गुणत्वाद्यभाव: तत्प्रतियोगितावच्छेदकं गुणत्वत्वादि अननवच्छेदकं द्रव्यत्वत्वमिति नाव्याप्तिरिति 
भाव:। 
तथा च * हेतुतावच्छेदकावच्छिन्नहेत्वधिकरणवृत्त्यत्यन्ताभावनिरूपित-साध्यतावच्छेदकसम्बन्धावच्छिन्न-
प्रतियोगितानवच्छेदकसादध्यतावच्छेदकावच्छिन्नसाध्यसामानाधिकरण्यं व्याप्ति:। (हेतुतावच्छेदकावच्छिन्नहेत्वधिकरणेत्यस्य 
 हेतुतावच्छेदकावच्छिन्नहेतुनिष्ठाधेयतानिरूपिताधिकरणतावदित्यर्थ:।)
 हेत्वधिकरणता हेतुतावच्छदेदकसम्बन्धावच्छिन्ना ग्राह्येति। 'वह्निमान् धूमात्' इत्यादौ हेतो: धूमस्य समवायसम्बन्धेनाधिकरणं धूमावयव: तद्वृत्तिर्योऽत्यन्ताभाव: संयोगेन वह्न्यभाव: तत्प्रतियोगितावच्छेदकमेव साध्यतावच्छेदकं वह्नित्वमित्यव्याप्ति:। तद्वारणाय हेतुनिष्ठाधेयतायां हेतुतावच्छेदकसम्बन्धावच्छिन्नत्वं निवेशनीयम्। प्रकृते च हेतुतावच्छेदकसम्बन्ध: संयोग: तदवच्छिन्नधूमनिष्ठाधेयतानिरूपिताधिकरणतवान् धूमावयवो न भवति, समवायसम्बन्धावच्छिन्नधूमनिष्ठाधेयतानिरूपिताधिकरणताया 2एव तत्र सत्त्वात्। (एवकारेण संयोगसम्बन्धावच्छिन्नधूतनिष्ठाधेयतानिरूपिताधिकरणता ध्यवच्छिद्यते।)
अपि तु पर्वतादिरेव तन्निष्ठोऽभाव: न वह्न्यभाव: अपि तु घटाद्यभाव: तत्प्रतियोगितवच्छेदकं वह्नित्वं भवतीति नाव्याप्तिरिति भाव:। वह्निसामान्याभावस्य - वह्नित्वावच्छिन्नप्रतियोगिताकाभावस्य। 
धूसमवायिनिष्ठत्वेऽपि - समवायसम्बन्धेय धूताधिकरणधूमावयववृत्तित्वेऽपि। 
तथा च हेतुतावच्छेदकधर्मावच्छिन्नहेतुतावच्छेदकसम्बन्धावच्छिन्नहेतुनिष्ठाधेयताधेयतानिरूपिताधिकरणता-
वन्निष्ठात्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदकसाध्यतावच्छेदकावच्छिन्न-
साध्यसामानाधिकरण्यं व्याप्ति:।
 न चैवमपीति। 'अयं वृक्ष: कपिसंयोगी एतद्वृक्षत्वात्' इत्यत्र हेतु: एतद्वृक्षत्वं तदघिकरणमेतद्वृक्ष: तत्र वर्तते योऽभाव: कपिसंयोगाभावोऽपि, तएद्वृक्षे अग्रभागावच्छेदेन कपिसंयोगस्य सत्त्वेऽपि मूलभागावच्छेदेन कपिसंयोगस्याभावात्। तथा च हेत्वधिकरणवृत्ते: कपिसंयोगाभावस्य प्रतियोगितावच्छेदकमेव कपिसंयोगत्वरूपं साध्यतावच्छेदकमित्यव्याप्तिरिति भाव:। प्रतियोगिवैयधिकरण्यस्य निवेशनीयत्वादिति। तथा च वृक्षवृत्ति: कपिसंयोगाभाव: प्रतियोगिन: कपिसंयोगस्याधिकरणे वृक्षे वर्तमानतया प्रतियोगिसमानाधिकरणो न प्रतियोगिव्यधिकरण:। घटाद्यभाव एव * तादृश: तत्प्रतियोगितानवच्छेदकं कपिसंयोगत्वं भवतीति नाव्याप्तिरिति भाव:। (तादृश इति। प्रतियोगिव्यधिकरण इत्यर्थ:। )साध्याभाववदवृत्तित्वस्य व्याप्तित्वे 'इदं वाच्यं ज्ञेयत्वात्' इत्यत्रोक्ता अव्याप्ति:, 
प्रकृतसिद्धान्तव्याप्तिलक्षणे न प्रसजतीत्याह - केवलान्वयिसाध्यक इति। तथा च हेतो: ज्ञेयत्वस्याधिकरणं भूतलादि: तद्वृत्तिर्योऽभाव: घटाद्यभाव: तत्प्रतियोगितावच्छेदकं घटत्वादि अनवच्छेदकं वाच्यत्वत्वरूपं साध्यतावच्छेदकं तदवच्छिन्नवाच्यत्वरूपसाध्यसामानाधिकरण्यं ज्ञेयत्वेऽस्तीति नाव्याप्तिरिति भाव:।
 एवं प्रतियोगिव्यधिकरणत्वं प्रतियोग्यनधिकरणवृत्तित्वम्, न तु प्रतियोग्यधिकरणावृत्तित्वम्, 
'संयोगी सत्त्वादित्' इत्यत्रातिव्याप्त्यापत्ते:* (अतिव्याप्त्यापत्तेरिति। संयोगाभाववति गुणादौ सत्ताया: सत्त्वात् अयं हेतुर्व्यभिचारी। अत्र 
 हेत्वधिकरणं सत्ताधिकरणं गुणादि तन्निष्ठो योऽभाव: संयोगाभाव: तत्प्रतियोगितावच्छेदकमेव 
 संयोगत्वरूपं साध्यतावच्छेदकमित्यतिव्याप्तिर्वारणीया। दि तु प्रतियोगिव्यधिकरणत्वं 
 प्रतियोग्यधिकरणावृत्तित्वं तदा संयोगाभावस्याव्याप्यवृत्तित्वेन संयोगाधिकरणे द्रव्ये वर्तमानतया 
 प्रतियोग्यधिकरणावृत्ति: संयोगाभावो न भवति, अपि तु घटाद्यभाव एव, तत्प्रतियोगितानवच्छेदकत्वं 
 संयोगत्वेऽरतीत्यतिव्याप्ति: प्रसज्यते। प्रतियोगिव्यधिकरणत्वं प्रतियोग्यनधिकरणवृत्तित्वमित्युक्तौ तु 
 संयोगाभावस्यापि संयोगानधिकरणगुणवृत्तित्वेन लक्षणघटकतया तत्प्रतियोगितावच्छेदकत्वमेव 
 संयोगत्वेऽस्तीति नातिव्याप्तिरिति भाव:।)
 * प्रतियोग्यनधिकरणींभूतहेत्वधिकरणवृत्त्यत्यन्ताभावेत्यादिलक्षणं विवक्षितम्। (ननु प्रतियोगिव्यधिकरणत्वं प्रतियोग्यनधिकरणवृत्तिवमिति विवक्षायामपि सद्धेतौ 'कपिसंयोगी एतद्वृक्षत्वात्', इत्यादावव्याप्ति:। 'कपिसंयोगाभावो ह्यव्याप्यवृत्तित्वात् हेतोरधिकरणे वृक्षे वर्तते, तथा प्रतियोगिन: कपिसंयोगस्यानधिकरणे गुणे च वर्तत इति प्रतियोगिव्यधिकरण: हेत्वधिकरणवृत्तिश्च योऽभाव: कपिसंयोगाभाव: तत्प्रतियोगितावच्छेदकत्वमेव साध्यतावच्छेदके कपिसंयोगत्वेऽस्तीति। अतो निष्कृष्टार्थमाह - प्रतियोग्यनधिकरणी भूतेति। प्रतियोगिव्यधिकरणहेत्वधिकरणवृत्तीत्यन्तस्य प्रतियोग्यनधिकरणीभूतहेत्वधिकरणवृत्तीत्यर्थ:। संयोगी सत्त्वादित्यत्र प्रतियोगिन: संयोगस्यानधिकरणं हेतो: सत्तायाश्चाधिकरणं गुण: तद्वृत्तिर्योऽभाव: संयोगाभाव: तत्प्रतियोगितावच्छेदकमेव संयोगत्वमिति नातिव्याप्ति:। कपिसंयोगी एतद्वृक्षत्वात् इत्यत्र हेतो: अधिकरणं वृक्ष: प्रतियोगिन: संयोगस्याधिकरणमेव भवति इति प्रतियोग्यनधिकरणहेत्वधिकरणवृत्तिरभाव: न कपिसंयोगाभाव: अपि तु घटाद्यभाव: तत्प्रतियोगितानवच्छेदकत्वं कपिसंयोगत्वेऽस्तीति नाव्याप्तिरिति भाव:।)प्रतियोग्यनधिकरणत्वं च प्रतियोगितावच्छेदकावच्छिन्नानधिकरणत्वम्। यथाश्रुते 'घट: गुणकर्मान्यत्वविशिष्टसत्तावान् जाते:' इत्यत्रातिव्याप्ते:। गुणकर्मान्यत्वविशिष्टसत्ताभाववति गुणे कर्मणि च जातिसत्त्वात् अयं व्यभिचारी हेतु:। 
अत्र जातेरधिकरणे गुणे वर्तमानस्य गुणकर्मान्यत्वविशिष्टसत्ताभावस्य प्रतियोगिशुद्धसत्ताधिकरणहेत्वधिकरणगुणवृत्तितया प्रतियोग्यनधिकरणहेत्वधिकरणवृत्तित्वाभावात् तादृशमभावान्तरं घटाद्यभावमादाय तत्प्रतियोगितानवच्छेदकत्वस्य विशिष्टसत्तात्वे सत्त्वात् अतिव्याप्ति: प्रसजति। प्रतियोगितावच्छेदकावच्छिन्नेति निवेशे तु 
विशिष्टसत्तात्वरूपप्रतियोगितावच्छेदकाविच्छिन्नानधिकरणं गुण: तद्वृत्तितया विशिष्टसत्ताभावोऽपि लक्षणघटक:, तत्प्रतियोगितावच्छेदकमेव साध्यतावच्छेदकम् विशिष्टसत्तात्वमिति नातिव्याप्ति:। 
एवं प्रतियोगितावच्छेदकसम्बन्धेन प्रतियोग्यनधिकरणमित्यपि वक्तव्यम्। अन्यथा 'आत्मा ज्ञानवान् द्रव्यत्वात्' इत्यत्रातिव्याप्ते:। ज्ञानाभाववति घटादौ द्रव्यत्वसत्त्वात् अयं व्यभिचारी। अत्र हेतो: द्रव्यत्वस्याधिकरणं घटादि तन्निष्ठ: अभाव: ज्ञानाभाव:, यद्यपि, तथापि स प्रतियोग्यनधिकरणहेत्वधिकरणवृत्तिर्न भवति ज्ञानाभावप्रतियोगिन: ज्ञानस्य विषयतासम्बन्धेनाधिकरणमेव 
घटादिरिति। अत: प्रतियोग्यनधिकरणहेत्वधिकरणवृत्तिरभाव: पटाद्यभाव एव तत्प्रतियोगितानवच्छेदकत्वं साध्यतावच्छेदके ज्ञानत्वेऽस्तीत्यतिव्याप्ति: प्रसज्यते। प्रतियोगितावच्छेदकसम्बन्धनिवेशे तु समवायसम्बन्धावच्छिन्नज्ञानाभावस्यैव हेत्वधिकरणवृत्तितया समवायसम्बन्ध एव प्रतियोगितावच्छेदकसम्बन्ध: तेन सम्बन्धेन ज्ञानस्य अनधिकरणं घटादि तद्वृत्ति: यो ज्ञानाभाव: तत्प्रतियोगितावच्छेदकत्वमेव ज्ञानत्वस्येति नातिव्याप्ति:। तथा च * प्रतियोगितावच्छेदकसम्बन्धावच्छिन्नप्रतियोगितावच्छेदकधर्मावच्छिन्नप्रतियोगिनिष्ठाधेयता-
निरूपिताधिकरणतावद्भिन्न - (प्रतियोगितावच्छेदकसम्बन्धावच्छिन्ना प्रतियोगितावच्छेदकधर्मावच्छिन्ना च या प्रतियोगिनिष्ठा आधेयता तन्निरूपिताधिकरणतावद्भिन्नं अथ च हेतुतावच्छेदकसम्बन्धावच्छिन्ना हेतुतावच्छेदकधर्मावच्छिन्ना च या हेतुनिष्ठाधेयता तन्निरूपिताधिकरणतावत् यत् तन्निष्ठो योऽत्यन्ताभाव: तन्निरूपिता या साध्यतावच्छेदकसम्बन्धावच्छिन्ना प्रतियोगिता तदनवच्छेदकं यत् साध्यतावच्छेदकं तदवच्छिन्नं यत् साध्यं तदधिकरणवृत्तित्वं ध्याप्तिरित्यर्थ:।) हेतुतावच्छेदकसम्बन्धावच्छिन्नहेतुतावच्छेदकधर्मावच्छिन्नहेतुनिष्ठाधेयतानिरूपिता-
धिकारणतावन्निष्ठात्यन्ताभावनिरूपितसाध्यतावच्छेदकसम्बन्धावच्छिन्नप्रतियोगितानवच्छेदकसाध्यतावच्छेदका-
वच्छिन्नसाध्यसामानाधिकरण्यं व्याप्तिरिति फलितम्। तदिदमभिसन्धायाह - अधिकं अस्मदीयमणिदीधितिव्याख्यायामिति।
45. अनुमानविभागः-स्वार्थानुमाननिरूपणम्
 यद्यपि स्वस्यार्थ: अनुमितिरूपं प्रयोजनं यस्मात्तत् स्वार्थानुमानमिति बहुषु ग्रन्थेष्वस्ति तथापि अनुमितेरपि प्रयोजनं साध्यसंशयनिवृत्तिरिति मत्वा व्याचष्टे---स्वस्यार्थ इति। एकसम्बन्धिज्ञानमिति। 
व्याप्त्याख्यसम्बन्धस्य सम्बन्धिनौ द्वौ हेतु: साध्यश्च। तयो: एकस्य सम्बन्धिनो हतो: दर्शनात्मकं ज्ञानं अपरस्य सम्बन्धिन: साध्यस्य स्मृतिं जनयति, साध्यस्य स्मृतौ च साध्यहेत्वोर्व्याप्ति: स्मर्यत इति भाव:। 
वस्तुतस्तु धूमदर्शनं व्याप्तिस्मृतिहेतुसंस्कारोद्बोधनद्वारैव व्यापितस्मृतिं जनयति, न तु एकसम्बन्धिज्ञानमिति विधयेति ध्येयम्। 
S45 व्याप्तिग्रहोपायनिरूपणम्
व्यभिचारज्ञानाभावसहकृतसहचारज्ञानस्य व्याप्तिग्रहकारणत्वमुपपादयितुं व्याप्तिं परिष्करोति---व्याप्तिश्चेत्यादिना। यद्यपि पूर्वं हेतुसमानाधिकरणात्यन्ताभावप्रतियोगितानवच्छेदकसाध्यतावच्छेदकावच्छिन्नसाध्यसामानाधिकरण्यं व्याप्तिरित्येवोक्तम्, तथापि तावन्मात्रे उक्ते 'पर्वतो वह्निमान् धूमात्' इत्यत्र रासभस्यापि धूमव्यापकवह्न्यधिकरणपर्वतवृत्तितया तादृशसामानाधिकरण्याक्रान्तत्वात् वह्निव्याप्यत्वं प्रसज्येत। 
अत: हेतुसमानाधिकरणात्यन्ताभावप्रतियोगितानवच्छेदक-साध्यतावच्छेदकावच्छिन्न-साध्यसामानाधिकरण्य-
विशिष्टहेतुतावच्छेदकवत्त्वं व्याप्तिरिति परिष्कार्यम्। रासभे वह्निसामानादधिकरण्यसत्त्वेऽपि हेतुतावच्छेदकीभूतधूमत्ववत्त्वाभावात् नातिव्याप्ति:। न च धूमत्वपर्यन्तं यदि व्याप्ति: तर्हि धूमत्वं व्याप्त्यवच्छेदकमिति व्यवहार: कथमुपपद्यते अवच्छेद्याया: व्याप्ते: धूमत्वरूपतया धूमत्वे धूमत्वस्यावच्छेदकत्वासम्भवात्। 
अवच्छेद्यावच्छेदकभावस्य भेदनियतत्वादिति वाच्यम्। धूमत्वत्वेन रूपेण धूत्वं व्याप्ति: स्वरूपतो धूमत्वं व्याप्त्यवच्छेदकमित्यदोषात् *। (अदोषादिति। यद्यपि धूमत्वमेव व्याप्ति: व्याप्यतावच्छेदकं चेति अवच्छेद्यावच्छेदकयोरैक्यम्, तथापि धूमत्वनिष्ठा अवच्छेद्यता धूमत्वत्वावच्छिन्ना, अवच्छेदकता तु निरवच्छिन्नेति अवच्छेद्यतावच्छेदकतयोर्भेदात् एकस्यैवावच्छेद्यावछेदकभाव उपपन्न एवेत्यर्थ:। )
 एतादृशव्याप्तिज्ञाने व्यभिचारज्ञानाभाव: कथं हेतु:? कथं च सहचारज्ञानं हेतुरिति चेत्-श्रूयताम्। सामानाधिकरण्यविशिष्टहेतुतावच्छेदकमित्यस्य समानादधिकरणवृत्तिहेतुतावच्छेदकमित्यर्थ:। 
तथाच धूमसमानादधिकरणात्यन्ताभावप्रतियोगितानवच्छेदकवह्नित्वावच्छिन्नवह्न्यधिकरणवृत्तिधूमवृत्तिधूमत्ववान् धूम इति व्याप्तिज्ञानस्य आकार:। धूमसमानाधिकरणात्यन्ताभावप्रतियोगितावच्छेदकवह्नित्वावच्छिन्नसमानाधिकरणधूमवृत्तिधूमत्ववान् 
धूम इति व्यभिचारज्ञानस्य आकार:। व्याप्तिज्ञाने साध्यतावच्छेदके प्रतियोगितानवच्छेदकत्वं भासते, व्यभिचारज्ञोन तु साध्यतावच्छेदके प्रतियोगितानवच्छेदकत्वं भासते, व्यभिचारज्ञाने तु साध्यतावच्छेदके प्रतियोगितावच्छेदकत्वं भासते। तत्र प्रतियोगितानवच्छेदकत्वावगाहिव्याप्तिज्ञानं प्रति प्रतियोगितावच्छेदकत्वावगाहिव्यभिचारज्ञानं तद्वत्ताबुद्धौ तदभाववत्ताज्ञानविधया प्रतिबन्धकमिति व्यभिचारज्ञानाभाव: प्रतिबन्धकाभावविधया प्रतिबन्धकमिति व्यभिचारज्ञानाभाव: प्रतिबन्धकाभावविधया व्याप्तिज्ञानं प्रति हेतु:। साध्यसामानाधिकरण्यविशिष्टहेतुवृत्तिहेतुतावच्छेदकमित्यंशोऽपि व्याप्तिज्ञाने भासते। साध्यसामानाधिकरण्यग्रह एव सहचारग्रह इत्युच्यते। तादृशसहचारग्रह: साध्यसामानाधिकरण्यविशिष्टो हेतुरितिज्ञानंप्रति विशिष्टबुद्धौ विशेषणज्ञानं कारणमिति रीत्या हेतुरिति। * अधिकमस्मदीयपञ्चलक्षणीव्याख्यायां बालबोधिन्यां द्रष्टव्यम्। (ननु विशिष्टबुद्धौ विशेषणविषयकज्ञानस्यैव हेतुतया साध्यसामानाधिकरण्यविशिष्टो हेतुरिति बुद्धि प्रति साध्यसामानाधिकरण्यज्ञानमेव हेतु:, न तु साध्यसामानाधिकरण्यविशिष्टो हेतुरित्याकारकं सहचारज्ञानमपि, हेतुविषयकताया: विशिष्टबुद्धिकारणतावच्छेदककोटावप्रवेशात् इत्यत आह-अधिकमिति। अयं भाव:--- साध्यसामानादधिकरण्यविशिष्टहेतुविशिष्टं हेतुतावच्छेदकमित्याकारकं व्याप्तिज्ञानम्हेतुतावच्छदके हेतुवैशिष्ट्यं चाधेयतासम्बन्धेन। तादृशव्याप्तिज्ञानं प्रति विशिष्ट वैशिष्ट्यावगाहिबुद्धौ विशेषणतावच्छेदकप्रकारकज्ञानविधया सामानादधिकरण्यरूपसहचारग्रहो हेतुरिति। ) साध्याधिकरणवृत्तिताविशिष्टेति। हेतुतावच्छेदके साध्याधिकरणवृत्तितावैशिष्ट्यं च सामानाधिकरण्यसम्बन्धेन। धूमत्वस्य वह्न्यधिकरणवृत्तित्वस्य च एकत्र धूमे सत्त्वात्। साध्याधिकरणवृत्तिहेतुनिष्ठहेतुतावच्छेदकरूपेति तु 
फलितोऽर्थ:। विपरीतग्रहाभावविधयेति। तदभाववत्ताज्ञानाभावत्वेनेत्यर्थ:। अत्र तद्वत्ताबुद्धि: प्रतियोगितानवच्छेदकत्ववत् 
साध्यतावच्छेदकमिति बुद्धि:। तदभाववत्ताज्ञानं प्रतियोगितानवच्छेदकत्वाभाववत् अर्थात् प्रतियोगितावच्छेदकं साध्यतावच्छेदकमिति बुद्धि:।
 साध्यसामानादधिकरण्यं व्याप्ति: इति मूलविरोधो मा भूदित्याशयेनाह - वस्तुनस्त्विति। न चेति। धूमव्यापकवह्निसामानाधिकरण्यरूपाया: व्याप्ते: रासभेऽपि वर्तमानतया धूमव्यापकवह्निसामानाधिकरणरासभवान् पर्वत इत्याकारकस्य परामर्शस्य प्रमात्मकतया ततोऽपि भ्रमात्मकरासभलिङ्गकवह्न्यनुमित्यापत्ति: इत्यर्थ:। यद्यपि 'पर्वतो वह्निमान्' इत्यनुमिते: प्रमात्वात् कथमापाद्यमानाया: अनुमितेर्भ्रमत्वम् इत्याशङ्का भवति, तथापि * व्याप्यलिङ्गकानुमितेरेव प्रमात्वं न त्वव्याप्यलिङ्गकानुमितेरित्याशयेनैवमुक्तमिति ध्येयम्। (व्याप्यलिङ्गकत्वं च व्याप्यं यल्लिंङ्गं तद्विषयकज्ञानजन्यत्वम् अनुमितेर्भ्रमत्वं व्याप्तिज्ञानस्य 
भ्रमत्वात् भवति। व्याप्ते रासभसाधारण्ये च व्याप्तिज्ञानस्य रासभधर्मिकस्य प्रमात्वात् तज्जन्यवह्न्यनुमितेरपि प्रमात्वमेव स्यात् न तु भ्रमत्वमिति भाव:। ) समाधत्तेयद्धर्मावच्छिन्नेति। 
धूमत्वावच्छिन्नव्यापकत्वं व्याप्तिघटकम्, अत: धत: धूमत्वधर्मितावच्छेदकक: व्याप्तिप्रकारक: निश्चय: धूमव्यापकवह्निसमानाधिकरणधूमवान् पर्वत इति निश्चय एव पर्वतो वह्निमानित्यनुमितिहेतु:, 
धूमव्यापकवह्निसमानाधिकरणरासभवानिति परामर्शस्तु रासभत्वधर्मितावच्छेदकक: व्याप्तिप्रकारक इति न तस्यानुमितिहेतुत्वमिति भाव:। अत एवेति। व्यापकताप्रविष्टहेतुतावच्छेदकधर्मितावच्छेदककसामानाधिकरण्यप्रकारकनिश्चयस्यानुमितिहेतुत्वं स्वीकृत्य प्रमात्मकरासभलिङ्गकपरामर्शात् भ्रमात्मकवह्न्यनुमिते: वारणेन व्याप्ते रासभादिसाधारण्येऽपि क्षतिविरहादेवेत्यर्थ:। सामान्यलक्षणेत्यादि। सामान्यं लक्षणं स्वरूपं यस्या: सा सामान्यलक्षणा प्रत्यासत्ति: सन्निकर्ष:। वह्नित्वधूमत्वात्मकसंनिकर्षेण तदाश्रयसकलवन्हिधूमानां प्रत्यक्षे सति वन्हित्वावच्छिन्ननिरूपितसामानाधिकरण्यत्वेन रूपेण सकलधूमनिष्ठानां सकलवन्हिसामानाधिकरण्यानामपि ग्रहात् पर्वतीयधूमनिष्ठं पर्वतीयवह्निसामानाधिकरण्यमपि पूर्वं प्रत्यक्षितम्। 
	अत: धूमदर्शनेन पर्वतीयधूमनिष्ठपर्वतीयवह्निसामानाधिकरण्यरूपव्याप्ते: स्मरणं भवितुमर्हतीति भाव:। 
एतेन वह्नित्वधूमत्वरूपसामान्यलक्षणया सकलवह्निधूमानामुपस्थितावपि वह्निसामानादधिकरण्यरूपाया: व्याप्ते: प्रत्येकविश्रान्ततया पूर्वं महानसे महानसीयधूनिष्ठसामानाधिकरण्यस्य गृहीतत्वेऽपि 
पर्वतीयधूमनिष्ठसामानादधिकरण्यस्याग्रहणात् कथं तत्स्मृतिरितिशङ्का परास्ता। वह्नित्वावच्छिन्नसामानाधिकरण्यत्वात्मकसामान्यलक्षणप्रत्यासत्त्यापर्वतीयधूनिष्ठसामानाधिकरण्यस्यापि ग्रहसम्भवात्।
S45 परार्थानुमाननिरूपणम् 
 परस्य मध्यस्थस्येति। यद्यपि परशब्द: अन्यपर:, तथा चान्यसमवेतानुमितिकरणमित्येव स्वरसत: परार्थानुमानशब्दार्थ:। तथापि न्यायरूपस्य परार्थानुमानस्य वादादिकथायामेव प्रायश उपयोगात् तत्र परशब्दस्य अन्यप्रतिवादिपरत्वे तस्य बाधज्ञानसत्त्वेन बाद्युक्तन्यायात् अप्रामाण्यशङ्कारहिता अनुमितिर्न जायते, 
मध्यस्थस्य तु पक्षद्वयेऽप्याग्रहरहितस्य अनुमितिर्भवितुमर्हतीत्याशयेनैवं व्याख्यानं कृतम्।
 परार्थानुमानप्रयोजक इति। परार्थानुमानस्य परसमवेतानुमितिकरणस्य लिङ्गपरामर्शस्य, प्रयोजके परम्परया कारणभूते पञ्चावयवकमहावाक्यरूपे न्याये। औपचारिक: लाक्षणिक:। 
कारणे कार्योपचार: परार्थानुमानशब्द इति यावत्। कथं लिङ्गपरामर्शरूपपरार्थानुमानप्रयोजकत्वं न्यायस्येति चेत् - इत्थम्। प्रतिज्ञादिभि: पञ्चभिर्वाक्यै: प्रथमत: 2तत्तद्वाक्यार्थबोध: जायते। ('पर्वत: वह्निमदभिन्न:' 'धूमनिष्ठं ज्ञापकत्वम्' इत्याद्याकारका: प्रतिज्ञादिप्रत्येकवाक्यार्थविषयका: 
 पञ्च बोधा: जायन्ते।)
तत्र एकवाक्यतामापन्नै: पञ्चभिर्वाक्यैरेकमहावाक्यार्थबोधो जायते। तत: तत्सहकृतेन मनसा लिङ्गपरामर्शों जायते, ततोऽनुमिति: इत्येवं अनुमितिजनकलिङ्गपरामर्शजनकमहावाक्यार्थबोधजनकतया परार्थानुमानप्रयोजकत्वं 
पञ्चावयववाक्यात्मकन्यायस्येति। महावाक्यार्थबोधस्य आकारस्तु - 3धूमज्ञानज्ञाप्यवह्निमत्पर्वताभिन्नधूमवद्धूमव्यापकवह्निमदभिन्नवह्निव्याप्यधूमवदभिन्न: पर्वत: अबाधितासत्प्रतिपक्षितधूमज्ञानज्ञाप्यवह्निमत्पर्वताभिन्न: इति। (धूमज्ञानज्ञाप्येत्यादि। उपनयार्थे हेत्वर्थान्वितप्रतिज्ञार्थोदाहरणार्थयोरुद्देश्यतावच्छेदकतया निगमनार्थस्य 
 व विधेयतया अन्वयात् उदाहरणघटकयत्तत्पदयोर्दृष्टान्तबोधकस्य च तात्पर्यग्राहकतयोपयोगस्य 
 स्वीकारात् उक्तविधो महावाक्यार्थबोधो लभ्यते। तथा हि - धूमादिति पञ्चम्यन्तार्थ: 
 धूमज्ञाननिरूपितज्ञाप्यत्वम्। तस्याश्रयतासम्बन्धेन प्रतिज्ञाघटकवह्निपदार्थे वह्नावन्वय:। 
 वह्निमत्पदार्थस्याभेदेन पर्वतपदार्थे तस्याभेदसम्बन्धेन उपनयघटकेदपदार्थे पर्वतेऽन्वय:। उदाहरणे 
 वह्निपदस्य धूमव्यापकवह्नौ लक्षणा। यत्पदतत्पदयथामहानसपदानां तात्पर्यग्राहकता। धूमवत: 
 अभेदेन धूमव्यापकवह्निमत्यन्वय:। तस्यचाभेदेन 
 उपनयस्थेदम्पदार्थेऽन्वय:। अबाधितासत्प्रतिपक्षितधूमज्ञानज्ञाप्य वहृनिमान् निगमनार्थ:, 
 तस्याभेदसम्बन्धेन उपनयस्थेदम्पदार्थेऽन्वय:। उपनयवाक्यर्थस्तु वह्निव्याप्यधूमवदभिन्न: पर्वत:, 
 तथाशब्दस्य वह्निव्याप्यधूमवदर्थकत्वात् इदम्पदस्य पर्वतार्थकत्वाच्चेति भाव:।)
46. न्यायावयवनिरूपणम्
 प्रतिज्ञालक्षणं परिष्कृतमाह - साध्यतावच्छेदकावच्छिन्नेत्यादि। पर्वतो वन्हिमान् इत्याकारकबोधस्य 
पक्षतावच्छेदकीभूतपर्वतत्वावच्छिन्नविशेष्यकत्वात् साध्यतावच्छेदकीभूतवह्नित्वावच्छिन्नप्रकारकत्वाच्च तादृशबोधजनके पर्वतो वह्निमानिति वाक्ये लक्षणसमन्वय:। पक्षतावच्छेदकावच्छिन्नविशेष्यकत्वानिवेशे 'यो यो धूमवान् सोऽग्निमान्' इत्युदाहरणे 'सोऽग्निमान्' इति भागात् 'धूमवन् वह्निमान्' इत्याकारकबोधस्य जायमानतया तस्य वह्नित्वावच्छिन्नप्रकारकत्वेन तादृशबोधजनके उदाहरणवाक्येऽतिव्याप्ति:। पक्षतावच्छेदकाविच्छिन्नविशेष्यकत्वनिवेशे तु उक्तबोधस्य धूमवत्त्वावच्छिन्नविशेष्यकत्वेऽपि पर्वतत्वावच्छिन्नविशेष्यकत्वाभावात् न दोष:। साध्यतावच्छेदकावच्छिन्नप्रकारकत्वमनिवेश्य पक्षतावच्छेदकावच्छिन्नविशेष्यकबोधजनकत्वमित्येतावन्मात्रोक्तौ 'तथा चायम्' इत्युपनयवाक्येऽतिव्याप्ति:। तज्जन्यस्य 'वह्निव्याप्यधूमवान् पर्वत:' इत्याकारकस्य पर्वतत्वावच्छिन्नविशेष्यकत्वात्। 
साध्यतावच्छेदकावच्छिन्नप्रकारकत्वनिवेशे तु तस्य धूमत्वावच्छिन्नप्रकारकत्वेन वह्नित्वावच्छिन्नप्रकारकत्वाभावात् न दोष:। एवं पक्षविशेष्यकत्वमात्रोक्तौ 'द्रव्यं वह्निमत्' इति वाक्येऽतिव्याप्ति:। 
तद्वारणाय पक्षतावच्छेदकावच्छिन्नविशेष्यकत्वनिवेश:। 'पर्वतो द्रव्यवान्' दइति वाक्ये अतिव्याप्तिवारणाय साध्यविशेष्यकेत्यनुकत्वा साध्यतावच्छेदकावच्छिन्नविशेष्यकेत्युक्तम्। 'पर्वतो द्रव्यवान्, द्रव्यं वह्निमच्च' इति वाक्यजन्यसमूहालम्बनबोधस्यापि पर्वतत्वावच्छिन्नविशेष्यकत्वात् वह्नित्वावच्छिन्नप्रकारकत्वाच्च तादृशवाक्येऽतिव्याप्तिवारणाय विशेष्यनाप्रकारतयोर्निरूप्यनिरूपकभावं निवेश्य साध्यतावच्छेदकावच्छिन्नसाध्यनिष्ठप्रकारतानिरूपितपक्षतावच्छेदकावच्छिन्नपक्षनिष्ठविशेष्यताशालिबोधजनकं वाक्यं प्रतिज्ञेति वक्तव्यम्। न्यायबहिर्भूतेति। पञ्चावयवकन्यायानन्तर्गतस्य उदासीनस्य 'पर्वतो वह्निमान्' इति वाक्यस्य निरास:। एवमग्रेऽपीति। हेत्वादिलक्षणघटकवाक्यपदं न्यायावयवरूपवाक्यपरमितिन्यायबहिर्भूते हेत्वादिवाक्यसमानाकारे वाक्ये नातिव्याप्तिरिति ज्ञेयमित्यर्थ:। पञ्चम्यन्तं लिङ्गप्रतिपादकं हेतुरिति दीपिका। पञ्चम्यन्तत्वे सति लिङ्गविषयकबोधजनकत्वे सति वाक्यत्वमिति तदर्थ:। अस्ति च धूमादिति भागस्य तथात्वमिति लक्षणसमन्वय:। पञ्चम्यन्तत्वे सतीत्यनुपादाने 
उदाहरणादित्रिष्वतिव्याप्ति:। तेषामपि लिङ्गबोधकत्वात्। अत: पञ्चम्यन्तत्वे सतीत्युक्तम्। 'अयं न दण्डात् तद्दण्डसंयोगाजन्यद्रव्यत्वात्' इत्यादौ 'अयं न दण्डात्' इति प्रतिज्ञायामपि पञ्चम्यन्तत्वसत्वात् 
तत्रातिव्याप्तिवारणात लिङ्गबोधकत्वे सतीत्युक्तम्। प्रकृतसाध्यानुमितिहेतुलिङ्गबोधकत्वं तदर्थ इति न दोष:। वाक्यपदस्य न्यायावयवत्वपरतया निगमनावयवे तस्मादिति भागे नातिव्याप्ति:। तस्य भागस्य न्यायावयवनिगमनावयवत्वेऽपि न्यायावयवत्वास्वीकारात्। न चैवं सति 'अयं न दण्डात्' इति प्रतिज्ञान्तर्गतस्य दण्डादितिभागस्य प्रतिज्ञावयवत्वेऽपि न्यायावयवत्वाभावादेव नातिव्याप्तिरिति लिङ्गप्रतिपादकमिति विशेषणं व्यर्थमिति वाच्यम्। तर्हि न्यायावयवप्रतिज्ञावयवस्यापि न्यायावयवत्वादतिव्याप्तिप्रसक्ते:। न च तर्हि निगमनावयवे तस्मादिति भागेऽतिव्याप्तिरिति वाच्यम्। पञ्चम्यन्तत्वमित्यनेन प्रकृतपक्षविशेषणतापन्नसाध्यान्वितस्वार्थबोधकपञ्चम्यन्तत्वस्य विवक्षितत्वेनादोषादित्याशयात्। ननु 'व्याप्तिप्रतिपादकमुदाहरणम्' इति दीपिकात: व्याप्तिविषयकबोधजनकवाक्यत्वमुदाहरणस्य लक्षणमित्यवगम्यते। तच्च उपनयनिगमनयोरतिव्याप्तम्। तयोरपि व्याप्तिप्रतिपादकत्वात्। उपनयघटकतथापदस्य वह्निव्याप्यधूमवानित्यर्थकत्वात् 
निगमनघटकतस्मादितिशब्दस्य वह्निव्याप्यधूमवत्त्वात् इत्यर्थकत्वात् इत्याशङ्क्य व्याचष्टे - प्रकृतहेतुमतीति। 'यो यो धूमवान् स सोऽग्निमान्' इत्युदाहरणे अग्निपदस्य धूमव्यापकवह्नौ लक्षणा, वीप्सितयत्पदं तत्पदं च लक्षणातात्पर्यग्राहकम्। तथा च धूमवान् धूमव्यापकवह्निमानित्यर्थ:। 
तेन प्रकृतहेतुमद्विशेष्यकप्रकृतहेतुव्यापकसाध्यप्रकारकबोधजनकवाक्यत्वमुदाहरणस्य लक्षणमिति लभ्यते। उपनयनिगमनयो: ईदृशलक्षणाभावात् नातिव्याप्तिरिति भाव:। नन्वेवमपि 'धूमवान् धूमव्यापकवह्निमान्' इत्यादिवाक्यानांमप्युदाहरणत्वापत्ति:। न चेष्टापत्ति:। कथकसम्प्रदायविरोधात् इत्यत आह - दिगिति। 
वीप्सित यत्पदोत्तरहेतुतावच्छेदकविशिष्टहेतुमद्बोधकपद - तत्पदोत्तरसाध्यतावच्छेदकविशिष्टसाध्यवद्बोधकपदसमुदायत्वमेव उदाहरणत्वं विवक्षितम्। अतो न दोष इति भाव:। आधिकमन्यत्र। पक्षतावच्छेदकविशिष्टेत्यादि। वह्निव्याप्यधूमवानिति वाक्येऽतिव्याप्तिवारणाय पक्षतावच्छेदकविशिष्टविशेष्यकत्वनिवेश:। पर्वतो धूमवानिति वाक्येऽतिव्याप्तिवारणाय प्रकृतसाध्यव्याप्यत्वनिवेश:। 
प्रकृतसाध्यनिष्ठप्रकारतानिरूपितव्याप्तिनिष्ठप्रकारतानिरूपितहेतुनिष्ठप्रकारताशालिबोधजनकवाक्यमित्यर्थ:। 
तेन 'पर्वतो धूमवान्' इति वाक्यस्यापि वस्तुतो वह्निव्याप्यो यो धूमस्तत्प्रकारकत्वादतिव्याप्तिरितिशङ्काया: नावसर:। 
हेतसाध्यवत्तया पक्षप्रतिपादकमिति दीपिकाग्रन्थात् हेतुमत्तया साध्यवत्तया च पक्षप्रतिपादकत्वं निगमनस्य लक्षणमित्यवगम्यते। तथा सति निगमनेऽसम्भव:। 'तस्मात् तथा' इति निगमनवाक्यस्य साध्यवत्तया पक्षबोधकत्वेऽपि हेतुमत्तया पक्षबोधकत्वाभावात्। पञ्चम्यर्थस्य साध्येऽन्वयेन पक्षेऽन्वयाभावात्। 
एवं 'धूमवान् वह्निमाश्च पर्वत:' इति वाक्येऽतिव्याप्तिश्च। अतो व्याचष्टे - हेतुज्ञानेति। 
पञ्चम्या: ज्ञानज्ञाप्यत्वमर्थ:। ज्ञाने प्रकृत्यर्थस्य हेतो: विषयतासम्बन्धेनान्वय:। तथाशब्दस्य साध्यवानित्यर्थ:। साध्ये पञ्चम्यर्थस्य ज्ञानज्ञाप्यत्वस्याश्रयतयान्वय:। तथा च हेतुविषयकज्ञानज्ञाप्यत्वाश्रयसाध्यवान् पक्ष इत्याकारकबोध: निगमनात् जायत इति निगमनवाक्ये लक्षणसमन्वय:। अबाधितत्वादिकं निगमनप्रयोजनमिति कथम्? निगमनवाक्यात् अबाधितत्वासत्प्रतिपक्षितत्वयोरप्रतिपक्षितत्वयोरप्रतिपत्तेरित्याशङ्क्याह - उत्तरकालमिति। तथा च पूर्वोक्तरीत्या शाब्दबोधानन्तरं अयं हेतुरबाधित: असत्प्रतिपक्षश्चेति मानसं ज्ञानमुत्पद्यत इति भाव:। 
 
47. विशिष्टपरामर्शस्य अनुमितिहेतुत्वस्थापनम्
 नैयायिकेनापि आदौ धूमदर्शनम्, तत: व्याप्तिस्मरणम्, तत: वह्निव्याप्यधूमवानयमिति विशिष्टपरामर्श:, ततोऽनुमितिरिति क्रमस्य स्वीकरणीयतया धूमदर्शनव्याप्तिस्मृतिभ्यामेव अनुमितिसम्भवात् मध्ये विशिष्टपरामर्श: किमर्थ इति प्राभाकरेण शङ्कितम्। शङ्केयं नोपपद्यते। विशिष्टपरामर्शादेव अनुमितिसम्भवे ज्ञानद्वयस्य नानुमितिहेतुत्वम् अन्यथासिद्धत्वादिति नैयायिकेन वक्तुं शक्यत्वात्। अत: शङ्कितुराशयमभिव्यनक्ति - ननु विशिष्टवैशिष्ट्येत्यादिना। तथा च विशिष्टपरामर्शस्य अनन्यथासिद्धत्वं नियतपूर्ववृत्तित्वं चेत्युभयं कल्पनीयम्। 
ज्ञानद्वयस्य तु अनन्यथासिद्धत्वं नियतपूर्ववृत्तित्वं चेत्युभयं कल्पनीयम्। ज्ञानद्वयस्य तु अनन्यथासिद्धत्वमात्रं कल्पनीयम्, न तु नियतपूर्ववृत्तित्वमपि, क्लृप्तत्वात्। अतो लाघवात् ज्ञानद्वयमेवानुमितिहेतु: न तु विशिष्टपरामर्श इति प्राभाकरस्य भाव इत्याशय:। यत्र 'वह्निव्याप्यवानयम्' इति शब्दश्रवणात् 
'अयं वह्निव्याप्यवान्' इति शाब्दबोधात्मको विशिष्टपरामर्श: जात: तत्र तदुत्तरक्षणेऽनुमितेर्जायमानतया ज्ञानद्वयस्य व्यतिरेकव्यभिचारात् नानुमितिहेतुत्वमिति सर्वत्रैव तस्य हेतुत्वमिति रीत्या प्राभाकरमतं दीपिकायां खण्डितम्। 
ननु प्राभाकरमते ज्ञानद्वयस्यापि व्याप्तिज्ञानत्वेन पक्षधर्मताज्ञानत्वेन च कारणत्वमिष्यते। 
'वह्निव्याप्यवानयम्' इति शब्दपरामर्शस्यापि व्याप्तिज्ञानत्वपक्षधर्मताज्ञानत्वरूपकारणतावच्छेदकाक्रान्तत्वात् कारणत्वमिष्यत एवेति न व्यभिचार इत्याशङ्क्याह - कथंचिदपीति। अयं भाव: - व्याप्तिज्ञानपक्षधर्मताज्ञानयो: व्याप्तिज्ञानत्वपक्षधर्मताज्ञानत्वाभ्यां कारणत्वस्वीकारे 'आलोको वह्निव्याप्य: धूमवान् पर्वत:' इति ज्ञानाभ्यामपि 'पर्वतो वह्निमान्' इत्युनमित्यापत्ति:। अतो व्याप्यतावच्छेदकतया गृहीतधर्मांवच्छिन्ने पक्षधर्मतावगाहि ज्ञानत्वेन कारणत्वं वक्तव्यम्। तथा च वह्निव्याप्यवानयमिति ज्ञाने व्याप्यतावच्छेदकधूमत्वादेरभानेन उक्तकारणतावच्छेदकानाक्रान्ततया कारणतावच्छेदकावच्छिन्नं विनापि कार्योत्पत्त्या व्यतिरेकव्यभिचार: 
प्राभाकरमते दुर्वार इति। स्फोरणायेति। धूमत्वोपस्थापकपदाभावादित्यर्थ:। तथा हात्यादि। शाब्दपरामर्शादनुमिति: यत्र भवति 
तत्र ज्ञानद्वयं विनाऽप्यनुमितेरनुभवसिद्धतया तत्रापि यदि ज्ञानद्वयादेवानुमितिरिति कल्प्यते तर्हि ज्ञानद्वयस्यानन्यथासिद्धत्वं नियतपूर्ववृत्तित्वं चेत्युभय कल्पनीयम्। 
तत्र विशिष्टपरामर्शस्य नियतपूर्ववृत्तिताया: क्लृप्ततया अनन्यथासिद्धत्वमात्रं कल्पनीयमिति नैयायिकमते लाघवमिति भाव:।
 ननु शाब्दपरामर्शस्थले नैयायिकस्य मते लाघवेऽपि यत्र ज्ञानद्वयादेवानुमिति: तत्र पूर्वोक्तरीत्या प्राभाकरमते लाघवमिति साम्यमित्याशङ्क्याह - वस्तुतस्त्विति। धूमत्वावच्छिन्नविशेष्यकव्याप्ति प्रकारकनिश्चय: 'धूमो वह्निव्याप्य:' इत्याकारक: एककालावच्छिन्नैकात्मवृत्तित्वसम्बन्धेन तद्विशिष्ट: धूमत्वावच्छिन्नप्रकारकपर्वतत्वावच्छिन्नविशेष्यकनिश्चय: 'पर्वतो धूमवान्' इत्याकारक:। 
तथा चोक्तनिश्चयविशिष्टोक्तनिश्चयत्वं प्राभाकरमते अनुमितिकारणतावच्छेदकम्। 
 नैयायिकमते तु व्याप्तिविशिष्टवैशिष्ट्यावगाहित्वम्। तत्तु धूमत्वानवगाहिनि वह्निव्याप्यवानयमिति शाब्दपरामर्शेंऽप्यस्ति। अत: कारणतावच्छेदकलाघवात् नैयायिकमतमेव युक्तमिति भाव:। विनिगमनाविरहेणेति। ज्ञायमानं लिङ्गं करणम् अथ वा लिङ्गविषयकज्ञानं करणमिति पक्षयोरन्यतरस्य साधुत्वसाधकयुक्त्यभावेनेत्यर्थ:। लिङ्गस्य अनुमितिकरणत्वे ज्ञायमानाभ्यामतीतानागताभ्यां लिङ्गाभ्यां अनुमिति: न स्यात्। अनुमिते: अव्यवहितपूर्वं असतोस्तयो: 
अव्यवहितपूर्ववृत्तित्वघटितकरणत्वासम्भवात्। लिङ्गज्ञानस्य करणत्वे तु अतीतानागतलिङ्गयोरसत्त्वेऽपि तद्विषयकज्ञानसत्त्वादनुमितिरुपपद्यते। तदाह - तत्राप्यनुमितेरिति। फलायोगव्यवच्छिन्नमिति। कार्याव्यवहितपूर्ववृत्तित्वविशिष्टं कारणं करणमिति मते परामर्शस्यैवानुमित्यव्यवहितपूर्वंवृत्तितया तदवे करणम्, व्याप्तिज्ञानस्य तु परामर्शव्यवहितत्वात् न करणत्वमिति भाव:।
 
48. अन्वयव्यतिरेकिनिरूपणम्
 'अन्वयेन व्यतिरेकेण च व्याप्तिमत्' इति यथाश्रुतमूलात् अन्वयव्याप्तिमत्त्वे सति व्यतिरेकव्याप्तिमत्त्वमन्वयव्यतिरेकिणो लक्षणमिति प्रतीयते। तथा सति केवलव्यतिरेकिण्यतिव्याप्ति:, 
तत्रापि वस्तुतोऽन्वयव्याप्तेरपि सत्त्वात् अतो व्याचष्टे - अन्वयसहचारग्रहग्राह्येति। 
साध्यहेत्वो: सामानादधिकरण्यं अन्वयसहचार: तज्ज्ञानजन्यज्ञानविष्ायीभूता व्याप्ति: हेतुव्यापकसाध्यसामानाधिकरण्यरूपा अन्वयव्याप्ति:। साध्याभावहेत्वभावयो: सामानाधिकरण्यं व्यतिरेकसहचार: 
तज्ज्ञानजन्यज्ञानविषयीभूता व्याप्ति: साध्याभावव्यापकीभूताभावप्रतियोगित्वरूपा व्यतिरेकव्याप्ति:। 
अन्वयेनेत्यत्र तृतीयाया: ज्ञानज्ञाप्यत्वमर्थ:, अन्वयशब्द: अन्वयसहचारपर:, ज्ञानज्ञाप्यत्वस्य व्याप्तावन्वय:, तेनान्वयसहचारज्ञानज्ञाप्या व्याप्तिरिति मूलाल्लभ्यते। एवं व्यतिरेकशब्द: व्यतिरेकसहचारपर:, तृतीयार्थ: ज्ञानज्ञाप्यत्वम्, तेन व्यतिरेकसहचारज्ञानज्ञाप्याव्याप्तिरिति लभ्यत इति भाव:। 
S48 केवलान्वयिनिरूपणम् 
 ननु 'अन्वयमात्रव्याप्तिकं केवलान्वयी'ति मूलात् व्यतिरेकव्याप्तिशून्यत्वे सति अन्वयव्याप्तिमत्त्वं केवलान्वयिनो लक्षणमिति प्रतीयते। तथा सति केवलान्वयिनि व्यतिरेकव्याप्ते: प्रसिद्धत्वे तच्छून्यत्वं न सम्भवति। तस्या: अप्रसिद्धत्वे 
सुतरां तच्छून्यत्वाप्रसिद्धिरिति लक्षणमिदं नोपपद्यत इत्याशयेन दीपिकायां केवलान्वयिसाध्यकं केवलान्वयि इत्युक्तमित्याह - अन्वयमात्रेति। केवलान्वयिसाध्यक: केवलान्वयी हेतु: 'इदं वाच्यं ज्ञेयत्वात्' इत्यादि: यथा केवलान्वयी, तथा केवलान्वयिसाध्यक: व्यतिरेकी हेतुरपि 'इदं वाच्यं घटत्वात्' इत्यादि: केवलान्वय्येव। तथा चोभयसङ्ग्रहाय हेतौ केवलान्वयित्वमनिवेश्य केवलान्वयिसाध्यकहेतुत्वं केवलान्वयिनो लक्षणं कथितमित्याह - केवलान्वयिसाध्यकेति। व्यतिरेकिहेतु: अत्यन्ताभावप्रतियोगी हेतु:। तदेवेति। केवलान्वयित्वमेवेत्यर्थ:। ननु अत्यन्ताभावाप्रतियोगित्वं केवलान्वयित्वम्, तत्साध्यकहेतुत्वं 
केवलान्वयिलिङ्गत्वमित्युक्तौ आकाशाभावसाध्यकस्य घटत्वादिहेतो: सङ्ग्रहो न स्यात् आकाशाभावस्य * आकाशरूप-आकाशाभावात्यन्ताभावप्रतियोगित्वेन अत्यन्ताभावाप्रतियोगित्वाभावात्। (आकाशरूप: य: आकाशाभावात्यन्ताभाव: तत्प्रतियोगित्वेनेत्यर्थ:। अभावाभावस्य 
 प्रतियोगिस्वरूपत्वादिति भाव:।) 
एवं संयोगाभावसाध्यकहेतोरपि सङ्ग्रहो न स्यात् संयोगाभावस्य * संयोगात्मकात्यन्ताभावप्रतियोगित्वात् इत्यत आह - निरवच्छिन्नेत्यादि। (संयोगरूप: य: संयोगाभावात्यन्तभाव: तत्प्रतियोगित्वादित्यर्थ:।) 
 संयोगस्याव्याप्यवृत्तितया सावच्छिन्नवृत्तिकत्वात् निरवच्छिन्नवृत्तिमान् अभाव: न संयोगात्मक: अभाव:, अपि तु घटाद्यभाव: तदप्रतियोगित्वं संयोगाभावेऽस्तीति तस्य केवलान्वयित्वोपपत्ति:। गगनरूपोऽभावस्तु न वृत्तिमान् तस्यावृत्तित्वात्, अपि तु वृत्तिमान् घटाद्यभाव: तदप्रतियोगित्वं गगनाभावेऽस्तीति तस्यापि केवलान्वयित्वमुपपद्यत इति भाव:। एवं च यत् सर्वत्रास्ति, न क्वापि तदभाव: तत् केवलान्वयीति लभ्यते। नन्वभिधेयत्वस्य कथं केवलान्वयित्वम्। अभिधेयत्वं हि पदशक्तिमत्त्वम्। तच्च घटपटादिपदभेदेन भिन्नमिति घटपदाभिधेयत्वस्य पटादिनिष्ठात्यन्ताभावप्रतियोगित्वादित्याशङ्कते - घटपदेति। सर्वपदाभिधेयत्वमिति। 
सर्व इति यत् पदं तदभिधेयत्वं सर्वत्रास्तीति सर्वपदाभिधेयत्वं केवलान्वयि। तथा च 'घट: अभिधेय: प्रमेयत्वात्' इति प्रयोगे सर्वपदाभिधेयत्वं साध्यं इति केवलान्वयित्वमुपपद्यत इति भाव:।
S48 केवलव्यतिरेकिनिरूपणम् 
 ननु व्यतिरेकमात्रव्याप्तिकं केवलव्यतिरेकीत्यस्य अन्वयव्याप्तिशून्यत्वे सति व्यतिरेकव्याप्तिमत्त्वं केवलव्यतिरेकिणो लक्षणमित्यर्थ:। तथा च 'पृथिवी इतरेभ्यो भिद्यते गन्धवत्त्वात्' इत्यत्र केवलव्यतिरेकिणि वस्तुतोऽन्वयव्याप्तेरपि सत्त्वादसम्भव: इत्यतो व्याचष्टे - निश्चितव्यतिरेकेति। तथा चोक्तस्थले वस्तुत: अन्वयव्याप्ते: सत्त्वेऽपि साध्यस्याप्रसिद्ध्या (अज्ञानेन) हेतुव्यापकसाध्यसामानाधिकरण्यरूपान्वयव्याप्तिनिश्चयो नास्ति, व्यतिरेकव्याप्तिनिश्चयस्त्वस्तीति निश्चितव्यतिरेकमात्रव्याप्तिकत्वस्य सत्त्वात् केवलव्यतिरेकित्वमुपपद्यत इति भाव:। यत्किंचिदितरभेदस्य प्रसिद्धत्वात् प्रसिद्धो न वेति विकल्पस्यैव नावसर इत्यत: व्याचष्टे - पृथिवीतरत्वावच्छिन्नप्रतियोगिताकभेद इति। पृथिवीतरेषां सर्वेषां भेद इत्यर्थ:। तथा च यदि पृथिवीतरेषां सर्वेषां भेद: क्वचित् घटादौ ज्ञात: तर्हि तत्र हेतुसत्त्वे साध्यहेत्वोस्तत्रैवान्वयसहचारग्रहात् तद्ग्राह्यान्वयव्याप्तिमत्त्वमस्तीति अन्वयव्यतिरेक्यनुमानमेव भवेत् न केवलव्यतिरेके। यदि तत्र हेतुर्नास्ति तर्हि हेतोर्निश्चितसाध्यवदवृत्तित्वेन सपक्षव्यावृत्तत्वरूपासाधारणहेत्वाभावलक्षणाक्रान्ततया हेतोरसाधारणत्वापत्ति:। 
यदि पृथिवीतरत्वावच्छिन्नप्रतियोगिताकभेदरूपं साध्यं न ज्ञातम् तर्हि साध्यरूपविशेषणज्ञानाभावात् 
साध्यविशिष्टपक्षज्ञानरूपा अनुमितिर्न स्यात् विशिष्टबुद्धौ विशेषणज्ञानस्य कारणत्वात्। 
एवं साध्यस्याज्ञातत्वे साध्याभावघटितव्यतिरेकव्याप्तिज्ञानमपि न स्यात्। अभावबुद्धौ प्रतियोगिज्ञानस्य कारणत्वादिति दीपिकास्थशङ्काग्रन्थार्थ:।
 ननु अप्रसिद्धसाध्यकस्थले साध्यविशेषणिका पक्ष: साध्यवानित्याकारान अनुमितिर्मा भूत् विशेषणज्ञानरूपकारणविरहात्। पृथिव्यामितरभेद: इत्याकारा साध्यविशेष्यिका अनुमिति: भवितुमर्हत्येवेत्याशङ्क्याह - अप्रसिद्धसाध्यकेऽपीति। साध्यविशेषणकानुमितिरेवेति। 
साध्यविशेषणकानुमितिरेव जायत इति पक्षे विशेषणज्ञानाभावात् सा प्रकृते न सम्भवतीति दूषणम्। साध्यविशेष्यकानुमितिर्जायत इति पक्षे प्रतियोगिज्ञानाभावात् व्यतिरेकव्याप्तिज्ञानरूपकारणाभावात् न सा सम्भबतीति भावो वर्णनीय:। जलादिभेदकूटमिति। जलादीनां पृथिव्यतिरिक्तानां चतुर्दशानां प्रत्येकं ये चतुर्दश भेदा: तत्समूह इत्यर्थ:। जलादीनां ये त्रयोदशान्योन्याभावा इति। ननु जलाद्यष्टद्रव्याणां गुणादिषट्पदार्थानां च भेद: पृथिव्यां साधनीय:। तथा च जलादिचतुर्दशान्योन्याभावेति वक्तव्ये त्रयोदशेत्यभिधानमनुचितमिति चेत्- 
अत्र केचित्-मीमांसकैरभावस्याधिकरणात्मकत्वस्वीकारेण अतिरिक्तपदार्थत्वानङ्गीकारात् त्रयोदशान्योन्याभाव इति तन्मतानुसारेण कथितम्। अर्थापत्तेरतिरिक्तप्रमाणत्वमङ्गीकुर्वतस्तान् प्रत्येव केवलव्यतिरेक्यनुमानस्य प्रदर्शनीयत्वात् इत्याहु: - तन्न। तादृशत्रयोदशान्योन्याभावानां जलादिषु प्रत्येकं प्रसिद्धानां तन्मते जलादिरूपतया जलादिरूपत्रयोदशभेदस्य पृथिव्यामसत्त्वेन गन्धवत्त्वलिङ्गेन तत्साधनासम्भवात्। 
पृथिवीनिष्ठस्य तादृशत्रयोदशभेदस्य पृथिवीरूपतया जलादिषु प्रत्येकं प्रसिद्ध्यभावेनाप्रसिद्ध्या उक्तरीत्या व्यतिरेकव्याप्तिज्ञानासम्भवेन तत्साधनासम्भवात्। अत: जलादित्रयोदशान्योन्याभावानामित्यस्य जलमादिर्येषां तु जलादय:, जलादयस्त्रयोदश जलादित्रयोदश तेषामन्योन्याभावा इति विग्रह:। जलादितयत्र अतद्गुणसंविज्ञानो
 बहुव्रीहि:। अतो जलादीनां चतुर्दशानां ये चतुर्दश अन्योन्याभावा: तेषां लाभ इति व्याख्यातव्यम्। 
उपरि प्रकाशिकायां सर्वमिदं स्पष्टीभविष्यति। वस्तुतस्तु जलादीनां चतुर्दशानां ये भेदा: चतुर्दश ते सर्वें जलादिषु न प्रसिद्धा:। तथा हि - जलभेद: तेज:प्रभृतिषु त्रयोदशसु प्रसिद्ध:, न तेजसि। एवंरीत्या त्रयोदशसु प्रसिद्ध: य: एकैकभेद: तेषां मेलनं पृथिव्यां साध्यते। अर्थात् चतुर्दंशभेदसमुदाय: पृथिव्यां साध्यते। त्रयोदशत्वावच्छेदेन प्रसिद्धो य: एकैकभेद: तद्घटितचतुर्दशात्मकसमुदाय: पृथिव्यां साध्यत इति यावत्। 
एवं च चतुर्दशत्वविशिष्टभेदस्य कुत्राप्यप्रसिद्धत्वात् नान्वयित्वं न वा असाधारण्यम्। 
साध्यघटकैकाभावस्य त्रयोदशत्वावच्छेदेन प्रसिद्धतया साध्यरूपविशेषणज्ञानसत्त्वेन साध्यविशिष्टानुमितिरुपपद्यते। एवं साध्यात्मकप्रतियोगिज्ञानसत्त्वे साध्याभावज्ञानसम्भवात् व्यतिरेकव्याप्तिज्ञानमपि सुलभमिति नृसिंहशास्त्रिण: प्राहु:।
 निश्चितसाध्यतावच्छेदकेति। साध्यतावच्छेदकं त्रयोदशत्वं चतुर्दशत्वं वा तदवच्छिन्ना: भेदा: तद्वत इत्यर्थ:। प्रत्येकं प्रसिद्धाविति। जलभेदादीनां प्रसिद्धत्वात् तत्र अपेक्षाबुद्धिविशेषविषयत्वात्मकं यत् चतुर्दशत्वं तज्ज्ञानं भवति। तेन चतुर्दशत्वात्मकं यत् विशेषणतावच्छेदकं तत्प्रकारक: निर्णय: हमे भेदा: चतुर्दश इत्याकारक: उत्पद्यते। तत: चतुर्दशत्वविशिष्टभेदवती पृथिवी इत्याकारिका विशिष्टवैशिष्ट्यावगाहिनी अनुमिति: सुलभा। चतुर्दशत्वविशिष्टभेदाभावव्यापकीभूताभावप्रतियोगि गन्धवत्त्वमिति व्यतिरेकव्याप्तिज्ञानं च सुलभमिति भाव:।
 वस्तुतस्तु केवलव्यतिरेक्यनुमानस्थले साध्यविशेष्यिकैवानुमिति:। अत: पूर्वं साध्यस्याप्रसिद्धावपि न क्षति:। एवं पृथिवीतरभेदाभावत्वेन रूपेण साध्याभावस्य व्यतिरेकव्याप्तिघटकतया न प्रवेश:, येन प्रतियोग्यप्रतिसद्ध्या अभावाप्रसिद्धे: व्यतिरेकव्याप्तिज्ञानस्य दौर्लभ्यं भवेत्। अपि तु पृथिवीतरत्वव्यापकीभूताभावप्रतियोगि गन्धवती पृथिवी इत्येव परामर्श:। अत: दीपिकायामाश्रित: प्रयासो विफल इति प्राहु:। * पक्षतादीधित्यादौ स्पष्टमेतत्। ( अत एव प्रसिद्धसाध्यकस्थले पक्षविशेष्यिकैवानुमितिरनुभूयते' इति पक्षतायां दीधितिग्रन्थ:। अत्र प्रसिद्धसाध्यकस्थले पक्षविशेष्यकानुमितिरिति कथनात् अप्रसिद्धसाध्यकस्थले साध्यविशेष्यकानुमितिरिति सूच्यते। तत्र गदाधरीयव्याख्यानं 'किं तु अप्रसिद्धसाध्यकस्थले विशेषणज्ञानादिविरहेण साध्यविशेषणकानुमितेरनुपपत्त्या साध्यविशेष्यकानुमितिरूपेयते' इत्याद्युक्तं द्रष्टव्यम्। )
 
49-51. पक्षलक्षणम्
 विशेष्यतासम्बन्धेनेति। 'पर्वतो वह्निमान् न वा' इत्याकारके संशये वह्नि: प्रकार: पर्वतो विशेष्य 
इति साध्यप्रकारकतादृशसंशयस्य विशेष्यतासम्बन्धेन पर्वते सत्त्वात् पर्वतस्य पक्षता। 
प्रकारतासम्बन्धेन तादृशसंशयस्य वह्नौ सत्त्वात् वह्ने: पक्षत्ववारणाय विशेष्यतासम्बन्धेनेत्युक्तम्। सपक्षलक्षणादिकमप्येवं 
परिष्कर्तव्यमिति। विशेष्यतासम्बन्धेन साध्यप्रकारकनिर्णयविशिष्ट: सपक्ष:, विशेष्यतासम्बन्धेन साध्याभावप्रकारकनिर्णयविशिष्ट: विपक्ष: इति रीत्या परिष्कर्तव्यमित्यर्थ:। संशयविघटकेति। 
आत्मा देहेन्द्रियादिविलक्षणो न वेति सन्देहस्य प्रतिबन्धक: य: वेदवाक्यजन्य: शाब्दबोध: आत्मा देहेन्द्रियादिविलक्षण: इत्याकारक: तत्र तादृशशाब्दबोधात्मकश्रवणानन्तरं आत्मा देहेन्द्रियादिविलक्षण इत्याकारकानुमितिरूपं मननं न स्यात्। आत्मन: विशेष्यतासम्बन्धेन सादध्यप्रकारकसन्देहवत्त्वरूपपक्षत्वाभावादिति भाव:।
 
52. हेत्वाभासनिरूपणम्
 व्याप्त्यादिविशिष्टहेतूनिति। आदिपदेन पक्षधर्मता गृह्यते। तथा च व्याप्ति-पक्षधर्मताविशिष्टहेतुत्वं सद्धेतोर्लक्षणमिति भाव:। हेतुवदाभासन्त इति। हेतुत्वप्रकारकभ्रमविषया: इत्यर्थ:। 
हेतुत्वं च व्याप्तिपक्षधर्मताविशिष्टत्वम्। तथा च व्याप्तिपक्षधर्मताविशिष्टत्वप्रकारकभ्रमविषयत्वं हेत्वाभासत्वम्। तत्तु दुष्टहेतूनामेव भवति, सद्धेतूनां तत्प्रमाविषयत्वादिति हेत्वाभासशब्द: दुष्टहेतुपर इति भाव:। 
लक्षणसमन्वय इति। तथा च 'ह्रदो वह्निमान् धूमात्' इत्यत्र वह्न्यभाववद्ध्रदात्मक: बाध: दोष:। तादृशदोषवत्त्वं च हेतो: धूमस्य एकज्ञानविषयप्रकृतहेतुतावच्छेदकवत्त्वसम्बन्धेनास्तीति दुष्टत्वम्। 'वह्न्यभाववद्ध्रद: धूमत्वं च' इत्येकज्ञाने बाधस्य धूमत्वस्य च विषयत्वादित्यादिकमूहनीयम्।
 नन्वनुमितिप्रतिबन्धकयथार्थज्ञानविषयत्वं यदि दोषलक्षणं तदा बाधसत्प्रतिपक्षयोरेवेदं लक्षणं समन्वियात्। बाधनिश्चयस्य सत्प्रतिपक्षनिश्चयस्य च 'ह्रदो वह्न्यभाववान्' इत्याकारकस्य 'ह्रदो वह्न्यभावव्याप्यशैवालवान्' इत्याकारकस्य च तद्वत्ताबुद्धिं प्रति तदभाववत्तानिश्चयविधया तदभावव्याप्यवत्तानिश्चयविधया च प्रतिबन्धकत्वात्, तद्विषयत्वरूपलक्षणसत्त्वात्। व्यभिचारविरोधस्वरूपासिद्धिप्रभृतिषु लक्षणमिदं न समन्वेति। तज्ज्ञानानामनुमितिप्रतिबन्धकत्वाभावात्, अनुमितिकरणपरामर्शप्रतिबन्धकत्वस्यैव व्यभिचारादिज्ञानेषु सत्त्वादित्यत आह - अत्रानुमितिपदमिति। तथा च अनुमितितत्करणान्यतरप्रतिबन्धकयथार्थज्ञानविषयत्वं हेत्वाभासलक्षणम्। 
परामर्शप्रतिबन्धकतयैवेति। व्यभिचारज्ञानं परामर्शे व्याप्तिभानांशे प्रतिबन्धकम्। 
विरोधज्ञानं साध्यसामानाधिकरण्यांशभाने प्रतिबन्धकम्। स्वरूपासिद्धिज्ञानं पक्षधर्मत्वभाने प्रतिबन्धकमिति सर्वेषां अनुमितिकरणपरामर्शप्रतिबन्धकसत्त्वात् नाव्याप्तिरिति भाव:। निर्वाहादिति। लक्षणोपपत्तेरित्यर्थ:। यथार्थपदप्रयोजनमाह - पर्वतो निर्वह्निरिति। तथा च यथार्थपदानुपादाने पर्वते वह्न्यभाववानित्याकारकभ्रमस्य 'पर्वतो वह्निमान्' इत्यनुमितिप्रतिबन्धकत्वात् तादृशभ्रमविषयस्य वह्न्यभावस्य दोषत्वं स्यात्।
तद्वारणाय यथार्थपदम्। उक्तभ्रमस्य यथार्थत्वाभावात् नातिव्याप्तिरिति भाव:। ननु यथार्थपदोपादानेऽपि 'पर्वतो वह्न्यभाववान्' इति भ्रमवारणमशक्यम्। तस्यापि पर्वतत्ववति पर्वतत्वप्रकारकत्वेन वह्न्यभावत्ववति वह्नभावत्वप्रकारकत्वेन च तद्वति तत्प्रकारकत्वरूपयथार्थलक्षणाक्रान्तत्वेन यथार्थत्वादित्यत आह -
भ्रमभिन्नेत्यर्थ इति। तथा चप्रकृतलक्षणघटकं यथार्थपदं तदभाववति तत्प्रकारकभिन्नार्थकम्। 
'पर्वतो वह्न्यभाववान्' इति ज्ञानं तु वह्न्यभावाभाववति वह्न्यभावप्रकारकतया भ्रमात्मकम्, तद्भिन्नं न भवतीति न दोष इति भाव:। भ्रमभिन्नत्वमेव सर्वांशे प्रमात्वमित्युच्यते। तच्च * स्वव्यधिकरणप्रकारावच्छिन्न या या विशेष्यता तत्तदनिरूपकत्वम्। (स्वव्यधिकरणेति। स्वव्यधिकरणेत्यस्य स्वाधिकरणावृत्तीत्यर्थ:। शुक्तौ इदं रजतमिति भ्रमीयशुक्तिनिष्ठविशष्यताया स्वपदेन उपादाने स्वाधिकरणं शुक्ति: तदवृत्ति: य: प्रकार: रजतत्वं तदवच्छिन्ना या 
विशेष्यता शुक्तिनिष्ठविशेष्यता तन्निरूपकत्वम् इदं रजतमिति भ्रमे तदनिरूपकत्वं इदं रजतमिति प्रमायामिति 
लक्षणसमन्वय:।)
 * स्वानिरूपितत्वस्वाश्रयाभाववद्वृत्तित्वोभयसम्बन्धेन प्रकारताविशिष्टा या विशेष्यता तदनिरूपकत्वमिति यावत्। अधिकमुद्ग्रन्थेषु। (स्वनिरूपितत्वेति। स्वं इदं रजतमितिभ्रमीया रजतत्वनिष्ठा प्रकारता तन्निरूपितत्वं शुक्तिनिष्ठविशेष्यतायामस्ति। एवं स्वं रजतत्वनिष्ठप्रकारता तदाश्रय: रजतत्वं तदभाववच्छक्तिवृत्तित्वं च विशेष्यतायामस्ति। तादृशविशेष्यतानिरूपकत्वं भ्रमे अनिरूपकत्वं प्रमायामिति समन्वयो बोध्य:।)
 शङ्कते - अथैवमपीति। भ्रमभिन्नार्थकयथार्थपदनिवेशेऽपीत्यर्थ:। 'ह्रदो वह्निमान् धूमात्' इत्यत्र 'ह्रदो वह्न्यभाववान्' 
इति निश्चयस्य प्रतिबन्धकतया तद्विषयत्वं वह्न्यभाववद्ध्र इव वह्न्यभावेऽप्यस्ति। 
तथा च अनुमितिप्रतिबन्धकयथार्थज्ञानविषयत्वरूपस्य हेत्वाभासलक्षणस्य बाधानात्मके वह्न्यभावेऽतिव्याप्तिरित्यर्थ:। समाधत्ते --- यद्रूपावच्छिन्नेति। तथा च यद्रूपपदेन वह्न्यभावत्वस्योपादाने तदवच्छिन्नविषयकस्य 'वह्न्यभाववान् ह्रद:' इति ज्ञानस्यानुमितिप्रतिबन्धकत्वेऽपि वह्न्यभावत्वावच्छिन्नविषयकज्ञानसामान्यान्तर्गतस्य 'वह्न्यभाव:' इत्याकारकज्ञानस्य 'ह्रदो वह्निमान्' इत्याकारकानुमितिप्रतिबन्धकत्वं नास्ति। अत: वह्न्यभाववद्ध्रदत्वमेव यद्रूपपदेन धर्तव्यम्। तदवच्छिन्नविषयकज्ञानसामान्यस्यानुमितिप्रतिबन्धकत्वात्। तद्रूपावच्छिन्नत्वं च वह्न्यभाववद्ध्रद एवास्ति न वन्ह्यभाव इति नातिव्याप्तिरिति भाव:। न च तर्हीति। 'पर्वतो वन्ह्यभाववान्' इति भ्रमविषये वन्ह्यभावेऽतिव्याप्तिवारणाय हि 
यथार्थपदमुपात्तम्। निरुक्तपरिष्कारे तु यद्रूपपदेन न वन्ह्यभावत्वमुपादातुं 
शक्यते। तदवच्छिन्नविषयकज्ञानसामान्यान्तर्गतस्य वन्ह्यभाव: इति ज्ञानस्य 'पर्वतो वन्हिमान्' इत्यनुमितिप्रतिबन्धकत्वाभावात्। तथा च वन्ह्यभावेऽतिव्याप्त्यप्रसक्त्या यथार्थपदं व्यर्थमिति भाव:। ज्ञानविशेषतात्पर्यग्राहकतयेति।द्य ज्ञानपदेन अनाहार्यमप्रमाण्यज्ञानानास्कन्दितं निश्चयात्मकं च ज्ञानमत्र 
 विवक्षितमिति सूचनाय यथार्थपदमिति भाव:। अनाहार्यत्वं बाधकालीनेच्छाजन्यत्वाभाववत्त्वम्। तदनुपादाने 'ह्रदो वन्हिमान्' इति बाधकज्ञानकाले 'ह्रदे वन्ह्यभावज्ञानं भवतु' इतीच्छया जायमानस्य 'ह्रदो वन्ह्यभाववान्' इति ज्ञानस्यापि वन्ह्यभाववद्ध्रदत्वावच्छिन्नविषयकज्ञानसामान्यान्तर्गततया तस्य चानुमितिप्रतिबन्धकत्वाभावादव्याप्तिस्यात् बाधे। तद्वारणाय 
प्रतिबनधकज्ञानेऽनाहार्यत्वं निवेशनीयम्। एवं अप्रामाण्यज्ञानानास्कन्दितत्वं सामानाधिकरण्यसम्बन्धेन अप्रामाण्यज्ञानाभावविशिष्टत्वम्। तदनिवेशे 'यत्र ह्रदो वन्ह्यभाववान्' इति ज्ञानानन्तरं 'इदं ज्ञानं अप्रमा' इति ज्ञानं तत्र बाधज्ञानस्यानुमित्यप्रतिबन्धकतया बाधेऽव्याप्ति:। अत: तन्निवेश:। एवं निश्चयात्मकत्वानिवेशे 'ह्रदो वन्हिमान् न वा' इति संशयात्मकज्ञानस्य ज्ञानसामान्यान्तर्गतस्य अप्रतिबन्धकतया अव्याप्ति: स्यात्। अत: तन्निवेश:। 
तथा च यद्धर्मावच्छिन्नविषयकानाहार्याप्रामाण्यज्ञानानास्कन्दितनिश्चयसामान्यं प्रकृतानुमितिप्रतिबन्धकं तद्धर्मावच्छिन्नत्वं हेतुदोषस्य लक्षणमिति पर्यवसन्नम्।
 परे त्वित्यादि। पूर्वस्मिन् कल्पे अनुमितिप्रतिबन्धकं यथार्थ: ज्ञानमिति कर्मधारय:। 
अस्मिन् कल्पे अनुमितिप्रतिबन्धकानां यथार्थज्ञानमिति षष्ठीतत्पुरुष:। 'ह्रदो वह्निमान् धूमात्' इत्यत्र 'ह्रदो वन्हिमान्' इत्यनुमितिप्रतिबन्धक: वन्ह्यभाववद्ध्रदात्मको बाध: तत्प्रकारकयथार्थज्ञानं एकज्ञानविषयप्रकृतहेतुतावच्छेदकवत्त्वसम्बन्धेन 'वन्ह्यभाववद्ध्रदवान् धूम:' इत्याकारकं तद्विशेष्यत्वं धूमेऽस्तीति धूमस्य दुष्टत्वम्। 'पर्वतो धूमवान् वन्हे:' इत्यत्र व्यभिचारिणि अनुमितिप्रतिबन्धक: धूमाभाववद्वृत्तित्वविशिष्टवन्हिरूपो व्यभिचार: तत्प्रकारकयथार्थज्ञानं उक्तसम्बन्धेन तादृशव्यभिचारवान् वन्हि: इत्याकारकं, तद्विशेष्यत्वं वन्हावस्तीति लक्षणसमन्वय:। ननु 'पर्वतो वन्हिमान् धूमात्' इत्यत्रातिव्याप्ति:। 
अनुमितिपदेन 'पर्वतो धूमवान्' इत्यनुमितिमुपादाय तत्प्रतिबन्धको यो व्यभिचार: धूमाभाववद्वृत्तिवविशिष्टवन्हिरूप 
एकज्ञानविषयप्रकृतहेतुतावच्छेदकवत्त्वसम्बन्धेन तत्प्रकारकं यत् यथार्थज्ञानं तादृशवन्हिमान् 
 धूम इत्याकारकं तद्विशेष्यत्वस्य धूमे सत्त्वात् इत्यत आह - अनुमितिपदस्य प्रकृतानुमितिपरतयेति। प्रकृतपक्षतावच्छेदकावच्छिन्नोद्देश्यक-प्रकृतसाध्यतावच्छेदकावच्छिन्नविधेयकानुमितिपरतयेत्यर्थ:। 
तथा च 'पर्वतो वन्हिमान्' इत्यनुमितिरेवोपादेयतया तत्प्रतिबन्धकदोषाप्रसिद्ध्या नातिव्याप्तिरिति भाव:। दर्शितसम्बन्धेनेति। एकज्ञानविषयप्रकृतहेतुतावच्छेदकवत्त्वसम्बनधेनेत्यर्थ:।
 
53. सव्यभचारनिरूपणम्
 सामान्यलक्षणं त्विति। सव्यभिचारसामान्यलक्षणं त्वित्यर्थ:।
 साध्यतावच्छेदकसम्बन्धेत्यादि। साध्यनिष्ठप्रतियोगितायां साध्यतावच्छेदकधर्मांवच्छिन्नत्वानिवेशे 'पर्वतो वन्हिमान्, धूमात्' इत्यत्र धूमस्यापि साधारणहेत्वाभासत्वापत्ति:। तथा हि - साध्यो वन्हि: तन्निष्ठप्रतियोगितानिरूपकोऽभाव: महानसीयवन्ह्यभावोऽपि तद्वान् पर्वत: तन्निरूपितवृत्तित्वस्य धूमे सत्त्वादिति। साध्यतावच्छेदकधर्मावच्छिन्नत्वस्य प्रतियोगितायां निवेशे तु महानसीयवन्ह्यभावो ग्रहीतुं न शक्यते, 
तस्य महानसीयत्वसहितवन्हित्वावच्छिन्नप्रतियोगिताकत्वेऽपि केवलवन्हित्वावच्छिन्नप्रतियोगिताकत्वाभावात्। 
अपि तु वन्हिर्नास्तीति प्रतीतिसिद्ध: वन्हिसामान्याभाव एव वन्हित्वावच्छिन्नप्रतियोगिताक: तद्वान् ह्रदादि: तन्निरूपिताधेयत्वं 
धूमे नास्तीति नातिव्याप्ति:। एवं साध्यनिष्ठप्रतियोगितायां साध्यतावच्छेदकसम्बन्धावच्छिन्नत्वानिवेशे 'पर्वतो वन्हिमान् धूमात्' इत्यत्रैव समवायेन वन्हिर्नास्तीति प्रतीतिसिद्धस्य समवायसम्बन्धावच्छिन्नवन्हित्वावच्छिन्नप्रतियोगिताकाभावस्यापि लक्षणघटकतया तद्वान् पर्वतोऽपि तत्र संयोगेन वन्हे: सत्वेऽपि समवायेन वन्हेरभावात्, पर्वतनिरूपितवृत्तित्वस्य च धूमे सत्त्वादतिव्याप्ति:। साध्यतावच्छेदकसम्बन्धावच्छिन्नत्वनिवेशे तु संयोगसम्बन्धावच्छिन्नवन्ह्यभावस्यैव ग्राह्यतया तद्वान् ह्रदादिरेव तन्नियपिताधेयत्वं धूमे नास्तीति नातिव्याप्ति:। आधेयतायां हेतुतावच्छेदकसम्बन्धावच्छिन्नत्वानिवेशे संयोगसम्बन्धावच्छिन्नवन्ह्यभाववान् धूमावयवोऽपि' तन्निरूपिताधेयत्वं धूमेऽस्तीत्यतिव्याप्ति: स्यात्। 
तन्निवेशे तु धूमावयवनिरूपितसमवायसम्बन्धावच्छिन्नाधेयत्वस्य धूमे सत्त्वेऽपि संयोगसम्बन्धावच्छिन्नाधेयत्वं नास्तीति नातिव्याप्ति:। हेतुमति पर्वतादाविति। एतच्च हेतो: साध्याभाववन्निरूपिताधेयत्वमेवास्तीति सूचनार्थमुक्तम्। तत्तत्साध्याभावस्येति। महानसीयवन्ह्याद्यभावस्येत्यर्थ:। सम्बन्धान्तरावच्छिन्नासाध्यसामान्याभावस्येति। साध्यतावच्छेदकसंयोगसम्बन्धातिरिक्तसमवायसम्बन्धावच्छिन्नप्रतियोगिताकवन्हित्वावच्छिन्नाभावस्येत्यर्थ:।
 तत्र च साध्याभाववत्तायामित्यादि। साध्याभाववत्तायां यदि सम्बन्धविशेषावच्छिन्नत्वं न निवेश्यते तर्हि संयोगसम्बन्धावच्छिन्नवन्हित्वावच्छिन्नप्रतियोगिताकाभावस्य कालिकसंबन्धेनाधिकरणं पर्वतोऽपि भवतीति 
तन्निरूपिताधेयत्वस्य धूमे सत्त्वात् सद्धेतावतिव्याप्ति:। साध्याभावनिष्ठस्वरूपसम्बन्धावच्छिन्नाधेयतानिरूपिताधिकरणत्वं साध्याभाववत्त्वमिति विवक्षणे च यद्यपि वह्न्यभावस्य स्वरूपसम्बन्धेनाधिकरणं न पर्वत:, अपि तु ह्रदादिरेव तन्निरूपिताधेयत्वं धूमे नास्तीति अतिव्याप्तिर्वारयितुं शक्यते, तथापि 'पट: घटत्वाभाववान् द्रव्यत्वात्' इत्यत्र व्यभिचारिण्यतिव्याप्ति:। 
	तथा हि- साध्याभाववति घटत्वाभावाभाववति घटत्ववति घटे द्रव्यत्वसत्त्वात् अयं साधारणव्यभिचारी हेतु:। 
अत्र साध्याभाव: घटत्वाभावाभाव: घटत्वरूप: तस्य स्वरूपसम्बन्धेनाधिकरणमप्रसिद्धम्। 
भावानां स्वरूपसम्बन्धेन क्वाप्यवृत्तेरित्यव्याप्ति:। अत: साध्यवत्ताग्रहविरोधितानियामकसम्बन्धेन साध्याभाववत्त्वं विवक्षणीयम्। * साध्यतावच्छेदकसम्बन्धावच्छिन्न-साध्यतावच्छेदक-धर्माविच्छिन्न-साध्यनिष्ठप्रकारतानिरूपित- पक्षतावच्छेदकावच्छिन्न-पक्षनिष्ठविशेष्यताशालिबुद्धित्वावच्छिन्नं प्रति यत्सम्बन्धावच्छिसादध्याभावनिष्ठप्रकारताशालिनिश्चय: प्रतिबन्धक: स सम्बन्ध: साध्यवत्ताग्रहविरोधितानियामक 
इति कथ्यते। ( साध्यतावच्छेदकसम्बन्धेन साध्यतावच्छेदकधर्मेण च साध्यप्रकारकज्ञानं प्रति येन सम्बन्धेन साध्याभावप्रकारकनिश्चय: प्रतिबन्धक: स साध्यवत्ताग्रहविरोधितानियामक इति कथ्यते। तदेव परिष्कृत्याह - साध्यतावच्छेदकसम्बन्धावच्छिन्नेत्यादिना। ) 'पर्वंतो धूमवान् वन्हे:' इत्यत्र 'पर्वत: संयोगेन धूमवान्' इति बुद्धिं प्रति 'पर्वत: स्वरूपसम्बन्धेन धूमाभाववान्' इति निश्चय: प्रतिबन्धक: इति स्वरूपसम्बन्ध एव साध्यवत्ताग्रहविरोधितानियामक: तेन सम्बन्धेन 
धूमाभाववान् अयोगोलक: तन्निरूपिताधेयत्वं वन्हावस्तीति लक्षणसमन्वय:। 'पर्वतो वन्हिमान् धूमात्' इत्यत्र 'पर्वत: संयोगसम्बन्धेन वन्हिमान्' इति बुद्धिं प्रति वन्ह्यभावस्य स्वरूपसंबन्धेनाधिकरणं पर्वत इति निश्चय एव प्रतिबन्धक:, न तु कालिकसम्बन्धेन वह्न्यभावाधिकरणं पर्वत इति निश्चयोऽपि तादृशनिश्चयसत्त्वेऽपि 'पर्वत: संयोगेन वह्निमान्' इति बुद्धेरुत्पत्ते:। तथा च स्वरूपसम्बन्धस्यैव साध्यवत्ताग्रहविरोधतानियामकतया तेन सम्बन्धेन वह्न्यभावाधिकरणं ह्रदादिरेव तन्निरूपिताधेयत्वं धूमे नास्तीति नातिव्याप्ति:। 'घटत्वाभाववान् द्रव्यत्वात्' इत्यत्र 'पटो घटत्वाभाववान्' इति साध्यवत्ताबुद्धिं प्रति पट: घटत्वाभावाभाववान् (समवायेन घटत्ववान्) इत्याकारक: निश्चय: प्रतिबन्धक इति समवाय: साध्यवत्ताग्रहविरोधितानियामकसम्बन्ध: तेन सम्बन्धेन साध्याभावाधिकरणं घट: तन्निरूपितादधेयत्वं द्रव्यत्वेऽस्तीति नाव्याप्ति:। 'अयं वृक्ष: कपिसंयोगी एतद्वृक्षत्वात्' इत्यत्र 'वृक्ष: कपिसंयोगी'ति बुद्धिं प्रति 'वृक्ष: निरवच्छिन्नदैशिकविशेषणतासम्बन्धेन कपिसंयोगाभाववान्' इति
 निश्चय एव प्रतिबन्धक: न तु सावच्छिन्नविशेषणतासम्बन्धेन कपिसंयोगाभाववानिति निश्चय: वृक्ष: मूलावच्छेदेन कपिसंयोगाभाववानिति निश्चये सत्यपि वृक्ष: अग्रे कपिसंयोगवानिति बुद्ध्युत्पत्ते:। 
तथा च साध्यवत्ताग्रहविरोधितानियामकेन निरवच्छिन्नविशेषणतासम्बन्धेन कपिसंयोगाभाववान् * गुणादिरेव तन्निरूपिताधेयत्वं एतद्वृक्षत्वे नास्तीति नातिव्याप्ति:। ( गुणादिरेवेति। न तु वृक्ष:, तत्र मूलाद्यवच्छिन्नविशेषणतासम्बनधनैव कपिसंयोगाभावसत्त्वादिति भाव:। ) तथा च साध्यतावच्छेदकावच्छिन्नसाध्यतावच्छेदकसम्बन्धावच्छिन्नसाध्यनिष्ठप्रतियोगितानिरूपकाभावनिष्ठ-
साध्यवत्ताग्रहविरोधितानियामकसम्बनधावच्छिन्नादधेयतानिरूपिताधिकरणतावन्निरूपित-हेतुतावच्छेदक-
सम्बन्धावच्छिन्नाधेयतावान् साधारण इति फलितम्।
 नन्वेवमपि 'घट: द्रव्यं गुणकर्मान्यत्वविशिष्टसत्त्वात्' इत्यत्र सद्धेतावतिव्याप्ति:, द्रव्यत्वरूपसाध्याभाववति गुणे सत्ताया: सत्त्वेन विशिष्टशुद्धयोरनतिरेकात् गुणकर्मान्यत्वविशिष्टसत्तायामपि साध्याभाववन्निरूपिताधयताया: सत्त्वात् इत्यत आह - दिगिति। साध्याभाववन्निरूपिताधेयतावच्छेदकहेतुतावच्छेदकवत्त्वं साधारणत्वमितिविवक्षितम्। विशिष्टसत्ताया: सत्तात्वेनैव रूपेण गुणवृत्तितया साध्याभाववद्गुणनिरूपिताधेयतावच्छेदकं सत्तात्वमेव न तु गुणकर्मान्यत्वविशिष्टसत्तात्वरूपं हेतुतावच्छेदकमिति नातिव्याप्तिरिति भाव:। 
 ननु 'शब्दो नित्य: कृतकत्वात्' इत्यत्र विरुद्धेऽपि नित्यत्वरूपसाध्याभाववद्घटवृत्तित्वं कृतकत्वेऽस्तीति साधारणलक्षणस्यातिव्याप्तिरिति शङ्कते - न च विरुद्ध इति। उपधेयसङ्करेऽपीति। 
एकस्मिन् अनेके दोषा: संभवन्तीति भाव:। उपधेयसङ्करेऽपि - दुष्टस्य एकत्वेऽपि उपाधेरसङ्कर: - दोषस्यभिन्नता।
 असाधारणलक्षणे सपक्षशब्दस्य निश्चितसाध्यवानित्यर्थ:। विशेष्यतासम्बन्धेन साध्यप्रकारकनिश्चयवानिति यावत्। सपक्षवृत्तित्वसामान्याभाववान् सपक्षवृत्तित्वत्वावच्छिन्नप्रतियोगिताकाभाववान् 
असाधारण इति फलितम्। ते 1सद्धेतोरपि यत्किंचित्सपक्षवृत्तित्वाभावसत्त्वात् असाधारणत्वं स्यादित्याक्षेपस्य नावसर:। ( सद्धेतोरपीति। शब्दोऽनित्य: शब्दत्वादित्यत्र घटादिरूपसपक्षवृत्तित्वाभावस्य शब्दत्वे सत्त्वादित्यर्थ:। 
शब्देऽनित्यत्वनिश्चयदशायामस्य सद्धेतुत्वात् यत्किंचिन्निश्चितसाध्यवत्पदेन घटादिकमुपादाय तदवृत्तित्वसत्त्वात् अतिव्याप्ति: प्रसक्ता। सामान्याभावनिवेशे च सपक्षभूतशब्दवृत्तित्वसत्वेन सपक्षवृत्तित्वत्वावच्छिन्नाभावो नास्तीति नातिव्याप्तिरिति भाव:। ) शब्दोऽनित्य: शब्दत्वात् इत्यत्र सद्धेतौ पक्षे शब्देऽनित्यत्वरूपसाध्यसन्देहदशायां 
साध्यप्रकारकनिश्चयवान् शब्दो न भवति अपि तु घटादिरेव, तदवृत्तित्वं शब्दत्वे अस्तीति शब्दत्वस्य असाधारणत्वम्। यदा तु शब्देऽनित्यत्वनिश्चयोऽस्ति तदा शब्दोऽपि साध्यप्रकारकनिश्चयवत्त्वात् सपक्ष: तदवृत्तित्वं शब्दत्वे नास्तीति नासाधारण्यम्। तथा चासाधारण्यमनित्यदोष इति प्राचीना:। 
नवीनास्तु - सद्धेतो: कादाचित्कमसाधारण्यं नेच्छन्ति। 
तन्मते सपक्षपदं साध्यवन्मात्रपरम्।साध्यवद्वृत्तित्वसामान्याभाव: असाधारण्यम्। 
सद्धेतौ पक्षे साध्यसन्देहदशायामपि पक्ष: साध्यवान् भवतीति तदवृत्तित्वं हेतौ नास्तीति नासाधारण्यम्। किंचिद्विशेष्यकेति। यत्र कुत्रापि साध्यं निश्चितं चेत् तद्विशेष्यकनिश्चयप्रकारीभूतं साध्यं भवेत्। 
सर्वमभिधेयं प्रमेयत्वादित्यत्र तु सर्वस्य पक्षत्वात् अभिधेयत्वं न क्वापि निश्चितम्। 
अत: किंचिद्विशेष्यकनिश्चयाप्रकारीभूतं साध्यं भवति तादृशसाध्यकश्च हेतुर्भवति। 
परं तु अत्र साध्याभावस्याप्रतिद्धतया किंचिद्विशेष्यकनिश्चयाविषयसाध्याभावकत्वमिति दलं न समन्वेति। 
अतो नवीना: अत्यन्ताभावाप्रतियोगिसाध्यादिकत्वमनुपसंहारित्वम् इत्याह:। ननु घटोऽभिधेय: प्रमेयत्वात् इत्यत्र 
सद्धेतावपि अत्यन्ताभावाप्रतियोगिसाध्यकत्वसत्त्वादनुपसंहारित्वापत्तिरिति चेत् - न। इष्टापत्ते:। 
तत्र अनुपसंहारित्वज्ञानेन व्यतिरेकव्याप्तिज्ञानस्य प्रतिबन्धेन व्यतिरेकव्याप्तिज्ञानहेतुकानुमितिर्न जायते। अन्वयव्याप्तिज्ञानमूला अनुमितिस्तु निराबाधैव। कथमनुपसंहारित्वज्ञानस्य व्यतिरेकव्याप्तिज्ञानप्रतिबन्धकत्वमिति चेत्-इत्थम्। साध्यम् अत्यन्ताभावाप्रतियोगि इति ज्ञानकाले साध्यम् अत्यन्ताभावप्रतियोगि इति ज्ञानं यथा न भवति, तथा 
साध्यप्रतियोगिक: अत्यन्ताभाव: इति ज्ञानं च न भवति। 
तथा च साध्यप्रतियोगिकात्यन्ताभावघटितव्यतिरेकव्याप्तिज्ञानमपि न भवतीति।
 
54. विरुद्धनिरूपणम्
 साध्याभावव्याप्ति: साध्यवदवृत्तित्वमिति। साध्याभावव्याप्ति:, साध्याभावाभाववदवृत्तित्वम्। 
तच्च साध्यवदवृत्तित्वमेव, साध्याभावाभावस्य साध्यात्मकत्वादिति भावः। असाधारण्यं निश्चितसाध्यवदवृत्तित्वम्, विरुध्दत्वं तु साध्यवदवृत्तित्वमिति तयोर्भेद इति भावः। नवीनमते साध्यवदवृत्तित्वमेव असाधारण्यम्, 
अतः तन्मतानुसारेण असाधारण्यविलक्षणं विरोधपदार्थमाह - नवीनमते त्विति। साध्याभावस्य व्यतिरेकव्याप्ति: साध्याभावाभावव्यापकीभूताभावप्रतियोगित्वम् साध्यव्यापकीभूताभावप्रतियोगित्वपर्यवसितम्। 
शब्द: नित्य: कृतकत्वात् इत्यत्र साध्यं नित्यत्वम्, तद्व्यापकीभूत: अभाव: कृतकत्वाभाव: तत्प्रतियोगित्वं कृतकत्वेऽस्तीति लक्षणसमन्वय:। साक्षादनुमितिप्रतिबन्धकमिति। तद्वत्ताबुद्धिं प्रति तदभावव्याप्यवत्ताज्ञानस्य प्रतिबन्धकत्वात् शब्द: नित्य: इत्यनुमितिं प्रति नित्यत्वाभावनिरूपितव्यतिरेकव्याप्तिमद्धेतुमत्ताज्ञानस्य नित्यत्वव्यापकीभूताभावप्रतियोगिकृतकत्ववान् शब्द 
इति विरोधज्ञानस्य तदभावव्याप्यवत्ताज्ञानरूपतया प्रतिबन्धकत्वमिति भाव:।
55. सत्प्रतिपक्षनिरूपणम्
 विरोधिपरामर्शद्वयकाल एव सत्प्रतिपक्षत्वमिति प्राञ्च:। परामर्शाभावकालेऽपि प्रकृतहेतोर्यत्साध्यं तदभावव्याप्यहेत्वन्तरं पक्षेऽस्ति चेत् सत्प्रतिपक्षत्वं भवत्येवेति नवीना:। तदाह - यत्सम्बन्धि-यत्साध्यमित्यादि। 
यत्सम्बन्धीत्यस्य यद्धेतुसम्बनधीत्यर्थ:। तथा च यद्धेतुसम्बन्धि यत्साध्यं तदभावव्याप्यहेत्वन्तरस्य ज्ञानं तत्पक्षेऽस्ति स सत्प्रतिपक्ष:। यथा शब्दोऽनित्य: कृतकत्वात् इत्यत्र कृतकत्वसम्बन्धि अनित्यत्वरूपं साध्यम्, तादृशानित्यत्वाभावव्याप्यश्रावणत्वरूपं हेत्वन्तर् तज्ज्ञानं शब्दरूपे पक्षेऽस्तीति स: कृतकत्वहेतु: सत्प्रतिपक्ष:। यादृशहेतुसाध्यत्वेनाभिमतधर्माभावव्याप्यहेत्वन्तरवत्ताज्ञानविषय: पक्षो भवति तादृशहेतु: सत्प्रतिपक्ष इति यावत्। हेत्वन्तरविशेष्यकप्रकृतसाध्याभावव्याप्यत्वप्रकारकज्ञानकालीनप्रकृतसाध्यव्याप्यत्वप्रकारकज्ञानविशेष्यभूतो हेतु: सत्प्रतिपक्ष इति फलितोऽर्थ:। यत्सम्बन्धिसाध्येत्यादि। यादृशहेतुसम्बन्धि यत् साध्यं तदभावव्याप्यहेत्वन्तरसत्त्वं पक्षे तादृशो हेतु: सत्प्रतिपक्ष:। कृतकत्वसम्बन्धि अनित्यत्वं तदभाव: नित्यत्वमं तद्व्याप्यं हेत्वन्तरम् श्रावणत्वम् 
तत् पक्षे शब्देऽसतीति कृतकत्वं सत्प्रतिपक्षम्।

56. असिद्धनिरूपणम्
 आश्रयासिद्धिश्च पक्षे पक्षतावच्छेदकविरह इति। गगनारविन्दं सुरभीत्यत्र गगनीयत्वविशिष्टमरविन्दं पक्ष:। तत्र पक्षे अरविन्दे गगनीयत्वं पक्षतावच्छेदकं नास्तीति अरविन्दनिष्ठ: गगनीयत्वाभावो वा गगनीयत्वाभावविशिष्टमरविन्दं वा आश्रयासिद्धिरित्यर्थ:। सविशेषणे हीति न्यायेनेति। 'सविशेषणे हि विधिनिषेधौ सति विशेष्ये बाधे विशेषणमुपसंक्रामत:' इति न्याय:। विशेषणविशिष्ठे विधिर्वा निषेधो क्रियमाण: विशेष्ये विधेर्निषेधस्य वा बाधे सति विशेषणे विधिर्वा निषेधो वा संक्रामतीति न्यायस्यार्थ:। यथा शिखी ध्वस्त इत्यत्र शिखाविशिष्टपुरुषे विधीयमान: ध्वंस: पुरुषे बाधात् विशेषणभूतां शिखामास्कन्दतीति शिखी ध्वस्त इति वाक्यात् शिखायां ध्वस्तत्वं पर्यवस्यति, तथा गगनारविन्दं नास्तीत्युक्ते अभावरूपो निषेध: अरविन्दे बाधितत्वात् गगनीयत्वरूपविशेषणमास्कन्दतीति *गगनीयत्वाभावो पर्यवस्यतीति भाव:। ( गगनीयत्वाभावे पर्यवस्यतीति। एतेन परममूले 'गगनारविन्दमाश्रय:, स च नासत्येव' इति वाक्यमसंगतम्। गगनारविन्दमित्यस्य हि गगनीयत्वविशिष्टमरविन्दमित्यर्थ:। तत्रारविन्दस्य सत्त्वात् तत्र नास्तित्वबाधात् - इति शङ्का निराकृता अरविन्दे गगनीयत्वाभाव इत्येव 'स च नास्त्येव' इति वाक्यस्थार्थ: पर्यवसित:, तत्र चानुपपत्यभावादिति। ) 
 ननु सोपाधिके हेतौ उपाधेरेव दोषत्वमस्तु, किं व्याप्यत्वासिद्धे: दोषत्वेनेत्यत्राह - उपाधेर्दोषत्वमसम्भवीति। व्यक्तीभविष्यतीति। 'उपाधिस्तु व्यभिचारज्ञानद्वारा व्याप्तिज्ञानप्रतिबन्धक:' इति ग्रन्थेनेति शेष:।
 ननु साध्याप्रसिद्धिसाधनाप्रतिद्ध्योरपि हेत्वाभासत्वात् तयोरकथनेन न्यूनतेत्याशङ्क्य तयोर्व्याप्यत्वासिद्धावन्तर्भावमाह - अत्रेदमवधेयमिति। काञ्चनमयत्वाभाववान् वह्नि: इत्याकारकसाध्याप्रसिद्धिज्ञानदशायां काञ्चनमयत्वविशिष्टवह्निज्ञानासम्भवात् 'काञ्चनमयत्वविशिष्टवह्निव्याप्यधूमवान्' इति परामर्शे काञ्चनमयत्वविशिष्टवह्निभानं प्रति साध्याप्रसिद्धिज्ञानं 
प्रतिबन्धकम्। एवं काञ्चनमयत्वाभाववान् धूम इत्याकरकसाधनाप्रसिद्धिज्ञानदशायां 'वह्निव्याप्यकाञ्चनमयधूमवान् पर्वत' 
इति परामर्शो न सम्भवति। धूमविशेष्यककाञ्चनमयत्वप्रकारकज्ञानं प्रति धूमविशेष्यककाञ्चनमयत्वाभावप्रकारकज्ञानस्य प्रतिबन्धकत्वात्। 
तथा च अनुमितिजनकपरामर्शप्रतिबन्धकज्ञानविषयतया साध्याप्रसिद्धिसाधनाप्रसिद्ध्योर्हेत्वाभासत्वम्। 
कथं व्याप्यत्वासिद्धावनयोरन्तर्भाव इति चेत्-श्रूयताम्। 
 हेतुतावच्छेदकविशिष्टहेतुव्यापकसाध्यतावच्छेदकविशिष्टसाध्यसामानाधिकरण्यं हि व्याप्ति:। साधनाप्रसिद्धिस्थले हेतुतावच्छेदकविशिष्टहेत्वभावात् तादृशहेतुघटितव्याप्त्यभावरूपं व्याप्यत्वासिद्धि:, साध्याप्रसिद्धिस्थले साध्यतावच्छेदकविशिष्टसाध्याभावात् तादृशसाध्यघटितव्याप्त्यभाववात् व्याप्यत्वासिद्धि: इत्येवं तयोर्व्याप्यत्वासिद्धावन्तर्भाव इति।
S56 उपाधिनिरूपणम्
 ननु साध्यव्यापकत्वे सति साधनाव्यापकत्वरूपं मूलोक्तमुपाधिलक्षणम् 'पर्वतो वह्निमान् धूमात्' इत्यादिसद्धेतौ तत्तद्वह्नौ (महानसीयादिवह्नौ) अतिव्याप्तम्। महानसीयवह्नेरपि वह्नित्वेन रूपेण वह्निसामान्यरूपसाध्यव्यापकत्वात् महानसीयवह्नित्वेन रूपेण साधनाव्यापकत्वाच्च। साधनवति धूमवति वर्तते महानसीयवह्नित्वेन रूपेण महानसीयवह्नेरभावात्। एवं तत्रैव आलोकस्योपाधित्वापत्ति:। वह्निमति सर्वत्र संयोगसम्बन्धेन आलोकस्य विद्यमानयता संयोगसम्बन्धेन साध्यव्यापकत्वात्। 
एवं साधनधूमवति पर्वते समवायसम्बन्धेन आलोकस्याविद्यमानतया समवायसम्बन्धेन साधनाव्यापकत्वाच्चेत्याशङ्क्याह - साध्यव्यापकत्वसाधनाव्यापकत्वे इति। तथा च येन सम्बन्धेन येन रूपेणचोपाधे: साध्यव्यापकत्वम्, तेनैव सम्बन्धेन तेनैव रूपेण च तस्य साधनाव्यापकत्वं विवक्षितम्। अतो वह्नित्वेन वह्निव्यापकस्य महानसीयादिवह्ने: महानसीयवह्नित्वेन धूमाव्यापकत्वेऽपि वह्नित्वेन धूमाव्यापकत्वं 
नास्तीति नातिव्याप्ति:। एवं संयोगेन वह्निव्यापकस्य आलोकस्य समवायेन धूमाव्यापकत्वेऽपि तेनैव संयोगसम्बन्धेन धूमाव्यापकत्वं नास्तीति नातिव्याप्तिरिति भाव:। 
वह्नित्वेन साध्यव्यापकत्वस्येति। साध्यवन्निष्ठात्यन्ताभावप्रतियोगितानवच्छेदकवह्नित्ववत्त्वस्येत्यर्थ:। तत्तद्वह्नित्वेन साधनाव्यापकत्वस्येति। साधनवन्निष्ठात्यन्ताभावप्रतियोगितावच्छेदकतत्तद्वह्नित्ववत्त्वस्येत्यर्थ:। 
एवं संयोगेन साध्यव्यापकत्वं साध्यवन्निष्ठात्यन्ताभावनिरूपितसंयोगसम्बन्धावच्छिन्नप्रतियोगितानवच्छेदकधर्मवत्त्वम्। 
समवायेन साधनाव्यापकत्वं साधनवन्निष्ठात्यन्ताभावनिरूपितसमवायसम्बन्धावच्छिन्नप्रतियोगितावच्छेदकधर्मवत्त्वमिति बोध्यम्। अव्याप्तिं वारयितुमिति। 'वायु: प्रत्यक्ष: प्रत्यक्षस्पर्शाश्रयत्वात्' इत्यत्र उद्भूतरूपवत्त्वमुपाधि:। 
तत्र मूलोक्तं साध्यव्यापकत्वघटितं लक्षणं नास्ति। प्रत्यक्षत्वरूपसाध्यवति आत्मनि उद्भूतरूपाभावादित्यव्याप्ति: प्रसज्यते। तां वारयितुं लक्ष्यभेदेन लक्षणभेदो वक्तव्य इति उपाधि: चतुर्विंध इत्यादिदीपिकाया आशय इति भाव:। तथा च केवलसाध्यव्यापकस्योपाधे: केवलसाध्यव्यापकत्वे सति साधनाव्यापकत्वं लक्षणम्। पक्षधर्मावच्छिन्नसाध्यव्यापकस्योपाधे: पक्षधर्मावच्छिन्नसाध्यव्यापकत्वे सति तदवच्छिन्नसाधनाव्यापकत्वं लक्षणम्। साधनावच्छिन्नसाध्यव्यापकस्योपाधे: साधनावच्छिन्नसाध्यव्यापकत्वे सति साधनाव्यापकत्वं लक्षणम्। उदासीनधर्मावच्छिन्नसाध्यव्यापकस्योपाधे: 
उदासीनधर्मावच्छिन्नसाध्यव्यापकत्वे सति तदवच्छिन्नसाधनाव्यापकत्वं लक्षणमिति रीत्या लक्षणभेदो विवक्षित इति भाव:। तदाह-यद्धर्मविशिष्टसाध्येत्यादि। वैशिष्ट्यं सामानाधिकरण्यसम्बन्धेन। धर्मैक्यविवक्षाया: प्रयोजनमाह - अन्यथेति। 'पर्वतो वह्निमान् धूमात्' इत्यत्र पर्वतीयवह्ने: पर्वतत्वात्मको य: पक्षधर्म: तद्विशिष्टवह्निव्यापकत्वमस्ति साधनाव्यापकत्वं चास्ति। 
धूमवति महानसे पर्वतीयवह्नेरभावात् इति पर्वतीयवह्निरुपाधि: स्यात्। धर्मैक्यविवक्षणे तु पर्वतत्वविशिष्टवह्निव्यापकस्य पर्वतीयवह्ने: पर्वतत्वविशिष्ट धूमाव्यापकत्वं नास्ति। पर्वतत्वविशिष्टधूमवति पर्वते पर्वतीयवह्ने: सत्त्वात्। अतो नातिव्याप्तिरिति भाव:।
 दीपिकायां आद्य: आर्द्रेन्धनसंयोग इति। 'पर्वतो धूमवान् वह्ने:' इत्यत्र आद्रेन्धनसंयोग उपाधि:। 
स च धूमरूपसाध्यव्यापक: वह्निरूपसाधनाव्यापकश्चेति केवलसाध्यव्यापकोऽयमुपाधिरित्यर्थ:। द्वितीयो यथेति। पक्षधर्मावच्छिन्नसाध्यव्यापक उपाधिरित्यर्थ:। 'वायु: प्रत्यक्षविषय: प्रत्यक्षविषयस्पर्शाश्रयत्वात्' इत्यत्र उद्भूतरूपवत्त्वमुपाधि:। स च केवलसाध्यव्यापको न भवति प्रत्यक्षविषयत्वरूपसाध्यवत्यात्मनि उद्भूतरूपवत्त्वाभावात्। अत: पक्षधर्मावच्छिन्नसाध्यव्यापकोऽयमुपाधि:। पक्षस्य धर्म: पक्षधर्म: तदवच्छिन्न: तद्विशिष्ट: तत्समानाधिकरण: य साध्य: तद्व्यापक:। प्रकृते पक्ष: वायु: तद्वृत्तिधर्म: बहिर्द्रव्यत्वं तद्विशिष्टं यत्प्रत्यक्षविषयत्वं तत् आत्मनि नास्ति, आत्मनो बहिर्द्रव्यत्वरूपविशेषणाभावात्। अतो बहिर्द्रव्यत्वविशिष्टप्रत्यक्षविषयत्वं यत्र यत्रास्ति पृथिव्यादौ तत्र सर्वत्र उद्भूतरूपवत्त्वसत्त्वात् उद्भूतरूपवत्त्वं पक्षधर्मावच्छिन्नसाध्यव्यापकम्। तथा बहिर्द्रव्यत्वविशिष्टप्रत्यक्षस्पर्शाश्रयत्वरूपं पक्षधर्मावच्छिन्नं साधनं यत्रास्तिवायौ तत्र उद्भूतरूपं नास्तीति पक्षधर्मावच्छिन्नसाधनाव्यापकं चोद्भूतरूपवत्त्वं भवतीति लक्षणसमन्वय:। तृतीयो यथेति।
 साधनावच्छिन्नसाध्यव्यापक उपाधिरित्यर्थ:। साधनावच्छिन्नत्वं च सामानाधिकरण्यसम्बन्धेन 
साधनविशिष्टत्वम्। 'प्रागभावो विनाशी जन्यत्वात्' इत्यत्र भावत्वमुपाधिरिष्यते। स केवलसाध्यव्यापको न भवति, 
 विनाशित्वरूपसाध्यवति प्रागभावे भावत्वाभावात्। अत: साधनावच्छिन्नसाध्यव्यापकोऽयमुपाधि:। जन्यत्वरूपसाधनविशिष्टं विनाशित्वं यत्र यत्रास्ति घटादौ तत्र भावत्वसद्भावादिति भाव:। चतुर्थो यथेति। उदासीनधर्मावच्छिन्नसाध्यव्यापक इत्यर्थ:। 'प्रागभावो विनाशी प्रमेवयत्वात्' इत्यत्र भावत्वमुपाधि:। 
पक्षधर्मात् साधनाच्चान्यो धर्म उदासीनधर्म:। जन्यत्वं हि पक्षे प्रागभावे नास्तीति न पक्षधर्म:। 
एवं साधनात् प्रमेयत्वाच्चान्यत् इति उदासीनधर्म:। तदवच्छिन्नं जन्यत्वविशिष्टं विनाशित्वं यत्रास्ति घटादौ तत्र 
भावत्वसत्त्वात् जन्यत्वविशिष्टप्रमेयत्ववति प्रागभावे भावत्वस्याभावाच्च भावत्वं उदासीनधर्मावच्छिन्नसाध्यव्यापक: उदासीनधर्मावच्छिन्नसाधनाव्यापकश्चोपाधिरिति भाव:। प्रकाशिकायाम् पक्षधर्मसाधनधर्माभ्यामिति। 
पक्षवृत्तिर्धर्म: पक्षधर्म: साधनरूपो धर्मं: साधनधर्म:। बहिर्द्रव्यत्वम् इत्यस्य विवरणं आत्मान्यद्रव्यत्वमिति। 
वायु: प्रत्यक्ष इत्यत्र प्रत्यक्षपदस्य बहिरिन्द्रियजन्यप्रत्यक्षविषय इति यद्यर्थ: तदोद्भूतरूपवत्त्वं * केवलसाध्यव्यापक एवोपाधि:। ( केवलसाध्यव्यापक इति। बहिरिन्द्रयजन्यप्रत्यक्षविषयत्वं यत्र यत्र घटादौ तत्र 
 उद्भूतरूपवत्त्वसत्त्वादिति भाव:। ) यदा तु प्रत्यक्षविषयत्वमात्रं साध्यं *  तदैव पक्षधर्मावच्छिन्नसाध्यव्यापक इत्याशयेनाह - इदं केवलप्रत्यक्षत्वस्यैवेति बहिरिन्द्रियजन्यत्वाघटितप्रत्यक्षविषयत्वमात्रस्येत्यर्थ:। ( तदैव पक्षधर्मेति। यत्र यत्र प्रत्यक्षविषयत्वम् आत्मन्यपि, तत्रोद्भूतरूपाभावात् उद्भूतरूपस्य 
 केवलसाध्यव्यापकत्वं न सम्भवति। अत: 
 बहिर्द्रव्यत्वरूपपक्षधर्मविशिष्टप्रत्यक्षविषयत्वरूपसाध्यव्यापकत्वमपाधे: उद्भूतरूपस्योपपादनीयमिति 
 भाव:। ) उदासीनत्वं सम्पादयितुमिति। यदि जन्यत्वमेव हेतु: स्यात् तदा साधनावच्छिन्नसाध्यव्यापकत्वमेवोपाधेर्भवेत् नोदासीनधर्मावच्छिन्नसाध्यव्यापकत्वम्। साधनादन्यस्यैवोदासीनशब्दार्थत्वात्। अत: प्रमेयत्वस्य हेतुत्वानुसरणम्। अधुना तु जन्यत्वं साधनात् प्रमेयत्वादन्यदिति जन्यत्वविशिष्टविनाशित्वं उदासीनधर्मावच्छिन्नसाध्यमिति भाव:।
57. दोषाणाम् अनुमितिप्रतिबन्धकत्वप्रकारकशोधनम् 
S57. दोषाणाम् अनुमितिप्रतिबन्धकत्वप्रकारकशोधनम् 
ग्राह्याभावनिश्चयत्वेनेति। अनुमित्या ग्राह्यं यत् साध्यं तदभावप्रकारकनिश्चयत्वेनेत्यर्थ:। 
तद्वत्ताबुद्धिं प्रति तदभाववत्तानिश्चयविधयेति यावत्। सत्प्रतिपक्षस्य - साध्याभावव्याप्यप्रतिहेतुमान् पक्ष इति ज्ञानस्य। 
विरोधिज्ञानसामग्रीत्वेन - साध्यवत्ताज्ञानविरोधि यत् साध्याभाववत्ताज्ञानं तज्जनकत्वेन। 
तथा च सत्प्रतिपक्षज्ञानं साध्याभाववत्ताज्ञानं जनयति तत् साध्यानुमितिं प्रतिबध्नाति इत्येवमनुमितिप्रतिबन्धकज्ञानोत्पादकतया सत्प्रतिपक्षस्यानुमितिप्रतिबन्धकत्वमिति। प्राचीना:। नवीनास्तु साध्याभावव्याप्यप्रतिहेतुमान् पक्ष इत्याकारकं सत्प्रतिपक्षज्ञानं 'तद्वत्ताज्ञानं प्रति तदभावव्याप्यवत्ताज्ञानं प्रतिबन्धकम्' इति रीत्या अनुमितिं प्रतिबध्नाति, न तु अनुमितिप्रतिबन्धकज्ञानोत्पादकतया प्रतिबध्नाति, साक्षादेव प्रतिबन्धकत्वसम्भवेन गौरवादित्याहु:।
 इतरेषामित्यादि। साध्यव्याप्यहेतुमान् पक्ष इत्याकारके परामर्शेव्याप्तिग्रहांशे साधारण्य-विरोध-व्याप्यत्वासिद्धि-असाधारण्य-अनुपसंहारित्वज्ञानानां प्रतिबन्धकत्वम्। 
'हेतुमान् पक्ष' इति पक्षधर्मताज्ञनांशे आश्रयासिद्धिस्वरूपासिद्धिज्ञानयो: प्रतिबन्धकत्वम्। तथा हि - साध्याभाववदवृत्तित्वं हेतोर्व्यापितरिति पक्षे हेतो: साध्याभाववद्वृत्तित्वं व्यभिचार:। तथा च 'पर्वतो धूमवान् वह्ने:' इत्यत्र 'धूमाभाववद्वृत्तिर्वह्नि:' इत्याकारकं साधारण्यरूपव्यभिचाराज्ञानम् 'धूमाभाववदवृत्तिवह्निमान् पर्वत:' इत्याकारकपरामर्शे धूमाभाववदवृत्तिर्वह्निरिति व्याप्तिभानांशे तद्वत्ताबुद्धिं प्रति तदभाववत्तानिश्चयविधया प्रतिबन्धकम्। हेत्वधिकरणवृत्त्यत्यन्ताभावप्रतियोगितानवच्छेदकसाध्यतावच्छेदकावच्छिन्नसाध्यसामानाधिकरण्यं 
व्याप्तिरिति पक्षे साध्यतावच्छेदके हेत्वधिकरणवृत्त्यत्यन्ताभावप्रतियोगितावच्छेदकत्वस्यैव व्यभिचारतया 
'वह्न्यधिकरणवृत्त्यत्यन्ताभावप्रतियोगितावच्छेदकं धूमत्वम्' इत्याकारकं व्यभिचारज्ञानम् 'वह्न्यधिकरणवृत्त्यत्यन्ताभावप्रतियोगितावच्छेदकधूमत्वावच्छिन्नधूमसमानाधिकरणवह्निमान् पर्वत:' 
इत्याकारकपरामर्शें 'प्रतियोगितानवच्छेदकं धूमत्वम्' इत्यंशभानं प्रति प्रतिबन्धकम्। एतादृशसिद्धान्तव्याप्तिविषयकपरामर्शं प्रति 'साध्याभाववद्वृत्ति: हेतु:' इत्याकाकव्यभिचारज्ञानस्य ग्राह्याभावानवगाहितया नास्ति प्रतिबन्धकत्वम्। तादृशव्यभिचारज्ञानकालेऽपि यदि सिद्धान्तव्याप्तिज्ञानानुत्पत्तिरनुभवसिद्धा तर्हि तस्य मणिमन्त्रादिन्यायेनैव प्रतिबन्धकता वक्तव्या। 'शब्दो नित्य: कृतकत्वात्' इत्यत्र 'नित्यत्वासमानाधिकरणं कृतकत्वम्' इत्याकारकस्य 
साध्यासामानाधिकरण्यात्मकविरोधज्ञानस्य 'नित्यत्वसमानाधिकरणं कृतकत्वम्' इत्याकारकव्याप्तिघटकसाध्यसामानाधिकरण्यावगाहिबुद्धिं प्रति प्रतिबन्धकत्वम्। 
'साध्यव्याप्यत्वाभाववान् हेतु:' इत्याकारकव्याप्यत्वासिद्धिज्ञानस्य 'साध्यव्याप्यहेतुमान् पक्ष:' इति परामर्शें हेतौ साध्यव्याप्यत्वज्ञानांशे प्रतिबन्धकत्वम्। 'अयं हेतुरसाधारण: इति वा अनुपसंहारी इति वा' ज्ञानदशायां पक्षातिरिक्ते साध्यहेत्वो: सामानाधिकरण्यग्रहासंभवेन व्याप्तिग्रहो न संभवति। 
पक्षे च साध्यसंशयात् हेतौ साध्यसामानाधिकरण्यसंशय एव स्यात् न तु निश्चय इति रीत्या व्याप्तिनिश्चयप्रतिबन्धकत्वमसाधारण्यानुपसंहारित्वज्ञानयो:। 'गगनारविन्दं सुरभि अरविन्दत्वात्' इत्यत्र 'अरविन्दं गगनीयत्वाभाववत्' इत्याकारकाश्रयासिद्धिज्ञानस्य 'सुरभित्वव्याप्यारविन्दत्ववत् गगनीयारविन्दम्' इत्याकारकपरामर्शें पक्षतावच्छेदकगगनीयत्वप्रकारकारविन्दविशेष्यकज्ञानांशे प्रतिबन्धकत्वम्। 
एवं 'ह्रदो वह्निमान् धूमात्' इत्यत्र 'धूमाभाववान् ह्रद:' इत्याकारकस्य स्वरूपासिद्धिज्ञानस्य 'वह्न्व्याप्यध्मवान् ह्रद:' इति परामर्शे 'धूमवान् ह्रद:' इति पक्षधर्मताभानांशे प्रतिबन्धकत्वमिति। तदेतत्सर्वमभिसन्धायाह - प्रकाशिकायां हेतौ साध्याभाववद्वृत्तित्वस्येत्यादिना।
 ननु पञ्चैव हेत्वाभासा इति कथनमयुक्तम्। हेतौ उपाधिज्ञानदशायां व्यभिचारनिश्चयेन व्याप्तिनिश्चयाभावात् अनुमितिकरणव्याप्तिनिश्चयप्रतिबन्धकज्ञानविषयतया उपाधेरपि हेत्वाभासलक्षणाक्रान्तत्वेन हेत्वाभासत्वात् षट् हेत्वाभासा इति वक्तव्यत्वादित्याशङ्कते - ननु पञ्चत्वोक्तिरयुक्तेति। 
अनुमितौ वा तत्करणपरामर्शें वा साक्षात् यद्विषयकज्ञानस्य प्रतिबन्धकत्वं तस्यैव हेत्वाभासत्वम्। 
उपाधिज्ञानं तु व्यभिचारज्ञानोत्पादनद्वारैव परामर्शं प्रतिबध्नाति न साक्षादिति न तस्य हेत्वाभासत्वम्। 
अतो न पञ्चत्वोक्तिविरोध:। 
 तदाह - तथा च हेत्वाभासलक्षण इति। साक्षादित्यस्य प्रतिबन्धकत्वेऽन्वय:। परमुखनिरीक्षकस्येति। परामर्शप्रतिबन्धकं व्यभिचाराज्ञानं निरीक्षमाणस्येत्यर्थ:। अनेन उपाधिज्ञानस्य साक्षात्प्रतिबन्धकत्वाभाव: सूच्यते। ननु यथा 
'ह्रदो वह्निमात् धूमात्' इत्यादौ वह्न्यभाववद्ध्रदरूपबाधस्य 'ह्रदो वह्निमान्' इत्यनुमितिप्रतिबन्धकं यत् 'ह्रदो वह्न्यभाववान्' इत्याकारकज्ञानं तद्विषयतया हेत्वाभासत्वम्, तथा 'पर्वतो वह्निमान् धूमात्' इत्यादौ 'पर्वतो वह्निमान्' इत्याकारकसाध्यनिश्चयदशायां पर्वतो वह्निमान्नवेति साध्यसंशयानुदयात् साध्यसंशयरूपपक्षताविरहेण 'पर्वतो वह्निमान्' इत्यनुमित्यनुदयात् अनुमितिप्रतिबन्धकसिद्धिविषयस्य वह्निमत्पर्वतस्यापि हेत्वाभासत्वं स्यात्, हेत्वाभासलक्षणाक्रान्तत्वादित्याशङ्कते - ननु तथापीति। तन्मत इत्याति। तथा च प्रचीनमते पक्षताया: साध्यसंशयरूपतया अनुमितिजनकपक्षताप्रतिबन्धकज्ञानविषयतया हेत्वाभासलक्षणाक्रान्तत्वेन साध्यवत्पक्षस्य हेत्वाभासत्वमिष्टमेव। न च पञ्चधाविभागव्याघात इति वाच्यम्। आश्रयासिद्धेऽन्तर्भावात्। कथमन्तर्भाव इति चेत् - इत्थम्। आश्रयासिद्धिर्द्विविधा धर्मिस्वरूपाप्रसिद्धि: पक्षत्वाप्रसिद्धिश्चेति। तत्र पक्षत्वाप्रसिद्धौ सिद्धसाधनस्यान्तर्भाव इति। तदुक्तं कुसुमाञ्जलौ -- मध्यमापि आश्रयस्वरूपाप्रतीत्या तद्विशेषणपक्षत्वाप्रतीत्या चेति द्वयी। तत्र चरमा सिद्धसाधनमिति व्यपदिश्यते। व्याप्तिस्थितौ पक्षत्वस्याहत्य विघटनात् इति। दर्शितमतमतिशिथिलमिति। पक्षताया: स्वरूपसत्या: पृथक् कारणत्वात् सिद्धेस्तत्प्रतिबन्धकत्वेऽपि सिद्धसाधनस्थले अनुमितिकरणपरामर्शविघटनं वा अनुमितिविधटनं वा नास्तीति न सद्धिसाधनस्य हेत्वाभासत्वम्। पक्षतारूपहेत्वभावादनुमिति: परं नोत्पद्यते। 
अत: सिद्धसाधनस्थले न हेत्वाभासोद्भावनम्, अपि तु वादिनो निग्रहमात्रमिति भाव:।
 ननु नवीनमतेऽपि साध्यनिश्चयदशायामनुमित्यनुदयेन मणिमन्त्रादिन्यायेन सिद्धेरनुमितिप्रतिबन्धकत्वं वाच्यम्। तथा चानुमितिप्रतिबन्धकसिद्धिविषयस्य साध्यवत्पक्षस्य कुतो न हेत्वाभासत्वमिति शङ्कते - 
न च सिद्धान्त इति। यत्सत्त्वे नियमेन यन्नोत्पद्यते, यदभावे च यदुत्पद्यते तस्यैव प्रतिबन्धकत्वम्। 
सिद्धिसत्त्वेऽपि सा सिद्धिर्यदि सिषाधयिषासहिता भवति तदा अनुमित्युत्पत्त्या सिद्धेर्नानुमितिप्रतिबन्धकत्वम्। अतोऽनुमितिप्रतिबन्धकज्ञानविषयत्वरूपं हेत्वाभासलक्षणं साध्यवत्पक्षे नास्तीति समाधत्ते-सिषाधयिषाया 
इत्यादिना। नन्वेवमपि सिषाधयिषाविरहविशिष्टाया: सिद्धेरनुमितिप्रतिबन्धकतया तद्विषयस्यहेत्वाभासत्वं दुर्वारमित्यत आह - अधिकमिति। अयं भाव: - प्रत्यक्षितविषयेऽपि संनिकर्षे सति धारावाहिकप्रत्यक्षस्य, प्रतीतार्थकशब्दश्रवणेऽपि पुनर्बोधस्य च संमतत्वात् तद्वदेव सिद्धिविषयस्य परामर्शसत्त्वेऽनुमित्युत्पत्तौ न संमतत्वात् तद्वदेव सिद्धिविषयस्य परामर्शसत्त्वेऽनुमित्युत्पत्तौ न किंचिद्बाधकम्। अत: सिद्धेर्नानुमितिं प्रति प्रतिबन्धकत्वम्। एवं साध्यसंशयविरहेऽप्यनुमित्युत्पत्त्या न साध्यसंशयरूपपक्षता अनुमितिहेतु:। तथा च सिद्धे: अनुमितिं प्रति वा अनुमितिकारणं प्रति वा प्रतिबन्धकत्वाभावात् न सिद्धिविषयस्य साध्यवत्पक्षस्य हेत्वाभासलक्षणाक्रान्ततेति।
 ।। इति तर्कसङ्ग्रहदीपिकाप्रकाशिकाव्याख्यायाम् अनुमानपरिच्छेद: ।।
 
58. उपमानपरिच्छेद:-उपमाननिरूपणम् 
 
 अवसरसङ्गत्येति। प्रतिबन्धकजिज्ञासानिवृत्तौ अवश्यवक्तव्यत्वमवसर:। 
अनुमानस्य बहुवादिसंमतत्वेन निरसनीयाल्पवादिविप्रतिपत्तिकतया प्रथममनुमान एव व्युत्पित्सोर्जिज्ञासा जायते, न तूपमाने, तस्याल्पवादिसंमतत्वेन निरसनीयबहुवादिविप्रतिपत्तिकत्वात्। तथा चानुमाने प्रथममुत्पन्नाया: * प्रतिबन्धकीभूतशिष्यजिज्ञासाया: तन्निरूपणेन निवृत्तौ अवश्यवक्तव्यत्वरूपावसरसंगत्या अनुमानानन्तरं उपमाननिरूपणमिति भाव:। ( प्रतिबन्धकीभूतेति। उपमाननिरूपण इति शेष:। ) संज्ञा - वाचक: शब्द:, गवयादिपदम्। संज्ञी - वाच्योऽर्थ: गवयादि:। 
तयो: य: सम्बन्ध: शक्त्याख्य: तद्विषयकज्ञानमुपमिति। 'गवयो गवयपदवाच्य:' इत्याद्याकारकं शक्तिज्ञानमुपमितिरिति यावत्। सादृश्यज्ञानकरणकं ज्ञानमुपमितिरिति ग्रन्थान्तरेषु कथनात् सादृश्यज्ञानकरणकत्वस्य उपमितिलक्षणत्वसम्भवेऽपि तदपेक्षया लाघवात् उपमितित्वजातिमत्त्वं लक्षणमुचितमित्यभिप्रेत्याह - लक्षणं त्विति। 
 ननु 'वाक्यार्थं स्मरन् गोसदृशं पिण्डं पश्यति' इति मूलात् आदौ * अतिदेशवाक्यार्थस्मरणं तत: (अतिदेशवाक्येति। तद्वदिदमिति वाक्यमतिदेशवाक्यम्। प्रकृते गोसदृशो गवय इति वाक्यम् 
 अतिदेशवाक्यम्। ) 
* गोसदृशपिण्डदर्शनमिति क्रमो लभ्यते, तदयुक्तम्। (गोसदृशपिण्डेति। पिण्डशब्द: आकृतिविशिष्टव्यक्तिपर:। गोसदृशाकारगवयव्यक्तिदर्शनमित्यर्थ:।) गोसदृशपिण्डदर्शनानन्तरमेव अतिदेशवाक्यार्थस्मरणात् इत्याशङ्क्याह - एतेनेति। वर्तमानसामीप्य इति। 'वर्तमानसामीप्ये वर्तमानवद्वा' इत्यनुशासनेन भविष्यति लटि शतृप्रत्ययेन स्मरन्निति रूपम्। स्मरन् इत्यस्य स्मरिष्यन् इत्यर्थ:। एवं चादौ सादृश्यविशिष्टगवयपिण्डदर्शनं तत अतिदेशवाक्यार्थस्मरणं तत उपमितिरिति क्रमस्यैव मूलतो लाभात् वाक्यार्थस्मरणव्यापारकसादृश्यदर्शनस्य उपमितिकरणत्वं युज्यत इति भाव:।
 ननु 'गोसदृशो गवयपदवाच्य:' इत्याकारिकैवोपमितिरस्तु। न चेष्टापत्ति:, गवयत्वस्य 
गवयपदशक्यतावच्छेदकत्वासिद्ध्यापत्तेरत्यत्राह - गवयो गवयपदवाच्य इत्याकारिकेति। 
उपमिते: 'गोसदृशो गवयपदवाच्य:' इत्याकारकत्वे गोसादृश्यं धर्मितावच्छेदकं वाच्यम्। 
गोसादृश्यं गवयत्वापेक्षया गुरु इति ज्ञानदशायां गोसादृश्यावच्छेदेन गवयपदवाच्यत्वज्ञानं भवितुं नार्हतीति 'गवयो गवयपदवाच्य:' इत्याकारकतैवोपमितेर्युक्तेति भाव:। इदमुपलक्षणम्। तत्प्रकारकशाब्दबोधे तदवच्छेदेन शक्तिज्ञानस्य हेतुत्वात् गवयपदात् गोसादृश्यप्रकारक एव गवयबोध: स्यात्, न तु गवयत्वप्रकारक:। 
अनुभूयते च गवयपदात् गवयत्वप्रकारक एव शाब्दबोध:। 
अत: गवयत्वावच्छेदेन गवयपदवाच्यत्वावगाही 'गवयो गवयपदवाच्य' इति ज्ञानमेव उपमितिरित्यपि बोध्यम्। वैधर्म्यदर्शनेनाप्युपमितिरिति। यत्र केनचित् गोविधर्मा अश्व इत्युक्तं श्रुतवान् कश्चित् कदाचित् कुत्रचित् गोविधधर्माणं अश्वं 
पश्यति तत्र वैधर्म्यविशिष्टपिण्डदर्शनं करणम्, गोविधर्मा अश्व 
 इत्यतिदेशवाक्यार्थस्मरणं व्यापार: अश्वोऽश्वपदवाच्य इति ज्ञानमुपमितिरिति भाव:। 
 वैशेषिकास्त्वित्यादि। 'गवयो गवयपदवाच्य:, गोसादृश्यात्, यो गवयपदवाच्यो न भवति नासौ गोसदृश:, गोसदृशश्चायम्, तस्मात् गवयपदवाच्य:' इत्युनमानप्रयोगोऽत्र विवक्षित:। 
तथा च गवयपदवाच्यत्वव्याप्यगोसादृश्यवानयमिति परामर्शात् जायमाना गवयो गवयपदवाच्य इति प्रमा अनुमितिरेव न तद्विलक्षणा। अतो नोपमानं प्रमाणान्तरमिति वैशेषिकाशय:। तन्मतं निराकरोति - व्याप्तिज्ञानमन्तरेणापीति। अन्यत्रेति। कुसुमाञ्जल्यादिग्रन्थेष्वित्यर्थ:।
 इति तर्कसङ्ग्रहदीपिकाप्रकाशिकाव्याख्यायां बालप्रियायां उपमानपरिच्छेद:
59. शब्दपरिच्छेद:-शब्दनिरूपणम् 
 उपजीव्योपजीवकत्वसङ्गत्येति। उपमानम् उपजीव्यं कारणम्, शब्द: उपजीवक: कार्य:। 
तथा च शब्दोपमानयो: कार्यकारणभावसद्भावात् कार्यकारणभावरूपसङ्गत्या उपमानानन्तरं शब्दनिरूपणमिति भाव:। उपजीव्योपजीवकभावमेवोपपादयति - अत्रेत्यादिना।
 अयं भाव:-प्रमाणयोरूपजीव्योजीवकभावोऽत्र दुर्वच:। शब्दप्रमाणं हि ज्ञायमान: वाक्यात्मक: शब्द:। उपमानप्रमाणं तु सादृश्यदर्शनम्। तत्कार्यत्वं तु शब्दे नास्तीति। शब्दोपमानात्मकप्रमाणयो: कार्यकारणभावो न सम्भवति। शब्दोपमानजन्यप्रमित्योरेवात्रकार्यकारणभाव:। शब्दजन्याप्रमिति: शाब्दबोध:। 
उपमानजन्या प्रमिति: अयमसौ गवयपदवाच्य इत्याद्याकारक: शक्तिग्राह:। शक्तिग्रहजन्यत्वं च शाब्दबोधे वर्तत इति। न च 
कार्यकारणभावात्मकसङ्गते: प्रमितिद्वयनिष्ठत्वेऽपि प्रमाणद्वयनिष्ठत्वाभावात् उपमानप्रमाणनिरूपणानन्तरं शब्दप्रमाणनिरूपणे तादृशसङ्गतेर्नोपयोग इति वाच्यम्। उपमितिशाब्दबोधरूपप्रमितिद्वयनिष्ठस्य कार्यकारणभावस्य स्वाश्रयजनकत्वसम्बन्धेन प्रमाणनिष्ठत्वात्। 
स्वं - कार्यकारणभाव:, स्वाश्रयौ उपमितिशाब्दबोधौ, तज्जनकत्वमुपमानशब्दयोरिति। 
तथा च कार्यकारणभावरूपसङ्गते: स्वाश्रयजनकत्वसम्बन्धेंन प्रमाणनिष्ठत्वात् उपमानानन्तरं शब्दनिरूपणं सङ्गतमिति। इदं प्राचीनमतानुसारेण।
 नवीनमते तु शब्दज्ञानमेव शब्दप्रमाणम्। उपमितिरपि गवयो गवयपदवाच्य इत्याकारिका 
गवयधर्मिका गवयपदवाच्यत्वप्रकारिका गवयपदं गवयवाचकमित्याकारिका गवयपदधर्मिका गवयवाचकत्वप्रकारिका वा पक्षविषयकत्वात् शब्दज्ञानरूपैव। सा च सादृश्यज्ञानरूपोपमानप्रमाणजन्या। 
एवं च शब्दप्रमाणरूपशब्दज्ञानात्मकोपमिते: सादृश्यज्ञानात्मकोपमानप्रमाणजन्यत्वात् प्रमाणयोरपि कार्यकारणभावरूपा सङ्गतिरस्तीति।
 उपमानोपजीवकत्वाभावादिति। उपमानप्रमाणजन्यत्वाभावादित्यर्थ:। शक्तिपरिच्छित्तिरिति। शक्तिविषयकज्ञानमित्यर्थ:। तस्याश्च - शक्तिपरिच्छित्तेश्च। शाब्दबोधोपजीव्यत्वेन - शाब्दबोधजनकत्वेन। करणयोरनन्तराभिधानप्रयोजकत्वमिति। करणयो: प्रमाणयो: यत् अनन्तराभिधानं पौर्वापर्येंणाभिधानं तत्प्रयोजकत्वं तद्धेतुत्वं संगतेरित्यर्थ:। आप्तोक्तवाक्यमिति। आप्तकर्तृकोच्चारणविषयभूतं वाक्यमित्यर्थ:। आप्तस्तु यथार्थवक्तेति मूलात् अबाधितार्थविषयकज्ञानजनकशब्दप्रयोगकर्तेत्यर्थो लभ्यते। 
यथाभूतोऽबाधिताऽर्थो यथार्थ:। तस्य वक्ता इति विग्रहात्। वक्ता तद्विषयकज्ञानजनकशब्दप्रयोगकर्ता। आप्तवाक्यं शब्द इति 
मूलाच्च अबाधितार्थविषयकज्ञानजनकशब्दप्रयोगकर्तृकोच्चारणविषयशब्दत्वं शब्दप्रमाणस्य लक्षणमिति प्रतीयते। तदपेक्षया लाघवात् अबाधितार्थविषयकज्ञानजन्यवाक्यत्वमेव प्रमाणशब्दस्य लक्षणं भवितुमर्हतीत्याशयेनाह - प्रकृतवाक्यार्थेति।
 'अर्थ बुद्ध्वा शब्दरचना' इति न्यायात् वक्तृनिष्ठेन वाक्यार्थविषयकयथार्थज्ञानेनैव वाक्यरूप: शब्दो जायत इति लक्षणसमन्वय:। तदाह - वाक्यप्रयोग इति। स्फुटमेतत् शब्दमणाविति। तत्त्वचिन्तामणौ शब्दखण्डे - 
'प्रयोगहेतुभूतार्थतत्त्वज्ञानजन्यशब्द: प्रमाणम्' इति गङ्गेशवाक्यमत्राभिसंहितम्।
S59 शक्तिनिरूपणम्
शाब्दबोधजनकेति। अनेकपदार्थसंसर्गावगाहिज्ञानं शाब्दबोध:। तस्य जनकं पदार्थानां स्मरणम्, तदनुकूल: पदपदार्थसम्बन्ध: शक्ति:। तदनुकूलत्वं च तज्जनकज्ञानविषयत्वम्। 
तथा च यस्य पदपदार्थयो: सम्बन्धज्ञानमस्ति तस्यैव वाक्यघटकपदज्ञानात् तत्तत्पदार्थस्मरणं भवति। 
पदज्ञानं हि एकसम्बन्धिज्ञानमपरसम्बन्धिस्मारकमिति रीत्या पदार्थस्मृतिं जनयति। यथा पूर्वं सम्बद्धतया दृष्टयो: हस्तिहस्तपकयोर्धध्ये पश्चात् कदाचित् एकस्य हस्तिपकरूपसम्बन्धिनो दर्शनेन अपरस्य हस्तिरूपस्य सम्बन्धिन: स्मरणं भवति तद्वत् पूर्वं पदपदार्थयो: सम्बन्धं य: जानाति स एव एकस्य पदरूपस्य सम्बन्धिन: ज्ञाने सति अपरमर्थरूपं सम्बन्धिनं स्मर्तुं शक्नोति। तथा च सम्बन्धज्ञानसहकृतात् पदज्ञानात् पदार्थस्मृति: तत: शाब्दबोध 
इति क्रमोऽत्र विवक्षित:।
 ननु 'अर्थस्मृत्यनुकूलपदपदार्थसम्बन्ध: शक्ति:' इति दीपिकावाक्ये अनुकूलशब्दस्य यदि कारणमित्यर्थ: तदा पदपदार्थसम्बन्धज्ञानस्यार्थस्मृतिजनकत्वेऽपि पदपदार्थसम्बन्धस्यार्थस्मृतिजनकत्वाभावादसम्भव:। 
अत आह - अनुकूलत्वामिह प्रयोजकत्वमिति प्रयोजकत्वं च कारणकारणतावच्छेदकोभयसाधाराणम्। पदपदार्थसम्बन्धज्ञानमित्यस्य विषयितासम्बन्धेत सम्बन्धविशिष्टज्ञानं इत्यर्थ:। तथा च अर्थस्मृतिकारणम् सम्बन्धविशिष्टज्ञानम्। तत्र विषयितासम्बन्धेन विद्यमानतया पदपदार्थसम्बन्धस्य कारणतावच्छेदकत्वमक्षतम्। कारणे विद्यमानस्यैव कारणतावच्छेदकत्वात्। तथा च पदपदार्थसम्बन्धस्य अर्थस्मृतिप्रयोजकत्वात् तदनुकूलत्वं सम्भवतीति भाव:। तथा च शाब्दबोधजनकार्थस्मृतिप्रयोजकत्वे सति पदपदार्थसम्बन्धत्वं शक्तेर्लक्षणमिति पर्यवसन्नम्। तत्र विशेष्यानुपादाने अदृष्टादिष्वतिव्याप्ति:। तेषां कार्यसामान्यं प्रति कारणतया अर्थस्मृतिं प्रत्यपि कारणत्वात्। तद्वारणाय विशेष्योपादानम्। अदृष्टादे: पदपदार्थसम्बन्धत्वाभावात् नातिव्याप्ति:। 
विशेषणानुपादाने घटपदस्य कम्बुग्रीवादिमद्रूपतदर्थस्य च य: कालिकादिसम्बन्ध: तत्रातिव्याप्ति:। 
तद्वारणाय विशेषणम्। घटपदतदर्थयो: कालिकसम्बन्धस्य कथञ्चित् अर्थस्मृत्यनुकूलत्वेऽपि तस्या: स्मृते: शाब्दबोधजनकत्वं नास्ति। अत: शाब्दबोधजनकार्थस्मृत्यनुकूलत्वस्य कालिकसम्बन्धेऽभावात् नातिव्याप्ति:। तदाह घटादिपदेत्यादिना। विवक्षितार्थकमिति। शाब्दबोधजनकस्मृत्यनुकूलत्वार्थकमित्यर्थ:।
 'सा च पदार्थान्तरम्' इति दीपिकात: शक्ति: क्लृप्तसप्तपदार्थातिरिक्त: पदार्थ: इत्यर्थो लभ्यते। 
तथा सति नैयायिकमतेऽप्रसद्धि:। क्लृप्तपदार्थातिरिक्तत्वस्य अप्रसिद्धत्वात्। तथा च मीमांसकेन नैयायिकं प्रति तत्साधने नैयायिकेनाप्रसिद्धविशेषणत्वं उद्भाव्यतेत्यालोच्य व्याचष्टे-तत्तत्पदार्थतावच्छेदकाभावकूटवदित्यर्थ इति। प्रत्येकं द्रव्यादौ प्रसिद्धा: ये द्रव्यत्वादीनामभावा: तद्घटित समुदायवती शक्तिरित्यर्थ:। अन्यमताप्रसिद्धत्वेऽपीति। नैयायिकमतेऽप्रसिद्धत्वेऽपि इत्यर्थ:। न व्याघात: - नानुपपत्ति:। 
अस्मात् पदादित्यत्र पञ्चम्या: जन्यत्वमर्थ:। तस्य बुधधात्वर्थबोधेऽन्वय:। ण्यत्प्रत्ययस्य वषियत्वमर्थ:। 
तथा च एतत्पदजन्यबोधविषयोऽयमर्थ इति लभ्यते। तदाह-इति मूलस्येति। आधुनिकसङ्केतस्येत्यादि। डित्थादिपदादयमर्थो बोद्धव्य इत्याकारकाधुनिकेच्छारूपसङ्केतग्रहात् डित्थादिपदात् व्यक्तिविशेषबोधो भवतीति स्वीकारणीयम्। 'घटदिपदात् अयमर्थो बोध्य' इत्याकारकेश्वरेच्छारूपसङ्केतग्रहात् घटादिपदात् घटादिबोध इति वक्तव्यम्। सङ्केतत्वं च तत्तत्पदबोद्धव्यत्वप्रकारकाधुनिकेच्छा - ईश्वरेच्छयो:साधारणो धर्म:। 
तथा चेश्वरेच्छाया: शक्तित्वे उभयसाधारणस्ङ्केतत्वावच्छिन्नविषयकज्ञानत्वेन शाब्दबोधं प्रति एकविधमेव कारणत्वम्। तत्तत्पदजन्यबोधविषयत्वप्रकारकस्य ईश्वरज्ञानस्य ईश्वरप्रयत्नस्य वा शक्तित्वे तु डित्थादिपदस्थले इच्छारूपसङ्केतज्ञानात् 
शाब्दबोध: घटादिपदस्थले तु ईश्वरज्ञानरूपा ईश्वरप्रत्नरूप वा या शक्ति: तज्ज्ञानादपि शाब्दबोध इत्येवं अनेके कार्यकारणभावा: कल्पनीया इति गौरवम्। अत: ईश्वरेच्छैव शक्तिरित्यर्थ:। 
विनिगमकं विनिगमना इति पदयो: अन्यतरपक्षसाधकयुक्तिरित्यर्थ:।
 न च भगवदिच्छाया इत्यादि। ईश्वरेच्छाया: सर्वविषयकत्वमेकत्वं चाङ्गीक्रियते। 
सा चेत् शक्ति: तर्हि पटादेरपि 'घटादिपदवाच्यत्वं प्रसज्येत। तथा हि - विशेष्यतासम्बन्धेन घटपदजन्यबोधविषयत्वप्रकारकभगवदिच्छावत्वं घटपदशक्यत्वमिति वक्तव्यम्। 
'घटपदजन्यबोधविषयो घटो भवतु' इत्याकारिकायां भगवदिच्छायां घटो विशेष्य: घटपदजन्यबोधविषयत्वं प्रकार:। घटपदजन्यबोधविषयत्वप्रकारकेश्वरेच्छाया: स्वनिरूपितविशेष्यतासम्बन्धेन घटे सत्त्वात् घटस्य घटपदशक्यत्वम्। ईश्वरेच्छायाश्च एकत्वात् तस्या: 'पटपदजन्यबोधविषय: पटो भवतु', 'कुड्यपदजन्यबोधविषय: कुड्यं भवतु' इत्याद्याकारकत्वमप्यङ्गीकरणीयम्। तथा चेश्वरेच्छायां पटादेरपि विशेष्यत्वात् घटपदजन्यबोधविषयत्वप्रकारकेश्वरेच्छाया: विशेष्यतासम्बन्धेन पटादावपि सत्त्वात् पटादेरपि घटपदवाच्यत्वप्रसङ्ग:। एवं 'गङ्गापदजन्यबोंधविषय: प्रवाहो भवतु', 'तीरपदजन्यबोधविषय: तीरं भवतु' इत्याकारकताया अपीश्वरेच्छाया: वक्तव्यतया तत्र गङ्गापदजन्यबोधविषयत्वं प्रकार:तीरं विशेष्यमिति गङ्गापदजन्यबोधविषयत्वप्रकारकेश्वरेच्छाया: विशेष्यतासम्बन्धेन तीरेऽपि सत्त्वात् तीरस्यापि गङ्गापदवाच्यत्वात् 
शक्त्यैव गङ्गापदात् तीरस्य बोधसम्भवेन तीरे गङ्गापदस्य लक्षणा अनावश्यिकीति लक्षणाया: भङ्गश्च प्रसज्येतेति शङ्काया: आशय:।
 घटपदबोद्धव्यत्वप्रकारकतदिच्छाया इति। घटपदजन्यबोधविषयत्वप्रकारकेश्वरेच्छाया इत्यर्थं:। यतस्तत्पदवाच्यत्वमित्यादि। विशेष्यतासम्बन्धेन तत्पदजन्यबोधविषयत्वप्रकारकेश्वरेच्छावत्त्वं न तत्पदवाच्यत्वम्, येन पूर्वोक्तदोषौ स्याताम्। अपि तु तत्पदजन्यबोधविषयत्वनिष्ठप्रकारतानिरूपिता या ईश्वरेच्छानिरूपिता विशेष्यता तद्वत्त्वम् तत्पदजन्यबोधविषयत्वनिष्ठप्रकारतानिरूपितविशेष्यतासम्बन्धेननेश्वरेच्छावत्त्वंवा तत्पदवाच्यत्वम्। ईश्वरेच्छाया एकत्वेन तस्यां सर्वस्य विशेष्यत्वे प्रकारत्वेऽपि च ईश्वरेच्छीया तत्तत्पदार्थनिष्ठा विशेष्यता प्रकारभेदेन भिन्नभिन्ना भवति। एवं च 'घटपदजन्यबोधविषयो घटो भवतु,' 'पटपदजन्यबोधविषय: पटो भवतु' इत्यद्याकारकेश्वरेच्छानिरूपिता घटनिष्ठा विशेष्यतैव घटपदजन्यबोधविषयत्वनिष्ठप्रकारतानिरूपिता, 
न पटनिष्ठा विशेष्यता, पटांशे घटपदजन्यबोधविषयत्वस्येश्वरेच्छाया अनवगाहनात्। 
अत: घटपदजन्यबोधविषयत्वनिष्ठप्रकारतानिरूपितविशेष्यतासम्बन्धेन ईश्वरेच्छाया: घटे एव सत्त्वात् घटस्यैव घटपदवाच्यत्वं 
न पटादे:। एवं लक्षणास्थले 'गङ्गापदजन्यो बोधो भवतु' 'बोधविषय: तीरं भवतु' 
इत्याकारकत्वमेव ईश्वरेच्छायामङ्गीक्रियते। गङ्गापदजन्यत्वनिष्ठप्रकारतानिरूपित - बोधनिष्ठप्रकारतानिरूपित - 
विषयत्व-निष्ठप्रकारतानिरूपित-विशेष्यतासम्बन्धेन ईश्वरेच्छावत्त्वमेव गङ्गापदवाच्यत्वम्। पूर्वप्रदर्शितविशकलितभानात्मिकायामीश्वरेच्छायां बोधनिष्ठप्रकारतायां गङ्गापदजन्यत्वानिष्ठप्रकारतानिरूपितत्वंनास्तीति उक्तसम्बन्धेनेश्वरेच्छावत्त्वस्य तीरेऽभावात् गङ्गापदवाच्यत्वं तीरस्य नास्तीति तीरे गङ्गापदलक्षणाया: स्वीकार्यतया। न लक्षणोच्छेदापत्तिश्चेति भाव:। 
तादृशस्य घटपदवाच्यत्वस्येति। घटपदजन्यबोधविषश्यत्वनिष्ठप्रकारतानिरूपितविशेष्यतासम्बन्धेनेश्वरेच्छावत्त्वरूपस्य घटपदवाच्यत्वस्येत्यर्थ:। नातिप्रसङ्ग: - न पटस्य घटपदवाच्यत्वप्रसङ्ग:।
 ननु शक्त्या यत्र पदार्थबोधो भवति तत्रैवेश्वरेच्छायां आवश्यकता। लक्षणता यत्र बोध:, तत्र नेश्वरेच्छाया आवश्यकत्वम्। शक्यसम्बन्धमात्रस्यैवापेक्षितत्वात्। तथा च 'गङ्गापदजन्यो बोधो भवतु, बोधविषयस्तीरं भवतु', इत्यद्याकारकेच्छाकल्पनं मुधा। तीरस्य गङ्गापदवाच्यत्वं तु प्रागुक्तप्रकारेणैव वार्यते। वाच्यार्थंप्रवाहसम्बन्धमात्रेण तीरस्य गङ्गापदलक्ष्यत्वोपपत्तेरित्यत आह - सङ्क्षेप इति। कार्यसामान्यं प्रति ईश्वरेच्छाया: कारणत्वात् गङ्गापदात् तीरविषयकबोधं प्रत्यपि ईश्वरेच्छा कारणमिति वक्तव्यम्। तत्र किमाकारा ईश्वरेच्छा कारणमिति जिज्ञासायां तीरादौ गङ्गापदवाच्यत्वव्यवहाराभावात् उक्तविशकलितभानवती ईश्वरेच्छैव कारणमित्यवश्यवक्तव्यत्वात् इति भाव:।
 विशिष्टे शक्तिं व्यवस्थापयितुमिति। गवादिपदानां गोत्वादिजातिविशिष्टव्यक्तौ शक्तिं निर्धारयितुमित्यर्थ:। 
विशिष्टग्रहासम्भवेनेति। विशिष्टविषयकबुद्धौ विशेषणविषयकज्ञानस्य कारणत्वेन गोत्वविशिष्टव्यक्तिज्ञानात् पूर्वं 
गोत्वरूपविशेषणज्ञानं आवश्यकम्। तथा च प्रथमोपस्थितत्वात् लाघवाच्च जातावेव शक्तिकल्पनमुचितम्, 
न तु तद्विशिष्टव्यक्ताविति भाव:। जातावेवेति। एवकारेण व्यक्तिषु शक्तिव्यवच्छेद:। लाघवादिति। व्यक्तीनामानन्त्यात् जातेश्चैकत्वादिति भाव:। ननु जातौ शक्तिस्वीकारे गवादिपदात् गोत्वादिजातेरेव बोध: स्यात् न तु व्यक्ते:। गोपदशक्यत्वात्। गोपदाशक्यस्यापि गोपदात् बोधाङ्गीकारे गोपदात् घटादेरपि बोध: स्यादित्यशयेन शङ्कते - कथं तर्हीति। अर्थापत्तिप्रमाणादित्यर्थ इति। 
जातिविषयकज्ञानस्य व्यक्तिविषयकतानियमात् व्यक्तिभानं विना जातिभानमनुपपन्नमित्यनुपपत्तिप्रतिसन्धानरूपार्थापत्तिप्रमाणजन्यव्यक्त्युपस्थित्या गोपदजन्यशाब्दबोधे व्यक्तेर्भानमिति भाव:। इदमुपलक्षणम्। गोपदस्य गोव्यक्तौ शक्त्यभावेऽपि लक्षणा अङ्गीक्रियते। 
अतो लक्षणया शाब्दबोधे व्यक्तिभानमित्यपि द्रष्टव्यम्। एतेन गोव्यक्तिवाचकपदाभावेऽपि अर्थापत्तिप्रमाणोपस्थितगोव्यक्ते: शाब्दबोधे भानाङ्गीकारे पदादनुपस्थितस्य प्रत्यक्षादिनोपस्थितस्यापि घटादे: शाब्दबोधे भानापत्तिरित्यपास्तम्। अनुपपत्तिप्रतिसन्धानेति। 
व्यक्तिभानं विना जातिभानमनुपपन्नमित्याकारकानुपपत्तिप्रतिसन्धानशून्यकालेऽपि व्यक्तिभानस्यानुभवसिद्धतया नार्थापत्तिप्रमाणात् व्यक्तिभानम्। अन्वयानुपपत्तिप्रतिसन्धानशून्यकालेऽपि व्यक्तिभानस्यानुभवसिद्धतया न लक्षणया व्यक्तिभानमित्यर्थ:। केवलजातिकल्पनव्यच्छेद इति। केवलजातौ शक्तिकल्पनस्य व्यवच्छेद इत्यर्थ:।
 ननु जातिविशिष्टव्यक्त्तौ शक्तिकल्पने जातौ, जातिव्यक्त्यो: य: समवायरूप: सम्बन्ध: तत्र च शक्त्यभावात् कथं गोपदजन्यबोधे गोत्वजाते: गोत्वसमवायस्य च भानोपपत्ति:। शक्यतावच्छेदकत्वात् कथञ्चित् गोत्वभानोपपत्तावपि शक्यतानवच्छेदकस्य समवायस्य कथं भानम्। न चाकाङ्क्षया भानमिति वाच्यम्। 
द्वाभ्यां पदाभ्यां उपस्थितयोरर्थयो: य: सम्बन्ध: तस्य द्वाभ्यां शक्तिभ्यां उपस्थितयोरर्थयोर्य: सम्बन्ध: तस्य वा समभिव्याहाररूपाकाङ्क्षाभास्यत्वात् पदार्थतदवच्छेदकयो: सम्बन्धस्याकाङ्क्षाभास्यत्वानुपपत्ते: इत्याशङ्क्याह - अत्रेदं बोध्यमित्यादिना। तथा च घटत्व-समवाय-घटेषु त्रिषु घटपदस्यैका शक्ति:, तथा च शक्यत्वात् त्रयाणामपि घटपदजन्यबोधे भानं सम्भवतीति भाव:। पदार्थद्वयसम्बन्धस्यैवेति। 
पदद्वयोपस्थप्यार्थद्वयसम्बन्धो वा भिन्नाभ्यां वृत्तिभ्यामेकपदोपस्थाप्यार्थद्वयसम्बन्धो वा पदार्थद्वयसम्बन्ध इत्यनेन विवक्षित:। एवकारेण शक्य-शक्यतावच्छेदकयो: सम्बन्धो व्यवच्छिद्यते। पदद्वयसमभिव्याहारलभ्यत्वेनेति। आवकाङ्क्षाभास्यत्वेनेत्यर्थ:। अन्यस्याशक्यस्येति। अकाङ्क्षया अलभ्यस्य संसर्गस्य शक्यत्वरहितस्य शक्यतावच्छेदकस्य घटत्वादिजातेश्चेत्यर्थ:।
 नव्यास्त्विति। यथा गङ्गायां घोष इत्यादौ तीरे गङ्गापदस्य लक्षणास्वीकारेऽपि तीरत्वे लक्षणाविरहेऽपि तीरत्वस्य 
लक्ष्यतावच्छेदकत्वात् तीरत्वं लक्ष्यतावच्छेदकमित्याकारकलक्ष्यतावच्छेदकत्वप्रकारकज्ञानमात्रेण अलक्ष्यस्यापि तीरत्वस्य शाब्दबोधे भानम्, तथा घटत्वे शक्तिविरहेऽपि घटत्वं शक्यतावच्छेदकमित्याकारकशक्यतावच्छेदकत्वप्रकारकज्ञानमात्रेण घटपदात् घटत्वस्य भानं सम्भवतीति शक्यतावच्छेदके घटादौ शक्ति: न कल्पनीयेति भाव:। 
 अत्र केचित् - शक्यतावच्छेदके शक्त्यस्वीकारे पृथिवीपदात् कदाचित् अष्टद्रव्यातिरिक्तद्रव्यत्वेन कदाचिद्गन्धवत्त्वेन कदाचित्पृथिवीत्वेन च शाब्दबोधापत्ति:। पृथिवी पृथिवीपदशक्या इतिवत् अष्टद्रव्यातिरिक्तद्रव्यं गन्धवान् वा पृथिवीपदशक्यमित्याकारस्य शक्तिग्रहस्य सम्भवात्। 
तीरत्वावच्छिन्ने गङ्गापदशक्यसम्बन्धरूपलक्षणाज्ञानात् तीरत्वेन तीरबोध:, गङ्गातीरत्वावच्छिन्ने गङ्गापदलक्षणाज्ञानात् गङ्गातीरत्वेन तीरबोध इतिवत्। तथा च लक्षणया यत्किञ्चिदेकधर्मावच्छिन्नविषयक एव शाब्दबोध इति यथा न नियम: तथा शक्यार्थबोधेऽपि नियमो न स्यात्। शक्यतावच्छेदके शक्तिस्वीकारे तु पृथिवीपदात् पृथिवीत्वेनैव शाब्दबोध इति नियम उपपद्यते। अत: शक्यतावच्छेदकेऽपि शक्ति: स्वीकरणीयेत्याहु:।
 तच्चिन्त्यम्। यद्धर्मप्रकारकशाब्दबोध इष्यते तद्धर्मधर्मिकशक्यतावच्छेदकत्वप्रकारकशक्तिज्ञानमेव 
तादृशशाब्दबोधहेतु:। शक्यतावच्छेदकश्च सर्वत्र शक्यत्वान्यूनानतिप्रसक्त: लघुरेव धर्म:, 
सम्भवति लघुधर्मस्यावच्छेदकत्वे गुरुधर्मस्य स्वरूपसम्बन्धरूपावच्छेदकत्वानङ्गीकारात्। 
तथा च पृथिवीत्वापेक्षया अष्टद्रव्यातिरिक्तद्रव्यत्वादेर्गुरुत्वात् न शक्यतावच्छेदकत्वम्। 
अतस्तत्र शक्यतावच्छेदकत्वज्ञानं प्रमात्मकं न सम्भवतीति न तस्य प्रमात्मकशाब्दबोधहेतुत्वम्। 
लक्षणास्थले तु 'तीरं प्रवाहसम्बन्धवत्' इत्याकारकस्येव 'गङ्गातीरं प्रवाहसम्बन्धवत्' इत्याकारकस्यापि लक्षणाज्ञानस्यानुभवसिद्धतया गुरावपि स्वरूपसम्बन्धरूपलक्ष्यतावच्छेदकत्वज्ञानं शाब्दबोधहेतुरुपेयते। 
तथा च शक्तिस्थले पृथिवीत्वेनैव शक्त्या पृथिवीपदात् पृथिवीबोध:, न तु अष्टद्रव्यातिरिक्तद्रव्यत्वादिनेति नियम:, लक्षणास्थले कदाचित् तीरत्वेन कदाचित् गङ्गातीरत्वेन बोध इत्यनियमश्चोपपद्यत इति लक्ष्यतावच्छेदके यथा न लक्षणा तथा शक्यतावच्छेदकेऽपि न शक्तिरिति नवीनानामाशय:। तदेतत्सर्वं लक्ष्यतावच्छेदकत्वग्रहमात्रेण शक्यतावच्छेदकत्वग्रहमात्रेण इति पदाभ्यां सूचितमिति ध्येयम्।
S59 शक्तिग्रहोपायप्रतिपादनम्
 वृद्धव्यवहारेणेति। वद्धयो: ज्ञानवतो: व्यवहार: प्रवृत्ति: शब्दप्रयोगश्च वृद्धव्यवहार:। प्रकृतिप्रत्यपादीनामिति। 'भू सत्तायाम्' इत्यादिव्याकरणात् भूप्रभृतीनां प्रकृतीनां सत्तादिरूपार्थे शक्तिग्रह:। 
'ल: कर्मणि च भावे चाकर्मकेभ्य:' इत्यादिव्याकरणात् प्रत्ययस्यार्थंविशेषे शक्तिग्रह:। अधस्ताद्दर्शित इति। पूर्वमुपमानपरिच्छेद दर्शित:। ननु 'अप्येकदन्तहेरम्ब' इत्यादिकोशे एकदन्तहेरम्बादिशब्दानां पर्यायत्वेन एकार्थवाचकतया कथं द्वन्द्वसमास:। पदार्थभेद एव द्वन्द्वसमासाङ्गीकारादित्यत्राह - तत्रैकदन्तादीति।
एते शब्दा: एतादृशार्थबोधका इति ज्ञापनार्थं हि कोश:। तत्रैकदन्तादय: शब्दा: तत्तदानुपूर्वीकशब्दर्थका एवेति भाव:।
 दीपिकायाम् व्युत्पित्सुर्बाल इत्यादि। कश्चित् बालक: गवादिपदानां कस्मिन्नर्थे शक्तिरिति जिज्ञासते। 
स कदाचित् केनचित् प्रेरकेण आचार्यादिनां शिष्यं प्रति उक्तं 'गामानय' इति वाक्यं श्रृण्वत: शिष्यस्य गवानयनं पश्यति। तत: गवानयनरूपक्रियां प्रति कारणभूतं प्रयत्नमनुमिनोति। तत: किंचित्क्रियाविषयकप्रयत्नं प्रति तत्क्रियाविषयकज्ञानस्य कारणत्वात् तादृशज्ञानं प्रति प्रयोजकवृद्धप्रयुक्तं वाक्यमेव कारणमित्यन्वयव्यतिरेकाभ्यां निश्चिनोति। ततश्च प्रयोज्यवृद्धस्य गोकर्मकानयनविषयकं ज्ञानं 'गामानय' इति वाक्यजन्यमिति निश्चिनोति। तत्र गोपदस्य गोत्वविशिष्टे शक्तिं विना गोपदार्थस्य कर्मत्वेऽन्वयासम्भवात् गोपदस्य गोत्वविशिष्टे 
शक्तिरित्यपि निश्चिनोति इत्यनया रीत्या व्यवहारस्य शक्तिग्राहकत्वमिति भाव:। प्रवृत्तिशब्द: प्रयत्नपर:। 
 ननु प्रवृत्तिजनकस्य गवानयनविषयकज्ञानस्य वाक्यजन्यत्वात् वाक्यस्यैव गोकर्मकानयने शक्ति: कल्प्यतामित्यत्राह - प्रकाशिकायाम् वाक्यस्येति। विशिष्टेऽर्थे इति। गोकर्मकत्वविशिष्टानयनरूपे वाक्यार्थे इत्यर्थ:। तथा च पदशक्त्या उपस्थितानामर्थानां अन्वयरूपस्य वाक्यार्थस्य समभिव्याहाररूपाकाङ्क्षयैव भानोपपत्त्या वाक्यार्थे न शक्तिरिति भाव:। अपि च गोपदस्यानयनान्वितगवि शक्तिस्वीकारे 'गां बधान' इत्यत्रापि तादृशगोबोधोपपत्ति:। एवमानयपदस्य गोकर्मकानयने 
शक्तिस्वीकारे 'अश्वमानय' इत्यत्रापि तद्बोधापत्ति:। 
अत: गोपदस्य गोत्वविशिष्टे आनयपदस्य आनयनत्वविशिष्टे च शक्तिर्निश्चीयते। क्रियाकारकयोरन्वितत्वं तु समभिव्याहारलभ्यमित्यावापोद्वापाभ्यां सुनिश्चयम्। एतदभिप्रायेणैव आवापोद्वापोपन्यास इति भाव:। 
व्युत्पत्याश्रयो भवतीति। शक्तिनिश्चयवान् भवतीत्यर्थ:।
 विवरणाद्यथेति। तत्समानार्थकपदान्तरेण तदर्थकथनं विवरणम्। 'शक्तिग्रहं व्याकरणोपमान' इत्यादिश्लोकानुक्तानां अङ्गुलिनिर्देशपूर्वकशब्दप्रयोगादीनामपि शक्तिग्राहकत्वं मनसिकृत्योक्तम् - अलं पल्लवितेनेति।
S59 शब्दानां सिद्धपरत्वमपीति निरूपणम्
 सिद्धेऽपि शक्तिग्रह इत्यत्र सिद्धशब्द: क्रियाव्यतिरिक्तपर:।
S59      लक्षणानिरूपणम्
 संयोगादिरूपसम्बन्धाभावादिति। तथा च शक्यसम्बन्धरूपलक्षणाया असम्भवात् लवणाश्वयोरूभयोरेव सैन्धवपदस्य शक्तिरित्यर्थ:। मञ्चस्थपुरुष इति। मञ्चस्थशिशाविति युक्तम्, रोदनादिरूपक्रोशनकर्तृत्वस्य तत्रैव स्वारसिकत्वादित्याहु:। वाच्यार्थस्येति। मञ्चपदशक्यार्थस्य मञ्चस्य समभिव्याहृतक्रोशतिपदार्थक्रोशनकर्तृत्वान्वयविरहात् अन्वयानुपपत्तिरूपलक्षणाबीजसत्त्वात् - 
मञ्चपदस्य मञ्चस्थे पुरुषे लक्षणेति भाव:। तथा च यादृशपदे वाच्यार्थविशेष्यकेतरपदार्थान्वयविषयकशाब्दबोधजनकत्वं न सम्भवति तत्र पदे जहल्लक्षणा, 
या लक्षणा वाच्यार्थं त्यजति सा जहल्लक्षणा, जहती च सा लक्षणा चेति कर्मधारयात्। 
अथवा शक्यार्थं जहत: त्यजत: पदस्य लक्षणा जहल्लक्षणेति षष्ठीतत्पुरुष:। 
यत्र शक्यार्थो न परित्यज्यते शक्यार्थापरित्यागेन लक्ष्यार्थबोध: तत्र अजहल्लक्षणा। 
'यथा छत्रिणो गच्छन्ति' इति। अत्र छत्रिपदस्य छत्र्यच्छत्रिघटितसमुदाये लक्षणा। एकसार्थवाहित्वेनेति। एकसमुदायघटकत्वेनेत्यर्थ:। तृतीयाया: वैशिष्ट्यमर्थ:। तस्य छत्र्यच्छत्रिष्वन्वय:। 
छत्रिपदलक्ष्येषु एकसमुदायघटकत्वविशिष्टेषु छत्र्यच्छत्रिषु गमनकर्तृत्वान्वय इति भाव:।
 नन्वन्वयानुपपत्तिर्न लक्षणाया बीजम्। 'यष्टी: प्रवेशय' इत्यादौ यष्टिपदवाच्यानां यष्टीनामपि प्रवेशनकर्मत्वान्वयसम्भवेनान्वयानुपपत्तिरूपबीजाभावात् यष्टिपदस्य यष्टिधरे लक्षणाया अयोगादित्यत आह - तात्पर्यानुपपत्तिरेव लक्षणाबीजमिति। यष्टिधरतात्पर्येणैव 'यष्टी: प्रवेशय' इति वाक्यप्रयोगात् लक्षणानङ्गीकारे 
तादृशतात्पर्यं नोपपद्येतेति लक्षणाबीजं तत्राप्यस्तीति भाव:। एककारेणान्वयानुपपत्तिव्यवच्छेद:।
 ननु तार्किकमते शक्तं पदमिति पदलक्षणात् छत्रिन् इति वाक्यमेव। 
छत्रपदस्य छत्रे शक्तत्वात् इनिप्रत्ययस्य सम्बन्धे शक्तत्वात् प्रकृतिप्रत्ययरूपपदद्वयसमूहरूपत्वात् छत्रिपदस्य। वाक्ये च शक्त्यभावात् वाक्यशक्यार्थाप्रसिद्ध्या शक्यसम्बन्धरूपा लक्षणा न सम्भवति। 
तथा च छत्रिन्नित्यस्य अजहल्लक्षणोदाहरणत्वं न सम्भवतीति शङ्कते-न च छत्रीत्यस्येति। मतुबर्थकेति। सम्बन्धार्थकेत्यर्थ:। प्रतिपाद्यसम्बन्ध इति। बोध्यार्थसम्बन्ध इत्यर्थ:। तथा च छत्रिन्निति वाक्यशक्यार्थाप्रसिद्धावपि तादृशवाक्यजन्यबोधविषयो योऽर्थ: छत्रवानिति तत्सम्बन्धस्य समुदाये सत्त्वात् वाक्येऽपि लक्षणोपपद्यत इति भाव:। अन्यथेति। शक्यसम्बन्ध एव लक्षणेति स्वीकार इत्यर्थ:। काकतदितरेति। 
काकतदितरबिडालादिसाधारणं यत् दधिनाशकत्वं तदवच्छिन्ने काकपदस्य लक्षणेत्यर्थ:। 
दधिनाशकत्वेन रूपेण काकस्यापि बोधात् अजहल्लक्षणात्वम्।
 पदलक्षणयैव निर्वाहं वदतां मतमाह - केचित्त्विति। एकसार्थ इति। एकसमुदायत्व इत्यर्थ:। 
छत्रिणो गच्छन्तीत्यस्य एकसमुदायत्वववन्तो गच्छन्तीत्यर्थ:। समुदायत्वं चापेक्षाबुद्धिविशेषविषयत्वम्। 
अथ वा छत्रपदस्य एकसमुदायोऽर्थ:, इनि प्रत्ययस्य घटकत्वरूपसम्बन्धविशिष्टोऽर्थ:। 
आहु: इत्यस्वरसोद्भावनम्। तद्बीजं तु छत्रपदस्य छत्रिघटितसमुदायत्वार्थकत्वे छत्रपदजन्यशाब्दबोधे छत्रपदमुख्यार्थस्श्य छत्रस्य मुख्यविशेष्यतया भानाभावात् अत्रत्यलक्षणाया अजहत्स्वार्थत्वानुपपत्तिरिति।
 अत्र तत्पदवाच्य इत्यादि। तत्त्वमसीत्यत्र तत्पदस्य सर्वज्ञत्वादिविशिष्टचैतन्यं वाच्योऽर्थ:। 
त्वंपदस्य अन्त:करणविशिष्टचैतन्यं वाच्योऽर्थ:। समानविभक्तेरभेदोऽर्थ:। स च विशिष्टयोर्बाधित:। 
अत: वाच्यार्थैकदेशयो: सर्वज्ञत्व-अन्त:करणरूपविशेषणयो: त्यागेन चैतन्यमात्रं द्वाभ्यां पदाभ्यां लक्ष्यते। 
सोऽयं देवदत्त इत्यादाविति। तत्पदस्य तद्देशतत्कालवृत्तित्वविशिष्टोऽर्थ:। इदंपदस्य एतद्देशैतत्कालविशिष्टोऽर्थं:। विशिष्टयोरैक्यं च बाधितम्। अत: तत्पदशक्यार्थविशिष्टैकदेशस्य तत्तद्देशतत्तत्कालवृत्तित्वरूपविशेषणस्य त्यागेन विशेष्ये देवदत्ते तत्पदस्य लक्षणा। एवं च यत्र विशेषणस्य शक्यैकदेशस्य त्यागेन विशेष्यस्य शक्यैकदेशस्य बोधस्तत्र जहदजहल्लक्षणेत्युक्तं भवति।
 परे त्विति। यथा घटोऽनित्य इत्यत्र घटत्वविशिष्टे अनित्यत्वविशिष्टाभेदो न सम्भवति, घटत्वेऽनित्यत्वाभावादिति घटत्वोपलक्षितेऽनित्यत्वान्वयस्वीकारेणोपपत्ति:, तथा सोऽयं देवदत्त इत्यादावपि तत्तोपलक्षिते इदन्त्वान्वयेनोपपत्त्या जहदजहल्लक्षणा मास्त्विति भाव:।
S59 गौणीव्यञ्जनयोः वृत्त्यन्तरत्वखण्डनम् 
 लक्ष्यमाणो यो गुण इत्यादि। लक्ष्यमाण: शक्यार्थवृत्तिर्यो गुण: तत्सजातीयगुणवत्त्वं गौणीवृत्तिरित्यर्थ:। अग्निर्माणवक इत्यत्र अग्निपदशक्यार्थवह्निवृत्तिर्यो गुण: शुचित्वं तत्सजातीयशुचित्ववान् माणवक इति बोध:। नन्वेतादृश्या: गौण्या वृत्ते: कथं शक्यसम्बन्धरूपलक्षणायामन्तर्भाव इत्यत्राह - अयमभिप्राय इति। शक्यार्थप्रतियोगिक: सम्बन्धो लक्षणा। सम्बन्धश्च साक्षात्परम्परासाधारण:। 
गङ्गायां घोष इत्यादौ गङ्गापदशक्यार्थस्य संयोगरूप: साक्षात्सम्बन्धस्तीरेऽस्ति। 
अग्निर्माणवक इत्यत्र तु शक्यार्थस्याग्ने: स्ववृत्तिगुणसजातीयगुणवत्त्वरूप: परम्परासम्बन्ध: माणवकेऽस्ति। उभयोरपि सम्बन्धयोर्लक्षणात्वमेवेति भाव:।
 व्यञ्जनाख्यामतिरिक्तां वृत्तिं वदतामालङ्कारिकाणां मतमनुवदति - आलङ्कारिका: पुनरिति। 
यदि 'गङ्गायां घोष' इत्यादौ तीरवृत्तिर्घोष इत्याकारकबोधो विवक्षित:, तर्हि तीरवाचकं शब्दमेव प्रयुञ्जीत तीरे घोष इति। घोषानन्वितार्थवाचकं गङ्गापदं च प्रयुञ्जीत। अतोऽत्र शक्यार्थवृत्तिशैत्यपावनत्वादिरूपोऽर्थोऽपि घोषे विवक्षित:। स च 'तीरे घोष' इत्यतो न बुध्येत। गङ्गापदप्रयोगे तु तत्सामर्थ्यात् गङ्गाप्रवाहगतशैत्यपावनत्वादिर्व्यज्यत इति वक्तुं शक्यते। न च गङ्गापदस्यैव शैत्यपावनत्वादिविशिष्टतीरे लक्षणाऽस्तु, तथा च लक्षणयैव शैत्यपावनत्वादिप्रतीत्युपपत्ते: व्यञ्जनया न प्रयोजनमिति वाच्यम्। अन्वयानुपपत्तिर्हि लक्षणाबीजम्। सा च तीरलक्षणयैव परिहर्तुं शक्येति शैत्यपावनत्वादिलक्षणायां प्रमाणाभावात्। तस्मात् व्यञ्जनाख्या अतिरिक्ता वृत्ति: स्वीकरणीया, या शक्तिलक्षणाभ्यामनवगम्यमर्थं प्रत्याययतीत्यालङ्कारिकाणां भाव:।
 अयं भाव इत्यादि। 'दूरस्थो भूधरो रम्य' इत्यत्र भूधरशब्दवाच्यस्य पर्वतस्य दूरस्थितस्य रम्यत्वं प्रकृतोऽर्थ:। अस्थिरचित्तत्वात् राजानोऽपि दूरस्था एव रम्या इत्यप्रकृतोऽर्थोऽप्यत्र प्रतीयते। 
सा च प्रतीति: भूधरशब्दशक्तिमूला। तथा च नानार्थस्थले अर्थप्रकरणादिना निवारितस्याप्रकृतार्थस्य प्रतीति: यद्बलात् भवति सा शब्दशक्तिमूलाव्यञ्जना इत्यालङ्कारिका:। तत्र भूधरशब्देन पर्वतानामिव राज्ञामपि शब्दशक्त्यैव प्रतीतिसम्भवात् नास्ति व्यञ्जनाया: आवश्यकतेति नैयायिका:। एवं गङ्गायां घोष इत्यादौ गङ्गापदस्य शैत्यपावनत्वादिविशिष्टतीरे लक्षणाङ्गीकारेणैव शैत्यादिप्रतीतिरुपपद्यते। यद्यप्यत्रान्वयानुपपत्तिर्नास्ति, तथापि तात्पर्यानुपपत्तिरस्ति, शैत्यपावनत्वादिबोधतात्पर्येणैव तीरपदं परित्यज्य गङ्गापदप्रयोगात् तस्य तात्पर्यस्य लक्षणां विनाऽनुपपत्ते:। तात्पर्यानुपपत्तिरेव लक्षणाबीजम् नान्वयानुपपत्तिरिति पूर्वमेवोक्तं वक्ष्यति च दीपिकायाम्। तथा च कृतं व्यञ्जनयेति भाव:।
 शङ्कते - नन्विति। अन्यथासिद्धत्वेऽपि - शक्त्या लक्षणया वा गतार्थत्वेऽपि। 
अर्थसामर्थ्यात् यत्रार्थान्तरं प्रतीयते तत्रार्थशक्तिमूला व्यञ्जना। यथा 'गच्छ गच्छसि चेत्' इत्यत्र भर्ता यत्र गच्छति तत्र देशे नायिकाया: जन्मकथनेन जन्मनश्च मरणानन्तरकालिकत्वेन जन्मरूपपदार्थसामर्थ्यात् प्रवासोत्तरकालिकमरणरूपोऽर्थोऽभिव्यज्यते। तेन च गमनाभावो व्यज्यते। अस्यार्थस्य पदवृत्त्या शक्त्या लक्षणया वा प्रतीत्यसम्भवात् व्यञ्जनाख्या वृत्ति: स्वीकार्येत्याशय: शङ्कितु:। शिष्टं स्पष्टम्।
S59 लक्षणाबीजनिरूपणम् 
 नियतकाल इति। कदाचित् लवणविषयक: कदाचित् अश्वविषयक इत्येवं कालव्यवस्थेत्यर्थ:। तदनुरोधेनेति। 
नानार्थकस्थले शाब्दबोधे तात्पर्यज्ञानस्य कारणत्वानुसारेणेत्यर्थ:। तदावश्यकतेति। तात्पर्यज्ञानस्यावश्वकतेत्यर्थ:। ननु 
तत्प्रतीतीच्छयोच्चरितत्वरूपतात्पर्यज्ञानस्य शाब्दबोधहेतुत्वस्वीकारे मौनिकर्तृकेण वाक्यबोधकलिप्यादिना यत्र शाब्दबोधस्तत्र तत्प्रतीतीच्छयोच्चरितत्वरूपतात्पर्याभावात् तात्पर्यज्ञानमसम्भवीति शङ्कते - न च मौनिश्लोकादाविति। मौनिकर्तृकवाक्यबोधकलिप्यादावित्यर्थ:। निरूक्ततात्पर्यस्य - तत्प्रतीतीच्छया उच्चरितत्वरूपतात्पर्यस्य। तात्पर्यं तत्प्रतीतीच्छामात्रम्। 
तत्तु मौनिनामप्यस्ति। तज्ज्ञानाच्च लिप्यादित: शाब्दबोध उपपद्यत इत्याशयेन समाधत्ते - तात्पर्यस्येति। 
ननु तत्प्रतीतीच्छापि न तात्पर्यम्। शुकादे: तादृशेच्छाविरहेऽपि शुकाद्युच्चारितवाक्यात् शाब्दबोधस्यानुभवसिद्धत्वादित्याशङ्कते - न च तथापीति। ईश्वरेच्छामिति। 
शुकोच्चारितादस्माद्वाक्यात् एतादृशार्थबोधो भवतु इत्याकारकेश्वरेच्छैव तत्र तात्पर्यम्। 
तज्ज्ञानाच्च शाब्दबोध इति भाव:।
 ननु प्रमाजनकशुकवाक्यादौ ईश्वरेच्छायास्तात्पर्यत्वेऽपि भ्रमजनके 'वह्निना सिञ्चति' इत्यादिशुकवाक्ये ईश्वरेच्छायास्तात्पर्यत्वं न सम्भवति, तथा सजीश्वरेच्छाया: विसंवादित्वापत्तेरित्यत्राह - अलमधिकजल्पनेनेति। विसंवादिशुकवाक्ये शिक्षकस्येच्छैव तात्पर्यम्, अतो न दोष इति भाव:। 
 एकार्थवाचकशब्दघटितवाक्यात् शाब्दबोधो यत्र, तत्र तात्पर्यज्ञानस्यानुपयोगेऽपि नानार्थकसैन्धवादिपदघटितात् 'सैन्धवमानय' इत्यादिवाक्यात् कदाचिदश्वानयनबोध: कदाचिल्लवणानयनबोध: इति व्यवस्थाया: तात्पर्यज्ञानेनैव निर्वाहात् तात्पर्यज्ञानस्य शाब्दबोधहेतुत्वमावश्यकम्। 
सैन्धवपदस्य अस्मिन्नर्थे तात्पर्यमिति ज्ञानं च प्रकरणादिना भवतीति दीपिकायाम् उक्तम्। 
तत्रादिपदग्राह्यमाह - आदिनेति। प्रकरणं नाम भोजनगमनादिप्रस्ताव:। 
विशेषणादै: इत्यादिपदने आभिमुख्यादिपरिग्रह:। भोजनप्रकरणे उक्तत्वादिति। 
यन्नैवं तन्नैवं यथा प्रमाणप्रकरणे प्रयुक्तं सैन्धवपदमिति शेष: पूरणीय:। इति रीत्येति। इत्यनुमानविधयेत्यर्थ:।
S59 अध्याहारखण्डनम्
 अर्थज्ञानफलकत्वादिति। शाब्दबोधात्मकार्थज्ञानहेतुत्वादित्यर्थ:। इति न्यायेनेति। 
यथा शब्दप्रयोगात्मकशब्दरचनां प्रति अर्थज्ञानं कारणम्, तथा शब्दानुसन्धानरूपशब्दाध्याहारं प्रत्यपि अर्थज्ञानं कारणम्। ततश्च शब्दाध्याहारात् पूर्वभाविना अर्थज्ञानात्मकेन अर्थाध्यहारेणैव शाब्दबोधनिर्वोहे किं शब्दाध्याहारेणेति भाव:। यथाकथञ्चिदिति। शाब्दबोधं प्रति पदार्थस्मरणं कारणम्। 
पदार्थस्मरणे पदज्ञानजन्यत्वं विशेषणं देयम्। अन्यथा यत्र पदात् न पदार्थस्मरणम्, अपि तूद्बोधकादिना, तत्रोद्बोधकादिजन्यपदार्थस्मरणस्य शाब्दबोधहेतुत्वापत्ते:। 
एवं च द्वारमित्यादौ पदज्ञानजन्यपिधानोपस्थितिसम्पत्तये पदज्ञानरूपशब्दाध्याहार एवावश्यक इति भाव:। यथाकथंचिदित्यस्य पदज्ञानातिरिक्तेनोद्बोधकादिरूपोपायेनेत्यर्थ:। तादृशोपस्थितिसम्पत्तय इति। पदजन्यपदार्थोपस्थितिनिष्पत्तय इत्यर्थ:। अनायत्या - अगत्या। घटादिपदादिति। घटादिपदस्य शब्दरूपस्याकाशे समवायसम्बन्धेन विद्यमानतया समवायस्य घटादिशब्द: आकाशश्चेति द्वौ सम्बन्धिनौ। 
तत्रैकस्य घटादिपदस्य ज्ञानात् अपरस्य आकाशस्य स्मरणं भवति, एकसम्बन्धिज्ञानमपरसम्बन्धिस्मारकमिति न्यायात्। तथा च तादृशस्मरणविषयस्याकाशस्य शाब्दबोधवारणाय वृत्त्या पदज्ञानजन्यपदार्थस्मरणं शाब्दबोधहेतुरिति वाच्यम्। वृत्तिश्च शक्तिलक्षणान्यतररूप: सम्बन्ध:। 
घटपदादाकाशस्मरणस्य घटपदवृत्तिप्रयोज्यत्वाभावात् न तस्य शाब्दबोधहेतुत्वमिति भाव:। 
वृत्त्या पदज्ञानजन्यत्वं च वृत्तिज्ञानसहकृतपदज्ञानजन्यत्वम्।
S59 पदविभागः 
 योगोऽवयवशक्तिरित्यादि। अवयवशक्तिमात्रेणार्थबोधकं पदं यौगिकम्। 
पाचकपदे पच् अक इत्यवयद्वयमस्ति। तत्र पच्धातो: पाकोऽर्थ:, अकप्रत्ययस्य कर्ता अर्थ:। 
पाचकपदेन पाककर्ता बुध्यते। अवयवार्थमात्रस्यैव बोधात् पाचकपदं यौगिकम्। मात्रपदेन योगरूढपदव्यवच्छेद:। समुदायशक्तिमात्रेणार्थबोधकं रूढम्, मात्रपदेनावयवशक्तिव्यवच्छेदद्वारा योगरूढपदव्यावृत्ति:। 
यथा गवादिपदे समुदायगता शक्तिरेव वर्तते। शक्तपदघटितत्वे सति समासभिन्नत्वे सति शक्तिनिरूपकत्वं यौगिकत्वम्। यथा पाचकपदे पाकशक्तपचधातुकर्तृशक्त-अकपदघटितत्वे सति पाककर्तृत्वरूपैकधर्मावच्छिन्नशक्तिकत्वमस्तीति समन्वय:। रूढेऽतिव्याप्तिवारणाय शक्तपदघटितत्वे सतीति। 
* समासेऽतिव्याप्तिवारणाय समासभिन्नत्वे सतीति। ( समासेऽतिव्याप्तिवारणायेति। न च समासे शक्त्यनङ्गीकारात् शक्तिनिरूपकत्वाभावात् कथमतिव्याप्तिप्रसक्तिरिति वाच्यम्। पाचकपदस्य यथा 
पाककर्तृत्वरूपैकधर्मावच्छिन्नशक्तत्वं तथा राजपुरुषादिसमासस्यापि राजविशिष्टपुरुषत्वरूपैकधर्मावच्छिन्नशक्तिकत्वमस्तीत्याशयात्। ) यद्यप्येवमपि योगरूढे पङ्कजादिपदेऽतिव्याप्ति: प्रसजति, तथापि अवयवार्थघटितधर्मावच्छिन्नशक्तिकत्वं 
 शक्तिनिरूपकत्वमित्यनेन विवक्षितम्। पाककर्तृत्वरूपतादृशधर्मावच्छिन्नशक्तिकत्वात् पाचकपदे समन्वय:। पङ्कजपदं तु अवयवार्थाघटितपद्मत्वावच्छिन्नशक्तिकमिति न तत्रातिव्याप्ति:। 
रूढत्वं तु पदाघटितत्वे सति शक्तिनिरूपकत्वम्। गवादिपदे न शक्तं पदं घटकमिति पदाघटितत्वमस्ति, गोत्वावच्छिन्नशक्तत्वाच्च शक्तिनिरूपकत्वमस्तीति समन्वय:। यौगिकेऽतिव्याप्तिवारणाय सत्यन्तम्। अपभ्रंशेऽतिव्याप्तिवारणाय विशेष्यम्। शक्तपदघटितत्वे सति अवयवार्थाघटितधर्मावच्छिन्नशक्तिकत्व्र योगरूढत्वम्। पङ्कजपदे 'पङ्क' 'ज' इति शक्तपदद्वयघटितत्वमस्ति, अवयवार्थाघटितपद्मत्वावच्छिन्नशक्तिकत्वं चास्तीति समन्वय:। 1रूढिनिरूपकतावच्छेदकरूढ्यर्थतावच्छेदकासमानाधिकरणधर्मावच्छिन्नशक्तपदघटितसमुदायत्ववत्त्वं यौगिकरूढत्वम्। उद्भिदादिपदे रूढ्यर्थतावच्छेदकयागत्वासमानाधिकरणोर्ध्वभेदनत्वावच्छिन्नशक्त - भिद् - धातु - घटितं यागनिरूपितरूढिनिरूपकतावच्छेदकं यत् उद् - भिद् - समुदायत्वं तद्वत्त्वसत्त्वात् समन्वय:। 
यौगिके पाचकादिपदेऽतिव्याप्तिवारणाय समुदायत्वे रूढिनिरूपकताचछेदकत्वं विशेषणम्। 
रूढे गवादिपदेऽतिव्याप्तिवारणाय शक्तपदघटितत्वनिवेश:। योगरूढे पङ्कजादिपदेऽतिव्याप्तिवारणाय रूढ्यर्थतावच्छेदकासमानाधिकरणधर्मांविच्छन्नशक्तत्वं पदविशेषणमिति नृसिंहशास्त्रिप्रदर्शित: पन्था:। योगरूढिभ्यां परस्परसहकारेणेति। योगशक्त्या पङ्कजनिकर्तृ उच्यते, रूढ्या पद्ममुच्यते। 
ताभ्यां परस्परसहकारेण पङ्काज्जायमानं पद्ममुच्यते। 
S59 अन्वितशक्तिखण्डनम्
 ननु 'इतरान्विते शक्ति: इति प्राभाकरा:' इत्ययुक्तम्। 'कार्यान्विते शक्ति:' इत्येव तत्सिद्धान्तात् इत्याशङ्क्याह - यद्यपि कार्यान्वित इति। तथापीति। 'काश्यां त्रिभुवनतिकलो भूपतिरास्ते' इत्यादौ सिद्धेऽप्यर्थे शब्दप्रयोगात् सिद्धेऽप्यर्थे पदानां शक्तिग्रह इति पूर्वंमेव निरूपितत्वात् कृतिसाध्यक्रियान्विते शक्तिरिति न युक्तमित्यालोच्य 'इतरान्विते शक्ति:' इति प्राभाकरैकदेशिन: परिष्कृतवन्त इति तन्मतमनूद्यत इति भाव:। सिद्धपरवाक्येऽपि पदार्थस्य इतरान्वितत्वमस्तीति इतरान्विते शक्तिरित्युक्तौ सर्वत्रोपपत्तिरिति। 
इतर: स्वसमभिव्याहृतपदार्थ: तदन्विते शक्ति: समभिव्याहृतपदार्थश्च कार्यरूपो वा सिद्धरूपो वा। 
इतरांशस्यापि पदान्तरेण लाभात् अन्विते शक्तिरित्येव परिष्करणीयमित्याशयेनाह - अन्विते शक्तिरिति। 
ननु अन्वयांशस्य समभिव्याहाररूपाकाङ्क्षालभ्यत्वात् तदंशे शक्तिकल्पनमयुक्तमित्यत: अन्वयांशे शक्तिं वदतां 
प्राभाकराणामाशयमुद्घाटयति - अयमभिप्रय इति। कथंचिदुपस्थितानामिति। पदवृत्तिज्ञानातिरिक्तकारणजन्योपस्थितिविषयाणामित्यर्थ:। पदार्थानामन्वय: शाब्दबोधे भाषते। 
अन्वयांशे शक्त्यस्वीकारे अन्वयविषयकपदशक्तिज्ञानरूपकारणाभावात् अन्वयविषयक: शाब्दबोध: न स्यादिति भाव:। न चेति। घटमानय इत्यत्र संसर्गताख्यविषयताभिन्ना या घटनिष्ठविषयता तच्छालिशाब्दबोधं प्रति 'घट: घटपदशक्य:' इत्याकारकवृत्तिज्ञानजन्यघटोपस्थिति: कारणम्। अन्वयनिष्ठा या संसर्गता तच्छालिशाब्दबोधं प्रति तु शक्तिज्ञानजन्या अन्वयोपस्थितिर्नापेक्षिता। 
अन्वयविषयकशाब्दबोधस्य संसर्गताभिन्नविषयताशालिशाब्दबोधत्वरूपकार्यतावच्छेदकानाक्रान्तत्वादिति भाव:। कार्यतावच्छेदकगौरवापत्तेरिति। तद्विषयकशाब्दबोधत्वापेक्षया संसर्गताभिन्नतद्विषयताशालिशाब्दबोधत्वस्य गुरुत्वादिति भाव:। एतन्मते शक्तिग्रहस्याकारमाह - एवंचेति। तथा च घटमानयेत्यत्र घटकर्मत्वयो: कर्मत्वानयनयो: आनयनलोडर्थयोश्चान्वय: शाब्दबोधे भासते। घटनिष्ठकर्मतानिरूपकमानयनं कार्यमिति शाब्दबोधात्। तत्र घटपदस्य घटरूपार्थमात्रे शक्तिस्वीकारे घटकर्मत्वयोर्य: आधेयत्वरूप: संसर्ग: तद्वाचकपदाभावात् तस्य शाब्दबोधे भानं न स्यात्। 
अत: घटपदस्य स्वसमभिव्याहृताम्पदार्थकर्मत्वानुयोगिकाधेयत्वरूपसंसर्गविशिष्टघटे शक्ति:। 
संसर्गंविशिष्टत्वं च घटस्य संसर्गप्रतियोगित्वरूपम्। तत्र च कर्मत्वरूपस्येतरपदार्थस्य अम्पदेनैव लाभात् 
अनन्यलभ्यस्यैव शब्दार्थत्वात् कर्मत्वांशे न घटपदस्य शक्ति:। 
एवं अम्पदस्यापि घटप्रतियोगिकत्वोपलक्षितान्वयविशिष्टे कर्मत्वे शक्ति:। 
एवं च घटकर्मत्वयो: संसर्ग: घटपद-अम्पदशक्तिभ्यां लभ्य इति अन्वयांश: पदशक्त्यैव भासते। 
एवं अम्पदार्थकर्मत्वधात्वर्थानयनयो: संसर्गोऽपि पदद्वयशक्तिलभ्य इति प्राभाकराशय:।
 नैयायिकाशयमाविष्करोति - पदार्थसंसर्गस्येत्यादिना। प्राभाकरमतेऽपि अम् घट इत्यत: शाब्दबोधवारणाय घटपदाव्यवहितोत्तरवर्त्यम्पदत्वज्ञानं शाब्दबोधकारणमित्यवश्यं वाच्यम्। तथा च तादृशकारणबलादेव संसर्गांशस्य शाब्दबाधे भानसम्भवे संसर्गें शक्तिकल्पनं नोचितम्। अनन्यलभ्यस्यैव शब्दार्थत्वादिति भाव:। पदसमभिव्याहारेति। पदसमभिव्याहारो नाम अव्यवहितोत्तरत्वसम्बन्धेन पदविशिष्टपद - त्वम्। 
ननु तद्विषयकशाब्दबोधं प्रति वृत्तिज्ञानजन्यतद्विषयकोपस्थिति: कारणमिति कार्यकारणभावस्य यथाकथंचिदुपस्थितपदार्थांनां शाब्दबोधे भानवारणाय स्वीकार्यतया वृत्त्याऽनुपस्थितस्य संसर्गस्य शाब्दबोधे कथं भानम्। तथा सति उक्तकार्यकारणभावे व्यतिरेकव्यभिचारप्रसङ्गात् इत्यतो नैयायिकानां भावं स्पष्टीकरोति - अयमाशय इत्यादिना। तथा च पूर्वोक्त: सामान्यकार्यकारणभाव: न सम्भवति, शक्तिलक्षणोभयसाधारणस्य वृत्तित्वस्य दुर्वचत्वात्। अतस्तदर्थविषयकशक्तिज्ञानजन्यतदर्थोपस्थिति: तदर्थविषयकशाब्दबोधे कारणम्। तदर्थिविषयकलक्षणाज्ञानजन्यतदर्थोपस्थिति: तदर्थविषयकशाब्दबोधे कारणमिति कार्यकारणभावद्वयं कल्पनीयम्। एवमपि यत्र घटविषयकशक्तिज्ञानजन्यघटोपस्थित्या घटविषयकशाब्दबोध: तत्र घटविषयकलक्षणाज्ञानजन्यघटोपस्थितिरूपकारणाभावात् यत्र लक्षणाज्ञानजन्यघटोपस्थित्या शाब्दबोध: तत्र शक्तिज्ञानजन्यतदुपस्थितिरूपकारणाभावाच्च कारणाभावेऽपि कार्योत्पत्तिरूप: व्यतिरेकव्यभिचारो भवतीति तद्वारणाय कार्यतावच्छेदककोटावव्यवहितोत्तरत्वं निवेश्य तद्विषयकशक्तिज्ञानजन्यतदुपस्थित्यव्यवहितोत्तरशाब्दबोधं
प्रति तद्विषयकलक्षणाज्ञानजन्यतदुपस्थिति: कारणमिति कार्यकारणभावो वक्तव्य:। 
लक्षणाज्ञानाधीनशाब्दबोधस्य शक्तिज्ञानजन्योपस्थित्यव्यवहितोत्तरत्वरूपकार्यतावच्छेदकानाक्रान्ततया तत्र शक्तिज्ञानजन्योपस्थित्यभावेऽपि न व्यतिरेकव्यभिवार:। कारणाभावेऽपि तत्कार्यतावच्छेदकविशिष्टस्योत्पत्तावेव व्यतिरेकव्यभिचारदोषात्। तथा च अन्वयविषयकशाब्दबोधस्य शक्तिलक्षणाज्ञानजन्योपस्थित्युत्तरत्वाभावेन द्विविधकार्यतावच्छेदकानाक्रान्ततया तत्र द्विविधकारणाभावेऽपि न व्यतिरेकव्यभिचारप्रसङ्ग:। 
अत: कार्यकारणभावे व्यभिचारभिया नान्वयांशे शक्ति कल्पनीयेति भाव:।
 वृत्तित्वस्य दुवचत्वादिति। न च शक्तिलक्षणान्यतरत्वमेव वृत्तित्वं सुवचमिति वाच्यम्। 
तद्भिन्नभिन्नत्वं ह्यन्यतरत्वम्। तथा च भेदद्वयावच्छिन्नभेदवत्वं तत्। भेदद्वयत्वं च एकभेदविशिष्टापरभेदत्वम्। तथा च भेदयोर्विशेष्यविशेषणभावे विनिगमनाविरहात् शक्तिभेदविशिष्टलक्षणाभेदावच्छिन्नप्रतियोगिकभेदवत्त्वं वा लक्षणाभेदविशिष्टशक्तिभेदावच्छिन्नप्रतियोगिताकभेदवत्त्वं वा लक्षणाभेदविशिष्टशक्तिभेदावच्छिन्नप्रतियोगिताकभेदवत्त्वं वा अन्यतरत्वमित्यत्र विनिगमनाविरहेण तदुभयावच्छिन्नवृत्तिज्ञानस्य कारणताद्वयं कल्पनीयमिति एककार्यकारणभावो न सम्भवति इत्याशयात्। 
तथा च अन्वयांश: आकाङ्क्षालभ्य एवेति स्थितम्।
60-61. आकाङ्क्षादिनिरूपणम्
 तच्च नवीनमते न सम्भवतीति। आकाङ्क्षाया: शाब्दबोधहेतुत्वे यत्र आकाङ्क्षा नास्ति, 
परं तु आकाङ्क्षा अस्तीति भ्रमोऽस्ति तत्र शाब्दबोध इष्यमाणो न स्यात्। आकाङ्क्षाज्ञानस्य हेतुत्वे तु आकाङ्क्षाविरहेऽपि तद्विषयकभ्रमात्मकज्ञानात् शाब्दबोध उपपद्यत इति भाव:। 
एवं योग्यताया: शाब्दबोधहेतुत्वे योग्यताविरहेऽपि योग्यताभ्रमाच्छाब्दबोधो न स्यात्। अतो यौगयताज्ञानस्य शाब्दबोधहेतुत्वु वक्तव्यमिति भाव:। यत्पदस्येति। यत्पदस्य घटपदस्य अम्पदाभावप्रयुक्तं घटनिष्ठं कर्मत्वं इत्याकारकशाब्दबोधाजनकत्वमिति घटपदस्य अम्पदसमभिव्याहृतत्वं आकाङ्क्षा। कारणाभावात् कार्याभाव इति। अम्पदरूपकारणाभावात् शाब्दबोधरूपकार्याभाव इत्यर्थ:। अजनकत्वान्त परिचायकमिति। 
तथा च तत्पदसमभिव्याहृततत्पदत्वमेवाकाङ्क्षा। कीदृशपदसमभिव्याहृतकीदृशपदत्वमिति जिज्ञासायां यत्पदेऽसति यत्पदं न बोधजनकं तत्समभिव्याहृतत्वमिति ज्ञापनाय अजनकान्तमुक्तम् न तु तदपि लक्षणघटकम्, प्रयोजनाभावादिति भाव:। परिचायकत्वं च लक्षणाघटकत्वे सति लक्षणघटकपदार्थज्ञापकत्वम्। एकपदार्थ इत्यादि। स्वघटकैकपदप्रतिपाद्यर्थविशिष्टापरपदार्थप्रतिपादकत्वं योग्यता। स्वं पयसा सिञ्चतीति वाक्यम् तद्घटकमेकपदं पयसेति पदं 
तत्प्रतिपाद्योऽर्थ: पय: करणकत्वं तद्विशिष्टेऽपरपदार्थ: सेक: तत्प्रतिपादकत्वं पयसा सिञ्चतीति वाक्येऽस्तीति तादृशवाक्यस्य योग्यता। एतादृशयोग्यताविषयकं संशयात्मकं निश्चयात्मकं वा ज्ञानं शाब्दबोधहेतु:। एकपदार्थे अपरपदार्थवत्त्वाभावरूपबाधविषयकनिश्चयाभावो योग्यतेति नव्यमते तु बाधिनिश्चयाभावरूपयोग्यता प्रतिबन्धकाभावविधया स्वरूपत: सती हेतु: न तु तादृशयोग्यताज्ञानं कारणमिति भाव:।
 नन्वेकपदार्थेऽपरपदार्थवत्त्वं योग्यतेति पक्षे यत्र वाक्यार्थोऽपूर्व: तत्र पूर्वं तादृशयोग्यताज्ञानस्यासंभव:। बाधनिश्चयाभावो योग्यतेति मते तस्य शाब्दबुद्धिं प्रति कारणत्वकल्पनमनावश्यकम्। 
तद्वत्तबुद्धिं प्रति तदभाववत्तानिश्चय: प्रतिबन्धक इति सामान्यप्रतिबध्यप्रतिबन्धकभावेनैव निर्वाहात् इत्यत आह - दिगिति। ततद्वाक्यघटकतत्तत्पदार्थस्मरणे सति क्वचिन्निश्चयरूपं क्वचित्संशयरूपं वा योग्यताज्ञानं सम्भवति। भूतले घट इति प्रात्यक्षिकनिश्चयोत्तरं जायमाने शाब्दबोधे तादृशप्रात्यक्षिकनिश्चयात्मकं योग्यताज्ञानं कारणम्। यत्र तु वाक्यार्थोऽपूर्व: 'नद्यास्तीरे पञ्च फलानि सन्ति' इतयादौ तत्र संशयात्मकं योग्यताज्ञानं कारणम्। अत:प्रथमपक्षे न दोष:। तद्वत्ताज्ञानसामान्ये तदभावनिश्चयत्वेन सामान्यप्रतिबन्धकता न सम्भवति। घटाभाववत् भूतलमिति निश्चयोत्तरमपि 'घटप्रकारकभूतलविशेष्यकचाक्षुषं मे जायताम्' इति इच्छाबलात् घटवद्भूतलमिति चाक्षुषज्ञानोत्पत्त्या व्यभिचारप्रसङ्गात्। अपि तु तद्विषयकचाक्षुषेच्छाविरहविशिष्टतदभावनिश्चयत्वेन विशिष्यैव प्रतिबध्यप्रतिबन्धकभावो वक्तव्य:। आहार्यानुमितेरनङ्गीकारात् अनुमितिं प्रति तदभावनिश्चयप्रतिबन्धकतायां इच्छाविरहो न निवेश्यत इति तत्प्रकारकानुमितिं प्रति तदभावनिश्चयप्रतिबन्धकतायां इच्छाविरहो न निवेश्यत इति तत्प्रकारकानुमितिं प्रति तदभावप्रकारकनिश्चत्वेन पृथगेव प्रतिबन्धकता। एवमेव शाब्दबोधेऽपि पृथगेव प्रतिबन्धकत्वं कल्पनीयमिति बाधनिश्चयाभावरूपयोग्यताया: शाब्दबोधकारणत्वमवश्यकल्पनीयमिति। द्वितीयपक्षेऽपि न दोष इति भाव:।
62. वेदापौरुषेयत्वम्
मीमांसक इति। वेदापौरुषेयत्ववादीति शेष:। व्यवस्थापयतीति। साधयतीत्यर्थ:। 
दीपिकायाम् पौरुषेयत्वसिद्धेरिति। तथा चोक्तानुमानेन वेदानां पुरुषनिर्मितत्वसिद्ध्या अनादित्वमसिद्धम्। अतोऽनादित्वात् कथमीश्वरोक्तत्वमिति शङ्काया नावसर इति भाव:। उपाधित्वादिति। 
यत्रयत्र पौरुषेयत्वं भारतादौ तत्र स्मर्यमाणकर्तृकत्वमस्तीति स्मर्यमाणकर्तृकत्वस्य पौरुषेयत्वरूपसाध्यव्यापकत्वम् - यत्र साधनं वाक्यसमूहत्वमस्ति पक्षे वेदे तत्र स्मर्यमाणकर्तृकत्वं नास्तीति तस्य साधनाव्यापकत्वम्। अत: स्मर्यभाणकर्तृकत्वमुपाधिरिति उक्तानुमानं सोपाधिकत्वात् दुष्टमिति कथं पौरुषेयत्वसाधकमित्यर्थ:। गोतमादिभिरिति। गोतम: स्वशिष्याय वेदा: सकर्तृका इत्युपदिदेश, सोऽपि स्वशिष्याय तथोपदिदेशेत्येवं शिष्यपरम्परया गौतमीया: वेदानां सकर्तृकत्वं स्मरन्ति। तथा च स्मर्यमाणकर्तृकत्वस्य पक्षवृत्तितया साधनाव्यापकत्वाभावात् नोपाधित्वमिति दीपिकोक्तं न सङ्गच्छते। गोतमादय: तथोपदिदिशुरित्यत्र प्रमाणाभावात् इति शङ्काया अर्थ:। तस्मादितीति। तेपानात् तप: कुर्वत 
ईश्वरात् त्रयो वेदा अजायन्तेति श्रुत्यर्थ:। 
तथा च अनया श्रुत्यैव वेदानामीश्वरसृष्टत्वरूपं पौरुषैयत्वं प्रमितमिति अनुमानस्य नापेक्षेति भाव:।
 अनित्यत्वे न सम्भवतीति। यदि वर्णा: उत्पत्तिविनाशवन्त: तर्हि पूर्वकालिकगकारस्य नष्टत्वात् एतत्कालिकगकारे तदभेदावगाहिनी प्रत्यभिज्ञा न सङ्गच्छेतेति भाव:। 
ननु वर्णानामुत्पत्तिविनाशावगाहिप्रतीतिबलात् उत्पत्तिविनाशवत्त्वे सिद्धे पूर्वोत्तरकालिकगकारयोरभेदासम्भवात् 'सोऽयं गकार:' इति प्रत्यभिज्ञा नाभेदमवगाहते। अपि तु तज्जातीयत्वम्। 
पूर्वकालिकगकारवृत्तिगत्वजातिमान् एतत्कालिकगकार इति प्रतिज्ञाया अर्थ: इति दीपिकोक्तं न युज्यते। 
'सोऽयं गकार' इति प्रत्यभिज्ञया गकारयोरभेदे सिद्धे तद्विरोधात् 'उत्पन्नो गकार:, विनष्टो गकार' इति प्रतीति: न गकारे उत्पत्तिं विनाशं वा अवगाहते, अपि तु वर्णव्यञ्जकवायुविशेषसंयोगादिगतस्य उत्पत्तेर्विनाशस्य च वर्णे आरोपमात्रमित्यपि वक्तुं शक्यत्वात्। अथ वा उत्पन्न इत्यस्य अभिव्यक्त इति विनष्ट इत्यस्य नाभिव्यक्त इति चार्थ इत्यपि वक्तुं शक्यत्वात्। तथा च वर्णनित्यत्वं निर्बाधमित्याशङ्क्याह - उत्पत्तिविनाशप्रत्यययोरिति। उत्पन्नो गकार: विनष्टो गकार: इति प्रतीत्योरित्यर्थ:। अन्यार्थकत्वकल्पनेति। अभिव्यक्त्याद्यर्थकत्वकल्पनमपेक्ष्येत्यर्थ:। 
S62. स्मृत्यचारयोः प्रामाण्यम्
 ननु आचारस्य वेदमूलकतया प्रमाणत्वाङ्गीकारं कृतिरूपस्याचारस्य विभक्तेषु प्रत्यक्षादिषु चतुर्षु प्रमाणेष्वनन्तर्गततया अतिरिक्तप्रमाणत्वापत्तौ चतुर्धा प्रमाणविभजनमसङ्गतमित्यतो व्याचष्टै - आचारप्रतिपादकेति। आचारस्य अनुष्ठानस्य बोधकानि यानि शिष्टानां वाक्यानि तेषामित्यर्थ:। एतेनेति। आचारपदस्योक्तवाक्यपरतयाव्याख्यानेनेत्यर्थ:। वेदार्थं ज्ञात्वैवेति। तथा च वेदार्थज्ञानपूर्वकं विरचितत्वं वेदार्थज्ञानजन्यत्वं वा वेदमूलकत्वमित्युक्तं भवति।
63. शब्दस्यानुमानान्तर्भावखण्डनम्
 स्मारितार्थसंसर्गज्ञानपूर्वकाणीत्यर्थ इति। घटमानयेत्यादिवाक्यघटकघटादिपदै: स्मारिता: तादृशपदजन्यस्मृतिविषयभूता: ये पदार्था: तेषां य: संसर्ग: तद्बिषयकज्ञानपूर्वकाणीत्यर्थ:। 
तथा च स्मारितार्थज्ञानपूर्वकत्वं साध्यम्। साध्यघटकं यत् ज्ञानं तत् 'अर्थं बुद्ध्वा शब्दरचना' इति न्यायसिद्धं शब्दरचनाहेतुभूतं वक्तृगतं ज्ञानं, तज्जन्यत्वात्मकं तत्पूर्वकत्वं घटमानयेत्यादिवाक्यघटकपदेषु वर्तते। 
न चैवमपि वाक्यार्थज्ञानपूर्वकत्वस्य वाक्यार्थज्ञानस्य वा साध्यत्वेऽपि संसर्गरूपस्य वाक्यार्थस्यासाध्यत्वात् वाक्यार्थज्ञानस्य कथमनुमितिरूपत्वम्, तदभावे कथं तज्जनकवाक्यस्यानुमानविधया प्रमाणत्वमिति वाच्यम्। संसर्गविषयकत्वविशिष्टज्ञानस्य साध्यत्वेन विधेयकोटिप्रविष्टस्य संसर्गस्यापि साध्यत्वात्। संसर्गान्तरमादायेति। घटमानयेत्यादौ घटकर्मत्वयो: कर्मत्वानयनयोश्च तात्पर्याविषयकालीकसंसर्गज्ञानपूर्वकत्वसिद्धिप्रयुक्तस्यार्थान्तरस्य वारणाय संसर्गे तात्पर्यविषयत्वं विशेषणमिति भाव:। पदार्थे स्मारितत्वविशेषणस्य प्रयोजनमित्थमुक्तम् मुक्तावलीप्रभायाम्- 
नैयायिकमते घटमित्यादिवाक्यजन्ये आधेयतासम्बन्धेन घटप्रकारककर्मत्वविशिष्यकशाब्दबोधे 
'घटमिति वाक्यम् घटपदार्थंप्रकारकाधेयत्वसंसर्गकाम्पदार्थविशेष्यकप्रतीतीच्छया उच्चरितम्' इत्याकारकं पदार्थत्वेन पदार्थावगाहितात्पर्यज्ञानमेव कारणम्। 
तथा चाम्पदार्थविशेष्यकाधेयतासंसर्गकघटपदार्थप्रकारकज्ञानस्यापि तात्पर्यविषयपदार्थसंसर्गज्ञानरूपतया तादृशज्ञानपूर्वकत्वसिद्धिमादायार्थान्तरम्। कर्मंत्वम् आधेयतासम्बन्धेन घटविशिष्टमिति घटत्वावच्छिन्नघटीयत्वेनाधेयतासंसर्गकज्ञानस्यैवाभिमतत्वात्। 
अत:स्मारितत्वं पदार्थविशेषणम् पदनिरूपितवृत्तिज्ञानजन्योपस्थितिविषयतावच्छेदकत्वोपलक्षितधर्मावच्छिन्न इत्यर्थ:। एवं चाम्पदार्थ: आधेयत्वसम्बन्धेन घटपदार्थविशिष्ट इति ज्ञानस्य घटपदार्थत्वविशिष्टीयत्वेन आधेयतासंसर्गावगाहित्वेऽपि निरुक्तविषयतावच्छेदकत्वोपलक्षितघटत्वाद्यवच्छिन्नीयत्वेन आधेयत्वानवगाहित्वान्नार्थान्तरप्रसक्ति: इति। दिनकर्यामपि - तात्पर्यज्ञाने इतरपदार्थस्येतरपदार्थत्वेन प्रवेशात् घटत्वादिना स्मृतस्य संसर्गोन सिध्येत् अत: समारितेति इति सङ्क्षिप्योक्तमत्रानुसन्धेयम्। 
आकाङ्क्षादिरहिते पदकदम्बक इति। घट: कर्मत्वम् आनयनं कृतिरित्यादौ। कार्यवैलक्ष्ण्यानुरोधेनेति। कार्यमत्रानुव्यवसय: 
अनुमितिस्थले अनुमिनोमीत्याकारक: शाब्दबोधस्थपले शब्दात् प्रत्येमीत्येकारक:। 
अथ वा कार्यं अनुमिति: शाब्दबोधश्च तयोर्विंलक्षणत्वानुसारेणेत्यर्थ:।
S63 अर्थापत्त्यादीनां प्रमाणान्तरत्वनिरासः
 इत्यर्थ इति। दिवा भोजनाभावरूपेऽर्थे इत्यर्थ:। दृष्टार्थापत्तिरिति। प्रत्यक्षतो ज्ञातस्य दिवा अभञ्जाननिष्ठस्य 
पीनत्वस्य यमर्थं रात्रिभोजनाख्यं विनाऽनुपपत्ति: तस्य रात्रिभोजनाख्यस्यार्थस्य कल्पनं दृष्टार्थापत्ति:। श्रुतस्य 'पीनां देवदत्तो दिवा न भुङ्क्ते' इत्यादिवाक्यादवगतस्य पीनत्वस्य यमर्थं विनाऽनुपपत्ति: तस्य रात्रिभोजनस्य कल्पनं श्रुतार्थापत्ति:। नन्वर्थापत्तिप्रमिते: अर्थापत्तिप्रमाणस्य च किं लक्षणम्।
न हि तल्लक्षणमविज्ञाय तत्प्रमाणान्तरत्वविचार: कर्तुं शक्य इत्यत आह - अत्रेदमवधेयमित्यादि। 
यद्विना रात्रिभोजनं विना यदनुपपन्नं पीनत्वमनुपपन्नम्। तत् रात्रिभोजनं तदुपपादकं पीनत्वस्योपपादकम्। उपपाद्यज्ञानेन उपपादकज्ञानमर्थापत्तिरूपा प्रमिति:। उपपाद्यस्य पीनत्वस्य ज्ञानेन उपपादकस्य रात्रिभोजनस्य ज्ञानं भवति इति समन्वय:। न च उपपाद्यज्ञानविषयको योऽनुव्यवसाय: पीनत्वमहं जानामीत्याकारक: तस्यापि उपपाद्यज्ञानविषयको योऽनुव्यवसाय: पीनत्वमहं जानामीत्याकारक: तस्यापि उपपाद्यज्ञानजन्यत्वात् तत्रातिव्याप्तिरिति वाच्यम्। 
उपपाद्यज्ञानत्वेनोपपाद्यज्ञानजन्यत्वस्य विवक्षितत्वात्। अनुव्यवसायात्मकमानसप्रत्यक्षस्य विषयविधया उपपाद्यज्ञानजन्यत्वेऽपि उपपाद्यज्ञानत्वेन तज्जन्यत्वाभावात् नातिव्याप्ति:। तथा चोपपाद्यविषयकज्ञानत्वावच्छिन्नजनकतानिरूपितजन्यताशालिज्ञानत्वमर्थापत्तिप्रमाया: लक्षणम् इत्युक्तं भवति। तादृशज्ञानकरणत्वमर्थापत्तिप्रमाणस्य लक्षणम्। फलकरणयोरिति। प्रमितौ प्रमाणे चेत्यर्थ:। व्यतिरेक्यनुमानेनैवेति। देवदत्तो रात्रौ भुङ्क्ते दिवा अभुञ्जानत्वे सति पीनत्वात् यो रात्रौ न भुङ्क्ते स दिवा अभुञ्जानत्वे सति पीनो न भवति यथा रात्रौ दिवा चाभुञ्जान: कृशो महर्षि: न तथा चायम् तस्मान्न तथा इति प्रयोगोऽत्र विवक्षित:। केचितु - यो दिवा अभुञ्जानत्वे सति पीन: स: रात्रौ भुङ्क्ते यथा प्रतिनक्तमात्रं भुञ्जानो यज्ञदत्त: इत्यन्वय्यनुमानेनाप्यर्थापत्तेर्गंतार्थतामाहु:। सत्यन्तामिति। सत्यन्तानुपादाने रात्रिभोजनरूपसाध्याभाववति दिवामात्रभोजनकर्तरि पीने यज्ञदत्ते पीनत्वरूपहेतुसत्वात् व्यभिचार:। तद्वारणाय दिवा अभुञ्जानत्वे सतीति विशेषणम्। दिवा भुञ्जानत्वमेव यज्ञदत्तेऽस्तीति न व्यभिचार:। अहोरात्राभोजिनीति। 
तथा च पीनत्वादिति विशेष्यानुपादाने देवदत्तो रात्रौ भुङ्क्ते दिवा अभुञ्जानत्वादित्येव हेतु: स्यात्। 
तथा सति यस्तापस: दिवापि न भुङ्क्ते रात्रावपि न भुङ्क्ते अत एव कृश: तस्मिन् रात्रिभोजनरूपसादध्याभाववति दिवा अभुञ्जानत्वरूपहेतुसत्वात् तत्र व्यभिचार:। 
तद्वारणाय पीनत्वादिति। तस्मिंस्तापसे च पीनत्वाभावात् न व्यभिचार:। नन्वेवमपि यो योगी न भुङ्क्ते अथापि योगमाहात्म्यात् पीनो भवति, तस्मिन् रात्रिभोजनकर्तृत्वरूपसाध्याभाववति दिवा अभुञ्जानत्वे सति पीनत्वरूपहेतुसत्वात् व्यभिचार इत्याशङ्क्याह - तच्च योगाद्यजन्यपीनत्वपरमिति तथा च योगिनि यत् 
 पीनत्वं तत् योगजन्यमिति योगजन्यपीनत्वाभावात् न व्यभिचार इति भाव:।
 शतवानित्युक्त इत्यादि। शतसङ्रव्याकब्राह्यणाधिकरणे अधिवेशने पञ्चाशत्सङ्रव्याकब्राह्मणा: सन्ति न वेति सन्देहानन्तरं शतत्वसङ्रव्यावत: समूहस्य पञ्चाशत्सङ्रव्यावद्घटितत्वेन शतवस्त्वधिकरणे पञ्चाशद्वस्तुसम्भव इत्याकारकज्ञानरूपात् सम्भवप्रमाणात् इह पञ्चाशत् ब्राह्मणा: सन्तीति निर्णयात्मकप्रमित्त्युत्पत्या सम्भवोऽपि प्रमाणान्तरमिति केचित्। तन्न - इदमधिवेशनं पञ्चाशद्ब्राह्मणवत् शतब्राह्मणवत्वात् यत् शतसङ्ख्याकवस्तुमत् तत् पञ्चाशत्सङ्रव्याकवस्तुमत् यथा शतघटाधिकरणं भूतलम् इति सामान्यमुखव्याप्तिपरामर्शजन्यानुमितिरूपैव सम्भवात्मिका प्रमिति:, अतो न सम्भव: प्रमाणान्तरमिति भाव:। शतस्य पञ्चाशव्द्याप्यत्वादिति। 
यत्र शतसङ्व्याकपदार्था: तत्र पञ्चाशत्सङ्ख्याकपदार्था इति व्याप्ति:।
 शब्दद्वारेति। यथा लिपिदर्शनं शब्दस्मृतिं जनयित्वा शाब्दबोधं प्रयोजयतीति परम्परया कारणत्वेऽपि करणत्वाभावात् न प्रमाणम्, तथा चेष्टापि द्वित्वबोधकशब्दस्मृतिद्वारा द्वित्वादिबोधप्रयोजिका न तत्करणमिति न प्रमाणमिति भाव:। अनुमानद्वारेति। चेष्टमानस्याभिप्रायविशेषानुमानद्वारेत्यर्थ:। 
अयं द्वित्वबोधतात्पर्यवान् द्वित्वबोधकत्वाविनाभूतविलक्षणचेष्टावत्वादित्यनुमानाकारो विवक्षित:। 
ननु व्यवहारहेतुरित्यत्र व्यवहारपदस्य प्रवृत्तिपरत्वे तद्धेतुत्वं द्वित्वादिज्ञान एवास्ति न तु परम्परया 
ज्ञानजनकचेष्टायामित्याशङ्क्य व्यवहारपदं प्रमापरतया व्याचष्टे - प्रमात्मकज्ञानेत्यर्थ इति। 
व्यवह्रियते अनेनेति व्युत्पत्या व्यवहारपदं प्रकृते प्रमात्मकज्ञानार्थकमित्यर्थ:।
 इति तर्कसङ्ग्रहदीपिकाप्रकाशिकाव्यारव्यायांबालप्रियायां शब्दपरिच्छेद:
 
S63 प्रामाण्यवाद:
 एतावता प्रबन्धेन चत्वारि प्रमाणानि निरूपितानि। एवं च प्रमाणे ज्ञाते * तद्घटकस्य प्रमात्वस्योपस्थिति: भवतीति स्मृतस्योपेक्षानर्हत्वरूपप्रसङ्गसङ्गत्या प्रमात्वविषयकं विचारं प्रवर्तयतीत्याह प्रमाणप्रसङ्गादिति। () तद्धटकस्येति। प्रमात्वविशिष्टप्रमाजनकस्य प्रमाणशब्दार्थत्वादिति भाव:। प्रमाणनिरूपितप्रसङ्गसङ्गत्येत्यर्थ:। व्यवस्थापयिष्यन्निति। परमतनिराकरणपूर्वकं साधयिष्यन् इत्यर्थ:। 
षष्ट्यर्थ आधेयत्वमित्यादि। तथा च अयं घट इत्यादिज्ञाननिष्ठं घटत्ववद्विशेष्यकत्वावच्छिन्नघटत्वप्रकारकत्वादिरूपप्रमात्वं स्वतोग्राह्यं परतो वेति विचार्यत इत्यर्थ:। इच्छादिनिष्ठप्रमात्वस्य मीमांसकैरपि परतोग्राह्यत्वस्वीकाकरात् तत्र विवादो नास्तीति तस्य विचारोऽनावश्यक इति सूचनाय ज्ञाननिष्ठमिति प्रमात्वे विशेषणमुपात्तम्। 
 सकलज्ञानसाधारणमेकं प्रमात्वं नास्ति, जात्यतिरिक्तस्य घटत्वादिविषयघटितस्य तस्य प्रतिज्ञानं भिन्नत्वादिति सूचनाय ज्ञानानां इति बहुवचनम्। ज्ञानग्राहकेति। ज्ञानविषयकज्ञानजनिका या सामग्री तज्जन्यं यत् ज्ञानं तद्विषय इत्यर्थ:। अस्य समन्वयप्रकार: पश्चाद्भविष्यति। अनुमानादि इत्यादिपदेन आप्तवाक्यरूप: शब्दो गृह्यते। वाक्यद्वयमिति। प्रमात्वं स्वतोग्राह्यं इत्येकं वाक्यम्, प्रमात्वं परतो ग्राह्यम् इत्यपरं वाक्यम्। 
तत्र प्रथमं मीमांसकस्य, द्वतीयं नैयायिकस्य। एतत् परस्परविरुद्धार्थप्रतिपादकवाक्यद्वयं शृण्वत: मध्यस्थस्य प्रथमं अप्रामाण्यशङ्काविषयभूत: तत्तद्वाक्यार्थबोधो जायते, तत: प्रमात्वं स्वतोग्राह्यं वा परतोग्राह्यं वेति संशयो जायते। तत: मध्यस्थस्य प्रथमं अप्रामाण्यशङ्काविषयभूत: तत्तद्वाक्यार्थबोधो जायते, तत: प्रमात्वं स्वतोग्राह्यं वा परतोग्राह्यं वेति संशयो जायते। तत: मध्यस्थस्य एकतरकोटिकनिश्चयमुत्पादयितुं न्यायप्रयोगरूपो विचार: क्रियते। तथा च न्यायप्रयोगरूपविचारं प्रति मध्यस्थसंशय: कारणम्। मध्यस्थसंशयं प्रति विप्रतिपत्ति: कारणमिति विप्रतिपत्ते: विचारप्रयोजकत्वमिति भाव:। अत्र विचारो जल्प:, विपरीतोद्भावकपरविजिगीषया न्यायप्रयोगरूप:। जिज्ञासासम्पादनेन तदङ्गस्य तदुपयोगिनो मध्यस्थसंशयस्य जननीर्विप्रतिपत्तीरित्यर्थ इति गदाधरग्रन्थोऽनुसन्धेय:। दीपिकायां प्रदर्शितं विप्रतिपत्तिवाक्यं तत्तन्मतानुवादरूपं दीपिकाकारस्यैवेत्याहु:। संशयजनन्या इति। संशयजनिकाया इत्यर्थ:।
 ननु ज्ञानप्रामाण्यमिति पक्षनिर्देश इत्युक्तम्। तत्र प्रामाण्यमित्येव पक्षनिर्देशोऽस्तु, 
ज्ञानपदं किमर्थमित्याशङ्कायामाह-अत्र तद्वतीति। करणार्थकल्युडन्तात् प्रमाणशब्दात् भावेष्वज्ञा निष्पन्नस्य प्रामाण्यशब्दस्य प्रमाकरणत्वमर्थ:। भावार्थकल्युडन्तात् प्रमाणशब्दात् भावेष्यञा निष्पन्नस्य प्रामाण्यशब्दस्य प्रमात्वमर्थ:। प्रकृते च प्रमात्वरूप: प्रामाण्यपदार्थ एव पक्ष:, न तु प्रमाकरणत्वरूप इति सूचनाय ज्ञानपदम्।
न च प्रमाकरणत्वमेव पक्षोऽस्त्विति वाच्यम्। तत्र स्वतोग्राह्यत्वरूपसाध्याभावेन बाधात्। न च ज्ञानपदोपादानेन कथं प्रमाकरणत्वव्यावृत्ति:। प्रमाकरणत्वस्य व्याप्तिज्ञानसादृश्यज्ञानादिताननिष्ठत्वात् इति वाच्यम्। 
ज्ञानस्यैव प्रामाण्यं ज्ञानप्रामाण्यमित्यवधारणस्याभिप्रेतत्वात् ज्ञानमात्रवृत्तिप्रामाण्यं पक्षतयाभिमतम्। प्रमाकरणत्वरूपं प्रामाण्यं तु न ज्ञानमात्रवृत्ति, तस्य * मन: प्रभृतिवृत्तित्वात्। ( मन: प्रभृतीति। मनस: मानसप्रत्यक्षरूपप्रमाकरणत्वादिति भाव:। ) 
प्रमात्वरूपं प्रामाण्यं तु ज्ञानमात्रवृत्तीति ज्ञानपदेन प्रमितिकरणत्वव्यवच्छेद इत्याशयात्।
 ननु ज्ञानमात्रवृत्तीति विशेषणे दत्तेऽपि व्याप्तिज्ञानादिनिष्ठं यत् अनुमित्यादिप्रमाकरणत्वं तत् ज्ञानमात्रवृत्तीति तद्व्यवच्छेद: कथमिति चेत् - अत्राहु:। विशेष्यतावच्छेदकावच्छेदेन विशेषणान्वयस्यौत्सर्गिकत्वात् प्रकृते प्रमाकरणत्वत्वरूपविशेष्यतावच्छेदकावच्छेदेन ज्ञानमात्रवृत्तित्वान्वयो वाच्य:। प्रमाकरणत्वत्वाक्रान्ते प्रत्यक्षप्रमाकरणत्वे ज्ञानमात्रवृत्तित्वबाधात्। अत: प्रमात्वमेवात्र प्रामाण्यपदार्थ:। 
तद्वति तत्प्रकारकज्ञानत्वत्वरूपप्रमात्वत्वावच्छिन्ने तु ज्ञानमात्रवृत्तित्वान्वय:। 
संभवतीति तद्बलात् अत्र प्रमात्वरूपं प्रामाण्यमेव गृह्यत इति।
 ननु प्रामाण्यपदार्थत्वेन प्रामाण्यपदार्थस्य पक्षत्वे भवेदेवं ज्ञानपदसार्थंक्यम्। 
विशिष्य तद्वति तत्प्रकारकज्ञानत्वस्य पक्षत्वे ज्ञानपदं व्यर्थमित्यतस्तात्पर्यग्राहकतया तत्सार्थक्यमाह - 
वस्तुत इति। कस्यापि प्रामाण्यस्येति । घटत्ववति घटत्वप्रकारकज्ञानत्वरूपप्रामाण्यस्य तदाश्रयभूतज्ञानग्राहकसामग्रीग्रह्यत्वेऽपि तदनाश्रययावदन्तर्गतपटादिज्ञानग्राहकसामग्रीग्राह्यत्वं नास्तीति बाध: स्यात्। अतो घटत्वघटितं घटत्ववद्विशेष्यकत्वावच्छिन्नघटत्वप्रकारकज्ञानत्वरूपं प्रामाण्यं यदा पक्ष: तदा घटत्वप्रकारकज्ञानग्राहकसामग्रीगाह्यत्वमेव साध्यम्। न तु ज्ञानत्वेन सामान्येन ज्ञानघटितं ज्ञानग्राहकसामग्रीग्राह्यत्वमिति सूचनाय ज्ञानपदमिति भाव:। न तु सामान्यत इति। 
इदमुपलक्षणम्, धर्मान्तरप्रकारकज्ञानग्राहकयावत्सामाग्रीग्राह्यत्वं न साध्यमिति लाभायेत्यपि बोध्यम्।
 तदप्रामाण्येत्यादि। ज्ञानं यया सामग्र्या ज्ञायते तयैव सामग्र्या ज्ञानगतं प्रमात्वमपि ज्ञायते। ज्ञानविषयकज्ञाने एव ज्ञानगतं प्रमात्वमपि विषय इत्यर्थ:। तत्र प्राभाकरमते ज्ञानं त्रिपुटीरूपमङ्गीक्रियते। त्रिपुटीत्यस्य ज्ञातृ-ज्ञेय-ज्ञानैतत्त्रितयविषयकमित्यर्थ:। तन्मते आदौ 'अयं घट' इति व्यवसायात्मकं ज्ञानं तत: 'घटमहं जानामि' इत्यनुव्यवसायात्मकं ज्ञानमिति नाङ्गीक्रियते। अपि तु प्रथमत एव घटमहं जानामीत्याकारकमेव ज्ञानं जायते, तदवे व्यवसायात्मकम्। तस्मिन् ज्ञाने विषय: घट:, ज्ञाता अहमर्थ:, ज्ञाधात्वर्थज्ञानं चेति त्रयं विषय:। अत एव ज्ञानस्य स्वविषयकत्वरूपं स्वयंप्रकाशत्वम्। 
तथा च ज्ञानविषयकं स्वात्मकं ज्ञानं स्वगतप्रमात्वमपि विषयीकरोति, यथा ज्ञानगतं ज्ञानत्वमपि विषयीकरोति तद्वत्। ज्ञानत्वविशिष्टज्ञानविषयकत्ववत् प्रमात्वविशिष्टज्ञानविषयकत्वमपि व्यवसायस्य स्वीक्रियते। 
न च विशिष्टबुद्धौ विशेषणज्ञानस्य कारणत्वात् पूर्वमनुपस्थितस्य प्रमात्वस्य कथं भानमिति वाच्यम्। तादृशकारणताया अनङ्गीकारात्। तथा च ज्ञानविषयकज्ञानविषयत्वस्यैव स्वतस्त्वरूपतया गुरुमते ज्ञानविषयकं ज्ञानं स्वयमेव तद्विषयत्वं प्रमात्वस्यास्तीति स्वतस्त्वोपपत्ति:।
 मुरारिमिश्राणां मते आदौ अयं घट इति व्यवसायात्मकं ज्ञानम्, तत: घटत्वेन घटमहं जानामीत्यकारक: अनुव्यवसाय:। तस्य घटत्वप्रकारकघटविशेष्यकज्ञानवानित्यर्थ:। तथा च तन्मते ज्ञानविषयकज्ञानमनुव्यवसाय:। तेन ज्ञाने विषयीक्रियमाणे तद्विशेषणतया घटत्वप्रकारकत्वावच्छिन्नघटविशेष्यकत्वरूपं प्रमात्वमपि विषयीक्रियते। अत: ज्ञानविषयकज्ञानविषयत्वरूपस्वतस्त्वोपपत्ति:।
 भाट्टानां मते ज्ञानस्यातीन्द्रियतया ऐन्द्रियकं घटादिज्ञानं ज्ञानविषयकं न भवतीति प्रथमत: अयं घट इत्येव ज्ञानमुदेति। तेन ज्ञानेन घटे ज्ञाततारव्य: कश्चित् सविषयको धर्मो जायते। 
तया ज्ञाततया ज्ञानमनुमीयते। तथा च ज्ञाततालिङ्गकानुमितिरेव तन्मते ज्ञानविषयकज्ञानम्। 
तया अनुमित्या ज्ञानगतं प्रमात्वमपि विषयीक्रियत इति ज्ञानविषयत्वरूपस्वतस्त्वोपपत्ति:। 
 1प्राथमिकज्ञानग्रहविषयत्वं स्वतोग्राह्यत्वमिति मतत्रयसाधारणं निर्वाच्यम्। 
ज्ञानग्रहे प्राथमिकत्वविशेषणात् नैयायिकसंमतप्रवृत्त्यादिलिङ्गकानुमित्यात्मकद्वितीयज्ञानग्रहो व्यवच्छिद्यते।
 व्यवसायस्य स्वप्रकाशात्मकतयेति। स्वविषयकतयेत्यर्थ:। ग्रहणादिति। विषयीकरणादित्यर्थ:। ज्ञानविषयकलौकिकमानसमिति। ज्ञानविषयकमात्ममनस्संयोगरूपलौकिकसन्निकर्षजन्यं मानसप्रत्यक्षमित्यर्थ:। इदमेव मानसम् अनुव्यवसाय इत्युच्यते। तेन प्रामाण्यस्य ग्रहणमिति। तेन मानसप्रत्यक्षेण प्रमात्वस्य विषयीकरणमित्यर्थ:। ज्ञानविषयकमानसप्रत्यक्षनिरूपिता प्रमात्वनिष्ठविषयतेति यावत्। तया प्रमाण्यं गृह्यते - अनुमित्या प्रामाण्यं विषयीक्रियते। घटत्ववद्विशेष्यकेति। तथा चास्यामनुमितौ घटत्ववद्विशेष्यकघटत्वप्रकारकज्ञानं विषय:, ज्ञानविशेषणतया घटत्ववद्विशेष्यकघटत्वप्रकारकत्वरूपप्रमात्वमपि विषय:।
 तदप्रामाण्याग्राहकयावज्ज्ञानग्रहकसामग्रीग्राह्यत्वं स्वतस्त्वम् इति दीपिकायामुक्तम्। 
तस्मिन् अप्रामाण्याग्राहिका यावती ज्ञानग्राहिका सामग्री तज्जन्यग्रहविषयत्वमिति तदर्थ:। 
अप्रामाण्याग्राहकेत्यस्य अप्रामाण्यप्रकारकज्ञानाजनकेत्यर्थ:। तदेकदेशज्ञाने तस्मिन्निति सप्तम्यन्तार्थस्य तद्विशेष्यकत्वस्यान्वय:। तच्छब्देन यादृशं प्रामाण्यं अनुमित्या ग्राह्यं तादृशप्रामाण्याश्रय उच्यते। 
तथा च ग्राह्यप्रामाण्याश्रयविशेष्यकाप्रामाण्यप्राकरकज्ञानाजनकज्ञानविषयकज्ञानजनकयावत्सामग्रीजन्यज्ञान-
विषयत्वं स्वतस्त्वमिति पर्यवसन्नम्। अयं घट: इत्याकारकज्ञाने इदं ज्ञानं प्रमा समर्थप्रवृत्तिजनकत्वात् इत्यनुमित्या ग्राह्यं यत् घटत्ववति घटत्वप्रकारकत्वरूपं प्रमात्वं अस्ति तदाश्रय: अयं घट इति ज्ञानम्, 
तद्विशेष्यकं यत् अप्रमात्वप्रकारकं ज्ञानं इदं ज्ञानमप्रमेत्याकारकं तदजनिका भवति घटज्ञानविषयकज्ञानजनिका सामग्री, न हि तया घटज्ञानविशेष्यकाप्रमात्वज्ञानं जायत इति। तादृशसामग्रीजन्यं ज्ञानं च ज्ञानविषयकं ज्ञानं पूर्वोक्तरीत्या व्यवसाय-अनुव्यवसाय-अनुमित्यात्मकं मतभेदेन, तद्विषयत्वं प्रमात्वेऽस्तीति समन्वय:। 
अत्र दलप्रयोजनकथनावसरे प्रथमं यावत्पदस्य प्रयोजनमुक्त्वा तदनन्तरं तदप्रामाण्यग्राहकेत्यस्य प्रयोजनमुक्तं दीपिकायाम्। तत्र प्रथमोपस्थितस्य अग्राहकान्तस्य प्रथमं प्रयोजनमुक्त्वा तदनन्तरमेवानन्तरोपस्थितस्य यावत्पदस्य प्रयोजनकथनं 
न्याय्यम्। तत्परित्यज्य किमर्थं विपर्ययेण प्रयोजनमुक्तमित्याशङ्कायामाह - यावत्वविशेषणे सत्येवेति। इदं तु द्वयोरपि विशेषणयो: प्रयोजने ज्ञाते सत्येव स्पष्टीकर्तुं शक्यत् इति आदौ तयो: प्रयोजनं प्रतिपाद्यते। अप्रामाण्याग्राहकेति विशेषणानुपादाने यावज्ज्ञानग्राहकसामग्रीग्राह्यत्वं स्वतस्त्वमिति भवेत्। तथा च 'इदं ज्ञानं अप्रमा' इत्याकारकज्ञानमपि ज्ञानविषयकयावज्ज्ञानान्तर्गतं तद्ग्राह्यत्वभप्रमात्व एवास्ति, 
न तु प्रमात्व इति बाध: स्यात्। तद्वारणाय सामाग्र्यां अप्रामाण्याग्राहकेति विशेषणमुपात्तम्। 
इदं ज्ञानं अप्रमा इत्याकारको यो ज्ञानग्रह: तज्जनकसामग्री अप्रामाण्यग्राहिकैव भवेत् तादृशग्रहस्याप्रामाण्यविषयकतया तादृशग्रहजनकसामग्र्या: अप्रामाण्यग्राहकत्वावश्यम्भावात्। 
तथा च तादृशसामग्र्या: अप्रामाण्याग्राहकत्वाभावात् अप्रामाण्याग्राहिका ज्ञानग्राहकसामग्री अनुव्यवसायादिसामग्र्येव तज्जन्यानुव्यवसायादिरूपज्ञानग्रहविषयत्वं प्रमात्वे अस्तीति न बाध:। 
यावत्पदानुपादाने अप्रमात्वाग्राहिका या ज्ञानग्राहकसामग्री इत्यनेन इदं ज्ञानं प्रमा समर्थप्रवृत्तिजनकत्वात् इत्यनुमानरूपां इदं ज्ञानं प्रमा इत्याप्तवाक्यरूपां वा सामग्रीमुपादाय तज्जन्यानुमिति-शाब्दबोधरूपयो: 'इदं ज्ञानं प्रमा' इत्याकारकयो: ज्ञानग्रहयोर्विषयत्वं प्रमात्वे नैयायिकस्याप्यभिमतमिति तत्साधने सिद्धसाधनं स्यादिति तद्वारणाय यावत्पदम्। तथा सति व्यवसायानुव्यवसायादीनामपि यावज्ज्ञानग्रहान्तर्गततया तद्विषयत्वस्य प्रमात्वेऽनङ्गीकारात् न सिद्धसाधनमिति द्वयो: दलयो: प्रयोजनस्थिति:। 
तत्र यावत्त्वदले सत्येव अप्रामाण्याग्राहकेति सार्थकम्। अन्यथा ज्ञानग्रहकसामग्रीजन्यग्रहविषयत्वं स्वतस्त्वमित्युक्तौ न बाधप्रसक्ति:, ज्ञानग्रहपदेन व्यवसायस्यानुव्यवसायस्य ज्ञाततालिङ्गकानुमितेर्वा ग्रहणेन तद्विषयत्वस्य प्रमात्वे सम्भवात्। तथा च बाधाप्रसक्त्या तद्वारणफलकमग्राहकान्तं व्यर्थं स्यात्। 
यावत्पदे सति तु 'इदं ज्ञानं अप्रामा' इत्याकारकग्रहस्यापि यावज्ज्ञानग्रहान्तर्गततया तद्विषयत्वं प्रमात्वे नास्तीति बाध: प्रसज्यते, तद्वारकतया चाग्राहकान्तं सार्थकमित्याशयेन यावत्वविशेषणे सत्येव अग्राहकान्तं सार्थकमित्युक्तं प्रमाशिकयामिति।
S63      स्वतस्त्वघटकदलप्रयोजनम्
 निषेधे साध्ये बाधवारणायेति। तदप्रामाण्याग्राहकयावज्ज्ञानग्राहकसामग्रीग्राह्यत्वाभाव: नैयायिकस्य साध्य:। तत्र यावत्यपदाभावे समर्थप्रवृत्तिजनकत्वलिङ्गकानुमान-आप्तवाक्यग्राह्यत्वात् तदभावरूपसाध्याभावात् बाध: तद्वारणाय यावत्पदमिति भाव:। अभावसाध्यकस्थलेपक्षे प्रतियोगिमत्त्वमेव बाध इत्याशयेनेदम्। 
ननु सामग्र्यामिति। यावत्पदस्य सामग्रीपदविशेषणत्वे यावत्य: ज्ञानग्रहजनकसामग्र्य: तज्जन्यग्रहविषयत्वं साध्यमिति फलति। तथा सति यावत्सामग्रीजन्य: एक: ज्ञानग्रह: अप्रसिद्ध इति साध्याप्रसिद्धि: प्रसज्यते। 
यत: अनुव्यवसायजनक-व्यवसायजनक-ज्ञाततालिङ्गकानुमितिजनक-समर्थप्रवृत्तिलिङ्गकानुमितिजनक-
सामग्रीणां सर्वासामपि प्रत्येकं ज्ञानग्राहकतया तादृशयावत्सामग्रीजन्य: एको ज्ञानग्रहो न भवतीति। 
सामग्रीणां यावत्वेन न निवेश:, अपि तु विशिष्यैव। तथा च तत्तज्ज्ञानग्रहजनकतत्तत्सामग्रीजन्यतत्तद्ग्रहविषयत्वं 
स्वतस्त्वमिति परिष्कारेण साध्याप्रसिद्धिवारणेऽपि मतत्रयसाधारण्यं न निर्वहतीति शङ्काग्रन्थार्थ:।
 समाधत्ते - यतो यावदिति। ननु ज्ञानग्राहकसामग्रीजन्य यावद्ग्रहविषयत्वस्य साध्यत्वेऽपि पटज्ञानग्राहकसामग्रीजन्ययावद्ग्रहानतर्गतपटज्ञानज्ञानेन घटत्वघटितप्रामाण्यस्याग्रहात् बाधो दुर्वार इत्याशङ्क्य 
ज्ञानग्राहकेत्यत्र ज्ञाने तद्धर्मप्रकारकत्वविशेषणात् न दोष इति समाधानं विवक्षु: यावत्पदस्य स्वसमभिव्याहृतपदार्थतावच्छेदकव्यापकत्वबोधकत्वव्युत्पत्तिमप्यभिसन्धाय फलितार्थमाह - तत्तद्धर्मेति। यद्धर्मघटितप्रामाण्यं पक्ष: तद्धर्मप्रकारेत्यर्थ:। तथा च घटत्ववद्विशेष्यकत्वावच्छिन्नघटत्वप्रकारकत्वं घटत्वप्रकारकज्ञानग्राहकसामग्रीजन्यग्रहत्वव्यापकविषयितानिरूपकमिति प्रतिज्ञावाक्यम्। 
घटत्वप्रकारकज्ञानम् अयं घट इत्याकारकज्ञानं तद्विषयकज्ञानजनकसामग्री अनुव्यवसायादिसामग्री तज्जन्यग्रहत्वं यत्र यत्र अनुव्यवसायादौ तत्र घटत्ववद्विशेष्यकघटत्वप्रकारकत्वरूपप्रमात्वनिरूपितविषयितास्ति, तादृशविषयितानिरूपकत्वं च प्रमात्वेऽस्तीति समन्वय:।
 ननु नैयायिकमतेऽपि प्रामाण्यनिरूपितविषयिताया: घटत्ववद्विशेष्यकत्वावच्छिन्नघटत्वनिरूपितप्रकारितात्वेन तादृशग्रहत्वव्यापकत्वाभावेऽपि घटत्वनिरूपितप्राकारितात्वेन अनुव्यवसायादिसामग्रीजन्यग्रहत्वव्यापकत्वात् सिद्धसाधनम्। घटत्ववद्विशेष्यकत्वावच्छिन्नघटत्वनिरूपितप्रकारितात्वेन प्रामाण्यविषयिताया: व्यापकत्वं तु न विवक्षितुं शक्यम्। नैयायिकमते साध्याप्रसिद्धे:। 'घटत्वेन इमं जानामि' इत्याकारकानुव्यवसाये घटत्वनिरूपितप्रकारितात्वेनैव तादृशप्रकारिताया: भानात् न तु घटत्ववद्विशेष्यकत्वावच्छिन्नघटत्वप्रकारितात्वेनेत्य शङ्क्याह - सङ्क्षेप इति। अत्र घटत्ववति घटत्वप्रकारकत्वं घटत्वप्रकारकज्ञानग्राहकसामग्रीजन्यग्रहनिष्ठाभावप्रतियोगितानवच्छेदकधर्मवद्विषयितानिरूपकमिति प्रतिज्ञा न विवक्षिता, येनोक्तदोष: स्यात्। अपितु घटत्वप्रकारकज्ञानग्राहकसामग्रीजन्यग्रहनिष्ठाभावप्रतियोगिता, घटत्ववद्बिशेष्यकत्वावच्छिन्नघटत्वप्रकारकत्वरूपप्रामाण्यविषयकत्वत्वानवच्छिन्ना इति प्रतिज्ञा विवक्षिता। 
अतो न साध्याप्रसिद्ध्यादिकमिति भाव:। अधिकं प्रामाण्यवादगादाधर्यां द्रष्टव्यम्।
 दीपिकायाम् इदं ज्ञानमप्रमेति ज्ञानेनेति। तथा च अप्रामाण्याग्राहकेति सामग्रीविशेषणानुपादाने ज्ञानग्राहकसामग्रीजनययावद्ग्रहविषयत्वं स्वतस्त्वमिति स्यात्। तथा सति रजते इदं रजतमिति व्यवसायानन्तरं यत् इदं ज्ञानमप्रमेति भ्रमात्मकं ज्ञानं तस्य ज्ञानग्रहरूपतया तज्जनकसामग्रीजन्ययावद्ग्रहान्तर्गततादृशज्ञानविषयत्वमप्रमात्व एवास्ति न तु प्रमात्वरूपपक्ष इति बाध: स्यात्। तद्वारणाय अप्रामाण्याग्राहकेतिविशेषणम्। अप्रमात्वग्राहाजनकेति तदर्थ:। निरुक्तज्ञानग्रहस्य अप्रमात्वविषयकत्वेन अप्रमात्वग्रहरूपतया निरुक्तज्ञानग्रहजनकसामग्र्या: अप्रमात्वग्रहजनकत्वात् तदजनकत्वं नास्तीति ज्ञानग्रहपदेन 'इदं ज्ञानमप्रमा' इत्याकारको ज्ञानग्रहो न ग्राह्य:, अपि तु 'रजतत्वेन इमं जानामि' इत्यनुव्यवसायादिरेव ग्राह्य: तज्जनकसामग्र्या: अप्रामाण्यग्राहकत्वात् तज्जन्यानुव्यवसायाद्यात्मकग्रहविषयत्वं प्रमात्वेऽस्तीति न बाध इति भाव:।
 प्रकाशिकायाम् व्यवसायनिष्ठेत्यादिरिति। इदं रजतम् इत्याकारकव्यसायनिष्ठं यत् प्रमात्वं रजतत्ववति रजतत्वप्रकारकत्वरूपं तदविषयकत्वादित्यर्थं:। तथा च प्रमात्वे यावदन्तर्गततादृशज्ञानाविषयत्वात् बाध इति भाव:। तादृशज्ञानसामग्र्या इति। इदं ज्ञानं अप्रमा इत्याकारकज्ञानजनकसामग्र्या इत्यर्थ:। साध्यकोट्यप्रविष्टत्वादिति। अप्रमात्वग्राहकत्वेन अप्रामाण्याग्राहकत्वरूपविशेषणानाक्रान्तत्वादिति भाव:। 
 तदप्रामाण्यग्राहकेत्यत्र तत्पदस्य दीपिकोक्तं प्रयोजनमेवम् - इदं रजतमितिभ्रमात्मकव्यवसायोत्तर-इदं 
ज्ञानम् अप्रमा इत्यावकारकज्ञाननिष्ठस्य अप्रमात्ववति अप्रमात्वप्रकारकज्ञानत्वरूपस्य प्रमात्वस्य अप्रमात्वग्राहकसामग्र्यैव ग्रहणात् अप्रामाण्याग्राहकसामग्रीग्राह्यत्वात्मकस्वतस्त्वबाध: तादृशप्रमात्वे स्यादिति तद्वारणाय तदप्रामाण्याग्राहकेति तत्पदम्। तस्मिन् अप्रामाण्यग्राहकेति तदर्थ:। 
यादृशप्रमात्वे स्वतस्त्वमिष्यते तादृशप्रमात्वाश्रयविशेष्यकाप्रमात्वप्रकारकज्ञानाजनकेति तदप्रामाण्याग्राहकेत्यस्यार्थ:। इदं ज्ञानं अप्रमा इत्याकारकज्ञाननिष्ठप्रमात्वग्राहकसामग्र्या: इदंज्ञानपदेन विवक्षितं यत् इदं रजतम् इत्याकारकज्ञानं तद्विशेष्यकाप्रमात्वग्राहकत्वेऽपि प्रकृतस्याप्रमात्ववति अप्रमात्वप्रकारकत्वरूपप्रमात्वस्य आश्रयभूतं यत् इदं ज्ञानं अप्रमेत्याकारकज्ञानं तद्विशेष्यकाप्रमात्वप्रकारकज्ञानजनकत्वात् नोक्तदोष इति। इदं ज्ञानं अप्रमेत्यनुव्यवसायनिष्ठेति। 
ज्ञानविषयकत्वादस्य ज्ञानस्यानुव्यवसायशब्देन व्यपदेश:। अत: जानामीत्याद्याकारकताविरहात् 
कथमस्यानुव्यवसायत्वमिति नाशङ्कनीयम्। 
 ननु विशेष्यभूतसामग्रीपदानुसारेण प्रामाण्यग्राहिकाया अपीति वक्तव्ये कथं प्रामाण्यग्राहकस्यापीत्युक्तं दीपिकायाम् इत्याशङ्क्याह - सामान्ये नंपुसकमिति। (ग्राहकत्वरूप) सामान्यधर्माश्रयविवक्षया तदाश्रयविशेषाविवक्षायां नपुंसकमित्यनुशासनात् अत्र नपुंसकत्वमिति भाव:। निरुक्तप्रामाण्यस्येति। अप्रामाण्यवद्विशेष्यकत्वविशिष्टाप्रामाण्यप्रकारकत्वरूपप्रामाण्यस्येत्यर्थ:। तस्येति। निरुक्तप्रामाण्यस्येत्यर्थ:। 
न सिध्येदिति। तथा च बाध इति भाव:। स्वतोग्राह्यत्वसिद्धिरिति। तादृशप्रामाण्याश्रयभूत: य: इदं ज्ञानं अप्रमेत्याकारकानुव्यवसाय: तद्विषयकज्ञानजनकसामग्र्या: स्वाश्रयतादृशानुव्यवसायविशेष्यकप्रामाण्यप्रकारकज्ञानाजनकतया तादृशसामग्र्या: प्रसिद्धत्वात् तज्जन्यानुव्यवसायविषयकज्ञानविषयत्वस्य अनुव्यवसायनिष्ठप्रमात्वे सत्वात् न बाध इति भाव:।। 
S63 प्रामाण्यज्ञप्तिवादपूर्वपक्षः 
 घटत्वादिघटितप्रामाण्यमिति। घटत्ववद्विशेश्यकत्वावच्छिन्नघटत्वप्रकारकत्वरूपं प्रामाण्यं 
तदाश्रयज्ञानग्राहकसामग्र्यैव गृह्यत इत्यर्थ:। अयं घट इत्याकारकव्यवसायविषयकं यत् ज्ञानं घटमहं जानामीत्याकारकं तस्मिन् अहमर्थ: आत्मा ज्ञानं च आत्ममनस्संयोगेन मनस्संयुक्तसमवायेन च भासेते इति तदंशे लौकिकत्वम्। घटघटत्वयोस्तु ज्ञानलक्षणया प्रत्यासत्त्या भानम्। तादृशानुव्यवसायात् पूर्वं अयं घट इत्याकारकव्यवसायस्य सत्त्वात् व्यवसायस्य घटघटत्वोभयविषयकत्वात्। 
तथा च घटघटत्वविषयकव्यवसायात्मकज्ञानलक्षणसन्निकर्षेंण यथा वा 'घटमहं जानामि' इत्यनुव्यवसाये घटघटत्वयोर्भानम्, तथैव घटघटत्वयो: य: सम्बन्ध: समवायरूप: तस्यापि भानमावश्यकम्। 
व्यवसाये तस्यापि भानेन व्यवसायात्मकसन्निकर्षात् तत्सम्बन्धभानस्यावश्यम्भावात्। 
न च घटघटत्वसम्बन्धो भासताम्, तावता प्रमात्वाभानात् प्रमात्वस्य ज्ञानविषयकग्रहविषयत्वारव्यं स्वतस्त्वं कथं सिध्येदिति वाच्यम्। पुरोवर्तिनि प्रकारसम्बन्धस्यैव प्रमात्वपदार्थत्वात् सम्बन्धभानस्यैव प्रमात्वभानरूपत्वात्। एतदेव कथमिति चेत् - श्रूयताम् - ज्ञानस्य प्रामाण्ये विशोध्यमाने विषयतथात्व एव तत्पर्यवस्यति। 
विषयो यादृशधर्मवत्तया व्यवसाये भासते तादृशधर्मसम्बन्ध एव विषयस्य तथात्वम्, 
तदेव च प्रमात्वमिति तस्यानुव्यवसायेन विषयीकरणात् प्रमात्वस्य स्वतोग्राह्यत्वमिति मीमांसकाशय:। 
स एव दीपिकायां प्रकाशिकायां चानूदित इति। यद्यपि अर्थंतथात्वस्य विषयनिष्ठस्य ज्ञानगतप्रमात्वरूपत्वं न सम्भवतीति तद्वन्निष्ठविशेष्यतानिरूपकत्वे सति तन्निष्ठप्रकारताशालिज्ञानत्वमेव प्रमात्वं वाच्यमिति शङ्का अवतरति, तथापि नैयायिकै: पुरोवर्तिनिष्ठविशेष्यतानिरूपकत्वे सति रजतत्वनिष्ठप्रकारतानिरूपकत्वमनुव्यवसाये भासत इति स्वीक्रियते। तत्र विंशेष्यताप्रकारतयोरनुपस्थितयोऽपि भानम्। 
पुरोवर्तिरजतत्वयो: व्यवसायरूपप्रत्यासत्या भानम्, पुरोवर्तिनि रजतत्ववत्वं न भासते इत्यङ्गीक्रियते। मीमांसकास्तु व्यवसायरूपप्रत्यासत्तिसाम्यात् रजतत्ववत्वमपि भासत इति निरूप्य तद्घटितप्रमात्वं अनुव्यवसायेन विषयीक्रियत इति निरूपयन्तीति विशेष:। पुरोवर्तिनं घटत्वेन जानामीत्याकारकस्येति। पुरोवर्तिनिष्ठविशेष्यतानिरूपकघटत्वनिष्ठप्रकारतानिरूपकज्ञानवानहमित्यर्थ:।
S63 प्रामाण्यज्ञप्तिवादसिद्धान्तः 
 प्राथमिकजलज्ञानग्रहोत्तरदशायामिति। प्राथमिकं यत् जलज्ञानं तद्विषयको यो ग्रह: जलमहं 
 जानामीत्याकारक: तदुत्तरकाले इत्यर्थ:। तथा च प्राथमिकजलज्ञानग्रहे यदि जलज्ञाननिष्ठं प्रमात्वमपि गृहीतं तर्हि जलज्ञानं प्रमा न वेति जलज्ञानधर्मिकप्रमात्वसंशयो न स्यात्, जलज्ञानधर्मिकप्रमात्वनिश्चयात्मकप्रतिबनधकसत्वादिति भाव:। जातु जलाशये जलमालोक्य तत्र विहितस्नानपानादे: पुंस: परदिने मध्याह्ने दूरात् तत्र यज्जलदर्शनं तत् द्वितीयं जलज्ञानं अभ्यासदशापन्नमित्युच्यते। तस्य गृहीतप्रामाण्यकपूर्वज्ञानसजातीयत्वानुसन्धानेन इदं ज्ञानं प्रमा न वा इति संशयस्य न प्रसक्तिरिति पर्यालोच्य प्राथमिकजलज्ञानग्रहोत्तरमित्युक्तम्। तदभाववत्ताज्ञानं। 
प्रमात्वसंशये प्रमात्वाभावकोटेरपि भानेन तदंशज्ञानं प्रति प्रमात्वनिश्चयस्य प्रतिबन्धकत्वादित्यर्थ:। 
तन्निरसनप्रकार इति। 
ज्ञाततानिरासप्रकार इत्यर्थ:। 
 एतेनेति। प्राथमिकजलज्ञानानन्तरमेव प्रवृत्तिरिति कथनेनेत्यर्थ:। मीमांसकैरभ्युपगतायामिति। 
कस्मिंश्चित् विषये ज्ञाते सति जाते ज्ञाने प्रामाण्यनिश्चयं विना विषये प्रवृत्ति: न भवतीति तद्विषयकप्रवृत्तिं प्रति तद्विषयकज्ञानधर्मिकप्रामाण्यनिश्चय: कारणमिति मीमाँसका: वदन्ति। तन्न युक्तम्। जलज्ञानानन्तरं इदं ज्ञानं प्रमा इत्याकारकजलज्ञानधर्मिकप्रामाण्यनिश्चयं विनापि प्रवृत्तेरूत्पत्त्या व्यतिरेकव्यभिचारादिति। भाव:। 
न च निष्कम्पेति। प्रवृत्तिर्द्विविधा - निष्कम्पा सकम्पा चेति। उत्कटा प्रवृत्ति: निष्कम्पा, अनुत्कटा प्रवृत्ति: सकम्पा। उत्कटत्वानुत्कटत्वे प्रवृत्तिगतौ विषयिताविशेषौ। तत्र तद्विषयिणीं उत्कटप्रवृत्ति प्रति तद्विषयकज्ञाने प्रामाण्यनिश्चय: कारणम्, तद्विषयकानुत्कटप्रवृत्तिं प्रति तु प्रामाण्यसंशय: कारणम्। 
प्रामाण्यनिश्चयस्य निष्कम्पप्रवृत्तित्वं कार्यतावच्छेदकम्, प्रामाण्यसंशयस्य सकम्पप्रवृत्तित्वं कार्यतावच्छेदकम्। 
यत्र जलज्ञानानन्तरं तत्र प्रामाण्यनिश्चयं विनापि प्रवृत्ति: जायते तत्र सा प्रवृत्ति: सकम्पेत्यङ्गीक्रियते। 
तस्यां च निष्कम्पप्रवृत्तित्वरूपकार्यतावच्छेदकविरहात् प्रामाण्यनिश्चयं विना निष्कम्पप्रवृत्तित्वावच्छिन्नस्यानुपत्त्या न व्यतिरेकव्यभिचार इति प्रामाण्यनिश्चयस्य प्रवृत्तिहेतुत्वं निर्बाधमिति शङ्कितुराशय:। तथापीति। 
यत्र प्रामाण्यस्य अप्रामाण्यस्य वा संशयो वा निश्चयो वा नाभूत् जलज्ञानं परमभूत् तत्रापि प्रवृत्तेर्दर्शनेनसकम्पाया: तादृशप्रवृत्ते: प्रामाण्यसंशयं विनाप्युत्पत्या व्यतिरेकव्यभिचारात् प्रामाण्यसंशयस्य प्रवृत्तिहेतुता न भवतीति समाधातुराशय:। न चैवमिति। प्रामाण्यनिश्चयस्य वा प्रामाण्यसंशयस्य वा प्रवृत्तिं प्रति हेतुत्वानङ्गीकारे यत्र जलज्ञाने अप्रामाण्यनिश्चय: तत्काले।पि प्रवृत्ति: स्यात्, प्रवृत्तिहेतो: जलज्ञानस्य सत्वादित्यर्थ:। अगृहीतेति। अप्रामाण्यज्ञानाभावविशिष्टजलादिज्ञानमेव जलादिविषयकप्रवृत्तिहेतुरित्यङ्गीकारात् जलादिज्ञाने अप्रामाण्यज्ञानकाले अप्रामाण्यज्ञानविशिष्टजलादिज्ञानमेवास्तीति न प्रवृत्यापत्ति:, अप्रामाण्यज्ञानाभावविशिष्टजलज्ञानरूपस्य प्रवृत्तिहेतोरभावादिति भाव:।
 ननु बहुवित्तव्ययायाससाध्येषु वैदिकेषु व्यवहारेषु प्रामाण्यनिश्चयं विना निष्कम्पप्रवृत्तिर्न दृश्यत इति प्रामाण्यग्रहविशिष्टार्थनिश्चयस्यैव प्रवृत्तिहेतुत्वम्। युक्तं चैतत्-अप्रामाण्यज्ञानाभावविशिष्टार्थनिश्चयस्य प्रवृत्तिहेतुत्वे तच्छरीरे तदभाववति तत्प्रकारकत्वरूपस्य तद्वति तत्प्रकारत्वाभावरूपस्य चाप्रामाण्यस्य निवेशापेक्षया प्रामाण्यग्रहविशिष्टत्वनिवेशे लाघवादित्याशङ्क्याह - सङ्क्षेप इति। 
प्रामाण्यग्रहस्य कथञ्चित् प्रवृत्त्युपयोगित्वेऽपि परत: प्रामाण्यग्रहसंभवात् स्वत एव प्रामाण्यग्रह इति नाभिनिवेष्टव्यमिति भाव:।
 एतावतेति। जललाभे सतीति कथनेनेत्यर्थ:। वक्ष्यमाणस्य प्रामाण्यव्यवस्थापकहेतोरिति। प्रामाण्यसाधकस्य समर्थप्रवृत्तिजनकत्वरूपहेतोरित्यर्थ:। स्वरूपासिद्धिशङ्का - पक्षावृत्तित्वशङ्का। 
प्रवृत्ते: सामर्थ्यं हि जललाभेनैव। तथा च जललाभकथनेन जलज्ञाने समर्थप्रवृत्तिजनकत्वरूपहेतुरस्तीति सूचितमिति भाव:। इदानीमिति। प्रामाण्यानुमितिसमय इत्यर्थ:। पूर्वज्ञानसजातीयत्वेति। गृहीतप्रामाण्यकपूर्वज्ञानसजातीयत्वलिङ्गेनेत्यर्थ:। द्वितीयादिज्ञानस्य पूर्वज्ञानसजातीयत्वं च 
सफलप्रवृत्तिजनकत्वरूपेण। तथा च सफलप्रवृत्तिजनकत्वमेव हेतु:, पूर्वज्ञानमन्वयदृष्टान्त इति सूचनाय पूर्वज्ञानसजातीयेत्युक्तम्। अनुमानप्रयोगस्तु - द्वितीयादिजलज्ञानं प्रमा समर्थप्रवृत्तिजनकत्वात् यत् समर्थप्रवृत्तिजनकम् तत्प्रमा यथा प्राथमिकजलज्ञानमिति।
 अत्रेदं तत्त्वम्-अयं घट इति ज्ञानानन्तरं इमं घटं जानामि, इमं घटत्वेन जानामि इत्यनव्यवसायो भवति, न तु घटं घटत्वेन जानामीति। प्रमात्वं तु न केवलं धर्मिविशेष्यकत्वविशिष्टघटत्वप्रकारकत्वम्, 
तस्य प्रमाभ्रमोभयनिष्ठत्वात्। किं तु घटत्ववद्विशेष्यकत्वविशिष्टघटत्वप्रकारकत्वम्। 
इदं च नानुव्यवसाये भासते। तत्र घटत्वविशिष्टनिष्ठतया विशेष्यताया अग्रहणात्। 
व्यवसाये इदन्त्वेनैव घटस्य विशेष्यत्वात् घटत्वविशिष्टत्वेन घटस्य विशेष्यत्वाभावात् घटत्वविशिष्टनिष्ठतया विशेष्यताया: अनुव्यवसायने ग्रहणासंभवात्। अत: प्रामाण्यं न स्वतोग्राह्यमिति नैयायिकानामाशय: इति केचित्। 
तथाप्यनुव्यवसायानन्तरं व्यवसायस्य प्रामाण्ये अर्थस्य तद्वत्त्वे च संशयस्यानुभवसिद्धत्वात् नार्थतद्वत्त्वं तद्बिषय: इति मणिग्रन्थ: तेषरमनुकूल:। 
 दीधितिकारा अपि-प्रामाण्यस्य संशयान्यथानुपपत्त्या तद्धर्मविशिष्टे तत्प्रकारकत्वस्य ग्राहकत्वेऽनुव्यवसायस्यासामथर्यं 
कल्प्यते। तेन पुरोवर्त्तिनि रजतत्वप्रकारकमिति ग्रहेऽपि पुरोवर्तिनि रजते रजतत्वप्रकारकमिति न ग्रह: इति प्राहु:।
 गदाधरभट्टाचार्यास्तु - तद्वद्विशेश्यकत्वतत्प्रकारकत्वयोरवच्छेद्यावच्छेदकभावग्रहेण प्रामाण्यसंशयस्य तदधीनस्यार्थतद्वत्त्वसंशयस्य चोपपत्ते: अर्थतद्वत्त्वाविषयकत्वे निर्भरो नोचित इत्याहु:1।
S63 प्रामाण्योत्पत्तिपरतस्त्वनिरूपणम् 
 प्रमात्वाधिकदेशवृत्तीति। प्रमात्वव्यापकधर्मानवच्छिन्ना या प्रमानिष्ठा कार्यता तन्निरूपितकारणत्वं प्रमात्वप्रयोजकस्य गुणस्य लक्षणमित्यर्थ:। प्रमानिष्ठकार्यतानिरूपितकारणत्वमात्रोक्तौ ज्ञानसामान्यं प्रति हेतुभूते 
आत्ममनस्संयोगादावतिव्याप्ति:। तद्वारणाय कार्यतायां प्रमात्वाधिकदेशवृत्तिधर्मानवच्छिन्नत्वनिवेश:। आत्ममनस्संयोगादौ तु प्रमात्वाधिकदेशवृत्ति: यो धर्म: ज्ञानत्वं तदवच्छिन्नकार्यंतानिरूपितकारणत्वमेवास्ति, 
न तदनवच्छिन्नकार्यतानिरूपितकारणत्वमिति नातिव्याप्ति:। भ्रमासाधारणकारणेषु पित्तादिदोषेषु प्रमात्वव्यापकज्ञानत्वाद्यनवच्छिन्नकार्यतानिरूपितकारणत्वसत्त्वात् तत्रानिव्याप्तिवारणाय कार्यतायां प्रमानिष्ठत्वनिवेश:। पित्तादे: भ्रमनिष्टकार्यतानिरूपिताकारणताशालित्वेऽपि प्रमानिष्ठकार्यतानिरूपितकारणताशालित्वाभावात् नातिव्याप्ति:। तदाह - तेनेति। एवं परिष्कर्तव्यमिति। अप्रमात्वाधिकदेशवृत्तिधर्मानवच्छिन्नाप्रमानिष्ठकार्यपरिष्कर्तव्यमिति। 
 अप्रमात्वाधिकदेशवृत्तिधर्मानवच्छिन्नाप्रमानिष्ठकार्यतानिरूपितकारणताशालित्वं दोषस्य लक्षणमित्यर्थ:।
S63 अप्रमामाण्यस्य परतस्त्वनिरूपणम् 
 प्रत्यासत्तेरभावादिति। संनिकर्षाभावादित्यर्थ:। विशेष्ये प्रकारसम्बन्धस्य व्यवसायविषयत्वात् व्यवसायरूपज्ञानलक्षणप्रत्यासत्त्या अनुव्यवसायेन प्रकारसंबन्धघटितप्रमात्वग्रहणं कथंचित् प्रसक्तं पूर्वं निराकृतम्। पुरोवर्तिनि प्रकाराभावसम्बन्धस्य व्यवसायविषयत्वात् तद्घटितस्याप्रमात्वस्य कथमपि भ्रमानुव्यवसायेन ग्रहणं न सम्भवतीति अप्रमात्वं न प्राथमिकज्ञानग्रहविषयत्वरूपस्वतस्त्ववत्। अपि तु अनुमानवेद्यत्वाख्यपरतस्त्ववदिति भाव:। विसंवादिप्रवृत्तीति। विफलप्रवृत्तीत्यर्थ:।
S63 अन्यथाख्यातिसमर्थनम् 
 गुरुमतमिति। सर्वाणि ज्ञानानि तद्वति तत्प्रकारकत्वरूपप्रमात्ववन्ति। 
तदभाववति तत्प्रकारकत्वरूपाप्रमात्ववत् किमपि जानं न भवतीति प्राभाकरमतमित्यर्थ:। 
ननु दीपिकायाम् अयथार्थज्ञानमेव नास्तीति गुरुमतानुवादो न युक्त:। अयथार्थज्ञानस्य प्रसद्धित्वे तनिनषेधो न युक्त:। अयथार्थज्ञानस्याप्रसिद्धत्वे च प्रतियोग्यप्रसिद्ध्या तन्निषेधो न युक्त इति सिद्ध्यसिद्धिभ्यां व्याघातादित्यत आह - तदभाववदिति। अयथार्थत्वं पक्ष:, ज्ञानवृत्तित्वाभाव: साध्य:, ज्ञानत्वव्यापकप्रमात्वविरुद्धत्वात् इति हेतु:। तदनङ्गीकार इति। तदभाववद्विशेष्यकतत्प्रकारकज्ञानरूपान्यथाख्यात्यनङ्गीकार इत्यर्थ:। पुरोवर्तिविशेष्यकेति। पुरोवर्तिविशेष्यकप्रवृत्तिं प्रति पुरोवर्तिविशेष्यकेष्टतावच्छेदकप्रकारकज्ञानं हेतु:। रजतार्थिन: पुरुषस्य पुरोवर्तिनि इदंकारास्पदे वस्तुनि इष्टतावच्छेदकरजतत्वज्ञाने विना प्रवृत्तेरनुदयात्। 
तथा च शुक्तिविशेष्यकरजतत्वप्रकारकज्ञानात्मकान्यथाख्यातिमन्तरेण प्रवृत्तिर्न घटते। 
अत: प्रवृत्त्यनुसारेण तद्धेतुभूता अन्यथाख्यातिरङ्गीकार्येति शङ्कितुराशय:। संवादिप्रवृत्ति: सफलप्रवृत्ति:। विसंवादिप्रवृत्ति:। विफलप्रवृत्ति:।
 ननु विशिष्टज्ञानं प्रवृत्तिकारणं वा ज्ञानद्वयं तत्कारणं वेत्यत्र विनिगमनाविरहात् 'रजतस्मृतिपुरोवर्तिज्ञानाभ्यामेव प्रवृत्तिसम्भवात्' इत्युक्तमित्यत्राह - क्लृप्तनियतपूर्ववर्तिभ्यामित्यादिरिति। विशिष्टज्ञानस्य प्रवृत्तिकारणत्वं वदता नैयायिकेनापि विशिष्टज्ञानात्पूर्वं इदमित्याकारकं पुरोवर्तिविषयकं प्रत्यक्षं रजतस्मरणं चेति ज्ञानद्वयं 
भवतीत्यङ्गीक्रियते। तथा च क्लृप्तनियतपूर्ववर्तिभ्यां इदंज्ञानरजतस्मरणाभ्यामेव प्रवृत्ते: सम्भवे विशिष्टज्ञानमनावश्यकमिति भाव:। विशिष्टज्ञानत्वेनेति। पुरोवर्तिविशेष्यकरजतत्वादिप्रकारकज्ञानत्वेनेत्यर्थ:। नन्वेवमिति। रजतस्मृतिपुरोवर्तिज्ञाने एव प्रवृत्तिकारणे; विशिष्टज्ञानं तु न प्रवृत्तिकारणमित्यङ्गीकार इत्यर्थ:। प्रवृत्ति: स्यादिति। रजतस्मृतिपुरोवर्तिज्ञानयो: सत्त्वादिति भाव:। रजतादिरूपेति। रजतादिरूपं यत् इष्टं तत्प्रतियोगिकभेदज्ञानाभावस्येत्यर्थ:। 
तथा च पुरोवर्तिविशेष्यकरजतादिरूपेष्टप्रतियोगिकभेदप्रकारकज्ञानाभाववि - शिष्टे पुरोवर्तिज्ञानरजतस्मरणे पुरोवर्तिनि रजतार्थिप्रवृत्तिहेतुरिति 'नेदम् रजतम्' इति बाधज्ञानकाले न प्रवृत्त्यापत्तिरिति भाव:। 
इदमिति धर्मिज्ञान-रजतत्वज्ञानभेदाग्रहाणां त्रयाणां कारणत्वापेक्षया विशिष्टज्ञानस्यैकस्य कारणत्वे लाघवमिति मूलेऽभिप्रेतम्। तदाह - सत्यरजतस्थल इत्यादिना। यद्यपि धर्मधर्मिज्ञानयो: कारणत्वं विशिष्टज्ञानकारणतावाद्यपि अङ्गीकरोति, तथापि 'नेदं रजतम्' इति बाधग्रहकाले प्रवृत्तिवारणाय इष्टभेदग्रहाभावत्वावच्छिन्नस्य कारणत्वं प्राभाकरेणोच्यते नैयायिकेन विशिष्टज्ञानत्वावच्छिन्नस्य कारणत्वमुच्यते। तत्र कारणतावच्छेदकलाघवं नैयायिकस्यैवेति भाव:। सामान्यत: प्रवृत्तित्वावच्छिन्नं प्रतीति। संवादिविसंवादिप्रवृत्तिसाधारणप्रवृत्तित्वावच्छिन्नं प्रतीत्यर्थ:। तत्कार्यतावच्छेदकावलीढतयेति। 
तस्य विशिष्टज्ञानस्य यत् कार्यतावच्छेदकं प्रवृत्तित्वं तदाश्रयतयेत्यर्थ:। तत्पूर्वमिति। विसंवादिप्रवृत्ते:पूर्वमित्यर्थ:। रजतत्वांशे तदभावेनेति। सन्निकर्षाभावेन चक्षुस्संयुक्तशक्तिसमवायाभावेनेत्यर्थ:। ज्ञानलक्षणेति। 
रजतस्मरणात्मकं यत् रजतत्वप्रकारकज्ञानं स एव रजतत्वभानप्रयोजक: संनिकर्ष इति भाव:।
64-65. अयथार्थानुभवनिरूपणम्
 भाक्त इति। लाक्षणिक: कार्ये कारणोपचार इत्यर्थ:। तथा च स्वाप्नं विज्ञानं विपर्ययेऽन्तर्भूतमिति भाव:। भाष्यादिविरुद्धमिति। उपरतेन्द्रियग्रामस्य प्रलीनमनस्कस्य इन्द्रियद्वारेणैव यदनुभवनं मानसम्, तत् स्वप्नज्ञानम् इति प्रशस्तपादभाष्ये तद्व्याख्यानकन्दल्यादिग्रन्थे च स्वप्नस्यानुभवरूपताप्रतिपादनादिति भाव:। एकधर्मिविशेष्यकविरुद्धनानाधर्मप्रकारकज्ञानं संशय:। 
घटपटाविति ज्ञानस्य विरुद्धघटत्वपटत्वरूपानेकधर्मप्रकारकत्वात् तत्रातिव्याप्ति:। 
तद्वारणाय एकधर्मिविशेष्यकेत्युक्तम्। घटपटरूपानेकधर्मिविशेष्यकं घटपटाविति ज्ञानमिमिति नातिव्याप्ति:। 
घटो द्रव्यमिति ज्ञानस्य घटरूपैकधर्मिविशेष्यकत्वात् घटत्व-द्रव्यत्वरूपानेकधर्मप्रकारकत्वाच्च तत्रातिव्याप्ति:। तद्वारणाय विरुद्धेति धर्मविशेषणम्। घटत्वद्रव्यत्वयोपरेकत्र घटे वर्तमानयोरेकत्रावर्तमानत्वरूपविरुद्धत्वाभावात् नातिव्याप्ति:। घटत्वविरुद्धपटत्ववान् इति ज्ञानस्यापि एकधर्मिपटविशेष्यकविरुद्धपटत्वरूपधर्मप्रकारकत्वात् तत्रातिव्याप्ति:। तद्वारणाय नानाधर्मप्रकारकेत्युक्तम्। यद्यपि घटत्वविरुद्धपटत्ववानिति ज्ञानस्यापि घटत्वपटत्वरूपनानाधर्मप्रकारकत्वमस्ति, तथापि तस्मिन् ज्ञाने घटत्वं विरोधांशे प्रकार: पटत्वं तु पटांशे प्रकार इति एकस्मिन् धर्मिणि तयो: प्रकारकत्वं नास्तीति नातिव्याप्ति:।
 ननु अयं पटत्ववानिति ज्ञानस्यापि वस्तुतो घटत्वविरुद्वं यत् पटत्वं तत्प्रकारकत्वेन तत्रातिव्याप्तिवारणमेव नानेत्यस्य प्रयोजनं भवितुमर्हतीति 'घटत्वविरुद्धपटत्ववान्' इति ज्ञानपर्यन्तानुधावनं दीपिकायामयुक्तमित्यत्राह - कोट्योरिति। घट: तदभावश्चाव्याप्यंवृत्ति: इति ज्ञानानन्तरं जायमाने 'अयं घटवान् घटाभाववांश्च' इत्याकारके समुच्चयसंज्ञके ज्ञाने वस्तुत: घटविरुद्ध: यो घटाभाव: तत्प्रकारकत्वात् तत्रातिव्याप्तिवारणाय कोटिद्वयविरोधविषयकत्वमपि निवेशनीयम्। कोट्योरव्याप्यवृत्तित्वज्ञानशून्यकालीने समुच्चये एव कोट्योर्विंरोधो विषय:। तयोरव्याप्यवृत्तित्वज्ञानकालीने समुच्चये तु कोट्योर्विरोधो न भासते। तथा चोक्तसमुच्चयस्य 
 विरोधविषयकत्वाभावात् नातिव्याप्ति:। तथा चायं पटत्ववानिति ज्ञानस्य वस्तुत: घटत्वविरुद्धं यत् पटत्वं तद्विषयकत्वेऽपि विरोधविषयकत्वाभावात् न तत्रातिव्याप्ति: वक्तुं शक्यत इत्याशयेन 
'अयं घटत्वविरुद्धपटत्ववान् इति ज्ञानपर्यन्तानुधावनम्। 
 तस्य ज्ञानस्य विरोधविषयकत्वात् प्रसक्ताया अतिव्याप्तेर्वारणाय नानेति विशेषणमिति भाव:।
 एकधर्मिनिष्ठविशेष्यतेत्यादि। अयं घटत्वविरुद्धपटत्ववान् इति ज्ञाने घटत्वमपि प्रकार: पटत्वमपि प्रकार:। 
परन्तु घटत्वनिष्ठप्रकारता विरोधनिष्ठविशेष्यतानिरूपिता, पटत्वनिष्ठप्रकारता पटनिष्ठविशेष्यतानिरूपिता। द्वयो: घटत्वपटत्वनिष्ठप्रकारतयो: एकधर्मिनिष्ठविशेष्यतानिरूपितत्वं नास्तीति तादृशज्ञाने एकधर्मिनिष्ठविशेष्यतानिरूपितनानाधर्मनिष्ठप्रकारतानिरूपकत्वाभावात् नातिव्याप्तिरिति भाव:। विभिन्नरूपेणेति। 'पर्वतो वह्निमान् द्रव्यं वह्न्यभाववत्' इत्याकारके समूहालम्बने पर्वतत्वद्रव्यत्वाभ्यां पर्वतरूपैकधर्मिविशेष्यकेऽतिव्याप्ति:। पर्वतनिष्ठविशेष्यतानिरूपितवह्नितदभावरूपनानाधर्मनिष्ठप्रकारतानिरूपकत्वादिति भाव:। 
एकधर्मावच्छिन्नेति। तथा च एकधर्मावच्छिन्नविशेष्यतानिरूपितनानाधर्मनिष्ठप्रकारतानिरूपकज्ञानत्वं संशयस्य लक्षणम्। 
'पर्वतो वह्निमान्, द्रव्यं वह्न्यभाववत्' इति ज्ञाने वह्निनिष्ठप्रकारता पर्वतत्वावच्छिन्नविशेष्यतानिरूपिता वह्न्यभावनिष्ठप्रकारता द्रव्यत्वावच्छिन्नविशेष्यतानिरूपितेति द्वयो: प्रकारतयो: एकधर्मावच्छिन्नविशेष्यतानिरूपितत्वं नास्तीति नातिव्यापितरिति भाव:।
 नन्वेवमपि घटतदभावयोरव्याप्यवृत्तित्वज्ञानकालीने 'भूतलं घटवत् घटाभाववच्च' इत्याकारके समुच्चयेऽतिव्याप्ति:। तस्यापि भूतलत्वरूपैकधर्मावच्छिन्नविशेष्यतानिरूपितघटतदभावरूपनानाधर्म - निष्ठप्रकारतानिरूपकत्वादित्यत आह-दिगिति। * स्वघटितधर्मावच्छिन्नप्रतिबन्धकतानिरूपितप्रतिबध्यतावच्छेदकीभूता या स्वनिरूपकतावच्छेदकधर्मावच्छिन्ननिरूपितविरोधविषयितानिरूपिता प्रकारिता समानाधिकरण्यसम्बन्धेन तद्विशिष्टप्रकारितैव संशयत्वम्। ( स्वघटितेत्यादि। स्वं भूतलं घटवन्न वेति संशयनिष्ठा घटनिरूपिता प्रकारिता तद्घटितो धर्म: घटनिरूपितप्रकारित्वावच्छिन्नभूतलनिरूपितविशेष्यिताशालिज्ञानत्वं तदवच्छिन्ना भूतलं घटवदित्याकारकज्ञाननिष्ठा प्रतिबन्धकता तन्निरूपिता या प्रतिबध्यता भूतलं घटाभाववदिति ज्ञाननिष्ठा तदवच्छेदकीभूता घटाभावनिरूपिता प्रकारिता, एवं स्वं घटनिरूपितप्रकारिता तन्निरूपकता घटनिष्ठा तदवच्छेदकधर्म: धटत्वं तदवच्छिन्ननिरूपितो यो विरोध: तन्निष्ठविषयतानिरूपिता सा घटाभावनिरूपिता प्रकारिता भवति एकाधिकरणवृत्तित्वसम्बन्धेन तद्विशिष्टप्रकारिता घटनिरूपितप्रकारिता भूतलं घटवत् न वेति संशयेऽस्तीति समन्वय:। ) तच्च समुच्चयव्यावृत्तम्। समुच्चये विरोधाभानेन कोटिद्वयविषयितयो: विरोधविषयित्वानिरूपितत्वात्। संशये 
चान्तत: कोट्यो: संसर्गतया परस्परविरोधभानोपगमेन लक्षणसमन्वय इति भाव:। एतेन समुच्चयेऽतिव्याप्तिवारणाय ज्ञाने विरोधविषयकत्वविशेषणदाने तत एव घटपटाविति ज्ञानस्य द्रव्यम् इति ज्ञानस्य च वारणसम्भवात् एकधर्मिविशेष्यकत्वविशेषणं धर्मे विरुद्धत्वविशेषणं च व्यर्थम्। तयोर्ज्ञानयो: विरोधविषयकत्वाभावेनैव वारणादिति शङ्काया: नावसर:। 
उक्तपरिष्कार एव प्रकृतग्रन्थतात्पर्यादिति।
 तन्त्रान्तरे - अद्वैतवेदान्ते। तथा च मिथ्याविषयकं ज्ञानं विपर्यय इत्युक्तौ ब्रह्मातिरिक्तविषयकस्य सर्वस्यापि ज्ञानस्य अद्वैतिमते मिथ्याविषयकत्वात् विपर्ययत्वापत्ति:, अत: मिथ्याज्ञानमित्यस्य तदभाववति तत्प्रकारकनिर्णय इति व्याख्यानं कृतमिति भाव:। प्रमावारणायेदमिति। तत्प्रकारकनिर्णय: विपर्यय: इत्येतावन्मात्रोक्तौ अयं घट इत्यादिप्रमायामतिव्याप्ति: तस्या अपि घटत्वादिप्रकारकत्वात्। 
तद्वारणाय तदभाववतीति विशेषणम्। अयं घट इत्यादिप्रमाया: घटत्ववद्विशेष्यकत्वेन घटत्वाभाववद्विष्यकत्वाभावात् नातिव्याप्तिरिति भाव:। न समूहालम्बनेऽतिप्रसङ्ग इति। 
रङ्गरजतयो: 'इमे रङ्गरजते' इति प्रमायाँ नातिव्यापितरित्यर्थ:। 
तस्या: प्रमाया: रजतत्वाभाववद्रङ्गविशेष्यकत्वे रजतत्वप्रकारकत्वे च सत्यपि रङ्गत्वाभाववद्विशेष्यकत्वावच्छिन्नरजतत्वप्रकारकत्वं नास्ति, रजतत्वनिष्ठप्रकारताया: रजतत्ववद्रजतनिष्ठविशेष्यतानिरूपितत्वेन रजतत्वाभाववद्रङ्गनिष्ठविशेष्यतानिरूपितत्वाभावात् रङ्गांशे रजतत्वस्याप्रकारत्वादिति भाव:। अवशिष्टं सर्वं प्रत्यक्षपरिच्छेद एवोक्तमित्याशयेनोक्तम् सङ्क्षेप इति।
 व्याप्यारोपेण व्यापकारोपस्तर्क:। आरोपशब्दस्य आहार्यभ्रमइत्यर्थ:। 
आहार्यत्वं च बाधकालीनेच्छाजन्यत्वम्। तृतीयाया: जन्यत्वमर्थ:। तस्य व्यापकारोपेऽन्वय:। 
व्याप्यस्यारोप: व्याप्यारोप:। षष्ठ्या: विषयत्वमर्थ:। तथा च बाधकालीनेच्छाजन्यव्याप्यविषयकभ्रमजन्य: बाधकालीनेच्छाजन्यव्यापकविषयको भ्रमस्तर्क इति फलति। यदि पर्वतो वह्न्यभाववान् स्यात् तर्हि धूमाभाववान् स्यात् इत्याकारकस्तर्क:। तत्र व्याप्य: वह्न्यभाव: तद्विषयक: आरोप: पर्वतो वह्न्यमानिति बाधकालीनया इच्छया जन्य: भ्रम: यदि पर्वतो वह्न्य भाववान् स्यात् इत्याकारक:, तज्जन्य: व्यापकस्य धूमाभावस्य आरोप: तर्हि धूताभाववान् स्यादित्याकारक:। स एव तर्क:। व्याप्यविषयकभ्रमे आहार्यत्वविशेषणादाने शाखायां पुरुषत्वव्याप्यकरभ्रमात् यत्र अयं पुरुष इत्याहार्यारोप: तत्रातिव्याप्ति: तद्वारणाय आहार्यत्वविशेषणम्। 
शाखायां करभ्रम: न आहार्य इति नातिव्याप्ति:। व्यापकारोपे आहार्यत्वविशेषणादाने आहार्यात् रजतत्वव्याप्यवत् इदमिति ज्ञानात् जायमाने इदं रजतं इत्याकारके अनाहार्यभ्रमेऽतिव्याप्ति:। तद्वारणाय तत्। 
तदाह - आहार्यव्याप्यवत्तेत्यादि। नायं पुरुष इति निश्चयसत्व इति। 'अयं पुरुष' इति भ्रमस्य आहार्यत्वसम्पादनायैतदुक्त्म्। रजतत्वव्याप्यवत्ताज्ञानस्य आहार्यत्वसम्पादनाय रजतत्वव्याप्याभाववत्ताग्रहकाले इति।
 आपाद्यव्यतिरेकनिश्चय इति। आपाद्य: प्रसञ्जनीय:, धूमाभाव: तद्व्यतिरेक: धूमाभावाभाव: धूमरूप: तन्निश्चय:, आपाद्यस्य धूमाभावस्य आपादकस्य वह्न्यभावस्य च या व्याप्ति: तन्निश्चयश्च तर्के कारणमित्यर्थ:। कथमयथार्थस्य त्रैविध्यकथनमिति। संशयो विपर्ययश्चेति द्वैविध्यकथनस्यैव युक्तत्वादित्यर्थ:। प्रतिबन्धकविघटनद्वारेति। प्रतिबन्धकीभूतव्यभिचारशङ्कानिवर्तनद्वारेत्यर्थ:। 
तर्कातिरिक्तविपर्ययाणां तु नास्ति प्रमाणानुग्राहकत्वम्, तर्कस्य तु तदस्तीति वैलक्षण्यसूचनाय विपर्यययान्तर्भूतस्यापि तर्कस्य पृथङ्निर्देश इत्यर्थ:। तथा च विपर्यये तर्कत्वाकार: प्रमाणानुग्राहकतावच्छेदक:, विपर्ययत्वं तु न तथेति विशेषज्ञापनाय विपर्ययत्वतर्कत्वाभ्यां विभाग इति भाव:। 
 
66-74. सर्वेषां अनुकूलतया वेदनीयं सुखम् इति मूलात् अनुकूलत्वप्रकारकज्ञानविषयत्वं सुखस्य लक्षणमिति प्रतीयते। तथा सति परकीयद्रव्योपभोगजन्ये सुखे साधूनां द्वेषदर्शनेन साधुवृत्तिप्रतिकूलत्वप्रकारकज्ञानविषयत्वस्यैव तत्र सत्त्वेन सर्वेषां अनुकूलतया वेदनीयत्वस्य तादृशसुखेऽभावेनाव्याप्त्यापत्ते: इदं लक्षणं अयुक्तमिति शङ्कानिवारणार्थ: सुख्यहमित्यादिदीपिकाग्रन्थ इत्याह - ननु सर्वेषामित्यादिना।
75-76. स्मृति-कर्मनिरूपणम्
 व्याप्यधर्मपुरस्कारेणेति। व्याप्यधर्म: अनुभवत्वम्, व्यापकधर्म: ज्ञानत्वम्। अन्यथासिद्धिनिरूपकत्वादिति। न हि दण्डस्य द्रव्यत्वेन रूपेण घटकाकरणत्वमिति भाव:। 
संस्कारस्य फलनाश्यतयेति। स्मरणरूपेण फलेन नाश्यतयेत्यर्थ:। तथा च संस्कारं प्रति अनुभवत्वेन हेतुत्वे यत्र घटविषयकानुभवजन्यसंस्कारेण घटस्मरणं जातम्, तत्र पुन: कालान्तरे घटस्मरणं न स्यात् घटसंस्कारस्य प्राथमिकघटस्मरणेन नष्टत्वात्। न च घटस्मरणात् पुन:। संस्कारो जायते तेन पुनर्घटस्मरणमिति भवता 
वक्तुं शक्यते। अनुभवत्वेन कारणत्वपक्षे घटस्मरणे संस्कारकारणतावच्छेदकानुभवत्वाभावेन तस्य संस्कारोत्पादकत्वायोगात्। ज्ञानत्वेन कारणत्वे तु स्मरणेऽपि ज्ञानत्वसत्त्वेन तस्यापि संस्कारकारणतया प्रथमोत्पन्नघटस्मरणात् पुन: संस्कार: तत: स्मरणमिति स्मरणोत्तरं स्मरणमुपपद्यत इति भाव:।
 न च स्वजन्येत्यादि। संस्कारजन्यस्मरणेन संस्कारो नश्यतीति स्वीकारे तद्विषयकज्ञानं तद्विषयकस्मृतिहेतुरिति ज्ञानत्वेन रूपेण कारणत्वाङ्गीकारेऽपि तत्र समूहालम्बनात्मकघटपटादिनानापदार्थविषयकानुभवानन्तरं घटपटादीनां प्रत्येकश: स्मरणमजनिष्ट, 
न तु अनुभूतसकलपदार्थविषयकैस्मरणम् तत्र घटस्मरणेन समूहालम्बनानुभवजन्यस्य घटपटादिनानापदार्थविषयकसंस्कारस्य नाशात् पटादिस्मरणानुपपत्ति: पटादिविषयकसंस्कारस्य नष्टत्वात्। 
न च तत्र घटस्मरणजन्यसंस्कार: पटादिस्मृतिं जनयतीति वाच्यम्। घटस्मरणजन्यसंस्कारस्य घटविषयकतया तस्य पटादिस्मृतिजनकत्वायोगात्। तद्विषयकस्मृतिं प्रति तद्विषयकसंस्कारस्य हेतुत्वात् 
अन्यविषयकसंस्कारेणान्याविषयकस्मरणासम्भवात्। 
तथा च अन्तिमस्मृतिरेव संस्कारेणान्यविषयकस्मरणासम्भवात्। तथा च अन्तिमस्मृतिरेव तद्व्यक्तित्वेन संस्कारनाशं प्रति हेतुरिति वाच्यम्। इत्थं च अनुभवत्वावच्छिन्नं संस्कारस्मृत्योर्हेतुरिति पक्षेऽपि प्राथमिकघटस्मरणेन घटानुभवजन्यसंस्कारो न नश्यतीति तद्बलात् पुन: घटस्मरणं भवितुमर्हतीति अनुभवत्वेनैव स्मृतिहेतुत्वमस्तु इति शङ्काग्रन्थाभिप्राय:।
 अन्यूतविषयकस्यैवेत्यादि। संस्कारे यावन्त: पदार्था: विषया: तावत्पदार्थविषयकसमरणमेव संस्कारनाशकम्। तथा-च घटपटादि नानापदार्थविषयकसमूहालम्बनानुभवजन्यतावद्विषयकसंस्कारस्य घटमात्रस्मरणेन तत्संस्कारन्यूनविषयकेण नाशो न भवतीति क्रमश: पटादिस्मरणमुपपद्यत इति भाव:। 
स्मरणे संस्कारन्यूनविषयकत्वं च संस्कारविषयताव्यापकविषयताकत्वम्। संस्कारं प्रति ज्ञानत्वेनैव हेतुत्वे युक्त्यनतरमाह - जायते चेति। पुन: पुन: घटस्मरणात् झटिति घटस्मृतिप्रयोजकदार्ढ्यरूपजातिविशेषविशष्टसंस्कारो जायत इत्यनुभवसिद्धम्। 
तच्च ज्ञानत्वेन संस्कारहेतुत्व एव सङ्गच्छते, स्मरणस्यापि ज्ञानत्वेन तत: संस्कारोत्पत्तिसम्भवात् इति भाव:। उद्बोधकसमवधानादिति। उद्बोधकं सम्बन्धिदर्शनादि। संस्कारातिशयख्ण्डन इति। संस्कारगतदार्ढ्याख्यजातिविशेषखण्डन इत्यर्थ:। अभ्यासस्यैवानापत्तेरिति। संस्कारगतदार्ढ्याख्यजातिविशेषखण्डन इत्यर्थ:। अभ्यासस्यैवानापत्तेरिति। 
संस्कारदार्ढ्यार्थमेव अभ्यासकरणादिति भाव:। ननु झटिति स्मृत्यर्थं झटिति स्मृतिप्रयोजकोद्बोधकसमवाधानार्थं वा शास्त्राभ्यास:, न संस्कारदार्ढ्यार्थं इत्यत: दोषान्तरमाह - किं चेति। निश्चिताव्यभिचारकं रूपमिति। यद्धर्मावच्छिन्नै कार्याव्यवहितपूर्ववृत्त्यभावाप्रतियोगित्वरूपाव्यभिचारनिश्चयोऽस्ति तादृशं धर्ममित्यर्थ:। 
कार्याव्यवहितपूर्ववृत्त्यभावप्रतियोगितानवच्छेदकतया निश्चितं धर्ममिति यावत्। गृह्यमाणव्यभिचारकेणेति। यद्धर्मावच्छिन्ने व्यभिचारो गृह्यते तेन धर्मेणेत्यर्थ:। प्रकृते स्मरणात्पूर्वमनुभवत्वावच्छिन्नं न नियमेनास्ति द्वितीयस्मरणात्पूर्वमनुभवाभावात्। तथा चानुभवत्वावच्छिन्नं गृह्यमाणव्यभिचारकम्। 
द्वितीयस्मरणात्पूर्वमपि ज्ञानत्वावच्छिन्नस्य प्रथमस्मरणस्य सत्त्वात् ज्ञानत्वं निश्चिताव्यभिचारकम्। 
अत: निश्चिताव्यभिचारेण ज्ञानत्वेनैव स्मृतिहेतुत्वम्, न गृहीतव्यभिचारोणानुभवत्वेनेति भाव:। 
ननु नवीनमते अनुभवस्येव स्मृतेरपि संस्कारं प्रति हेतुतया स्मृतिजन्ये संस्कारेऽनुभवजन्यत्वाभावात् 'अनुभवजन्यास्मृतिहेतु: भावना' इति लक्षणं तत्राव्याप्तमित्यत आह - एतन्मत इति। 
तथा च एतन्मते ज्ञानजन्यत्वे सति स्मृतिहेतुत्वमेव संस्कारस्य लक्षणम्। 
स्मृतिजन्यसंस्कारेऽपि स्मृतिरूपज्ञानजन्यत्वमस्तीति नाव्याप्तिरिति भाव:।
S75-76 विशेषगुणलक्षणम्
 ननु द्रव्यविभाजकोपाधिद्वयसमानाधिकरणावृत्तिजातिमद्गुणत्वं विशेषगुणस्य दीपिकायां लक्षणमुक्तम्। 
तत्र द्रव्यविभाजकोपाधिद्वयं पृथिवीत्वजलत्वादि तदधिकरणमप्रसिद्धम्, पृथिवीत्वजलत्वयोरेकत्रासत्त्वात्, 
तथा च लक्षणमिदमसम्भवीत्यतो व्याचष्टे - पृथिवीत्वजलत्वादिरूपमिति। 
पृथिवीत्वजलत्वयोरुभयो: अधिकरणस्याप्रसिद्धत्वेऽपि प्रत्येकं तयोरधिकरणं पृथिवी जलं च प्रसिद्धम्। 
तद्वृत्तय: द्वित्वपृथक्त्वसंयोगादय: तदवृत्तिर्जाति: रूपत्वरसत्वादि: तद्वान् गुण: रूपरसादिरिति तादृशजातिमद्गुणत्वस्य रूपरसादौ सत्त्वात् लक्षणसमन्वय:। रूपादिकं तु द्रव्यविभाजकोपाधिद्वयसमानाधिकरणं न भवति, द्रव्यविभाजकपृथिवीत्वजलत्वद्वयाधिकरणपृथिवीजलयो: एकस्य रूपस्य रसादे: वा अवृत्ते:। 
अतो द्विनिष्ठं द्वित्वादिकमेव तादृशं तदवृत्तित्वं रूपत्वादिजातावस्तीति भाव:। 
अत्र प्रत्येकमित्यस्य तत्समानाधिकरणेत्यत्राधिकरण एवान्वय: न तु तदधिकरणवृत्तित्वेऽपीत्यवधेयम्। नीलत्वादिकमिति। आदिपदेन रसत्वव्याप्यं मधुरत्वादि स्पर्शत्वव्याप्यं अनुष्णाशीतत्वादि च गृह्यते। 
न च रूपत्वरसत्वादिजातिमादायैव समन्वयसम्भवे तद्व्याप्यनीलत्वादिजातिमादाय समन्वयकरणं किमर्थमिति वाच्यम्। अत्र प्रवदन्ती त्यादिना वक्ष्यमाणपरिष्कार एव लक्षणस्यास्य तात्पर्यात् तत्र रूपत्वादिव्याप्यजातिमादायैव समन्वयस्य कर्तव्यत्वात्। द्रवत्वावान्तरजातिमिति। 
द्रवत्वत्वव्याप्यां सांसिद्धिकद्रवत्वत्वरूपां जातिमित्यर्थ:। स्नेहादिषु दशस्विति। 
स्नेहशब्दबुद्धिसुखदु:खेच्छाद्वेषप्रयत्नधर्माधर्मेष्वित्यर्थ:। संस्कारत्वावान्तरजातिमिति। 
संस्कारत्वव्याप्यां भावनात्वजातिमित्यर्थ:।
 श्ाङ्कते - नन्विदमिति। पृथिवीत्वजलत्वरूपयो: द्रव्यविभाजकयोर्द्वयोरुपाध्यो: प्रत्येकमधिकरणे पृथिव्यां जले च एकत्वं नास्ति। पृथिवीवृत्त्येकत्वस्य जलवृत्त्येकत्वस्य च भिन्नत्वेन एकस्य एकत्वस्य उभयत्रावृत्ते:। 
तथा च तादृशोपाधिद्वयसमानाधिकरणा: द्वित्वसंयोगादय एव, तदवृत्ति: या जाति: एकत्वत्वरूपा जाति: तद्वद्गुणत्वंस्यैकत्वे सत्त्वात् विशेषगुणलक्षणस्य सामान्यगुणे एकत्वेऽतिव्याप्तिरिति भाव:। तादृशत्वादिति। द्रव्यविभाजकोपाधिद्वयसमानाधिकरणावृत्तित्वादित्यर्थ:। न च तादृशेति। तादृशेत्यस्य द्रव्यविभाजकेत्यर्थ:। 
तथा च द्रव्यविभाजकोपाधिद्वयं पृथिवीत्वजलत्वादि प्रत्येकं तदधिकरणपृथिवीजलवृत्ति: द्वित्वपृथक्त्वादि: तद्वृत्ति: 
गुणत्वव्याप्यजाति: सङ्ख्यात्व-पृथक्त्वत्वादि: तच्छून्यगुणत्वं रूपादावस्ति। एकत्वे तु नास्ति, सङ्ख्यात्वरूपतादृशजातिमत्त्वस्यैव सत्त्वात्। अतो नातिव्याप्तिरिति भाव:। गुणत्वन्यूनवृत्तीति। गुणत्वव्याप्येत्यर्थ:। एवमपीति। द्रव्यविभाजकोपाधिद्वयसमानाधिकरणवृत्तिगुणत्वव्याप्यजातिशून्यगुणत्वस्य विशेषगुणलक्षणत्वेऽपीत्यर्थ:। परिमाणादिष्वतिव्याप्तेरिति। अणुत्वमहत्त्वादिरूपं परिमाणं प्रत्येकवृत्ति न व्यासज्यवृत्ति। अत: द्रव्यविभाजकोपाधिद्वयसमानाधिकरणं न परिमाणम्, अपि तु द्वित्वादिकमेव तद्वृत्तिर्या गुणत्वव्याष्यजाति: सङ्ख्यात्वादि: तच्छून्यत्वे सति गुणत्वस्य परिमाणे सत्त्वात् तत्रातिव्याप्तिरिति भाव:। तादृशजातित्वासम्भवादिति। द्रव्यविभाजकोपाधिद्वयसमानाधिकरणवृत्तिगुणत्वव्याप्यजातित्वासम्भवादित्यर्थ:।
यद्यद्रूपेति। यद्यद्रूपं संयोगत्वपृथक्त्वत्वादिकं तदवच्छिन्नसंयोगपृथक्त्वादेरधिकरणे जले पृथिव्यां च प्रत्येकं 
वर्तमानं द्रव्यविभाजकोपाधिद्वयं जलत्वपृथिवीत्वरूपम्, तत्तद्भिन्ना संयोगत्वपृथक्त्वत्वादिभिन्ना या जाति: नीलत्वादि: तद्वत्त्वे सति गुणत्वं नीलादिष्वस्तीति समन्वय:। अत्र गुणत्वरूपविशेष्यदलस्य प्रयोजनमाह - यद्रूपावच्छिन्नेति। तथा च यद्रूपपदेन घटत्वं नोपादातुं शक्यम्। तदवच्छिन्नस्य घटस्याधिकरणे कपाले द्रव्यविभाजकोपाधिद्वयस्य जलत्वपृथिवीत्वद्वयस्यासत्त्वात्। अत: संयोगत्वादिकमेव यद्रूपपदेनोपादेयम्, 
तद्भिन्न या घटत्वजाति: तद्वत्त्वस्य घटे सत्त्वात् तत्रातिव्याप्ति:, तद्वारणाय गुणपदम्। 
न च यद्रूपपदेन घटत्वमप्युपादातुं शक्यते तदवच्छिन्नस्य घटस्य कालिकसम्बन्धेनाधिकरणे काले कालिकसम्बन्धेन जलत्वपृथिवीत्वात्मकोपाधिद्वयसत्त्वात् तद्भिन्नत्वं च घटत्वे नास्तीति कथं अतिव्याप्तिप्रसक्तिरिति वाच्यम्। शुक्लत्वावच्छिन्नस्य कालिकसम्बन्धेनाधिकरणे जले पृथिव्यां च जलत्वपृथिवीत्वद्वयसत्त्वात् तदृभिन्नत्वं शुक्लत्वादिजातौ नास्तीत्यसम्भववारणाय समवायसम्बन्धेन यद्रूपावच्छिन्नाधिकरणे समवायसम्बन्धेन वर्तमानमित्यर्थस्यैव यद्रूपावच्छिन्नसमानाधिकरणमित्यनेन विवक्षितत्वात् काले घटत्वावच्छिन्नस्य समवायेनासत्त्वात् कालो न समवायेन घटत्वावच्छिन्नाधिकरणम्, 
अपि तु कपाल एवेति तद्वृत्तित्वस्य जलत्वपृथिवीत्वद्वयेऽभावात् यद्रूपपदेन घटत्वस्योपादातुमशक्यतया संयोगत्वादिकमुपादाय तद्भिन्ना य घटत्वजाति: तद्वत्त्वात् घटेऽतिव्याप्तिप्रसक्तिरित्याशयात्।
 स्िथतस्थापक इति। स्थितस्थापकत्वावच्छिन्नाधिकरणकटादौ जलत्वपृथिवीत्वोभयाभावेन यद्रूपपदेन स्थितस्थापकत्वं नोपादातुं शक्यते, अपि तु संयोगत्वादिकमेव तद्भिन्ना या जाति: स्थितस्थापकत्वरूपा जाति: तद्वद्गुणत्वस्य स्थितस्थापके सत्त्वात् तत्रातिव्याप्ति:। तद्वारणाय जातौ स्थितस्थापकवृत्तिभिन्नेति विशेषणम्। स्थितस्थापकत्वं तु स्थितस्थापकवृत्ति, न तदृभिन्नमिति न दोष इति भाव:। न देयमिति। 
तन्मते स्थितस्थापकाधिकरणं जलं पृथिवी च तद्वृत्तित्वं जलत्वपृथिवीत्वयोरस्तीति यद्रूपपदेन स्थितस्थापकत्वमपि ग्रहीतुं शक्यते तद्भिन्नत्वं नास्ति तस्येत्यत एव अतिव्याप्तिवारणसम्भवात् स्थितस्थापकवृत्तिभिन्नेति विशेषणं न देयमिति भाव:।
 ननु यद्रूपपदेन रूपत्वमपि ग्रहीतुं शक्यम्, रूपत्वावच्छिन्नरूपाधिकरणे जले पृथिव्यां च जलत्वपृथिवीत्वद्वयसत्त्वात् तद्भिन्ना रूपत्वभिन्ना रूपत्वजाति: न भवतीति कथं रूपे लक्षणसमन्वय इत्यत आह 
- रूपत्वादेरिति। तथा च रूपत्वभिन्नां नीलत्वादिजातिमादाय नीलादौ समन्वय इति भाव:। 
ननु स्पर्शे कथं लक्षणसमन्वय:। न तावत् स्पर्शत्वमादाय। तस्यापि यद्रूपपदेनोपादातुं शक्यत्वात्। 
तथा हि-यद्रूपं स्पर्शत्वम् तदवच्छिन्नाधिकरणं जलं पृथिवी च, तद्वृत्ति जलत्वपृथिवीत्वद्वयं भवति, 
अत: स्पशब्त्वभिन्ना स्पर्शत्वजाति: न भवति इति स्पर्शत्वमादाय समन्वय: कर्तुमशक्य:। 
नापि अनुष्णाशीतस्पर्शत्वादिकमादाय, तत्र शीतोष्णत्वे आदाय शीतोष्णस्पर्शयो: समन्वयसम्भवेऽपि अनुष्णाशीतत्वमादाय अनुष्णाशीते समन्वयो न सम्भवति, यद्रूपपदेन अनुष्णाशीतत्वमप्युपादातुं शक्यते तदवच्छिन्नाधिकरणे पृथिव्यां वायौ च द्रव्यविभाजकोपाधिद्वयस्य वायुत्वपृथिवीत्वरूपस्य सत्त्वात् तद्रूपभिन्नत्वं अनुष्णाशीतत्वे नास्तीत्याशङ्क्याह - पार्थिवानुष्णाशीतर्स्पशस्येति। तथा च अनुष्णाशीतत्वव्याप्या पार्थिवानुष्णाशीतस्पर्शे, वायवीयस्पर्शेऽविद्यमाना काचन विलक्षणजातिरस्ति, एवं वाचवीयानुष्णाशीतस्पर्शे च पार्थिवस्पर्शेऽविद्यमाना काचन जातिरस्ति। तां तामादाय पाथिवस्पर्शे वाचवीयस्पर्शे च समन्वय:। 
तथा हि - यद्रूपपदेन सा जाति: न ग्रहणयोग्या तादृशजात्यवच्छिन्नाधिकरणे पृथिव्यां वायुत्वपृथिवीत्वरूपोपाधिद्वयासत्त्वात् 
अपि तु संयोगत्वादिरेव ग्राह्या, तद्भिन्नत्वं च पार्थिंवस्पर्शगतविजातौ वर्तते तद्वत्वात् पार्थिंवस्पर्शें समन्वय:। एवं वायवीयस्पर्शेऽपि समन्वयो बोध्य इति भाव:। 
 नन्वेवं पृथिवीगतैकत्वे जलीयैकत्वेऽविद्यमाना काचन जातिरस्तीति स्वीकृत्य एकत्वेऽतिव्याप्तिप्रसक्तिरित्यत आह - सङ्ख्यादयस्तु सामान्यगुणा इति। तथा चैकत्वे वैजात्याभावात् सकलैकत्वसाधारणमेकत्वत्वं यद्रूपपदेनोपादेयम् तदवच्छिन्नाधिकरणं जलं पृथिवी च तद्वृत्ति जलत्वपृथिवीत्वरूपोपाधिद्वयम्। अतस्तद्भिन्ना एकत्वत्वभिन्ना एकत्वत्वजाति: न भवतीति नैकत्वेऽतिव्याप्तिरित्याशय:। तादृशजातिमद्भिन्नगुणत्वमिति। द्रव्यविभाजकोपाधिद्वयसमानाधिकरणावृत्तिजातिमद्भिन्नगुणत्वमित्यर्थ:।
77-78. विशेषनिरूपणम्
 ननु नित्यद्रव्यवृत्तय: व्यावर्तका: विशेषा: इति परममूलात् नित्यद्रव्यवृत्तित्वे सति भेदसाधकत्वं विशेषस्य लक्षणमिति लभ्यते। तथा च सति गगनपरिमाणादीनामपि नित्यद्रव्यवृत्तित्वात् इतरभेदसाधकत्वाच्च तत्रातिव्याप्ति: इत्यतो व्याचष्टे - नित्यद्रव्याणां परस्परभेदसाधका इत्यर्थ इति। अत्यन्तसङ्कीर्णानामिति। अत्यन्तं मिश्रितानामित्यर्थ:। एकत्वादिव्यक्तेरेवेति। अयं परमाणु: तत्परमाणो: भिद्यते एकत्वात् इत्यनुमानमत्र विवक्षितम्। यत एतत्परमाणाविति। तत्परमाणुभेदरूपसाध्याभाववति तत्परमाणावप्येकत्वरूपहेतुसत्वाद् व्यभिचार:, तद्वारणाय एतदेकत्वादिति हेतु: प्रयोक्तव्य:। एतदेकत्वं नाम एतत्परमाणुमात्रसमवेतमेकत्वम्। 
एकत्वे एतत्परमाणुमात्रसमवेतत्वं च एतत्परमाणुभिन्नासमवेतत्वे सति एतत्परमाणुसमवेतत्वरूपं एतत्परमाणौ तत्परमाण्वपेक्षया भेदेऽज्ञाते दुर्ग्रहम्। तथा च हेतुज्ञानाभावात् नानुमिति। पूर्वमेव भेदे ज्ञाते चानुमानवैयर्थ्यम्। अनुमानस्य भेदसिद्ध्यर्थत्वादिति भाव:। ननु एतत्परमाणु: तत्परमाणो: भिन्न: एतद्विशेषात् इति हेतुना परमाणुभेदस्साधनीय:। तत्र एतत्परमाणुगतविशेषे परमाण्वन्तरगतात् विशेषात् भेदसिद्धिं विना एतद्विशेषस्य परमाण्वन्तरभेदसाधकत्वं न भवति। तदर्थं विशेषे विशेषान्तरस्वीकारे अनवस्थेत्यत आह - स एव स्वसजातीयानामिति। विशेष: यथा परमाणूनां भेदं साधयति तथा सजातीयविशेषान्तरभेदमपि साधयति, स्वपरनिर्वाहकत्वाङ्गीकारात्, अतो नानवस्थेति भाव:।
79. समवायनिरूपणम्
 'द्रव्यसमवायिकारणम् अवयव:' इति दीपिकात: द्रव्यनिरूपितसमवायिकारणत्वं अवयवस्य लक्षणमिति लभ्यते। घटरूपद्रव्यसमवायिकारणत्वस्य कपाले सत्त्वात् लक्षणसमन्वय:। तत्र समवायिकारणत्वमात्रोक्तौ अवयविनि घटेऽपि तत्समवेतरूपादिसमवायिकारणत्वसत्त्वात् तत्रातिव्याप्ति:। तद्वारणाय समवायिकारणत्वे द्रव्यनिरूपितेति विशेषणम्। अवयविन: घटस्य गुणादिनिरूपितसमवायिकारणत्वसत्त्वेऽपि द्रव्यनिरूपितसमवायिकारणत्वाभावात् 
नातिव्याप्ति:। तदाह - 
समवायिकारणत्वस्येति। कपालरूपेऽवयविनि अवयवत्वस्येष्टतया तत्रातिव्याप्तिर्नेति सूचनाय अन्त्यावयविनीत्युक्तम्। जन्यं द्रव्यमवयवीति ग्रन्थेन जन्यत्वे सति द्रव्यत्वम् अवयविनो लक्षणमुक्तम्। 
तत्र जन्यत्वमात्रोक्तौ जन्यगुणदावतिव्याप्ति:। तद्वारणाय द्रव्यत्वमुपात्तम्। 
द्रव्यत्वमात्रोक्तौ अवयवे परमाणावतिव्याप्ति:। तद्वारणाय जन्यत्वमुपात्त्म्। तदाह - 
परमाणुवारणायेति। परममूले 'ययोर्मध्ये एकमविनश्यदवस्थमपराश्रितमेवावतिष्ठते तावयुतसिद्धौ' इति ग्रन्थेन अयुतसिद्धयोर्लक्षणमुक्तम्। ययोर्मध्ये तन्तुपटयोर्मध्ये एक: पट: तन्त्वाश्रित एवावतिष्ठते इति तौ तन्तुपटावयुतसिद्धौ। तत्र विनश्यदवस्थ इत्यस्य नाशपूर्वक्षणस्य इत्यर्थ:। अविनश्यदवस्थ इत्यस्य नाशाव्यवहितपूर्वक्षणात् पूर्वक्षणेषु विद्यमान इत्यर्थ:। स्वाव्यवहितपूर्वक्षणवृत्तित्व-स्वप्रतियोगित्वोभयसम्बन्धेन नाशविशिष्टत्वं विनश्यदवस्थत्वमिति यावत्। तत्र अविनश्यदवस्थमिति विशेषणस्य प्रयोजनमाह - अविनश्यदवस्थमित्यादिना। अयमत्राशय:-यदि एकमित्यस्य अविनश्यदवस्थमिति विशेषणं न दीयते, तर्हि ययोर्मध्ये एकमपराश्रितमेवावतिष्ठते तावयुतसिद्धाविति अयुतसिद्धलक्षणं स्यात्। तथा सति तन्तुपटयोरव्याप्ति:। तन्तुपटयोर्मध्ये एकस्य पटस्य तन्त्वाश्रिततयैवावस्थानमिति नियमाभावात्, यदा तन्तुनाशात् पटनाश: तदा तन्तुनाशक्षणे पटस्य तन्त्वनाश्रितस्यैवावस्थानात्। अत: पटस्य अविनश्यदवस्थेतिं विशेषणम्। 
तन्तुनाशक्षणस्थ: पट: विनश्यदवस्थ:, उत्तरक्षणे पटस्य नाशात्, 
नाशाव्यवहितपूर्वक्षणस्थत्वरूपविनश्यदवस्थलक्षणाक्रान्तत्वात्। 
अत: अविनश्यदवस्थ: पट: तन्तुनाशपूर्वक्षणावच्छिन्नपट: तस्य तु तन्त्वाश्रिततयैवावस्थानात् नाव्याप्तिरिति। तन्त्वादिनाश इति। तन्त्वादिनाशक्षणे इत्यर्थ:।
80. अभावनिरूपणम्
 त्रैकालिक: संसर्गाभाव: अत्यन्ताभाव: इति मूलम्। संसंर्गाभाव इत्यस्य संसर्गावच्छिन्नप्रतियोगिताकाभाव 
इत्यर्थ:। तत्र त्रैकालिकत्वमात्रोक्तौ अन्योन्याभावेऽतिव्याप्ति:, तस्यापि नित्यत्वात्। 
तद्वारणाय संसर्गावच्छिन्नप्रतियोगिताक इत्युक्तम्। न च संसर्गावच्छिन्नप्रतियोगिताकत्वनिवेशेऽपि अन्योन्याभावस्य 
तादात्म्यसम्बन्धावच्छिन्नप्रतियोगिताकत्वात् अतिव्याप्तितादवस्थ्यमिति वाच्यम्। 
संसर्गाभाव इत्यनेन तादात्म्यातिरक्तिसंबन्धावच्छिन्नप्रतियोगिताकाभावस्य विवक्षितत्वात्। तदाह - तादात्म्यातिरिक्तसंसर्गेत्यर्थ इति। संसर्गाभावत्वमात्रोक्तौ ध्वंसप्रागभावयोरतिव्याप्ति:, 
तद्वारणाय त्रैकालिक इति। ननु समवायेन घटाधिकरणे संयोगेन घटो नास्ति, संयोगेन घटाधिकरणे समवायेन घटो नास्ति इति प्रतीत्युपपत्तये संयोगसम्बन्धावच्छिन्नघटाभाव - समवायसम्बन्धावच्छिन्नघटाभावयोर्भेदो वक्तव्य:। तदर्थं चात्यन्ताभावीयप्रतियोगितायां सम्बन्धावच्छिन्नत्वं अङ्गीक्रियते। ध्वंसप्रागभावयोस्तु तादृशयुक्त्यसम्भवेन तयो: संसर्गावच्छिन्नप्रतियोगिताकत्वं अप्रामाणिकम्। तथा च संसर्गाभाव इत्यनेनैव ध्वंसप्रागभावयोर्वारणसम्भवात् त्रैकालिकेति विशेषणं व्यर्थं इत्यत आह - ध्वंसप्रागभावयोरपीति। ध्वंसप्रागभावयो अत्यन्ताभावविरोधितामते 'श्यामघटे समवायेन रक्तो नास्ति' 'रक्तघ्टे समवायेन श्यामो नास्ति' इति प्रतीतौ प्रागभावध्वंसयोरेव विषयतया तयोरपि समवायसम्बन्धावच्छिन्नप्रतियोगिताकत्वमस्तीति तन्मतानुसारेण ध्वंसप्रागभावयोरतिव्याप्तिवारणाय त्रैकालिकेति विशेषणमिति भाव:। अन्यथेति। ध्वंसप्रागभावयो: सम्बन्धावच्छिन्नप्रतियोगिताकत्वानङ्गीकार इत्यर्थ:। अन्योन्याभाववारकेणैवेति। अन्योन्याभावेऽतिव्यापितवारणाय उपात्तेन तादात्म्यातिरिक्तसम्बन्धावच्छिन्नप्रतियोगिताकत्वविशेषणेनैवेत्यर्थ:। तयोर्वारणात् - ध्वंसप्रागभावयोरतिव्याप्तिवारणसम्भवात्। तद्व्यर्थतापत्ते: - त्रैकालिकेति विशेषणवैयर्थ्यापत्ते:। यदीति। 
तथा च संसर्गाभाव इत्यस्य अन्योन्याभावभिन्नाभाव इत्यर्थ:। 
ध्वंसप्रागभावयोरपि अन्योन्याभावाभिन्नाभावत्वमस्तीति तत्रातिव्याप्तिवारणाय त्रेकालिकेति विशेषणमिति भाव:। अनित्यपदार्थेष्वपि पूर्वदिनश्वोदिनाद्यदिनाख्यभूतभविष्यद्वर्तमानरूपकालत्रयवृत्तित्वसम्भवात् त्रैकालिकेति विशेषणे दत्तेऽपि ध्वंसप्रागभावयो: अतिव्याप्ति: तदवस्थेत्यत आह - त्रैकालिकत्वमिह नित्यत्वरूपमिति। 
नित्यत्वं च ध्वंसाप्रतियोगित्वे सति प्रागभावाप्रतियोगित्वम्। ध्वंसाप्रतियोगित्वनिवेशात् प्रागभावनिरास:। प्रागभावाप्रतियोगित्वनिवेशात् ध्वंसनिरास:।
 ननु भूतले घटो नास्ति इत्यत्र घटाभावांशे भूतलस्य विशेष्यत्वं संम्बन्ध:, भूतलं घटाभाववत् इत्यत्र भूतलांशे घटाभावस्य विशेषणत्वं सम्बन्ध: इति प्राचीनैरुक्तं न सङ्गच्छते। भूतलं घटाभाववत् इति प्रतीतौ भूतलस्य विशेष्यतया घटाभावस्य विशेषणतया न भानात् भूतलांशे घटाभावस्य विशेषणत्वं सम्बन्ध इत्युक्ते: सङ्गतत्वेऽपि भूतले घटो नास्ति इति प्रतीतौ घटाभावस्य विशेष्यतया भूतलस्य च प्रकारतया भानेन भूतलस्य विशेष्यत्वाभावेन भूतलस्य विशेष्यत्वं सम्बन्ध इत्युक्तेरसङ्गतत्वात्। तथा बाधितविशेष्यत्वरूपसंसर्गावगाहितया तादृशप्रतीते: भ्रमत्वापत्ति: इत्यत: प्राचीनानामाशयं वक्तुं आरभते - तत्र घटाभावांश इत्यादिना।
 विशेष्यत्वविशेषणत्वेस्वरूपसम्बन्धविशेषाविति। यथा दण्डविशिष्ट: पुरुष इत्यत्र दण्डनिरूपितं विशेष्यत्वं पुरुषगतं दण्डविशिष्टत्वात्मकं दण्डवयावर्त्यत्वरूपं वा आधारपुरुषस्वरूपं तथा भूतलनिष्ठं घटाभावनिरूपितं विशेष्यत्वमपि घटाभावविशिष्टत्वात्मकं आधारभूतलस्वरूपम्, यथा वा दण्डनिष्ठं विशेषणत्वं आधेयदण्डस्वरूपम् तथा घटाभावनिष्ठं विशेषणत्वमपि घटाभावस्वरूपम्। सम्बन्धतयोच्यमानं विशेष्यत्वं विशेषणत्वं च न ज्ञानीयविशेष्यताप्रकारताख्यविषयताविशेषरूपम्, किं तु स्वरूपसम्बन्धात्मकम्। तथा च 'भूतले घटो नास्ति' इत्यत्र विशेष्यतारूपविषयताया: भूतलेऽभावेऽपि स्वरूपसम्बन्धात्मकविशेष्यत्वसत्त्वात् तेन सम्बन्धेन घटाभावांशे भूतलस्य 
प्रकारतया भानात् प्रतीते: प्रमात्वमेवेति। भाव:। न च विशेषणताख्य इति। तथा च भूतलघटाभावयो: विशेषणत्वमिति एक एव सम्बन्ध:। न च एकस्यैव सम्बन्धस्य द्वयोरपि प्रतीत्योर्विषयत्वे तयोर्वैलक्षण्यं कथमिति वाच्यम्। सम्बन्धैक्येऽपि 'भूतले घटो नास्ति' इति प्रतीतौ विशेषणतासम्बन्धावच्छिन्नाधेयत्वं विषय:, 'भूतलं घटाभाववत्' इति प्रतीतौ विशेषणत्वं विषय इत्येवं प्रतीत्यो: वैलक्षण्यस्य वक्तुं शक्यत्वादिति शङ्कितु: आशय:। समाधत्ते - तादृशप्रतीत्योरिति। प्रथमायामिति। 'भूतले घटो नास्ति' इति प्रतीतावित्यर्थ:। द्वितीयायामिति। 'भूतलं घ्ाटाभाववत्' इति प्रतीतावित्यर्थ:।
 पुन: शङ्कते - न च तादृशप्रतीत्योरिति। तथा चोभयत्रापि प्रतींत्यो: विशेषणत्वनामक: एक एव सम्बन्ध: विषय:। तथापि 'भूतले घटो नास्ति' इति प्रतीतौ विशेष्यताख्यविषयता घटाभावनिष्ठा विशेषणताख्यविषयता भूतलनिष्ठा। 'भूतलं घटाभाववत्' इति प्रतीतौ विशेष्यताख्यविषयता भूतलनिष्ठा विशेषणताख्यविषयता घटाभावनिष्ठा इत्येवं 
विषयतावैलक्षण्यादेव तादृप्रतीत्योर्वैलक्षण्यं न सम्बन्धवैलक्षण्यादिति शङ्कितुरभिप्राय:। विशेषणविशेष्यभावभेदादिति। विशेषणता - विशेष्यताख्यविषयतावैलक्षण्यादित्यर्थ:।
 समाधत्ते - तावतापीति। 'भूतले घटो नास्ति' इति प्रतीतौ घटाभावे विशेष्यताख्यविषयता भूतले विशेषणताख्यविषयता 'भूतलवान् घटभाव:' इत्यत्रापि तथैवेति विषयतावैलक्षण्याभावात् तयो: वैलक्षण्यं न स्यात्। एवं 'भूतलं घटाभाववत्' इति प्रतीतौ भूलनिष्ठा विशेष्यताख्यविषयता, घटाभावनिष्ठा विशेषणताख्यविषयता, 'घटाभावे भूतलम्' इति प्रतीतावपि तथैवेति विषयतावैलक्षण्याभावात् तयो: वैलक्षण्यं दुरुपपादमिति भाव:। एवं च स्वरूपात्मकविशेषणताख्यमेकमेव सम्बन्धमङ्गीकृत्यविषयतावैलक्षण्यात् प्रतीतिवैलक्षण्यस्य दुरुपपादत्वात् विशेषणत्वं विशेष्यत्वं चेति स्वरूपात्मकसम्बन्धद्वयमङ्गीकृत्य सम्बन्धवैलक्षण्यादेव प्रतीतिवैलक्षण्य निर्वोढव्यमिति वदन् उपक्रान्तं प्रतीतेरभ्रमत्वमुपसंहरति - तस्मादिति। 
तथा च 'भूतले घटो नास्ति' इत्यत्र घटाभावे भूतलस्य विशेष्यत्व संसर्ग:, 'भूतलवान् घटाभाव:' इत्यत्र घटाभावे भूतलस्य विशेषणत्वं सम्बन्ध इत्यनयोर्वैलक्षण्यम्। 'भूतलं घटाभाववत्' इत्यत्र भूतलांशे घटाभावस्य विशेषणत्वं संसर्ग:। 'घटाभावे भूतलम्' इत्यत्र भूतलांशे घटाभावस्य विशेष्यत्वं सम्बन्ध इति तयो: वैलक्षण्यमिति भाव:।
 नन्वेवमपि 'घटाभावे भूतलम्', 'भूतले घटो नास्ति' इत्यनयो: विशेष्यताविषयकत्वात् वैलक्षण्यं न स्यात्। एवं 'भूतलवान् घटाभाव:, 'भूतलं घटाभाववत्' इत्यनयो: वैलक्षण्यं न स्यात्, 
उभयत्र विशेषणतारूपसम्बन्धस्यैव विषयत्वादित्यत आह - सङ्क्षेप इति। 
विषयताविशेषात्मकविशेष्यविशेषणभाववैलक्षण्यसहकृतस्वरूपसम्बन्धात्मकविशेष्यविशेषणभाववैलक्षण्येन प्रतीतीनां वैलक्षण्यमुपपादनीयम्। ययो: प्रतीत्यो: विषयतावैलक्षण्यं नास्ति तयो: सम्बन्धवैलक्षण्यमस्ति। 
ययो: सम्बन्धवैलक्षण्यं नास्ति, तयो: विषयतावैलक्षण्यमस्ति इत्येवं प्रतीतीनां वैलक्षण्यम्। तत्तस्सम्बन्धस्याबाधितत्वात् प्रमात्वं चोपपद्यत इति भाव:।
 अस्य सन्दर्भस्य बहुवारमालोडने कृतेऽपि तात्पर्याज्ञानात् आचार्यचरणान् अपृच्छम्। 
तेऽपि बहुधा आलोच्य प्रकाशिकायामीषत् शोधनं कृत्वा तात्पर्यमवर्णयन्। तथैवाहमत्रालिखम्।
 प्रतियोगितावच्छेदकधर्मभेदात् प्रतियोगितावच्छेदकसम्बन्धभेदाच्च एकप्रतियोगिकोऽप्यत्यन्ताभाव: भिद्यते। एवं प्रतियोगितावच्छे दकधर्मभेदात् एकप्रतियोगिकोऽप्यन्योन्याभाव: भिद्यत इति सोदाहरणं दीपिकायां निरूप्यते। ध्वंसप्रागभावयोस्तु तथा भेदो न निरूपित:, तत्र कारणमाह - ध्वंसप्रागभावयोरिति। 
अयं भाव: - ध्वंसप्रागभावयो: सम्बन्धावच्छिन्नप्रतियोगिताकत्वं वा किंचिद्धर्मावच्छिन्नप्रतियोगिताकत्वं वा नाङ्गीक्रियते। अत: एकप्रतियोगिकानां ध्वंसानां एकप्रतियोगिकानां प्रागभावानां चैकविधत्वमेव। 
अत्यन्तान्योन्याभावयोस्तु तदङ्गीकारात् एकप्रतियोगिकानामत्यन्ताभावानां भिन्नभिन्नधर्मसम्बन्धावच्छिन्नप्रतियोगिताकत्वे प्रतियोगितावच्छेदकधर्मभेदात् प्रतियोगितावच्छेदकसम्बन्धभेदाच्च भिन्नत्वमेव। एकप्रतियोगिकानां अन्योन्याभावानां यद्यपि सम्बन्धभेदात् भेदो वक्तुमशक्य:, 
तादात्म्यस्यैव प्रतियोगितावच्छेदकसम्बन्धत्वात्। तथापि प्रतियोगितावच्छेदकधर्मभेदात् भेदो वक्तुं शक्यत इति भाव:।
 अरोप्येति प्राचीनमताभिप्रायेणेति। संसर्गारोपजन्य प्रतीतिविषयोऽभाव: अत्यन्ताभाव:। 
संसर्गारोपो नाम तादात्म्यातिरिक्तसम्बन्धेन प्रतियोग्यारोप इति प्रचीना आहु:। 
तथा चात्यन्ताभावबुद्धिजनकारोपविषयसंयोगसमवायादिसम्बन्धभेदात् अत्यन्ताभावभेद इति आरोप्यसंसर्गभेदादिति दीपिकाया अर्थ इति भाव:।
 नवीनास्तु - प्रतियोग्यारोपस्याभावबुद्धिहेतुताया: निर्युक्तिकत्वात् तादात्म्यातिरिक्तसम्बन्धावच्छिन्नप्रतियोगिताकाभावत्वमेव संसर्गाभावत्वम्, त्रैकालिकत्वविशेषितं तदेवात्यन्ताभावत्वमित्याहु:। तन्मतानुसारेण तु प्रतियोगितावच्छेदकसम्बन्धभेदादत्यन्ताभावभेद इत्यूह्मम्।
 प्रतियोगितावच्छेदकधर्मभेद इति तादात्म्यरूपस्य प्रतियोगितावच्छेदकसम्बन्धस्य एकविधत्वात् प्रतियोगितावच्छेदकसम्बन्धभेद: नान्योन्याभावभेदप्रयोजकतया उक्त इत्यवधेयम्। केवलदेवदत्ताभावादिति। देवदत्ताभावस्य दण्डविशिष्टदेवदत्ताभावस्य च यद्यपि देवदत्त एक एव प्रतियोगी, तथापि एकत्र देवदत्तत्वं प्रतियोगितावच्छेदकम्, अन्यत्र 
दण्ड इति प्रतियोगितावच्छेदकधर्मभेदात् देवदत्ताभाव-दण्ड्यभावयोर्भेद:। 
यदि तु तयोर्भेदो नाङ्गीक्रियते तर्हि केवलदेवदत्तवति भूतले देवदत्तो नास्ति इति प्रतीति: यथा न भवति, 
तथा दण्डी नास्तीति प्रतीतिरपि न भवेत्। भवति तु तादृशी प्रतीति:। 
अत: केवलदेवदत्ताभावात् दण्डविशिष्टदेवदत्ताभावोऽतिरिक्त इति भाव:।
 घटपटौ द्वौ न स्त इति। केवलघटवति वा केवलपटवति वा प्रदेशे 'घटपटौ द्वौ न स्त:' इति प्रतीति: भवति, 'घटो नास्ति' इति वा 'पटो नास्ति' इति वा प्रतीति: न भवति। अत: केवलघटाभावात् केवलपटाभावाच्च अतिरिक्ततया घटपटोभयाभाव: स्वीकर्तव्य:। 'घटपटौ न स्त' इत्यत्र घटत्वमात्रं वा पटत्वमात्रं वा उभयत्वमात्रं वा न प्रतियोगितावच्छेदकम्, प्रतियोगितावच्छेदकविशिष्टप्रतियोगिना साकमभावस्य विरोधात् घटमात्रवति भूतले प्रतियोगितावच्छेदकघटत्वविशिष्टघटरूपविरोधिसत्त्वेन 'घटपटौ न स्त:' इत्याकारकोभयाभावावगाहिप्रतीत्यनुपपत्ते:। तथा केवलपटवति घटपटातिरिक्तयत्किञ्चिदुभयवति च प्रदेशे पटत्वविशिष्टस्य उभयत्वविशिष्टस्य च विरोधिन: सत्त्वेन तादृशप्रतीति: न स्यात्। अत: घटत्वं पटत्वं उभयत्वं चेति त्रितयं प्रतियोगितावच्छेदकम्। प्रतियोगितावच्छेदकतापर्याप्त्यधिकरणधर्मवच्छिन्नप्रतियोगिना साकमभावस्य विरोध इति तादृशत्रितयावच्छिन्न-घटपटोभयमेव घटपटोभयाभावस्य विरोधीति घटपटोभयवत्येव प्रदेशे 'घटपटौ 
न स्त' इति प्रतीतिर्न भवति, केवलघटादिमति तु भवितुमर्हतीति भाव:।
 संयोगेनेतीति। तथा च संयोगसम्बन्धावच्छिद्धघटाभावात् समवायसम्बन्धावच्छिन्नघटाभावोऽन्य इति स्वीकरणीयम्। अन्यथा संयोगेन घटवति भूतले संयोगेन घटो नास्तीति प्रतीति: यथा न भवति तथा समवायेन घटो नास्ती ति प्रतीतिरपि न स्यात्। एवं तत्रैव समवायेन घटो नास्तीति प्रतीति: यथा भवति तथा संयोगेन घटो नास्तीति प्रतीतिरपि स्यादिति भाव:।
 सामान्यविशेषोभयोरिति। सामान्याभावविशेषाभावयोरित्यर्थ:। सामान्यधर्मावच्छिन्नप्रतियोगिताकाभाव: सामान्याभाव:। विशेषधर्मावच्छिन्नप्रतियोगिताकाभाव: विशेषाभाव:। 'घटो नास्ति' इति प्रतीतिसिद्ध: घटत्वावच्छिन्नप्रतियोगिताकाभाव: सामान्याभाव:। 'नीलघटो नास्ति', 'रक्तघटो नास्ति' इत्यादिप्रतीतिसिद्ध: नीलघटत्वाद्यवच्छिन्नप्रतियोगिताकाभाव: विशेषाभाव:। यदि सामान्याभावो नातिरिक्त: तदा नीलघटवति भूतले रक्तघटाभावस्य सत्त्वात् रक्तघटाभावरूपस्य घटसामान्याभावस्यापि सत्त्वमावश्यकमिति 'घटो नास्ति' इति घटसामान्याभावावगाहिनी प्रतीति: स्यात्। सामान्याभावस्यातिरिक्तत्वे तु नीलघटवति भूतले रक्तघटाभावस्य सत्त्वेऽपि घटसामान्याभावस्यासत्त्वात् न तादृशी प्रतीतिरिति वक्तुं शक्यते। अत: विशेषाभावातिरिक्त: सामान्याभावोऽङ्गीकरणीय इति भाव:।
 अवच्छेदकभेदादिति। नीलघटभेदस्य नीलघटत्वं प्रतियोगितावच्छेदकम्, घटपटोभयभेदस्य घटपटोभयत्वं प्रतियोगितावच्छदेदकम् घटभेदस्य घटत्वं प्रतियोगितावच्छेदकम् इत्येवं प्रतियोगितावच्छेदकधर्मभेदात् 'नायं नीलघट:' 'नेमौ घटपटौ' 'नायं घट:' इत्यादिप्रतीतिसिद्धानां नीलघटभेदघटपटोभयभेद-घटभेदादीनां भिन्नत्वं वक्तव्यमित्यर्थ:।
S80 व्यधिकरणधर्मावच्छिन्नाभावः
 ननु अभावानां अनेकविधत्वनिरूपणप्रसङ्गे व्यधिकरणधर्मावच्छिन्नाभावखण्डनं अयुक्तमित्यत आह - प्रसङ्गादिति। स्मृतस्य उपेक्षानर्हत्वरूपप्रसङ्गसङ्गत्येत्यर्थ:। प्रतियोगितावच्छेदकधर्मसंबन्धभेदादिव प्रतियोगितावच्छेदकधर्मगतात् प्रतियोगितासामानाधिकरण्यतदसमानाधिकरण्यभेदादपि अभावभेद: भवति, 
तथैव व्यधिकरणसमानाधिकरणधर्मावच्छिन्नप्रतियोगिताकयोरभावयोर्भेदसिद्धेदित्याशङ्क्य व्यधिकरणधर्मवच्छिन्नाभाव एव 
नास्ति, कुतस्तदर्थं भेदकान्तरान्वेषणमित्याशयेन व्यधिकरणधर्मावच्छिन्नाभावखण्डनमपि सङ्गतमेव इति तु नृसिंहशास्त्रिचरणा: प्राहु:। 
 दीपिकायाम् घटत्वेन पटो नास्तीत्यादि। घटत्वेन पटो नास्तीति प्रतीत्या सिद्ध्यतीत्युक्त: व्यधिकरणधर्मावच्छिन्नाभावो नास्माभिरङ्गीक्रियते। तादृशप्रतीते: पटानुयोगिकघटत्वाभावविषयकत्वेन घटत्वावच्छिन्नपटनिष्ठप्रतियोगितानिरूपकाभावविषयकत्वादित्यर्थ:। अत्र सौन्दडोपाध्याया: - अभाव: द्विविध: - व्यधिकरणधर्मावच्छिन्नप्रतियोगिताक: समानाधिकरणधर्मावच्छिन्नप्रतियोगिताकश्चेति। प्रतियोगिताश्रयावृत्तिर्धर्म: 
व्यधिकरणधर्म:। प्रतियोगिताश्रयवृत्तिर्धर्म: समानाधिकरणधर्म:। 'घटत्वेन पटो नास्ति' इत्यत्र प्रतियोगिताश्रय: पट: तदवृत्तिर्धर्म: घटत्वं तदवच्छिन्ना या पटनिष्ठा प्रतियोगिता तन्निरूपकोऽभाव: व्यधिकरणधर्मावच्छिन्नाभाव:। 'घटो नास्ति' इत्यत्र प्रतियोगिताश्रय: घट: तद्वृत्तिधर्म: घटत्वम् तदवच्छिन्नघटनिष्ठप्रतियोगिताकोऽभाव: समानाधिकरणधर्मावच्छिन्नाभाव: इत्याहु:।
 तत्खण्डनप्रकारमाह प्रकाशिकायाम् - अभावधिय इति। अभावबुद्धिर्विशिष्टवैशिष्ट्यावगाहिमर्यादां नातिशेते' इति नियमात् अभावत्वप्रकारकबुद्धि: सर्वापि प्रतियोगितावच्छेदकविशिष्टप्रतियोगिवैशिष्ट्यमभावेऽवगाहत इति वक्तव्यम्। प्रकृते घटत्वविशिष्टपटाप्रसिद्ध्या तद्वैशिष्ट्यावगाहित्वं न सम्भवतीति 'घटत्वेन पटो नास्ति' इति प्रतीति: न घटत्वावच्छिन्नपटनिष्ठप्रतियोगिताकाभावं विषयीकरोति। अपि तु शशशृङ्गं नास्तीति प्रतीति: यथा शृङ्गे शशीयत्वाभावं विषयीकरोति तथा घटत्वेन पटो नास्तीति प्रतीतिरपि पटे घटत्वाभावमवगाहते। 
अत: उक्तप्रतीति: व्यधिकरणधर्मस्य प्रतियोगितावच्छेदकत्वसाधनाय नालमिति भाव:।
 ननु घटत्वेनेत्यादि। असति बाधके तच्छब्दोल्लिखितप्रतींतेस्तच्छब्दप्रतिपाद्यार्थविषयकत्वमिति 
नियमात् 'घटत्वेन पटो नास्ति' इति शब्दात् योऽर्थ: प्रतिपाद्यते स एव तदुल्लिखतप्रतीतावपि विषय इति वाच्यम्। तत्र तादृशशब्दात् घटत्वावच्छिन्नपटनिष्ठप्रतियोगिताकाभावस्यैव प्रतिपत्ते: तादृशशब्दोल्लिखितप्रतीतेरपि तद्विषयकत्वमेव युक्तमिति भाव:। किन्तु इति। घटत्वेनेत्यत्र तृतीयाया: अवच्छिन्नप्रतियोगिताकत्वमर्थ:, तस्याभावेऽन्वय इत्यभिप्राय:। विभक्त्यर्थरूपेण सम्बन्धेनान्वय इष्ट एव। 
अत एव दिनकर्याम् 'भूतले घट' इत्यादौ आधेयतासंसर्गेणापि घटभूतलयोरन्वयात् साक्षादित्यस्यापि व्युत्पत्तौ निवेशात् इत्युक्तम्। तत्र रामरुद्रीये - यद्यपि घटे भूतलवृत्तित्वप्रकारकबोधस्वीकारेणैवोपपत्तौ आधेयतासम्बन्धेन भूतलस्यापि घटे प्रकारत्वोपगमोऽनुचित:, पदार्थस्य संसर्गविधया भानानङ्गीकारात्। 
तथापि 'भूतले घट' इति वाक्यजज्ञानानन्तरं घटो भूतलीयो न वेति संशयानुत्पादस्याप्यनुभवसिद्धतया विभक्त्यर्थस्य संसर्गविधयापि भानमादृतमृ इत्युक्तम्। एतेन अवच्छिन्नप्रतियोगिताकत्वस्य तृतीयाविभक्त्यर्थत्वात् तस्य प्रकारतया भानस्यैवोचितत्वात् अवच्छिन्नप्रतियोगिताकत्वसम्बन्धेनेत्युक्तिर्न युक्तेति शङ्का अपस्ता।
 ननु 'घटत्वेन घटो नास्ति' इत्यादावयुक्तन्याने घटत्वस्य अवच्छिन्नप्रतियोगिताकत्वसम्बन्धेनाभावेऽन्वयो वक्तव्य:। तथा च घटे घटत्वस्यानन्वयात् घटत्वविशिष्टवैशिष्ट्यावगाहित्वं नास्तीति 'अभावबुद्धिर्विशिष्टवैशिष्ट्यावगाहित्वमर्यादां नातिशेते' इति नियमस्य भङ्ग इत्य आह - अभावबुद्धिरिति। 'घटत्वेन घटो नास्ति' इत्याकारकस्याभावप्रत्ययस्यानुभविकतया यत्र प्रतियोगितावच्छेदकत्वं भासते तद्विशिष्टवैशिष्ट्यावगाहित्वमभावबुद्धेरिति नियमासम्भव:। तथा च तादृशनियमभङ्गइष्ट एव इति भाव:।
 अस्तु तर्हीति। तथा च घटत्वेन घटो नास्तीति प्रतीत्या यथा स्वातन्त्र्येण भासमाने घटत्वादौ प्रतियोगितावच्छेदकत्वावगाहनात् प्रतियोगिविशेषणतापन्नस्यैव प्रतियोगितावच्छेदकत्वमिति नियमो नास्तीति समानाधिकरणधर्मावच्छिन्नप्रतियोगिताकाभाव: सिध्यति, तथैव घटत्वेन पटो नास्तीति प्रतीत्यापि व्यधिकरणे घटत्वेऽवच्छेदकत्वावगाहनात् व्यधिकरणधर्मावच्छिन्नाप्रतियोगिताकाभावोऽपि सिध्यतीति भाव:।
 विरोधिविरहादिति। प्रतियोगितावच्छेदकविशिष्ट: प्रतियोगियोगिताश्रय: अभावस्य विरोधी। घटत्वविशिष्टस्य घटस्य सत्त्वेघटत्वावच्छिन्नघटाभाव: न सम्भवति। घटशून्यस्थल एव तादृशाभाव इति स न केवलान्वयी। घटत्वेन पटाभावस्तु घटविशिष्टपटरूपविरोध्यप्रसिद्ध्या तदभावात् पटवति पटशून्ये च सर्वत्रास्तीति केवलान्वयीति भाव:।
S75 सामयिकाभावस्यातिरिक्तत्वखण्डनम्
 न तु उत्पादविनाशशाल्यतिरिक्त इति। प्रतियोगिविरहकाले उत्पद्यमान: प्रतियोगिकाले विनश्यंश्चात्यन्ताभाव: सामयिकोऽत्यन्ताभाव:। तथा च घटाद्यत्यन्ताभाव: सामयिकात्यन्ताभाव:, शशशृङ्गाद्यत्यन्ताभावस्तु त्रैकालिकोऽत्यन्ताभाव इति तेषामाशय:। दीपिकाकारास्तु सामयिकाभावस्तु त्रैकालिकात्यन्ताभावात् नातिरिच्यते। सर्वदा विद्यमानोऽपि समयविशेषे प्रतीयमानत्वमात्रेण सामयिकाभाव इत्युच्यते, न तु समयविशेषे उत्पत्तिमत्त्वेन। ननु सामयिकाभावस्य अत्यन्ताभावादनतिरिक्तत्वे घटाभाववति भूतले घटानयनानन्तरमपि घटात्यन्ताभावप्रतीतिप्रसङ्ग:, घटात्यन्ताभावस्य 
नित्यत्वात् निष्क्रियत्वेन अन्यत्र अगमनाच्च घटानयनानन्तरं घटवति भूतले घटात्यन्ताभावरूपविषयसत्त्वात् इति चेत् - न। 
यत: घटानयनानन्तरं विद्यमानोऽपि घटात्यन्ताभावो न प्रतीयते, घटापसरणानन्तरं प्रतीयते, 
अत: घटात्यन्ताभावप्रत्यक्षं प्रति भूतलघटसंयोगप्रागभाव: भूतलघटसंयोगध्वंसश्च प्रयोजक इति कल्प्यते। घटानयनानन्तरं तु भूतलघटसंयोगध्वंसश्च सत्त्वात् तत्प्रागभावो वा तद्ध्वंसो वा नास्तीति कारणाभावात् न घटात्यन्ताभावप्रत्यक्षम्। घटापसरणानन्तरं तु भूतलघटसंयोगध्वंसस्य सत्त्वात् घटात्यन्ताभावप्रत्यक्षं भवति। 
एवं च नित्यस्यैवात्यन्ताभावस्य समयविशेषे प्रतीतितदभावयोरुपपत्त्या तदर्थं सामयिकाभावोऽतिरिक्ततया न स्वीकर्तव्य इति निरूयन्तीति प्रघट्टकार्थ:। 
 प्रकाशिकायां समाधानान्तरमाह - तत्तत्कालावच्छिन्नेति। यस्मिन् घटशून्यकाले भूतले घटात्यन्ताभावबुद्धिर्भवति तादृशघटशून्यकालावच्छिन्नभूतलस्वरूपमेव भूतलघटात्यन्ताभावयो: सम्बन्ध:, घटानयनानन्तरं च भूतलस्य 
घटात्यन्ताभावस्य च सत्त्वेऽपि घटशून्य: य: कालतदवच्छिन्नभूतलस्वरूपात्मकस्य सम्बन्धस्याभावात् न भूतले घटात्यन्ताभावप्रतीतिरिति भाव:।
S80 अभावस्याधिकरणात्मकत्वखण्डनम् 
 यद्यप्यनन्तेष्विति। येषु येषु अधिकरणेषु घटात्यन्ताभावप्रतीति: भवति तेषु तेषु अधिकरणेषु घटाभावत्वकल्पनापेक्षया क्लृप्तेषु तावत्स्वधिकरणेषु एकस्य घटात्यन्ताभावरूपस्य धर्मिण: कल्पनं लघुतरमिति भाव:। ननु धर्मिकल्पनापक्षे अभावरूपो धर्मी अभावत्वरूपधर्मश्च इत्युभयं कल्पनीयम्। 
धर्मकल्पनापक्षे तु अभावत्वरूपधर्ममात्रं कल्पनीयम्। धर्मिणामधिकरणानां क्लृप्तत्वादिति कुतो लाघवावकाश इत्यतो दूषणान्तरमाह - किं चेति। अभाव: यद्यधिकरणस्वरूप: तर्हि जले विद्यमानस्य गन्धाभावस्य जलस्वरूपतया 'यो गुणो यदिन्द्रियग्राह्य:, तन्निष्ठा जाति: तदभावश्च तदिन्द्रियग्राह्य:' इति न्यायात् गन्धाभावस्य घ्राणेन्द्रियग्राह्यतया गन्धाभावात्मकस्य जलस्य घ्राणेन्द्रियग्राह्यत्वापत्ति:, जलस्य चक्षुरादिग्राह्यतया घ्राणेन्द्रियाग्राह्यतया च तलात्मकस्य गन्धाभावस्य चक्षुरादिग्राह्यत्वापत्ति: घ्राणेन्द्रियाग्राह्यत्वापत्तिर्वा इति भाव:। इतरेन्द्रियग्राह्यतापत्तिरिति। घ्राणेतरचक्षुरादिग्राह्यतापत्तिरित्यर्थ:। इत्यादिदूषणानीति। 
अभावस्याधिकरणात्मकत्वे भूतलघटाभावयोराधाराधेयभावानुपपत्ति: आधाराधेयतभावस्य भेदव्याप्यत्वादिति दूषणमादिपदग्राह्यम्।
S80 अभावाभावस्य भावरूपता
 ननु ध्वंसप्रागभाव: प्रागभावध्वंसश्च प्रतियोग्येव इति दीपिकात: घटध्वंसप्रागभाव: घटप्रागभावध्वंसश्च घटस्वरूप इति लभ्यते। तथा सति घटानुत्पत्तिदशायां 'घटध्वंसो भविष्यति' इति घटध्वंसप्रागभावविषयकप्रतीति: न स्यात् तदानीं घटाभावात्। एवं घटध्वंसदशायां 'घटप्रागभावो नष्ट' इति घटप्रागभावध्वंसविषयकप्रतीतिर्नस्यात्, तदात्मकस्य घटस्याभावादित्यत: तात्पर्यमाह - ध्वंसप्रागभाव इति। घटध्वंसप्रागभाव: घटस्वरूप: घटप्रागभावस्वरूपश्च। तथा च घटानुत्पत्तिदशायां घटप्रागभावस्य सत्त्वात् तदात्मकं घटध्वंसप्रागभावं विषयीकुर्वन् 'घटध्वंसो भविष्यति' इति प्रतीति: उदयते। 
घटोत्पत्यनन्तरं जायमाना 'घटध्वंसो भविष्यति' इति प्रतीतिस्तु घटात्मकं घटध्वंसप्रागभावं विषयीकरोति। 
एवं घटप्रागभावध्वंस: घटस्वरूप:, घटध्वंसस्वरूपश्च। अत: घटकाले 'घटप्रागभावो नष्ट:' इति प्रतीति: घटरूपं घटप्रागभावध्वंसं विषयीकरोति। घटध्वंसकाले 'घटप्रागभावो नष्ट:' इति प्रतीति: घटध्वंसरूपं घटप्रागभावध्वंसं विषयीकरोति। तथा च न काप्यनुपपत्तिरिति भाव:।
 ननु काले द्रव्यत्वं नास्तीत्यादि। काले द्रव्यत्वं नास्तीति प्रतीति: न जायते, काले द्रव्यत्वाभाव इति प्रतितिस्तु 
जायते। तदर्थं नञपदं दैशिकविशेषणतासम्बन्धावच्छिन्नाधेयत्वान्विताभावबोधकमिति व्युत्पत्ति: स्वीकरणीया। घटे पटत्वं नास्तीत्यस्य घटनिरूपितदैशिकविशेषणतासम्बन्धावच्छिन्नाधेयतावान् पटत्वाभाव इत्यर्थ:। काले कालिकसम्बन्धेन द्रव्यत्वाभावस्य सत्त्वेऽपि दैशिकविशेषणतासम्बान्धेन द्रव्यत्वाभावं प्रति समवायसम्बन्धेन द्रव्यत्वस्य विरोधिततयकाले समवायेन द्रव्यत्वसत्त्वात् कालनिरूपितदैशिकविशेषणतासम्बन्धावच्छिन्नाधेयतावान् द्रव्यत्वाभावो न भवतीति काले 
द्रव्यत्वं नास्तीति प्रतीति: न भवतीति वक्तव्यम्। इत्थं च भूतले घटाभावो नास्तींति प्रतीतिरपि घटाभावाभावे भूतलनिरूपितदैशिकविशेषणतासम्बन्धावच्छिन्नाधेयत्वमवगाहत इति वक्तव्यम्। घटाभावाभावो यदि घटस्वरूप: स्यात् तदा भावानां दैशिकविशेषणतासम्बन्धेन वृत्तेरनङ्गीकारात् तत्सम्बन्धावच्छिन्नाधेयत्वाभाववति घटे तदवगाहितया तादृशप्रतीतेर्भ्रमत्वं स्यात्। इष्यते तु प्रमात्वम्। अत: अभावाभाव: न भावरूप: अपि तु अतिरिक्त:। न च अनवस्था। घटाभावाभावस्य अतिरिक्तत्वेऽपि घटाभावाभावाभावस्य घटाभावरूपत्वाङ्गींकारात् इति 
नवीनानामाशय:। नवीनतरास्तु भावानामपि दैशिकविशेषणतासम्बन्धेन वृत्तिं अङ्गीकुर्वन्ति। 
तन्मते अभावाभाव: नातिरिक्त:। एतत्तत्त्वं कूटघटितलक्षणगादाधर्यां द्रष्टव्यम्।
81. षोडशपदार्थानां सप्तपदार्थेष्वन्तर्भावः
 प्रत्यक्षप्रमाणस्य द्रव्य इति। इन्द्रियं प्रत्यक्षप्रमाकरणम्। तत्र चक्षुष: तेजसि, रसनाया: जले, 
घ्राणस्य पृथिव्याम्, त्वच: वायौ, श्रोत्रस्य आकाशेऽन्तर्भावात् मनस: पृथक् द्रव्यत्वाच्च प्रत्यक्षप्रमाणस्य द्रव्येऽन्तर्भाव इत्यर्थ:। अनुमानादीनां च गुण इति। व्याप्तिज्ञानमनुमानम्, सादृश्यज्ञानमुपमानम्, 
पदज्ञानं शब्द इत्येवमनुमानादीनां ज्ञानरूपे गुणेऽन्तर्भाव इत्यर्थ:। एवमग्रेऽपीति। 
प्रवृत्तिदोषादीनामपि यथायथं सपतस्वेवान्तर्भाव इत्यर्थ:। ननु प्रवृत्ते: प्रयत्नविशेषरूपत्वात् धर्माधर्मयोस्तु अदृष्टविशेषरूपत्वात् 'प्रवृत्ति: धर्माधर्मौ' इति दीपिकाग्रन्थोऽसङ्गत इत्यत आह - तज्जनिकेत्यर्थ इति। धर्माधर्मयोर्जनिका प्रवृत्तिरित्यर्थं:। कार्ये कारणोपचार इति भाव:। तथा च प्रवृत्ते: गुणेऽन्तर्भाव:। 
स्फुटमाकर इति। प्रवृत्तिसाधनो धर्माधर्मौ प्रवृत्तिशब्देनोक्तौ यथा अन्नसाधना: प्राणा: इति द्वितीयसूत्रे भाष्ये, प्रवृत्तिफले धर्माधर्मौ आस्मिन् सूत्रे प्रवृत्तिरित्युच्येते। कस्मात्, तत्साधनत्वात् अन्नं वै प्राणिन: प्राणा इति यथा इति सप्तदशसूत्रे वार्तिके चोक्तत्वात् प्रवृत्तेर्धर्माधर्मजनकत्वं मूलग्रन्थेषु स्पष्टमिति भाव:। इच्छाविशेष इति। उत्कटेच्छेत्यर्थ:। तथा च रागस्येच्छात्मके गुणेऽन्तर्भाव:, द्वेषस्य गुणे, मिथ्याज्ञानरूपस्य मोहस्य च गुणेऽन्तर्भाव:। मिथ्याज्ञानं नाम भ्रमात्मकज्ञानम्। मरणानन्तरेति। प्रेत्य-मृत्वा भाव:। 
जननमिति व्युत्पत्त्या मरणानन्तरकालिकजन्य प्रेत्यभावशब्दार्थ:। चरमस्य प्राणशरीरसंयोगस्य ध्वंस: मरणम्। आद्य: शरीरप्राणसंयोग: जन्म:। तथा च प्रेत्यभावस्य संयोगरूपे गुणेऽन्तर्भाव:। प्राणशरीरसंयोगे चरमत्वं च स्वसजातीयशरीरवृत्तिप्राणसंयोगप्रागभावानधिकरणत्वम्। 
आद्यत्वं च स्वसजातीयशरीरवृत्तिप्राणसंयोगध्वंसानधिकरणत्वम्।
 दीपिकायाम् फलं भोग इति। भोगो नाम सुखदु:खानुभव:। तथा च फलस्य अनुभवरूपज्ञानात्मके गणेऽन्तर्भाव:। स्वसमानाधिकरणेति। स्वसमानाधिकरण: य: दु:खप्रागभाव:। तदसमानकालीन दु:खध्वंस: मोक्ष इत्यर्थ:। इदानीमस्माकं विद्यमान: यत्किंचिद्दु:खध्वंस: भविष्यद्दु:खप्रागभावसमानकालिक:। मुक्तौ य: दु:खध्वंस: स: दुखप्रागभावासमानकालिक: पुनर्दु:खस्याजनिष्यमाणत्वादिति भाव:। अपवर्गलक्षणघटकदलानां प्रयोजनमाह प्रकाशिकायाम् - मुक्तात्मसंयोगेत्यादिना। दु:खध्वंस: इत्यत्र दु:खपदानुपादाने स्वसमानाधिकरणदु:खप्रागभावासमानकालीन: ध्वंस: मोक्ष इति एतावन्मात्रोक्तौ मुक्तात्मनो घटस्य च य: संयोग: तद्ध्वंसोऽपि दु:खप्रागभावासमानकालीन इति तादृशसंयोगध्वंसवतो घटस्यापि मुक्तत्वं स्यात्। 
तद्वारणाय दु:खध्वंस इत्युक्तम्। संयोगध्वसो न दु:खध्वंस इति तस्य न मुक्तित्वमिति भाव:।
 ननु मुक्तात्मनो विभुत्वात् यावद्घटस्थिति घटे मुक्तात्मसंयोगोऽस्त्येवेति तद्ध्वंसवत्वं घटस्य कथं भवेत्। घटे नष्टे तु मुक्तात्मघटसंयोगध्वंससत्त्वेऽपि घटस्याभावात् सुतरां न घटस्य मुक्तत्वमिति कथमियमाशङ्का? अत्रोच्यते - घट: आदौ कुत्रंचित् प्रदेशेऽस्ति, तदा तत्प्रदेशावच्छेदेन मुक्तात्मघटसंयोगोऽस्ति। 
स एव घट: प्रदेशान्तरं नीतश्चेत् पूर्वप्रदेशावच्छिन्नात्मसंयोगो नश्यति, प्रदेशान्तरावच्छेदेन अन्य: संयोगो जायते। तथा चानष्टे एव घटे प्रदेशविशेषावच्छिन्नमुक्तात्मसंयोगध्वसोऽस्तीति घटस्य मुक्तत्वप्रसङ्ग इत्याशयात्। दु:खध्वंसवतामिति। तथा च दु:खध्वंसो मोक्ष इत्येतावन्मात्रोक्तौ संसारिणामस्मदादीनामपि सुषुप्तिकाले दु:खध्वंससत्त्वात् मुक्तत्वापत्ति:। तद्वारणाय कालीनान्तम्। अद्य विद्यमानस्य अस्मदीय दु:खध्वंसस्य श्वोभाविदु:खप्रागभावसमानकालीनत्वात् 
तादृशदु:खप्रागभावासमानकालीनत्वं नास्तीति न मुक्तित्वमिति भाव:। अन्यदीयेति। तथा च दु:खप्रागभावे स्वसमानाधिकरणेति विशेषणानुपादाने मुक्तानां शुकादीनां यो दु:खध्वंस: स: शुकाद्यन्यसंसार्यात्मवृत्ति यत् भावि दु:खं तत्प्रागभावसमानकालीनमेव भवतीति तदसमानकालीनदु:खध्वंसवत्वाभावात् शुकादीनाममुक्तत्वं स्यात्। तद्वारणाय स्वसमानाधिकरणेति विशेषणम्। 
तदुपादाने च स्वं शुकात्मवृत्ति: दु:खध्वंस: तदधिकरणं शुकात्मा तद्वृत्तित्वं अन्यदीयदु:खप्रागभावे नास्तीति न तत्समानकालीनत्वमादाय पूर्वोक्तदोष इति भाव:।
 ननु स्वसमानाधिकरणदु:खासमानकालीनेत्येवास्तु, किं तादृशदु:खप्रागभावासमानकालीनेति विशेषणेन। 
न च अस्माकं सुषुप्तौ यो दु:खध्वंस: तस्य दु:खसमानकालीनत्वं नास्ति, सुषुप्तौ दु:खाभावात्। 
तथा च दु:खासमानकालीनदु:खध्वंससत्वात् अस्माकं मुक्तत्वापत्तिभवेत् दु:खासमानकालीनेत्युक्तौ। 
दु:खप्रागभावासमानकालीनेत्युक्तौ तु सुषुप्तौ अस्मासु भाविदु:खप्रागभावोऽस्तीति तदातनदु:खध्वंसस्य दु:खप्रागभावसमानकालीनत्वात् वारणमिति वाच्यम्। ध्वंसस्य ध्वंसासम्भवेन सुषुपितकालिको यो दु:खध्वंस: तस्य जाग्रत्क्षणेऽप्यनुवर्तमानतया जाग्रत्काले यद्दुखं तत्समानकालीनत्वमस्तीति समानाधिकरणदु:खासमानकालीनत्वाभावात् वारणं भवतीति दु:खप्रागभावासमानकालीनत्वपर्यन्तस्यानावश्यकत्वात् इत्याशयेन शङ्कते - न च स्वसमानाधिकरणेति।
 समाधत्ते - यथासंनिवेश इति। यद्यपि दु:खासमानकालीनत्वविशेषणेन वारणं भवति, 
तथापि दु:खप्रागभावासमानकालीनत्वेनापि वारणसम्भवात् तस्य न वैयर्थ्यथ्मति भाव:। 
न च लघुनादु:खासमानकालीनत्वेनैव वारणे गुरुण: दु:खप्रागभावासमानकालीनत्वविशिषणस्य वैयर्थ्यमेवेति वाच्यम्। यत्र गुरुधर्मघटकेन लघुधर्मेण निर्वाह: तत्रैव गुरुधर्मस्य वैयर्थ्यम्। 
प्रकृते तु दु:खासमानकालीनत्वत्वावच्छिन्नाभाव: दु:खासमानकालीनत्वम्। दु:खप्रागभावसमानकालीनत्वत्वावच्छिन्नाभाव: दु:खप्रागभावासमानकालीनत्वम्। 
अनयोश्चाभावयो: प्रतियोगितावच्छेदकभेदेन भिन्नत्वात् एकस्मिन् अभावेऽन्यस्य घटकत्वाभावात् न वैयथ्यविकाश इत्याशयात्। ननु स्वत्वस्याननुगततया तद्घटितमुक्तेरप्यनेकत्वेन मुक्तिपदस्य नानार्थकत्वापत्ति: इत्यत आह - दिगिति। अत्रानुयोगिनि स्वत्वं न विवक्षितम्, किं तु प्रतियोगिनि। तथा च स्वसमानाधिकरणदु:खप्रागभावसमानकालीनं यद्यत्स्वं तत्तद्व्यक्तिभेदविशिष्टदु:खध्वंसो मोक्ष:। 
एवं च तादृशभेदकूटविशिष्टत्वोपलक्षितदु:खध्वंसत्वस्य सकलमुक्तिसाधारणतया न मुक्तिपदस्य नानार्थकतापत्तिरिति भाव:। इर्त्थ चापवर्गस्य मोक्षेऽन्तर्भाव:। संशयस्य अयथार्थानुभवरूपत्वस्य पूर्वमुक्तत्वात् ज्ञानरूपे गुणेऽन्तर्भाव: उक्त इत्याशयेन मूले संशयस्याकथनम्। तदाह - संशयस्य निरूपितत्वादिति। सुखप्राप्तिर्नाम सुखमेव। दु:खहानिश्च दु:खध्वंस:। तथा च प्रयोजनस्य गुणेऽभावे चान्तर्भांव:। 
दृष्टान्तस्य यथायथं द्रव्यगुणादिष्वन्तर्भाव:। सिद्धान्तोऽपि द्रव्यादिरूप एव। प्रामाणिकत्वेन स्वीकृतार्थस्यैव सिद्धान्तत्वात्। निर्णयस्य ज्ञानरूपे गुणेऽन्तर्भाव:। अवयवानां शब्दरूपतया प्रागुक्तत्वात् गुणेऽन्तर्भाव:, तर्कस्यारोपरूपताया उक्तत्वात् भ्रमात्मकज्ञानेऽन्तर्भाव: इति तयो: अत्राकथनम्। 
वादजल्पवितण्डानां शब्दरूपतया गुणेऽन्तर्भाव:।
S81 कथानिरूपणम्
 परपक्षेत्यादि। विजिगीषुकथा जल्प: इत्येतावन्मात्रोक्तौ वितण्डायामतिव्याप्ति:। 
अत: स्वपक्षसाधनवतीत्युक्तम्। परपक्षनिराकरणस्वपक्षसाधनवतीत्यत्र परपक्षनिराकरणमपि जल्पे आवश्यकमिति सूचनाय अन्तर्भावितम्, नातिव्याप्त्यादिवारणाय। विजिगीषुपदेनैव वादस्य वारणसम्भवात्। 
दुष्टहेतुरूपाणां हेत्वाभासानां यथायथं द्रव्यादिष्वन्तर्भाव:।
S81 छलनिरूपणम् 
 छलमपि शब्दरूपत्वात् गुणेऽन्तर्भवति।
S81 जातिनिरूपणम्
 स्वासाधकतासाधारण्येनेति। परमतासाधकत्वसाधनाय हि जातिरूपमुत्तरमुच्यते। 
तच्चेत् स्वमतासाधकतामपि साधयेत् तदा जातिरित्यर्थ:। परकीयहेतो: परासाधकत्वे साध्यमाने स्वकीयहेतो: स्वासाधकत्वमपि येन भवति तत् जात्युत्तरमिति भाव:। परमतबाधनार्थं उच्यमानमुत्तरं स्वमतमपि विहन्ति चेत् तादृगुत्तरविशेषो जातिरिति फलितोऽर्थ:।
साधर्म्यसमा 
 साधर्म्यसमाया: सोदाहरणं लक्षणमाह - साधर्म्येणेति। वादिना स्वसाध्यसाधनार्थं हेतौ प्रयुक्ते 
सति प्रतिवादिन: दृष्टान्तसादृश्यमात्रावष्टब्धेन हेतुना वाद्यभिमतसाध्याभावसाधनमुखेन वाद्युक्तहेतो: स्वसाध्यासाधकत्वसाधकमुत्तरं साधर्म्यसमेत्यथै:। यथा आत्मेत्यादि। यो य: क्रियाहेतुभूतगुणवान् स क्रियावान्; 
 यथा लोष्ट: क्रियाहेतुभूतवायुसंयोगरूपगुणवत्त्वात् क्रियावान् तद्वत् आत्मापि तादृशगुणवत्त्वात् क्रियावान् इति 
वादिनोक्ते सति, प्रतिवादी वदति 'यदि क्रियाहेतुगुणवत्त्वेन रूपेण लोष्टसादृश्यात् आत्मन: क्रियावत्त्वं तर्हि यथा परममहत्परिमाणवत: आकाशस्य निष्क्रियत्वं तथा आत्मनोऽपि परममहत्परिमाणवत्त्वात् निष्क्रियत्वं किं न-स्यात्; आत्मा निष्क्रिय: परममहत्परिमाणवत्त्वात् आकाशवदित्यपि वक्तुं शक्यत्वात्' इति दूषयति। 
एतादृशं दूषणं साधर्म्यसमेत्यर्थ:।
वैधर्म्यसमा -
 एवं दृष्टान्तावृत्तिधर्मवत्त्वरूपेण दृष्टान्तवैधार्म्येण वाद्युक्तहेतो: स्वसाध्यासाधकत्वकथनं वैधर्म्यंसमा। विभुत्वरूपेति। विभुत्वं परममहत्परिमाणवत्त्वम्। तथा च वादिना आत्मा क्रियावान् क्रियाहेतुगुणवत्त्वात् लोष्टवत् इत्युक्ते, आत्मा निष्क्रिय: सक्रियलोष्टविधर्मत्वात् इति प्रतिवादी वदति। सक्रिये लोष्टे विद्यमानस्य धर्मस्य सत्त्वात् आत्मा लोष्टवत् सक्रियश्चेत् लोष्टे अविद्यमानस्य विभुत्वस्य आत्मनि सत्त्वात् आत्मा निष्क्रिय एव कुतो न स्यादिति दूषनं वैधर्म्यसमेत्युक्तं भवति। 
उत्कर्षसमा -
 उत्कर्षसमाया लक्षणमाह - परोक्तसाधनादेवेति। परेण स्वसाध्यसाधनाय यो हेतुरुच्यते तेनैव तादृशहेतोरव्यापको य: धर्म: तस्य पक्षे प्रसञ्जनं उत्कर्षसमेत्यर्थ:। यथा शब्दोऽनित्य: कृतकत्वादित्यत्र कश्चिदाह - यदि कृतकत्वेन हेतुना शब्द: घटवदनित्य: तर्हि तेनैव हेतुना शब्द: घटवद् अश्रावणोऽपि स्यादिति। अत्र हेतो: कृतकत्वस्य अव्यापक: धर्म: अश्रावणत्वं तस्य पक्षे आपादनं क्रियते। 
ईदृशमुत्तरं उत्कर्षसमा। व्याप्तिमपुरस्कृत्य पक्षदृष्टान्तान्यतरस्मिन् साध्यसाधनान्यतरेण अविद्यमानधर्मप्रसञ्जनं उत्कर्षसम:। यथा शब्दोऽनित्य: कृतकत्वात् इति स्थापनायाम् अनित्यत्वं कृतकत्वं च घटे रूपसहचरितम्, अत: शब्दोऽपि रूपवान् स्यात्। एवं श्रावणशब्दसाधर्म्यात् कृतकत्वात् घटोऽपि श्रावण: स्यादविशेषात् इति विश्वनाथ:। अविद्यमानधर्मप्रसञ्जनं उत्कर्षंसमा। 
अपकर्षसमा - 
विद्यमानधर्माभावप्रसञ्जनं अपकर्षसमा। 
तदाह - परोक्तदृष्टान्तसाधर्म्येणेति। परेण वादिना उक्तो यो दृष्टान्त: तत्साधर्म्येण पक्षे वाद्यभिमतस्य अर्थान्तरस्याभावसाधनम् अपकर्षसमा। यथा शब्दोऽनित्य: कृतकत्वात् इति वादिनोक्ते प्रतिवादी वदति - 
यदि कृतकत्वरूपात् घटसाधर्म्यात् शब्दो घटवदनित्य: तर्हि तस्मादेव हेतो: शब्द: घटवत् अश्रावणोऽपि स्यादिति। अत्र पक्षे शब्दे अनित्यत्ववत् वाद्यभिमतं अर्थान्तरं श्रावणत्वं तदभावस्य प्रसञ्जनं क्रियते इति समन्वय:। साध्ये धर्माभावं दृष्टान्तात् प्रसजतोऽपकर्षसम: इति भाष्यम्।
वर्ण्यसमा -
 वर्ण्यसमां लक्षयति - वर्ण्यस्येति। दृष्टान्ते विद्यमानस्य पक्षे स्थापनीयस्य साधनं वर्ण्यसमा। 
यथा आत्मा क्रियावान् क्रियाहेतुगुणवत्त्वात् लोष्टवदिति वादिनोक्ते प्रतिवादी उत्तरयति-लोष्टादे: 
क्रियाजनकनोदनाख्यसंयोगवत्त्वात् क्रियावत्त्वं भवतु। आत्मनस्तु क्रियावत्त्वे लोष्टवत् क्रियाजनकनोदनाख्यसंयोगवानात्मा भवेदिति। ईदृशमुत्तरं वर्ण्यसमा। ख्यापनीयो वर्ण्यो विपर्ययादवर्ण्य: इति भाष्यम्।
अवर्ण्यसमा -
 अवर्ण्यसमामाह - साध्यहेत्वोरिति। पक्षे साध्यहेत्वोर्द्वयोरपि तुल्यत्वात् यत् वादिदूषकमुत्तरं तदवर्ण्यसमा। यथा आत्मा सक्रिय: क्रियाहेतुगुणवत्त्वात् लोष्टवत् इत्यनुमाने एव आत्मनि क्रियावत्त्वमपि असिद्धम्, क्रियाहेतुनोदनाख्यसंयोगवत्त्वमप्यसिद्धम्। तत्रासिद्धेन नोदनाख्येन क्रियाहेतुगुणेन आत्मन: सक्रियत्वं साध्यते चेत् असिद्धेन क्रियावत्त्वेन क्रियाजनकनोदनाख्यसंयोगवत्त्वमपि कुतो न साध्यते नियामकाभावात् इत्येवं 
यदुत्तरं तदवर्ण्यसमेत्यर्थ:।
विकल्पसमा - 
 विकल्पसमामाह - दृष्टान्ताविकल्पं प्रदर्श्येति। दृष्टान्ते विविधं कल्पं प्रदर्श्य दार्ष्टान्तिकेऽपि विविधकल्पप्रदर्शनं 
विकल्पसमेत्यर्थ:। यथा पूर्वोक्ते आत्मा सक्रिय: क्रियाहेतुगुणवत्त्वात् इत्यनुमाने एव क्रियाहेतुगुणयुक्तं किञ्चित् गुरु यथा लोष्टादि किञ्चिल्लघु यथा वायु:, एवं किंयाहेतुगुणयुक्तं किञ्चित्सक्रियं यथा घटादि, किञ्चिदक्रियं यथा आत्मा। तत्र पूर्वो विकल्प एव समीचींन: अयं तु विकल्प: न समीचीन: इत्यत्र नियामकं किमपि नास्ति। तथा च क्रियाहेतुगुणवत्त्वे समानेऽपि कस्यचित् सक्रियत्वमित्यपि सम्भवतीति तेन हेतुना आत्मनो निष्क्रियत्त्वमेवास्तु इति रीत्या यदुत्तरं तत् विकल्पसमा।
साध्यसमा -
 साध्यसमामाह - दृष्टान्तस्य पक्षतुल्यताकथनमिति। साध्यतेऽस्मिन्निति व्युत्पत्त्या साध्यशब्द: पक्षवाची। दृष्टान्त: पक्षतुल्य इत्यापादनं साध्यसमा। शिष्टं स्पष्टम्। हेत्वाद्यवयवसामर्थ्ययोगी धर्म: साध्य: त्र दृष्टान्ते प्रसजत: साध्यसम:। यदि यथा लोष्ट: तथा आत्मा, प्राप्तस्तर्हि यथा आत्मा तथा लोष्ट इति। 
साध्यश्चायमात्मा क्रियावानिति कामं लोष्टोऽपि साध्य:। अथ नैवम्, न तर्हि यथा लोष्ट: तथा आत्मा इति भाष्यम्।
प्राप्तिसमा - 
 प्राप्तिसमामाह - प्राप्त्या प्रत्यवस्थानमिति। साध्येन सह एकाधिकरणवृत्तित्वं हेतोरस्ति चेत् हेतुना साकं एकाधिकरणवृत्तित्वं साध्यस्याप्यस्तीत्यङ्गीकरणीयम्। तथा च साध्यसामानाधिकरण्यं पुरस्कृत्य हेतुना साध्यं साध्यते चेत् हेतुसामानाधिकरण्यं पुरस्कृत्य साध्येनैव हेतु: साध्यताम्। एवं च आत्मा क्रियावान् क्रियाहेतुगुणवत्त्वात् इतिवत् आत्मा क्रियाहेतुगुणवान् क्रियावत्त्वात् इत्यपि साध्यताम् अविशेषात् इति प्रत्यवस्थानं प्राप्तिसमेत्यर्थ:। उभयोरविशेषादिति। उभयो: सामानाधिकरण्याविशेषादित्यर्थ:।
अप्राप्तिसमा - 
 अप्राप्तिसमामाह - अप्राप्त्या प्रत्यवस्थानमिति। अप्राप्ति: साध्यहेत्वो: असामानाधिकरण्यम्। 
अत्रैवं विकल्प: कर्तव्य:। आत्मा क्रियावान् क्रियाहेतुगुणवत्त्वात् इत्युक्ते अयं हेतु: साध्यसमानाधिकरण: सन् साध्यं साधयति वा? साध्यासमानाधिकरण: सन् साध्यं साधयति वा? आद्ये सामानाधिकरण्याविशेषात् साध्येनापि कुतो न हेतु: साध्यत इति प्रत्यवस्थानात् प्राप्तिसमा। द्वितीये असामानाधिकरण्याविशेषात् साध्यमिव अन्यत् सर्वंमपि हेतु: कुतो न साधयेत्। तथा च सर्व: सर्वं साधयेत्। तथा हेतुर्यथा साध्येनासमानाधिकरणोऽपि साध्यं साधयति तथा साधाभावेनासमानाधिकरणत्वात् साध्याभावमेव कुतो न साधयेत्? इति रीत्या प्रत्यवस्थानम् - दूषणकथनम् अप्राप्तिसमेत्यर्थ:।
प्रसङ्गसमा -
 प्रसङ्गसमां लक्षयति - साधनपरम्पराप्रश्न इति। साधनपरम्परा विषयक: प्रश्न: प्रसङ्गसमा। साधनस्यापि साधनं वक्तव्यमिति प्रसङ्गेन प्रत्यवस्थानं प्रसङ्गसम: इति भाष्यम्। शिष्टं स्पष्टम्।
प्रतिदृष्टान्तसमा -
 प्रतिदृष्टान्तसमामाह - दृष्टान्तान्तरेणेति। आत्मा क्रियावान् क्रियाहेतुगुणयुक्तत्वात् लोष्टवत् इति लोष्टदृष्टान्तेन क्रियावत्त्वं साध्यते चेत् आत्मा निष्क्रिय: क्रियाहेतुवायुसंयोगवत्त्वात् आकाशवत् इत्याकाशदृष्टान्तेन कुतो न साधयितुं 
शक्यत इति प्रकृतसाध्यशून्यं दृष्टान्तं प्रदर्श्य दूषणोद्भावनं प्रतिदृष्टान्तसमा। क्रियावान् आत्मा क्रियाहेतुगुणयोगात् लोष्टवत् इत्युक्ते प्रतिदृष्टान्त उपादीयते क्रियाहेतुगुणयुक्तं आकाशं निष्क्रियं दृष्टथ्मति। क: पुनराकाशस्यं क्रियाहेतुगुण:, वायुना संयोग: 
इति भाष्यम्।
अनुत्पत्तिसमा
 अनुत्पत्तिसमामाह - अनुत्पत्त्या प्रत्यवस्थानमिति। जन्यैकत्वादिति। जन्यं च तत् एकत्वं च जन्यैकत्वम्, तस्मात्। अनुत्पन्न एवेति। तथा च अनित्यत्वं बाधितामिति भाव:। 
तथा च साधनाङ्गपक्षहेतुदृष्टान्तानां उत्पत्ते: प्राक् हेत्वभाव इत्यनुत्पत्त्या प्रत्यवस्थानं अनुत्पत्तिसम:। 
उत्पत्ते: पूर्वं हेत्वाद्यभावेन प्रत्यवस्थानस्यैव लक्षणत्वात् इति विश्वनार्थ:।
संशयसमा
 संशयसमामाह - साधारणधर्मं प्रदर्श्येति। स्पष्टार्थम्। नित्यानित्यसाधर्म्यादिति संशयकारणोपलक्षणम्। तेन समानधर्मदर्शनादि यत्किञ्चित्संशयकारणबलात् संशयेन प्रत्यवस्थानं संशयसम: इति विश्वनाथ:।
प्रकरणसमा - 
 प्रकरणसमामाह वाद्यक्तहेतोरिति। शब्द: अनित्य: कृतकत्वात् घटवत् इति वादिना अनित्यत्वसाधनाय कृतकत्वहेतौ उक्ते सति तादृशहेतुसाध्यस्य अनित्यत्वस्य विपरीतं यत् शब्द: नित्य: श्रावणत्वात् शब्दत्ववत् इत्येवं प्रयुज्यमानं हेत्वन्तरम् श्रावणत्वाख्यं तदुद्भावनेन प्रत्यवस्थानं प्रकरणसमेत्यर्थ:।
अहेतुसमा - 
 अहेतुसमां लक्षयति - कालत्रयेऽपीति। कालत्रयेऽपि हेतुत्वासम्भवकथनपूर्वकं अहेतुत्वकथनम् अहेतुसमा। 
 कस्य साधकमिति। अनित्यत्वस्य कार्यत्वं न साधकमित्यर्थ:। पूर्वकालावच्छेदेन अविद्यमानस्य साध्यस्य हेतु: कथं साधको भवेत् इति भाव:। कस्य साध्यमनित्यत्वमिति। अनित्यत्वं कार्यत्वस्य साध्यं न भवतीत्यर्थ:। कालत्रयशब्देन कार्यकालतत्पूर्वकालतत्पश्चात्काला: विवक्षिता:। हेतुरहेतुना न विशिष्टयते। 
अहेतुना साधर्म्यात् प्रत्यवस्थानम् अहेतुसम: इति भाष्यम्।
अर्थापत्तिसमा 
 अर्थापत्तिसमां लक्षयति - अर्थापत्तिपुरस्कारेणेति। शब्द: अनित्य: कृतकत्वात् इति अनित्येन घटेन कृतकत्वसाधर्म्यात् शब्द: अनित्य: इत्युक्ते अर्थादापद्यते नित्यसाधर्म्यात् नित्य इति। 
अस्ति च नित्येन आकाशेन अस्पर्शत्वरूपं साधर्म्यं शब्दस्य इति शब्दो नित्य एव किं न स्यादित्येवम् अर्थापत्तिपूर्वकं दूषणोद्भावनं अर्थापत्तिसमेत्यर्थ:। अर्थापत्त्या प्रतिपक्षं साधयत: अर्थापत्तिसम:। 
यदि प्रायत्नानन्तरीयकत्वात् अनित्यसाधर्म्यात् अनित्य: शब्द इति, तदा अर्थादापद्यते नित्यसाधर्म्यात् नित्य इति। अस्ति त्वस्य नित्येन साधर्म्यं अस्पर्शत्वम् इति भाष्यम्। एकतरावधारण इति। अनित्यसाधर्म्यादनित्यत्वमेवेत्यवधारण इत्यर्थ:।
अविशेषसमा 
 अविशेषसमां लक्षयति - सर्वाविशेषप्रसङ्गोद्भावनमिति। शब्दोऽनित्य: कृतकत्वात् इत्यत्र एकस्य धर्मस्य 
कृतकत्वादे: शब्दे घटे च सत्त्वात् यदि शब्दघटयोरनित्यत्वेनाविशेष उच्यते, तदा सर्वेंषामविशेषप्रसङ्ग:। सत्त्वप्रमेयत्वादिरूपस्य एकस्य धर्मस्य सर्वेषु सत्त्वात्। तथा च सन्मात्रवृत्तिधर्मेणाविशेषापादनमविशेषसमा। 
तथा च सर्वेषामभेदे पक्षादिविभागो न स्यात्। सर्वेषामेकजातीयत्वेऽवान्तरजात्युच्छेद:, 
सर्वेषामनित्यत्वे जात्यादिविलय इति विश्वनाथ: निरूपयति।
उपपत्तिसमा 
 उपपत्तिसमां लक्षयति - उभयपक्षसाधर्म्येणेति। द्वयोरपि पक्षयो: साधनमुपपद्यत इति कथनम् उपपत्तिसमा। शब्दस्य अनित्यत्वपक्षे यथा साधने कार्यत्वमुपपद्यते, तथा शब्दनित्यत्वपक्षेऽपि साधनं श्रावणत्वादिकमुपपद्यत इति द्वयोरपि पक्षयो: साधनस्योपपन्नत्वाख्यं समानधर्मं पुरस्कृत्य प्रत्यवस्थानम् उपपत्तिसमेति यावत्।
उपलब्धिसमा 
 उपलब्धिसमां सोदाहरणं लक्षयति - वाद्यक्तेति। वादिना निर्दिष्टस्य कारणस्याभावेऽपि साध्योपलम्भात् प्रत्यवस्थानम् उपलब्धिसम:। तथा हि - पर्वतो वह्निमान् धूमात् इत्यादिकं वह्न्यवधारणार्थं 
उच्यते, न तत्सम्भवति, धूमं विना आलोकादितोऽपि वह्निसिद्धे:। तथा च न तस्य साधकत्वमिति प्रतिकूलतर्क: इति विश्वनाथ:।
अनुपलब्धिसमा 
 अनुपलब्धिसमां लक्षयति - वादिनेति। नैयायिकैस्तावत् शब्दानित्यत्वं एवं साध्यते - यदि शब्द: नित्य: स्यात् तर्हि उच्चारणात् प्राक् कुतो नोपलभ्यते। न हि घटाद्यावरणकुड्यादिवत् शब्दस्यावरणमस्ति, तदनुपलब्धेरिति। 
तत्रैवं जातिवादी प्रत्यवतिष्ठते-यद्यावरणानुपलब्धे: आवरणाभाव: सिध्यति तदा आवरणानुपलब्धेरप्यनुपलम्भात् आवरणानुपलब्धेरप्यभाव: सिध्येत्। तथा च अनुपलब्धिप्रमाणक: आवरणाभावो न स्यात् अपि तु आवरणोपपत्तिरेव स्यादिति शब्दनित्यत्वे नोक्तं बाधकं युक्तमिति। इत्थं च एवंरूपेण प्रत्यवस्थानम् अनुपलब्धिसमेत्यर्थ इति विश्वनाथ:। 
नित्यसमा 
 नित्यसमां लक्षयति - धर्मस्येति। शब्दस्यापि तथात्वमागतमिति। शब्दस्यापि नित्यत्वं प्रसक्तमित्यर्थ:। धर्मिणं विना धर्मस्य स्थित्यभावेन धर्मस्यानित्यत्वस्य नित्यत्वे सदातनत्वे धर्मी शब्दोऽपि नित्य: स्यादिति भाव:। शब्दे अनित्यत्वस्य नित्यं सर्वकालं स्वीकारे अनित्ये शब्दे नित्यत्वं स्यादित्यापादनं नित्यसमा इति विश्वनार्थ:।
अनित्यसमा 
 अनित्यसमां लक्षयति - अनित्यदृष्टान्तेति। अनित्येन घटेन साधर्म्यात् (कृतकत्वरूपात्) अनित्य: शब्द इति ब्रुवत: अस्ति घटेनानित्येन सर्वभावानां साधर्म्यं (सत्त्वादिरूपम्) इति सर्वस्य अनित्यत्वमनिष्टं सम्पद्यते। सोऽयं अनित्यत्वेन प्रत्यवस्थानात् अनित्यसम इति भाष्यम्। व्याप्तिमपुरस्कृत्य यत्किञ्चिद्दृष्टान्तसाधर्म्येण सर्वस्य 
 साध्यवत्त्वापादनात् अनित्यसमा। साध्यपदादविशेषसमातो व्यवच्छेद: तत्र सर्वाविशेष एवापद्यते न तु सर्वस्य साध्यवत्त्वम् इति विश्वनार्थ:।
कार्यसमा 
 कार्यसमां लक्षयति - वाद्युक्तहेतोरिति। यथा शब्द: अनित्य: प्रयत्नानुविधायित्वात् इत्यत्र प्रयत्नानुविधायित्वं कार्यद्वयेऽस्ति स्वरूपोत्पत्तौ आवरकनिवृत्तौ चेति। तत्र स्वरूपोत्पत्त्यभिप्रायेण वादिनोक्ते जातिवादल आह आवरकनिवृत्तावेव प्रयत्नानुविधायित्वस्योपयोग: न स्वरूपोत्पत्ताविति शब्दस्यानित्यत्वं न सिध्यतीति। एवंरीत्या प्रत्यवस्थानं कार्यसमेत्यर्थ:।
 अत्रेदमवधेयम्-केषुचित् ग्रन्थेषु साधर्म्यसमा वैधर्म्यसमा इत्यादिरूपेण स्त्रीलिङ्गतया समशब्द: प्रयुज्यते, केषुचित्तु साधर्म्यसम: वैधर्म्यसम: इत्यादिरूपेण पुल्लिङ्गतया प्रयुज्यते। तत्र जातेर्विशेष्यत्वविवक्षायां समशब्दस्य स्त्रीलिङ्गत्वम्। न्यायसूत्रकारस्तु-'साधर्म्यवैधर्म्यसमौ' इत्यादिरूपेण पुल्लिङ्गतयैव निर्दिशति। तस्यायं भाव: - वाद्यक्तस्य प्रतिषेध: किल जातिवादिना क्रियते, तत्र प्रतिषेघशब्द: पुल्लिङ्ग इति तदनुरोधेन समशब्दस्य पुल्लिङ्गेतेति। तदुक्तं न्यायपरिशुद्धौ वेदान्तदेशिकै: - अक्षपादीयेषु च जातिविशेषलक्षणसूत्रेषु पुल्लिङ्गान्तसमशब्दनिर्देश: स्वपक्षस्थापनपरपक्षप्रतिक्षेपरूपेण विभागे प्रत्यवस्थाने प्रतिषेधभागेनात्र जातित्वं विवक्षितम् इत्युक्तरूपजातिविशेषाभिप्राय इत्याहु: इति। न्यायभाष्यकारादयोऽपीति प्रतिषेधशब्दस्य सूत्रे बहुलं प्रयोगात् प्रतिषेधशब्दमादायेव समशब्दे पुल्लिङ्गनिर्वाहं मन्यन्ते। विश्वनाथन्यायपञ्चाननस्तु 'साधर्म्यसमादयो जातिविकल्पा:। विविध: कल्प: विकल्प: प्रभेद:' इति वदन् विकल्पशब्दानुसारेण समशब्दस्य पुल्लिङ्गतां निर्वहति। एवं वादिना साधने क्रियामाणे तत्र प्रतिवादिना उद्भाव्यमान: असदुत्तरविशेष: जाति:। 
तस्य जातिशब्दवाच्यता जायमानत्वनिबन्धना। तथा च साधर्म्यवैधर्म्याभ्याम् प्रत्यवस्थानम् जाति: इति। 
कथायां प्रवृत्तयो: वादिप्रतिवादिनो: मध्ये वादिना साधने कृते यथावस्थितोत्तरस्फुर्तिरहितस्य जिगीषो: प्रतिवादिन: मुखात् य: कश्चित् हेत्वाभास: अवशात् आगत: जायमान एव भवति न तु जात: सन् कार्यकरोऽपीत्याशयेन अवधारणार्थतया जातिशब्द: प्रवर्तत इति उत्तमूरुवीरराघवाचार्यस्वामिन: निरूपयन्ति। 
ते एव स्वामिन: साम्यार्थकसमशब्दघटनस्य तात्पर्यमेवं वर्णयन्ति - वादिप्रतिवादिप्रयुक्तयोर्हेंत्वो: साम्यम्, वादिप्रतिवादिनोरपि 
साम्यं च समशब्देन लक्ष्यते। सूत्रे समशब्द: प्रतिषेधरूपहेतुविशेषणीभूत: हेतुगतं साम्यं दर्शयति। अथापि वक्तृगतसाम्यमपि विवक्षितम्। तदाह वार्तिककार: - समीकरणार्थं प्रयोगसम:। 
साधर्म्यमेव समं तस्य प्रयोगस्य स साधर्म्यसम: इति। अत्र समीकरणार्थमित्यनेन वस्तुत: साम्याभावेऽपि समीकरणोद्धेशो ज्ञाप्यते। न हि सद्धेतोरसद्धेतुना निराकरणं साम्यापादनं वा भवति। 
केन कस्य समीकरणमिति चेत् - वादिना प्रतिवादिन: समीकरणम्। 
तथा च प्रतिवादिना स्वापकर्षपरिहारार्थमन्तत: समीकरणार्थं जातिप्रयोग: क्रियत इत्युक्तं भवति। देशिकचरणास्तु न्यायपरिशुद्धौ जातिप्रयोग: क्रियत इत्युक्तं भवति। देशिकचरणास्तु न्यायपरिशुद्धौ जातिवादिप्रयुक्तहेतो: परघातकत्ववत् स्वव्याघातकत्वमप्यस्तीति तदेव साम्यं समशब्देन प्रतिपाद्यत इति निर्वहन्ति।
 एवं चतुर्विंशतिधा निर्दिष्टदासु जातिषु कासांचित् जातीनां लक्षणेषु परिशीरल्यमानेषु समानत्वं स्थूलदृष्ट्या प्रतीयते। तत: नामभेदमात्रमिति शङ्का अवतरति। तत्रापि सूष्मदृष्ट्या विचार्यंमाणे लक्षणेषु भदोऽवगन्तुं शक्यते। तदेतन्मनसि निधायाह - अत्र ग्रन्थगौरवभयात् सूक्ष्मप्रकारा: न दर्शिता: इति। 
किं च आसां जातीनां सप्ताङ्गानि भवन्तीति उदयनाचार्थै: न्यायपरिशिष्टस्यान्ते - 
 लक्ष्यं लक्षणमुत्थिति: स्थितिपदं मूलं फलं शातनं
 जातीनां सविशेषमेतदखिलं प्रव्यक्तमुक्तं रह:।।
 इति श्लोकार्धेंन प्रतिपादितम्। तत्र प्रतिवादिना यत् असदुत्तरमुच्यते तदेव लक्ष्यम्। 
तस्य साधर्म्यंसमादिषु यत्रानतर्भाव: तल्लक्षणमेव लक्षणम्। उत्थितिर्नाम जन्म। स्थिते: पदं स्थितिपदं जात्युत्तरस्थिते: आश्रय:। असतिसाधनप्रयोगे जात्युत्तराप्रवृत्ते: दूष्यो हेतुरेव स्थितिपदत्वेन विवक्षित:। ईदृशजातिप्रयोगस्य मूलं साधर्म्याद्याकारकदर्शनम्। फलं तु वादिन: स्वोक्तहेतौ प्रतिवादिना दुष्टत्वभ्रमोत्पादनम्। शातनं वादिना प्रतिवाद्युक्तस्यासदुत्तरस्य जातिरूपस्य निराकरणम्। सूत्रकारस्तु जात्युत्तरस्य निराकरणप्रकारं प्रतिजाति विशदं प्रतिपादितवान्। सप्ताङ्गकत्वं तु न्यायपरिशिष्टे तत्र तत्र सूचितमेव। 
सर्वमिदं विस्तरभयात् अत्रोपेक्षितमिति भाव:।
S81. निग्रहस्थाननिरूपणम् 
 प्रातिज्ञाहानिलक्षणम्
 प्रतिज्ञाहानिं लक्षयति - यत्र प्रतिज्ञातार्थेति। प्रतिज्ञातस्य साध्यस्य यत् विरुद्धं तदङ्गीकार: प्रतिज्ञातस्य साध्यस्य त्यागो वा प्रतिज्ञाहानि:। इदं च साध्यधर्मप्रत्यनीकेन धर्मेण प्रत्यवस्थिते प्रतिदृष्टान्तधर्मं स्वदृष्टान्तेऽभ्यनुजानन् प्रतिज्ञां जहातीति प्रतिज्ञाहानि: इत्यादि भाष्यानुसारि लक्षणम्। 
विश्वनाथस्तु - स्वपक्षेपरपक्षधर्माभ्यनुज्ञा प्रतिज्ञाहानि:। स्वयं विशिष्याभिहितपरित्याग इति फलितार्थ:। 
सेयं पक्षहेतुदृष्टान्तसाध्यतदन्यहानिभेदात् पञ्चधा भावति। यथा शब्द: अनित्य: कृतकत्वात् इत्युक्ते प्रत्यभिज्ञाबाधितविषयोऽयमित्युत्तरिते अस्तु तर्हि घट एव पक्ष इति। एवं तत्रैव शब्दोऽनित्य: 
 ऐन्द्रियकत्वात् इत्युक्ते हेतोरनैकान्तिकत्वमिति प्रत्युक्ते अस्तु कृतकत्वादिति हेतुरिति। 
एवं पर्वतो वह्निमान् धूमात् आलोकवदित्युक्ते दृष्टान्त: साधनविकल इति प्रत्युक्ते अस्तु तर्हि महानसविदिति। एवं अत्रैव सिद्धसाधनेन प्रत्युक्ते अस्तु तर्हिं इन्धनवानिति। अन्यहानिस्तु विशेषणहान्यादि:, 
यथा तत्रैव नीलधूमादित्युक्तेऽसमर्थविशेषणत्वेन प्रत्युक्ते अस्तु तर्हिं धूतादिति हेतोरिति इत्याह। 
तदनुसारेण दिनकर्याम् - 'विशिष्य प्रतिज्ञातस्य पक्षादे: परित्यागरूपप्रतिज्ञाहाने:' इति प्रोक्तम्।
प्रतिज्ञान्तरलक्षणम् 
 प्रतिज्ञान्तरं लक्षयति - परोक्तेति। गुणविशेषणदानमिति। सविषयकगुणजन्यत्वं साध्यम्। 
अदृष्टस्य तु सविषयकत्वाभावात् तज्जन्यत्वमादाय न सिद्धसाधनमिति भाव:। 'प्रतिज्ञातार्थस्येत्युपलक्षणम्। हेत्वतिरिक्तार्थंस्येति तत्त्वम्। तेन उदाहरणान्तरम्, उपनयान्तरम्, निगमनान्तरं च प्रतिज्ञान्तरत्वेन सङ्गृहीतं भवति' इति विश्वनाथ:। हेत्वन्तरं तु सूत्रकारेण पृथङ्निग्रहस्थानत्वेन निर्दिष्टम््।
प्रतिज्ञाविरोधलक्षणम् 
 प्रतिज्ञाविरोधं लक्षयति - स्वोक्तसाध्येति। रूपादित: पृथक्त्वेन अनुपलभ्यमानत्वं हि गुणाभिन्नत्वव्याप्यम्, न 
गुणभिन्नत्वसाधकम्। अतो गुणभिन्नत्वाभावव्याप्तस्य हेतो: कथनात् प्रतिज्ञाविरोध इत्यर्थ:।
प्रतिज्ञासन्न्यासलक्षणम् 
 प्रतिज्ञासन्न्यासं लक्षयति -- स्वोक्तेऽर्थे इति। प्रतिज्ञाहानौ प्रतिज्ञातार्थस्य त्याग: प्रतिज्ञासन्न्यासे तु तस्यापलाप इति भेद:।
हेत्वन्तरलक्षणम् 
 हेत्वन्तरं लक्षयति - परोक्तेति। 
परोक्तदूषणोद्दिधीर्षया पूर्वोक्तहेतुतावच्छेदकातिरिक्तहेतुतावच्छेदकविशिष्टवचनं हेत्वन्तरमित्यर्थ:। 
जातिमत्त्वे सतीति विशेषणे दत्ते तु सामान्ये जातिमत्त्वाभावात् न व्यभिचार:।
अर्थान्तरलक्षणम् 
 अर्थान्तरं लक्षयति - प्रकृतानुपयुक्तेति। प्रकृतानाकाङ्क्षितार्थाभिधानमित्यर्थ:। अविज्ञातार्थं लक्षयति - परिषदिति। वादिनां त्रिवारमुक्तमपिप्रतिवादिना सदस्यैश्च यन्न बुध्यते तत् अविज्ञातार्थम्। 'अवहिताविकलव्युत्पन्नपरिषत्प्रतिवादिबोधानुकूलोपस्थित्य जनकवाचकवाक्यप्रयोगोऽविज्ञातार्थम्। वाचकेत्यनेन निरर्थकापार्थंकव्युदास:' इति विश्वनार्थ:। तादृशं वाक्यं 'भूस्तनं हिमभेषजवत्' इत्यादिकम्। भूस्तनमित्यस्य पर्वत इत्यर्थं:। हिमस्य भेषजम् अग्नि: तद्वान् इति हिमभेषजवदित्यस्थार्थ:। 
'अग्निर्हिमस्य भेषजम्' इति श्रुते:।
अपार्थकलक्षणम् 
 अपार्थकं लक्षयति - परस्परेति। अभिमतवाक्यार्थबोधानुकूलाकाङ्क्षाशून्यपदसमूह: अपार्थकमित्यर्थ:।
अप्राप्तकाललक्षणम् 
 अप्राप्तकालं लक्षयति - अवयवानामिति। प्रतिज्ञादीनां अवयवानां यथालक्षणं अर्थवशात् क्रम:। तत्रावयवविपर्यासेन वचनं अप्राप्तकालम् इति भाष्यानुसारीदं लक्षणम्। विश्वनाथस्तु-अवयवस्य कथैकदेशस्य विपर्यास: वैपरीत्यम्। तथा च समयबन्धविषयीभूतकथाक्रमविपरीतक्रमेणाभिधानं पर्यवसन्नम्। 
तत्रायं क्रम:-वादिना साधनमुक्त्वा सामान्यते हेत्वाभासा उद्धरणीया: इत्येक: पाद:, प्रतिवादिनश्च तत्रोपालम्भ: द्वितींय: पाद:, प्रतिवादिन: स्वपक्षसाधनं तत्र हेत्वाभासोद्धारणं चेति तृतीय: पाद:। 
जयपराजयव्यवस्था चतुर्थ: पाद:। एवं प्रतिज्ञाहेत्वादीनां क्रम:। तत्र सभाक्षोभव्यामोहादिना व्यत्यस्ताभिधानं अप्राप्तकालम्' इति प्रतिपादयति (न्यून-अधिकलक्षणयोः व्यख्यानं नास्ति)।
पुनरुक्तलक्षणम् 
 पुनरुक्तं लक्षयति - अनुवादं विनेति। निष्प्रयोजनं पुनरभिधानं पुनरुक्तम्। 
अनुवादस्तु व्यख्यारूप: सप्रयोजनक:। अतो न तत्रातिव्याप्ति:। तथा च समानार्थकसमानानुपूर्वीकशब्दस्य निष्प्रयोजनं पुनरभिधानं शब्दपुनरुक्तम्। यथा शब्द: अनित्य: शब्द: अनित्य इति। 
समानार्थभिन्नानुपूर्वीकशब्दस्य निष्प्रयोजनं पुन: अभिधानमर्थपुनरुक्तम्। 
यथा शब्द: अनित्य: ध्वनिर्निरोधधर्मक इति।
अननुभाषणनक्षणम् 
 अननुभाषणं लक्षयति -- परिषदेति। वादिना त्रिरुक्तस्य परिष्ादा विज्ञातार्थस्य वाक्यस्य प्रतिवादिना 
 अननुवाद: अननुभाषणम्। अज्ञानसाङ्कर्यनिरासाय अज्ञानमनाविष्कुर्वतेति विक्षेपसाङ्कर्यनिरासाय कथामविच्छिन्दतेति च विशेषणीयम् इत्याचार्या:। न च अप्रतिभासाङ्कर्यम्, उत्तरप्रतिपत्तावपि सभाक्षोभादिना अननुभाषणसम्भवादिति विश्वनाथ:।
अप्रतिभालक्षणम् 
 अप्रतिभां लक्षयति -- उत्तरार्हमिति। न चात्र अननुभाषणस्यावश्यकत्वात् तदेव दूषणमस्त्विति वाच्यम्। परोक्ताननुवादे हि तत्। अप्रतिभायां तु परोक्तानुवादेऽपि उत्तराप्रतिपत्तिरिति विशेषात्।
विक्षेपलक्षणम् 
 विक्षेपं लक्षयति -- असम्भवदिति। कालान्तरे कर्तुं शक्यं वस्तुत इदानीं भवितुमनर्हं यत् कार्यं तत्र व्यासङ्गमुद्भाव्य कथाविच्छेदो विक्षेप:। तेन राजपुरुषादिभिराकारणे गृहजनादिभिर्वा आवश्यककार्यार्थमाकारण स्वगृहदाहादिकं पश्यतो गमने वास्तवशिरोरोगादिना प्रतिबन्धे वा न विक्षेप:। 'यत्र कर्तव्यं व्यासज्य कथां व्यवच्छिन्नत्ति इदं मे करणीयं विद्यते तस्मिन्नवसिते पश्चात् कथयामीति विक्षेपो नाम निग्रहस्थानम्' इति भाष्यम्।
मतानुज्ञालक्षणम् 
 मतानुज्ञां लक्षयति - स्वपक्ष इति। स्वसिद्धान्ते परोक्तं दोषमङ्गीकृत्यानुद्धृत्य च परसिद्धान्तेऽपि समानो दोष इत्युद्भावनं मतानुज्ञेत्यर्थ:। यथा-पुरुषत्वाच्चेदहं चोर: तत एव भवानपि चोर इत्यादिकम्।
पर्यनुयोज्योपेक्षणलक्षणम् 
 पर्यनुयोज्योपेक्षणं लक्षयति - उद्भावनार्हेति। पर्यनुयोज्यो नाम निग्रहोपपत्त्या चोदनीय:, तस्योपेक्षणं निग्रहस्थानं प्राप्तोऽसीत्यननुयोग:। एतच्च कस्य पराजय इत्यनुयुक्तया परिषदा वचनीयम्। 
न खलु निग्रहं प्राप्त: स्वकौपीनं विवृणुयात्' इति भाष्यम्।
 'ननु वादिना कथमिदमुद्भाव्यम्, स्वकौपीनविरणस्यायुक्तत्वादिति चेत्-सत्यम्। 
मध्यस्थेनैव इदमुद्भाव्यम्, वादे च स्वयमुद्भावनेऽप्यदोष:' इति विश्वनाथ:। शिष्टं स्पष्टम्।
 अत्र जातिनिग्रहस्थानविषये भाष्य-वार्तिक-तात्पर्यटीका-परिशुद्धि-न्यायपरिशिष्ट-न्यायपरिशिष्ट-
न्यायमञ्जरी-तार्किकरक्षादिषु ग्रन्थेषु वेदान्तदेशिककृतन्यायपरिशुद्धौ च बहुविवेचितमस्ति। 
तत्सर्वं सावधानं परामृश्य कश्चिन्महान्प्रबन्ध: पृथगेव लेखनीय:। 
प्रकरणग्रन्थे एतावदेव पर्याप्तमिति विस्तरभयादुपरम्यते। (निरनुयोज्यानुयोगलक्षणस्य व्याख्यानं नास्ति ।)
अपसिद्धान्तलक्षणम् 
 जातीनां निग्रहस्थानानां च क्लृप्तेषु सप्तसु पदार्थेषु अन्तर्भाव-प्रकारमाह - प्रतिज्ञाहानीत्यादिना। दिनकरीग्रन्थे प्रतिज्ञाहान्यादीनां निग्रहस्थानानां प्रत्येकमुपादानेन तत्र तत्रान्तर्भाव: विशदमुक्त: तत एवावसेय:। असदुत्तररूपजाते: स्वाभिमतार्थव्याघातकस्वोत्तरवाक्यरूपतया शब्दात्मके गुणेऽन्तर्भाव:।
S81 शक्तेरतिरिक्तपदार्थत्वखण्डनम् 
करतलस्य अग्नेश्च संयोगे सत्यपि मणियपप्रतिबन्धकसत्त्वे करतलस्य दाहो न जायत इति शक्ति: पदार्थान्तरम्। इत्याशङ्कितं दीपिकायाम्। तत्र दाहानुत्पत्तिमात्रेण शक्ते: पदार्थान्तरत्वं कथ सिध्येत्, अत: शङ्केयमनुपपन्ना इत्यत: शङ्काग्रन्थस्याशयं वदन् अवतारयति -- नन्वनलंसयोगे सत्यपीति। 
करतलस्य अनलसंयोगे सत्यपि मण्यादिसत्त्वे करतलस्य दाहो न जायते मण्याद्यसत्त्वे दाहो जायते। 
यत्सत्त्वे कार्यं नोत्पद्यते यदसत्त्वे चोत्पद्यते तस्य प्रतिबन्धकत्वात् मण्यादे: सत्त्वे दाहो न जायते तदसत्त्वे दाहो जायत इति मण्यादे: दाहप्रतिबन्धकत्वं वाच्यम्। प्रतिबन्धकत्वं च कार्यानुकूलशक्तिविघटकत्वम्। 
तथा च दाहानुकूला या अग्निनिष्ठा शक्ति: सा मणिना नाश्यते। अत: शक्तिविशिष्टवह्नेरेव दाहजनकत्वात् मणिसत्त्वे दाहशक्तेर्नाशात् शक्तिविशिष्टवह्नेरेव दाहजनकत्वात् मणिसत्त्वे दाहशक्तेर्नाशात् शक्तिविशिष्टवह्निरूपकारणाभावात् न दाह:। इत्थं च कार्यानुकूलशक्तिविघटकत्वात् विना नोपपद्यत इत्येवमर्थापत्तिप्रमाणेन शक्तिरूपस्यातिरिक्तस्य पदार्थस्य सिद्धौ पदार्था इत्युक्ति: सङ्गच्छत इति शङ्कितुर्भाव:।
 नन्वेवमिति। अर्थांपत्तिप्रमाणेन पूर्वोक्तरीत्या शक्तिरूपपदार्थस्य सिद्धावपि तस्या: सप्तपदार्थातिरिक्तत्वं कथमित्यर्थ:। 
 यतो न तावत् द्रव्यात्मिकेत्यादि। शक्ति: द्रव्यभिन्ना गुणादिवृत्तित्वात् गुणत्वादिवत्। 
शक्तिर्हि रूपादिगुणेषु क्रियादौ चास्ति। अवयवरूपादौ अवयविरूपादिकारणत्वेन तदनुगुणशक्ते: सत्त्वात् तस्या: रूपादिगुणवृत्तित्वात् क्रियाया: संयोगादिजनकत्वेन तदनुकूलशक्तिमत्त्वात् शक्ते: क्रियावृत्तित्वाच्च। 
तथा च गुणादिवृत्तिगुणत्वक्रियात्वादिकं यथा न द्रव्यं तथा शक्तिरपि गुणादिवृत्तित्वात् न द्रव्यमित्यर्थ:। 
अत एवेति। गुणादिवृत्तित्वादेवेत्यर्थ:। शक्ति: गुणकर्मान्यतरभिन्ना गुणादिवृत्तित्वात् गुणत्वादिवत्। गुणकर्मोभयभेदस्य साध्यत्वे गुणरूपत्वे कर्मंरूपत्वेऽपि च 'एवं नोभयम्' इति न्यायेन उभयभेदसम्भावात् उद्धेश्यासिद्धि: स्यादित्यालोच्य 
अन्यतरभेदस्य साध्यत्वमनुसृतम्। यत्र गुणभेद: कर्मभेदश्च उभयमस्ति तत्रैव गुणकर्मान्यतरभेद: संभवतीति भाव:।
 न च सामान्याद्यन्यतमरूपेति। शक्ति: सामान्याद्यन्यतमभिन्ने उत्पत्तिविनाशशालित्वात् घटादिवत्। 
उत्पत्तिमत्त्वमात्रस्य हेतुत्वं सामान्याद्यन्यतमभेदाभाववति ध्वंसे उत्पत्तिमत्त्वसत्त्वात् व्यभिचार:। 
तद्वारणाय विनाशशालित्वादिति। ध्वंसस्य विनाशाभावात् न व्यभिचार:। विनाशाशालित्वामात्रोक्तौ उक्तसाध्याभाववति प्रागभावे विनाशित्वसत्त्वात् व्यभिचार:। तद्वारणाय उत्पत्तिनिवेश:। 
प्रागभावस्यानादे: उत्पत्तिविराहत् न व्यभिचार:। तथा च उत्पत्तिविनाशोभयवत्त्वं उत्पत्तिविशिष्टविनाशवत्त्वं वा हेतु:। सामान्यादीत्यत्र आदिशब्देन विशेषसमवायाभासव गृह्यत। एवं चेति। पूवौक्तानुमानैरर्थापत्त्या चानुगृजहीतेन शक्ति: अतिरिक्त: पदार्थ: क्पलृप्तपदार्थानन्तर्भूतत्वे सति पदार्थत्वात् इति परिशेषानुमानेन शक्तेरतिरिक्तपदार्थत्वं सिध्यतीति भाव:।
 ननु 'प्रतिबन्धकाभावस्य कार्यंमात्रे कारणत्वेन शक्तेरनुपयोगात्' इति दीपिकाग्रन्थ: शक्ते: पदार्थत्वखण्डनाय प्रवृत्त:। कार्यमात्रे प्रतिबन्धकाभावस्य कारणत्वमस्तु नाम। तावता शक्ते: पदार्थत्वं कुतो न भवती इति शङ्कायां दीपिकाया: तात्पर्यमाह-प्रतिबन्धकत्वं नेति। तच्चेति। प्रतिबन्धकत्वं चेत्यर्थ:। 
मण्यभावस्य हेतुत्वादेवेति। एवकारेण कार्यानुकूलशक्तिविघटकत्वव्यवच्छेद:। 
तथा च मणे: कार्यानुकूलशक्तिविघटकत्वाभावेऽपि कारणीभूतो यो मण्यभाव: तत्प्रतियोगित्वात् प्रतिबन्धकत्वमुपपद्यते। तथा च अन्यथानुपपत्तिरूपार्थापत्तिप्रमाणस्याभावात् न शक्तिसिद्धिरिति भाव:। तदभावरूपकारणान्तराभावादेवेति। मण्यभावरूपं यत् कारणान्तरं तदभावादेवेत्यर्थ:। अत्र अन्तरशब्दप्रयोगात् दाहं प्रति वह्नि: मण्यभावश्च इत्युभयं पृथक् कारणम्, न तु मण्यभावविशिष्टवह्नि: कारणम्। वह्निविशिष्टमण्यभाव: कारणं वा मण्यभावविशिष्टवह्नि: कारणं चेति विशेष्यविश्ोषणभावे विननिगमनाविरहेण गुरुभूतकार्यकारणभावद्वयापत्तेरिति सूचितम्।
 ननु प्रतिबन्धकत्वान्यथानुपपत्त्या शक्त्यसिद्धावपि व्यवहारान्यथानुपपत्त्या शक्त्ि सध्यतीति शङ्कते - 
ननु दाहोत्पाद इति शक्तिरूपातिरिक्तपदार्थ विनापि क्लृप्तेन कारणत्वरूपपदार्थेनैव व्यवहारस्योपपत्त्या न व्यवहारानुपपत्तिरस्तीत्याह - तस्या: कारणतारूपत्वेऽपीति। ननु कारणत्वं कथं नातिरिक्तं इति चेत् - 
अत्राहु:। कारणत्वमिति अअग्नित्वाउदिजातौ वा अभाव वा कारणत्वस्यान्तर्भाव इति। 
स्पष्टमिदं कुसुमाञ्जलादौ।
 शङ्कते -- ननु मण्याद्यभावस्य हेतुत्व इति। चन्द्रकान्तमणि: दाहप्रतिबन्धक: तदभाव: दाहहेतु:। 
यत्र वह्नौ चन्द्रकान्तमणिसंयोगकाले सूर्यकान्तमणिसंयोगो वा मन्त्रोद्धेश्यत्वं वा अस्ति तदा दाहो जायते। 
तत्र चन्द्रकान्तमण्यभावरूपस्य कारणस्याभावात् तव मते कथं दाह:? मम मते तु मण्यभाव: न दाहकारणम्। अपि तु शक्तिविशिष्टवह्निरेव कारणम्। चन्द्रकान्तमणिना वह्निगतशक्तेर्नाशेऽपि सूर्यकान्तमणिमन्त्रादिसमवधानदशायां पुन: वह्नौ दाहानुकूलशक्त्यन्तरमुत्पद्यत इति स्वीकारेण शक्तिविशिष्टवह्ने: सत्त्वात् दाह: सम्भवति, अत: शक्ति: अङ्गीकरणीयेति शङ्कितुर्भाव:। 
अत्र उत्तेजकशब्देन प्रतिबन्धकसत्त्वेऽपि कार्योत्पत्तिप्रयोजक: सूर्यकान्तमण्याउदिरुच्यते। प्रतिबन्धकसमवधानकालिककार्योत्पत्तिप्रयोजकत्वं उत्तेजकत्वमित्युक्तं भवति।
 समाधत्ते -- उत्तेजकाभावविशिष्टेति। यत्र मणि: उत्तेजकं च वर्तते तत्र उत्तेजकाभावरूपविशेषणाभावात् विशिष्टाभावरूपं कारणं अस्तीति दाहोत्पत्तिरूपपद्यत इति शक्तेरनुपयोग इति 
भाव:। अननुगतत्वादिति। अनेकत्वादित्यर्थ:। गौरवमिति। अनेकेषां उत्तेजकाभावानां कारणतावच्छेदककुक्षौ प्रवेशादिति 
भाव:। दाहानुकूलशक्तिं प्रतीति। मणिसत्त्वे दाहानुकूलशक्तेर्नाशाङ्कीकारात् मण्यपसारणे तादशशक्त्युत्पत्तेश्च अङ्गीकारात् वह्निनिष्ठां दाहानुकूलशक्तिं प्रति मण्यभाव: कारणम्, तत्रापि मणिमत्त्वे शक्तिनाशात् उत्तेजके सति शक्तेरुत्पत्तेश्च उत्तेजकाभावविशिष्टमण्यभाव: शक्तिं प्रति कारणमिति वाच्यम्। तदपेक्षया दाहं प्रत्येव तस्य कारणत्वमस्तु किं अनन्तानां शक्तीनां तत्प्रागभावतद्ध्वंसादीनां च कल्पनेनेति भाव:। ननु उत्तेजकाभावकूटविशिष्टमण्यभावस्य दाहं प्रति हेतुत्वे मन्त्ररूपोत्तेजकदशायामपि शब्दात्मकस्य मन्त्रस्य गगननिष्ठत्वेन वह्न्याधिकरणे देशे तदभावसत्त्वात् सामानाधिकरण्यसम्बन्धेन तदुत्तेजकाभावविशिष्टमणिसत्त्वात् 
दाहानुत्पादप्रसङ्ग:। किं च संयोगवत् संयोगेन द्रव्यस्यापि अव्याप्यवृत्तितया मणिसत्त्वेपि किंचिदवच्छेदेन संयोगेन मण्यभावसत्त्वात् दाहोत्पत्तिप्रसङ्गश्च इत्यत आह--सङ्क्षेप इति। 
S81 आधेयशक्तिनिरासः
अभावीयविशेषणतासम्बन्धेन दाहत्वावच्छिन्नं प्रति उद्देश्यता-दैशिकविशेषणतान्यतरसम्बन्धावच्छिन्नप्रतियोगिताकानां तत्तदुत्तेजकाभावानां सामानाधिकरण्यरूपं यद्वैशिष्ट्यं तदवच्छिन्नस्य मण्यादे: दैशिकविशेषणता उद्देश्यतान्यतरसम्बन्धावच्छिन्नप्रतियोगिताकाभावस्याभावीय-
विशेषणतासम्बन्धेन हेतुत्वमिति दिनकर्युक्तरीत्या कार्यकारणभावं परिकल्प्य पूर्वोक्तदोषौ वारणीयौ इति भाव:। एतावता। सहजशक्तिर्निंराकृता।
 अथ प्रोक्षणादिभि: व्रीह्यादिषु भस्मादिना कांस्यादिषु आधेया शक्तिर्निराक्रियते 'ननु भस्मादिना' इत्यादिना दीपिकायाम्। सहजशक्ति: आधेयशक्तिश्चेति शक्तिद्वयस्य मीमांसकैरङ्गीकारात्। प्रथमेनादिपदेनाम्लादेरिति।
 भस्मना शुध्यते कांस्यं ताम्रमाम्लेन शुध्यति।
 गोमयात् शुध्यते भूमि: नारी तु रजसा तथा।।'
 इति वचनमत्रानुसंहितम्। दीपिकायाम् भस्मादिसंयोगेति। भस्मादिसंयोगसमानकालीना: यावन्त: अस्पृश्यस्पर्शप्रतियोगिकाभावा: तत्समुदायविशिष्ट भस्मादिसंयोगध्वंस एव कांस्यादे: शुद्धिरित्यर्थ:। 
यत्र कांस्यादौ आदौ अस्पृश्यवस्तुसंयोग: तत: भस्मादिसंयोग: तत: भस्मादिसंयोगनाशानन्तरं पुनरस्पृश्यवसतुस्पर्श:। तत्काले पूर्वतनभस्मादिसंयोगध्वंससत्त्वात् भस्मादिसंयोगध्वंसमात्रस्य शुद्धिपदार्थत्वे तदानीमपि शुद्धत्वापत्ति:। तद्वारणाय सहितान्तं भस्मादिसंयोगध्वंसे विशेषणम्। अस्पृश्यस्पर्शकाले अस्पृश्यस्पर्शपतियोगिकाभावविशिष्टत्वं नास्तीति न दोष:। 
साहित्यं च अत्र स्वरूपसंबन्धघटितसामानाधिकरण्यरूपम्। अत: व्यधिकरणं कालिकादिसम्बन्धेन सामानाधिकरणं वा अस्पृश्यस्पर्शप्रतियोगिकाभावमादाय तादृशस्पर्शकाले शुद्धत्वापत्ति: न भवति।
कांस्यादौ यत्किंचिदस्पृश्यवस्तुस्पर्शकालेऽपि अस्पृश्यवस्त्वन्तरसंयोगाभावसत्त्वात् तद्विशिष्ट: पूर्वतनभस्मादिसंयोगध्वंसोऽस्तीति शुद्धत्वापत्ति:। अत: यावत्त्वनिवेश:। 
तदानीं यावदभावान्तर्गतस्य यादृशास्पृश्यवस्तुस्पर्शोऽस्ति तदभावस्य असत्त्वात् न दोष:। 
न चाभावे यावत्त्वनिवेशापेक्षया अस्पृश्यवस्तुस्पर्शत्त्वावच्छिन्नाभाव एव निवेश्यतामिति वाच्यम्। 
विजातीयेष्वनेकेषु अस्पृश्यवस्तुष्वनुगतधर्मस्याभावात् 
 प्रतियोगितावच्छेदकस्य सामान्यधर्मस्यात्रासम्भवात्। संयोगस्याव्याप्यवृत्तितया कांस्यादावस्पृश्यवस्तुसंयोगकालेऽपि किंचिदवच्छेदेन तदभावस्य दैशिकविशेषणतासम्बन्धेन सत्त्वात् तद्विशिष्टं पूर्वकालीनभस्मादिसंयोगध्वंसमादाय शुद्धत्वापत्तिवारणाय सामानाधिकरण्यघटकाधेयताय निरवच्छिन्नदैशिकविशेषणतासम्बन्धावच्छिन्नत्वं निवेश्यम्। यत्र कांस्यादिपात्रे भसमादिसंयोग: अस्पृश्यस्पर्शश्च एककाले उत्पन्नौ विनष्टौ च तत्र भसमादिसंयोगध्वंस: अस्पृश्यस्पर्शाभावविशिष्टो भवतीति पात्रस्य तद्वत: शुद्धत्वापत्तिवारणाय अस्पृश्यस्पर्शप्रतियोगिकाभावे भस्मादिसंयोगसमानकालीनत्वविशेषणम्। 
भस्मादिसंयोगावच्छेदकक्षणावच्छेदेन भस्मादिसंयोगाधिकरणे विद्यमान इति तदर्थ:। 
एवं च तत्र विद्यमानस्य अस्पृश्यस्पर्शाभावस्य भस्मादिसंयोगध्वंसकालिकत्वेऽपि भस्मादिसंयोगक्षणावच्छेदेन विद्यमानत्वं नास्तीति न दोष:। एवं च भस्मादिसंयोगावच्छेदकक्षणावच्छिन्नतदधिकरणवृत्तिकास्पृश्यस्पर्शप्रतियोगिकयावदभावनिष्ठनिरवच्छिन्न- 
दैशिकविशेषणतासंबन्धावच्छिन्नाधेयतानियपिताधिकरणतावद्वृत्ति - भस्मादिसंयोगध्वंस शुद्धिरिति फलितम्। 
तदाह - यत्र कांस्यादावित्यादिना। संबन्धविशेषनियन्त्रितमिति। निरवच्छिन्नदैशिकाविशेषण तासम्बन्धघटितमित्यर्थ:।
S81 स्वत्वस्यातिरिक्तपदार्थत्वखण्डनम् 
 यत्स्वत्वं प्रतीयत इति। षष्ठ्येति शेष:। तत्पदार्थन्तरमिति। स्वत्वं न द्रव्यात्मकम् गुणादिवृत्तित्वात्। 
अत एव न गुणकर्मान्यतरात्मकम्। न च सामान्यादिरूपम्, नित्यत्वप्रसङ्गात्। मम स्वत्वं उत्पन्नम्, 
तव स्वत्वं विनष्टं इत्यादि प्रतीत्या स्वत्वस्यानित्यत्वावगमेन इष्टापत्ते: कर्तुमशक्यत्वात्। 
नाप्यभावात्मकम्, भावत्वेन प्रतीयमानत्वात्। अत: क्लृप्तपदार्थानन्तर्भूतत्वात् स्वत्वं पदार्थान्तरमिति पूर्वपक्ष:। यथेष्टविनियोगयोग्यतानियामकं प्रतिग्रहादिना लब्धत्वमेव स्वत्वम्। तच्च संयोगादिरूपम्, नातिरिक्तपदार्थ इति सिद्धान्त:।
S81 विधिवादः 
 मूलन्यूनतां परिहर्तुमिति। न च विध्यनिरूपणेन कथं मूलस्य न्यूनता, सप्तानां षोडशानां वा पदार्थानां निरूपणेनैव 'क्रियते तर्कसंग्रह:' इति प्रतिज्ञाया: निरूढत्वादिति वाच्यम्। सर्वप्रमेयसंग्राहकेऽत्र मण्यादिग्रन्थेषु विस्तरेण निरूपितस्य विधेरनिरूपणे न्यूनतैवेत्याशयात्। प्रयत्नजनिकेत्यादि। प्रवृत्तिरूपप्रयत्नं प्रति 'इदं कुर्याम्' इत्याकारिका चिकीर्षा कारणम्। चिकीर्षां प्रति गुरुमते 'इदं मत्कृतिसाध्यम्' इत्याकारकं कृतिसाध्यताज्ञानं कारणम्। नैयायिकमते 'इदं मत्कृतिसाध्यत्वे सति मदिष्टसाधनम्' इत्याकारकं ज्ञानं कारणम्, तद्विषयत्वं कृतिसाध्यत्वे, कृतिसाध्यत्वविशिष्टेष्टसाधनत्वे चास्तीति विधिलक्षणस्य तयो: समन्वय इत्यर्थ:। अभिधायकस्येति। विधिवाचकस्य लिङादेरपि विधिशब्दवाच्यत्वमिति मताभिप्रायेणेत्यर्थ:। 
तथा च वात्स्यायनभाष्यम् -- यद्वाक्यं विधायकं चोदकं स विधि: [न्याण्सू-2-9-63] इति यद्वाक्यं विधायकं देशकं स विधि: इति तत्र वार्तिकम्। वाकारोऽनास्थायामिति। विधिनिमन्त्रणेत्यादिपाणिनिसूत्रस्वारस्यात् लिङाद्यभिधेये एव विधिशब्द: प्रवर्तते, न त्वभिधायके इत्यवगमात् इति भाव:। 'ननु कृत्यसाध्ये प्रवृत्त्यदर्शनात्' इति दीपिकोक्तमयुक्तम्। कृत्यसाध्येऽपि कृतिसाध्यताभ्रमेण प्रवृत्तिदर्शनादित्यत आह -- कृत्यसाध्यत्वेनावगत इत्यर्थ इति। कृत्यसाध्ये कृतिसाध्यत्वभ्रमात् प्रवृत्तावपि कृत्यसाध्यत्वज्ञाने सति न प्रवृत्ति: अत: नासङ्गतिरिति भाव:। ननु प्रवृत्तिं प्रति चिकीर्षाया एव कारणत्वात् कृतिसाध्यताज्ञानं प्रवर्तकमिति न सङ्गतमित्यत आह -- चिकीर्षाद्वारा प्रवृत्तिजनकमित्यर्थ इति। न च कृत्यसाध्यत्वेति। कृत्यसाध्यत्वज्ञानकाले प्रवृत्तिवारणाय हि कृतिसाध्यताज्ञानस्य प्रवृत्तिहेतुत्वमुक्तम्। प्रवृत्तिं प्रति कृत्यसाध्ताज्ञानाभाव: कारणमित्युक्त्यैव कृत्यसाध्यत्वज्ञानकाले प्रवृत्तिवरियितुँ शक्यते। न च लाघवानवकाश इति वाच्यम्। 
प्रतिबन्धकाभावस्य कार्यसामान्ये कारणताया: क्लृप्तत्वात् कृत्यसाध्यताज्ञानाभावस्य कारणत्वं न कल्पनीयम् इति लाघवम्, कृतिसाध्यताज्ञानस्य तु अक्लृप्तं कारणत्वं कल्पनीयम् इति गौरवमिति शङ्कितुराशयात्। समाधत्ते -- कृत्यसाध्यताज्ञानाभावत्वेनेति। कृतिसाध्यताज्ञानत्वापेक्षया कृत्यसाध्यताज्ञानाभावत्वस्य कारणतावच्छेदकस्य गुरुत्वादित्यर्थ:। कृतिसाध्यत्वाभावेति। प्रवृत्तिं प्रति कृतिसाध्यत्वाभावज्ञानस्य कृतिसाध्यभेदज्ञानस्य कृतिसाध्यत्वाभावव्याप्यवत्ताज्ञानस्य कृतिसाध्यभेदव्याप्यवत्ताज्ञानस्य च प्रतिबन्धकत्वात् तेषां येऽभावा: तेषां अपि कारणत्वं वक्तव्यमिति महागौरवम्। तदपेक्षया कृतिसाध्यताज्ञानस्यैकस्य कारणत्वे लाघवमिति भाव:।
 दीपिकायाम् इष्टसाधनतालिङ्गकेत्यादि। काम्यकर्मसु प्रवृत्तिं प्रति इष्टसाधनत्वलिङ्गककृतिसाध्यत्वविधेयकानुमित्यात्मकं कृतिसाध्यत्वज्ञानं हेतु:। 
'इदव ज्योतिष्टोमादिरूपं काम्यकर्म मत्कृतिसाध्यम् मत्कृतिं विना असत्त्वे सति मदिष्टसाधनत्वात् यन्नैवं तन्नैवं यथा चैत्यवन्दनम्' इत्यनुमानं द्रष्टव्यम्। सन्ध्यावन्दनादिनित्यनैमित्तिककर्मसु प्रवृत्तिं प्रति निमित्तरूपलिङ्गज्ञानजन्यकृतिसाध्त्वविधेयकानुमित्यात्मकं कृतिसाध्यताज्ञानं कारणम्। विहितकाले शुचित्वे सति जीवित्वं सन्ध्यावन्दनादिनित्यकर्मसु निमित्तम्। स्नानादिरूपनैमित्तिककर्मसु अशुचित्त्वे सति जीवित्वं निमित्तम्। 
तथा च तत्र 'अहम् इदानीन्तनकृतिसाध्यसन्ध्यावन्दनक: एतत्काले शुचित्वे सति जीवित्वात् यो नैवम् स नैवम् यथा बौद्ध:', 'अहम् एतत्कालिककृतिसाध्यस्नानक: एतत्काले अशुचित्वे सति जीवित्वात् यो नैवं स नैवं यथा नास्तिक: इत्यनुमानं प्रवर्तते। न च क्वचित् इष्टसाधनतालिङ्गककृतिसाध्यताज्ञानस्य 
क्वचिद्विहितकालिकशुचिजीवित्वादिलिङ्गककृतिसांध्यताज्ञानस्य च प्रवृत्तिहेतुत्वे तयो: परस्परं विनापि प्रवृत्तेर्जायमानतया व्यतिरेकव्यभिचारात् प्रवृत्तिसामान्यं प्रति कृतिसाध्यताज्ञानस्य हेतुत्वं न सम्भवति, अभयसाधारणस्यैकस्य कारणतावच्छेदकधर्मस्याभावादिति वाच्यम्। 
स्वविशेषणवत्ताज्ञानजन्यत्वस्यानुगतस्य कारणतावच्छेदकस्य सद्भावात्। 
स्वं प्रवर्तमान: पुरुष: तस्य विशेषणं तद्वृत्तिधर्म: फलकामना तद्वत्त्वं तद्विषयफलसाधनत्वरूप: तत्सम्बन्ध: तज्ज्ञानं 'काम्यं इष्टसाधनम्' इत्याकारकं तज्जन्यत्वं इष्टसाधनतालिङ्गककृतिसाध्यताज्ञोन, 
एवं स्वं प्रवर्तमानपुरुष: तद्विशेषण विहितकालिकशुचित्वविशिष्टजीवित्वम् अशुचित्वविशिष्टजीवित्वं च तद्वत्ताज्ञानं 'तादृशधर्मवानहम्' इत्याकारकज्ञानं तज्जन्यत्वं 
सन्ध्यावन्दनस्नानादिनित्यनैमित्तिककर्मविशेष्यककृतिसाध्यताज्ञाने निमित्तलिङ्गकानुमित्यात्मकेऽस्तीति 
स्वविशेषणवत्ताज्ञानजन्यत्वस्यानुगतकारणतावच्छेदकत्वमिति भाव:।
 प्रकाशिकायाम् अयं मत्कृतिसाध्य इत्यादि। अयम् काम्य: ज्योतिष्टोमादि:। 
अत्र हेतौ मदिष्टसाधनत्वमात्रोपादाने मत्कृतिसाध्यत्वरूपसाध्याभाववति वृष्ट्यादौ मदिष्टसाधनत्वरूपहेतुसत्त्वात् व्यभिचार:। तद्वारणाय सत्यन्तम्। वृष्ट्यादे: मत्कृतिं विनापि सत्त्वात् मत्कृतिं विना असत्त्वं नास्तीति न व्यभिचार:। अनुपपद्यमानत्वे सति इत्यस्य असत्त्वे सतीत्यर्थ:। मत्कृतिं विनेत्यत्र मत्पदानुपादाने मदिष्टसाधने परकृतपाकादौ मत्कृतिसाध्यत्वरूपसाध्याभाववति कृतिं वना अनुपपद्यमानत्वे सति मदिष्टसाधनत्वरूपहेतुसत्त्वात् व्यभिचार:। तद्वारणाय तत्र मत्पदम्। परकृतपाकस्य मत्कृतिं विनापि परकीयकृत्या उपपद्यमानतया सत्यन्ताभावात् न व्यभिचार:। दु:खविशेषरूपे श्रमे स्वेच्छाधीनकृतिसाध्यत्वरूपसाध्याभाववति मत्कृतिं विना असत्त्वरूपहेतुसत्त्वात् व्यभिचार:। तद्वारणाय इष्टसाधनत्वादिति विशेष्यम्। मदीयश्रमे मच्छत्रोरिष्टसाधनत्वात् व्यभिचारतादवस्थ्यम्। तद्वारणाय मदिष्टसाधनत्वादिति। मदीयश्रमस्य मच्छत्र्विष्टसाधनत्वेऽपि मदिष्टसाधनत्वं नास्तीति न व्यभिचार:। 
 अत्र साध्ये कृतौ स्वेच्छाधीनत्वं विशेषणं देयम्। अन्यथा नान्तरीयकश्रमेऽपि उक्तहेतुज्ञानजन्यकृतिसाध्यताज्ञानसत्त्वेन तदुद्देशेन प्रवृत्त्यापत्ते:। स्वपदं यत्र प्रवर्तते तत्परम्। नान्तरीयकश्रमे तु न तद्विषयकेच्छाधीनकृतिसाध्यताज्ञानमिति न तत्र प्रवृत्त्यापत्ति:। एवं च हेतावपि मत्कृतिं विनेत्यत्रापि कृतौ स्वेच्छाधीनत्वं विशेषणं देयम्। अन्यथा अन्येच्छाधीनमत्कृतिसाध्ये मदिष्टसाधने नान्तरीयकजलसंयोगादौ व्यभिचारापत्ते:। न चैवं सति नान्तरीयकश्रमे स्वेच्छाधीनमत्कृतिं विना सत्त्वेन सत्यन्ताभावादेव व्यभिचारवारणसम्भवे इष्टसाधनत्वादिति विशेष्यदलवैयर्थ्यम् इति वाच्यम्। इष्टापत्ते:। 
अस्य हेत्वन्तरत्वात् न दोष इति वदन्ति। विहितकालशुचिजीवित्वज्ञानाधीनस्येति। 
विहितकालिकं यत् शुचित्वविशिष्टजीवित्वं तद्विषयकज्ञानजन्यस्येत्यर्थ:। आशौचम्। अशुचित्वम्। 
तस्य कृतिसाध्यताज्ञानस्य। प्रवृत्तिसामान्यप्रयोजकस्येति। प्रवृत्तित्वावच्छिन्नकार्यतानिरूपितकारणतावच्छेदकस्येत्यर्थ:। कारणतावच्छेदकलाघवेनेत्यर्थ इति। स्वविशेषणवत्ताज्ञानजन्यत्वापेक्षया कृतिसाध्यत्वविशिष्टेष्टसाधनत्वज्ञानत्वरूपस्य कारणतावच्छेदकस्य लघुत्वेनेत्यर्थ:। लघुत्वमेवोपपादयति --- तन्मत इति। गुरुमत इत्यर्थ:। जन्यत्वादिघटितत्वादित्यत्र आदिपदेन कार्यताज्ञानत्वं परामृश्यते। तथा हि -- स्वविशेषणवत्ताज्ञानजन्यत्वमात्रं न प्रवृत्तिकारणतावच्छेदकम्, तादृशज्ञानविषयकानुव्यवसायस्यापि तज्जन्यत्वेन प्रवृत्तिं प्रति कारणत्वापत्ते:। 
अपि तु स्वविशेषणवत्ताज्ञानजन्यकृतिसाध्यताज्ञानत्वेनैव कारणत्वं वाच्यम्। 
तत्र च नियमघटितजन्यत्वस्य कृतिसाध्ताज्ञानत्वस्य च प्रवेशात् गौरवमिति भाव:।
 ननु कृतिसाध्यत्वविशिष्टेष्टसाधनत्वप्रकारकज्ञानस्य प्रवृत्तिहेतुत्वे मधुविषसम्पृक्तान्नभोजनेऽपि इदं मत्कृतिसाध्यत्वे सति मत्तृप्तिरूपेष्टसाधनमिति ज्ञानसत्त्वात् प्रवृत्त्यापत्तिरित्यत आह - अत्र बलवदनिष्टेति। 
तथा च बलवदनिष्टाजनकत्वविशिष्टकृतिसाध्यत्वविशिष्टेष्टसाधनत्वप्रकारकज्ञानं प्रवृत्तिहेतु:। मधुविषसम्पृक्तान्नभोजने तु तत्काले तृप्तिरूपेष्टसाधनत्वेऽपि कालान्तरे मरणरूपबलवदनिष्टसाधनमितिज्ञानस्यैव सत्त्वेन तत्र न प्रवृत्तिरिति भाव:। बलवदनिष्टाननुबन्धित्वं नाम इष्टोत्पत्तिनान्तरीयकदु:खाधिकदु:खाजनकत्वम्। बलवद्द्वेषविषयदु:खाजनकत्वं वा। ननु बलवदनिष्टाजनकत्वविशिष्टकृतिसाध्यत्वविशिष्टेसाधनताज्ञानस्य कारणत्वे बलवदनिष्टाजनकत्वादीनां विशेष्यविशेषणभावे 
विनिगमनाविरहात् गुरुभूता: अनेके कार्यकारणभावा: प्रसज्यन्त इति कथं तत्कारणत्वं दीपिकाकारेणोक्तमित्याशङ्क्य प्राचीनमतानुसारेण तथोक्तमित्याह - विशिष्टज्ञानत्वावच्छिन्न्स्येति। नव्यमत इति। पूर्वोक्तास्वारस्यात् न विशिष्टज्ञानत्वावच्छिन्नस्य कारणत्वम्। 
किन्तु बलवदनिष्टाननुबन्धित्वज्ञानत्वावच्छिन्नस्य कृतिसाध्यताज्ञानत्वावच्छिन्नस्य इष्टसाधनताज्ञानत्वावच्छिन्नस्य च पृथगेव कारणत्वम्। यथा दण्डचक्रादीनां घटं प्रति दण्डत्वचक्तत्वादिना पृथगेव कारणत्वम् न तु दण्डविशिष्टचक्रत्वादिना तद्वदिति भाव:।निष्फले प्रवृत्त्यभावात् इष्टसाधनताज्ञानस्यइष्टसाधनत्वेन ज्ञायमानेऽपि मधुविषसम्पृक्तान्नभोजने अप्रवृत्ते: बलवदनिष्टाननुबन्धित्वज्ञानस्य, कृत्यसाध्ये सुमेरुशृङ्गानयनादौ प्रवृत्त्यभावात् कृतिसाध्यताज्ञानस्य चेति त्रयाणामपि प्रवृत्तिहेतुत्वमावश्यकमिति भाव:। निवृत्त्यात्मकप्रयत्नव्यावर्तनायोक्तम् प्रवृत्तीत्यर्थ इति। न हि निवृत्तिरूपयत्नं प्रति कृतिसाध्येष्टसाधनताज्ञानस्य हेतुत्वमिति भाव:। दु:खजनकाभावतयेति। दु:खजनकप्रतियोगिकाभावतयेत्यर्थ:। प्रत्यवायस्य 
दु:खजनकतया तदभावस्य दु:खजनकाभावत्वम्। स्वरूपसम्बन्धरूपस्येति। सिद्धस्य संरक्षणरूपो य: तत्कारणत्वमत्र विवक्षितम्। 
अत: प्रत्यवायप्रागभावसत्तारूप: क्षेम: सन्ध्यावन्दन प्रयोज्यत्वेनाभिमत इति भाव:।
S81 अपूर्वस्यलिङर्थकत्वखण्डनम् 
 मूले अपूर्वं कार्यं प्रतीयत इति। अपूर्वं कार्यत्वेन प्रतीयत इत्यर्थ:। लिङो हि कार्यत्वावच्छिन्ने शक्ति:। प्रकाशिकायाम् अयोग्यत्वादिति। स्वर्गसाधनत्वान्वययोग्यताविरहादित्यर्थ:। द्वितीयक्षणवृत्तिध्वंसप्रतियोगित्वरूपस्य क्षणिकत्वस्य बौद्धेरेवाङ्गीकारादाह-तृतीयक्षणेति। मासादिपर्यन्तस्थायित्वस्यानुपयोगादाह - फलपर्यन्तस्थायीति। स्वर्गोत्पत्तिपर्यन्तं वर्तमानमित्यर्थ:। विध्यर्थमुख्यविशेष्यकमिति। लिङर्थकार्यमुख्यविशेष्यकमित्यर्थ:। स्वर्गकामस्येत्यादि। लिङ: कृतिसाध्यमित्यर्थ:। कृतौ स्वर्गकामस्य समवेतात्वसम्बन्धेनान्वय:, 
विषयतासम्बन्धेन यागस्यान्वय:। तथा च स्वर्गकामसमवेता यागविषयिणी या कृति: तत्साध्यम् (अपूर्वम्) इत्याकारको बोध इत्याशय:। स्वर्गंकामस्य कार्येऽन्वय इत्युक्तावपि प्राप्ताप्राप्तविवेकेन कृतावन्वय एव विवक्षित:। तदेकदेश इति। कार्यैकदेशे कृतावित्यर्थ:। न्यायमते त्विति। तन्मते लिङ्त्वेन रूपेण लिङा कृतिसाध्यत्वं बलवदनिष्टाजनकत्वं इष्टसाधनत्वं च अभिधीयते। आख्यातत्वेन रूपेण कृतिरभिधीयते कृतिसाध्यत्वादीनां त्रयाणां धात्वर्थे योगे आश्रयतासम्बन्धेनान्वय:। यागस्यानुकूलतासम्बन्धेन आख्यातार्थकृतावन्वय:। कृतेराश्रयतासम्बन्धेन प्रथमान्तार्थे स्वर्गकामेऽन्वय:। 
तथा च कृतिसाध्यत्व-बलवदनिष्टजनकत्व-इष्टसाधनत्वाश्रय-यागानुकूलकृतिमान् स्वर्गकाम इति बोध:। 
न तु समानविषयकत्वेनेति। तद्धर्मावच्छिन्नतद्विषयकशाब्दबोधं प्रति तद्धर्मावच्छिन्नातद्विषयकशक्तिज्ञानस्य तद्धर्मावच्छिन्नतद्विषयकोपस्थितेश्च हेतुतेति नेत्यर्थ:। यत्र कुत्रचिदिति। यागादिक्रियायामित्यर्थ:। योग्यताबलादिति। स्वर्गसाधनत्वान्वययोग्यताबलादित्यर्थ:। पण्डापूर्वमिति। निष्फलमपूर्वं पण्डापूर्वमित्युच्यते। 
 नित्यस्थले तस्य स्वत: प्रयोजनत्वं प्राभाकरेरुच्यते। क्रियारूपस्य कार्यस्य धातुनैव लाभात् तत्र लक्षणोक्तिरसङ्गतेत्यत आह - धात्वर्थनिष्ठकार्यत्व इति। कार्यशक्तस्य लिङ: तत्र कार्यत्वे लक्षणेत्यथे:। 'भेषजपानरूपक्रियाजन्ये आरोग्यसाधनभेषजप्रतियोगिनाडीनिष्ठविलक्षणसंयोगे लक्षणेत्यर्थ:' इति नृसिंहशास्त्रिण: प्राहु:। वाक्यादिष्टसाधनत्वेनेत्यादि। 'ज्योतिष्टोमेव स्वर्गकामो यजेत' इति वाक्यात् 'ज्योतिष्टोमयाग: स्वर्गंसाधनम्' इति शाब्दबोध: आदौ जायते। तदनन्तरं द्विक्षणावस्थायिनो यागस्य श्रुतिबोधितं स्वर्गसाधनत्वं 
अनुपपन्नमित्यनुपपत्तिप्रतिसन्धानात् कल्पितस्य अपूर्वस्य प्रथमोत्पन्नशाब्दबोधाविषयतया अपूर्वस्य लिङर्थत्वं न सम्भवतीति तात्पर्यम्। कर्मनाशेति। कर्मनाशा, करतोया, गण्डकी, इति नदीविशेषाणां संज्ञा:।
S81 आख्यातस्य यत्नार्थकत्वस्थापनम् 
 यो यत्रेति। य: पुरुष: यत्र यागादौ प्रवर्तते स पुरुष: कृतिसाध्यत्व-इष्टसाधनत्वप्रकारकयागविशेष्यकज्ञानवानित्येवंरूपात् लोकव्यवहारात् यागादिक्रियायामेव लिङा कृतिसाध्यत्क्मिष्टसाधनत्वं चावगम्यत इत्यर्थ:। व्यवहारपरतया व्युत्पत्तिपदं व्याख्याय, नियमपरतया व्युत्पत्तिपदं 
व्याचक्षाणानां नव्यानां मतमाह - नव्या: पनुरिति। तच्च सङ्केतसंबन्धेनेति। आख्यातपदस्य यत्र तिबादौ पाणिन्यादीनां 
इच्छाविशेषात्मक: सङ्केतोऽस्ति स तिबादि: सङ्केतसंबन्धेन आख्यातपदवान्। 
आख्यातपदवत्त्वं तिबादिनिष्ठम्। तत् शक्ततावच्छेदकमित्यर्थ:। यथा तिबादिषु अष्टादशसु आख्यातपदस्य पाणिनेरन्यस्य वा सङ्केत: तथा शब्दान्तरसंकेतस्यापि अन्यपुरुषीयस्य सम्भवात् तत्तच्छब्दवत्त्वस्यापि विनिगमनाविरहेण श्ाक्ततावच्छेदकत्वं स्यादित्यालोच्य नवीना: तिप्त्वादिकमेव कृतिशक्ततावच्छेदकमित्याहु:। तन्मतमाह - तिप्त्वादिकमेवेति। अत्र तिबोदेरेव यत्र वाचकताग्रह: तदनुरोधेन पचतीत्याद्यानुपूर्वीज्ञानस्य तिबादिजन्योपस्थितिसहकारेण शाब्दबोधोपधायकताकल्पनस्य आवश्यकतया तिबादेरेव ताद्रूप्येण शक्तताकल्पनाया: उचितत्वम् इति व्युत्पत्तिवादग्रन्थोऽनुसन्धेय:। कर्त्रर्थकत्वापेक्षया यत्नार्थकत्वे शक्यतावच्छेदकलाघवमस्तीति सूचनाय कृतित्वावच्छिन्नवाचकत्वं इत्युक्तम्। दीपिकायां पचति पाकं करोतीति। तत्समानार्थकपदान्तरेण तदर्थकथनं विवरणम्। 'पचति' इति विवरणीयपदे पच् ति इति भागद्वयमस्ति। 
'पाकं करोति' इति विवरणवाक्ये 'पाकम्' इत्यनेन धातो: विवरणम्, 'करोति' इत्यनेन 'ति' इत्याख्यातस्य विवरणम्। यत्न: कृधातोरर्थ:। तथा च करोतिना विवरणात् आख्यातस्य यत्नार्थकत्वम्। 
एवं 'किं करोति' इति प्रश्नस्य पचति इत्युत्तरं दीयते। तत्र प्रश्नवाक्ये किं शब्दस्य जिज्ञासाविषयधर्मावच्छिन्नोऽर्थ:। द्वितीयाया: विषयत्वमर्थ:। तत्राधेयतासम्बन्धेन किंपदार्थस्यान्वय:। 
विषयत्वस्य निरूपकतासम्बन्धेन कृतावन्वय:। तथा च जिज्ञासाविषयधर्मवच्छिन्ननिष्ठविषयतानिरूपककृतिरिति बोधो जायते। 'पचति' इति वाक्येन पाकनिष्ठविषयतानिरूपककृतिरिति बोधो भवति। 
तथा च जिज्ञासितधर्मावच्छिन्नविषयककृतिवाचकस्य प्रश्नस्य विशेषधर्मावच्छिन्नविषयकयत्नवाचकशब्द एवोत्तरं भवितुमर्हतीति आख्यातस्य यत्नवाचकत्वमिति भाव:। प्रकाशिकायाम् जिज्ञासितसम्बन्धबोधकमिति। जिज्ञासाविषयधर्मावच्छिन्नप्रतियोगिकविषयत्वरूपसम्बन्धबोधकमित्यर्थ:। पाकसम्बन्धबोधकत्व इति। पाकविषयकत्वबोधकत्व इत्यर्थ:। तन्निवर्तकत्वमिति। जिज्ञासानिवर्तकत्वमित्यर्थ:। कृतिबोधकत्वासम्भवादिति। अचेतने रथे यत्नरूपकृतेर्बाधितत्वादिति भाव:। ननु रथो गच्छतीत्यादौ आख्यातस्यानुकूलव्यापारे लक्षणेत्युक्तिर्न युक्ता। अनुकूलत्वस्य संसर्गतया भानसम्भवेन तदंशे शब्दवृत्तेरनावश्यकत्वात् व्यापारमात्रे लक्षणाया: वक्तुमुचितत्वादित्याशङ्क्य दीपिकाया अपि तथैव तात्पर्यमित्याह - व्यापारे अनुकूलत्वोत्कीर्तनमिति। 
नव्या: पुनरिति। दीघितिकारादय: इत्यर्थ:। मणिकृन्मतमाशङ्कते - न चाश्रयतासम्बन्धेनैवेति। 
 अव्युत्पन्नत्वादिति। अन्यथा 'चैत्र: पच्यते' इत्यत्र धात्वर्थपाकस्य कर्तृतासम्बन्धेन चैत्रे, तण्डुल: पचतीत्यादौ कर्मतासम्बन्धेन तण्डुलस्य धात्वर्थे पाकेऽन्वयापत्तरिति भाव:।
 वैयाकरणमतमिति। 'देवदत्त: तण्डुलं पचति' इत्यत्र तण्डुलपदोत्तरद्वितीयाया: कर्म अर्थ: तत्राभेदेन तण्डुलस्यान्वय:। कर्मण: स्वनिंष्ठकर्मतानिरूपकत्वसम्बन्धेन धात्वर्थे पाकेऽन्वय:। 
'पचति' इत्यत्र तिप: कर्ता अर्थ:। तत्र देवदत्तस्याभेदेनान्वय:। 
कर्तु: धात्वर्थपाके स्वनिष्ठकर्तृतानिरूपकत्वसम्बन्धेनान्वय:। तथा च देवदत्ताभिन्नकर्तृक: तण्डुलाभिन्नकर्मक: पाक: इति धात्वर्थमुख्यविशेष्यको बोध:। देवदत्तेन पच्यते तण्डुल: इत्यत्र तृतीयाया: कर्ता अर्थ:। 
तत्र देवदत्तस्य अभेदेनान्वय:, कर्तुश्च पाकेऽन्वय:। आख्यातस्य कर्म अर्थ: तत्र तण्डुलस्याभेदेन कर्मणश्च धात्वर्थेऽन्वय:। देवदत्ताभिन्नकर्तृक: तण्डुलाभिन्नकर्मक: पाक इति शाब्दबोध:।
 नैयायिकमते तु देवदत्त: तण्डुलं पचति इत्यत्र द्वितीयाया: कर्मत्वमर्थ:।
तत्राधेयतासम्बन्धेन तण्डुलस्यान्वय:। कर्मत्वस्य निरूपकतासम्बन्धेन धात्वर्थे पाकेऽन्वय:। 
आख्यातस्य कृतिरर्थ:। तत्रानुकूलतासम्बन्धेन धात्वर्थपाकस्यान्वय:। कृतेराश्रयतासम्बन्धेन देवदत्तेऽन्वय इति तण्डुलनिष्ठकर्मतानिरूपकपाकानुकूलकृतिमान् देवदत्त इति प्रथमान्तार्थमुख्यविशेष्यको बोध:। 
देवदत्तेन पच्यते तण्डुल इत्यत्र तृतीयाया: कृतिरर्थ:। तत्र देवदत्तस्य समवायेनान्वय:। 
कृतेर्जन्यतासम्बन्धेन धात्वर्थपाकेऽन्वय:। आख्यातस्य कर्मत्वमर्थ:। तत्र निरूपितत्वसम्बन्धेन पाकस्यान्वय:। 
कर्मत्वस्याश्रयतासम्बन्धेन प्रथमान्तार्थे तण्डुलेऽन्वय इति देवदत्तसमेवतकृतिजन्यपाकनिरूपितकर्मतावान् तण्डुल इति बोध:।
 भाट्टमीमांसकानां मते देवदत्त: ओदनं पचति इत्यत्राख्यातस्य कृतिरूपा भावना अर्थ:। ओदनपदोत्तरद्वितीयाया: अखण्डोपाधिरूपं कर्मत्वमर्थ:। तत्राधेयतासम्बन्धेन तण्डुलस्यान्वय:। 
कर्मत्वस्य स्वनिरूपकधात्वर्थपाकानुकूलत्वसम्बन्धेन आख्यातार्थकृतावन्वय:। देवदत्तस्यापि तत्रैवान्वय:। धात्वर्थपाकस्य करणत्वसम्बन्धेन कृतावन्वय:। स्वनिष्ठकरणतानिरूपकौदनोद्देश्यकत्वसम्बन्धेन पाकस्य कृतावन्वय इति पर्यवस्यति। तथा च देवदत्तसमवेता तण्डुलकर्मकपाकानुकूला पाककरणिका कृतिरिति बोध:। ऐतेषां मते आख्यातर्थकृति: शाब्दबोधे मुख्यविशेष्यतया भासते। पाकस्य कृतौ करणत्वं च कृतिं प्रति उद्देश्यभूतौदनकरणत्वात्। यत्र तु द्वितीयान्तं विना पचति इत्येतावन्मात्रमुक्तम् तत्र धात्वर्थपाकस्य कर्मतासम्बनधेन कृतावन्वय:। देवदत्तसमवेता पाककर्मिका कृतिरिति बोध:। चैत्रेण ओदन: पच्यते इत्यत्रापि तृतीयाया: कर्तृत्वमर्थ:। तस्य स्वनिरूपकपाकानुकूलत्वसम्बन्धेन आख्यातार्थकृतावन्वय:। 
धात्वर्थस्य पाकस्य स्वकरणकौदनोद्देश्यकत्वसम्बन्धेन कृतावन्वय:। आख्यातस्य तत्र कर्मत्वं भावना चार्थ:। कर्मत्वे ओदनस्यान्वय:। कर्मत्वस्य स्वनिरूपकपाकानुकूलत्वसम्बन्धेन भावनायामन्वय:। 
तथा च देवदत्तकर्तृकपाकानुकूला ओदनकर्मकपाकानुकूला पाककरणकौदनोद्देश्यिका भावेनति शाब्दबोध इति।
 पूर्वेणान्वय इति। तथा च च कर्तृकर्मगता एकत्वादिसङ्ख्या कृति: कालश्च आख्यातार्थ:। 
अस्मिन् मते अनभिहिते इति सूत्रस्य कर्तृकर्मगतसङ्ख्यायामनभिहितायामित्यर्थ:। 
अथ वा कर्तृत्वे कर्मत्वे चानभिहिते इत्यर्थ:। नात: देवदत्त: पचति इत्यत्र देवदत्तपदोत्तरं तृतीयाया:, तण्डुल: पच्यते इत्यत्र तण्डुलपदोत्तरं द्वितीयाया वा अपत्ति:। अग्रे च स्पष्टमिदम्। कृत्यादिपरिग्रह इति। 
आदिना कालो गृह्यते। परमतेनेति। मीमांसकमतेनेत्यर्थ:। 'कर्ता चाक्षेपलभ्य:' इति न्यायप्रकाशादौ निरूपितत्वात्। 
S81 उपसर्गाणां द्योतकत्वम् 
 तात्पर्यग्राहकत्वम् - यत्र प्र इति उपसर्ग: धातुना सह उच्चार्यते तत्र धातो: प्रकर्षे तात्पर्यमिति ग्रहो भवति। अत: धातोरर्थविशेषे तात्पर्यग्रहजनकत्वमुपसर्गाणामिति भाव:। इतरनिपातानामिति। उपसर्गातिरिक्तनिपातानामित्यर्थ:। इत्यादिकं बहुतरमूहनीयमिति। 'नीलम् सरोजं भवत्येव' इत्यादौ एवकारस्य अत्यन्तायोगव्यवच्छेदोऽर्थ इत्यूहनीयमित्यर्थ:।
 अत्रेदं बोध्यम् - एवकारार्थस्त्रिविध:-अन्ययोगव्यवच्छेद:, अयोगव्यवच्छेद:, अत्यन्तायोगव्यवच्छेदश्चेति। विशेष्यसङ्गतैवकारस्य अन्ययोगव्यवच्छेदोऽर्थ:। यथा पार्थ एव धनुर्धर इत्यादौ पार्थान्यस्मिन् धनुर्धंरत्वयोगो व्यवच्छिद्यते। तत्र अन्य:, योग:, अभावश्चेति त्रय: एवकारस्य पृथक् शक्या:। अन्यशब्दार्थ: भेदवान्। 
भेदे पार्थस्य प्रतियोगितासम्बन्धेनान्वय:। सम्बन्धरूपे योगे प्रकृते तादात्म्यात्मके प्रतियोगित्वेन धुनर्धंरस्यान्वय:। योगस्याभावे प्रतियोगित्वेनान्वय:। अभावस्य स्वरूपसम्बन्धेन अन्यस्मिन्नन्वय:। एवं धनुर्धरस्य अभेदसम्बन्धेन पार्थेऽन्वय:। तथा च पार्थप्रतियोगिकभेदवान् (पार्थान्य:) धनुर्धरप्रतियोगिकतादात्म्याभाववान् (धनुर्धरत्वाभाववान्) पार्थ: धनुर्धराभिन्नश्चेति शाब्दबोधो जायते। पार्थस्य विशेष्यतया अन्यविशेषणतया च द्विर्भानम्। 
एवं धुनर्धरस्य एवकारार्थयोगविशेष्ाणतया पार्थविशेषणतया च द्विर्भानम्।
 विशेषणसङ्गतैवकारस्य अयोगव्यवच्छेदोऽर्थ:। यथा 'शङ्ख: पाण्डर एव' इत्यादौ शङ्खे पाण्डरायोगो व्यवच्छिद्यते। तत्रैवकारस्य योगाभावे अभावे च शक्ति:। सम्बन्धात्मके योगे पाण्डरस्य प्रतियोगितया अन्वय:। योगाभावस्य प्रतियोगितया अभावेऽन्वय:। अभावस्य स्वरूपसंबन्धेन शङ्खेऽन्वय:। 
तथा च शङ्ख: पाण्डरयोगाभावाभाववान् इति शाब्दबोध:। क्रियासङ्गतैवकारस्य अत्यन्तायोगव्यवच्छेदोऽर्थ:। यथा 'नीलं सरोजं भवत्येव' इत्यादौ सरोजे नीलभवनात्यन्तायोगो व्यवच्छिद्यते। अत्यन्तत्वं अभावश्च तत्र एवकारार्थ:। अत्यन्तत्वं च व्यापकत्वम्। तच्च भेदप्रतियोगितानवच्छेदकत्वम्। 
भेदे सरोजस्याधेयतासम्बन्धेनान्वय:। भेदप्रतियोगितानवच्छेदकत्वस्य प्रतियोगितया अभावेऽन्वय:। 
अभावस्य स्वरूपसम्बन्धेन अयोगेऽन्वय:। एवं नीलकर्तृकभवनस्य नीलत्वात्मकस्य अयोगैकदेशे योगे प्रतियोगित्वेनान्वय:। तथा च सरोजनिष्ठभेदप्रतियोगितानवच्छेदकत्वाभाववान् नीलत्वप्रतियोगिकसम्बन्धाभाव: इति शाब्दबोध:। नीलत्वसम्बन्धाभावे सरोजत्वव्यापकत्वस्यासम्भवेन सरोजत्वव्यापकत्वविशिष्टायोगाभावस्य बोधयितुमशक्यत्वात् अयोगे सरोजत्वव्यापकत्वव्यवच्छेदबोधो वर्णित इति। अधिकम् दीधितिकारीयैवकारार्थविवेचने जयरामन्यायपञ्चाननकृतपदार्थमालायां च द्रष्टव्यम्।
S81 पदार्थतत्वज्ञानस्य मोक्षहेतुत्वनिरूपणम् 
 सकलकामनाविषयेति। अपुनर्भवरूपत्वात् सर्वेषामपीष्ट: यो मोक्ष: तत्प्रयोजनकत्वमित्यर्थं:। 
यदपेक्षया अन्यत् प्रयोजनं न भवति तत् परमप्रयोजनम्। यदपेक्षया अन्यत् प्रयोजनं भवति तत् अवान्तरप्रयोजनम्। प्रयोजनान्तरासाधनत्वे सति प्रयोजनत्वं परमप्रयोजनत्वम्। 
प्रयोजनान्तरसाधनत्वे सति प्रयोजनत्वं अवान्तरप्रयोजनत्वम्। ननु आत्मा वा अरे द्रष्टव्य: श्रोतव्य: इति श्रुतौ पाठक्रमानुसारेण दर्शनस्यैव श्रवणसाधनत्वमवगम्यते न तु श्रवणादेर्दर्शनसाधनत्वमित्याशङ्क्याह - आर्थक्रमेणेति। प्रयोजनवशेन य: क्रम: स: आर्थक्रम:। यथा अग्निहोत्रयवागूपाकयो:। 
अत्र हि यवाग्वा: होमप्रयोजनकत्वेन तत्पाक: प्रयोजनवशेन पूर्वमनुष्ठीयते। 
पदार्थबोधकवाक्यानां य: क्रम: स: पाठक्रम:। तेन च पदार्थानां कम: आश्रीयते। अप्रामाण्यज्ञाननिवृत्तेरिति। श्रुतिवावयजन्ये देहादिविलक्षणात्मविषयकशाब्दबोधात्मकश्रवणे अप्रामाण्यज्ञानस्य निवृत्ति: मननेन भवति। 
मननं चानु मित्यात्मकम्। आत्मा देहादिभिन्न: ज्ञानेच्छाद्याश्रयत्वात् यन्नैवं तन्नैवम् इति व्यतिरेक्यनुमानप्रयोगो द्रष्टव्य:। भेदप्रतियोगीतरज्ञानसाध्यमिति। आत्मानुयोगिकभेदप्रतियोगिभूता: ये आत्मेतरपदार्था: तद्विष यकज्ञानजन्यमनुमित्यात्मकं 
मननमित्यर्थ:। तदर्थमिति। आत्मेतर पदार्थविषयकज्ञानोत्पादनार्थमित्यर्थ:। प्रत्याहृत्य-निगृह्य, विषयसंयुक्तानि यथा न भवेयुस्तथा कृत्वेत्यर्थ:। मन:प्रत्याहृत्य - मन: इन्द्रियसंयुक्तं यथा न स्यात् तथा कृत्वा। साक्षात्कर्तव्ये आत्मनि मनस: प्रणिधानं स्थापनं योग:। विशेषदर्शनेनैवेति। 
रजतव्यावर्तकस्य शुक्तिगतस्यासाधारणधर्मस्य शुक्तित्वस्य दर्शनेनैवेत्यर्थ:। तथा प्रकृतेऽपीति। 
आत्मगतस्य तदितरव्यावर्तकस्य धर्मस्य दर्शनेनैव देहादिभ्रमरूपं मिथ्याज्ञानं निवर्तते इत्यर्थ:।
S81 ज्ञानकर्मसमुच्चयवादगनिरासः 
 क्षीयन्ते चेति। परावरे-- परे अवरा यस्मात् तस्मिन् परमात्मनि साक्षात्कृते सति पुण्यपापरूपाणि कर्माणि नश्यन्तीत्यर्थ:। ज्ञानाग्निरिति। ज्ञानरूपोऽग्नि: सर्वाण्यपि पुण्यपापरूपाणि कर्माणि भस्मीकरोतीत्यर्थ:। 
 दीपिकायाम् आत्मसाक्षात्कारे सतीत्यादि। दु:खजन्यप्रवृत्तिदोष: मिथ्याज्ञानानामुत्तरोत्तरापोय तदनन्तरापायादपवर्ग: इति न्यायसूत्रमत्राभिसंहितम्। प्रथमत: अविच्छिन्नतैलधारावत् श्रवणमननसमानविषयकानवरतात्मानुसन्धानरूपे निदिध्यासने सति आत्मा देहादिभिन्नत्वेन साक्षात्क्रियते। 
अयं साक्षात्कार एव तत्त्वज्ञानमित्युच्यते। अनेन तत्त्वज्ञानेन देहादौ आत्माभेदभ्रमरूपं मिथ्याज्ञानं निवर्तते। तादृशदोषाणामनुत्पत्तौ रागद्वेषमोहरूपा दोषा: नोत्पद्यनते। तादृशदोषाणामनुत्पत्तौ विहितनिषिद्धकर्मसु प्रवृत्ति:
न भवति। प्रवृत्त्यभावाच्च पुण्यपापरूपौ धर्मांधर्मौ नोत्पद्येते। धर्माधर्मयोरनुत्पत्तौ च शरीरप्राणसंयोगरूपं जन्म आत्मनो न भवति। जन्मान्तराभावे अस्मिन् जन्मनि प्रारब्धयो: पुण्यपापयोरनुभवेन विनाशे च चरमदु:खस्य ध्वंसरूपो मोक्षो भवति इति भाव:।
 तमेव विदित्वेति। तं परमात्मानं विदित्वैव ज्ञात्वैव पुमान् मृत्युं संसारं अत्येति अतिक्रामति। आत्मतत्त्वज्ञानवानेव संसारनाशवान् भवतीत्यर्थ:। अयनाय-मोक्षप्राप्तये अन्य: तत्त्वज्ञानादन्य पन्था: उपाय: न 
 वि।ते इत्यर्थ:। साधनान्तरनिषेधादिति। आत्मतत्त्वज्ञानादन्यस्य साधनस्य निषेधादित्यर्थं:। तत्प्राप्तिहेतुरिति। मोक्षाप्राप्ते: तत्त्वज्ञानं भगवत्प्रीणनयागादिरूपं कर्म चोभयं साधनमित्यर्थ:। समुच्चय इति। ज्ञानकर्मसमुदाय: मोक्षसाधनम्। परस्परसहकारेण ज्ञानकर्मणोरूभयो: मोक्षसाधनत्वं न ज्ञानमात्रस्येत्यर्थं:। 
ज्ञानं च विमलीकुर्वन्निति। देहेन्द्रियादिविलक्षणात्मज्ञानं मननेनाप्रामाण्यज्ञानानास्कन्दितं कुर्वन्नित्यर्थ:। 
अभ्यासेनेति। इन्द्रियनिग्रहपूर्वकासकृत्समरणरूपनिदिध्यासनेन पाचयेत् फलोन्मुखं कुर्यादित्यर्थ:। 
प्रकाशिकायां तर्ककर्कशेति। तर्कमूलक: य: कर्कश: कठिनतर: विचार: विमर्श: तत्र या चातुरी चातुर्यं तया तत्र वा धुरिणै: समर्थैरित्यर्थ:। विमर्श: तत्र या चातुरी चातुर्थं तया तत्र वा धुविणै: समर्थैरित्यर्थ:। 
चन्द्रचूडाय मङ्गलमिति । मङ्गलमिति समर्पणाक्रियाविशेषणम्। मङ्गलं यथा स्यात् तथा चन्द्रचूडाय समार्पयदित्यर्थ:। यथा ईश्वरार्पणबुद्ध्या क्रियमाणं यागदानादि मङ्गकलरं तथा तत्त्वज्ञानद्वारा सकलोज्जीवकस्नपय ग्रन्थस्य ईश्वराय समर्पणमपि स्वस्य परेषां च मङ्गलकरमिति भाव:।।
 निरञ्जनाञ्जनाद्रीशरीनिवासकृपाबलात्
 सदाचार्यकटाक्षाच्च व्याख्येयं समपूर्यत।। 
 प्रौढविद्वन्मनस्तुष्टिं व्याख्यैषा जनयेन्न वा।
 बालानां तु मन: प्रीतिं परामावक्ष्यति ध्रुवम्।।
 इति श्रीकृष्णताताचार्यात्मजस्य श्रीदेवनाथताताचार्यकटाक्षलब्धसामान्यविशेषशास्त्रविज्ञानस्य 
 चतुश्शास्त्रशिरोमणे: विद्यावारिधे: नावल्पाकम् - शठकोपरामानुजताताचार्यस्य कृतिषु 
 प्रकाशिकाव्याख्या बालप्रिया समाप्ता
