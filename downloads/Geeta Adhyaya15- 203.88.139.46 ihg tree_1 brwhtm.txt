15.1
श्रीभगवानुवाच 
ऊर्ध्वमूलमधःशाखमश्वत्थं प्राहुरव्ययम् । 
छन्दांसि यस्य पर्णानि यस्तं वेद स वेदवित् ।। 
15.2
अधश्चोर्ध्वं प्रसृतास्तस्य शाखाः गुणप्रवृद्धा विषयप्रवालाः । 
अधश्च मूलान्यनुसन्ततानि कर्मानुबन्धीनि मनुष्यलोके ।। 
15.3
न रूपमस्येह तथोपलभ्यते नान्तो न चादिर्न च संप्रतिष्ठा । 
अश्वत्थमेनं सुविरूढमूलम् असङ्गशस्त्रेण दृढेन छित्त्वा ।। 
15.4
ततः पदं तत्परिमार्गितव्यम् यस्मिन्गता न निवर्तन्ति भूयः । 
तमेव चाद्यं पुरुषं प्रपद्ये यतः प्रवृत्तिः प्रसृता पुराणी ।। 
15.5
निर्मानमोहा जितसङ्गदोषाः अध्यात्मनित्या विनिवृत्तकामाः । 
द्वन्द्वैर्विमुक्ताः सुखदुःखसञ्ज्ञैः गच्छन्त्यमूढाः पदमव्ययं तत् ।। 
15.6
न तद्भासयते सूर्यो न शशाङ्को न पावकः । 
यद्गत्वा न निवर्तन्ते तद्धाम परमं मम ।। 
15.7
ममैवांशो जीवलोके जीवभूतः सनातनः । 
मनःषष्ठानीन्द्रियाणि प्रकृतिस्थानि कर्षति ।। 
15.8
शरीरं यदवाप्नोति यच्चाप्युत्क्रामतीश्वरः । 
गृहीत्वैतानि संयाति वायुर्गन्धानिवाशयात् ।। 
15.9
श्रोत्रं चक्षुः स्पर्शनं च रसनं घ्राणमेव च । 
अधिष्ठाय मनश्चायं विषयानुपसेवते ।। 
15.10
उत्क्रामन्तं स्थितं वापि भुञ्जानं वा गुणान्वितम् । 
विमूढा नानुपश्यन्ति पश्यन्ति ज्ञानचक्षुषः ।। 
15.11
यतन्तो योगिनश्चैनं पश्यन्त्यात्मन्यवस्थितम् । 
यतन्तोऽप्यकृतात्मानो नैनं पश्यन्त्यचेतसः ।। 
15.12
यदादित्यगतं तेजो जगद्भासयतेऽखिलम् । 
यच्चन्द्रमसि यच्चाग्नौ तत्तेजो विद्धि मामकम् ।। 
15.13
गामाविश्य च भूतानि धारयाम्यहमोजसा । 
पुष्णामि चौषधीः सर्वाः सोमो भूत्वा रसात्मकः ।। 
15.14
अहं वैश्वानरो भूत्वा प्राणिनां देहमाश्रितः । 
प्राणापानसमायुक्तः पचाम्यन्नं चतुर्विधम् ।। 
15.15
सर्वस्य चाहं हृदि सन्निविष्टो मत्तः स्मृतिर्ज्ञानमपोहनं च । 
वेदैश्च सर्वैरहमेव वेद्यो वेदान्तकृद्वेदविदेव चाहम् ।। 
15.16
द्वाविमौ पुरुषौ लोके क्षरश्चाक्षर एव च । 
क्षरः सर्वाणि भूतानि कूटस्थोऽक्षर उच्यते ।। 
15.17
उत्तमः पुरुषस्त्वन्यः परमात्मेत्युदाहृतः । 
यो लोकत्रयमाविश्य बिभर्त्यव्यय ईश्वरः ।। 
15.18
यस्मात्क्षरमतीतोऽहमक्षरादपि चोत्तमः । 
अतोऽस्मि लोके वेदे च प्रथितः पुरुषोत्तमः ।। 
15.19
यो मामेवमसम्मूढो जानाति पुरुषोत्तमम् । 
स सर्वविद्भजति मां सर्वभावेन भारत ।। 
15.20
इति गुह्यतमं शास्त्रमिदमुक्तं मयानघ । 
एतद्बुद्ध्वा बुद्धिमान्स्यात्कृतकृत्यश्च भारत ।। 
15.0
ओंतत्सदिति श्रीमद्भगवद्गीतासु उपनिषत्सु ब्रह्मविद्यायां योगशास्त्रे श्रीकृष्णार्जुनसंवादे पुरुषोत्तमयोगो नाम पञ्चदशोऽध्यायः 
