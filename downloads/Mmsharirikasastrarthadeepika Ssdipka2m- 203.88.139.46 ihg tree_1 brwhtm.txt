<0101029
।।प्राणस्तथाऽनुगमात्।।
	कौषीतक्नामुपनिषदि - 'प्रतर्दनोहवै दैवोदासिरिन्द्रस्य प्रियं धामोपजगाम तं हेन्द्रउवाच प्रतर्दन वरन्ते ददानीति सहोवाच प्रतर्दनः त्वमेव वरंवृणीष्व यंत्वं मनुष्याय हिततमं मन्यसे'। स्पष्टोऽर्थः। 'सहोवाच मामेव विजानीहि एतदेवाहं मनुष्याय हिततमं मन्ये यन्मांविजानीयात्'। यदिते हिततममुपदेष्टव्यं तर्हि मदुपासनमेव हिततमं मोक्षसाधनमिति मम मतं। अतः इतरत्परित्यज्य मामुपास्वेत्यर्थः। अत्र प्रसिद्धजीवभावस्य इन्द्रस्य हिततमत्वलक्षणमोक्षसाधनत्वाश्रयोपासनकर्मत्वासम्भवात् मामिति शब्दः स्वात्मभूतं परमात्मानमभिदधाति।'य आत्मनि तिष्ठन्' 'अन्तः प्रविष्टश्शास्ता जनानां सर्वात्मा' इति शास्त्रेण स्वस्याप्यात्मभूतः परमात्मेति निश्चीयते। अहंबुद्धिशब्दाः परमात्मपर्यन्ता इति जानत इन्द्रस्य स्वात्मभूते परमात्मनि मामिति शब्दप्रयोगे नानुपपत्तिः। ननु स्वायत्ते शब्दप्रयोगे असन्दिग्धं परमात्मवाचकपदं प्रयुज्यतां, किं न्यायलभ्यपरमात्मपर्यवसानेन मामितिशब्देनेति चेत्। स्यादेवं यादि परमात्मस्वरूपमात्रोपासनमेव विधित्सितं स्यात्। अपि तु स्वशरीरकतया। अतो मामिति निर्देश उपपद्यते। तत्क्रतुन्यायेन स्वोपासकस्य पापाश्लेषं दर्शयति -  'त्रिशीर्षाणं त्वाष्ट्रमहनं अरुन्मुखान् यतीन् सालावृकेभ्यः प्रायच्छम्'। रौतीति रुत्=वेदः। न विद्यते रुत् मुखे येषां ते अरुन्मुखाः। वेदांतविमुखान् यतीनित्यर्थः।'बह्वीस्सन्धा अतिक्रम्य दिवि प्रह्लादीनतृणहं अन्तरिक्षे पौलोमान् पृथिव्यां कालकञ्जान्'। न हनिष्यामीति कृताः बह्वीः प्रतिज्ञा अतिक्रम्य दिवि वर्तमानान् प्रह्लादपुत्रान् अतृणहम्। पुलोमसुतान् कालकञ्जाख्यान् असुरांश्च हिंसितवानस्मि। 'तस्य मे तत्र न लोमच मीयते'। एवं हिंसितवतो लोमापि न हिंस्यते। ब्रह्मविद्याप्रभावादित्यर्थः। 'स यो मां विजानीयात् नास्य केनच कर्मणा लोको मीयते न मातृवधेन न पितृवधेन न स्तेयेन न भ्रूनहत्यया नास्य पापञ्चक्रुषो मुखं नीलंवेति'। एवं पापं कृतवतोऽपि मया ईदृशं पापं कृतमपि निर्वेदजनितमुखवैवर्ण्यमपि नास्तीत्यर्थः। चक्रुष इति क्वसन्तात् षष्टि। एवं चेतनविशेषरुपस्वविशिष्टपरमात्मोपासनमुक्त्वा अचेतन विशेषरुप प्राणविशिष्ट परमात्मोपासनमाह-- 'सहोवाच प्राणोऽस्मि प्रज्ञात्मा तं मामायुरमृतमित्युपास्व'। अत्र प्रज्ञारुपात्मा जीवशरीरक इत्यर्थः। जीवशरीरकोऽहं प्राणोऽस्मि। प्राणशरीरकोऽहमस्मि। तादृशं प्राणशरीरकं मामायुरमृतमित्युपास्व। यद्वा-- मामिति जीवविशिष्टता। आयुरिति प्राणविशिष्टता। 'आयुःप्राण इति श्रूतेः। अमृतमिति स्वेन रूपेणावस्थिः। एवं च स्वरूपेण चिदचिद्विशिष्टतया च त्रिविधोपासनं विधीयते। अतो नोपासनात्रयविधिकृतवाक्यभेद इति 'द्रष्टव्यं। प्रज्ञात्मविशिष्टोपासनस्य फलमाह-- 'प्रज्ञया सत्यसङ्कल्प' मिति। अपहतपाप्मत्वादिगुणाष्टकलक्षणं ब्राह्मं रुपमित्यर्थः। 'यो वै प्राणः सा प्रज्ञा या वै प्रज्ञा स प्राणः। ननु प्रज्ञाशब्दितजीवस्य प्राणस्य च कथमभेद इत्यत्राह-- 'सहह्येतावस्मिन् शरीरे वसतस्सहोत्क्रामतः'। सहोत्क्रमणप्रतिष्टत्वादेककार्यकरत्वादभेव्यपदेशो युज्यत इति भावः। 'प्राणएव प्रज्ञात्मा इदं शरीरं परिगृह्योत्थापयति'। एतावता प्रज्ञाशब्दितजीवसहायकस्य मुख्यप्राणस्यैव शरीरोत्थापकत्वेन अमुख्यप्राणापेक्षया वैलक्षण्यमुक्तम्। 'वागेवास्य एकमङ्गमुदूढन्तस्यानाम पुरस्तात् प्रतिविहिता भूतमात्रे'त्यादि। अस्याः=प्रज्ञयाः। प्रज्ञया जीवेनेति यावत्। एवं च वागादीनामिन्द्रियाणां अङ्गत्वेन परिगृहीतत्वात् नामादिदशानां वाग्घ्राणादिग्राह्यत्वं प्रतिपादितम्। ततः 'प्रज्ञया वाचं समारुह्य वाचा नामानि सर्वाण्याप्नोती' त्यादिना प्रज्ञाशब्दितस्य जीवस्य नामादिदशविधभूतमात्राव्याप्तिप्रकारा उच्यन्ते। अत्र प्रज्ञाशब्दः 'प्रज्ञैवास्या' इति पूर्ववाक्यस्थप्रज्ञाशब्दनिर्दिष्टमनः परः। ततश्च मनसा वागिन्द्रियमधिष्ठाय तद्वारा सर्वानि नामानि अभिलपनक्रियाद्वारा व्याप्नोतीत्यर्थः। एवमुत्तरवाक्योऽपि द्रष्टव्यं। 'तावा एता दशैव भूतमात्रा अधिप्रज्ञं दशप्रज्ञामात्रा अधिभूतं यदि भूतमात्रा नस्युः नप्रज्ञामात्रास्स्युः यदि प्रज्ञामात्रा नस्युः नभुतमात्राः स्युः'। 'नह्यन्तरतो रूपं किञ्चनासिद्ध्येत्'। अनेन नामगन्धरूपशब्दरसकर्मसुखदुःखानन्दगतिज्ञातव्यलक्षणा दशभूतमात्राश्च तद्ग्राहिवाग्घ्राणचक्षुश्श्रोत्र
जिह्वाहस्तशरीरोपस्थपादमनोलक्षणा दशप्रज्ञामात्राश्च अन्योन्याधाराः, वागादीन्द्रियाणामभावे 
नामादिसिद्देरभावात्, तेषाञ्चाभावे तद्व्यवहारफलकप्रज्ञामात्रशब्दितेन्द्रियाद्यनिष्पत्तेः, ग्राह्यग्राहकोभयाधीनत्वात्सर्वलोकयात्रायाः, ग्राह्येण विनाकृतं ग्राहकं ग्राहकेण विनाकृतं ग्राह्यं वा न कार्यक्षमं भवति।'नो एवैतन्नाना'। नानाशब्दो विनार्थकः। एतत् ग्राह्यग्राहकजातं परस्पराविनाभूतमित्यर्थः। तस्मात् प्रज्ञामात्रशब्दितमपि इन्द्रियजातं भूतमात्रान्तर्गतमित्यर्थः। 'तद्याथारथस्यारेषुनेमिरर्पितानाभावरा अर्पिताः एवमेवैता भूतमात्राः प्रज्ञामात्रास्वर्पिताः प्रज्ञामात्राः प्राणेऽर्पिताः'। नाभौ=रथचक्रमध्यवर्तिसरन्ध्रकाष्ठविशेषे अरशब्दिताः काष्ठविशेषाः परितोऽर्पिताः। तत्र च नेमिशब्दितं 
वलयाकारं काष्ठं यथा अर्पितं एवं प्राणशब्दितपरमात्मनि प्रज्ञामात्रशब्दनिर्दिष्टाश्चेतना अर्पिताः तेषु च भूतमात्राशब्दितग्राह्यग्राहकजातं सर्वं समर्पितमित्यर्थः। न च एकवचनान्तप्रज्ञाशब्दनिर्दिष्टस्य बहुवचनान्तप्रज्ञामात्राशब्देन परामर्शो न युक्त इति वाच्यम्। सद्विद्यायां-'स्वमपीतो भवती' त्येकवचनान्त शब्दनिर्दिष्टस्य जीवस्य 'सतिसम्पद्य न विदु'रिति बहुवचनान्तशब्देन निर्देशवदुपपत्तेः। 'स एष प्राज्ञ आत्माऽऽनन्दोऽजरोऽमृतः'। प्रज्ञएव प्राज्ञः निरुपाधिकसर्वज्ञानाश्रयः। निरुपाधिकानन्दत्वाजरत्वामृतत्व आश्रयः। 'न साधुना कर्मणा भूयान् नो एवासाधुना कर्मणा कनीयान्'। पुण्यपापकृतोत्कर्षापकर्षशून्य इत्यर्थः। 'एषह्येवैनं साधु कर्म कारयति तं येमेभ्यो लोकेभ्य उन्निनीषति। एषह्येवैनमसाधुकर्मकारयति तं यमधो निनीषति'। एतद्वाक्यद्वयं विवृतं व्यासार्यैः। कर्मणामुन्नयनहेतुत्वं उपास्तिनिष्पादनरूपं तद्विपरीतमधोनयनमुपासनप्रतिबन्धरूपमिति। 'एष लोकपाल एष लोकाधिपतिरेष सर्वेशः'। लोकपालः= लोकरक्षः। लोकाधिपतिः=लोकस्वामी। सर्वेशः=सर्वनियन्ता। 'समआत्मेति विद्यात्'। पूर्वोक्तगुणविशिष्टः स्वान्तर्यामीति प्रतिपत्तव्यः। अत्र 'प्राणोऽस्मि प्रज्ञात्मा तं मामायुरमृतमुपास्वे'ति मामितिशब्देन प्रणाशब्देन च निर्दिश्यमान इन्द्र एव इन्द्र प्रयुक्तस्य मामितिशब्दस्य तद्विषयत्वावश्यम्भावात् इति पूर्वपक्षे प्राप्त उच्यते-- प्राणस्तथाऽनुगमात्।। प्राणः परमात्मा। परमात्मत्वसाधकानन्दादिमत्वेन तस्यास्मिन् प्रकरणे अनुगतत्वात्। 'सएष प्राणएव प्रज्ञात्माऽऽनन्दोऽजरोऽमृत' इति श्रूयते--

<0101030
।।न वक्तुरात्मोपदेशादिति चेदध्यात्मसंबंधभूमा ह्यस्मिन्।।
	त्वाष्ट्रवधादिना प्रज्ञातजीवभावस्य इन्द्रस्य वक्तुः मामेव विजानीहीति स्वात्मत्वेन उपदिश्यमानः नेन्द्रजीवभूतादतिरिक्तो भवितुमर्हतीति चेत् न। अस्मिन् प्रकरणे परमात्मसम्बन्धिनां धर्माणां बहुत्मुपलभ्यते। हिततमोपासनकर्मत्वं, साध्वसाधुकर्मकारयितृत्वं, 'भूतमात्राः प्रज्ञामात्रास्वर्पिताः प्रज्ञामात्रा प्राणेऽर्पिता' इति अचेतनवर्गाधारत्वं, चेतनवर्गाधारत्वं, आनन्दत्वं, अजरत्वं, अमृतत्वं, लोकाधिपतित्वं, एवमादयोधर्माः परमात्मसम्बन्धिन उपलभ्यन्ते। अतोभूयोधर्मानुग्रहाय अस्य प्रकरणस्य परमात्मपरत्वमेव वक्तव्यम्।।
<0101031
	तर्हि इन्द्रस्य मामुपास्वेति निर्देशः कथमुपपद्यत इत्यत्राह--
।।शास्त्रदृष्ट्यातूपदेशोवामदेववत्।।
	'य आत्मनि तिष्ठन्नात्मनोऽन्तर' इति शास्त्रेण परमात्मानं स्वात्मानं दृष्ट्वा शरीरवाचिनाञ्च शब्दानां शरीरिपर्यंततां ज्ञात्वा मामुपास्वेत्युपदिष्टवान्। यथा साक्षात्कृतस्वात्मभूतपरमात्मतत्वो वामदेवः 'अहम्मनुरभवंसूर्यश्चे'ति स्वात्मनि मन्वादिभावमुपदिष्टवान्। नहि मन्वादिभावः स्वस्वरूपगतोवामदेवेन उपदिष्टः, अपितु स्वात्मभूतपरमात्मगतः। तद्वदेवायमुपदेश इति भावः।।


<0101032
।।जीवमुख्यप्राणलिंगान्नेतिचेन्नोपासात्रैविध्यादाश्रितत्वादिहतद्योगात्।।
	त्वाष्ट्रवधवक्तृत्वादिजीवसिंगानां, आयुःप्रदत्व शरीरोत्थापकत्व इन्द्रियाश्रयत्वादीनां, मुख्यप्राणसिंगानाञ्च उपन्यासः किमर्थमितिचेत्, इन्द्ररूपजीवशरीरकतया प्राणरूपाचेतनशरीरकतया स्वरूपेण च उपासनार्थं चेतनाचेतनधर्माणां ब्रह्मधर्माणाञ्च कीर्तनं। त्रिविधञ्चोपासनं प्रकरणान्तरेष्वप्याश्रितम्। यथा तैत्तिरीयके-- 'सत्यं ज्ञानमनन्तं ब्रह्मे'ति स्वरूपेण, 'सच्चत्यच्चाभव'दिति भोक्तृभोग्यलक्षणचेतनाचेतनशरीरकतयाचोपासनं, एवं 'तं मामायुरमृतमित्युपास्वे'ति वाक्ये पुर्वोक्तत्वाष्ट्रहननादिकृतपापलेशशून्यत्ववक्तृत्वघ्रातृत्वादिगुणकजीवविशिष्टतया आयुष्ट्वेन्द्रियनिश्श्रेयसहेतुत्वशरीरोत्थापकतवादिगुणनिशिष्टप्राणविशिष्टतया आनन्दत्वामृतत्वादिस्वरूपेण च विशिष्टस्य स्वात्मत्वेन उपासनं विधीयते। एवं सति अनेकोपासनविधानकृतवाक्यभेदशंकाया नावकाशइति सर्वं समञ्जसम्। अस्मिन्पादे 'जन्माद्यस्य यत' इत्यादिषु सद्ब्रह्मात्मादिसामान्यशबदैः जगत्कारणं प्रकृतिपुरूषाभ्यामर्थान्तरमति साधितम्। 'ज्योतिश्चरणाभिधाना'दित्यस्मिन् सूत्रे पुरुषसूक्तोदितो महापुरुषो जगत्कारणमिति विशेषतो निर्णीतम्। स एव 
प्रज्ञातजीववाचिभिरिन्द्रादिशब्दैः क्वचित् शास्त्रदृष्ट्या तच्छरीरकतया उपास्यत्वाय उपदिश्यत इति 'शास्त्रदृष्ठ्यातूपदेशो वामदेववत्' 'उपासात्रैविध्या'दिति सूत्रितम्। ननु पुरुषसूक्तेनैव सकलचेतनाचेतनप्रपञ्चविलक्षणः सर्वजगत्कारणभूतः परमपुरुषः परंब्रह्मेति सिद्ध्येतेति किमर्थोऽयं कारणत्वायोगव्यवच्छेदार्थः। उच्यतेश्रुत्यन्तरेषु पुरुषोत्तमजगत्कारणत्वनिर्धानणं संशयसहिष्ण्विति तद्धृढीकरणाय अयोगव्यवच्छेदार्थोऽयं विचारयति न वैयर्थ्यशङ्का।।
।।इति इन्द्रप्राणाधिकरणम्।।
।।इति श्रीशारीरकशास्त्रार्थदीपिकायां प्रथमस्याध्यायस्य प्रथमःपादः।।

<0102001
।।सर्वत्र प्रसिद्धोपदेशात्।।
	प्रथमे पादे समस्तप्रपञ्चविलक्षणपुरुषोत्तमाख्यवेदान्तवेद्यब्रह्मण एव जगत्कारणत्वं प्रसाधितम्। तत्र जन्मादिसुत्रे ब्रह्म कारणमेव ब्रह्मैव कारणमिति अयोगान्ययोगव्यवच्छेदौ लक्षणस्य असम्भवातिव्याप्रिपरिहाराय विवक्षितौ। तत्र अयोगव्यवच्छेदः प्रथमपादेन विवक्षितः। अन्ययोगव्यवच्छेदार्थस्त्रिपाद्यारम्भ इति विभागः। पूर्वपादे अस्पष्टजीवलिङ्गाकानि विचारितानि। स्पष्टजीवसिङ्गानि द्वितीये, स्पष्टरजीवलिङ्गानि तृतीये, प्रधानच्छायानुसारीणि त्तुरीये, इति प्रायिकोऽयं पादार्थविभागः। छान्दोग्ये-- 'सर्वं खल्विदं ब्रह्म तज्जलानिति शान्त उपासीत'। जायत इति जम्। लीयत इति लम्। जलशब्दौ डप्रत्ययान्तौ। अनितीत्यन्। जीवतीत्यर्थः। क्विबन्तो विजन्तो वाऽयं शब्दः। तस्य जलान् तज्जलान्। इतिर्हेत्वर्थः। सर्वशब्दः सर्वशरीरकपरः। इदमित्येतत् ब्रह्मणः सर्वस्य वा विशेषणम्। अतश्च तज्जत्वात् तल्लत्वात्तदनत्वात् सर्वात्मकं ब्रह्मेति शान्तस्सन्नुपासीतेत्यर्थः। अत्र तज्जत्वतल्लत्वे स्थूलचिदचिच्छरीरकब्रह्मगते। उपादानोपादेयभावस्याभिन्ननिष्ठत्वात्। तदनत्वरूप तन्नियाम्यत्वं तु न ब्रह्मगतम्, ब्रह्मणस्तदसम्भवात्। अपि तु चिदचिन्मात्रगतमिति द्रष्टव्यम्। यद्वा-- 'सर्वभूतात्मके तात जगन्नाथे जगन्मये। परमात्मनि गोविन्दे मित्रामित्रकथा कुतः'।। इत्युक्तरीत्या रागद्वेषादिरहितस्सन् वक्ष्यमाणमनोमयत्वादिगुणकं ब्रह्मोपासीतेत्यर्थः। अस्मिन्पक्षे सार्वात्म्यं नोपास्यगुणतया विवक्षितं, उत्पत्तिविशिष्टसार्वात्म्यगुणावरुद्धे वक्ष्यमाणमनोमयत्वादि गुणविधानानुपपत्तिप्रसङ्गात्। न च उपासनोत्पत्तिवाक्यश्रुतस्य सार्वात्म्यस्याविवक्षा कथमभ्युपगन्तव्येति वाच्यम्। 'सर्वं खल्विदं ब्रह्म तज्जला' नित्येतस्य वाक्यस्य खलुशब्दकृतेन प्रसिद्धवन्निर्देशेन 'शान्तउपासीते'त्यनेनैकवाक्यत्वस्य विवारितत्वात्। न हि उपासीत खल्विति वचनव्यक्तिर्घटते। अस्मिन्वाक्ये उपास्याकांक्षायां पूर्ववाक्यप्रतिपन्नस्य ब्रह्मरूपधर्मिमात्रस्यैव उपास्यतया अन्वयः। 
न तु सार्वात्म्यविशिष्टस्य। ननु तर्हि एकवाक्यत्वस्य संभवे 'तज्चला' नित्यन्तस्य 
पृथग्वाक्यत्वकल्पनायोगात्, सार्वात्म्य उत्पत्तिवाक्यविहितत्वेऽपि मनोमयत्वादीनां उत्पत्तिशिष्टगुण अविरोधिनामन्वये दोषाभावाच्च वाक्यभेदकल्पनं वा, शाण्डिल्यविद्यायां सार्वात्म्य अनुपास्यत्वकल्पनं वा  व्यर्थमिति चेन्न। 'उपासीते'त्यनेन वाक्यैकवाक्यत्वाभयुपगमेऽपि पदैकवाक्यत्वनिह्करणे दोषाभावात्, शांति हेतुतया अन्वितस्य सार्वात्म्यस्य उपास्यत्वे प्रमाणाभावाच्च। ननु ब्रह्मणस्सर्वात्मकत्वात् यत्र क्वचित् क्रियमाणस्यापि रागद्वेषादेः आत्मद्वेषर्यवसन्नत्वेन अयुक्तस्वात् 'शान्तस्सन्नुपासीते'त्युक्ते ब्रह्मोपासीतेति कथमवगम्यते, 'सर्वं खल्विदं ब्रह्मे' त्यस्य शमविध्यर्थवादभूतस्य उपास्यसमर्पकत्वाभावादिति चेत् सत्यम्। शमविध्यर्थतया निर्दिष्टस्यापि ब्रह्मणः उपास्याकांक्ष आपूरकत्वस्यापि सम्भवात्, अन्यार्थतया पूर्ववाक्यनिर्दिष्टं ब्रह्मविहाय उपास्यान्तरकल्पनस्य अनुचितत्वात्, 'मूलतश्शाखां परिवास्य उपवेषं करोती'त्यत्र 'मूलत'इत्यस्य शाखापरिवासने अपादानतया अन्वितस्य आकांक्षावशेन 'उपवेषं करोती'त्यनेनाप्यन्वयाभ्युपगमादिति द्रष्टव्यम्। विहितमुपासनं स्तौति- 'अथ खलु क्रतुमयः पुरुषो यथाक्रतुरस्मिन् लोके पुरुषो भवति तथेतः प्रेत्य भवति'। 'तं यथा यथोपासते तथेतः प्रेत्य भवती'ति श्रुत्यन्तरात् इह लोके पुरुषः यथाक्रतुः तथैव इतः प्रेत्य अमुष्मिन्लोके भवति। ततो हेतोः पुरुषः क्रतुमयः=क्रतुप्रधानः। उपासनप्रधान इत्यर्थः। एवं विहितं ब्रह्मोपासनं मनोमयत्वादिगुणान्तरविधानाय अनुवदति। 'स क्रतुं कुर्वीत'।सः=पुरुषः। क्रतुं=ब्रह्मोपासनं कुर्वीतेत्यर्थः।
मनोमयः विवेकादिसाधनसप्तकानुगृहीतपरमात्मोपासननिर्मलीकृतमनोमात्रग्राह्य इत्यर्थः। प्राणशरीरः=जगति सर्वेषां प्राणानां धारकः। प्राणो यस्य शरीरं आधेयं विधेयं शेषभूतञ्च स प्राणशरीरः। एतेषामेव शरीरशब्दप्रवृत्तिनिमित्तत्वात्। भारूपः=भास्वररूपः। 'आदित्यवर्णन्तमसः परस्तात्, पश्यते 
रुक्मवर्ण'मित्यादिप्रमाणप्रतिपन्नस्वासाधारणनिरतिशयकल्याणगुणगणनिरतिशयदीप्तियुक्तविग्रहशालीत्यर्थः। सत्यसङ्कल्पः=अप्रतिहतसङ्कल्पः। आकाशात्मा=आकाशवत् सूक्ष्मस्वच्छस्वरूपः। अव्याकृताकाशस्यात्मभूत इति वा, स्वयं च प्रकाशयतीति वा आकाशात्मा। सर्वकर्मा। क्रियत इति कर्म। सर्वं जगत् यस्य कर्म सर्वा वा क्रिया यस्यासौ सर्वकर्मा। सर्वकामः। काम्यन्त इति कामाः भोग्यभोगोपकरणादयः। ते परिशुद्धास्तस्य सन्तीत्यर्थः। सर्वगन्धस्सर्वरसः। 'अशब्दमस्पर्श'मित्यादिना प्राकृतगन्धरसादिनिषेधात् अप्राकृताः स्वभोग्यभुतास्सर्वविधास्तस्य सन्तीत्यर्थः। 'सर्वमिदमभ्यात्तः'। उक्तं सर्वकल्याणगुणजातं स्वीकृतवान्। 'भुक्ताब्राह्मणा' इतिवत् कर्तरिक्तप्रत्ययः। अवाकी अनादरः। आदर्तव्याभावात्। 'एषम आत्माऽन्तर्हृदयेऽणीयान् व्रीहेर्वा यवाद्वा सर्षपाद्वा श्यामाकाद्वा श्यामाकतण्डुलाद्वा'। मदीये हृदये व्रीह्याद्यपेक्षया अणुत्वेन आत्मत्वेन उपासनार्थमवस्थित इत्यर्थः। तथाऽनुसन्धानं कर्तव्यमित्यर्थः। अन्तर्हृदये उपास्यमानस्य प्राप्याकारमनुसन्धेयं निर्दिशति-- 'एषम आत्माऽन्तर्हृदये ज्यायान् पृथिव्या ज्यायानन्तरिक्षाज्ज्यायान् दिवो ज्यायानेभ्यो लोकेभ्यः सर्वकर्मा सर्वकामस्सर्वगन्धस्सर्वरसस्सर्वमिदमभ्यात्तोऽवाक्यनादरः'। उक्तोऽर्थः। एवंभुतं परंब्रह्म परमकारुण्येन अस्मदुज्जिजीविषया अस्मद्धृदये सन्निहितमित्यनुसन्धातव्यमित्याह--'एषम आत्मे'ति। यथोपासनं ईदृशपरमात्मानं 'अस्माच्छरीरात्समुत्थाये'त्युक्तरीत्या देशविशेषविशिष्टं प्राप्तास्मीति निश्चयरूपमनुसन्धानं कर्तव्यमित्याह-- 'एतमितःप्रेत्याभिसम्भविताऽस्मीति'। अत्र इतीत्यस्य 'स क्रतुं कुर्वीते'त्यनेनान्वयः। 'मनोमय' इत्यारभ्य 'अभिसम्भवितास्मी' त्येतत्पर्यंतोऽनुसन्धानप्रकारः। अत्र च इतिशब्दनिर्दिष्टो मनोमयत्वादिगुणगतः क्रमविशेष एकएव विधीयते, मनोमयत्वाद्युपास्यगुणानां तु आक्षेपतो विधानं पृष्टगतसर्वताविधानादिव पृष्टानाम्, ततश्च प्राप्तानुवादेन मनोमयत्वाद्यनेकगुणविधाने वाक्यभेद इति शङ्का प्रत्युक्ता। यद्वा-- विधेयानां बहुत्वेऽपि क्रमरूपविधेयतावच्छेदकैक्यान्न वाक्यभेदः, 'यदग्नये च प्रजापतये' चेति वाक्ये देवतात्वरूपविधेयतावच्छेदकैकग्येन वाक्यभेदस्य तांत्रिकैः परिहृतत्वात्। केचित्तु- प्राप्तोपासनानुवादेन अभ्युदयेष्टिवत् प्रयोगविधित्वसम्भवात् न वाक्यभेद इति वदन्ति। एवंविधप्राप्यप्राप्ति निश्चयोपेतस्य उपासकस्य प्राप्तौ संशयो नास्तीत्युपसंहरति-'यस्य स्यादद्धा न विचिकित्साऽस्ति'।
अत्र इतिशब्दाध्याहारः, पुर्ववाक्यस्थेतिशब्दस्य क्रमवाचकस्यैव वा अनुषङ्गः। उक्तप्रकारेण 
यस्योपासकस्य अद्धा निश्चयोऽस्ति तस्य प्राप्तौ विचिकित्सा संशयो नास्तीत्यर्थः। अस्मिन् प्रकरणे
'सर्वं खल्विदं ब्रह्मे'त्यत्र ब्रह्मशब्देन प्रत्यगात्मैव निर्दिश्यते। तस्यैव सर्वपदसामानाधिकरण्येन निर्देशोपपत्तेः। सर्वशब्दनिर्दिष्टं हि ब्रह्मादिस्तम्बपर्यन्तं कृत्स्नं जगत्। ब्रह्मादिस्तम्बपर्यन्तभावश्च प्रत्यगात्मन एव अनाद्यविद्यामूलकर्मविशेषोपाधिक उपपद्यते। परमात्मनो निरस्तसमस्ताविद्यस्य समस्तहेयाकरसर्वभावो नोपपद्यते। प्रत्यगात्मन्यपि ब्रह्मशब्दः क्वचित्प्रयुज्यते 'इदं ब्रह्मायाती'त्यादौ।
अत एव 'परमात्मा परंब्रह्मे'ति परमेश्वरस्य क्वचित्सविशेषणोनिर्देशः। प्रत्यगात्मनश्च निर्मुक्तोपाधेः ब्रह्मत्वञ्च विद्यते। 'स चानन्त्याय कल्पत' इति पूर्वपक्षे प्राप्त उच्यते-- सर्वत्र प्रसिद्धोपदेशात्।।
सर्वस्मिन् जगति 'सर्वं खल्विदं ब्रह्मे'ति तदात्मकतया अभिधीयमानं परंब्रह्मैव। कुतः प्रसिद्धोपदेशात्।
तज्जत्वतल्लत्वादिना सर्वं खल्विदमिति प्रसिद्धवदुपदेशात्। यस्मात् जगज्जन्मस्थितिलयाः वेदान्तेषु प्रसिद्धाः तदेवात्र ब्रह्मेति प्रतीयते। वेदान्तप्रसिद्धत्वञ्च परब्रह्मण एव। 'यतो वा इमानि भतानि जायन्त' इत्यादिवेदान्तेषु परब्रह्मण एव प्रसिद्धेः। न प्रत्यगात्मनः। ब्रह्मादिस्तम्बभावेऽपि प्रकारभूतशरीरगतानां दोषाणां प्रकारिण्यात्मनि अस्पर्शात् निरस्तसमस्ताविद्यत्वस्य नानुपपत्तिः। जीवानाञ्च प्रतिशरीरं भिन्नानामन्योन्यतादात्म्यासम्भवेन सार्वात्म्यस्यासम्भावितत्वात्। अतः सर्वजगत्कारणत्वप्रयुक्तसर्वात्मत्वस्य परब्रह्मण्येव सम्भवात् परमेव ब्रह्मेहवाक्ये प्रतिपाद्यते।।
 <0102002
।।विवक्षितगुणोपपत्तेश्च।।

	विवक्षितानां मनोमयत्वसत्यसङ्कल्पत्वादीनां गुणानां परमात्मन्येवोपपत्तेश्च। विवक्षितत्वं = तात्पर्यविषयत्वम्। 'यथाक्रतुरस्मिन् लोके पुरुषो भवती'ति वाक्येन मनोमयत्वादिगुणकोपासनेन तद्गुणकब्रह्मप्राप्तेः फलत्वावेदनेन फलरूपतात्पर्यलिङ्गसद्भावात् मनोमयत्वादीनां तात्पर्यविषयत्वलक्षणं विवक्षितत्वमवसीयते।।

<0102003
।।अनुपपत्तेस्तु न शारीरः।।

	विवक्षितानां गुणानां शरीरे अनुपपन्नत्वात् शारीरपरिग्रहशङ्का नास्तीत्यर्थः।।
<0102004
।।कर्मकर्तृव्यपदेशाच्च।।

	'एतमितः प्रेत्याभिसम्भवितास्मी'ति प्राप्यतया परंब्रह्म व्यपदिश्यते। प्राप्तृतया च जीवः। अतः प्राप्ता जीवउपासकः। प्राप्यं परंब्रह्मोपास्यमिति।।
<0102005
।।शब्दविशेषात्।।

	'एषम आत्माऽन्तर्हृदय' इति शारीरप्षष्ठ्या निर्दिष्टः, उपास्यस्तु प्रथमया। अतो नोपासकस्य
जीवस्यैवोपास्यत्वम्।।
<0102006
।।स्मृतेश्च।।
'सर्वस्यचाहं हृदि सन्निविष्टो मत्तस्स्मृतिर्ज्ञानमपोहनञ्च' इति उपास्यहृदयगतं उपासकाद्भिन्नं दर्शयति।।
<0102007
।।अर्भकौकस्त्वात्तद्व्यपतेशाच्च नेति चेन्न निचाय्यत्वादेवं व्योमवच्च।।

	अर्भकौकस्त्वं = अल्पायतनत्वम्। तद्व्यपदेशः = अल्पत्वव्यपदेशः। 'एषम आत्मान्तर्हृदय' इति अणीयसि हृदयायतने स्थितत्वात्, 'अणीयान् व्रीहेर्वा यवाद्वे'ति स्वरूपेण अणीयस्त्वव्यपदेशाच्च नायं परमात्मा। अपि तु जीवएव। परमात्मनः अल्पायतनत्वाल्पत्वयोरसंभवादिति चेन्न। एवं निचाय्यत्वात् = अल्पायतनत्वाल्पत्वाभ्यां तस्यैव उपास्यत्वसंभवात्। व्योमवच्चेदं ब्रह्म व्यपदिश्यते-- 'ज्यायान् पृथिव्या
ज्याया' नित्यादि। अतश्च ज्यायस्त्वे उपाध्यश्रवणात् ज्यायस्त्वं स्वाभाविकम्। अणीयस्त्वे उपाधि श्रवणादणीयस्त्वमौपाधिकमित्यवसीयते।।
<0102008
।।संभोगप्राप्तिरिति चेन्न वैशेष्यात्।।

	परब्रह्मणश्शरीरान्तर्वर्तित्वनिमित्तसुखदुःखोपभोगप्रसक्तिर्जीववस्त्यादिति चेन्न। तस्य अनपहतपाप्मत्वात् अपहतपाप्मत्वकृतहेतुविशेषसद्भावात् न भोगप्रसक्तिरिति।।
।।इति सर्वत्रप्रसिद्ध्याधिकरणम्।।
<0102009
।।अत्ता चराचरग्रहणात्।।

	कठवल्लीष्वाम्नायते--'यस्य ब्रह्म च क्षत्रञ्च उभे भवत ओदनः। मृत्युर्यस्योपसेचन् कइत्था वेद   यत्र सः'। ब्रह्मक्षत्राख्यवर्णद्वयोपलक्षितकृत्स्नचराचरात्मकमिदं जगत् यस्यौदनो भवति। विनाश्यं भवतीत्यर्थः। यस्य मृत्युः स्वयमद्यमानत्वे सति अन्यस्यादनहेतुर्भवति तत्प्रकारं इदमित्थमिति को वेदेत्यर्थः। ननु ब्रह्मक्षत्रशब्देन कृत्स्नचराचरग्रहणे किं बीजमितिचेत्, उच्यते-- ब्रह्म क्षत्रञ्च ओदन इत्युक्ते ब्राह्मणक्षत्रियवर्णयोः कञ्चित्प्रति ओदनशब्दमुख्यार्थत्वासम्भवात् ओदनशब्देन भोज्यत्वं भोग्यत्वं वा विनाश्यत्वं वा लक्षणीयम्। न हि ब्रह्मक्षत्रमात्रभोक्ता तन्मात्रसंहर्ता वा क्वचिज्जीवो वा 
परमात्मा वाऽस्ति। न च अन्तरादित्यविद्यायां 'येचामुष्मात्पराञ्चो लोकास्तेषाञ्चेष्टे' इति सर्वलोकेश्वरे परमात्मनि
उपासनार्थं लोकविशिषेशितृत्वश्रवणवत् सर्वसंहर्तर्यपि परमात्मनि ब्रह्मक्षत्रसंहरणं उपासनार्थमुपदिश्यतामिति वाच्यम्।  तद्वदस्योपासनाप्रकरणत्वाभावात्। अतः ब्रह्मक्षत्रग्रहणस्य चराचरमात्रोपलक्षणत्वं युक्तमिति द्रष्टव्यम्। ननु एवमपि ओदनशब्देव किमिति विनाश्यत्वं लक्षणीयम्। गौणत्वमपि शब्दस्य साधारणगुणमपहाय असाधारणगुणेनैव निर्वाह्यम्। न हि 'अग्निर्माणवक' इत्यत्र अग्निशब्देन पैङ्गल्यादेरिव द्रव्यत्वादेरुपस्थितिरस्ति। अत एव च प्रोद्गातृशब्दः सर्वर्त्विक्साधारणगुणं विहाय उद्गातृगणमात्रलक्षकः पूर्वतंत्रे निर्णीतः, तद्वदिहापि ब्रह्मक्षत्रयोः ओदनशब्दमुख्यार्थत्वासम्भवेऽपि भोज्यतवभोग्यत्वरूपान्तरङ्गाकारलक्षकत्वमेव युक्तम्, नत्वत्यन्तबहिरङ्गस्य विनाश्यत्वाकारस्य। येन निखिलचराचरसंहर्ता परमात्माऽत्र वाक्ये प्रतीयते इति चेत् उच्यते-- यद्यपि विनाश्यत्वं साधारणाकारः, तथाऽपि 'मृत्युर्यस्योपसेचन'मिति वाक्यशेषानुरोधात् साधारणोऽपि गौण्यावृत्त्या लक्षयितुमुचितः। न च उपसेचनशब्दस्य ओदनशब्दस्वारस्यानुरोधेन असाधारणाकाररूपभोग्यत्वे लक्षिते जघन्यमुपसेचनपदं अबाधकस्वाभिप्रायेण कथञ्चिन्नीयम्, अतश्च योब्रह्मक्षत्रभोक्ता यस्य च मृत्युरबाधकः सोऽस्मिन् मंत्रे प्रतिपाद्यतामिति वाच्यम्। उपसेचनत्वेन रूपितस्य मृत्योः ओदनत्वरूपितेन ब्रह्मक्षत्रशब्दितेन दध्यन्नवत् प्रतीतस्य सम्बन्धस्य सर्वात्मना बाधप्रसङ्गात्। न हि यस्य ब्रह्मक्षत्रं भोग्यं यस्य च मृत्युरबाधक इत्युक्ते मृत्योः ब्रह्मक्षत्रस्य च सम्बन्धः प्रतीयते। अतः उपसेचनशब्दसय् ओदनशब्दापेक्षया जघन्यत्वेऽपि अबाधकत्वरूपसाधारणगुणं विहाय स्वयमद्यमानत्वे सति अन्यादनहेतुत्वरूपासाधारणाकारएव ग्राह्यः।
अतश्च एकवाक्यान्तर्गतचरमश्रुतोपसेचनपदानुसारेण ओदनशब्देनापि विनाश्यत्वमेव लक्षणीयम्। 
स्वबुद्ध्युपस्थापनीयविशेषाकाररूपगुणग्रहणादपि एकवाक्यतापन्नपदान्तरेपस्थापितविशेषाकाररूपगुण ग्रहणस्यैव बुद्धिलाघवेन एकवाक्यतासामर्थ्यानुरोधेन च न्याय्यत्वादिति अन्त्राधिकरणे निर्णीतत्वादित्यलं पल्लवितेन।। 'क इत्थावेद यत्र स' इत्यस्यार्थस्य दुर्बोधत्वेन न वयं तदुपासने शक्ता इति मन्यमानं प्रति
उपास्योपासकयोरेकगुहानुप्रवेशेन परमात्मनश्च सूपास्यत्वं द्वाभ्यां मंत्राभ्यां दर्शयति--'ऋतां पिबन्तौ सुकृतस्य लोके गुहां प्रविष्टौ परमे परार्द्ध्ये। छायातपौ ब्रह्मविदो वदन्ति पञ्चाग्नयो ये च त्रिणाचिकेताः'। सत्यपदवाच्यावश्यंभावि कर्मफलमनुभवन्तौ सुकृतसाध्यलोकवार्तिनौ ह्युदयगुहां प्रविष्टौ परार्द्ध्ये उत्कृष्टे परमाकाशे वर्तमानौ अज्ञसर्वज्ञरूपतया छायातपशब्दनिर्दिष्टौ पञ्चाग्निशुश्रूषापरिशुद्धान्तः करणाः त्रिणाचिकेता ब्रह्मवेदो वदन्तीत्यर्थः। अत्र वाक्ये छायाशब्देन जीवं निर्दिशतोऽयमभिप्रायः। उपास्योपासकयोरेकगुहावर्तित्वे तयोरेव प्राप्यप्राप्तृतया प्राप्यस्यच तत्प्राप्तिसाधनत्वेन निरूपिते शरीरे अवस्थानं न युक्तम्। न हि रथेन प्राप्तव्योऽर्थो रथस्थो भवतीति शङ्का न कार्या। प्राप्यस्य परमात्मनस्तत्रावस्थितत्वेऽपि जीवस्य 'पराभिध्यानात्तु तिरोहित' मित्युक्तरीत्या परमात्सङ्कल्परूपाविद्यावेष्टिततया तदनुभवलक्षमतत्प्राप्तेरभावेन प्राप्तृप्राप्ययोः रथत्वरूपितशरीरान्तर्वर्ति
एकगुहाचर्तित्वेनानुपपत्तिः। तत्र 'यस्य ब्रह्म च क्षत्रञ्चे'ति वाक्ये ब्रह्मक्षत्रिययोरेव ओदनत्वरूपणेन भोज्यत्वस्य वा भोग्यत्वस्य वा प्रतीतेः तत्प्रतिसम्बन्धियस्येतिषष्ठ्यन्तयच्छब्दनिर्दिष्टो भोक्ता जीवएव स्यात्, परमात्मनो भोक्तृत्वासम्भवादिति पूर्वपक्षे प्राप्ते 'अत्ताचराचरग्रहणा' दित्यादिभिश्चातुर्भिस्सूत्रैस्सिद्धान्तः कृतः। अत्ता चराचरग्रहणात्।। 'उच्ये भवत ओदन' इति ओदनप्रतिसम्बन्धितया प्रतीयमानः अत्ता परमात्मैव। ब्रह्मक्षत्रशब्दगृहीतनिखिलचराचरसंहर्तृत्वस्य अस्मिन् मंत्रे प्रतिपादनात्।।
<0102010
।।प्रकरणाच्च।।

	प्रकरणञ्चेदं परस्यैव ब्रह्मणः। 'महान्तं विभुमात्मान' मिति प्रस्तुतत्वेन तस्य ब्रह्मप्रकरणमध्यगतत्वाच्च।।
<0102011
	ननु 'ऋतंपिबन्ता' वित्युत्तरमंत्रे कर्मफलभोगान्वयिनोरेव प्रतिपातनात् परमात्मनश्च जीववत् कर्तृत्वेन वा अन्तः करणवत् करणत्वेन वा अन्वयासम्भवात्, परमात्मप्रकरणमध्यगतत्वन्नास्तीति आशङ्कायामाह--

।।गुहांप्रविष्टावात्मानौहि तद्दर्शनात्।। 
	  
	गुहां प्रविष्टौ जीवपरमात्मानावेव। तयोरेव अस्मिन्प्रकरणे गुहाप्रवेशदर्शनात्। 'तं दुर्दर्शं गूढमनुप्रविष्टं गुहाहित'मिति परमात्मनो गुहाप्रवेशश्श्रूयते। 'याप्राणेनसंभवत्यदितिर्देवतामयी। गुहांप्रविश्य तिष्टन्ती'ति जीवस्यापि गुहाप्रवेशो दृश्यते। अतः द्वयोरपि गुहाप्रवेशदर्शनात् तयोरेव पिबदपिबतोः छत्रिन्यायेन 'ऋतं पिबन्ता'विति निर्देशस्य संभवात् 'ऋतं पिबन्ता'विति मन्त्रे नपरमात्मप्रकरणविच्छेदश्शक्यशंकः।। 
<0102012
।।विशेषणाच्च।। 

	अस्मिन् प्रकरणे 'ब्रह्मजज्ञंदेवमीड्यंविदित्वे'ति जीवपरयोः उपास्यत्वोपासकत्वादिना विशेषितत्वात् तयोरेव उपासनसौकर्याय एकाधिकरणस्थत्वप्रतिपादनार्थत्वात्, 'ऋतंपिबन्ता'विति मन्त्रस्य 
जीवपरप्रतिपादकत्वमेव। अतो 'यस्यब्रह्मचक्षत्रञ्चे'तिमन्त्रः परमात्मपरएव। ननु कर्मफलभोगशून्ये परमात्मनि 'ऋतंपिबन्ता'विति निर्दिष्टकर्मफलभोक्तृत्वासंभवात्, सुकृतसाध्यलोकवर्तित्वगुहाववच्छिन्नत्वयोः सर्वगते परस्मिन् ब्रह्मण्यसंभवात्, छायातपशब्दनिर्दिष्टाप्रकाशकत्वप्रकाशकत्वयोरपि जीवपरमात्मपरत्वे असंभवात्, बुद्धिजीवपरत्वेतु तस्य सर्वस्याप्युपपत्तेः, कर्मफलभोगे करणे कर्मत्वोपचारेण 'पिबन्ता'विति निर्देशस्याप्युपपत्तेः, बुद्धिजीवपरत्वमेवास्यमन्त्रस्य युज्यत इति चेत्। उच्यते--संख्याश्रवणे सति एकस्मिन् संप्रतिपन्ने द्वितीयाकांक्षायां प्रतिपन्नजीवजातिमुपजीव्यव्यक्तिविशेषपरिग्रहे बुद्धिलाघवाद्विजातीयपरिग्रहे जातिव्यक्तिबुद्धिद्वयापेक्षागौरवात् संप्रतिपन्नजातिपरिग्रहो युक्तः। लोकेपि 'अस्य गोर्द्वितीयोऽन्वेष्टव्य' इत्यादिषु तथा दर्शनात्। तथा च ऋतपानलिङ्गावगतस्य जीवस्य द्वितीयश्चेतनत्वेन तत्सजातीयः परमात्मैव ग्राह्यः। परमात्मनः प्रयोजककर्तृतया पिबन्ताविति निर्देशस्यापि सम्भवात्, अन्तः करणे स्वत्तंत्रकर्तृत्वप्रयोजककर्तृत्वयोरभावेन 'पिबन्ता'विति निर्देशस्य सर्वथाऽप्यसङ्गतत्वात्, सर्वगते ब्रह्मणि सुकृतसाध्यलोकवर्तित्वस्यापि सम्भवात्, अस्मिन्नेव प्रकरणे 'गुहाहितं गह्वरेष्ठमि'ति परमात्मनो गुहाप्रवेशश्रवणेन गुहां प्रविष्टावित्यस्याप्युपपत्तेः, छायातपशब्दाभ्यां किञ्चिञ्ज्ञसर्वज्ञयोः प्रतिपादनाज्जीवपरमात्परएवायं मंत्र इति समर्थितत्वात्, न त्वदुक्तशङ्कावकाशः। 'तयोरन्यः पिप्पलं स्वाद्वत्तीति सत्व'मिति पैङ्गिरहस्यब्राह्मणानुसारेण 'द्वासुपर्णे'ति मंत्रस्य जीवपरत्वात्, 'इयदामननादि' त्यधिकरणे 'ऋतं पिबन्ता'विति मंत्रस्य 'द्वासुपर्णे'ति मंत्रैकार्थ्यस्य प्रतिपादितत्वात्, अयमपि मंत्रो बुद्धिजीवपरएवेत्यस्याश्शङ्कायाः 'गुहां प्रविष्टावात्मना'विति सूत्रकृतैव निराकृतत्वात् नास्माभिस्सन्नह्यते। किञ्च जीवे गुहाप्रवेशस्य बुद्ध्युपाधिकतया स्वतःप्रविशवत्या बुद्ध्यासह जीवस्य 'गुहां प्रविष्टा' विति गुहाप्रवेशवर्णनं नसंगच्छते। उपष्टम्भकाधीनगुरुत्वशालिनिसुवर्णे गुरुसुवर्णमिति व्यवहारसम्भवेऽपि उपष्टंभकसुवर्णे गुरुणीइतिव्यवहारादर्शनात्। अतएव परपक्षे सूत्रानुसारेण अस्य मन्त्रस्य जीवपरमात्मपरतया कृत योजनान्तरमप्यनुपपन्नं। 'अनेन जीवेनात्मने'ति श्रुत्यनुसारेण परमात्मनः जीवभावेन अनुप्रवेशेऽपि परमात्मरूपेण अनुप्रवेशाभावात् जीवपरमात्मानौ गुहांप्रविष्टाविति निर्देशानुपपत्तेः, जीवभावेन ब्रह्मणस्संसारमभिप्रेत्य ब्रह्मसंसरतीति व्यवहारसत्वेपि जीवब्रह्मणी संसरतइति व्यवहारासंभवात्, 'जीवेशावाभासेन करोति मायाचाविद्याच स्वयमेव भवति। कार्योपाधिरयंजीवः कारणोपाधिरीश्वर' इति वचनानुसारेण परिगृहीते अविद्यायावा अन्तःकरणस्य वा जीवोपाधित्वमिति पक्षद्वयऽपि नाविद्यान्तःकरणयोः प्रतिबिंबशब्दार्थतया अचाक्षुषस्य चैतन्यस्य प्रतिबिंबत्वासंभवेन अविद्याप्रतिबिंबो वा अन्तःकरणप्रतिबिंबो वा जीव इत्याश्रयणायोगात्, अविद्यावच्छिन्नो वा अन्तःकरणावच्छिन्नो वा जीव इति पक्षद्वयमेव परिशिष्यते। तत्र च हृदयगुहाया अविद्याऽन्तः करणाभ्यामवच्छिन्नत्वेन अनवच्छिन्नपरमात्मनो गुहाप्रवेशवर्णनाश्रुतेर्वा अन्तर्यामिब्राह्मणस्य वा नाञ्जस्यमित्यलमतिचर्चया।।
।।इति अन्त्रधिकरणम्।।
<0102013
।।अन्तर उपपत्तेः।।

	एतदधिकरणचिन्तोपयुक्तं प्रकरणमेव लिख्यते--
	'अथहाग्नयस्समूदिरे तप्तो ब्रह्मचारी कुशलन्नः पर्यचारीत् हन्तास्मै ब्रह्मावोचामे'ति। स्पष्टोऽर्थः। 'तस्मैहोचुः प्राणोब्रह्म कं ब्रह्म खं ब्रह्मेति सहोवाच विजानाम्यहं यत्प्राणो ब्रह्म कञ्चतु खञ्च न विजानामीति'।। अस्यायमभिप्रायः। मुमुक्षोर्मोक्षोपदेशाय प्रवृत्तैरग्निभिः ब्रह्मैवोपास्यमुपदिष्टं। तत्र प्रणादिसमानाधिकरणं ब्रह्म निर्दिष्टम्। तत्र जगत्प्रामणयितृत्वयोगेन प्रणशब्दितत्वं ब्रह्मण उपपन्नम्। कं ब्रह्म खं ब्रह्मेत्युक्तं तु न जानामि। किं वैषयिकसुखशरीकमात्मशरीरकं ब्रह्म, उत तयोरन्योन्यविशेषणविशेष्यभावेन अपरिच्छिन्नसुखं ब्रह्मेत्यनयोर्मध्ये क्वार्थे तात्पर्यामिति न जान इत्यर्थः। 'तेहोचुः यद्वावकं तदेव खं यदेव खं तदेव कमिति'। विशेषणविशेष्यभावएवाभिमतइत्यर्थः। ननु पुनरुक्तिव्यर्थेतिचेन्न। अपरिच्छिन्नसुखत्वेन सुखरूपापरिच्छिन्नत्वेन च उपासनार्थत्वात्। 'प्राणञ्चास्मै तदाकाशं चोचुः'। प्राणत्वविशिष्टं यद्ब्रह्म तदेव परिच्छिन्नसुखरूपंचेत्यग्नय उक्तवन्तइत्यर्थः। 'अथहैनं गार्हपत्योऽनुशशास'। सकलजगत्प्राणयितृ अपरिच्छिन्नसुखरूपं च ब्रह्मेत्युपदिश्य एवमुपदिष्टमेनमुपकोसलं गार्हपत्योऽग्निः स्वविद्यां वक्ष्यमाणामुपदिदेशेत्याह। अथशब्दः प्रकृतविषयत्वद्योतनार्थः। 'अथहैन'मिति शब्दाभ्यां वक्ष्यमाणाग्निविद्यायाः प्रकृतब्रह्मविद्याङ्गत्वमुपदिश्यते। अनुशासनप्रकारमेवाह-- 'पृथिव्यग्निरन्नमादित्य इति य एष आदित्ये पुरुषो दृश्यते सोऽहमस्मि स एवाहमस्मीति'। पृथिव्यग्न्यन्नादित्यलक्षणानांचतुर्णां रूपाणाम्मध्ये अग्न्यादित्यरूपयोः पक्तृत्वप्रकाशकत्वरूपधर्मसम्बन्धादैक्यम्। पृथिव्यन्नयोस्तु भोज्यत्वादिनैक्यम्। अग्नेरादित्येन यादृशमैक्यं न तादृशं पृथिव्यन्नाभ्यां, तस्मादादित्यएवाहमस्मीत्यग्निरुवाचेत्यर्थः। 'सय एतमेवं विद्वानुपास्ते अपहते पापकृत्याम्'। ब्रह्मप्राप्तिविरोधि पापं कर्मापहन्ति। 'लोकीभवति'। ब्रह्म प्राप्नोतीत्यर्थः। यद्यपि ब्रह्मप्राप्तिविरोधिनिवृत्तेः ब्रह्मप्राप्तेश्च प्रधानभूतब्रह्मविद्याफलत्वमेव, तथाऽपि अङ्गिफलेन अङ्गानि स्तूयन्त इति द्रष्टव्यम्। 'सर्वामायुरेति'। ब्रह्मोपासनप्राप्तयै यावदायुरपेक्षितं तत्सर्वमेवैति। 'ज्योक्जीवति'। व्याध्यादिभिरनुपहतस्सन्नुज्वलो जीवति। 'नास्यावरपुरुषाः क्षीयन्ते'। अस्य शिष्यप्रशिष्यादयः पुत्रपौत्रादयश्च ब्रह्मविदएव भवन्ति। 'उपवयन्तं भुञ्जामोऽस्मिंश्च लोकेऽमुस्मिंश्च य एतमेवं विद्वानुपास्ते'। वयं=अग्नयः। उपभुञ्चामः=विघ्नेभ्यः प्रतिपालयाम इत्यर्थः। एवमुत्तरत्रापि द्रष्टव्यम्।
'अथहैनमन्वाहार्यपचनोऽनुशशास'। अन्वाहार्यपचनः=दक्षिणाग्निः। 'आपोदिशो नक्षत्राणि चन्द्रमा इति य एष चन्द्रमसि पुरुषो दृश्यते सोऽमस्मि स एवाहमस्मीति स य एतमेवं विद्वानुपास्ते'इत्यादि। पूर्ववत्।
'अथहैनमाहवनीयोऽनुशशास प्राण आकाशो द्यौर्विद्युदिति य एष विद्युति पुरुषो दृश्यते सोऽहमस्मि स एवाहमस्मीति स य एतमेवं विद्वा'नित्यादि। पूर्ववत्। 'ते होचुरुपकोसलैषा सोम्य ते अस्मद्विद्याचात्मविद्या च'। प्रत्ये कमनशासनानन्तरं मिलित्वा तेऽब्रुवन्। अस्मद्विद्या=अग्निविद्या। आत्मविद्या = परमात्मविद्येत्यर्थः। चशब्दोऽङ्गिविद्ययोरुपदेशक्रियायां समुच्चयद्योतनार्थः। न तु समप्रधान्यद्योतनार्थः। 'आचार्यस्तु ते गतिं वक्ते'त्येवं वदतामग्नीनामयमभिप्रायः। हे उपकोसल ब्रह्मविद्यामनुपदिश्य प्रोषिते गुरौ तदलाभादनाश्वासं त्वामुज्जीवयितुं ब्रह्मस्वरूपमात्रं तदङ्गभूतामग्निविद्यां च उपादिक्षाम, आचार्याद्धैव विदिताया विद्यायास्साधिष्ठत्वात् आचार्यएव संयद्वामत्वादिगुणकं ब्रह्म अक्षिरूपोपासनस्थानं अर्चिरादिकांच गतिमुपदिशत्विति। ततश्च 'गतिं वक्ते'त्यस्य अवशिष्टं वक्तेत्यर्थः, न तु गतिमात्रमिति द्रष्टव्यम्। 'आजगाम हांस्याचार्यस्तमाचार्योऽभ्युवाद उपकोसलाइति भगव इतिह प्रतिशुश्राव ब्रह्मविद इव सोम्य ते मुखं भाति कोनु त्वाऽनुशशासेति'। स्पष्टोऽर्थः। एवमुक्त आह-- 'इमे नूनमीदृशा अन्यादृशा इति हाग्नीभ्यूदे'। इदानीं ईदृशज्वलनाकाराः पूर्वमन्याकारास्सन्तइमे अग्नय उपदिष्टवन्तइत्युक्तवानित्यर्थः। आचार्य आह-- 'किन्तु सोम्य किल तेऽवोचन्'। इतर आह-- 'इदमितिह प्रतिजज्ञे'। एतावदक्तमिति प्रतिज्ञातवानित्यर्थः। इतर आह-- 'लोकान्वाव किल सोम्य तेऽवोचन् अहं तु ते तद्वक्ष्यामि यथा पुष्करपलाश आपो न श्लिष्यन्ते एवमेवंविदि पापं कर्म न श्लिष्यत'इति। हे सोम्य ते अग्नयः पृथिव्यादीन् लोकानेव तवोक्तवन्तः, न तु ज्ञातव्यं ब्रह्म कार्त्स्न्येन, अहं तु ते पद्मपत्रजलाश्लेषतुल्यसर्वपापाश्लेषापादकविद्याविषयभूतं ब्रह्म वक्ष्यामि, यदि शुश्रूषस इत्यर्थः। पापाश्लेषो नाम पापहेतुभूतकर्माचरणेऽपि पापोत्पत्तिबन्धकशक्तिमत्वम्। इदं च प्रामादिकपापविषयं। पापशब्दाश्च सुकृतदुष्कृतसाधारणः। इतर आह-- 'ब्रधीतु मे भगवानिति तस्मै होवाच य एषोऽक्ष्णि पुरुषो दृश्यत एष आत्मेतिहोवाच एतदमृतमभयमेतद्ब्रह्मेति'। योगिभिर्योऽक्ष्यन्तर्वृत्तिपुरुषो दृश्यते अयमेवात्मा नियन्तेत्यर्थः। अमृतत्वं=निरतिशयभोग्यत्वम्। अभयत्वं=दुःखासम्भिन्नत्वं, ब्रह्मत्वं = निरतिशयबृहत्त्वं। 'एतं संयद्वाम इत्याचक्षते एतं हि सर्वाणि वामान्यभिसंयन्ति--य एवं वेद'। संयन्ति सङ्गतानि वामानि वननीयानि यस्मिन् स संयद्वामः। सर्वकल्याणगुआश्रयत्वं सत्यसङ्कल्पत्वं वा संयद्वामत्वम्। तदुपासकस्यापि तत्क्रतुन्यायत्तद्भवतीत्यर्थः। 'एष उएव 
वामनीरेष हि सर्वाणि वामानि नयति - य एवं वेद'। वामनीत्वं 
=स्वाश्रितेषु शोभनधीप्रापकत्वम्। तत्क्रतुन्यायेन तद्गुणोपासकस्यापि तद्भवतीत्यर्थः। 'एषउ एव भामनीरेषहि सर्वेषु लोकेषु भाति - य एवं वेद'। भामनीत्वं = सर्वलोकव्याप्तदीप्तिमद्विग्रहयुक्तत्वम्। उपासकस्यापि तद्भवत्यपेक्षायां सत्यामित्यर्थः। अत्र संयद्वामत्ववामनीत्वभामनीत्वेषु फलकथनं फलरूपतात्पर्यलिङ्गोपन्यासेन तेषु गुणेषु तात्पर्यप्रदर्शनार्थं, न तु स्तुतिरूपमिति प्रदर्शनार्थम्। 'अथ यदुचैवास्मिन् शव्यं कुर्वन्ति यदुचन अर्चिषमेवाभिसम्भवन्ति'। अथशब्दः प्रकृतविषयत्वद्योतनार्थः। अस्मिन्=ब्रह्मविदि। सामान्याभिप्रयत्वादेकवचनस्य उत्तरत्र 'अभिसम्भवन्ती'ति बहुवचनेन न विरोधः। यत=यदि। शव्यं=दहनादिकर्म। अर्चिरादिशब्दाश्च तदभिमानिदेवतापरा इत्यन्यत्र स्थितम्। अत्र केचित्-उपकोसलविद्याङ्गभूताग्निविद्यावैभवेन शवदहनादिवैगण्येऽपि उपकोसलविद्यानिष्ठस्य न क्षतिः। विद्यान्तरनिष्ठस्य दहनादिवैगुण्ये किंचिद्वैगुण्यमस्तीति वदन्ति। तन्न। 'न कर्मणा लिप्यत' इति श्रुतिसिद्धार्थानुवादित्वादस्य एतादृशार्थप्रत्यायकत्वाभावात्, अतो 'यदुचैवास्मि'न्नित्येतत् सर्वब्रह्मवित्साधानणमेव। 'अर्चिषोऽहरह्न' इत्यादि। अत्र शंक्यते --'य एषोऽक्ष्णि पुरुषो दृश्यत' इति निर्दिश्यमानः प्रतिबिंबात्मा। प्रसिद्धवन्निर्देशात् 'दृश्यत' इत्यपरोक्षाभिधानाच्च, जीवोवा स्यात्। चक्षुषि तस्य विशेषेण सन्निधानात् प्रसिद्धिरुपपद्यते। उन्मीसितचक्षुरुद्वीक्षणेन जीवस्य स्थितिगतिनिश्चयात् दृश्यतइत्युक्तिरुपपद्यते। न तु परमात्मा। तस्यानाधारत्वाददृश्यत्वाच्च। न च आत्मत्वाभयत्वब्रह्मत्वादिविरोधः। एष आत्मेति होवाचेति इतिकरणेन मनोब्रह्मेत्युपासीतेतिवदर्थाविवक्षाया दर्शितत्वादिति प्राप्त उच्यते - अक्ष्यन्तरः परमात्मा। तत्रैव आत्मत्वामृतत्वसंयद्वामत्ववामनीत्वादिधर्माणामुपपत्तेः। न च इतिकरणेन तेषामविवक्षा आशंक्या। यत्रोच्यमानस्यार्थस्य अनुक्तार्थवचनसम्बन्धः प्रतिपाद्यः, तत्रेतिशब्दोनार्थविवक्षां वारयति 'इतिहस्मोपाध्यायः कथयती'ति। तस्मात् इह अमृतत्वादिना आचार्यवचनसम्बन्धस्य प्रतिपाद्यत्वात् इतिशब्दो मनोब्रह्मेतिवन्नार्थ विवक्षावारकः। तथा च स्वाभाविकामृतत्वादीनां जीवे असम्भवात् तथा प्रतिबिम्बे 'रश्मिभिरेषोऽस्मिन् प्रतिष्ठित' इति चक्षुः प्रतिष्ठितत्वेन श्रुति प्रसिद्धादित्यरूपदेवताविशेषे चासम्भवात् परमात्मैव अक्ष्यन्तरवर्ती।।
<0102014
यदुक्तं निराधारस्य परमात्मनश्चक्षुरवस्थितिर्नसम्भवतीति तत्राह--

।।स्थानादिव्यपदेशाच्च।।

	'यश्चाक्षुषि तिष्ठन्नि' त्यादावन्तर्यामिब्राह्मणेषु चक्षुषि स्थितिनियमनादेः परमात्मधर्मतया श्रवणात् योगिभिर्दृश्यतइत्युपपत्तेश्च अक्ष्यन्तरवर्तिनः परमात्मत्वेच  नानुपपत्तिः।।
<0102015
।।सुस्वविशिष्टाभिधानादेवच।।

	'कं ब्रह्म खं ब्रह्मे'ति अपरिच्छिन्नत्वविशिष्टसुखरूपस्याग्निभिरुपदिष्टस्य ब्रह्मणएव 'यएषोऽक्ष्णिपुरुषोदृश्यत' इतिवाक्ये प्रकृतपरामर्शिना यएष इति सर्वनाम्नाऽभिधीयमानत्वाच्च। न च तत् ब्रह्म अग्निविद्ययाअपि ब्रह्मविद्यांगत्वेन नहिस्वांगमिति न्यायेन अव्यवधायकत्वात्। तदङ्गत्वञ्च तत्प्रकरणमध्यपातात्। 'अथहैनं गार्हपत्योऽनुशशासे'ति ब्रह्मविद्याधिकृतस्यैव अग्निविद्योपदेशप्रतिपादनात् ब्रह्मविद्योपयुक्तफलव्यतिरिक्तफलान्तराश्रवणाच्च।।
<0102016
	ननु 'कं ब्रह्म खं ब्रह्मे'ति वाक्येन अपरिच्छिन्नसुखरूपं ब्रह्मेति नोपदिश्यते। अपितु 'प्राणो ब्रह्म कं ब्रह्म खं ब्रह्मे'ति त्रिभिर्वाक्यैः मुख्यप्राणे वैषयिकसुखे आकाशेच ब्रह्मदृष्टिर्विधीयते। तत्राह--
।।अत एव सब्रह्मा।।

	अतएव अपरिच्छिन्नसुखस्य ब्रह्मत्वाभिधानादेव अपरिच्छिन्नरूपं ब्रह्मैव। नाब्रह्मणि ब्रह्मदृष्टिः। अब्रह्मभूतेषु मुख्यप्राणलौकिकसुखाकाशेषु च ब्रह्मदृष्टिविधिरूपत्वे तत्रानुपपत्तेरेवाभावेन 'विजानाम्यहं यत्प्राणो ब्रह्म कञ्चतु खञ्च 
नविजानामी'ति प्रश्नस्य, 'यद्वावकं तदेवखं यदेवखंतदेवक'मिति प्रतिवचनस्यच, असंगतस्वापत्तेः। अनुपपत्तिप्रकारश्च एतद्वाक्यव्याख्यानावसरे वर्णितः। अतः परब्रह्म।।
<0102017
।।श्रुतोपनिषत्कगत्यभिधानाच्च।।

	श्रुतोपनिषत्कस्य अधिगतपरमपुरुषयाथात्म्यस्य अनुसंधेयतया श्रुत्यन्तरप्रतिपाद्यमाना आर्चिरादिका या गतिः तामपुनरावृत्तिलक्षणपरमपुरुषप्राप्तिकरीं उपकोसलायाक्षिपुरुषं श्रुतवते 'अथयदुचैवास्मिन् शव्यं कुर्वंति यदुचने'त्यादिना आचार्यउपदिशति। अतोऽप्ययं परमपुरुषः परमात्मा।।
<0102018
।।अनवस्थितेरसंभवाच्च नेतरः।।

	प्रतिबिंबादीनां नियमेन अक्षणि अनवस्थानात्, अमृतत्वादीनांच निरुपाधिकानां तेष्वसंभवात्, न परमात्मेतरच्छायादिरक्षिपुरुषोभवितुमर्हतीति स्थितम्।।
।।इति अन्तराधिकरणम्।।
<0102019
।।अन्तर्याम्यधिदैवाधिलोकादिषु तद्धर्मव्यपदेशात्।।

	'स्थानादिव्यपदेशाच्चे'तिसूत्रे 'यश्चक्षुषि तिष्ठन्नि'त्यादिना उक्तं चक्षुषि स्थितिनियमनादिकर्म परमात्मधर्मइति सिद्ध कृत्वा अक्षिपुरुषस्य परमात्मधर्मत्वं साधितम्। तदेवेदानीं समर्थ्यत इति संगतिः। अन्तर्यामिब्राह्मणमस्य विषयः। तत् संगृह्य लिख्यते -- 'अथहैनमहालकआरुणिः पप्रच्छ'। अरुणस्यापत्यमारुणिः 'याज्ञवल्क्येति होवाच मद्रेष्ववसाम पतंजलस्य गृहेषु यज्ञमधीयानाः' गृहाः पुंसिचभुम्न्येवे'ति एकस्मिन् बहुवचनं। यज्ञं कल्पसुत्रं। अवसाम-उषितवन्तः। 'तस्यासीद्भार्या गन्धर्वमृहीता तमपृच्छामकोऽसीतिसोऽब्रवीत् कबंधआधर्वणिक इति'। नाम्ना कबंधः अथर्वपुत्रश्च। सोऽब्रवीत्पतंजलं काप्यं याज्ञिकांश्च'। याज्ञिकान्-कल्पसूत्राद्ध्योतृन्। 'वेत्थनुत्वं काप्यतत्सूत्रं येनायञ्च लोकः परश्च लोकस्सर्वाणिचभूतानि संदृब्धानि भवन्ति'। तत्सूत्रं तादृशसूत्रमात्रं। वेत्थ किमिति प्रश्नः। सन्दृब्धानि सूत्रेण पुष्पाणीव ग्रथनेन विष्टब्धानीत्यर्थः। काप्य आह। 'नाहन्तद्भमबन्वेदेति'। पुनर्गंधर्वः पृच्छति। 'सोऽब्रवीद्वेत्थनुत्वं काप्यतमन्तर्यामिणं यइमं लोकं परञ्च लोकं सर्वाणिच भूतानि योऽन्तरोयमयतीति सोऽब्रवीत्पतंजलं काप्यं याज्ञिकांश्च यो वै तत्काप्य सूत्रं विद्यात्तंचान्तर्यामिणामिति'। इति शब्दः प्रकारवचनः। तत्सूत्रं तंचान्तर्यामिणं अस्मदवगतप्रकारेण योविद्यादित्यर्थः। 'सब्रह्मवित्सलोकवित्सदेववित्सवेदवित्सभूतवित्सआत्मवित्ससर्ववित्'।  एवं तेभ्यः काप्ययाज्ञिकेभ्यः गंधर्वोऽब्रवीदित्यर्थः। 'यथा वेत्थ तथाब्रूहीति सहोवाच वायुर्वै गौतम तत्सूत्रं वायुना वै गौतम सूत्रेण अयंच लोकः परश्च लोकस्सर्वाणि च भूतानि सन्दृब्धानि भवंति तस्माद्वै गौतमपुरुषं प्रेतमाहुर्व्यस्रंसिषतास्याह्गानीति'। यस्मात्सर्वाणि वायुना ग्रथितानि तस्मादेव हेतोरुत्क्रान्तप्राणस्य पुरुषस्य अङ्गानि उत्सूत्रमाल्यानीव विस्रस्तानि भवंति। अतो वायुग्रथितं सर्वमितिभावः। भवत्वेतदेवं, इतरद्ब्रूहीत्याह। 'एवमेवैतद्याज्ञवल्क्यान्तर्यामिणां ब्रूहीति सहोवाच'। 'यः पृथिव्यांतिष्ठन् पृथिव्या अन्तरोयं पृथिवी न वेद यस्य पृथिवी शरीरं यः पृथिवीमन्तरोयमयति एषत आत्माऽन्तर्याम्यमृतः'। पृथिव्यां स्थितः  
तदन्तर्गतः तच्छरीरकस्सन् योऽन्तः प्रविश्य प्रवृत्तिनिवृत्तिलक्षणनियमनं करोति एषोऽन्तर्यामी ते अमृतः आत्मा निरुपाधिकामृतत्वशाली आत्मेत्यर्थः। अत्र 'तआत्मे'ति व्यधिकरणनिर्देशात् अन्तर्यामिणो 
जीवव्यतिरेकस्सिद्धः। आत्मशब्दस्य स्वरूपवचनत्वशह्कया जीवव्यावृत्तिर्नप्राप्नोतीति अमृतइत्युक्तं। निरूपाधिकामृतत्वशाली आत्मा परमात्मैव। नन्वत्र प्रश्नानुरूप्येण 'इमंच लोकं सर्वाणि च भूतानि योऽन्तरोयमयति ए,त आत्माऽन्तर्यामी' त्येकेनैव निर्देशेन सर्वान्तर्यामिणः उद्दालकं प्रति ते आत्मेति आत्मत्वप्रतिपादनसंभवात् 'यः पृथिव्यांतिष्ठन् योऽप्सुतिष्ठ'न्नित्यादिपर्यायोपदेशबाहुल्यं किमर्थमिति चेन्न। एकैकवस्तुष्वपि परिपूर्णत्वेन नियन्तृतया स्थितिज्ञापनार्थत्वेन तत्सार्थक्यात्। परिपूर्णत्वञ्च अणुमात्रेऽपि स्थितस्य निरवधिकषाड्गुण्यविशिष्टस्वप्रतिपत्तियोग्यत्वं। ननु 'सर्वाणि भूतानि 
योऽन्तरोयमयति तम्मे ब्रूही'ति सर्वभूतस्यान्तर्यामी एकोऽस्ति सवक्तव्या इति पृष्टवन्तं प्रति पृथिवीजलाद्यन्तर्याम्येव ते अन्तर्यामीति पृथिवीजलान्तर्यामिणः उद्दालकान्तर्यामिणश्चाभेदबोधनमसंगतम्, अन्तर्याम्यैक्यस्य प्रागेवनिश्चितत्वात् 'सतआत्मे'त्यत्र आत्मब्दो नान्तर्यामिवचनः, अपि तु स्वरूपवचन इत्येव युक्तमिति चेन्न। आत्मशब्दस्य शेषित्वाधारत्वाद्यर्थकतयाऽप्युपपत्तेः। 'पतंविश्वस्ये' त्यादिवाक्यैः विश्वशेषिणः कस्यचिदवगतत्वात् तेन वाक्येन प्रतिपन्नस्ते आत्मा ते शेषी पृथिव्यादीनामन्तर्यामीति प्रघट्टर्थः। एवं योऽग्नावप्सु अन्तरिक्षे वायौ दिवि आदित्ये दिक्षुचन्द्रतारके आकाशे तमसि तिष्ठन्नेषतआत्मेत्यधिदैवतं। सर्वेषु भूतेषु तिष्ठन्नधिभूतं। यः प्राणे वाचि चक्षुषि श्रोत्रे मनसि त्वचि विज्ञाने'रेतासि तिष्ठन् एषतइत्यध्यात्मं। उपदिष्टः अन्तर्यामीति शेषः। अत्र विज्ञनशब्दः जीवात्मपरः। समानप्रकरणे माध्यन्दिनशाखायां विज्ञानशब्दस्थाने 'आत्मनितिष्ठ'न्नित्यात्मशब्देन निर्देशात्। 'अदृष्टो द्रष्टा अश्रुतश्श्रोता अमतोमन्ता अविज्ञातोविज्ञाता'। अत्र द्रष्टृत्वं=रूपसाक्षात्कारवत्वम्। न चक्षुर्जन्यज्ञानवत्वम्। तस्य परमात्न्यसम्भवात्। श्रोतृत्वं=शब्दसाक्षात्कारवत्वम्। मन्तृत्वं=मन्तव्यविषयसाक्षात्कर्तृत्वम्। विज्ञातृत्वं=विज्ञानशब्दितनिदिध्यासनविषयसाक्षात्कर्तृत्वम्। यद्यपि द्रष्टुत्वादिकं जीवस्याप्यस्ति, तथाऽपि अदृष्टत्वादिना विशेषितं द्रष्टृत्वं तस्य नास्तीति भावः। अत्र च द्रष्टृत्वादावुपाध्यनुक्तेः निरुपाधिकद्रष्टृत्वमर्थसिद्धम्। 'नान्योऽतोऽस्ति द्रष्टानान्योऽतोऽस्ति श्रोता नान्योऽतोऽस्ति विज्ञाता एषत आत्माऽन्तर्याम्यमृतः। अतोऽन्यदार्तम्। ततोहोद्दालक आरुणिरुपरराम'। अन्यशब्दादेतः। अतोऽन्यदार्तम्। ततोहोद्दालक आरुणिरुपरराम'। अन्यशब्दादेस्सर्वनाम्नः पूर्वनिर्दिष्टसदृशान्यपरत्वस्य 'समानेष्वपूर्वत्वा'दिति साप्तमिकाधिकरणे व्यवस्थितत्वात् अत्राप्यन्यशब्दन पूर्वनिर्दिष्टादृष्टत्वादिविशेषितनिरूपाधिकसाक्षात्कारादिमतः निषेध उपपद्यतेष जीवस्य करणायत्तज्ञानत्वात्, अन्यसतादृशो द्रष्टा नास्तीत्यर्थः। एवमुत्तरत्रापि। 'यः पृथिव्यां तिष्ठन्नि'त्यारभ्य अधिदैवतमधिलोकमधिवेदमधियज्ञमदिभूतमध्यात्मञ्चान्तरवस्थितोऽयमन्तर्यामी जीवएव स्यात्। वाक्यशेषे 'द्रष्टा श्रोते'ति करणायत्तज्ञानवत्त्वोक्तेः। न च दर्शनश्रवणादिशब्दाः रूपशब्दादिसाक्षात्कारपराः, तादृशसाक्षात्कारवत्त्वञ्च परमात्मनोऽपि सम्भवतीति वाच्यम्। तथा हि सति 'नान्योऽतोऽस्ति द्रष्टे'ति तदरिक्तद्रष्टृनिषेधानुपपत्तेः, जीवस्यैव रूप्दिसाक्षात्कारवतस्सत्वात्। द्रष्ट्रादिशब्दानां करणायत्तज्ञानवत्त्वार्थकतया जीवपरत्वे तु जीवव्यतिरिक्तस्य करणायत्तज्ञानवतो निषेधउपपद्यते, ईश्वरस्य करणायत्तज्ञानवत्वाभावादिति शङ्कायामाह-- अन्तर्याम्यधिदैवाधिलोकादिषु तद्धर्मव्यपदेशात्।।
अधिदैवादिषु श्रूयमाणोऽन्तर्यामी परमात्मैव। सर्वभूतान्तरत्वादेः परमात्मधर्मस्य श्रवणात्।।
<0102020
।।न च स्मार्तमतद्धर्माभिलापाच्छारीरश्च।।

	यथा स्मार्तं प्रधानं 'अदृष्टो द्रष्टे'ति श्रुतस्यादृष्टत्वविशिष्टे द्रष्टृत्वस्य सर्वान्तर्यामित्वामृतत्वादेश्च तदसम्भावितधर्मस्य श्रवणान्नप्रतिपाद्यम्, एवं न जीवोऽत्र प्रतिपाद्यः।।
<0102021
।।उभयेऽपि हि भेदेनैनमधीयते।।

	काण्वा माध्यन्दिनाश्चोभयेऽपि अन्तर्यामिणं जीवभिन्नत्वेनामनन्ति। माध्यन्दिनाहि 'य आत्मनि तिष्ठन्नात्मनोऽन्तर' इति, काण्वाश्चात्मपदस्थाने विज्ञानपदमधीयते, अतो न जीवोऽन्तर्यामीति नात्र शङ्कावकाशः।।
इति अन्तर्याम्यधिकरणम्।।
<0102022
।।अदृश्यत्वादिगुणको धर्मोक्तेः।।

	मुण्डकोपनिषदि-- 'शौनको ह वै महाशालोऽङ्गिरसं विधिवदुपसन्नः पप्रच्छ, कस्मिन्नु भगवो विज्ञाते सर्वमिदं विज्ञातं भवतीति'। सर्वोपादानां किमिति प्रश्नार्थः। 'तस्मै सहोवाच द्वे विद्ये वेदितव्ये इतिहस्म यद्ब्रह्मविदो वदन्ति'। अत्र प्राप्नुमित्यध्याहारः। अत्र यद्वस्तु प्राप्तं द्वे ज्ञाने उपादेये इतिह वेदाभिज्ञाः पराशरादयः 'तत्प्राप्तिहेतुर्ज्ञानञ्च कर्मचोक्त महामुने। 
आगमोत्थं विवेकाच्च द्विधा ज्ञानं तथोच्यते।। शब्दब्रह्मागममयं परंब्रह्म विवेकज'मिति वदन्ति, तस्मिन् विज्ञाते सर्वमिदं विज्ञातं भवतीत्यन्वयः। अयं भावः--अत्र प्राप्तुमिति पदानध्याहारे यत्पदवैयर्थ्यम्, 'कस्मिन्नु भगव'इति सर्वोपादाने पृष्टे विद्याद्वयकथनञ्च असङ्गतं स्यात्। अध्याहारेच सति यत्प्राप्तुमेतत्प्रेप्सुभिरित्यर्थस्संपन्नः। विद्याशब्दस्य ज्ञानपरत्वं 'आगमोत्थं विवेकाच्चे'ति उपब्रह्मणानुसारेण मुख्ययावृत्त्याऽङ्गीकृतं तदनुसारेणैव परोक्षत्वरूपेण द्विधाज्ञानमप्युपपन्नम्। नचैवमुत्तरसंदर्भविरोधः, 'यया तदक्षरमधिगम्यत' इति एकस्याएव विद्यायास्तत्प्राप्तिहेतुत्वकथनादिति वाच्यं। प्राप्तुमित्यध्याहृतपदसहितेन प्रथमश्रुतेन 'द्वे विद्ये वेदितव्ये' इत्यनेन विद्याद्वयस्यापि प्राप्तिहेतुत्वावगमात् अपरविद्यायाअपि 'आगमोत्थ'मित्युपबृह्मणानुसारेण ऋग्वेदादिलक्षणागमजन्यपरोक्षज्ञानत्वसंभवात् नकोपि विरोधः। ततश्चायं निर्गलितोऽर्थः--यत्प्राप्तुं यत्प्रेप्सुभिर्ब्रह्मविषये परोक्षापरोक्षविषये द्वे विद्ये द्वे ज्ञाने वेदितव्ये उपादेये इति, तस्माद्यथोक्तएवार्थः। अपरज्ञानस्वरूपमाह--'तत्रापरा ऋग्वेदो यजुर्वेदस्सामवेदोऽथर्ववेदश्शिक्षाकल्पो व्याकरणंनिरुक्तं छन्दो ज्योतिषमितिहासं न्यायपुराणमीमांसाधर्मशास्त्राणीति'। षडंगोपेतसशिरस्कसोपबृह्मणवेद श्रवणादिजन्यज्ञानानन्तरभाविदर्शनसमानाकारं परज्ञानमित्यर्थः। अधिगम्यते आधिक्येन मम्यतइत्यर्थः। श्रीविष्णुपुराणे--'द्वे विद्ये वेदितव्ये वै इति चाथर्वणीश्रुतिः'। परयात्वक्षरप्राप्ति'रिति अधिगम्यत इत्यस्य प्राप्त्यर्थ तया उपबृंहितत्वात्। तथाव्याख्यानेचापरोक्षत्वप्रतिपादकभाष्य विरोध इति चेत्तर्हि 'इति हस्म यद्ब्रह्मविद' इति पूर्ववाक्ये द्वयोरपि विद्ययोर्ब्रह्मप्राप्तिहेतुत्वस्य कथितत्वेन परविद्याया अव्यावर्तकत्वप्रसङ्गेनाध्याहृतसाक्षात्पददाने यया साक्षादक्षरमधिगम्यते प्राप्यतइत्यस्तु, 'निचाय्य तं' 'तस्मिन् दृष्टे परावर' इत्यादिभिरर्थसिद्धापरोक्ष्यप्रतिपादकं भाष्यमिति मन्तव्यम्। ननु 'तेषामेवैतां ब्रह्मविद्यां वदेते'त्युपसंहारगतब्रह्मविद्याशब्दस्य ब्रह्मविद्यां वेदविद्यामित्युपनिषत्परतया व्याख्यातत्वात्, 'प्रोवाच तां तत्वतो ब्रह्मविद्या' मिति द्वितीयखणडे उपक्रमे च 'ब्रह्मविद्यां सर्वविद्याप्रतिष्ठामथर्वाय ज्येष्ठपुत्राय प्राहे' त्युक्तिकर्मतया श्रूयमाणयोर्ब्रह्माविद्याशब्दयोरुपनिषद्ग्रंथरूपत्वस्यैवौचित्यात्, 'तत्रापरा ऋग्वेदो यजुर्वेद' इत्यत्र ऋग्वेदादिशब्दानां तज्जन्यज्ञानलक्षणाया अयुक्तत्वेन विद्याशब्दस्यैव ग्रंथपरत्वाश्रयणत्य युक्तत्वात्, परविद्याशब्देनापि साक्षाद्ब्रह्मप्रतिपादकोपनिषद्भाग एवाभिधातुमुचितः,  नतु परोक्षापरोक्षज्ञानपरत्वमितिचेत्। यदि परविद्याशब्देन उपनिषद्ग्रंथसन्दर्भ विशेषः प्रतिपाद्यः, ऋग्वेदादिशब्देन मुख्यया वृत्त्या ऋग्वेदादय एव प्रतिपाद्याः, तर्हि ब्रह्मप्रतिपादकोपनिषदां ऋग्वेदादिबहिर्भावप्रसङ्गेन 'यावेदबाह्याः स्मृतय' इत्युक्तरीत्या असदर्थत्वमेव स्यात्। ऋग्वेदादिशब्दानां मुख्यत्वमाश्रितवद्भिरपि परैरुपनिषदां वेदबाह्यत्वप्रसह्गात्, परविद्याशब्दो ज्ञानवाचीति व्याख्यातम्।
इयांस्तु विशेषः। परमते 'द्वे विद्ये वेदितव्ये' इत्यत्र सकृत्प्रयुक्त एव विद्याशब्दोऽसत्यपि साधारणे प्रवृत्तिनिमित्ते ऋग्वेदादिग्रन्थसन्दर्भलक्षणां अपरविद्यां ब्रह्मज्ञानलक्षणां परविद्याञ्च वक्तीति दोषोऽस्ति। 
अस्मन्मते सनास्ति। किञ्च परव्याख्याने ऋग्वेदादिवेद्यविलक्षणत्वाद्ब्रह्मणः 'वेदैश्च सर्वैरहमेव वेद्य' इति स्मृतिः पीड्येत। अतः ऋग्वेदादिजन्यज्ञानं ब्रह्मविषयकमेवेत्येवयुक्तम्। अतः परापरशब्दितापरोक्षपरोक्षज्ञानविषयत्वं ब्रह्मणएवेति भाष्यकारीया रीतिरेव साधीयसी। 'यत्तदद्रेश्यमग्राह्यमगोत्रमवर्णमचक्षुशश्रोत्रं तदपाणिपादं नित्यं विभुं सर्वगतं सुसूक्ष्मं यद्भूतयोनिं परिपश्यन्ति धीराः'। अद्रेश्यं अदृश्यम्। ज्ञानेन्द्रियाविषयः। अग्राह्यं=पाण्यादिकार्यहानोपादानाद्यविषयः। अगोत्रं=कुलरहितम्। अवर्णं=अपेतब्रह्मक्षत्रादिकम्। अचक्षुश्श्रोत्रं=ज्ञानेन्द्रियरहितम्। तत्=प्रसिद्धम्। अपामिपादं=कर्मेन्द्रियरहितं। नित्यं=कालापरिच्छिन्नम्। सर्वगतं=सर्वमन्तः प्रविश्यावस्थितम्। तत्र हेतुमाह-सुसूक्ष्ममिति। उक्तविशेषणविशिष्टं यत्तदव्ययं 'अथ परायया तदक्षर'मित्यत्र अक्षरशब्दनिर्दिष्टम् इत्यर्थः। धीराः=ब्रह्मज्ञानशालिनः। यत् सर्वभूतोपादानतया पश्यन्तीत्यर्थः। योनिशब्दस्य उपादानवचनत्वं 'यथोर्णनाभिस्सृजते गृह्णतेचे'ति वाक्यशेषादवगम्यते। ननु भूतयोनिशब्दनिर्दिष्टं सर्वोपादानत्वं ब्रह्मणो न सम्भवति, घ़टादिषु मृदादेरेव उपादानत्वदर्शनेन ब्रह्मण उपादानत्वासम्भवादित्याशंक्य मृदादिष्वपि ब्रह्मण आत्मतया व्याप्तत्वात् मृदादिरूपस्य ब्रह्मण उपादानत्वे नानुपपत्तिरित्यभिप्रयन्नाह--'यस्मात्परं नापरमस्ति'। अत्र परशब्दः उत्कृष्टवचनः। अपरशब्दः अन्यवचनः। यस्मादन्यदुत्कृष्टं नास्तीत्यर्थः। नात्र परापरयोर्द्वयोरपि निषेधः। नञः सकृच्छ्रुतस्यावृत्तिप्रसङ्गात्। 'यस्मान्नाणीयो न ज्यायोऽस्ति कश्चित्। अणीयस्त्वं=सूक्ष्मत्वं। व्यापित्वमिति यावत्। ज्यायस्त्वं=सर्वेश्वरत्वं। सर्वव्यापित्वात्सर्वेश्वरत्वात् एतद्द्यतिरिक्तस्य कस्यापि अणीयस्त्वज्यायस्त्वे नास्तीत्यर्थः। कश्चिदिति लिङ्गव्यत्ययः छान्दसः। किञ्चिदित्यर्थः। 'वृक्ष इव स्तब्धो दिवि तिष्ठत्येकः'। नन्तव्यवस्त्वभावात् वृक्ष इवाप्रणतस्त्वभावः। दिवि=परमपदे। आस्त इत्यर्थः। 'तेनेदं पूर्णं पुरुषेण सर्वं'। नियमनार्थमन्तः प्रविष्टेन सर्वमिदं 
व्याप्तमित्यर्थः। अतश्च मृदादिशरीरकस्य ब्रह्मणः घटादावप्युपादानत्वसम्भवात् भूतयोनित्वं नानुपपन्नमिति भावः। लोके उपादानस्य स्वभिन्ननिमित्तकारणसापेक्षत्वदर्शनात् एकविज्ञानेन सर्वविज्ञानमनुपपन्नम्। किञ्च एकस्य ब्रह्मणः परस्परविलक्षणप्रपञ्चोपादानत्वमपि न संभवति। किञ्च घटाद्युत्पत्तौ उपादानमृत्पिणडादिषु पूर्वावस्थोपमर्दोदृश्यते। प्राकारोपादानभूतास्विष्टकासु चतुरश्रत्वादि लक्षणपूर्वाक्रतिरोधानं दृश्यते। अक्षरशब्दितस्य निर्विकारस्य ब्रह्मणः पूर्वाकारोपमर्दतिरोधानयोरसम्भवेन उपादानत्वं न संभवतीत्याशंक्याह--'यथोर्णनाभिस्सृजते गृह्णते च'। 'यथोर्मनाभिर्हृदयादूर्णां सन्तत्यवक्त्रतः। तया विहृत्य भूयस्तां ग्रसत्येवं जनार्दनः'=इत्युक्तरीत्या यथालूताख्यकीट विशेषस्य स्वान्तस्थिततन्तुनिस्सरणतत्प्रवेशयोर्निरपेक्षकर्तृत्वम्, 'यथापृथिव्यामोषधयस्सम्भवन्ति'। यथा एकस्याएव पृथिव्याः पूर्वावस्थोपमर्दतिरेधानाभावेऽप्यतिविलक्षणानन्तौषध्युपादानत्वं, 'यथा सतः पुरुषात्केशलोमानि'। यथा जीवतः परस्परविलक्षणस्यापि चेतनस्याचेतनकेशलोमाद्युपादानत्वं, 'तथाऽक्षरात्सम्भवतीह विश्वं'। एवमेव निमित्तान्तरनिरपेक्षादुपादेयविलक्षणान्निर्विकारात् परमात्मनः परस्परविलक्षणं चेतनाचेतनात्मकं निखिलं जगत्सम्भवतीत्यर्थः। ब्रह्मणो विश्वोत्पत्तिप्रकार उच्यते--'तपसा चीयते ब्रह्म ततोऽन्नमभिजायते। अन्नात्प्रणो मनस्सत्यं लोकाः कर्मसुचामृतम्'।। पूर्वं मन्त्रोक्ततपश्शब्दं विवृणवन् भूतयोनिभूतस्य ब्रह्मणस्सृष्ट्यपकरणसार्वज्ञ्यं दर्शयति 'यस्सर्वज्ञस्सर्ववित् यस्य ज्ञानमयं तपः'। सर्वज्ञः=सर्वविषयकज्ञानवान्। सर्ववित्=तत्तद्वस्तुगतसर्वप्रकारज्ञानवान्। अस्मिन् मंत्रे भूतयोनेः स्वरूपतः प्रकारतश्च सर्वविषयकज्ञानवत्त्वं विधेयं, अप्राप्तत्वात्। ननु सर्वज्ञसर्वविच्छब्दयोरपौनरुक्त्याय सर्वज्ञशब्दस्य रूढिरभ्युपगन्तव्या, 'कृशानुरेतास्सर्वज्ञ' इति निखण्टुपाठेन सर्वज्ञशब्दस्य उमापतौ रूढत्वात्, तस्मात् सर्वविदो देवतान्तरान्निमित्तभूतात् 'तपसा जीयते ब्रह्मे'ति पूर्वमंत्रनिर्दिष्टमेतद्ब्रह्म नाम रूपमन्नञ्च जायत इत्युपादानभृताद्ब्रह्मणो निमित्तभूतस्येश्वरस्य भेद एव प्रतीयत इति चेन्न। 'यस्सर्वज्ञस्सर्ववित् यस्य ज्ञानमयं तप' इति तपसोपचीयमानतया पूर्वमंत्रनिर्दिष्टाक्षरब्रह्मणएव सर्वज्ञत्वसर्वविषयत्वयोस्सिद्द्या तयोर्भेदासम्भवात्, निमित्तोपादानभेदविवक्षायां एकविज्ञानेन सर्वविज्ञानाभावेन प्रतिपिपादयिषितप्रधानार्थविरोधप्रसङ्गात्। एतानि वाक्यान्यधिकृत्य चिन्त्यते। तथाहि-- 
'अद्रेश्यमग्राह्य मित्यचेतनधर्माणां दृश्यत्वादीनां निषेधः तत्प्रसक्तिमति अचेतन एव अवस्थान्तरापन्ने युज्यते। नतु तत्प्रसक्तिशून्ये परमात्मनि। युवा बालस्तरुण इत्यादिनिषेधाः तत्प्रसक्तिमति अवस्थान्तरापन्ने मनुष्यादावेव दृष्टाः, नतु तत्प्रसक्तिशून्यकाष्ठादौ	। किञ्च अदृश्यत्वादि विशिष्टस्य अक्षरस्य परमपुरुषत्वे 'अक्षरात्परतः पर' इति ततोपि परस्य पुरुषस्य श्रवणंनोपपद्यते। अतः 'अक्षरातपरतः पर' इति पुरुषगतपरत्वावधितया 'अक्षरादिति निर्दिष्टस्य परमपुरुषत्वासंभवात् भूतयोन्यक्षरं प्रधानमेवष तत्परतया निर्दिश्यमानः पुरुषोऽपि पञ्चविशकएव, नतु परमपुरुषः, परमपुरुषस्य अक्षरपरभूतजीवादपि परत्वेनाव्यवहितपरत्वाभावात्। नच 'अक्षरात्परतः पर' इति पदयोर्वैयधिकरण्याश्रयणेन अक्षरादपि परभूताज्जीवात् परत्वमेव पुरुषस्य प्रतिपाद्यत इति वाच्यं। 'अक्षरात्परतः' इति पदयास्सामानाधिकरण्येन वृत्तिसम्भवे तयोर्वैयधिकरण्ये प्रमाणाभावात्। अतोऽत्र प्रकृतिजीवावेव प्रतिपाद्येते न परमात्मेति पूर्वपक्षे प्राप्तउच्यते। अदृश्यत्वादिगुणकोधर्मोक्तेः। अदृश्यत्वादि गुणकः परमात्मैव। तद्धर्माणां सर्वज्ञत्वादीनां 'यस्सर्वज्ञस्सर्वविदिति वाक्येनात्रप्रकरणे उक्तत्वात्।।
<0102023
।।विशेषणभेदव्यपदेशाभ्यां च नेतरौ।।
	
	एकविज्ञानेन सर्वविज्ञानप्रतिज्ञादिसिद्धेन चेतनाचेतनात्मकनिखिलप्रपञ्चोपादानत्वेन भूतयोन्यक्षरस्य विशेषणात्, 'अक्षरात्परतः पर' इति प्रकृतिजीवाभ्यां भेदव्यपदेश च्च भूतयोन्यक्षरं परमात्मैव। न च 'अक्षरात्परत'इति पञ्चम्योस्सामानाधिकरण्यात् स्वकार्यवर्गापेक्षया परभूतादक्षरशब्दितादव्याकृतात्परत्वेन तद्भेदसिद्धावपि न जीवभेदस्सिद्द्यतीति वाच्यम्। असिद्धेः। नहि देवदत्तादुत्पन्नाद्भयमित्यत्र पञ्चम्योस्सामानाधिकरण्यप्रतीतिरस्ति, सामानाधिकरण्ये सतिवा परत्वावधिसमर्पकस्वकार्यवर्गवाचिपदाध्याहारप्रसङ््गात्, वैयधिकरण्यपक्षे अध्याहाराभावात्, जीवादपि वैलक्षण्यप्रतिपादकत्वेन सार्थक्यसम्भवे परतः पदस्य सामानाधिकरण्याश्रयणेन स्वकार्यवर्गपरत्वानुवादस्य निष्प्रयोजनस्य आश्रयणायोगात्। न च अक्षरात्परस्य पुरुषस्य परमात्मत्वे भूतयोन्यक्षरस्य कथं परमात्मत्वं सिद्ध्येदिति वाच्यम्। 'अक्षरात्परतः पर'इति निर्दिष्टस्य 'अथ पराययातदक्षरमधिगम्यते, तथाऽक्षरात्सम्भवतीह विश्वम्, 
तथाऽक्षराद्विविधास्सोम्यभावाः, येनाक्षरं पुरुषं वेद सन्य'मिति निर्दिष्टभूतयोन्यक्षरापेक्षया भिन्नत्वात्। न च तत्र प्रमाणाभावः-- 'दिव्योह्यमूर्तः पुरुषस्सबाह्यभ्यन्तरोह्यजः। अप्राणोह्यमनाश्शुभ्र' इति पूर्वसंदर्भप्रतिपादितविशेषणविशिष्टं भूतयोन्यक्षरं स इति पदेन परामृश्य तस्याक्षरतः परतः परत्वाभिधानात्। नहि तस्यैव ततः परत्वं संभवति, विरोधात्। अतः 'अक्षरात्परतः पर' इति वाक्यस्थमक्षरपदं अव्याकृताभिधायि। नतु भूतयोन्यक्षराभिधायि।।
<0102024
।।रुपोपन्यासाच्च।।

	'अग्निर्मुर्द्धाचक्षुषी चन्द्रसूर्या'विति भगवत्संबंधितया प्रसिद्धस्य रूपस्य भूतयोन्यक्षर संबंधितयोपन्यासाच्च 'पुरुष एवेदं सर्वं, दिव्यो ह्यमूर्तः पुरुषः' इति भगवदसाधारणपुरुषशब्दाभ्यासाच्च परमात्मैव प्रतिपाद्य इति सिद्धम्।।
।।इति अदृश्यत्वादिगुणकाधिकरणम्।।


<0102025
।।वैश्वानरस्साधारणशब्दविशेषात्।।

	त्रैलोक्यात्मकरूपोपन्यासात् अक्षरवद्वैश्वानरोऽपि परमात्मेति निर्णीयत इति सङ्गतिः। छान्दोग्ये 'यस्त्वेतमेवं प्रादेशमात्रमभिविमानमात्मानं वैश्वानरमुपास्ते ससर्वेषु लोकेषु सर्वेषु भूतेषु सर्वेष्वात्मस्वन्नमत्ति'। अभिविमानं सर्वाभिव्याप्ततया विगतमानं विश्वेषां नराणां नेतारं एतमात्मानं प्रादेशमात्रं द्युलोकादिप्रदेशसंबंधिनी प्रादेशीमात्रा यस्य तं प्रादेशमात्रं। द्युप्रभृतिप्रदेशपरिच्छिन्नं यउपास्ते ससर्वलोकसर्वभूतसर्वात्मवृत्तिब्रह्मरूपमन्नमत्ति। सर्वत्र वर्तमानं सदन्नं भोग्यं तत् स्वत एव अनधिकातिशयमानन्दं ब्रह्मानुभवतीत्यर्थः। अनेन वैश्वानरोपासनस्य ब्रह्मप्राप्तिफलकत्वमुक्तं भवति। यत्तु सर्वैः कर्मवश्यैरात्मभिः प्रत्येकमनन्यसाधारणमन्नं भुज्यते तन्मुमुक्षुभिस्त्याज्यत्वादिह न गृह्यते। न च अपरिच्छिन्नस्य परस्य ब्रह्मणो द्युप्रभृदिपृथिव्यन्तप्रदेशसम्बन्धिन्या मात्रया कथं परिच्छिन्नत्वमिति चोदनीयं। परिच्छिन्नत्वे बुद्धिसौकर्यलक्षणाभिव्यक्तेस्सम्भवात्। प्राणाहुत्याधारत्वत्रिविधाग्नि पारिकल्पन जाठराग्निशरीरकद्युमूर्धत्वादि विशिष्टात्मत्वभाविते स्वशरीरे क्रियमाणप्राणाद्याहुतिभिः वैश्वानरविद्यानिष्ठेन परमात्मा समाराधनीय इति प्रतिपादयति-- 'तस्य हवा एतस्यात्मनो वैश्वानरस्य मूर्द्धैव सुतेजाश्चक्षुर्विश्वरूपः प्राणः पृथग्वर्त्मात्मा सन्देहो बहुलो वास्तिरेव रयिः पृथिव्येव पादावुरएव वेदिर्लोमानि बर्हिर्हृदयं गार्हपत्यो मनोऽन्वाहार्यपचन आस्यमाहवनीयः'। एतस्योपासकस्यात्मनः मूर्द्धैव तस्य वैश्वानरस्य 'मूर्द्धात्वेष आत्मन' इति वैश्वानरमूर्द्धत्वेन निर्दिष्टसुतेजा इत्यर्थः। नच 'तस्य हवा एतस्ये'ति पदयोस्सामानाधिकरण्यमेवास्तु, नत्वेतस्येत्युपासकपरामर्शित्वमिति शंक्यम्। 'उर एव वेदि' रित्यादावुपासकोरः परामर्शस्यावश्यंभावात् 'मूर्द्धे'त्यत्रापि उपासकमूर्द्धैव परामृश्यते। तस्मादेतस्येति पदस्योपासकपरत्वमेव सिद्धम्। अयमस्य प्रकरणस्यार्थः-- 'यस्त्वेतमेव'मित्यादिना त्रैलोक्यशरीरस्य परमात्मनो वैश्वानरस्योपासनं विधाय 'सर्वेषु लोके'ष्वित्यादिना ब्रह्मप्राप्तिफलमुपदिश्य अस्यैव उपासनस्याङ्गभूतं प्राणाग्निहोत्रं 'तस्यहवा एतस्ये' त्यादिना उपदिशति। यः पूर्वं उपास्यतया उपदिष्टो वैश्वानरः तस्यावयवभूतान् द्यावादित्यादीन् सुतेजोविश्वरूपादिनामधेयान् उपासकशीरे मूर्द्धादिपादान्तेषु संपादयति-मूर्द्धैव सुतेजाः=उपासकस्य मूर्द्धैव परमात्ममूर्द्धभूता द्यौरित्यर्थः। तच्चक्षुः विश्वरूपः=आदित्य इत्यर्थः। प्राणः पृथग्वर्त्मात्मा=वायुरित्यर्थः। सन्देरोबहुलः=उपासकमध्यकायएव परमात्ममध्यकायभूत आकाश इत्यर्थः। पृथिव्येव पादौ=अस्य पादावेव तत्पादभूता पृथिवीत्यर्थः। एवमुपासकः स्वशरीरे परमात्मानं त्रैलोक्यशरीरकं वैश्वानरं सन्निहितमनुसंधाय स्वकीयानि उरोलोमहृदयास्यानि प्राणाहुत्याधारस्य परमात्मनो वैश्वानरस्य वेदिबर्हिर्गार्हपत्यान्वाहार्यपचनाहवनीयान् अग्निहोत्रोपकरण भूतान् परिकल्प्य प्राणाहुतेश्च अग्निहोत्रत्वं परिकल्प्य एवंविधेन प्राणाग्निहोत्रेण परमात्मानं वैश्वानरमाराधयेदिति। अत्र 'यस्त्वेतमेवं प्रादेशमात्रमभिविमानमात्मानं वैश्वानरमुपास्त' इति वाक्ये वैश्वानरशब्दार्थोऽशक्यनिर्णयः। वैश्वानरशब्दस्य जाठराग्नौ महाभूततृतीये देवताविशेषे परमात्मनि च वैदिकप्रयोगदर्शनात्, अस्मिन् प्रकरणे सर्वेषां लिङ्गोपलब्धेश्च इति पूर्वपक्षे प्राप्त उच्यते-- वैश्वानरस्साधारणशब्दविशेषात्।। वैश्वानरः 
परमात्मा। 'को न आत्मा किं ब्रह्मेति' सर्वेषां जीवानामात्मभूतं ब्रह्म किमिति प्रश्नकरणात्, उत्तरे च 'आत्मानं वैश्वानर'मिति ब्रह्मशब्दस्थानेसर्वत्रवैश्वानरशब्दप्रयोगात्, जाठरादिचतुष्टयसाधानणस्यापि वैश्वानरशब्दस्य अस्मिन्प्रकरणे अभिविमानशब्देन अभिव्याप्त्यर्थकेन 'ब्रह्मरूपमन्नमत्ती'त्येनेन मुमुक्षुभोग्यत्वार्थकेन प्रतिपन्नैः मुमुक्षुजिज्ञास्यत्वसर्वात्मकत्वादिब्रह्मलिंगैर्विशेषितत्वादिति।।
<0102026
।।स्मर्यमाणमनुमानं स्यादिति।।

	'अग्निर्मूर्द्धा चक्षुषी चन्द्रसूर्यौ दिशश्श्रोत्रे वाग्विवृताश्च वेदाः। वायुः प्राणो हृदयं विश्वमस्य 
पद्भ्यां पृथिवी ह्येष सर्वभूतान्तरात्मा'। अग्निरिहद्युलोकः। 'असौवैलोकोऽग्नि'रिति श्रुतेः। स्मरन्तिच मुनयः 'द्यां मूर्द्धानं यस्य विप्रा वदंति खं वै नाभिश्चन्द्रसूर्यौच नेत्र' इति श्रुत्यन्तरप्रतिपादितं ईश्वरत्वाभिज्ञानं इह 'मूर्द्धैव सुतेजा' इत्यादिनाद्युप्रभृतिपृथिव्यन्तं रूपमिह स्मर्यमाणं प्रत्यभिज्ञायमानं 
वैश्वानरस्य परमात्मत्वे अनुमापकं स्यादिति।।
<0102027
।।शब्दादिभ्योऽन्तः प्रतिष्ठानाच्च नेते चेन्न तथा दृष्ट्युपदेशादसंभवात्पुरुषमपि चैनमधीयते।।

	वाजिनां वैश्वानरविद्याप्रकरणे 'सएषोऽग्निर्वैश्वानर' इति वैश्वानरशब्दसामानाधिकरण्येन अग्निशब्दशश्रूयते। अत्र च प्रकरणे 'हृदयं गार्हपत्य' इत्यादिना वैश्वानरस्य हृदयादिस्थस्याग्नित्वपरिकल्पनं प्राणाहुत्याधारत्वमित्याद्यग्निलिंगानि। वैश्वानरस्य शरीरान्तः प्रतिष्ठितत्वश्रवणाच्च वैश्वानरस्य जाठराग्नित्वप्रतीतेः नायं परमात्मेति शक्यो निर्णय इति चेन्न। 'अग्निर्वैश्वानरः पुरुषेऽन्तः प्रतिष्ठित' इत्यादौ जाठराग्निशरीरतया वैश्वानरस्य परमात्मन उपदेशात् केवलजाठराग्नेः त्रैलोक्यशरीरत्वासंभवाच्च। वाजिनः तत्रैव 'स एषोऽग्निर्वैश्वानरो यत्पुरुष'इति एनं वैश्वानरपुरुषमधीयते, पुरुषश्च परमात्मैव, 'पुरुष एवेदं सर्वं' 'पुरुषान्नपरंकॢञ्चि'दित्यादिषु प्रसिद्धेरिति।।
<0102028
।।अतएव न देवता भूतञ्च।।

	यतस्त्रैलोक्यशरीरोऽसौ, यतश्च निरुपाधिकशब्दनिर्दिष्टः, अत एव नाग्न्याख्या देवता, न तेजस्संज्ञं भूतञ्च वैश्वानर इति।।
<0102029
।।साक्षादप्यविरोधं जैमिनिः।।

	अग्निशरीरतया वैश्वानरस्य उपासनार्थं अग्निशब्दसामानाधिकरण्यनिर्देश इत्युक्तम्। विश्वेषां नराणां नेतृत्वादिसम्बन्धेन यथा वैश्वानरशब्दः परमात्मनि वर्तते, तथैव अग्निशब्दस्य अग्रनयनादियोगेन साक्षात्परमात्मनि वृत्तौ न कश्चिद्विरोध इति जैमिनिर्मन्यत इति।।
<0102030
	अपरिच्छिन्नस्य परस्य ब्रह्मणो द्युप्रभृतिप्रदेशसम्बन्धिन्या मात्रयाः कथं परिच्छिन्नत्वमित्यत्राह--
।।अभिव्यक्तेरित्याश्मरथ्यः।।

	बुद्धिसौकर्यलक्षणाभिव्यक्तेर्हेतोरभिविमानस्यापि ब्रह्मणः प्रादेश मात्रत्वमुपदिश्यत इत्याश्मरथ्य आचार्यो मन्यत इति।।
<0102031
	ननु अभिव्यक्त्यर्थं परिच्छिन्नत्वोपदेशेऽपि मूर्द्धप्रभृत्यवयवविशेषैः पुरुषविधत्वं परस्य ब्रह्मणः किमर्थमिति न 
चोदनीयं, तथोपासनार्थत्वात् इत्याह--

।।अनुस्मृतेर्बादरिः।।

	अनुस्मृतिः=उपासनम्। अनुस्मृतेर्हेतोः पुरुषविधत्वरूपणमिति बादरिराचार्यो मन्यत इति।।
<0102032
	ननु अयं वैश्वानरः परमात्मा त्रैलोक्यशरीर उपास्य उपदिश्यते चेत् 'उर एव वेदि'रित्यादिना उरः प्रभृत्युपासकशरीरावयवानां वेद्यादित्वपरिकल्पनं किमर्थमिति शङ्कायामाह--

।।सम्पत्तेरिति जैमिनिस्तथाहि दर्शयति।।

	वैश्वानरविद्याङ्गभूताया उपासकैरहरहः क्रियमाणायाः प्राणाहुतेरग्निहोत्रसम्पत्त्यर्थं उरःप्रभृतीनां 
वेद्यादित्वोपपत्तेरिति जैमिनिराचार्यो मन्यते। तथा अग्निहोत्रसम्पत्तिमेव दर्शयति श्रुतिः, प्राणाहुतीर्विधाय 'य एतदेवं विद्वानग्निहोत्रं जुहोती'ति। सर्वत्राचार्यग्रहणं पूजार्थं न तु विकल्पनार्थमिति द्रष्टव्यम्।।
<0102033
।।आमनन्तिचैनमस्मिन्।।

	एनं पुरुषं द्युमूर्द्धत्वादिविशिष्टं वैश्वानरं अस्मिन् उपासकशरीरे प्राणाहुत्याधारत्वाय आमनन्ति।।
।।इति वैश्वानराधिकरणम्।।
।।इति श्रीशारीरकशास्त्रार्थदीपिकायां प्रथमस्याध्यायस्य द्वितीयः पादः।।
<0103001
।।द्युभ्वाद्यायतनं स्वशब्दात्।।

	'यस्मिन् द्यौः पृथिवीचान्तरिक्षमोतं मनस्सह प्राणैश्च सर्वैस्तमेवैकं जानथात्मानमन्यावाचो विमुञ्चथामृतस्यैषसेतुः'। यस्मिन्नक्षरे द्युपृथिव्यन्तरिक्षमनः प्राणादिकं समवेतं, तमेकमेव स्वेतरसमस्तवस्तुनियन्तृत्वेन व्यापकतया आत्मानं जानीथ। अनात्मविषयावाचस्सन्त्यजत। 'अमृतस्यैषसेतुः'। नद्यादिषु सेतुर्हि कुलस्य प्रतिलंभकः, संसारार्णवपारभूतस्य अमृतस्यैषप्रतिलंभक इत्यर्थः। 'अराइव रथनाभौ संहतायत्र ना़ड्यः सएषोऽन्तश्चरते बहुधा जायमानः'। सन्ततं सिराभिस्तु लंबत्याकोशसन्निभ'मित्युक्तरीत्या यत्र हृदये रथनाभौ समर्पिता अराइव नाड्यस्संगताः, तत्र मद्ध्ये स एषः प्रकृत आत्मा 'अजायमानो बहुधा विजायते। तस्य धीराः परिजानन्ति योनि'मिति देवादीनां समाश्रयणीयत्वाय तत्तज्जातीयस्वरूपसंस्थानगुणकर्मसमन्वितः स्वीयस्वभावमजहदेव स्वेच्छया बहुधा जायमानस्सन्, चरते=वर्तत इत्यर्थः। 'ओमित्येवं ध्यायथात्मानम्'। स्पष्टोऽर्थः। 'स्वस्ति वः पाराय तमसः परस्तात्'। तमसः परस्माद्वर्तमानाय वः पाराय=तीराय। 'पारावारे परार्वाची तीर' इति नैघण्टुकाः। प्राप्यभूतायेति यावत्। तत्पदप्राप्तये ध्यायतेत्यन्वयः। एवं ध्यानाय प्रवृत्तेभ्यो युष्मभ्यं स्वस्ति भवतु। 'यस्सर्वज्ञस्सर्ववित्'। उक्तोऽर्थः। 'यस्यैषमहिमाभुवि'। लोके संसारतंत्रप्रवर्तनरूपः एष महिमा यदीयः। 'दिव्ये ब्रह्मपुरे ह्येष व्योमन्यात्मा प्रतिष्ठितः'। वैकुण्ठाख्ये ब्रह्मपुरे दिव्ये व्योम्नि अयमात्मा प्रतिष्ठित इत्यर्थः। एवं च वाक्यद्वयेन उभयविभूतिनियामकत्वमुक्तं भवति। 'भिद्यते हृदयग्रंथिः'। हृत्स्थानमयत इति व्युत्पत्त्या हृदयशब्दितो जीवः, तस्य ग्रंथिवत् दुर्मोचा रागद्वेषादयः। 'छिद्यन्ते सर्वसंशयाः'। ब्रह्मज्ञानेन सार्वज्ञ्यसिद्धेरिति भावः। 'क्षीयंते चास्य कर्माणि'। प्रारब्धव्यतिरिक्तानि पूर्वाणि अनेकभवार्जितानि कर्माणि च नश्यन्ति। नाशो नाम कर्मणां फलजननशक्तिविनाशः, शक्तिश्च परमपुरुषाप्रीतिरेव। एतत्सर्वं कदेत्याह--'तस्मिन् दृष्टे परावर'इति। परे अवरा यस्मात्सः परावरः। सर्वोतकृष्टा अपि ब्रह्मादयो यस्मान्निकृष्टा इत्यर्थः। तस्मिन् दर्शनसमानाकारविषयीकृत इत्यर्थः। 'द्वसुपर्णा सयुजा सखाया समानं वृक्षं परिषस्वजाते। तयोरन्यः पिप्पलं स्वाद्वत्ति अनश्नन्नन्यो अभिचाकशीति' युज्यत इति युक्। युक्शब्दे 
गुणपरः। सयुजौ=समानगुणकौ। सखायौ=अपहतपाप्मत्वादिगुणैः परस्परं समानौ। द्वौ सुपर्णौ=द्वौ पक्षिसदृशौ। समानं वृक्षं=वृक्षवच्छेदनार्हं शरीरम्। समाश्रितावित्यर्थः। तयोरन्यः स्वादु परिपग्वं पिप्पलं कर्मफलं भुङ्क्ते। अन्यस्तु परमात्मा अभुञ्जान एव प्रकाशते। अत्र शरीरतदाश्रयजीवपरादिविषयवाचकशब्दनिगरणेन विषयिवाचकवृक्षसुपर्मादिशब्दैर्वक्षत्वाध्यवसानलक्षण रूपकातिशयोक्तिर्विच्छित्तिविशेषायेति द्रष्टव्यम्। 
'समाने वृक्षे पुरुषो निमग्नोऽनीशया शोचति मुह्यमानः'। अनीशया=भोग्यभुतया प्रकृत्या। मुह्यमानः=तिरोहेतपरमात्मशेषत्वज्ञानानन्दादिलक्षणस्वरुपस्सन्। वृक्षइवछेदनार्हे शरीरे जीवः स्थूलोऽहं कृशोऽहमित्यादि तादात्म्यबुद्ध्यापांसूदकवत्तदेकतामापन्नस्सन् तत्संसर्गकृतानि दुःखान्यनुभवतीन्यर्थः। 'जुष्टं यदा पश्यत्यन्यमीशमस्य महिमानमिति वीतशाकः'। इतिशब्दो बुद्धिस्थप्रकारवचनः। 
चशब्दश्चाध्याहर्तव्यः। यदाऽसौ जीवो निमग्नात्स्वस्माद्धारकत्वनियन्तृत्वशेषित्वादिना विलक्षणं स्वकर्मभिः प्रीतं परमात्मानं अखिलजगदीशलक्षणमस्य महिमानञ्च यदा पश्यति तदा वीतशोको भवतीत्यर्थः। 'यदा पश्यः पश्यते रुक्मवर्णं कर्तारमीशं पुरुषं ब्रह्मयोनिं। तदा विद्वान् पुण्यपापे विधूय निरञ्चनः परमं साम्यमुपैति'। कर्तारं=जगत्कर्तारम्। ईशं=जगदीशितारम्। 'तस्मादेतद्ब्रह्मे'ति निर्दिष्टाव्याकृत ब्रह्मोपादानभूतं 'भगवानिति शब्दोऽय' मित्युक्तरीत्या पुरुषशब्दनिर्दिष्टं वासुदेवं यदा पश्यति तदा निरस्तप्रकृतिलेपस्सन् अपहतपाप्मत्वादिगुणाष्टकलक्षणेन ब्राह्मेण रूपेण परमं साम्यमुपैतीत्यर्थः। एतावन्त्येव विषयवाक्यानि चिन्तोपयुक्तानि। अत्र शंक्यते-यस्मिन् द्यौरिति वाक्ये 'ओतं मनस्सह प्राणैश्च सर्वे'रिति मनःप्राणसम्बन्धिनः प्रतिपादनात्, 'अराइव रथनाभौ संहता यत्र ना़ड्यः स एषोऽन्तश्चरते बहुधा जायमान'इति जीवलिङ्गाच्च, भूतयोन्यक्षरं भुङ्त्वा जीवपरत्वमेवास्य सन्दर्भस्याश्रयणीयमिति। अत्रोच्यते-द्युभ्वाद्यायतनं स्वशब्दात्। द्युभ्वाद्यायतनं परमात्मा। 'अमृतस्यैषसेतु'रिति मोक्षप्रदत्वलक्षणा साधानणधर्मश्रवणात्, 'तमेवैकं जानथात्मान'मिति व्यापकार्थकस्यात्मशब्दस्य च श्रवणात्।।
<0103002
।।मुक्तोपसृप्यव्यपदेशाच्च।।
	'नामरूपाद्विमुक्तः परात्परं पुरुषमुपैति दिव्य'मिति परमात्ममात्रासाधारणमुक्तप्राप्यत्वव्यपदेशात्।।
<0103003
।।नानुमानमतच्छब्दात्प्राणभृच्च।।
	अनुमानं प्रधानमस्मिन् प्रकरणे यथा तत्प्रतिपादकशब्दाभावान्न प्रतिपाद्यम्, एवं प्राणभृज्जीवोपि तत्प्रतिपादकशब्दाभावान्नप्रतिपाद्यः।।
<0103004
।।भेदव्यपदेशाच्च।।
	'जुष्टंयदापश्यत्यन्य'मिति प्रकरणप्रतिपाद्यस्य ईशस्य जीवभेदव्यपदेशाच्च।।
<0103005
।।प्रकरणात्।।
	भूतयोन्यक्षरप्रकरणाच्च।।
<0103006
।।स्थित्यदनाभ्याञ्च।।
	'तयोरन्यः पिप्पलं स्वाद्वत्त्यनश्नन्नन्यो अभिचाकशीति'ति जीवस्य कर्मफलभोक्तृत्वं परमात्मनस्तु तदंतरेण शरीरे अवस्थानमिति परमात्मनएव प्रकरणतात्पर्यपर्यवसानभूमितया आविष्कृतत्वाच्च परमात्मैव मु़डंकोपनिषत्प्रतिपाद्य इति। ननु 'द्वासुपर्णे'ति मंत्रस्य कथं जीवपरमात्मभेद परत्वं, अन्तः करणजीवपरत्वेन पैङ्गिरहस्यब्रह्मणेनैव व्याख्यातत्वात्। तथा हि--'तयोरन्यः पिप्पलं स्वाद्वत्तीति सत्त्वं, अनश्नन्योअभिचाकशीतीतिज्ञः, तावेतौसत्वक्षेत्रज्ञौ'। नच सत्वक्षेत्रज्ञशब्दौ जीवपरमात्मपराविति वाच्यम्। तयोश्शब्दयोरन्तः करणजीवपरतया प्रसिद्धत्वात्, 'तत्सत्वं येन स्वप्नं पश्यति अथ योऽयं शारीर उपद्रष्टा सक्षेत्रज्ञः तावेतौ सत्वक्षेत्रज्ञा'विति सत्वक्षेत्रज्ञशब्दयोरन्तः करणजीवपरतया पैङ्गिश्रुत्यैव व्याख्यातत्वाच्च, 'येन पश्यती'ति करणत्वप्रतीतेः सत्वं ह्यन्तःकरणं जीवः परइति चेन्न। नतावज्जीवपरमात्मपरत्वमस्यापवदितुं शक्यते। 
अनेन मंत्रेण तुल्यार्थतया प्रत्यभिज्ञायमाने 'समाने वृक्षेपुरुषो निमग्न'इति तयोरैकार्थ्यंहि प्रतीयते। 'समानेवृक्ष' इति मंत्रे च पुरुषो जीवः, अन्तःकरणस्य पुरुषशब्दवाच्यत्वाभावात्, 'शोचति मुह्यमानः' 'पश्यति वीतशोक'इति पदानामस्वारस्याच्च। अन्यश्च परमात्मा। ईशशब्दोक्तत्वात् स्वविषयज्ञानेन वीतशोकत्वहेतुत्वाच्च। नकेवलमनन्तरमन्त्रैकार्थ्यात् 'द्वासुपर्णे'ति मंत्रस्य परमात्मपरत्वं, किन्तु स्ववाक्ये 'स्वाद्वत्यनश्नन्नन्य'इति भोक्तृत्वाभोक्तृत्वश्रवणाच्च तदवसीयते। चक्षुश्श्रोत्रादीनां द्रष्टृत्वश्रोतृत्वादिवत् अन्तः करणस्यापि करणत्वादेव भोक्तृत्वं नहि संभवति। जीवस्य वृक्षशब्दोक्तदेहपरिष्वङ्गदशायामेव अनश्नत्त्वमपि नोपपद्यते। तर्हि पैङ्गिश्रुतेः 
कोऽर्थः। उच्यते-सत्यं बद्धजीवः। 'द्रव्यामुख्यवसायेषु सत्त्वमस्त्रीतु जन्तुप्वि'ति शासनात् जन्तुपरत्वावगतेः। जन्तुश्च प्राणी, 'जन्तुजन्यशरीरिण' इति नामपाठात्, 'वनयान्विनेष्यन्निव दुष्टसत्वा'निति प्रयोगाच्च, 'न तदस्ति पृथिव्यां वा दिवि देवेषु वा पुनः। सत्वं प्रकृतिजैर्मुक्तं यदेभिस्स्यास्त्रिभिर्गुणै'रिति दर्शनाच्च। क्षेत्रज्ञशब्दश्च अत्र परमात्मपरः, 
अर्थान्तरप्रसिद्धाकाशप्राणादिशब्दवत् अर्थानुपपत्त्या परमात्मपरत्वोपपत्तेः, विष्णोर्नामसहस्रंम' इत्युपक्रम्य 'क्षेत्रज्ञोऽक्षरएवचे'ति प्रयोगात्, क्षेत्रं जानातीत्यवयवार्थस्य तस्मिन्नेव पुष्कलत्वाच्च। मोक्षधर्मे-'ततस्त्रैगुण्य हीनास्ते परमात्मानमंजसा। प्रविशन्ति द्विजश्रेष्ठ क्षेत्रज्ञं निर्गुणात्मक'मिति 'सर्वावासं वासुदेवं क्षेत्रज्ञं विद्धि तत्वत' इति तत्रैव 'विश्वमूर्द्धा विश्वभुजो विश्वपादाक्षिनासिकः। एकश्चरति क्षेत्रेषु स्वैरचारी यथासुखं।। क्षेत्राणिच शरीराणि ज्ञानानिच शुभाशुभे। तानि वेत्ति सयोगात्मा ततः क्षेत्रज्ञउच्यत'इति प्रयोगात्, तत्रैव कपिलासुरसंवादे 'ज्ञातानामासुरे श्रेष्ठो ज्ञोद्रष्टाशुचिरुपेक्षक' इति, तत्रैव पञ्चविंशतितत्वानि तत्तच्छब्देनोक्त्वा 'एतस्माद्वर्गादपवृत्तोपवर्गश्शुचिरुपेक्षकः बुद्ध्यमानाप्रतिबुद्धयोः परस्मा'दिति तत्रैव 'अन्यदुदकमन्यत्पुष्करपर्णं तथाऽन्यत्क्षेत्रमन्यः पुरुषः पञ्चविंशकः अन्यश्चास्मात् क्षेत्रज्ञ' इति प्रयोगात्, सनत्कुमारनारदसंवादेच 'पश्यः पश्यति पश्यन्तमपश्यन्तञ्च पश्यति। पश्यन्तं पश्यपश्यत्वात् पश्यापश्ये नपश्यत' इति श्लोकमुक्त्वा 'प्रकृतिं क्षेत्रं क्षेत्रज्ञञ्च अपरः क्षेत्रज्ञः षड्विंशकोऽनुपश्यति नतु प़ञ्चविंशकः क्षेत्रज्ञः प्रकृतिर्वा परं क्षेत्रज्ञं पश्यती'ति प्रयोगाच्च। 'येन स्वप्नं पश्यती'त्यत्र इत्थंभावे तृतीया। येन विशिष्टः परमात्मा स्वप्नं पश्यतीत्युच्यते। 'काठिन्यवान् यो बिभर्ती'ति पृथिवीद्वारा काठिन्यवत् स्वप्नद्रष्टृत्वं जीवद्वारा परमात्मविशेषणं भवतीति नविराधः। शारीरशब्दश्च 'तस्यैषएवशारीर आत्मे'तिवत् स्वव्यतिरिक्तसमस्तचिदचिच्छरीरके परमात्मन्युपपद्यते। 'उपद्रष्टेति निरुपाधिकद्रष्टृत्वं तस्यैवोपपद्यते। एवं 'शारीरउपद्रष्टे'ति पदद्वयेन परस्य क्षेत्रज्ञशब्दावाच्यत्वमुपपादितं भवति। अतः 'द्वासुपर्णे'ति मन्त्रो जीवपरमात्मपरः। किञ्च 'इयदामनना'दित्यधिकरणे 'द्वासुपर्णे'ति मंत्रे भोक्तृभोक्त्रोः प्रतिपाद्यता। 'ऋतंपिबन्ता'वित्यत्र तु भोक्त्रोः प्रतिपाद्यता। 'पिबन्ता'विति श्रवणात्। नच 'पिबन्ता'वित्येतच्छत्रिन्यायेन पिबदपिबत्समुदायलक्षकमिति वाच्यम्। मुख्यार्थपरित्यागे कारणाभावादिति पूर्वपक्षं कृत्वा 'ऋतंपिबन्तौ,द्वासुपर्णा' इत्यत्र च द्वित्वसंख्या प्रतीतेरैक्यं प्रतीयते। तत्र च 'द्वासुपर्णे'ति मंत्रे 'तयोन्यः पिप्पलं स्वाद्वत्त्यनश्नन्नन्य'इति अशनायाद्यतीतः परमात्मा प्रतीयते। अत एव 'जुष्टं यदा पश्यत्यन्यमीश' मिति वाक्यशेषे परमात्मन एव प्रतिपादनं दृश्यते। 'ऋतंपिबन्तौ'विति मंत्रे च 'अन्यत्र धर्मा'दित्युपक्रमेण परमात्मनः प्रकृतत्वात् 'यस्सेतुरीजानानामक्षरं ब्रह्म यत्पर'मिति परमात्मविषयवाक्यशेषाच्च परमात्मैवात्र प्रतिपाद्यः। अतः 'ऋतं पिबन्तावि'त्येतत् छत्रिन्यायेन योज्यम्। अतो वेद्याभेदाद्विद्याभेद इति तदीयभाष्य एव प्रतिपादिततया तयोर्मंत्रयोः भिन्नार्थत्वसमर्थनस्य तद्विरुद्धत्वात्। तस्मात् 'द्वासुपर्णे'ति मंत्रो जीवपरमात्मपरएव। सत्वक्षेत्रज्ञशब्दावपि तत्परावित्येव युक्तम्।।
।।इति द्युभ्वाद्यधिकरणम्।।
<0103007
।।भूमा सम्प्रसादादध्युपदेशात्।।
	मुण्डके परमात्मप्रकरणाविच्छेदेन परमात्मत्वं साधितं। तर्हि भूमविद्यायां जीवप्रकरणाविच्छेद इति शङ््क्या उत्थिता सङ्गतिः। छान्दोग्ये एतदधिकरणविषयाणामर्थ उच्यते। 'अधीहिभगव इति होपससादसनत्कुमारंनारदः यद्वेत्थतेनमोपसीदततस्त ऊर्ध्वं वक्ष्यामीति'। ज्ञातांशमुक्त्वा मत्समीपे उपसीद ततश्श्रुत्वा अज्ञातांशं ते वदिष्यामीत्युक्तवानित्यर्थः। 'सहोवाच ऋग्वेदं भगवोध्येमी'त्यारभ्य 'सोऽहं भगवो मन्त्रविदेवास्मि नात्मवि'दित्यन्तेन मन्त्रवित् मन्त्रप्रधानकर्मविदेवास्मि नात्मविदित्यर्थः। 'श्रुतं ह्येव मे भगवद्दृशेभ्यस्तरति शोकमात्मविदिति' 'तं मा भगवान्च्छोकस्य पारं तारयत्वि'ति। अत आत्मानमुपदिश्य शोकं तारयत्वित्यर्थः। 'तं होवाच यद्वै किचैतदध्यगीष्ठानामैवैतत् नाम वा 
ऋग्वेदोयजुर्वेद' इत्यादि। अध्यगीष्ठाः=अधीतवानसीत्यर्थः। 'नामोपास्व'। अत्र ब्रह्मेति शेषः। 'यो नाम ब्रह्मेत्युपासते यावन्नाम्नो गतं तत्रास्य यथा कामचारो भवति'। नामात्मकशब्दो यावति लोके वर्तते,
वत्पर्यंतं सञ्चारे भवतीत्यर्थः। नाम्नि निरतिशयब्रह्मत्वलक्षणब्रह्मत्वे आत्मत्वे च श्रद्धामलभमानः पृच्छति-'अस्तिभगवो नाम्नो भूय'इति। गुरुराह 'वाग्वाव नाम्नो भूयसी'ति। एवं प्रश्नप्रतिवचनरूपेण वाङ्मनस्सङ्कल्पचित्तध्यानविज्ञानबलान्नजलतेज आकाशस्मराशापर्यंतमुपन्यस्याह 'प्राणोवा आशायाभूतानि'ति। अत्र प्राणशब्देन प्राणसहचरितो जीवोलक्ष्यते। 'यथा वा अरानामौ समर्पिता एवमस्मिन्प्राणेसर्वंसमर्पितं'। एवमरनाभिदृष्टांतेन समस्ताचेतनभूतजातमेतच्चेतनाश्रितमित्यर्थः। समस्तात्मकत्वमेव जीवस्योपपादयति- 'प्राणः प्राणेन याती'त्यादिना 'प्राणोह पिता प्रणो ब्राह्मण' इत्यन्तेन। तथाच पित्रादिरपि जीवएवेत्यर्थः। ननु परिदृश्यमानमांसपिंडविशेषाएव पित्रादिशब्दवाच्याः नजीवइति मन्यमानं प्रत्याह-'सयदि पितरं वा मातरं वा भ्रातरं वा स्वसारंवाऽऽचार्यंवा ब्राह्मणंवा किंचिद्भृशमिवप्रत्यह धिक्त्वास्त्वित्येवैनमाहुः पितृहावैत्वमसि मातृहावैत्वमसि भ्रातृहावैत्वमसि स्वसृहावैत्वमसि आचार्यहावैत्वसि ब्राह्मणहावैत्वमसीति। 'अथयद्यप्येनानुत्क्रांतप्राणान् शूलेनसमासंव्यतिषन्दहेन्नैवैनं ब्रूयुः पितृहासीति नमातृहासीति नभ्रातृहासीति नस्वसृहासीति नाचार्यहासीति नब्राह्मणहासीति प्राणोह्येवैतानिसर्वाणिभवति'। सजीवेषु पित्रादिशरीरेषु धिक्त्वामित्येव किंचिद्भृशमधिक्षिपति पुरुषे पितृहेत्यादिशब्दान् प्रयुञ्जते। तेष्वेव शरीरेषु उत्क्रांतजीवेषु सत्सु शूलेन समासं=सम्पूर्वात् क्षेपार्थात् अस्यतेः णमुलन्तोऽयं शब्दः। सम्यक्प्रक्षिप्य व्यतिषज्य सम्यग्दाहकेऽपि पुरुषे पितृहेत्यादिशब्दान् नप्रयुञ्जते। अतो निर्जीवस्य शरीरस्य पित्रादित्वाभावस्य सिद्धत्वात् जीवएव पित्रादिर्भवतीत्यर्थः। अयंभावः-'प्राणोवा आशायाभूया'निति वाक्ये प्राणशब्दनिर्दिष्टः प्राणसहचारी प्रत्यगात्मैव। न मुख्यप्राणः। 'प्राणोह पिता प्राणो माते'त्यादिना प्राणस्य चेतनत्वावगतेः पितृहा मातृहे' त्यादिना सप्राणेषु पितृप्रभृतिषु उपमर्दकारिणि हिंसकत्वादिनिमित्तोपक्रोशवचनात् तेष्वेव विगतप्राणेषु अत्यन्तोपमर्दकारिणि उपक्रोशाभावाच्च अप्राणेष्वपि स्थावरेषु चेतनेषु उपमर्दभावाभावयोहिंसातदभाव दर्शनात् हिंसायोग्यतया निर्दिष्टः प्रत्यगात्मैवेति निश्चीयते। अतएव अरनाभिदृष्टान्तोपन्यासेन प्राणशब्दनिर्दिष्टः परइति नभ्हमितव्यं। परस्यहिंसाप्रसङ्गाभावात् जीवादितरस्य भोग्यभोगोपकरणस्य अचिद्वस्तुनोजीवायत्तस्थितित्वेन प्रत्यगात्मन्येव अरनाभिदृष्टांतोपपत्तेश्च। यद्यपि 'नायंहन्ति नहन्यत'इति निर्दिष्टस्य जीवस्य स्वतोर्हिसायोग्यत्वाभावेन देहादिसाहित्यप्रयुक्तहिंसात्वं मुख्यप्राणस्यापि सुवचं, 'प्राणोह पिते'त्यादिवाक्यनिर्दिष्टानां जीववाचितया लोके प्रसिद्धानां बहूनां पित्रादिशब्दानां गौणत्वकल्पनापेक्षया एकस्य प्राणशब्दस्यैव जीववाचित्वाश्रयणस्योचितत्वात्। वृत्तिकृता भगवता बोधायनेनापि एतत्सूत्रव्याख्याने 'प्रत्यगात्मनऊर्ध्वन्नतुमुख्यप्राणादूर्ध्व'मित्युक्तत्वात् वेदनाजनकव्यापार लक्षणहंसाया वेदनाशून्ये अचेतने असम्भवाच्च प्राणादिशब्दनिर्दिष्टः प्रत्यगात्मैवे'ति। 'सवा एषएवंपश्यन्नेवं मन्वान एवंविजानन्नतिवादीभवति'। एषजीवः स्वात्मानमुक्तेन प्रकारेण मननोपासनदर्शनानि कुर्वन्नतिवादी भवति'। एषजीवः स्वात्मानमुक्तेन प्रकारेण मननोपासनदर्शनानि कुर्वन्नतिवादी भवति। स्वोपास्यवस्तुनस्सर्वोत्कृष्टत्ववादी भवतीत्यर्थः। बृहस्पतिसमप्रत्यर्थिजनाप्रतिभाधायकस्वोपास्यदेवता पारम्यशीलत्वमतिवादित्वं स्वोपास्यदेवतातिशयएव पर्यवस्यति। 'एवं पश्य'न्निति हेतौ शता। ततश्च स्वोपास्यदेवतासाक्षात्कारोऽतिवादित्वे हेतुरिति भावः। साक्षात्कारप्रीतस्वोपास्यदेवताऽनुग्रहादीदृशमति वादित्वं भवतीति भावः। 'तं चेत् ब्रूयुरतिवाद्यसीत्यतिवाद्यस्मीति ब्रूयान्नापह्णुवीत'स्पष्टोऽर्थः। अत्र पूर्वपर्यायेष्वनुक्तस्यातिवादित्वस्य कथनात्प्रक्रांत आत्मोपदेशः प्राणशब्दिते प्रत्यगात्मनि पर्यवसन्न इति 'प्राणाद्वावभूयोऽस्ती'ति स्वयमपृच्छत्येव नारदे सनत्कुमारस्स्वयमेवततोऽप्यतिशयितं परमात्मानमुपक्षिपति 'एषतु वा अतिवदति यस्सत्येनातिवदति'। ब्रह्मणस्सततैवकरूपत्वेन निर्विकारत्वात्सत्यत्वं। तेन ब्रह्मणा निमित्तेन योऽतिवदति एषोऽतिवादी पूर्वस्मात्प्राणातिवादिनोविशिष्ट इत्यर्थः। अत्र सत्यातिवादिनः प्राणातिवाद्यपेक्षयाऽतिशयकथनात् सत्यशब्दनिर्दिष्टस्य परस्य ब्रह्मणः प्राणशब्दनिर्दिष्टजीवापेक्षया भूयस्त्वमुक्तं भवति। नच पूर्वप्रस्तुतप्राणातिवादिन एव 'एषतु वा अग्निहोत्री यस्सत्यं वदती'त्यादाविव सत्यवदनमङ्गतया विधीयतामिति वाच्यं। 'एषतु वा अग्निहोत्री'ति वाक्ये द्रव्यदेवतान्तराभावेन अग्निहोत्रान्तराप्रतीतेस्तुशब्दस्वारस्यभङ्गः। इह तु प्रकृतातिवादनिमित्तप्राणव्यतिरिक्तस्य सत्यशब्दस्य ब्रह्मणोनिमित्तांतरस्य प्रतीतेश्च तत्स्वारस्यभङ्गोयुक्तः, सत्यवदनस्याङ्गतया विधाने सत्यं वदतीति निर्देशस्य युक्ततया 'सत्येने'ति तृतीयाया 'अती'त्युत्सर्गस्य चायोगाच्चेति द्रष्टव्यं। 'सोहं भगवस्सत्येनाति वदानी'ति। ब्रह्मणाऽहमतिवाद्यस्मीति शिष्यः प्रार्थयामासेत्यर्थः। इतरआह 'सत्यंत्वेव विजिशासितव्य'मिति। यदिसत्यशब्दितब्रह्मनिमित्तकातिवादितामभिलषसि, 
तर्हि ब्रह्मोपास्यमित्यर्थः। ब्रह्मोपासनस्यातिवादिल्वहेतुत्वं ब्रह्मसाक्षात्कारद्वारेत्याह-'यदावैविजानात्यथसत्यंवदति'। अत्र विजानातिशब्दस्साक्षात्कारपरः, नतु शास्त्रजन्यज्ञानपरः। 'यदा वै मनुते अथ विजानाती'ति जानाव्यर्थस्य मननसाद्ध्यत्वस्यवक्ष्यमाणत्वात्। 'सत्यंवदति'। सत्यमतिवदतीत्यर्थः। पूर्वत्र 'सत्येनातिवदानी'ति सत्यशब्दितस्य ब्रह्मणोतिवदनंप्रतिनिमित्तत्वेनकरणत्वविवक्षया तृतीयायाः सत्यवदनंप्रति कर्मतयाद्वितीयाया अप्युपपत्तिः। 'नाविजानन् सत्यं वदति विज्ञानं त्वेव विजिज्ञासितव्यमि'ति। साक्षात्काराभावे नातिवादित्वं। अतस्साक्षात्काररूपं विज्ञानं विजिज्ञासितव्यंसम्पाद्यमित्यर्थः। 'सत्यंत्वेव विजिज्ञासितव्यमि'ति। ब्रह्मोपासनस्यातिवादित्वहेतुत्वकथनात् अत्रवाक्ये साक्षात्कारस्यातिवदनहेतुत्वकथनात् ब्रह्मोपासन् तत्साक्षात्कारयोर्द्वारद्वारिभावापन्नयोरेव हेतुत्वं सिध्यतीतिभावः।'अथ यदा वै मनुते अथ विजानाति नामत्वा विजानाति मत्वैव विजानाति मतिस्त्वेव विजिज्ञासितव्येति मतिंभगवोविजिज्ञास' इति। ब्रह्मोपासनोपायभूतं मननं संपाद्यमित्यर्थः। श्रवणप्रतिष्ठार्थत्वान्मननस्य मननोपदेशेन श्रवणमप्यर्थसिद्धं मत्वा श्रवणोपायभूतां ब्रह्मणि श्रद्धां त्वरालक्षणां 'श्रद्धात्वेव विजिज्ञासितव्ये'त्युपदिश्य पुनरपि ब्रह्मैव श्रोतव्यं नान्यदित्यध्यवसाय रूपानिष्ठाश्रोतुः त्वरालक्षणश्रद्धोपायतया 'यदावै निस्तिष्ठती'त्यादिना 'निष्ठात्वेवविजिज्ञासिव्ये' त्यन्तेनाऽभिधाय 'यदा वै करोती'त्यादिना 'कृतिस्त्वेव विजिज्ञासितव्येत्यन्तेन उद्योगप्रयत्नापरपर्याया श्रोतव्यां तरेषु हेयत्वानुसन्धानेन उक्तलक्षणमनसो नियमनरूपा कृतिः ब्रह्मैव श्रोतव्यमिति व्यवसायलक्षण निष्ठाहेतुत्वात्संपाद्येत्युक्त्वा 'यदावै सुखं लभतेऽथकरोती'त्यादिना सुखंत्वेन विजिज्ञासितव्य 'मित्यन्तेन उक्तलक्षणकृतेः श्रोतव्ये ब्रह्मणि निततिशयानुकूलत्वावगममन्तरेणासंभवात् श्रोतव्यांतरेषु हेयत्वानुसन्धाना हितमनोनियमनरुपकृतिहेतुतया तदत्यन्तानुकूलत्वलक्षणं सुखत्वं ज्ञातव्यमित्युक्तमित्यर्थः। अत्र च श्रवणमननश्रद्धादेः प्रागेव सुखप्राप्त्यसंभवात् प्राप्त्यर्थस्यापि लभतेः ज्ञानमेवार्थः। ज्ञानस्यापि प्राप्तिरूपत्वात् अत्रत्यविजिज्ञासितव्यशब्दस्य ज्ञातव्यत्वमर्थः। 'योवै भूमा तत्सुखं नाल्पेसुखमस्ति भूमैव  सुखं भूमा त्वेव विजिज्ञासितव्य इति भूमानं भगवो विजिज्ञास'इति। भूमशब्दो बहुत्ववाची। बहुशब्दात् पृथ्वादित्वादिमनिचि 'बहोर्लोपो भूच बहो'रिति प्रकृतिप्रत्यययोर्विकारे च सति तन्निष्पत्तेः। बहुत्वञ्चात्र वैपुल्यं, न संख्याविशेषः। बहुशब्दस्य 'बहुषु बहुवचन'मित्यादौ संख्यायामिव 'अल्पं वा बहु वा यस्य श्रुतस्योपकरोतिय' इत्यादावल्पल्वप्रतियोगिनि वैपुल्येऽपि प्रयोगदर्शनात्, इहापि 'नाल्पे सुखमस्ती'ति अल्पत्वप्रतिद्वंद्वितयैव भूमशब्दप्रयोगाच्च वैपुल्यमेवार्थः। वैपुल्यञ्च गुणोत्कर्षरूपं, उत्तरत्र उत्कर्षस्य प्रतिपादितत्वात्। नतु परिमाणरूपम्। अत उत्कर्षकृतवैपुल्यमेवेह भूमशब्देन विवक्षितम्। अत एव न वैपुल्यरूपधर्मपरो भूमशब्दः। सुखस्य वैपुल्यरूपत्वाभावादल्पप्रतियोगितया निर्देशाच्च। नह्यत्र वा उत्तरत्र वा अल्पत्वं भूमप्रतियोगितया निर्दिश्यते, अपित्वल्पमेव। अतोऽल्पशब्दप्रतियोगितया प्रयुज्यमानो भूमशब्दो वैपुल्याश्रयधर्मिपर एव। ततश्चायमर्थः-यदुत्कृष्टतया विपुलं तदेव सुखं अत्यन्तानुकूलमित्यर्थः। 'नाल्पे सुखमस्ति'। सुखं सुखत्वं=अत्यन्तानुकूलत्वमित्यर्थः। 'अपशवो वा अन्ये गोअश्वेभ्य' इत्यत्र गवाश्वव्यतिरिक्ते अजादौ पशुत्वनिषेधस्य प्रशस्तपशुत्वनिषेधपरत्वात्। एतद्वाक्यप्रस्तुतयोः भूमाल्पशब्दयोर्थं जिज्ञासमानं प्रत्याह-'यत्र नान्यत्पश्यति नान्यच्छृणोति नान्यद्विजानाति सभूमा यत्रान्यत्पश्यत्यन्यच्छृणोत्य्यद्विजानाति तदल्पम्'। यत्रेति अनुभूयमानइत्यध्याहारः। यत्र यस्मिन् वस्तुनि अनुभूयमाने ततोऽन्यन्नदृश्यते न श्रूयते न विज्ञायते सभूमेत्यर्थः। यस्मिन् दृश्यमाने श्रूयमाणे विज्ञायमाने ततोऽन्यन्नदृश्यते न श्रूयते न विज्ञायत इतिवाऽर्थः। यद्वा सप्तम्याविषयत्वमर्थः। पश्यन्नित्यध्याहारः। यं पश्यन्नन्यं न पश्यतीत्यर्थः। अत्र तदितरदर्शनाद्यभावोविष्याभावकृतः। अतश्च यतोऽन्यन्नास्ति सभूमेति 
पर्यवसितोऽर्थः। ननु चेतनाचेतनवर्गस्य तद्भिन्नत्वात् भूम्नोऽन्यन्नास्तीति कथमुच्यते। नच चिदचिद्विशिष्टस्यैव भूमब्रह्मशब्दार्थत्वाच्चिदचितोरपि तत्रांतर्भावात्तदन्यन्नेति निषेधश्शक्यते कर्तुमिति वाच्यम्। विशेषणभूतयोश्चिदचितोर्भूमब्रह्मशब्दार्थभूतात् विशिष्टादन्यत्वेन ततोऽन्यन्नस्तीति निषेधस्यायुक्तत्वात्। अत एव जगदैश्वस्यविशिष्टमनुभवन् तदतिरिक्तं पश्यतीत्यपि न युक्तम्। ऐश्वर्यविशिष्टादीशितव्यस्य भिन्नत्वात् सर्वज्ञत्वेन विशिष्टमनुभवंस्तदतिरिक्तंनपश्यतीति तस्यापि भूमत्वप्रसङ्गात्। 'अथात आत्मादेश' इति भूम्नएवात्मत्वस्य उपदेक्ष्यमाणत्वात् 'तरति शोकमात्मविदि'ति प्रस्तुतस्यात्मोपदेशस्य भूम्नि पर्यवसानाच्च भूम्न आत्मत्वमवर्जनीयम्। न हि चिदचिद्विशिष्टस्य आत्मत्वमस्ति। विशेष्यस्यैवांतःप्रविश्य नियन्तृत्वेनात्मत्वात्। अतश्च तस्यैव भूमत्वं वक्तव्यम्। नचेदं लक्षणं तस्य सम्भवति तद्ध्यतिरिक्तस्य वस्तुनस्सत्वादिति चेत्, उच्यते-ब्रह्मशब्दवत् भूमशब्दस्यापि वस्तुपरिच्छेदशून्यत्वमेवार्थः। वस्तुपरिच्छेदो नाम इदमिदन्नेति निर्देशार्हत्वं। तद्राहित्यञ्च स्वरूपाभेदाद्वा तत्तदपृथक्सिद्धत्वाद्वा 
भवेत्, तत्र जीवजडयोरीश्वराभेदाभावात्तदपृथक्सिद्ध सत्ताकत्वमिति फलति। तच्च द्वेधा घटते, तत्सत्ताव्यतिरिक्तसत्ताशून्यत्वाद्वा 'यदधीना यस्य सत्ता तत्तदित्येव फण्यत' इति स्मृत्यनुसारेण तदधीनसत्ताकत्वाद्वा भवेत्,। तत्र तत्सत्ताव्यतिरिक्तसत्ताशून्यत्वमपि सत्तारूपविशेष्याभावेन मिथ्यात्वाद्वा भवेत्। तत्र सत्ताशून्यत्वं सकलप्रमाणविरुद्धमनभ्युपगमार्हं। तथैव तत्सत्ताभिन्नसत्ताकत्वमपि नाभ्युपगमार्हं। अपितु तत्सत्ताधीनसत्ताकत्वमेव। एवंविधस्यापृथक्सिद्धत्वस्य सिद्धांते अभ्युपगतत्वात् नानुपपत्तिः। 'अंशोनानाव्यपदेशा'दित्यत्र अपृथक्सिद्धत्वलक्षणांशत्वस्य अभेदव्यपदेशनिर्वाहकस्य उक्तत्वादात्मभरणमिह सत्ताशब्दार्थः। उक्तञ्चहरिणा-'आत्मानमात्मना बिभ्रदस्तीतिव्यपदिश्यत' इति। चेतनाचेतनयोरात्मभरणलक्षणा सत्ता परमात्मसत्ताधीनेत्यर्थः। ततश्च 'यत्र नान्य'दित्यस्यापि यत्सत्ताधीनसत्ताकं नास्ति यदनात्मकन्नास्तीत्यर्थपर्यवसानान्नानुपपत्तिः। यद्वा 'समानेषु पूर्वत्वा'दिति साप्तमिकाधिकरणे अन्येतरादिसर्वनामशब्दानां पूर्वनिर्दिष्टसदृशवाचित्वस्य व्यवस्थापिततया 'नान्योतोस्ति द्रष्टे'ति वाक्येष्विव 'यत्रनान्यत्पश्यती'त्यादिवाक्येऽपि समानान्यनिषेधपरत्वावधारणान् न अनुपपत्तिः। 'योवै भूमा तदमृतं अथ यदल्पन्तन्मर्त्यं। जननमरणादिशून्यं नित्याविर्भूत अनन्याधीनापहतपाप्मत्वादिगुणाष्टकं। इतरत्त्वनीदृशं। नित्यमुक्तादीनामप्यनन्याधीनतादृग्रूपत्वाभावान्न वाक्यार्थानुपपत्तिः। शिष्यःपृच्छति- 'सभगवः कस्मिन् प्रतिष्ठितइति'। उत्तरमाह-'स्वेमहिम्नीति'। स्वस्वरूपे। महिमाआधार इत्यर्थः। परमात्मन उभयविभूतिलक्षणात्मीयमहिमसद्भावेपि अनाधारस्य परमात्मनः तत्प्रतिष्ठितत्वासम्भवात्, नह्यतिशिक्षितोपि नटवपुः स्वस्कन्धमारूह्य नरीनर्तीति न्यायेन स्वस्य स्वाश्रितत्वासम्भवाच्च न द्वयमपि युज्यत इति शिष्यस्य बुद्धिर्निवर्तनीयेति मत्वा पुनराह-'यदिवा नमहिम्नी'ति। दिवाऽन्यथा पस्यसि तदा न महिम्नीति ब्रूम इत्यर्थः। तद्विवृणोति- 'गो अश्वमिहमहिमेत्या चक्षत' इत्यादि 'क्षेत्राण्यायतनानी'त्यंतं। गोअश्वमित्यादौ द्वंद्वैकवद्भावः। इतिशब्दः प्रकारवचनः। एवंजातीयकानीत्यर्थः। 'नाहमेवं ब्रवीमीति चीतशोकः' 'एतां विभूतिं योगञ्चे'त्यादिश्रुतिस्मृतिषु परमात्मनो  महिमवत्त्वावगमात् 'यदि वा न महिम्नीति' न महिमनिषेधः, अपितु विभूतिरूपमहिमप्रतिष्ठितत्वनिषेधो अवगम्यत इति स्वस्वरूपमहिमप्रतिष्ठितत्वं निषेधति 'अन्योह्यन्यस्मिन् प्रतिष्ठित इति'। ननु 'नान्यत्पश्यती'त्यनुपपन्नं नानादिग्वर्तिभिन्नभिन्नचोतनाचेतनपदार्थानामुपलम्भादित्यत्राह-- 'स एवाधस्तात्स उपरिष्टात्स पश्चात्स पुरस्तात्स दक्षिणतस्स उत्तरतस्स एवेदं सर्व'मिति। सामानाधिकरण्यात् 'स' इति निर्दिष्टस्य भूम्नः 'इदं सर्व'मिति निर्दिष्टस्य चिदचिद्वर्गस्य च शरीरात्मभावः फलितो भवति। शरीरात्मभावश्च व्याप्तिनिबन्धन इति 'सएवाधस्ता'दिति श्रुत्यभिप्रायः। ततश्च 'यत्र नान्यत्पश्यती'ति तदनात्मकान्यनिषेदे नानुपपत्तिरिति भावः। एवं सर्वात्मभूतस्य भूम्न उपासने स्वशरीरकतयोपासनं कर्तव्यमित्युपदिशति 'अथातोऽहङ्कारादेशः'। अथशब्दः प्रकृतविषयत्वद्योतनार्थः। अहङ्कारोऽहं बुद्धिः। अतः परमहंग्रहेण भूम्न उपासनप्रकार उपदिश्यत इत्यर्थः। न तु जीवस्वरूपोपदेश इति मन्तव्यं। तथासति 'अहमादेश'इति निर्देशस्यैव युक्तत्वात् कारपदेवैयर्थ्यात्। परमात्मनोहंग्रहेण उपासनप्रकारमेव 
दर्शयति-'अहमेवाधस्ता'दित्यादिना 'अहमेवेदं सर्व'मित्यन्तेन। सर्वदिग्वर्ती सर्वात्मा भूमा अहमेवेति ज्ञातव्यमित्यर्थः। नतु जीवस्य सर्वात्मकत्वमुपदिश्यतइति भ्रामितव्यं। जीवस्य अतथात्वात् तथात्वे कारशब्दवैयर्थ्यस्य उक्तत्वाच्च। ननु अहंबुद्धिशब्दयोर्जीवात्मविषययोः कथं भूमपर्यन्तत्वं अनहमर्थे च परमात्मनि अहंग्रहोपासनस्य यथार्थत्वमेव स्यादित्याशंक्य भूम्नः प्रत्यगात्मानं प्रत्यागात्मत्वेन तद्विषयबुद्धिशब्दानां परमात्मपर्यन्तत्वमुपपद्यत इति दर्शयन् 'तरति शोकमात्मवि'दिति प्रक्रान्तमात्मोपदेशं भूम्नि समाषयति-'अथात आदेशः'। आत्मत्वोपदेशः क्रियत इत्यर्थः। 'आत्मैवाधस्ता'दित्यादिना 'आत्मैवेदं सर्व'मित्यन्तेन सर्वात्मतया उपदिश्यमानो भूमा उपासकस्यात्मेति प्रतिपाद्यते। ततश्च अहं बुद्धिशब्दयोर्यथार्थत्वमेवेति भावः। ननु 'अथातआदेश' इति आत्मोपदेशः प्रकृतभूमविषयइति कथमवसीयत इति चेन्न- भिन्नयोर्द्वयोस्सार्वात्म्यायोगेन एकविषयत्वस्य सिद्धत्वात्। नच 'सएवाधस्ता'दित्यनेनैव सार्वात्म्यस्य सिद्धतया उपासकात्मत्वमपि सिद्धमिति 'अथातआदेश' इत्युपदेशो व्यर्थ इति वाच्यं। यद्यपि 'सएवेदं सर्व'मिति सामानाधिकरण्येनात्मत्वं फलति, अथापि कण्ठोक्त्या उपासकात्मत्वसिद्ध्यर्थं विशिष्यात्मोपदेशः। नच 'अथातआत्मादेश' इति उपासकं प्रत्यात्मोपदेशे न तन्नियामकमिति वाच्यं। 'एवं विजानतआत्मतः प्राण' इति विद्वदात्मनः प्राणाद्युपादानत्वेन सार्वात्म्यस्य उत्तरत्र प्रतिपादयिष्यमाणत्वात्। यत्तु अत्र परैरहङ्कारस्य आत्मैकत्वेन प्रत्यक्षसिद्धस्य 'अथातोऽहङ्कारादेशः, अथातआदेश' इति पृथगुपदेशो भेदार्थः, बूमात्मनोः ब्रह्मत्वेन प्रत्यक्षसिद्धयोः पृथमुपदेश ऐक्यार्थः, द्वयोस्सार्वात्म्यायोगादि'ति तदसारं। अहमर्थादन्यस्यात्मनो भूमाख्यब्रह्माभिन्नत्वेन  प्रत्यक्षसिद्धत्वात्तयोरुपदेशऐक्यार्थ इति वैषरीत्यस्यापि 
सुवच्तवादित्यास्तां तावत्। अत्र विचार्यते-'यत्र नान्यत्पश्यति नान्यच्छृणोति नान्यद्विजानाति सभूमे'ति वाक्ये सभूमेति निर्दिश्यमानोभूमा प्राणशब्दनिर्दिष्टोजीवएव। प्राणादूर्ध्वं 'अस्ति भगवः प्राणाद्भूय' इति प्रश्नस्य 'अदोवाव प्राणाद्भूय' इति प्रतिवचनस्य वा अदर्शनेन 'सोऽहं मन्त्रविदेवास्मि नात्मवित् श्रुतं ह्येव मे भगवदृशेभ्यस्तरति शोकमात्मवि'दिति प्रक्रान्तात्मोपदेशस्य तत्रैव पर्यवसानात्। अत्तश्च संत्यपि ब्रह्मलिङ्गानि तत्रैव यथा कथञ्चिद्योजयितव्यानीति पूर्वपक्षे प्राप्तउच्यते--भूमा संप्रसादादध्युपदेशात्। भूमा परमात्मा। सम्प्रसादाज्जीवादिधिकत्वेन तस्योपदेशात्। 'एषसम्प्रसादोऽस्माच्छरीरात्समुत्थाये'त्यत्र सम्प्रसादशब्दस्य जीवे प्रयुक्तत्वात्सम्प्रसादो जीवः। 'एषतुवा अतिवदति यस्सत्येनातिवदती'ति सत्यत्वनिमित्तकातिवादिनः प्राणशब्दनिर्दिष्टजीवातिवाद्यपेक्षया तुशब्देनाधिकत्वेन ुपदिश्यमानतयाऽतिवदननिमित्तस्य सत्यशब्दनिर्दिष्टस्य प्राणशब्दिताज्जीवादधिकत्वप्रतीतेः न प्राणशब्दनिर्दिष्टोजीवो भूमा।।
<0103008
।।धर्मोपपत्तेश्च।।
	'स्वे महिम्नि प्रतिष्ठितः' 'सएवेदं सर्व' मित्यादिभिः प्रतिपादितस्वमहिमप्रतिष्ठितत्वसर्वात्मत्वादि धर्माणां 'आत्मतः प्राणआत्मत आशे'त्यादि वाक्यसन्दर्भप्रतिपादितप्राणशब्दितजीवप्रभृदिसकलप्रपञ्च उपादानत्वस्य प्राणशब्दिते जीवे असम्भवाच्च भूमा परमात्मेति सिद्धांतः।।
।।इति भूमाधिकरणम्।।
<0103009
।।अक्षरमम्बरान्तधृतेः।।
	यथा जीवादूर्ध्वमुपदेशात् भूमा न जीवः, एवं प्रदानादूर्ध्वमुपदेशादक्षरं न प्रधानमिति समर्थ्यत इति सङ्गतिः। वाजसनेयके गार्गिब्राह्मणे-'एतद्वै तदक्षरं गार्गि'। एतदधिकरणचंतोपयुक्तविषयांशो लिख्यते-'अहं त्वा द्वाभ्यां प्रश्नाभ्यामुपोदस्थां'। गातिस्थे'ति सिचोलुक्। 'तौमे ब्रूहीति'। याज्ञवल्क्यआह- पृच्छ गार्गीति। 'साहोवाच यदूर्ध्वं याज्ञवल्क्य दिवो यदवाक्पृथिव्या यदन्तरा द्यावापृथिवी इमे यद्भूतञ्च भवच्च भविष्यच्चोत्याचक्षते कस्मिन् तदोतञ्च प्रोतञ्चे'ति। द्युलोकादूर्ध्वं पृथिव्याश्चाधस्तनं यद्वस्तुजातमेतत्सर्वं कुत्र पटे दीर्घतन्तुवदोतं तिर्यक्तन्तुवत् प्रोतञ्चेति वाक्यार्थः। 'सहोवाच यदूर्ध्वं गार्गि दिव' इत्यादि 'आचक्षत' इत्येतदन्तं पूर्ववत्। 'आकाशे तदोतञ्च प्रोतञ्चे'ति। अत्र आकाशशब्देन न वायुमदम्बरं गृह्यते। तस्य सर्वविकाराश्रयत्वाभावात्, किंत्वव्याकृताकाशः। 'साहोवाच अपरस्मै धारयस्वेति'। द्वितीयप्रश्नाय अवधानं कुर्वित्यर्थः। 'सहोवाच पृच्छ गार्गीति'। 'साहोवाच यदूर्ध्वं दिव' इत्यादि 'आचक्षत' इत्यन्तं पूर्ववत्। 'आकाशएव तदोतञ्च प्रोतञ्चेति'। यआकाशस्त्वया उक्त इति शेषः। 'कस्मिन्नु खल्वाकाश ओतश्च प्रोतश्चेति'। सोऽव्याकृताकाशः किमाश्रितइत्यर्थः। 'सहोवाच एतद्वै तदक्षरं गार्गिब्राह्मणाअभिवदन्तिअस्थूलमनण्वह्रस्वमदीर्घमलोहितमस्नेहमच्छायमतमोऽवाय्वनाकाशमसङ्गमरसम   गन्धमचक्षुष्कमश्रोत्रमवागमनोऽतेजस्कमप्राणामसुखममात्रमनंतरमबाह्यं नतदश्नाति किंचन नूतदश्नाति कश्चने'ति। हे गार्गि तदेतत् सर्वासूपनिषत्सु प्रसिद्धम्। अश्नुत इति वा न क्षरतीति वा अक्षरं ब्रह्म। ब्राह्मणाः=ब्रह्मविदः अभिवदन्ति। मात्राः=इंद्रियाणि। यद्वा मात्रा=परिच्छेदः। तद्रहितमित्यर्थः। 'अनन्तरमबाह्यं=न्वाव्याप्तदेशशून्यमित्यर्थः। 'न तदश्नाति किंचन'। तदक्षरं किंचिदपि नाश्नाति। अवाप्तकामतया भक्ष्यनिरपेक्षमित्यर्थः। तत् ब्रह्म कर्म। 'एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः'। वैशब्दोऽवधारणे। प्रशासने=आज्ञाचक्रे। विधृतौ=विशेषेण धृतौ। प्रकृष्टं शासनं प्रशासनम्। क्वचिदप्यप्रतिहतत्वमेव शासनस्य प्रकर्षः। ततश्च सर्वविषयकशासनमिति फलति 'प्रशासितारं सर्वेषामि'ति पुराणानुसारात्। ततश्च सर्वविषयकशासनाधीनद्युपृथिव्यादिधारकत्वमर्थ इति पर्यवस्यति। तत्र प्रधानस्य जगद्धारकत्वेऽपि शासनाधीनधारकत्वाभावात् जीवस्य प्रशासन अधीनयत्किंचिद्धारकत्वेऽपि प्रशासनशब्दितसर्वविषयकशासनाधीनसर्वधारकत्वासम्भवाच्च नात्र प्रधानं जीवोवा प्रतिपाद्यते। 'एतस्य वा अक्षरस्य प्रशासने गार्गि निमेषा मुहूर्ता अहोरात्राण्यर्धमासा ऋतवस्संवत्सरा इति विधृतास्तिष्ठन्तीति'। इतिशब्दः प्रकारवचनः। स्पष्टोऽर्थः। 'एतस्य वा अक्षरस्य प्रशासने गार्गि प्राच्योनद्यस्स्यन्दन्ते श्वेतेभ्यः पर्वतेभ्यः प्रतीच्योऽन्याश्च यां यांच दिशमनु'। प्रशासन इति सप्तमी। गङ्गाद्या नद्यः श्वेतेभ्यो हिमवदादिभ्यः लोकोपकाराय स्यन्दन्ते। तत्प्रशासनाभावे तास्स्यन्तनाय न प्रभवन्तीति भावः। 'अन्याश्च यां यां दिशमनु'। प्रस्थिता इति शेषः। 'एतस्या वा अक्षरस्य प्रशासने गार्गि ददतो मनुष्याः 
प्रशंसन्ति यजमानं देवा दर्वी पितरोऽन्वायत्ताः'। प्रशासने निमित्ते ददतः तदाज्ञया आज्ञाकैङ्कर्यबुद्ध्या दानं कुर्वतो जनान् मनुष्याः=यजमानाः। अन्वायत्ताः=अनुवशास्सन्तः प्रशंसन्ति स्तुवन्तीत्यर्थः। 'यो वा एतदक्षरं गार्ग्यविदित्वाऽस्मिन् लोके जुहोति यजते तपस्तप्यते बहूनि वर्षसहस्राणि अन्तवदेवास्य तद्भवति योवा एतदक्षरं गार्ग्यविदित्वा अस्माल्लोकात्प्रैति सब्राह्मणः'। ब्रह्मज्ञानमन्तरेण क्रियमाणं होमयज्ञबहुकालसाध्यतप आदिकं सर्वं नश्वरफलसाधनं भवति, तज्ज्ञानमन्तरेण कर्तुर्लोकांतरगतस्यापि शोच्यता भवति। ब्राह्मणः=ब्रह्मवित् ब्रह्मणोऽनुभविता। मुक्तइति यावत्। यदज्ञानात्संसारप्राप्तिः यज्ज्ञानाच्च, अमृतत्वप्राप्तिस्तदक्षरं परंब्रह्मेत्युक्तं भवति। 'तद्वा एतदक्षरं गार्ग्य दृष्टं द्रष्ट'। अदृष्टं=योगिभिरदृश्यं। द्रष्टृ= रूपादिसाक्षात्कर्तृ। विज्ञातृ=अध्यवसेयसाक्षात्कर्तृ। 'नान्यदतोस्ति द्रष्टृ नान्यदतोस्ति श्रोतृ नान्यदतोऽस्ति मंतृनान्यदतोस्ति विज्ञातृ'। अन्तर्यामिब्राह्मणव्याख्यानोक्तरीत्या अत्राप्यन्यशब्दस्य तत्सदृशनिषेधपरत्वमेवं, एवमिहापि अदृष्टत्वविशिष्टनिरुपाधिकद्रष्टृत्वाश्रयस्य परमात्मनः सदृशं किमपि नास्तीत्येवार्थः। पूर्वव्याख्यायां समनिषेधः अस्यां व्याख्यायामधिकनिषेधश्च फलति।न च 'नेह नानास्ती'ति वाक्यवत् अस्याग्नि वाक्यस्य अब्रह्मात्मकवस्तुनिषेधपरत्वोपपत्तौ समाभ्वधिकनिषेधपरतया व्याख्यानं किमर्थमिति वाच्यम्। तद्वदत्र ऐक्यविधिशेषत्वाभावेन समाभ्यधिकनिषेधपरत्वस्यैव युक्तत्वात्। उपसंहरति- 'एतस्मिन्नु स्रलवक्षरे गार्ग्याकाश ओतश्च प्रोतश्चे'ति। अत्र विचार्यते- एतद्वै तदक्षरं गार्गि ब्राह्मणा अभिवदन्ती' यत्र अक्षरशब्दितं प्रधानमेव, 'अक्षरात्परतः पर' इत्यादावक्षरशब्दस्य प्रधाने प्रयोगात्, अस्थूलत्वादिनिषेधानांच स्थूलत्वादिप्रसक्तिमत्यचेतने सामञ्जस्यात्, 'कस्मिन्नु खल्वाकाश ओतश्च प्रोतश्च' त्याकाशाधारत्वेन प्रश्नस्य आकाशोपादानतया तदाधारभूतप्रधारत्वेन प्रश्नस्य आकाशोपादानतया तदाधारबूतप्रधानविषयत्वौचित्याच्चेत्येवंप्राप्त उच्यते- अक्षरमम्बरान्तधृतेः। अक्षरं परंब्रह्म- अम्बरान्तधृत्तेः अम्बरस्य आकाशस्य अन्तः पारभूतं प्रधानं, 
तद्धारकत्वादित्यर्थः। अयंभावः-'कस्मिन्नु खल्वाकाश ओतश्चप्रोतश्चे'त्यत्र आकाशो न वायुप्रकृतिभूताकाशः, अपित्वव्याकृताकाशः। 'यदूर्ध्वं गार्गि दिवो यदवाक्पृथिव्या यदन्तरा द्यावांपृथिवी इमे यद्भूतञ्च भवच्च भविष्यच्चेत्याचक्षत आकाशएव तदोतञ्च प्रोतञ्चे'ति कालत्रयवर्तविकाराधारतयोच्यमानत्वस्य भूताकाशे असंभवेन अव्याकृताकाशएव संभवात् तस्याप्याधारतयानिर्दिश्यमानमक्षरं परंब्रह्मैव भवितुमर्हति। 
<0103010
ननु जीवस्याप्यचेतनाधारत्वसंभवाज्जीवएवाक्षरशब्दितः किन्नस्यादित्यत्रोत्तरं--

।।सा च प्रशासनात्।।
	साच अम्बरान्तधृतिः 'एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठत' इत्यादिना प्रशासनाधीना श्रूयते। प्रकृष्टं शासनं प्रशासनं। शासने प्रकृष्टत्वञ्च असंकुचितसर्वविषयत्वम्। ततश्च असंकुचितचुदचिच्छासनं परमात्मधर्मः।।
<0103011
।। अन्यभावव्यावृत्तेश्च।।
	'तद्वा एतदक्षरं गार्गि अदृष्टं द्रष्टृ' इत्यादिना उपदिश्यमानैः इतरादृष्टत्वे सति सर्वद्रष्टृत्वरूपैः धर्मैः परमात्मनः प्रकृतिजीवभावव्यावृत्तेश्च परमात्मैवेति स्थितम्।।
।। इति अक्षराधिकरणम्।।
<0103012
।।ईक्षतिकर्मव्यपदेशात्सः।।
	प्रश्नोपनिषदि- 'अथहैनं शैव्यस्सत्यकामः पप्रच्छ'। स्पष्टोऽर्थः। 'सयोहवै तद्भगवन्मनुष्येषु प्रायणांतमोङ्कारमभिध्यायीत कतमं वाव सतेन लोकं जयती'ति। हे भगवन् योऽधिकारी मनुष्याणां मध्ये मरणान्तमोङ्कारमभिध्यायति सः कतमं लोकं तेन ओङ्कारेण आप्नोतीत्यर्थः। 'तस्मै सहोवाच एतद्वै सत्यकाम ब्रह्म यदोङ्कारस्तस्माद्विद्वानेतेनैवायतनेन एकतरमन्वेति'। एतदेव परञ्चापरञ्च ब्रह्म उभयवाचकमित्यर्थः। वाच्यवाचकभावनिबन्धनं सामानाधिकरण्यम्। किं तदित्यत्राह-'यदोङ्कार' इत्यादि। तस्मादुपासकः एतेनैव ओङ्काररूपेण मार्गेण परमपरं वा ब्रह्म अन्वेति उपास्त इत्यर्थः। 'सयद्येकमात्रमभिध्यायीत स तेनैव संवेदितस्तुर्णमेव जगत्यामभिसम्पद्यते'। 
सः उपासकः। एकमात्रं ह्रस्वं प्रणवं उपास्ते। तेनैव एकमात्रोङ्कारकरणकपरब्रह्मध्यानेनैव संवेदितः=लब्धसत्ताकः। जगत्यां=भुवि। अभ्यर्हितः=श्रेष्ठः सम्पद्यते। 'तमृचोमनुष्यलोकमुपनयन्ते स तत्र तपसा ब्रह्मचर्येण श्रद्धया सम्पन्नो महिमानमनुभवति'। तं ऋङ्मन्त्राः मनुष्यलोकं प्रापयन्ति। सः मनुष्यलोकं नीतः तपसा=अनशनादिना। ब्रह्मचर्येण=मैथुनवर्जनेन। श्रद्धया आस्तिक्यबुद्ध्या यदि सम्पन्नो भवति, तदा महिमानं श्रेयस्साधनं ब्रह्मोपासनमनुतिष्ठतीत्यर्थः। नच एचो ह्रस्वाभावात् कथमोङ्कारस्य ह्रस्वत्वमिति वाच्यम्। न्यूंखे ह्रस्वस्य ओङ्कारस्य दर्शनात्। अथ यदि द्विमात्रेण मनसि सम्पद्यते सोऽन्तरिक्षलोकं स सोमलोकं'। द्विमात्रेण अपरब्रह्मवाचकेन प्रणवेन यस्य मनसि अपरब्रह्मध्यानं सम्पद्यते सः अन्तरिक्षाश्रितं सोमलोकं द्विमात्रोपासकः पुमान् यजुर्मंत्रैसन्नीयते। अन्तरिक्षसोमलोकशब्दः ऊर्ध्वमात्रोपलक्षकः। सः आमुष्मिकलोकमातर्चरः सोमलोके विभूतिमनुभूय तत्पुण्यावसाने पुनरावर्तत इति भावः। 'यः पुनरेतं त्रिमात्रेणैव ओमित्यनेनैवाक्षरेण परंपुरुषमभिध्यायीत'। एकमात्रत्वाद्विमात्रत्वदशायामर्वाचीनफलसाधनेन एतेनैवाक्षरेम त्रिमात्रण परमपुरुषमभिध्यायति आभिमुख्येन ध्यायति निरन्तरं ध्यायतीत्यर्थः। 'सतेजसि सूर्ये सम्पन्नः यथा पादोदरस्त्वचा विनिर्मुच्यते एवं हैव स पाप्मना विनिर्मुक्तस्ससामभिरुन्नीयते ब्रह्मलोकं'। सामभूतैः पुरुषैः वैकुण्ठमुन्नीयत इत्यर्थः। 'सएतस्माज्जीवघनात्परात्परं पुरिशयं पुरुषमीक्षते'। मूर्तौ घन' इति काठिन्यशब्दितमूर्तौ घनशब्दस्य निपातितत्वात् देहद्वारत्वादात्मनि काठिन्यस्य घनशब्दो देहिपरएव। अतो जीवघनशब्देन संसारिमण्डलमुच्यते। तस्मात् परः परिशुद्धात्मा। तस्मादपि परभूतः पुरिशयः 'पूः 
प्राणिनस्सर्वएव गुहाशयस्ये'ति सर्वेषु प्राणिषु अन्तरात्मतया शयानं 'वासुदेव समातन' इति निरुपाधिकपुरुषशब्दवाच्यं परवासुदेवमित्यर्थः। अतएव 'सामभिरुन्नीयते ब्रह्मलोक'मित्यत्र ब्रह्मलोकशब्दस्य चतुर्मुख लोकपरत्वशङ्का व्युदस्ता, चतुर्मुखलोकगतानां परवासुदेवेक्षणासम्भवादिति द्रष्टव्यम्। अत्र विचार्यते-ध्यायतीक्षतिकर्मतया व्यपदिष्टो हिरण्यगर्म एव। पूर्वमेकमात्रं प्रणवमुपासीनस्य फलत्वेन मनुष्यलोकप्राप्तिं फलं द्विमात्रमुपासीनस्य अन्तरिक्षलोकप्राप्तिं च फलमभिधाय अनन्तरं 'यः पुनरेतं त्रिमात्रेणे'ति त्रिमात्रप्रणवमुपासीनस्य फलत्वेनोच्यमानब्रह्मलोकस्थपुरुषेक्षणकर्मभूतश्चतुर्मुखएवेति ज्ञायते। मनुष्यलोकांतरिक्षलोकसाहचर्यात् ब्रह्मलोकेऽपि क्षेत्रज्ञलोकइति निश्चीयतइति पूर्वपक्षे प्राप्ते। सिद्धांतस्तु--
	'परात्परं पुरिशयं पुरुषमीक्षत' इति ईक्षतिकर्मतया निर्दिंष्टपुरुषविषये लोके 'तमोकारेणैवायतनेनान्वेतिविद्वान्यत्तच्छांतमजरममृतमभयं परञ्चे'ति निरुपाधिकशांतत्वादिव्यपदेशात् परमात्मैवायमिति निश्चीयते। एवं परमात्मत्वे निश्चिते ब्रह्मलोकशब्दश्च तत्स्थानमेवाभिदधातीत्यवगम्यते। तद्विषयोदाहृतेश्लोके 'यत्तत्कवयोवेदयंत' इति सूरिभिर्दृश्यत्ववचनं तदेव द्रढयति। सूत्रार्थः-ईक्षतिकर्म सः परमात्मा। ध्यायतीक्षत्योरेकविषयत्वे ध्यायतिकर्मापि स एवेत्यर्थः। व्यपदेशात् तद्विषयतया 'शान्तममृतमजरमभयं परञ्चे'ति परमात्मधर्माणां व्यपदेशादिति।।
।।इति ईक्षतिकर्माधिकरणम्।।
<0103013
।।दहर उत्तरेभ्यः।।
	पूर्वाधिकरणे 'परात्परं पुरिशयं पुरुषंमीक्षत' इत्युक्तस्य पुरिशयस्य परमात्मत्वं समर्थितं, इहापि तथैव पुरिशयस्य परमात्मत्वं समर्थ्यत इति सङ्गतिः। छान्दोग्ये-'अथ यदिदमस्मिन् ब्रह्मपुरे दहरं पुण्डरीकं वेश्मदहरोऽस्मिन्नन्तर आकाशस्तस्मिन् यदन्तस्तदन्वेष्टव्यं तद्वा विजिज्ञासितव्यमि'ति। विद्यान्तरारन्भनिदर्शनार्थोऽयमथशब्दः। उपास्यतया सन्निहितस्य परब्रह्मणः स्थानतया नवद्वारादिमत्तवेन च पुरशब्दिते असम्न् शरीरे पुण्डरीकाकारमल्पं हृदयाख्यं परस्य ब्रह्मणो वेश्मेत्यर्थः। अस्मिन् वेश्मनि अन्तः दहरः सूक्ष्मः आकाशः। अत्र 'य' इति पुल्लिङ्गयच्छब्दोऽध्याहर्तव्यः। 'तस्मिन् यदन्त'रित्यत्र अन्तश्शब्दोऽन्तर्वर्तिपरः। चशब्दश्चाध्याहर्तव्यः। ततश्चायमर्थः- अस्मिन् दहरपुण्डरीके यो दहर आकाशः तदन्तर्वर्ति च यत् तदुभयं श्रुममननाभ्यामवगन्तव्यम्, ध्यातव्यञ्चेति। 'तदन्वेष्टव्य' मित्यत्र तदिति नपुंसकलिङ्गनिर्देशो लिङ्गसामान्यविवक्षया द्रष्टव्यः। यद्वा-न पुल्लिङ्गयच्छब्दोऽध्याहर्तव्यः। अस्मिन् दहराकाशः तदन्तर्वर्ति च यदिति यच्छब्देनैव 'नपुंसकमनपुंसकेने'ति कृतनपुंसकैकशेषवद्भावेन एकेनैव नपुंसकलिंगेन द्वयोरपि परामर्शसम्भवात्। तच्छब्देऽपि नपुंसकैकशेषसम्भवादेकेनैव तच्छब्देन द्वयोरपि परामर्शः। ततश्च अनेन वाक्येन दहराकाशः तदन्तर्वर्तिचान्वेष्टव्यमित्युक्तं भवति। अत्र च आकाशशब्दः आसमन्तात्काशते प्रकाशत इति व्युत्पत्या परमात्मपरः। तत्र च हेतुरुत्तरत्र वक्ष्यते। नच तदन्तर्वर्तिन एव अन्वेष्टव्यत्वे प्रतीयमाने दहराकाशस्याप्यन्वेष्टव्यता किमर्थं वक्तव्या। किञ्च 
'विश्वजित्सर्वपृष्ठोऽतिरात्रो भवती'त्यत्र पृष्ठगतसर्वताविध्याक्षिप्तपृष्ठविधिवत् दहराकाशान्तर्वर्तित्वेन गुणजातोपासनस्य तदुपासनमन्तरेणासम्भवात्, आक्षेपादेव दहरोपासनस्यापि सिद्धतया यत्तच्छब्दयोर्नपुंसकैकशेषवद्भावचशब्दाध्याहारक्लेशानुभवो व्यर्थ इति वाच्यम्। 'अथ य इहात्मानमनुविद्य व्रजन्त्येतांश्च सत्यान्काम' नित्यौपसंहारिकोभयोपासनापरवाक्यशेषानुसारेणक्लेशस्य अनुभोक्तव्यत्वात्। नच तदेव वाक्यमुभयोपासनाविधिपरमस्त्विति वाच्यम्। प्रकमस्थं विस्पष्टतव्यप्रत्यययुक्तं वाक्यं विहाय औपसंहारिकस्य विस्पष्टविधिप्रत्ययशून्यस्य यच्छब्दयुक्तस्य विधित्वकल्पनानौचित्यात्। तस्य विधित्वकल्पनायामपि अनुवादरूपस्याप्यस्य वाक्यस्य तदनुसारेण अर्थद्वयोपासनपरत्वस्य आश्रयणीयतया एकशेषादिक्लेशस्याश्रयणीयत्वादिति। इतिशब्दो वाक्यसमाप्तौ। अथवा इतीत्यस्यानन्तरं आचार्यो ब्रूयादित्यद्ध्याहारः। 'तञ्चेद्ब्रूयुर्यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशः किं तदत्र विद्यते यदन्वेष्टव्य' मित्यादि। एवमुक्तवन्तमाचार्यं स्वल्पहृदयमध्यवर्तितया अतिस्वल्पे किं वा वर्तितुमर्हति यदन्वेष्टव्य स्यादिति दहराकाशशब्दितस्य ब्रह्मत्वं तदन्तर्वर्तितया निर्दिष्टस्य तद्गुणजातत्वञ्चाजानानाशिशष्या यदि ब्रूयुरित्यर्थः। 'सब्रूयाद्यावान्वा अयमाकाशस्तावानेषोऽन्तर्हृदय आकाश उभे अस्मिन् द्यावापृथिवी अन्तरेव समाहिते उभावग्निश्च वायुश्च सूर्याचन्द्रमसावुभौ विद्युन्नक्षत्राणि'। एवमुक्तस्य आचार्यः प्रतिब्रूयात्। किमिति? हृदयपुण्डरीकमध्यवर्ती आकाशशब्दनिर्दिष्टः भूताकाशवद्विपुलः। द्यावापृथिव्यादिशब्दलक्षितं भोग्यभोगस्थानभोगोपकरणं अग्निसूर्यादिशब्दलक्षितो भोक्तृवर्गश्च तदाश्रितइत्यर्थः। 'यच्चास्येहास्ति यच्च नास्ति सर्वं तदस्मिन् समाहित'मिति। अस्य उपासकस्य इह लोके यद्भोग्यजातमस्ति, यच्च मनोरथमात्रगोचरमिह नास्ति, सर्वं तद्भोग्यजातमस्मिन् दहराकाशे समाहितमित्यर्थः। दहराकाशो निरतियभोग्य इति यावत्। ननु 'यच्चास्येहास्ती'ति वाक्येन उपासकभोग्यवस्त्वाधारत्वमात्रं प्रतीयते, नतु दहराकाशस्य निरतिशयभोग्यत्वं, 'अस्मिन् समाहित' मित्याधारत्वश्रवणात्। नच उपासकस्य ब्रह्मप्राप्त्येकफलस्य स्वर्गपश्वादीनां भोग्यत्वाभावात्, 'यच्चास्येहास्ती'ति वाक्ये दहराकाशस्य निरतिशयभोग्यत्वमेव प्रतिपाद्यइति वाच्यं। 'सयदि पितृलोककामोभवती'त्यादिना प्राचीनानेकजन्मसंबन्धिपित्रादिवर्गदिदृक्षयासङ्कल्पमात्रेण तत्स्रष्टृत्वस्य च प्रतिपादयिष्यमाणत्वात्, सूत्रकृताऽपि 'सङ्कल्पादेवतच्छ्रुते'रिति सूत्रेण तद्वाक्यस्य विवक्षितार्थत्वाविष्करणात्, 'योयोह्यस्येतःप्रैति न तमिह दर्शनाय लभते अथ येचास्येह जीवा ये च प्रेता यच्चान्यदिच्छन्नलभते सर्वं तदत्र गत्वा विन्दत' इति नष्टपित्रादीनां मुक्तकामनाविषयत्वप्रतिपादनात्, 'प्रत्यक्षोपदेशान्नेतिचेन्नाधिकारिकमण्डलस्थोक्ते'रिति सूत्रोक्तन्यायेन ब्रह्मविभूतितया नष्टपित्राद्यनुभवस्य कामनाविषयत्वसम्भवाच्च। अन्यथा 'अस्मिन्कामास्समाहिताः' 'एतांश्च सत्यान्कामा' नित्यादावपि कामशब्दस्य निरतिशयभोग्यार्थकत्वं को वारयेत्। ततश्च 'जक्षत्क्रीड'न्नित्यत्रापि भोग्यत्वार्थकत्वं स्यादिति परो विजयेत। न चेष्टापत्तिः, 'निरतिशयभोग्यत्वं दहराकाशस्याभिधाये'ति भाष्यविरोधादिति चेन्न। भाष्यस्य भोग्यवस्त्वाधारत्वफलितभोग्यत्वपरत्वे बाधकाभावात्। अत्र भूताकाशतुल्यवैपुल्यप्रतिपादनेन द्यावापृथिव्यादिजगदाश्रयत्वप्रतिपादनेन उपासकं प्रति निरतिशयभोग्यत्वप्रतिपादनेन च दहराकाशस्य प्रसिद्धाकाशवैलक्षण्यप्रतिपादनात् स्वल्पे दहराकाशे किमपि मातुं न शक्नोतीत्याक्षेपबीजं परिहृतं भवति। 'तञ्चेद्ब्रूयुरस्मिंश्चेदिदं ब्रह्मपुरे सर्वं समाहितं सर्वाणि च भूतानि सर्वे च कामा यदैनज्जरावाप्नोति प्रध्वंसते वा किं ततोऽतिशिष्यत इति'। अल्पत्वरूपमाक्षेपबीजं परिहृत्य 'किं तदत्र विद्यत' इति प्रश्नं प्रतिविवक्षत्येवाचार्ये उक्तेऽर्थे अनुपपत्तिं पश्यन्तश्शिष्याः यद्याचार्यं ब्रूयुः। किमिति? ब्रह्मपुरशब्दितं शरीरं द्यावापृथिव्यादिशब्दनिर्दिष्टभोगोपकरणभोगस्थानानि अग्निवाय्वादिशब्दनिर्दिष्टो भक्तृवर्गश्च यद्याश्रयेयुः, तदा शरीरस्य जरानाशादौ सति द्यावापृथिव्यादिकं किमपि नावशिष्यते। तदपि नश्येदित्यर्थः। ननु दहराकाशाश्रितं द्यावापृथिव्यादिकमिति वदन्तंप्रत्यस्याश्शङ्कायाः कथं उत्थानम्। दहराकाशाश्रितत्वस्यैवोक्तत्वात् ब्रह्मपुरशब्दितशरीराश्रितत्वस्यानुक्ततया तजजरानाशानुविधायि जरानाशवत्त्वस्य दहराकाशाश्रिते द्यावापृथिव्यादौ कथं प्रसक्तिरिति चेन्न। यावद्देहस्य भारधारणानुकूलं बलं तावत्पर्यन्तमेव दहराकाशस्य तद्धारकत्वमित्याक्षिपतां शिष्याणामभिप्रायः। 'स ब्रूयात्'। आचार्यस्तत्प्रतीवक्ति- 'नास्य जरयैतज्जीर्यति न वधेनास्य हन्यत एतत्सत्यं ब्रह्मपुरं, भोग्यभोगस्थानभोगोपकरणवर्गादिशालितया पुरमिव वर्तमानं दहराख्यं ब्रह्म, नतु घटादिवत् केवलमवकाशात्मना उपकारकमित्यर्थः। ननु स्वतोधारकत्वेऽपि देहान्तर्वर्तितया तदन्तर्गतहृदयवत् तज्जरानाशानुविधायिजरानाशत्वं स्यादिति शङ्काबीजं परिहरति-'एतत्सत्य'मिति। सत्यं=निर्विकारमित्यर्थः। अतएव 
देहजरामरणानुविधायि न भवतीत्यर्थः। एवं मध्ये प्रसक्तमाक्षेपं परिहृत्य 'किं तदत्र विद्यत' इति अन्तर्वर्तिविशेषजिज्ञासां शमयति- 'अस्मिन्कामास्समाहिताः'। काम्यन्त इति कामाः कल्याणगुणाः। को दहराकाशः, सच कैः कामैर्विशिष्टइत्याकांक्षायामाह- 'एष आत्माऽपहतपाप्मा विजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्पः'। एष दहराकाशरूप आत्मा 
पापजरामरणशोकबूभूक्षापिपासावर्जितस्सत्यकामस्सत्यसङ्कल्पश्चेत्यर्थः। परमात्मप्रकरणेषु 
पाप्मशब्दस्सुकृतदुष्कृतसाधारणः। 'न सुकृतं न दुष्कृतं सर्वे पाप्मानोऽतो निवर्तन्त'इति सुकृतेऽपि पापशब्दप्रयोगात्। 'एते वै निरयास्तात स्थानस्य परमात्मन' इति स्वर्गादीनामपि मुमुक्ष्वनिष्टत्वेन स्वर्गादिसाधनकर्मणः मुमुक्षून् प्रत्यनिष्टत्वेन अलौकिकत्वे सत्यनिष्टसाधनत्वलक्षणपापशब्दप्रवृत्तिनिमित्त क्रोडीकृतत्वेन पापशब्दार्थत्वावश्यम्भावात्। अपहतपाप्मत्वञ्च न ध्वस्तपाप्मत्वम् 'नैनं सेतुमहोरात्रे तरतो न जरा न मृत्यु र्न शोको न सुकृतं न दुष्कृत'मिति सुकृतदुष्कृतप्राप्त्यभावश्रवणात्। तस्मादपहतपाप्मत्वमश्लिष्टपाप्मत्वमित्यर्थः। अकृतकर्माश्लेष्टस्य सर्वसाधारणत्वात् कृतेऽपि कर्मणि तत्फलाश्लेष उच्यते। अतः ईश्वरकृतानि पुण्यपापजातीयानि कर्मणि न शुभाशुभफलजननशक्तानीत्यर्थः। कृते पापे तत्फलजननशक्तिप्रतिभटत्वलक्षणः कश्चिदीश्वरस्वभावविशेषः अपहतपाप्मत्वम्। परिशुद्धात्मविषयस्यापहतपाप्मत्वस्याप्ययमेवार्थः। स तु तस्य तिरोधानार्हः प्रतिबन्धनिवृत्तावाविर्भवति, ईश्वरस्य तु तिरोधानानर्हो नित्याविर्भूत इति विशेषः। सत्यकामशब्दश्च न कामनायास्सत्यत्वपरः, अमोघाशत्वस्य सत्यसङ्कल्पशब्देनैव सिद्धत्वात्। नापि काम्यन्तइति व्युत्पत्त्या गुणमात्रपरः। कतिपयगुणान्तराणां पृथगुक्तेः। अतो भोग्यभोगोपकरणभोगस्थानरूपाः नित्याः कामा अस्य सन्तीत्युच्यते। 'तदक्षरे परमे व्योम'न्नित्युक्तनित्यविभूतिविशिष्टत्वमेव सत्यकामशब्दार्थः। 'यथाह्येवेह प्रजा अन्वाविशन्ति यथानुशासनं यं यमन्तमभिकामा भवन्ति यं जनपदं यं क्षेत्रभागं तं तमेवोपजीवन्ति'। कर्मणः फलापवर्गत्वात् फलमेव कर्मणोऽन्तः। इह अस्मिन् लोके प्रजाः यं यमन्तमभिकामा भवन्ति तं तमिह लोके प्रजा यथाऽन्वाविशन्ति, राजानमनुसृत्य लभन्ते, तथा परलोकेऽप्युपजीवंतीत्यर्थः। एवं कर्मसाध्ये परलोके पारतंत्र्यमुक्त्वा क्षयिष्णुत्वमप्याह- 'तद्यथेह कर्मचितो लोकः क्षीयत एवमेवामुत्र पुण्यचितो लोकः क्षीयते तद्य इहात्मानमननुविद्य व्रजन्त्येतांश्च सत्यान्कामांस्तेषां सर्वेषु लोकेष्वकामचारो भवति'। येत्वात्मानमपहतपाप्मत्वादींश्च काम्यमानान् कल्याणगुणानुपास्य परलोकं व्रजन्ति ते ब्रह्मविभूतिभूतान् विकारलोकाननुभूय यथाकामं तृप्ता न पारतंत्र्यमनुभवन्तीत्यर्थः। ननु 'अपहतपाप्मे' त्यादिवाक्येषु अपहतपाप्मत्वादिधर्माणां स्वातंत्र्येण अनुपस्थितानां कथं 'एतानि'त्यनेन परामर्शः। न च गत्यभावात्तेषामेव परामर्शइति वाच्यम्। 'यच्चास्येहास्ती'ति वाक्ये निर्दिष्टस्य 'सर्वाणि च भूतानि सर्वे च कामा' इति बहुवचनान्तकामशब्देन अनूदितस्य निरतिशयभोग्यत्वस्यैव 'अस्मिन्कामास्समाहताः' 'एतांश्च सत्यान्कामानि'त्यत्रापि निर्देशोऽस्त्विति चेन्न। तथासति 'अपहतपाप्मा विजर' इत्याद्युपन्यासस्य वैयर्थ्यप्रसङ्गात्, 'कामा'नित्यस्य भोग्यत्वपरत्वे बहुवचनासङ्गतेश्च, अपहतपाप्मत्वादय एव 'एतांश्च सत्यान्कामा'निति कामशब्देन निर्देश्याः। भोग्यत्वहेतुपितृलोकादिविषयपरत्वे 'सत्या' इति कामानां नित्यत्वकथनस्य असम्भवादिति भावः। अत्र विचार्यते-'किं दहराकाशः भूताकाशः उत परमात्मेति। किं युक्तं। भूताकाश इति। आकाशशब्दस्य तत्रैव प्रिसिद्धेः, व्यापके परमात्मनि दहरत्वाभावाच्च, 'तस्मिन् यदन्त'रिति अन्वेष्टव्यान्तराधारत्वनिर्देशाच्च। नहि परमात्मनः स्वयमेवान्वेष्टव्यस्य अन्वेष्टव्यान्तराधारत्वमस्ति। 'यावान्वा अय'मित्यादिना निर्दिश्यमानस्य भूताकाशोपमेयत्वस्य 'गगनं गगनाकार'मित्यादि वत् अभेदेऽप्युपपत्तेः, निरतिशयविपुले परमात्मन्यपि परिच्छिन्नभूताकाशोपमेयत्वस्य अस्वारस्याच्च, भूताकाशो दहराकाश इति पूर्वपक्षे प्राप्त उच्यते-
	दहरउत्तरेभ्यः। दहराकाशः परमात्मा। वाक्यशेषगतभूताकाशोपमेयत्वसर्वाधारत्व निरतिशय भोग्यत्वनिरूपाधिकापहतपाप्मत्वादिगुणानां परमात्मव्यतिरिक्ते भूताकाशे असंभवात्, परमात्मनोऽपहतपाप्मत्वादिलक्षणान्वेष्टव्यांतराधारत्वसम्भवाच्चथ। नच 'गगनं गगनाकार'मितिवत् अभेदेऽपि उपमानोपमेयभावोऽस्त्वितिवाच्यम्। 'गगनं गगनाकार'मित्यादौ अभेदे सादृश्यं निबध्यमानं अनन्वितत्वादनुपमत्वफलकं सत् अनन्वयालङ्काररूपम्। नचेहतथा सम्भवति, 'यावान्वा अयमाकाश' इति वाक्ये भूताकाशत्वहार्दाकाशत्वरूपोपमानोपमेयतावच्छेदकधर्मभेदसत्त्वेनानन्वयस्य असम्भवात्। उपमानोपमेयतावच्छेदकधर्मैक्ये हि अनन्वयालङ्कारः। यथा 'गगनं गगनाकार'मित्यादौ। 
यच्चोक्तमतिविपुलस्य ब्रह्मणः परिच्छिन्नभूताकाशोपमेयत्वं न सम्भवतीति तन्न। अधिकजवेऽपि सवितरि 
'इषुवद्गच्छति सविते'ति गतिमांद्यनिवृत्तिपरवचनवत् स्वल्पत्वनिवृत्तिपरतया भूताकाशसादृश्यकथनस्योपपत्तेः।।
<0103014
।।गतिशब्दाभ्यां तथाहि दृष्टं लिंगञ्च।।
	'तद्यथा हिरण्यनिधिं निहितमक्षेत्रज्ञा उपर्युपरि संचरन्तो नविदेयुरेवमेवेमास्सर्वाः प्रजा अहरहर्गच्छन्त्य एतं ब्रह्मलोकन्नविंदंति अनृतेन हि प्रत्यूढाः'। यथा अधस्तान्निक्षिप्तं हिरण्यनिधिं अक्षेत्रज्ञाः निधिमत्क्षेत्रस्वभावविज्ञानहीनाः निधेः उपर्युपरि संचरन्तोपि निधिं न लभन्ते एवमेवेमास्सर्वाः प्रजाः सुषुप्तिकाले अहरहर्गच्छन्त्यः सुषुप्तौ 'सति सम्पद्य न विदु'रित्युक्तरीत्या अविभागं गच्छन्त्यः एतं दहराकाशाख्यं ब्रह्मलोकं न विंदंति नलभन्ते-न जानन्ति। यथा हिरण्यनिधिं निहितं तत्स्थानमजानानाः तदुपरि सर्वदा वर्तमानाअपि न लभन्ते तद्वदित्यर्थः। ब्रह्मलोकशब्दौ निषादस्थपतिन्यायेन समानाधिकरणौ। तत्र हेतुमाह- 'अनृतेन हि प्रत्यूढा'इति। प्रतीपं नीताः स्वभावान्तरं प्राप्ताः। आच्छादिता इति यावत्। यद्वा 'अहरहर्गच्छन्त्य' इति न सुषुप्तिकालीनगमनमुच्यते, अपितु अन्तरीत्मत्वेन सदा वर्तमानस्य दहराकाशस्य परमपुरुषार्थभूतस्य उपर्युपर्यहरहर्गच्छन्त्यः सर्वस्मिन् काले वर्तमानः तमजानन्त्यः तं नविंदन्ति नलभन्ते। सुषुप्तिकालीनगमनविषयत्वपूर्वव्याख्यायां 'उपर्युपरी'त्यस्य दृष्टांतेऽन्वयो न दार्ष्टान्तिके। सुषुप्तिकाले एकीभावसद्भावेऽपि उपरिगमनाभावान्न तदन्तर्यामिविषयः। द्वितीयव्याख्यायांतु अन्तर्यामिण उपरि सर्वदा गतिसत्त्वात् 'उपर्युपरी'त्यस्य दार्ष्टान्तिकेऽप्यन्वयो ज्ञेयः। ननु अन्तर्यामिणि अहरहर्गमनस्य दहराकाशपरब्रह्मत्वसाधकत्वमयुक्तम्, उपासकानुग्रहाय अवस्थितोहि दहराकाशः, अन्तरात्मत्या स्थितोह्यस्याधारः, तयोरूपभेदादिति चेन्न। धर्मैक्याभिप्रांयेण एवं व्याख्याने दोषाभावादिति। दहरविद्याप्रकरणगतैस्तद्वाक्यशेषावगतहेतुभिरपि दहराकाशोब्रह्मेति ज्ञातुं शक्यतइत्याह- 'गतिशब्दाभ्यामि'ति। 'तद्यथा हिरण्यनिधिं निहित'मिति अहरहस्सर्वेषां क्षेत्रज्ञानां गमनात् ब्रह्मलोकशब्दाच्च दहराकाशो ब्रह्मेत्यवसीयते। तथाह्यन्यत्र सुषुप्तिकालीनगमनब्रह्मलोकशब्दौ ब्रह्मविषयावेव दृष्टौ। 'एवमेवेमास्सर्वाः प्रजास्सति सम्पद्य नविदुः, एषब्रह्मलोकस्सम्राडिति होवाचे'ति। माभूदन्यत्र सुषुप्तिकाले ब्रह्मणि गमनदर्शनं, एतदेव तु दहराकाशे सर्वेषां क्षेत्रज्ञाणां प्रलयकालइव निरस्तनिखिलदुःखानां सुप्तिकालेऽवस्थानं ब्रह्मव्यतिरिक्तेष्वसम्भावितं दहराकाशस्य परब्रह्मत्वे लिङ्गम्। अथवा 'अहरहर्गच्छन्त्य'इति न सुषुप्तिकालीनं गमनमुच्यते। अपितु अन्तरात्मत्वेनावस्थितस्य दहराकाशस्योपरि तन्नियमितानां सर्वासां प्रजानां सर्वदा गतिरस्य दहराकाशस्य परब्रह्मतां गमयति। तथाह्यन्यत्र परस्य ब्रह्मणोऽन्तरात्मतयाऽवस्थितस्य स्वनियाम्याभिः स्वस्मिन् वर्तमानाभिः प्रजाभिरवेदनं दृष्टम्। यथा अन्तर्यामिब्राह्मणे-'य आत्मनि तिष्ठन्नात्मनोऽन्तरो यमात्मानवेदे'ति। 'अदृष्टो द्रष्टा अश्रुतश्श्रोते'ति च। माभूदन्यत्र दर्शनं, स्वयमेवत्वियं निधिदृष्टान्तावगतपरमपुरुषार्थभावस्यास्य हृदयस्थस्योपरि तदाधारतयाऽहरहस्सर्वासां प्रजानामजानतीनां गतिरस्य परब्रह्मत्वे पर्याप्तं लिङ्गमिति। सूत्रार्थश्च वर्णितः।।
<0103015
।।धृतेश्च महिम्नोऽस्यास्मिन्नुपलब्धेः।।
	'अथ यआत्मा ससेतुर्विधृतिरेषां लोकानामसम्भेदाये'ति परब्रह्ममहिमत्वेन प्रसिद्धस्य जगद्विधरणमहिम्नः दहराकाशे उपलभ्यमानत्वाद्दहराकाशः परंब्रह्मेति सूत्रार्थः। श्रूत्यर्थस्तु - उक्तलक्षणआत्मा सेतुरिव विधारकः। किमर्थः ससेतुर्विधृति रित्यत्राह- 'एषां लोकाना'मिति। असम्भेदः असङ्करः। यद्ययं परमात्मा स्वशासनेन जगन्नधारयेत् सर्वधर्माणां सांकर्यमेव स्यात्, पृथिव्यागन्धवत्त्वं जलस्य शैत्यं तेजसऔष्ण्यमित्यादयोधर्माः परमात्माज्ञया व्यवस्थितानभवन्ति। सिनोति बध्नाति स्वस्मिन् चिदचिद्वस्तुजातमसङ्कीर्णमिति सेतुरुच्यतइति।।
<0103016
यदुक्तं आकाशशब्दस्य भूताकाशे प्रसिद्धत्वादिति तत्राह-
।।प्रसिद्धेश्च।।
	'यदेष आकाश आनन्दो न स्या'दित्यादौ परमात्मन्यप्याकाशशब्दस्य प्रसिद्धेः।।
<0103017
।।इतरपरामर्शात्सइति चेन्नासम्भवात्।।
	एतदधिकरणचिंतोपयोगिवाक्यार्थः कथ्यते- 'एषसम्प्रसादोऽस्माच्छरीरात्समुत्थाय परंज्योतिरुपसम्पद्य स्वेन रूपेणाभिनिष्पद्यते'। अथशब्दः प्रकृतापेक्षत्वद्योतकः। सम्प्रसादशब्दस्सुषुप्तिस्थानवचनः। तत्संबन्धाज्जीवं लक्षयति। 'अहरहर्वाएवंवि'दिति पूर्ववाक्ये निर्दिष्ट उसाकएषजीवः अतिहेयतया परिदृश्यमानत्वात् शरीरादुत्क्रम्य देशविशेषनिष्ठ परमात्मानं प्राप्य स्वेनरूपेणाभिनिष्पद्यते। 'एष आत्मेतिहोवाचैतदमृतमभयमेतद्ब्रह्मे'ति। 'एषआत्मा' 'एतदमृत'मित्येतच्छब्दः पूर्ववाक्ये 'परंज्योतिरुपसम्पद्ये'ति प्राप्यतया निर्दिष्टपरंज्योतिश्शब्दितब्रह्मपरः। अव्यवहितपरंज्योतिश्शब्दितपरमात्मपरित्यागे कारणाभावात्। अन्यथा व्यवहित सम्प्रसाद शब्दित जीवपरिग्रहे तस्य निरुपाधिकात्मत्वनिरतिशयसुखरूपत्वामृतत्वलक्षणामृतत्वदुःखासंभिन्नत्वरूपाभयत्व ब्रह्मत्वविधानासम्भवाच्च। नच 'स्वांदेवतामार्च्छ'दित्यत्र तच्छब्देन विभक्त्यैकरूप्यात् व्यवहित प्रजापतिपरामर्शवत् व्यवहितसंप्रसादग्रहणं युक्तमिति वाच्यम्। तत्र 'स' इत्यनेन प्रजापतिपरामर्शे अश्वदानसंप्रदानत्वेन स्वीयां देवतामार्छदित्यर्थो युज्यते। वरुणपरामर्शे तु वरुणस्य आत्मीयाया देवतायाः प्रागप्रस्तुतत्वात् अर्थासङ्गत्या व्यवहितप्रजापतिपरामर्शः, नतु विभक्त्यैकरूप्यमात्रेणेति वैषम्यात्। यद्यपि 'स्वेन रूपेणाभिनिष्पद्यत' इति स्वरूपाविर्भावे कथिते आविर्भवत्स्वरूपं किमित्यपेक्षायां प्रजापतिवाक्ये 'एष आत्मेति होवाचैतदमृतमभयमेतद्ब्रह्मे'ति निर्दिष्टं अमृताभयब्रह्मात्मशब्दनिर्दिष्टं मुक्तरूपमित्येतदर्थकेऽपि नानुपपत्तिः। तथाऽपि 'तस्य हवा एतस्य ब्रह्मणो नाम सत्य'मित्युत्तरवाक्यनिर्देक्ष्यमाणचेतनाचेतननियन्तृत्व अर्थकसत्यानामत्वस्य मुक्तात्मन्यसम्भवात् न पूर्ववाक्यनिर्दिष्टो जीवः। अपितु प्राप्यं ब्रह्मैव। वस्तुतस्तु 'एष आत्मेति होवाचे'त्येतावन्मात्रस्याविर्भूतस्वरूपपरत्वम्, 'एतदमृतमभयमेतद्ब्रह्मे'त्यत्र तु एतच्छब्दस्य परंज्योतिश्शब्दितब्रह्मपरत्वमित्याश्रयणेऽपि नानुपपत्तिः। अत्र आसंक्यते। 'एष संप्रसाद' इति दहरविद्यामध्यस्थवाक्ये जीवप्रतिपादनदर्शनाद्दहराकाशोऽपि जीवएवास्तु। तस्य 'यावान्वा अयमाकाश' इत्यादिवाक्यसन्दर्भप्रतिपादितभूताकाशोपमेयत्वस्य भूताकाशे अनन्वयेन दहराकाशस्य भूताकाशत्वाभावेऽपि जीवे कथञ्चिन्निर्लेपत्वादिना भूताकाशोपमेयत्वसम्भवादणुपरिमाणे जीवे दहरशब्दिताल्पपरिमाणत्वस्यापि सम्भवाद्दहराकाशो जीवएवास्त्विति 'इतरपरामर्शात्स इति चे'दिति सूत्रखण़्डेनाक्षिप्य 'दहरा उत्तरेभ्यः' 'गतिशब्दाभ्यां तथा हि दृष्टं लिङ्गञ्च' 'धृतेश्च महिम्नोऽस्यास्मिन्नुपलब्धे'रित सूत्रत्रयोक्तानां परमात्मधर्माणां जीवे असम्भवान्नजीवो दहराकाशइति 'नासम्भवा'दिति सूत्रखण्डेन परिहारः कृतः।।
<0103018
	ननु 'एषसंप्रसाद' इति दहराविद्यामध्यस्थवाक्यपरामृष्टजीवस्य अपहतपाप्मत्वादिगुणयोग असम्भवान्न दहराकाशत्वमित्युक्तम्। उत्तरात् प्रजापतिवाक्याज्जीवस्यापि अपहतपाप्मत्वादिगुणयोग अवसायात् अपहृतपाप्मत्वादिगुणैर्दहराकाशः परमात्मेति न शक्यं निर्णेतुमितिचेत्तत्राह-

।।उत्तराच्चेदाविर्भूतस्वरूपस्तु।।
	पूर्वमनृततिरोहितापहतपाप्मत्वादिस्वस्वरूपः पश्चाद्विमुक्तकर्मबन्धः शरीरात्ससुत्थितः परंज्योतिरुपसंपन्नआविर्भूतस्वरूपस्सन्नपहतपाप्मत्वादिगुणविशिष्टस्तत्र प्रजापतिवाक्ये अभिधीयते। दहरवाक्येतु अतिरोहितस्वभावापहतपाप्मत्वादिविशिष्टएव दहराकाशः प्रतीयते। आविर्भूतस्वरूपस्यापि जीवस्य असंभावनीयास्सेतुत्वविधरणत्वादयो नमुक्तानां नित्यमुक्तानां वा सम्भवन्ततीति 'जगद्व्यापारवर्ज' मित्यत्र स्थितम्। अतएव नित्यानान्नित्याविर्भुतापहतपाप्मत्वादिगुणाष्टकतया तेष्वतिप्रसक्तस्य 
नित्याविर्भूतापहतपाप्मत्वादिमत्त्वस्य कथं ब्रह्मलिंगत्वमिति शङ्काऽपि निरस्ता। सेतुत्वादीनां तत्र 
असंभावितधर्माणामपि श्रवणात्। ननु 'यएषोऽक्षिणि पुरुषो दृश्यत' इति प्रजापतिविद्यागतव्क्यान्यपि ब्रह्मपराण्येव भवन्तु। अत्रापि 'एतदमृतमभयमेतद्ब्रह्मे'ति श्रवणात् अक्षिवाक्ये उपकोसलविद्योपास्यप्रत्यभिज्ञानात् 'य एषस्वप्नेमहीयमानश्चरती'ति वाक्येऽपि स्वाप्नपदार्थस्रष्टत्वेन महीयमानस्य परमात्मनएव प्रतिपादनसम्भवात्, सुषुप्तिपर्यायेऽपि 'यत्रैतत्सुप्तस्समस्त' इति यत्र यस्मिन्नाधारे समस्तस्सुप्तोभवतीति सुषुप्त्याधार ब्रह्मपरत्वोपपत्तेरिति चेत्, उच्यते- स्वप्नपर्याये 'घ्नन्ति त्वेवैनं विच्छादयंतीवा प्रियवेत्तेवभवति अपिरोदीतीवे'ति इन्द्रेण तस्य हन्यमानत्वद्राव्यमाणत्वबंधुजनमरणाद्यप्रियद्रष्टृत्वरोदितृत्वादिप्रतिभासतो दुष्टत्वस्योपन्यासात् सुषुप्तिसंबन्ध्यात्मोपदेशानन्तरं 'नाह खल्वयमेवं संप्रत्यात्मानं जानाति अयमहमस्मीति नोएवेमानि भूतानि विनाशमेवापीतोभवती'ति तस्य 
विज्ञेषज्ञानरहिततया विनष्टप्रायत्वस्योक्तत्वात्, अभयत्वामृतत्वादीनाञ्च मुक्त्यव्सथाभाविरूपापेक्षयाऽप्युपपत्तेर्जीवविषयत्वमेव उपपद्यते। 'य एषोऽक्षिणि पुरुषो दृश्यत' इत्यस्य दर्शनलिंगादक्षिणि सन्निहितोऽनुमीयत इत्यर्थकत्वेन जागरावस्थाविषयत्वस्यैव उपपन्नत्वात्। ततश्च प्रजापतिवाक्ये जीवस्संसारिदशायां अनृततिरोहितापहतपाप्मत्वादिकः स्वमुक्तिदशायां साधनाहिततदाविर्भावः प्रतिपाद्यते। दहराकाशे श्रूयमाणं त्वपहतपाप्मत्वादिकं नित्याविर्भूतमेव ग्राह्यम्। नित्याविर्भूतग्रहणसम्भवे तिरोहितत्वेन असत्प्रायस्य साधनाधीनाविर्भावस्य ग्रहणायोगात्।।
<0103019
	तर्हि किमर्थं ब्रह्मप्रकरणे 'एष सम्प्रसाद' इति जीवपरामर्श इत्याशंक्याह-

।।अन्यार्थश्च परामर्शः।।
	मुक्ते तत्स्वभावाविर्भावयितृत्वलक्षणपरमात्ममहिमप्रकाशार्थो जीवपरामर्शइति सूत्रार्थश्च स्पष्टः।।
<0103020
	यदुक्तं परमात्मनोऽल्पपरिमाणत्वं नोपपद्यत इति तत्राह-

।।अल्पश्रुतेरिति चेत्तदुक्तं।।
	शांडिल्यविद्यायां 'निचाय्यत्वादेवं व्योमवच्च' इति सूत्रखण्डेन उपासनार्थं विपुलस्य अल्पत्वोपदेश उपपद्यत इति पूर्वमेवोक्तमित्यर्थः।।
<0103021
	ननु ब्रह्मणो नित्याविर्भूतापहतपाप्मनत्वादिमत्तवं जीवस्यातथात्वञ्च यदि प्रमाणसिद्धं स्यात्, तदा दहराकाशे श्रूयमाणमपहतपाप्मत्वादिकं ब्रह्मगतं नित्याविर्भूतमेव ग्राह्यमिति शक्यते वक्तुम्। न च तदस्तीति शङ्कमानं प्रत्याह-

।।अनुकृतेस्तस्य च।।
	अनुकृतिः=अनुकारः। साम्यम्। तस्य परस्य ब्रह्मण उपासनया तदनुकारो हि जीवस्य श्रूयते-'तदा विद्वान् पुण्यपापे विधूय निरञ्जनः परमं साम्यमुपैती'ति। अत एव कठवल्ल्यां -'यथोदकं शुद्धे शुद्धमासिक्तं तादृगेव भवती'ति सादृश्यमेवोच्यते, न तु तद्भावः। नदीसमुद्रजलयोर्वस्तुतो नैक्यं, अपि तु परमसाम्यमात्रम्। ननु अवयवातिरिक्तावयव्यंतराभाववादिनां परस्परसदृशानां घटावयवानां भिन्नानामेव एकत्वावस्थाश्रयत्ववत् नदीसमुद्रजलयोरपि मिलितयोस्संसर्गिद्रव्ययोरप्येकत्वावस्थाश्रयत्वम् अस्ति। ततश्च निर्विशेषब्रह्मैकतापत्तिरेव परममुक्तिरिति चेन्न। निर्गुणविद्याश्रेष्ठत्वेन पराभिमतायां प्रजापतिविद्यायामपि 'स तत्र पर्येती'ति मुक्तब्रह्मणोराधाराधेयभावश्रवणात्, सत्यकामत्वसत्यसङ्कल्पत्वादिरूपधर्माणां मुक्तावाविर्भावस्य निर्गुणविद्याफलत्वेन 'उत्तराच्चेदाविर्भूतस्वरूपस्त्वि'त्यत्र परैरप्यङ्गीकृतत्वात्। न च सत्यकामत्वं सत्यसङ्कल्पत्वञ्च जीवस्य स्वरूपमात्रमिति शक्यते वक्तुम्। कामशब्दोदितानां कामनाविषयसृज्यपदार्थानां सङ्कल्पशब्दोदितस्य तत्सृष्टिहेतुमायावृत्तिविशेषस्य च स्वरूपबहिर्भावावश्यम्भावात्, तेषाञ्च मुक्तावाविर्भावे कथं निर्विशेषतापत्तिः। अनाविर्भावे च प्रजापतिविद्यायां 
गुणाष्टकोपदेशस्योपासनार्थत्वं सम्भवति। परैस्तत्र उपासनाविध्यनङ्गीकारात्। नापि 
तदवगत्यर्थमुपदेशः। मुक्त्यर्थावगतेश्शुद्धब्रह्मविषयत्वात्। 'तत्वमसी' त्युपदेशस्थले ब्रह्मणो जगदुपादानत्वादिवर्णनस्याध्यारोपापवादन्यायेन निष्प्रपञ्चबोधनार्थतयेव अत्र प्रकारान्तरेण सार्थकत्वोपपादनायोगात्। नापि प्रवृत्तिरुच्युत्पादनार्थः। गुणकीर्तनस्य निर्गुणविद्यारुच्युत्पादकत्वासम्भवात्। अतः निर्गुणविद्याप्रकरणे अपहतपाप्मत्वाद्युक्तेराविर्भविष्यत्तया तद्बोधनार्थतयैव साफल्यं वाच्यम्। अतश्च मुक्तौ निर्विशेषब्रह्मभावावाप्तिकथनमसङ्गतमिति यथोक्तएवार्थः।।
<0103022
।।अपि स्मर्यते।।
	'इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते प्रलयेनव्यधन्तिचे'ति स्मर्यत इत्यर्थः। ततश्च तदुपासनासिद्धं तस्यैश्वर्यं तस्य तु नान्योपानसिद्धम्। अपि तु नित्याविर्भूतम्। ततश्च दहरवाक्ये श्रूयमाणमपहतपाप्मत्वादिकं ब्राह्ममेव।।
।।इति दहराधिकरणम्।।
<0103023
।।शब्दादेव प्रमितः।।
	पूर्वत्र अणीयस्त्वरूपमल्पपरिमाणं परस्मिन्नुपपादितम्। इदानीमंपुरुषो मद्ध्यात्मनि तिष्ठति। ईशानो भूतभव्यस्य न ततो विजुगुप्सते'। कालत्रयवर्तिनिखिलचेतनाचेतनेश्वरः पुरुषः उपासकशरीरमध्ये अंगुष्ठपरिमाणस्सन्नास्ते। ततो भूतभव्येशानत्वादेव वात्सल्यातिशयाद्देहगतानपि दोषान् भोग्यतया पश्यतीत्यर्थः। ननु अयं मंत्रो जीवपर एव 'प्राणाधिपस्सञ्चरति स्वकर्मभिरंगुष्ठमात्रो रवितुल्यरूपः'। 'अंगुष्ठमात्रं पुरुषं निश्चकर्षयमो बला'दित्यादिश्रुतिस्मृतिषु अंगुष्ठमात्रत्वेन जीवस्यैव प्रतिपादनात्। न च तस्य भूतभव्येशानत्वानुपपत्तिः। प्रथमश्रुतजीवलिंगानुरोधेन चरमश्रुतभूतभव्येशानत्वस्य आपेक्षिकतया योजायितुं शक्यत्वादिति चेन्न। हृदयावच्छेदनिबन्धनांगुष्ठपरिमाणस्य परमात्मन्यपि सम्भवात् 'अंगुष्ठमात्रः पुरुषोऽङ्गुष्ठञ्च समाश्रित' इति तैत्तिरीयके 'अंगुष्ठमात्रः पुरुषोऽन्तरात्मा सदा जनानां हृदये सन्निविष्ट' इति श्वेताश्वतरे च अंगुष्ठमात्रत्वस्य परमात्मन्यपि श्रवणात्, पूर्वलिङ्गसाधारणत्वेन अनिर्णायकत्वात्, असंकुचितभूतभूव्येशितृत्वस्यानन्यथासिद्धब्रह्मलिंगत्वात् अयं परमात्मैवेति सिद्धान्तः।।
<0103024
	ननु कथं तर्हि परमात्मनोऽङ्गुष्ठप्रमितत्वं तत्राह-

।।हृद्यपेक्षया तु मनुष्याधिकारत्वात्।।
	हृदि हृदये परमात्मनोवर्तमानत्वात्तदपेक्षयांऽगुष्ठमात्रत्वमुपपद्यते। नच खरतुरगादीनामंगुष्ठशून्यानां हृदयस्यांगुष्ठप्रमितत्वाभावात् तदंतर्वर्तिनः परमात्मनः कथमंगुष्ठमात्रत्वमिति वाच्यम्। उपासनाविधायिशास्त्रस्य मनुष्याधिकारत्वात् तेषामंगुष्ठसम्भवात् हृदयवर्तिनः परमात्मनोऽप्यंगुष्ठसमपरिमाणहृदायवच्छेदनिबन्धनांगुष्ठप्रमितत्वे नानुपपत्तिः। यत्तवत्र कैश्चिदुच्यते। अंगुष्ठमात्रत्वं जीवलिंगमेव, अथापि 'अंगुष्ठमात्रः पुरुषोमध्यआत्मनितिष्ठती'ति पूर्वार्धेन जीवमनूद्य 'ईशानोभूतभव्यस्ये'त्यनेन परमात्मभावो विधीयतइति तदसमञ्जसं। तथाहिसति परमात्मन्यंगुष्ठमात्रत्वसम्भावनाप्रदर्शकस्य 'हृद्यपेक्षये'ति सूत्रस्यासङ्गतिप्रसङ्गात्। ननु अस्मिन् मन्त्रे न जीवानुवादेन ब्रह्मभावो विधीयते। आराग्रमात्रतया प्रतिपन्नस्य जीवस्य अंगुष्ठमात्रत्वे प्रमाणाभावादिति तटस्थङ्कापरिहारार्थं जीवस्यांगुष्ठमात्रत्वसाधनाय प्रवृत्तमिदं सूत्रमितिचेन्न। पूर्वपक्षयुक्त्यनिरासकस्य सिद्धान्तहेत्वप्रतिपादकस्य तदनुपष्टम्भकस्य वा केवलपटस्थशङ्कापरिहारकस्य गुणसूत्रत्वसाधनाय प्रवृत्तमिदं सूत्रमितिचेन्न। पूर्वपक्षयुक्त्यनिरासकस्य सिद्धान्तहेत्वप्रतिपादकस्य तदनुपष्टम्भकस्य वा केवलतटस्थशङ्कापरिहारकस्य गुणसूत्रत्वायोगात्। ननु 'ईश्वरश्शर्वईशान'इति निघंटुपाठेन ईशानशब्दस्य देवताविशेषे रूढत्वात् 'शब्दादेव प्रमित' इति सूत्रे 'ईशानोभूतभव्यस्ये'ति शब्दादेव नतु भूतभव्यस्येशितृत्वं कर्मवश्यस्य जीवस्य उपपद्यत इति भाष्यं व्याकुर्वद्भिर्व्यासार्यैः 'ईशानशब्दस्यैव 
शब्दशब्देन विवक्षितत्वान्नात्र सिंगान्निर्णयः। किंत्वीश्वरवाचिशब्दादेवेत्येवकाराभिप्राय' इति व्याख्यातत्वात्, ईशानशब्दस्य श्रुतित्वाभ्युपगमात्, तयैव ईशानशब्दश्रुत्या जीवव्यावृत्तिवदेव नारायणस्यापि व्यावर्तितत्वेन रूद्रपरत्वमेव स्यादिति चेन्न। योगरूढिमतः पदस्य सन्निधौ अवयवार्थविशेषकपदान्तरसन्निधाने रूढ्यनुन्मेषस्य 'पद्मानि यस्याग्रसरोरुहाणि प्रबोधयन्त्यूर्ध्वमुखैर्मयूखै'रित्यादिषु दर्शनात्। तत्र हि सरोरुहपदावयवार्थसरोविशेषकाग्रपदोपादानेन सरोरुहपदरूढिभङ्गस्य दर्शनात्। इतरथा 'पद्मानी'ति पदानुपादानापत्तेः। अत्रो न श्रुतित्वमिति किंचिदेतत्।।
<0103025
।।तदुपर्यपि बादरायणस्संभवात्।।
	मनुष्याधिकारप्रसङ्गात् देवानां ब्रह्मविद्यायामधिकारोऽस्ति नवेति प्रासङ्गिकी सङ्घतिः। ननु वस्वादिदेवतानां नानाविग्रहाभावेन उपासनसामर्थ्याभावात् कथमुपासनाधिकारः। न हि देवादीनां शीररवत्त्वे प्रमाणमुपलभ्यते। न तावत् 
प्रत्यक्षानुमाने। तस्य तदगोचरत्वात्। नापि 'वज्रहस्तः पुरन्दरः, तेनेन्द्रो वज्रमुदयच्छ'दित्यादीनां तात्पर्याभावेन तात्पर्याविषये शब्दस्याप्रामाण्यात्। अन्यथा श्वेतवर्णरजककर्तृकवस्त्रशोधनतात्पर्येण प्रयुक्तस्य 'श्वेतो धावती'त्यस्य शुनकसमीपगमनप्रतीत्युत्पादकत्वसम्भवमात्रेण तत्रापि प्रामाण्यप्रसङ्गात्। ननु रेवत्याधारवारवन्तीयसामसाध्याग्निष्टोमस्तोत्रविशिष्टक्रतुविधायके 'रेवतीषु वारवन्तीयमग्निष्टोमसामकृत्वा पशुकामो ह्येतेन यजेते'ति वाक्ये 'रेवतीषु वारवन्तीय' मित्यंशस्य 'रेवतीर्नस्सधमाद' इति ऋक्रयाधारवारवन्तीयसामरूपे अग्निष्टोमस्तोत्र विशेषेण तात्पर्याभावेऽपि प्रामाण्यं दृष्टम्। नहि  तद्विशेषणं 'सोमेन यजेते'त्यादिविशिष्टविधिषु सोमलतादिविशेषणवल्लोकसिद्धम्। नापि विधिसिद्धम्। 'कवतीषु रथन्तरं गाये'दिति विधिवत् 'रेवतीषु वारवन्तीयं गाये'दिति विध्यदर्शनात्। नच अस्यैव विशिष्टगोचरस्य विधेर्विशेषणविधावपि तात्पर्यं वक्तुं शक्यम्। विध्यावृत्तिप्रसङ्गात्। नच आक्षेपाद्विशेषणप्रसिद्धिः, विशेषणप्रसिद्धौ सत्यां विशिष्टविधिः विशिष्टविधिनैव विशेषणस्य आक्षेप इति परस्पराश्रयापत्तेः। तस्माद्विशिष्टविधेर्विशेषणस्वरूपे तात्पर्याभावेऽपि 'रेवतीषु वारवन्तीय'मिति पदद्वयसमभिव्याहारस्यैव प्रामाण्यमभ्युपगन्तव्यमिति चेन्मैवम्। 'रेवतीषु वारवन्तीय'मिति पदद्वयसमभिव्याहाराभ्यां रेवत्याधारवारवन्तीयप्रतीतिमुपजीव्य प्रवृत्तेन विशिष्टविधिना आक्षिप्तस्य 'रेवतीषु वारवन्तीयं कुर्यादि'ति विशेषणविधेरेव तत्र प्रमाणत्वेन 'रेवतीषु वारवन्तीय'मिति पदद्वयसमभिव्याहारस्य अप्रमाणत्वात्। इयांस्तु विशेषः। सोमलतादिविशेषणं मानान्तरसिद्धं सोमपदात् प्रतीयते, इह तु मानान्तरासिद्धमेव पदसमभिव्याहारात् प्रतीयत इति। प्रतीयमानेऽपि विशेषणे विशिष्टविधेः प्रामाण्याभाव उभयत्राप्यविशिष्टः। ततश्च यथा सोमप्रत्यायकं सोमपदं न सोमस्वरूपे प्रमाणम्। एवं 'रेवतीषु वारवन्तीय'मिति पदद्वयसमभिव्याहारो रेवतीषु वारवंतीयरूपविशेषणस्वरूपस्य अर्थप्रत्यायकोऽपि न तत्र प्रमाणम्। अयञ्चापरो विशेषः। सोमलताद्रव्यस्य लोकसिद्धत्वात् तत्र यागसम्बन्धित्वेनैव विधिः कल्प्यः, इहतु विशेषणस्वरूपस्यापि मानांतरासिद्धत्वात्, प्रतीयमानत्वेऽपि तस्मिन्विशिष्टविधेः प्रामाण्याभावाच्च, तत्सिध्यर्थं स्वरूपे स्तोत्रविशेषसंबन्धित्वे च विधिद्वयं कल्प्यमिति। तस्मात् मन्त्रार्थवादानां स्वार्थे तात्पर्याभावान्न तेभ्योदेवताविग्रहसिद्धिः। ननु मन्त्रार्थवादानां विध्येकवाक्यतापन्नानां स्वार्थे तात्पर्यं सम्भवत्येव। दर्शपूर्णमासादिप्रधानविध्येकतापन्नप्रयाजादिविधिवदिति चेत्सत्यम्। मानांतराविरोधे प्रतीयमानार्थे तात्पर्यं सम्भवति, नतु तद्विरुद्धे। अन्यथा 'यजमानः प्रस्तर' इत्यत्रापि प्रतीयमानाभेदतात्पर्याप्रसङ्गात्। अस्तिच मन्त्रार्थवादवशेन देवताविग्रहाभ्युपगमे मानांतरविरोधः। देवताविग्रहे न तात्पर्यं सम्भवति। अतोविग्रहाभावादुपासनास्वनधिकारइति पूर्वपक्षे प्राप्त उच्यते-
	तदुपर्यपि वादरायणस्संभवात्। तत् ब्रह्मोपासनं उपरि मनुष्याणामुपरि देवादिष्वपि सम्भवतीतिह भगवान् बादरायणोमन्यते। तेषामप्यर्थित्वसामर्थ्यास्संभवात्। अर्थित्वं तावत् 
आध्यात्मिकादिदुर्विषहदुःस्वाभितापात्, परस्मिन् ब्रह्मणि च निरस्तनिखिलदोषगन्धानवधिकातिशयासंख्ये 
कल्याणगुणगणे निरतिशयभोग्यत्वादिज्ञानाच्च सम्भवति। सामर्थ्यमपि पटुतरदेहेन्द्रियादिमत्त्वेन सम्भवति। पटुतरदेरेन्द्रियादिमत्त्व़ञ्च सृष्टिवाक्येषु देवतिर्यङ्मनुष्यस्थावरात्मना चतुर्विधसृष्ठ्याम्नानात् सिद्धम्। देवादिभेदश्च तत्तत्कर्मानुगुणब्रह्मलोकप्रभृतिचतुर्धशलोकस्थभोगयोग्यदेहेन्द्रियादियोगायत्तः, तथा 'देवत्वं गच्छन्ति यएताउपयन्ती'ति देवत्वप्राप्त्यर्थक्रतुविध्यन्यथानुपपत्तयाऽपि देवताविग्रहवत्त्वसिद्धिः। ज्योतिष्टोमादिविध्यन्यथाऽनुपपत्त्या देशांतरदेहांतरभोग्यैहिकसुखदुःखविलक्षणस्वर्गशब्दोक्तसुखरूप तत्फलभोक्तृकर्मदेवसिद्धेरभ्युपगतत्वात् देवतासायुज्यसालोक्यादिफलकर्मविध्यन्यथानुपपत्त्या देवताविग्रहाणां तद्भोग्यभोगोपकरणानामभ्युपगन्तव्यत्वाच्च।।
<0103026
।। विरोधः कर्मणीति चेन्नानेकप्रतिपत्तेर्दर्शनात्।।
	नन्वेवं देवताविग्रहाभ्युपगमे कर्मणि विरोधः प्रसज्यते। बहुषु यागेषु युगपदेकस्येन्द्रस्य विग्रहवतः 'अग्निमग्नआवह, इन्द्रआगच्छ इरि व आगच्छे'त्यादिना आहूतस्य सन्निधानानुपपत्तेः विरोधः प्रसज्यतइति चेत्तन्न। अनेकप्रतिपत्तेर्दर्शनात्। दृश्यतेहि सौभरिप्रभृतीनां शक्तिमतां युगपदनेकशरीरप्रतिपत्तिः।।
<0103027
।।शब्द इति चेन्नातः प्रभवात् प्रत्यक्षानुमानाभ्यां।।
	माभूत्कर्मणि विरोधः, वैदिकेतु शब्दे विरोधः प्रसज्यते। देवताविग्रहाभ्युपगमे हि विग्रहस्य सावयवत्वेन 
अनित्यत्वात् इन्द्रादेरर्थस्य विनाशादूर्ध्वं प्रागुत्पत्तेश्च तदर्थवाचिवैदिकशब्दानां सत्त्वे शब्दस्य अर्थेनौत्पत्तिकस्संबन्धोनस्यात्। शब्दस्वरूपस्यापि नाशे अनित्यत्वं स्यात्। ततश्च 'औत्पत्तिकस्तु शब्दस्यार्थेन संबन्धः' इति सूत्रप्रतिपादितं शब्दार्थसंबन्धानां नित्यत्वं विरुध्येतेति चेन्न। 'वेदेन नामरूपे व्याकरोत् सतासती प्रजापतिः। नामरूपञ्च भूतानां कृत्यानाञ्च प्रपञ्चनं। वेदशब्देभ्यएवादौ देवादीनांचकारस' इति प्रत्याक्षानुमानशब्दिताभ्यां श्रुतिस्मृतिभ्यां इन्द्राद्यर्थानां वेदप्रभवत्वावेदनात्। यथा शिल्पिना शिल्पशास्त्रोदितानामरूपाद्यनुसन्धानपूर्वकं निर्मितं देवताप्रतिमादिकं पूर्वपूर्वसमानरूपं, एवमिन्द्राद्यर्थोऽपि वेदोक्तनामरूपानुसन्धानशालिना प्रजापतिना निर्मीयमाणः पूर्वपूर्वसमाननामरूपएव भवति। ततस्समानरूपाभिव्यंग्याकृतिवाचित्वादिन्द्रादिशब्दानां व्यक्तीनामनित्यत्वेऽपि जातिवाचिगवादिशब्दवत् इन्द्रादिशब्दानामपि जातिवाचितया नानित्यार्थसंयोगकृतो विरोध इत्यर्थः।।
<0103028
	ननु 'मंत्रकृतो वृणीते। संहिताकारपदकारसूत्रकारब्राह्मणकाराणां विश्वामित्रस्य सूक्तं भवती'ति मंत्रादीनां कार्यत्वश्रवणात् न वेदनित्यत्वमित्यत्राह--

।।अत एव च नित्यत्वम्।।
	'अनादिनिधनाह्येषा वागुत्सृष्टा स्वयम्भुवा। आदौ वेदमयी दिव्या यतः सर्वाः प्रसूतय' इति मंत्रकृत्त्वेन प्रसिद्धानामपि वसिष्ठविश्वामित्रादीनां वेदजन्यत्वाम्नानात् मंत्रकृत्त्वं न मंत्रकर्तृत्वमित्यवसीयते। अतो वेदनित्यत्वस्य नानुपपत्तिः।।
<0103029
	नन्वेवमपि प्राकृतप्रलये शब्दस्य तदुपादानभूताहङ्कारादेश्च नष्टत्वात् कथं वेदनित्यत्वं, कथं वा सर्वेषां वेदशब्दप्रभवत्वं तत्राह--

।।समाननामरूपत्वाच्चावृत्तावप्यविरोधोदर्शनात्स्मृतेश्च।।
	कृत्स्नोपसंहारे जगदुत्पत्त्यावृत्तावपि पूर्वोक्तसमानरूपत्वस्य तदवस्थत्वादेव न शब्दानित्यत्वम्। 'सूर्याचन्द्रमसौ धाता यथापूर्वमकल्पयत्, यथर्थुष्वृतुलिंगानि नानारूपाणि पर्यये। दृश्यन्ते तानि तान्येव तथा भावायुगादिषु' इति श्रुतिस्मृतिभ्यां तथैव प्रतिपादनात् एतस्य नित्यत्वमपौरुषेयत्वञ्च। इदमेव हि वेदस्य अपौरुषेयत्त्वं, यत्पूर्वपूर्वोच्चारणक्रमानुसन्धानसापेक्षोच्चारणक्रमवत्वं, तदिदानींतनवेदे 
सर्गाद्यवेदेऽपि समानम्। इयांस्तु विशेषः। भगवद्व्यतिरिक्तास्सर्वेऽपि पूर्वपूर्ववेदानुपूर्व्यनुभवजनित संस्कारवशेन 
पूर्वानुपूर्व्याः स्मृतत्वात्तयैवानुपूर्व्या वेदमुच्चारयति। इदमेव हि पौरुषेयप्रबन्धापेक्षया वेदस्य वैलक्षण्यं नित्यत्वञ्च। ननु चतुर्मुखकर्तृकावान्तरकल्पसृष्टिविषयतयाऽपि 'धाता यथापूर्वमकल्पय'दित्यादि प्रमाणानामुपपत्तौ स्वतंत्रपरमात्मकर्तृकब्रह्मकल्पाद्यसमयप्रवृत्तेवेदचतुर्मुखादिसृष्टेः समानानुपुर्वीकत्वसमान नामरूपकृत्यत्वादौ किं प्रमाणमितिचेदुच्यते- चतुर्मुखादेः नामरूपकृत्यादीनि इतिहासपुराणादिभ्योऽवगम्य एतादृशनामरूपकृत्यविशिष्टश्चतुर्मुखोभवानीत्येवंरूपसङ्कल्पपूर्वकं भगवन्तमाराध्य तत्तत्पदं प्राप्नुवन्तीति हि शास्त्रप्रसिद्धिः। यदि कल्पान्ते उत्पाद्यमानश्चतुर्मुखो विलक्षणनामरूपकृत्यस्स्यात्, तदा तस्य भगवदाराधकस्य वांछितार्थसिद्ध्यभावात् तदिष्टसाधनत्वावेदकशास्त्रस्य अप्रामाण्यमेव स्यात्, तत्तत्पदाभिलाषिणः कस्यापि प्रवृत्तिर्नस्यात्। अतः प्राकृतसृष्ट्यावृत्तावपि यथापूर्वमेव सृष्टिरिति निष्कर्षः। ननु अग्निलोकवर्तिनामर्चिराद्यनतिवाह्यानां अर्चिराद्यातिवाहिकचंतनरूपाह्गासम्भवात् तदङ्गत्वस्य च 'तच्छेषगत्यनुस्मृतियोगाच्च,योगिनः प्रति स्मर्येते स्मार्तेचैते'इत्यादिषु आविष्कृतत्वात् तदङ्गहीनानां देवानां कथमङ्गिभूतब्रह्मविद्यायामधिकार इति चेन्न। आतिवाहिकचिंतनस्य दृष्टार्थतया तल्लोकवर्तिनां तदूर्ध्वलोकवर्त्यादिवाहिकचिन्तनेनैव साद्गुण्योपपत्तेः। मृतयजमानकेष्टिकर्मणि सूक्तवाके यजमानस्य आयुराशासनाद्यभावात्, अनपेक्षितायुराशासनाद्यंशं विहाय अपेक्षितांशपाठस्यांगीकृतत्वात्, तद्वदिहाप्यनपेक्षितातिवाहिकांशत्यागेन अपेक्षितस्वस्वलोकोर्ध्ववर्त्यातिवाहिकानामेव चिन्तनीयत्वोपपत्तेः। ननु 'तदुपर्यपि बादरायणस्सम्भवात्'। 'मध्वादिष्वसम्भवादनधिकार'मित्यधिकरणद्वयेन किं प्रयोजनं, 
देवतानां देवताविशेषाणाञ्च अर्थित्वसामर्थ्यनिर्णयस्य मनुष्याणां प्रवृत्तिविशेषानौपयिकत्वात्। नच देवानामधिकरणद्वयेन किञ्चिदस्ति प्रयोजनम्। तेषां स्वकीयपटुतरदेहादिमत्त्वे अर्थित्वसम्भवनिर्णये च अधिकरणन्यायानपेक्षणादितिचेदुच्यते- परंब्रह्म देवानां वस्वादिदेवताविशेषाणाञ्च उपास्यं फलप्रदंचेति ईदृशमहिमविशिष्टतया उपासनकाले अनुसन्धेयत्वसिद्धिलक्षणप्रयोजनसद्भावात्। देवताविग्रहासिद्धौ मधुविद्यायां देवतापदप्राप्तिः फलमित्यपि न भवेत्। गत्यनुस्मृतौ अचेतनानां अर्चिरादीनामेव मार्गपर्वत्वेन चिन्तनीयता स्यात्, नातिवाहिकदेवतानाम्। तथा 'भाक्तं वाऽनाम्वित्त्वा'दिति सूत्रोक्तन्यायेन ज्योतिष्टोमादिकर्मफलं भुञ्जानानां 'तं देवाभक्षयन्ती'ति निरन्तराजानदेवकर्मकरभावावगत्या वैराग्यं न सिध्येत्। प्राप्तिविरोधयोरसतोः मंत्रार्थवादानां प्रतीयमानेऽर्थे प्रामाण्यमस्तीति व्युत्पादनेन 'प्लुवाह्येते अदृढा यज्ञरूपाः, एतत्तृतीयं स्थान'मित्यादिमंत्रार्थवादैः वैराग्यसिद्धिरित्यादिप्रयोजनानि द्रष्टव्यानि।।
।।इति देवताधिकरणम्।।
<0103030
।।मध्वादिष्वसम्भवादनधिकारं जैमिनिः।।
	पूर्वाधिकरणे देवादीनां ब्रह्मविद्यायां सामान्येनाधिकारोऽस्तीत्युक्तम्। इदानीं वस्वादिदेवताविशेषाणां मधुविद्यायाः वस्वादिगणभोग्यरोहितरूपादिपञ्चामृताश्रयादित्योपासनरूपतया अस्यां विद्यायामधिकारस्संभवति नेति विचार्यतइति प्रासङ्गिकी सङ्गतिः। विचारोपयोगीनि मधुवाक्यानि संग्रहेण लिख्यन्ते-'असौ वा आदित्यो देवमधु'। असावादित्यो वत्वादीनां देवतानामामोदहेतुत्वान्मधु। अत्र मधुत्वदृष्टिः कर्तव्येत्यर्थः। मधुत्वोपयोगीनि सम्पादयति- 'तस्य द्यौरेव तिरश्चीनवंशः'। तस्य मधुनो द्युलोकएव आधारभूततिर्यक्प्रसारितो वंशइत्यर्थः। 'अन्तरिक्षमपूपः'। मध्वाश्रयोऽपूपोहि तिरश्चीनवंशलग्नस्सन् लम्बते, एवमन्तरिक्षमपि द्युलोकलग्नं लम्बतइव भातीत्यतो मध्वपूपत्वं। 'मरीचयः पुत्राः'। मरीचिशब्देन मरीचिस्थास्सवित्राकृष्टा भौम्य आप उच्यन्ते। ताः पुत्राइव पुत्राः भ्रमरबीजभूता मध्वपूपच्छिद्रस्थास्सूक्ष्मकीटाइत्यर्थः। 'तस्य ये प्रांचो रश्मयः ताएवास्य प्राच्यो मधुनाड्यः'। तस्य आदित्यस्य ये प्राञ्चोरश्मयः ता एव प्राग्दिगवच्छिन्नानि मधुच्छिद्राणीत्यर्थः। 'ऋचएव मधुकृतः'। ऋङ्मन्त्राएव भ्रमराः। 'ऋग्वेदएव पुष्पं'। ऋग्वेदविहितं कर्म पुष्पस्थानीयम्। 'ताअमृताआपः'। 
ताः=कर्मणि प्रयुक्तसोमाज्यपयोरूपा आपः अग्नौ प्रक्षिप्ताः पाकाभिनिर्वृत्ता अत्यन्तरसवत्यो भवन्ति। 'तावा एता ऋच एतमृग्वेदमभ्यतपन'। तावाएताऋचः ऋङ्मन्त्राः भ्रमरस्थानयाः पुष्पेभ्योरसमाददानाभ्रमराइव एतमृग्वेदं 
ऋग्वेदविहितं कर्म पुष्पस्थानीयं अभ्यतपन्=अभितापं कृतवत्यइव। 'तस्याभितप्तस्य यशस्तेजइन्द्रियं वीर्यमन्नाद्यं रसोऽजायत'। ऋग्भिर्मन्त्रैः स्तोत्रशस्त्राद्यङ्गभावमुपगतैः क्रियमाणं कर्म मधुनिर्वर्तकं सोमाज्यादिरसं मुंचति पुष्पमिव भ्रमरैराचूष्यमाणं, तेन यशस्तेजइन्द्रियपाटववीर्यादिलक्षणं फलमुत्पन्नं भवतीत्यर्थः। 'तद्व्यक्षरत्'। तत्=यशआदिलक्षणं फलं। व्यक्षरत्=विशेषेण अगमत्। 'तदादित्यमभितोऽश्रयत्'। गत्वाचादित्यमभितः आश्रितवदित्यर्थः। 'तद्वाएतद्यदेतदादित्यस्य रोहितं रूपं'। आदित्यो प्रत्यक्षतः परिदृश्यमानं यद्रोहितरूपं तत् कर्मनिर्वर्त्ययशस्तेजआदिलक्षण फलरूपमित्यर्थः। रोहितरूपे तद्बुद्धिः कर्तव्येति यावत्। 'अथ येऽस्य दक्षिणारश्मय' इत्यादिचतुर्भिः पर्यायैः दक्षिणप्रतीच्योदीच्योर्ध्वरश्मीनां मधुनाडीत्वं, यजुस्सामाथर्वांगिरसोपनिषन्मन्त्राणां मधुकृत्त्वं, यजुस्सामाथर्वाङ्गिरसोपनिषत्प्रतिपाद्यकर्मणां पुष्पत्वं, 'ताअमृताआप' इति कर्मणि प्रयुक्तानां सोमाज्यपयसामत्यन्तरसवत्त्वं, तत्र ऋग्यजुरादिमन्त्रैः स्तोत्रशस्त्राद्यङ्गभावमुपगतैरभितप्तेभ्यो यजुस्सामादिवेदविहित कर्मरूपपुष्पेभ्यो भ्रमरै राचूष्यमाणत्वात्पुष्पादिव यशस्तेजइन्द्रियवीर्यान्नाद्यलक्षणरसरूपाणि फलान्युत्पद्यन्ते, तानि यश आदिलक्षणफलानि 'आदित्यमभितोऽश्रयत्, तद्वा एतद्यदेतदादित्यस्य शुक्लं रूपं, कृष्णं रूपं, परः कृष्णं रूपं, मध्ये क्षोभतइवे'ति वाक्यचतुष्टयेन आदित्ये प्रत्यक्षतः परिदृश्यमानानां रोहितशुक्लकृष्णातिशयित कृष्णमध्यक्षोभानां तत्तत्कर्मनिर्वत्ययशस्तेज आदिलक्षणफलरूपत्वबुद्धिः कर्तव्येति प्रतिपाद्यत इति। 'तेवा एते रसानां रसा वेदा हि रसास्तेषामेते रसास्तानि वा एतान्यमृतानाममृतानि वेदाह्यमृतास्तेषामेतान्यमृतानि'। लोकसारभूतऋग्वेदादिप्रतिपाद्यकर्मनिष्पाद्यत्वाद्रोहितादि रूपाणामतिरसत्वम्। तथा वेदेभ्योऽपि इष्टतत्साधनप्रतिपादकतया भोग्यभूततया अमृतेभ्यो रोहितादिरूपाणां तत्प्रतिपाद्यकर्मनिष्पाद्यानां अतिभोग्यत्वादमृतादप्यमृतत्वमित्यर्थः। अयमत्र निर्गलितार्थः- प्रागाद्यूर्ध्वदेशान्तस्स्थितरश्मिनाडीतः तत्तद्वेदोक्तकर्मकुसुमेभ्यः तत्तद्वैदिकमंत्रमधुकरैः आदित्यमण्डलमानीतानि सोमाज्यपयः प्रभृतिद्रव्यनिष्पन्नानि यशस्तेज 
इन्द्रियवीर्यान्नाद्यात्मकानि 'रोहितं, शुक्लं, कृष्णं, परःकृष्णं, मध्ये क्षोभतइवे'त्युक्तानि रोहितादीनि पञ्चामृतानि आदित्यमध्वाश्रितानि। एषां पञ्चानाममृतानां वसुरुद्रादित्यमरुत्साध्यगणभोग्यत्वं तदुपासीनानां वसुत्वादिप्राप्तिपूर्वकब्रह्मप्राप्तिञ्च प्रतिपादयति-'तद्यत्प्रथमं तद्वसव उपजीवन्त्यग्निना मुखेन'। अग्निमुखा वसवो रोहितरूपलक्षणं प्रथमममृतमुपजीवन्ति। उपजीवनंनभक्षणं नापि पानमित्याह-'न वै देवा अश्नन्ति न पिबन्ति'। पुनः कथमुपजीवनमित्यत्राह-'एतदेवामृतं दृष्ट्वा तृप्यन्ति'। यशस्तेज आदिलक्षणं हेरितरूपं सर्वैः करणैः उपलभ्य तृप्यन्तीत्यर्थः। 'तएतदेव रूपमभिसंविशंति'।एतदेव रूपं अभिलक्ष्य अनुभूयेति यावत्। संविशन्ति=भोगानन्तरं उदासीनाभवन्तीत्यर्थः। 'स य एतदेवममृतं वेद'। एवं=अनेन प्रकारेण वसुतृप्तयाधायकदर्शनगोचरत्वलक्षणवसूपजीव्यत्वादिना रोहितामृतंयोवेदेत्यर्थः। 'वसूनामेवैको भूत्वे'ति। तत्क्रतुन्यायेन सः तदुपानसीनोऽपि वसुत्वं प्राप्य तथैव भवतीत्यर्थः। 'अथ यद्वितीयममृतं तद्रुदा उपजीवंती'त्यादिपर्यायाणां रुद्रादित्यमरुत्साध्यगणभोग्यत्वप्रतिपादकानां एवमेवार्थोऽवगन्तव्यः। ननु अस्या मधुविद्यायाः वस्वादिगणभोग्यरोहितरूपादि पञ्चामृताश्रयादित्योपासनरूपतया अस्यां विद्यायां वस्वादीनां नाधिकारस्सम्भवति। उपास्योपासकभावस्य एकस्मिन्नसम्भवात्। नह्येकस्यैव प्रीणनीयत्वं प्रीणयितृत्वञ्च सम्भवति। 'वसूनामेवैको भूत्वे'त्यादिना वसुत्वादिप्राप्तेरेव मधुविद्याफलत्वेन वस्वादीनामेव सतां वस्वादित्यप्राप्तिकामनाया असम्भवेन अर्थित्वाद्यसम्भवात्।।
<0103031
।।ज्योतिषि भावाच्च।।
	'तद्देवा ज्योतिषां ज्योतिरायुर्होपासतेऽमृत'मिति परब्रह्मव्यतिरिक्तस्य देवोपासयत्वनिषेधेन 
ज्योतिश्शब्दिते ब्रह्मण्येव उपासनसम्भवावगमाच्च इति प्राप्तेऽभिधीयते-
<0103032
।।भावन्तु बादरायणोऽस्ति हि।।
	अधिकारस्य सद्भावं बादरायण आचार्यो मन्यते। अस्ति ह तेषामप्यर्थित्वादिसम्भव इति। अस्यायमाशयः--नहीयं विद्या वस्वादित्यादिमात्रपर्यवसिता, अपि तु तच्छरीरकपरमात्मपर्यन्ता। वस्वादीनामेव सतां स्वान्तर्यामिपरमात्मोपासनं सम्भवत्येव। नच उपास्यप्रतिपादकवस्वादिशब्दानां ब्रह्मपर्यन्तत्वे प्रमाणाभावः। उपसंहारे 'ब्रह्मोपनिषदं वेदे'ति श्रवणात्, वस्वादीनामेव सतां कल्पान्तरे वसुत्वादिप्राप्तिपूर्वकब्रह्मप्राप्तेरुद्देश्यत्वसम्भवाच्च। लोके पुत्रिणामेव सतां जन्मान्तरेऽपि पुत्रित्वेप्साया दर्शनात्। ननु वस्वादिपञ्चगणोपजीव्यरोहितादिपञ्चरूपात्मकपञ्चामृताश्रयादित्यमधूपानत्वान्मधुविद्यायाः तस्याञ्च विद्यायां आदित्यस्यैवोपास्यतया आदित्यस्य तद्विद्याधिकारासम्भवेऽपि वस्वादीनां कथमनदिकारशङ्का। नह्यस्यां विद्यायां वस्वादीनामुपास्यत्वं, अपितु तद्भोग्यादित्यस्यैव। नहि स्वोपासनवत् स्वोपजीव्यत्वेन अन्यस्योपासनं विरुद्धं, तथासति उपासनमात्रोच्छद्परसङ्गात्। सर्वेष्वप्युपासनेषु उपास्यगतस्वोपजीव्यत्वस्वसेव्यत्वस्वाधारत्वस्वान्तर्यामित्वादीनामनुसन्धेयत्वात्। ततश्च वसूनामेव सतां स्वोपजीव्यप़ञ्चामृताश्रयादित्यविषयमधुविद्यानुष्ठानसम्भवात् कुतोऽनधिकारशङ्केति चेत् उच्यते-- 'वसूनामेवैको भूत्वे'त्यादिना वसुत्वादिप्राप्तेः फलत्वकीर्तनेन मधुविद्यायां तत्क्रतुन्यायेन वस्वादीनामुपास्यत्वस्य अभ्युपगन्तव्यत्वात्। 'अथ ततऊर्ध्वउदेत्ये'त्यतः प्राक् आदित्यवस्वादिकार्यविशेषावस्थं ब्रह्मोपास्यमुपदिश्यते। 'अथ तत ऊर्ध्वउदेत्ये'त्यादिना आदित्यान्तरात्मतयाऽवस्थितं कारणावस्थं ब्रह्मोपास्यमुपदिश्यत इति कार्यावस्थोपासनदशायां आदित्यवत् वस्वादीनां च तुल्यत्वस्य भाषितत्वाच्च। मधुविद्याया आदित्योपासनत्वपंचामृतोपासनत्वरूपाकारत्रयवत्वान्न पूर्वपक्षोत्थित्यनुपपत्तिरिति द्रष्टव्यम्। ननु वस्ववस्थस्य ब्रह्मण उपास्यत्वसम्भवेऽपि 'तद्वसव उपजीवन्ती'ति निर्दिष्टमुपजीवितृत्वलक्षणं भोक्तृत्वं न ब्रह्मणस्सम्भवतीति चेन्न। उपजीवितूत्वस्यापि सद्वारकतया तत्र सम्भवात्। नन्वेवं 'तद्वसव उपजीवंती'त्यत्र वसुशब्दस्य तदन्तर्यामिपरत्वे 'वसूनामेवैको भूत्वे'त्यत्रापि वसुशब्दस्य ब्रह्मपरत्वं स्यात्। न च तद्युक्तम्। न हि उपासकस्य जीवस्य कल्पान्तरे वसुत्वप्राप्तिलक्षणसंसारदशायां वस्वाद्यवस्थब्रह्मभावोक्तिस्शङ्गच्छत इति चेन्न। 'वसूनामेवैको भूत्वे'त्यत्र यथाश्रुते बाधकाभावेन ब्रह्मपरत्वे बाधकसम्भवेन च यथाश्रतार्थस्यैवोपपन्नत्वादित्यलमतिचर्चया।।
।। इति मध्वधिकरणम्।।
<0103033
।।शुगस्य तदनादरश्रवणात्तदाद्रवणात्सूच्यतेहि।।
	वस्वादीनामर्थित्वसामर्थ्यंयोस्सम्भवात् ब्रह्मविद्यायामधिकारोऽतीत्युक्तं, तर्हि शूद्राणामप्यधिकारस्स्यादिति शङ्कया सङ्गतिः। छान्दोग्ये संवर्गविद्यायां रैक्वो जानश्रुतिं 'शूद्रे'त्यामन्त्र्य ब्रह्मविद्यामुपदिदेशेति श्रवणात्, विदुरादीनां ब्रह्मनिष्ठानामपि दर्शनात्, अग्निविद्यासाध्ययज्ञादिषु अग्निविद्याशून्यानां शूद्राणां कर्मकाण्डापशूद्राधिकरणन्याययेन अधिकारासम्भवेऽपि ब्रह्मोपासने अधिकारस्सम्भवत्येव। नच शूद्रस्य ब्रह्मोपासनोपयुक्तज्ञानाभावश्शङ्कनीयः। इतिहासपुराणादिना तज्ज्ञानसम्भवात्। नचैयं यज्ञादिष्वपि तथा प्रसङ्गः। अग्न्यभावात्। 'तस्माच्छूद्रो यज्ञेऽनवकलृप्त' इति यज्ञानुष्ठानस्य विषिद्धतया तस्य तदसम्भवेऽपि संवर्गविद्यागतशूद्रशब्दामन्त्रणलिंगानुग्रहात् ब्रह्मोपासनाधिकारोऽङ्गीकर्तव्य एवेति पूर्वपक्षे प्राप्तउच्यते-
	शुगस्य तदनादरश्रवणात्तदाद्रवणात्सूच्यते हि।। शोचितृत्वप्रवृत्ति निमित्तकेन शूद्रशब्देन 
जानश्रुतेः 'कम्बरएनमेतत्सन्तं सयुगानमिव रैक्वमात्थे'ति हंसोक्तानादरगर्भवाक्यश्रवणात् तदाद्रवणहेतुभूतादुत्पन्ना शुक सूच्यते, न चतुर्थवर्णत्वम्। यौगिकार्थस्य प्रकृतस्य मानांतराविरुद्धस्य ग्रहणसम्भवे मानांतरविरुद्धस्य रूढ्यर्थस्य अग्काह्यत्वात्, शूद्रस्य 
ब्रह्मोपासनौपयिकवैदुष्यलक्षणसामर्थ्यासम्भवाच्च, न ब्रह्मविद्यायामधिकारः। वैदिकविधीनां अध्ययनविधिलब्धवेदजन्यज्ञानवतः त्रैवर्णिकाधिकारिण आसाद्य विवृत्तानां शूद्राधिकारानाक्षेपकत्वादिति न्यायस्य यज्ञोपानयोरविशेषात्, 'तस्माच्छूद्रो यज्ञेऽनवक्लृप्त' इत्यस्य न्यायसिद्धैकदेशानुवादित्वेन तस्य विनिगमकत्वासम्भवात्।।
<0103034
।।क्षत्रियत्वगतेश्च।।
	पक्वान्नप्रदत्वक्षत्तृप्रेषणरैक्व कन्याप्रदानानेकग्रामप्रदानादिना जानश्रुतेः क्षत्रियत्वावगतेश्च। एतेषां  क्षत्रियधर्मत्वस्यैव शास्त्रीयत्वात्।।
<0103035
।।उत्तरत्र चैत्ररथेन लिङ्गात्।।
	संवर्गविद्यासंबन्धिनोऽभिप्रतारिनाम्नः चित्ररथवंशस्य क्षत्रियस्य तादृशेन ब्राह्मणेन शौनकेन कापेयेन साहचर्यदर्शनात् इहापि संवर्गाविद्यासंबन्धी रैक्वेन ब्राह्मणेन सहचरितजानश्रुतिरपि क्षत्रियएवेत्यवसीयते। ननु अभिप्रतारिणः क्षत्रियत्वं कुतेऽवसीयइति चेत्, चैत्ररथवंश्यत्वात्। नच तदपि कुतोऽवसितमिति वाच्यम्। 'एतेन वै चित्ररथं कापेया अयाजय'न्निति छन्दोगब्राह्मणे चित्ररथस्य कापेययाज्यत्वाल्लिङ्गात्। न च कापेययाज्यत्वे चित्ररथवंश्यत्वं कुतइति वाच्यम्। 'एतेन वै चित्ररथं कापेया अयाजय'न्निति छन्दोगब्राह्मणे चित्ररथस्य कापेययाज्यत्वश्रवणात्। ननु अबिप्रतारिणः कापेययाज्यत्वं कुतेऽवसीयते। 'शौनकञ्च कापेयमभिप्रतारिणञ्च कांक्षसेनिं परिविष्यमाणौ ब्रह्मचारी बिभिक्ष' इति एकपङक्त्यु पवेशमात्रस्य श्रवणात् नानादेशागतानां परस्परसंबन्धशून्यानामपि एकपङ्क्तयुपवेशसम्भवात्। अस्तु वा कथंचिद्याज्ययाजकभावः, तावता छन्दोगब्राह्मणे चित्ररथस्य कापेययाज्यत्वश्रवणेन नित्ररथत्वमेव सिद्धेत्। न तु तद्वंश्यत्वमिति चेत्, उच्यते-- कापेयाभिप्रतारिणोः क्लृप्तसम्बन्धयोरेकपङ्क्त्युपवेशस्य युक्तत्वात्, कापेयानां चित्ररथवंश्यानां च याज्ययाजकभावसम्बन्धस्य अन्यत्र प्रसिद्धत्वात्, अभिप्रतार्यपि कापेययाज्यचित्ररथवंश्य इत्येव अवसीयते। नच कापेययाज्यतया चित्ररथत्वमेवास्त्विति शंक्यम्। अभिप्रतारिसंज्ञावरुद्धे चित्ररथसंज्ञानिवेशासम्भवान्नायं चित्ररथः। अपि तु तद्वंश्यः, समानान्वयानां याज्ययाजकभावस्य लोकवेदप्रसिद्धत्वात्। न च कापेययाज्यस्य चित्ररथस्य क्षत्रियत्वे किं प्रमाणमिति वाच्यम्। 'एतेन वै चित्ररथं कापेया अयाजयंस्तस्माच्चैत्ररथिर्नामैकः क्षत्रपतिरजायत' इति चित्ररथोत्पन्नस्य क्षत्रियत्वावेदनात्, ततश्चोत्तरत्र ब्राह्मणक्षत्रिययोश्शौनकाबिप्रतारिणोस्संवर्गविद्यासंबन्धश्रवणात्, इहापि तद्विद्यसंबन्धिनोः रैक्वजानश्रुत्योः ब्राह्मणक्षत्रियत्वमवसीयते।।
<0103036
।।संस्कारपरामर्शात्तदभावाभिलापाच्च।।
	ब्रह्मविद्योपदेशप्रदेशेषु 'उप त्वा नेष्ये न सत्यादगाइति तं होपनिन्ये। अधीहि भगव इति होपससाद सनत्कुमारं नारदः। समित्पाणयो भगवन्तं पिप्पलादमुपसन्ना' इति संस्कारः परामृश्यते। शूद्रस्य संस्काराभोवोऽभिलप्यते। 'शूद्रश्चतुर्थो वर्णएकजातिः। न शूद्रे पातकं किंचिन्नच संस्कारमर्हती'ति।।
<0103037
।।तदभावनिर्धारणे च प्रवृत्तेः।।
	शूद्रत्वाभावनिर्धारणे सत्येव विद्योपदेशाय प्रवृत्तिर्दृश्यते। 'नैतदब्राह्मणो विवक्तुमर्हति समिधं 
सोम्याहार उपत्वानेष्ये न सत्यादगा'इति।।
<0103038
।।श्रवणाध्ययनार्थप्रतिषेधात्।।
	'पद्यु हवा एतच्छमशानं यच्छूद्रः तस्माच्छूद्रसमीपे नाध्येतव्य'मिति शूद्रस्य वेदश्रवणप्रतिषेधेन 
तदध्ययनतदर्थानुष्ठानयोस्सुतरां प्रतिषेधात्। 
<0103039
।।स्मृतेश्च।।
	'अथ हास्य वेदमुपश्रृण्वतस्त्रपुजतुभ्यां श्रोत्रप्रपूरणमुदाहरणे जिह्वाच्छेदः धारणे शरीरभेद' इति स्मृत्या च श्रवणादिकं शूद्रस्य प्रतिषिद्धम्। अतोन ब्रह्मविद्यायां शूद्रस्याधिकारः। विदुरादयस्तुभवान्तराधिगतज्ञानाप्रमोषात् ज्ञानवन्तः प्रारब्धकर्मवशाच्चोदृशजन्मेति तेषां ब्रह्मनिष्ठत्वं। ननु शूद्राणां ब्रह्मोपासनानधिकारे श्रीपाञ्चरात्राद्यागमोक्ततांत्रिकमंत्रानुसंधानपूर्वकब्रह्मोपासने अधिकारो नस्यात्। नारदस्य शूद्रजन्मनि महर्षिवचनादनुष्ठितमच्युतोपासनमप्यप्रामाणिकं स्यादितिचेत् -- नहि ब्रह्मोपासने शूद्रस्य अनधिकारंब्रूमः, अपितु संवर्गविद्यादिषु वैदिकेषूपासनेषु। अतो नात्र तद्दोषशङ्कावकाशः। ननु 'संबन्धादेवमन्यत्रापी'त्यधिकरणे व्याहृतिविद्याया अध्यात्माधिदैवस्थानभेदेन भेदस्य प्रतिपादितत्वात् संवर्गविद्याया अपिअध्यात्मादिस्थानभेदेन भेदेन भेदः स्यात्। न चेष्टापत्तिः, 'अनुमएतां भगवोदेवतांशाधि यां देवतामुपास्स' इति ब्रह्मविद्यामात्रार्थिने जानश्रुतये विद्याद्वयोपदेशस्य अयुक्तत्वादितिचेन्मैवं। व्याहृतिविद्यायां 'यएतस्मिन्मण्डले पुरुषो यश्चायं दक्षिणेक्ष'न्नित्यत्रेव वायौ प्राणे इत्येवं वायुप्राणयोस्स्थानत्वेन निर्देशाभावात् स्थानभेदप्रयुक्तविद्याभेदाप्रसक्तेः 'यांदेवतामुपास्स' इति रैक्वोपास्यदेवतोपासनप्रकारे पृष्टे रैक्वोपास्यसंवर्गस्य देवतात्मलक्षणस्थानभेदेन उपासनाद्वयसंभवमभिप्रेत्य उपासनद्वयोपदेशे दोषाभावाच्च। नच 'विकल्पोऽविशिष्टफलत्वा'दिति न्यायेन रैक्वस्य विद्याद्वयानुष्ठानाभावात् स्वानुष्ठीयमानविद्यामात्रोपदेशएव युक्तः नाधिकइति वाच्यं। अप्रयोजकत्वात्। परोपदेशे स्वावगतेरेव प्रयोजकत्वेन स्वानुष्ठानस्य अप्रयोजकत्वमिति स्थितम्। ननु संवर्गविद्यायाः कथं ब्रह्मविद्यात्वं? किं तु वायुप्राणोपासनरूपत्वं 'वायुर्वावसंवर्गः, वायुर्ह्येवैतान् सर्वान्संवृङ्क्ते, प्राणोवाव संवर्गः, प्राणोह्येवैतान् सर्वान् संवृङ्क्ते, तौ वा एतौ द्वौ संवर्गौ। संवर्जनं-संग्रहणं। एकीकृत्य ग्रहणमित्यर्थः। संवर्जनगुणयोगाद्वायुरेव संवर्गः। संवर्गत्वगुणको वायुरुपास्यइति यावत्। एवं प्राणावाक्यस्याप्यर्थः। एवञ्च शूद्रस्य ब्रह्मविद्यायामनधिकारात् एतद्विद्याप्रश्नवाक्यगतशूद्रपदस्य रूढिं परित्यज्य अवयवार्थाश्रयणमनुपपन्नमिति चेत्। प्रक्रमे 'कृताय विजितायाधरेऽयास्संयन्ति एवमेनं सर्वं तदभिसमेती'त्यादिवाक्ये संवर्गविद्यानिष्ठरैक्वप्रभावे सर्वेषामंतर्भाववर्णनेन संवर्गविद्याया ब्रह्मविद्यात्वावश्यंभावात्। ननु 'अथ ह शौनकञ्च कापेयमभिप्रतारिणञ्चकाक्षसेनिं परिविष्यमाणौ ब्रह्मचारी बिभिक्षे'। कपिगोत्रं शुनकपुत्रं च कक्षसेनसुतमभिप्रतारिनामानञ्च तौ द्वौ पाचकैः परिविष्यमाणौ भोजनायोपविष्टौ संवर्गनिष्ठो ब्रह्मचारी दुरभिमानी भिक्षितवान्। 'तस्माउह नददतुः'। ब्रह्मचारी यद्वक्ष्यति तच्छ्रोष्यावइति बुद्ध्या भिक्षां न दत्तवंतौ। 'सहोवाच महात्मनश्चतुरो देवएकः कस्सजगार भुवनस्य गोपाः। तंकापेय नाभिपश्यन्ति मर्त्याः'। महात्मनः अधिदैवताध्यात्मभेदेन अग्न्यादित्यचंद्रजलरूपान् वाक्चक्षुः श्रोत्रमनोरूपांश्च। अतएव चतुरः=चतुस्संख्याकान् देवान् सर्वलोकस्य गोप्ता स एक एव वायुप्राणरूपी कः प्रजापतिः जगार=संहृतवान्। मर्त्याः-मरणधर्माणः अविद्यामोहितास्संतः तन्नजानंतीत्यर्थः। 'यस्मै वा एतदन्नंतस्माएतन्नदत्तमिति'। जगत्सर्वं यस्य संवर्गस्य प्रजापतेरन्नं तस्मै भिक्षमाणाय मह्यं न दत्तमिति तं निन्दितवानित्यर्थः। एवमनयाप्याख्यायिकया कशब्दितप्रजापतिवायुरूपत्वं संवर्गस्यावगतमिति चेन्न। तस्यामेव अखाययिकायां इतराविनाश्यत्वे सति सर्वसंप्रतिपन्नमहामहिमशालित्वसर्वदेवनियन्तृत्वब्रह्मादिसकलप्रजोत्पादकत्व हिरण्यदंष्ट्रत्वाद्युपलक्षितनरसिह्मविग्रहवत्त्वादिप्रतिपादनात्, 'वै वयं ब्रह्मचारिन्नेदमुपास्मह'इति  कशब्दितप्रजापत्यात्मकसंवर्गप्रत्याख्यानाच्च परमात्मरूपत्वं संवर्गस्य सिद्धम्। उक्तार्थप्रतिपादकवाक्यानि 
लिख्यन्ते-- 'तदुह शौनकः कापेयः प्रतिमन्वानः प्रत्येयाय'। तत्=प्रत्यागत्योवाच। 'आत्मा देवानां जनिता प्रजानां 
हिरण्यदंष्ट्रो बभसोऽनसूरिः। महांतमस्य महिमानमाहुरनद्यमानो यदनन्नमत्तीति वै वयं ब्रह्मचारिन्नेदमुपास्महे दत्ताऽस्मै भिक्षामि'ति। देवानामात्मा नियन्ता, प्रजानामुत्पादकः, हिरण्यदंष्ट्रः= 
कमनीयदंष्ट्रायुक्तः। हिरण्यविदारकदंष्ट्रायुक्तइतिवा। बभसः=भक्षणशीलः। असुरसंहारक इतियावत्। असूरिर्नभवतीत्यनसूरिः। विपश्चिदिति यावत्। अस्य श्रीनृसिंहस्य परमात्मनः महिमानं महान्तमाहुः, यत् स्वयमन्यैरनाश्यमानः अनन्नं वागादिकं अत्ति=नाशयति। एवंभूतः परमात्मैव संवर्गः नत्वदुक्तः प्रजापतिरित्यर्थः। अतो वयं न त्वदुक्तप्रजापतिरूपं संवर्गमुपास्महे, अपितु परमात्मानमेव। अतस्त्वं संवर्गं न यथावज्जानासीत्युक्त्वा अस्मै भिक्षां प्रयच्छतेति परिचारकानाहतुरित्यर्थः। अनेन संवर्गविद्याया वायुप्राणशरीरकपरमात्मपरत्वमाविष्कृतमित्यर्थः।।
।।इति अपशूद्राधिकरणम्।।
<0103040
।।कम्पनात्।।
	'यदिदं किञ्च जगत्सर्वं प्राणएजति निस्सृतम्। महद्भयं वज्रमुद्यत'मिति समस्तप्राणिकंपनेन भयहेतुत्वस्य अस्मिन्नंगुष्ठप्रमिते आम्नानात् तस्य च परमात्मधर्मत्वस्य 'भीषाऽस्माद्वातःपवत' इत्यादिश्रुतिप्रतिपन्नत्वात् अंगुष्ठप्रमितः परमात्मा।।
<0103041
।।ज्योतिर्दर्शनात्।।
	'न तत्र सूर्यो भाति न चन्द्रतारक'मिति अंगुष्ठप्रमिते सकलतेज आच्छादकज्योतिस्सम्बन्धस्य आथर्वणे ब्रह्मसंबन्धितया प्रतिपादितत्वात् अंगुष्ठप्रमितः परमात्मा। अतएतन्मन्त्रप्रतिपाद्यमानः अंगुष्ठप्रमित ईश्वर एवेति सिद्धम्।। (इति प्रमिताधिकरणशेषः।।)
<0103042
।।आकाशोऽर्थान्तरत्वादिव्यपदेशात्।।
	पूर्वं दहराकाशस्य परब्रह्मत्वसमर्थनाय अल्पश्रुतिपरिहारे कृते तत् प्रसङ्गात् अंगुष्ठमात्रस्य परमात्मत्वं साधितं, तत्प्रसङ्गतं तु अधिकरणत्रयम्। अथ पूर्वप्रकृतदहरविद्याया बुद्धिस्थत्वेन तदनन्तरश्रुतस्य आकाशवाक्यस्य परमात्मपरत्वं निरूप्यत इति सङ्गतिः। छान्दोग्ये-- 'आकाशो वै  नामनामरूपयोर्निर्वहिता ते यदन्तरा तद्ब्रह्म तदमृतं स आत्मे'त्यादि श्रूयते। अत्र 'नामरूपयोर्निर्वहिते'ति नामरूपवोढृत्वश्रवणात् नामरूपवोढृत्वस्य परमात्मनि 'अनेन जीवेनात्मनाऽनुप्रविश्य नामरूपेव्याकरवाणी'ति जीवद्वारकतयैव उपपाद्यतया नामरूपवोढृत्वस्य जीवएव स्वरसत्वात्, 'एष संप्रसादोऽस्माच्छरीरात्समुत्थाय परंज्योतिरुपसंपद्य स्वेन रूप्णाभिनिष्पद्यत' इति वाक्यप्रतिपाद्यस्य 'नामरूपयोर्निर्वहिता ते यदन्तरे'ति वाक्ये शब्दस्यापि यौगिक्या वृत्त्या मुक्तात्मनि सम्भवादित्येवं पूर्वपक्षे प्राप्त उच्यते- आकाशोऽर्थान्तरत्वादिव्यपदेशात्। आकाशः परंब्रह्म, अर्थान्तरत्वादिव्यपदेशात्। 'नामरूपयोर्निर्वहिते'ति जीवापेक्षया अर्थान्तरत्वस्य भेदकधर्मस्य व्यपदेशात्। नहि नितरां वोढृत्वं निर्वोढृत्वं, रूढ्या निर्वोढृशब्दस्य कर्तृत्वाभिधायित्वात्, 'ते यदन्तरे'ति नामरूपास्पृष्टत्वकथनाच्च, नामरूपास्पृष्टत्वे सति नामरूपकर्तृत्वस्य बद्धे मुक्तेवाऽसम्भवात् मुक्तस्यापि 'जगद्व्यापारवर्ज'मिति जगद्व्यापाररहित्यस्य प्रतिपादितत्वात्। आदिशब्देन अमृतत्वाभयत्वादीनां संग्रहः।।
<0103043
	ननु प्रत्यगात्मनो 'ऽर्थान्तरत्वव्यपदेशा'दिति न वक्तुं युक्तम्। शुद्धावस्थ एव हि प्रत्यगात्मा परमात्मा परंब्रह्मेति च व्यपदिश्यते। तत्राह-
।।सुषुप्त्युत्क्रांत्यर्भेदेन।।
	वाजसनेयके- 'कतम आत्मा योऽयं विज्ञानमयः प्राणे'ष्विति प्रकृतस्य प्रत्यगात्मनः सुषुप्तावुत्क्रान्तौ च 'प्राज्ञेनात्मना संपरिष्वक्तो न बाह्यं किञ्चन वेद नान्तर'मिति 'प्राज्ञेनात्मनाऽन्वारूढ उत्सर्जन् याती'ति 
च प्राज्ञेन परिष्वङ्गान्वारोहावाम्नायेते। जीवस्यैव शुद्धावस्थस्य परमात्मत्वे परिष्वङ्गान्वारोहौ नोपपद्येयातां। नह्यभेदे तौ सम्भवतः।।

<0103044
।।पत्यादिशब्देभ्यः।।
	'सर्वस्य वशी सर्वस्येशानस्सर्वस्याधिपतिस्सनसाधुना कर्मणा भूयान् नोएवासाधुना कनीयान्। एषसर्वेश्वर एष भूदाधिपतिरेष भूतपाल एष सेतुर्विधरण एषां लोकानामसम्भेदाये'ति प्रत्यगात्मासम्भावितानां पतित्वादिधर्माणां श्रवणात् नायमात्मा जीव इति स्थितम्।।
।।इति अर्थान्तरत्वादिव्यपदेशाधिकरणम्।।
	।।इति श्रीशारीरकशास्त्रार्थदीपिकायां प्रथमस्याध्यायस्य तृतीयः पादः।।
<0104001
।।आनुमानिकमप्येकेषामिति चेन्न शरीररूपकविन्यस्तगृरीतेर्दर्शयति च।।
	अस्मिन्पादे सांख्यतत्वप्रतिपादनच्छायापन्नानां वाक्यानां सांख्याभिमतार्थनिरासेन ब्रह्मणि समन्वयः प्रतिपाद्यत इति पादार्थस्सङ्गतिश्च उभयमपि प्रतिपाद्यत इति प्रथमपादएवोक्तम्। कठवल्ल्यां- 'आत्मानं रथिनं विद्धि शरीरं रथमेव च। बुद्धिं तु सारथिं विद्धि मनः प्रग्रहमेव च।। इंद्रियाणि हयानाहुर्विषयांस्तेषु गोचरान्। आत्मेन्द्रियमनोयुक्तं भोक्तेत्याहुर्मनीषिणः।। यस्त्वविज्ञानवान् भवत्ययुक्तेन मनसा सह। तस्येन्द्रियाण्यवश्यानि दुष्टाश्वा इव सारथेः।। यस्तु विज्ञानवान् भवति युक्तेन मनसा सह। तस्येन्द्रियाणि वश्यानि सदश्वा इव सारथेः।। यस्त्वविज्ञानवान्भवति अमनस्कस्सदाऽशुचिः। नस तत्पदमाप्नोति संसारञ्चाधिगच्छति।। यस्तु विज्ञानवान्भवति समनस्कस्सदा शुचिः। सतु तत्पदमाप्नोति यस्माद्भूयोनजायते।। विज्ञानसारथिर्यस्तु मनः प्रग्रहवान्नरः। सोऽध्वनः पारमाप्नोति तद्विष्णोः परमं पद' मित्येतावंति वाक्यानि सूत्रार्थवर्णनोपयुक्तानि। तेषाञ्चायमर्थः। 'आत्मानं रथिनं विद्धी'त्यादिना 'तद्विष्णोः परमं पद'मित्यन्तेन संसाराध्वपारभूतवैष्णवपरमपदप्राप्तौ परिकरमुपदिशन् प्राप्तृस्वरूपमुपदिशति- 'आत्मानं रथिनं विद्धि शरीरं रथमेव च'। शरीराधिष्ठितारं रथिनं विद्धि शरीरमेव च रथं विद्धीत्यर्थः। 'बुद्धिस्तु सारथिं विद्धि'। बुद्धिशब्दिताध्यवसायाधीनत्वाद्देहप्रवृत्तेः तस्यास्सारथित्वमितिभावः। 'मनः प्रग्रहमेवच'। प्रग्रहः रशना। 'इन्द्रियाणि हयानाहुर्विषयांस्तेषु गोचरान्'। तेषु इंद्रियेषु हयत्वेन रूपितेषु गोचरान् मार्गान् शब्दादिविषयान् विद्धीत्यर्थः। 'आत्मेन्द्रियमनोयुक्तं भोक्तेत्याहुर्मनीषिणः'। आत्मशब्दो देहपरः। भोक्ता=कर्तृत्वभोक्तृत्ववानित्यर्थः। नहि केवलस्यात्मनः कर्तृत्वं भोक्तृत्वंवाऽस्तीति भावः। शरीरादेः रथत्वादिरूपणस्य प्रयोजनमाह-'यस्तवविज्ञानवा' नित्यादिना। हयत्वेन रूपितानामिन्द्रियाणां वशीकरणतदभावयोः प्रयोजनं मन्त्रद्वयेन। 'यस्त्वविज्ञानवान्भवत्यमनस्कस्सदाऽशुचिः'। अमनस्कः= अनिगृहीतमनाः। अत एव अशुचिः। सर्वदा विपरीतविन्ताप्रवणत्वादित्यर्थः। किं तत्पदमित्याकांक्षायां तत्पदं दर्शयन्नुपसंहरति-'विज्ञानसारथिर्यस्तु मनः प्रग्रहवान्नरः। सोऽध्वनः पारमाप्नोति तद्विष्णोः परमं पदं'। समीचीनविज्ञानमनः शाली संसाराध्वपारभूतं परमात्मस्वरूपं प्राप्नोतीत्यर्थः। वशीकार्यत्वाय रथादिरूपितेषु शरीरादिषु यानि येभ्यो वशीकार्यतायां प्रधानानि तान्युच्यन्ते-'इन्द्रियेभ्यः पराह्यर्था अर्थेभ्यश्च परं मनः। मनसस्तु परा बुद्धिर्बुद्धेरात्मा महान् परः।। महतः परमव्यक्तमव्यक्तात्पुरुषः परः। पुरुषान्न परं किञ्चित् सा काष्ठा सा परा गति'रिति। तत्र हयत्वेन रूपितेभ्य इन्द्रियेभ्यः गोचरत्वेन रूपिता विषया वशीकार्यत्वे पराः, वश्येन्द्रियस्यापि विषयसन्निधौ इन्द्रियाणां दुर्निग्रहत्वात्। तेभ्योऽपि परं प्रग्रहरूपितं मनः। मनसि विषयप्रवणे विषयासन्निधानस्याप्यकिञ्चित्करत्वात्। तस्मादपि रथत्वरूपितं शरीरं अव्यक्तशब्दितं परम्। तदायत्तत्वाज्जीवस्य सकलपुरुषार्थसाधनप्रवृत्तीनां। तस्मादपि 
परस्सर्वान्तरात्मभूतोऽन्तर्यामी अध्वनः पारभूतः परमपुरुषः। यथोक्तस्य आत्मपर्यंतस्य तत्सङ्कल्पायत्तप्रवृत्तित्वात् वशीकार्योपासननिर्वृत्त्युपायकाष्ठाभूतः परमप्राप्यस्सएव। न तस्मादपि परं किञ्चिदस्तीत्याह-'पुरुषान्नपरं किञ्चि'दिति। हयादिरूपितानामिन्द्रियाणां 
वशीकरणप्रकारमाह-यच्छेद्वाङ्मनसीप्राज्ञः तद्यच्छेज्ज्ञान आत्मनि। ज्ञानमात्मनि महति नियच्छेत्  तद्यच्छेच्छान्त आत्मनि'। वाचो मनसि नियमनं मनोऽननुगुणप्रवृत्तिवैमुख्यापादनम्। मनसो बुद्धौ नियमनं व्यवसायानुगुणप्रवृत्तितापादनम्। तस्याः बुद्धेरात्मनि नियमनं स एवोपादेयतया साक्षात्कार्य इति तदर्थविषयत्वापादनम्। शान्ते ब्रह्मणि महतो जीवस्य नियमनं नाम तच्छेषताप्रतिपत्तिः। सा च प्रतिपत्तिश्शरणागतिरेव। 'तमेव शरणं गच्छे'ति स्मृतेः। ननु 'इन्द्रियेभ्यः पराह्यर्था' इति वाक्ये सांक्यप्रक्रियाप्रत्यभिज्ञानात् पञ्चविंशातिरिक्तपुरुषनिषेधाच्च सांख्याभिमताब्रह्मात्मकप्रधानमेव अव्यक्तशब्देन अभिधीयत इति 
'आनुमानिकमप्येकेषामितिचे'दिति सूत्रखण्डेन पूर्वपक्षं कृत्वा 'न शरीररूपकविन्यस्तगृहीतेर्दर्शयतिचे'ति सिद्धान्तः कृतः। तस्याचायमर्थः। आनुमानिकमव्यक्ताभिलप्यं शरीरं। उपासनोपयोगिवशीकरणाय 'आत्मानं रथिनं विद्धि शरीरं रथमेवचे'ति रूपकविन्यस्तशरीरस्यैव अव्यक्तशब्देन ग्रहणसम्भवात् अस्मिंश्च प्रकरणे इंद्रियादिवीकारस्यैव 'यच्छेद्वाङ्मनरी प्राज्ञ' इत्यादौ दर्शानात्, तदनुसारेण अव्यक्तशब्देन शरीरमेव गृह्यते।।
<0104002
ननु कथमव्यक्तशब्देन व्यक्तस्य शरीरस्याभिधानं मत्राह--

।।सूक्ष्मंतु तदर्हत्वात्।।
	भूतसूक्ष्ममव्याकृतं ह्यवस्थाविशेषमापन्नं शरीरं भवति। ततश्च कारणवाचिना अव्यक्तशब्देन स्थूलं शरीरमेव उपचारादुच्यतइत्यर्थः। ननु उक्तशब्दस्य मुख्यएवार्थोऽस्तु, कुतः स्थूलशरीरे लक्षणाऽभ्युपगन्तव्येत्यत्राह- तदर्हत्वादिति। स्थूलशरीरस्यैव कार्यार्हत्वात्, तस्यैव वशीकार्यत्वाय प्रतिपादनस्य अपेक्षितत्वात्, अव्यक्तशब्देन कारणवाचिना स्थूलशरीरलक्षणा उचितेति भावः।।
<0104003
	ननु यदि भूतसूक्ष्ममव्याकृतमभ्युपगम्यते कापिलतन्त्रसिद्धोपादानेकः प्रद्वेष इत्यत्राह--

।।तदधीनत्वादर्थवत्।।
	अस्मन्मते अव्यक्तस्य परमात्माधीनतया तदधिष्ठितत्वेन प्रयोजनवत्त्वमस्ति, सांख्यमते तदनभ्युपगमात् तस्य निष्प्रयोजनत्वमिति भावः।।
<0104004
।।ज्ञेयत्वावचनाच्च।।
	यदि तन्त्रसिद्धमेव अविवक्षिष्यत्, तदाऽस्य ज्ञेयत्वमविवक्षिष्यत्। व्यक्ताव्यक्तविज्ञानात् मोक्षंवदद्भिस्तांत्रिकैः तेषां सर्वेषां ज्ञेयत्वाभ्युपगमात्। नचास्य ज्ञेयत्वमुच्यते। अतो न तन्त्रसिद्धस्येह ग्रहणम्।।
<0104005
।।वदतीति चेन्न प्राज्ञो हि प्रकरणात्।।
	'अशब्दमस्पर्शमरूपमव्ययं तथाऽरसं नित्यमगन्धवच्च यत्। अनाद्यनन्तं महतः परं ध्रुवं विचाय्य तं मृत्युमुखात्प्रमुच्यत' इत्युक्तस्य ज्ञेयत्वमनन्तरमेव श्रुतिर्वदतीतिचेन्न। 'सोऽध्वनः पारमाप्नोति तद्विष्णोः परमं पद'मिति प्राज्ञस्य परमात्मनः प्रकरणात् स एव 'अशब्दमस्पर्श'मिति मन्त्रे ज्ञेयत्वेन निर्दिश्यते, न  तन्त्रसिद्धमव्यक्तम्।।
<0104006
।।त्रयाणामेव चैवमुपन्यासः प्रश्नश्च।।
	अस्मिन् प्रकरणे हि उपायोपेयोपेतृणां त्रयाणामेव ज्ञेयत्वोपन्यासः 'अन्यत्र धर्मादन्यत्राधर्मा'दिति 
प्रश्नश्च दृश्यते, नाव्यक्तादेः।। श्रुत्यर्थश्च लिख्यते-'नह्यध्रुवैः प्राप्यतेहि ध्रुवन्तत्'।'एतच्छ्रुत्वा संपरिगृह्य मर्त्यः प्रवृह्य धर्म्यमणुमेतमाप्य। समोदते मोदनीयं हि लब्ध्वा'। 'अध्यात्मयोगाधिगमेन देवं मत्वा धीरो हर्षशोकौ जहाती'ति प्रदेशेषु धर्मफलविलक्षणतया ज्ञानसाध्यतया प्राप्यतया निर्दिष्टस्य प्राप्यस्य स्वरूपञ्च 
उक्तप्रदेशेष्वेव धर्मविलक्षणतया 'मत्वे'ति प्रतिपन्नस्य उपायस्य स्वरूपञ्च 'धीरो हर्षशोकौ जहाती'त्यत्र 'धीर' इति प्रतिपन्नस्य प्राप्तुश्च स्वरूपञ्च शाधयितुं पृच्छति-'अन्यत्र धर्मा'दित्यादिना। धर्मः=उपायः। धर्मादन्यत्र=प्रसिद्धोपायविलक्षणइत्यर्थः। अधर्मः=धर्मेतरउपायः। धर्मादन्यत्र प्रसिद्धसाध्यविलक्षणं फलमित्यर्थः। 'अस्मा'दिति बुद्धिस्थस्साधको विवक्षितः। स एवोपेता, सहि प्रसिद्धोपेतृविलक्षणः। साधकावस्थायामितरफलविरक्तत्वात्, फलदशायामाविर्भूतगुणाष्टकविशिष्ट स्वरूपत्वाच्च। कृताकदादित धर्मादीनां विशेषणम्। कृताकृताद्धर्मादेर्विलक्षणं भूताच्च भव्याच्च धर्मादेर्विलक्षणं यदित्यर्थः। योजनान्तरमप्यस्ति, विस्तरभयान्नलिख्यते--

<0104007
।।महद्वच्च।।
	यथा 'बुद्धेरात्मा महान्पर' इत्यत्र आत्मशब्दसामानाधिकरण्यात् न तन्त्रसिद्धं महत्तत्वं गृह्यते, एवमव्यक्तमपि आत्मनः परत्वेनाभिधानात् न कापिलतन्त्रसिद्धं गृह्यतइति स्थितम्।।
।।इति आनुमानिकाधिकरणम्।।
<0104008
।।चमसवदविशेषात्।।
	पूर्वत्र रूपकवाक्ये शरीरश्रवणात् अव्यक्तं शरीरं न तन्त्रसिद्धा प्रकृतिरित्युक्तं, तर्हि तदश्रवणात् अजा तन्त्रसिद्धा प्रकृतिस्स्यादिति प्रत्यवस्थानात्सङ्गतिः। श्वेताश्वतरे- 'अजामेकां लोहितशुक्लकृष्णां बह्वीः प्रजास्सृजमानां सरूपाः। अजोह्येको जुषमाणोऽनुशेते जहात्येनां भुक्तभोगामजोऽन्यः'। अस्यार्थः- तेजोबन्नलक्षणविकारगतलोहितशुक्लकृष्णरूपयुक्तां स्वसमानरूपविविधभूतभौतिक्स्रष्ट्रीं उत्पत्तिरहितां काञ्चन कश्चिदविद्वान् उत्पत्तिराहित्येन तत्समान एव सन् तत्र अहंबुद्ध्या सेवमानः तामनुसृत्य शेते तिष्ठति। अपरो विद्वान् किञ्चित्कालं भूक्त्वा उत्पन्नवैराग्यः त्यजतीत्यर्थः। ननु अस्मिन्नजामन्त्रे स्वरसतएतावानर्थः प्रतीयते। काञ्चिच्छागीं त्रिवर्णां सरूपबहुसर्गकरीं एकः छागः प्रीयमाणोऽनुवर्तते, अन्यस्तामुपभुक्तां त्यजतीति, कथं भवदुक्तप्रकृतिरूपार्थग्रहणम्। यदि च अध्यात्मशास्त्रे लौकिकार्थप्रतिपादनानौचित्यात् आध्यात्मिकार्थे पर्यवसानं कर्तव्यमिति, तर्हि 'द्वासुपर्णा' इति मन्त्रे वृक्षसुपर्णपिप्पलशब्दैः शरीरजीवकर्मफलानां गौण्यावृत्त्या ग्रहणवत् 'गौरनाद्यन्तवती'त्यत्र गोशब्देन  गौण्यावृत्त्या प्रकृतिग्रहणवत् इहापि अजाशब्देन गौण्या वृत्त्या प्रकृतिग्रहणं युक्तम्। न तु यौगिकार्थग्रहणम्। रूढिपूर्वकलक्षणाविशेषरूपगौण्यपेक्षया योगदौर्बल्यस्य प्रोद्गात्रधिकरणे स्थितत्वात्। इतरधा 'प्रैतुहोतुश्चमसः प्रोद्गातृणा'मित्यत्रापि यौगिक्या वृत्त्या उद्गात्रादीनां चतुर्णां ग्रहणं स्यादिति चेन्न। मुख्यार्थानुपपत्तौ हि गौणार्थाश्रयणं युज्यते। उपपद्यते च अजाशब्दे यौगिकार्थस्य मुख्यस्य ग्रहणम्। नचैवं प्रोद्गातृन्यायविरोधः। तत्र हि पाशन्यायेन बहुत्वाविवक्षा नास्ति। प्रोद्गातृशब्दयौगिकार्थबहुत्वस्य सम्भवात्। 'अदितिः पाशा'नित्यत्र रूढ्यर्थस्य वा यौगिकार्थस्य वा पाशशब्दार्थस्य बंधनसाधनस्य असम्भवाद्बहुत्वाविवक्षा। इह तु तत्सम्भवान्नाविवक्षा इत्येवं तदधिकरणस्थितिः। न तु रूढिपूर्वकलक्षणापेक्षया योगस्य जघन्यत्वमित्यपि। नन्वेवं सुब्रह्मण्यस्यापि गानकारितया योगार्थत्वात्तस्यापि ग्रहणप्रसङ्ग इति चेन्न। तस्य सदसि स्थित्यभावेन तत्साधारण्याबावात् मीमांसकैकदेशिभिः तत्साधारण्यस्य अभ्युपेतत्वाच्च। ततश्च यौगिकार्थस्य मुख्यस्याजाशब्दार्थस्य सम्भवे पररीत्या छागत्वरूपणं गौणवृत्त्याश्रयणञ्च न युक्तम्। 'गौरनाद्यन्तवती'त्यत्र गोशब्दे यौगिकार्थास्फुरणात्  'सर्वकामदुघा'मिति दोहनस्य गोशब्दरूढ्यर्थग्रहणनियामकस्य सत्वाच्च तत्र तथा। इह तु योगार्थस्फूर्तेः रूढ्यर्थग्रहणनियामकशब्दांतर समभिव्याहारासम्भवाच्च यौगिकार्थ एव ग्राह्यः। किञ्च इह रूढ्यर्थग्रहणे 
समभिव्याहृतानां 'बह्वीः प्रजास्सृजमाना'मित्यादीनां सङ्कोचस्स्यात्। छाग्याः प्रकृतिवत् सकलप्रजास्त्रष्टृत्वासम्भवात्। सकलप्रजासर्गकरप्रकृत्यामल्पप्रजासर्गकरच्छागत्वकल्पनस्य विच्छित्तिविशेषाहेतुत्वात्। नचैवं 'आत्मानं रथिनं विद्धी'त्यत्र आत्मशरीरादौ रथिरथत्वादिकल्पनमपि न 
विच्छित्तिविशेषजनकं स्यादिति वाच्यम्। तत्र रूप्यरूपकवाचिपदद्वयश्रवणबलेन वशीकार्यताप्रतीत्युपयुक्ततया च रूपणमङ्गीक्रियते। प्रकृते च रूप्यरूपकवाचिपदद्वयाश्रवणात् तद्वदत्र उपयोगाभावाच्च न च्छागत्वपरिकल्पनम्। 'द्वासुपर्णे'ति मन्त्रे वृक्षादिशब्दैः योगवृत्त्या अर्थग्रहणं युक्तम्। समासोक्त्या अर्थान्तरस्फूर्त्या विच्छित्तिविशेषोऽस्तीति एतावन्मात्रम्। यदि च न वृक्षादिशब्दे यौगिकार्थस्फुरणं, तर्हि 'गौरनाद्यन्तवती'तिवदस्तु, प्रकृतेतु अजाशब्दे यौगिकार्थस्य स्फुटप्रतीतेः योगएव ग्राह्यः। अनेन प्रकृतिस्वरूपं बद्धमुक्तस्वरूपञ्चोक्तं। ननु अत्र अजाशब्देन अकार्यत्वप्रतिपादनात् 'सृजमाना'मिति कर्त्रर्थशानचा स्वातन्त्र्यलक्षणकर्तृत्वप्रतीतेः अब्रह्मात्मिकैव प्रकृतिरनेन मन्त्रेण अभिधीयतामिति पूर्वपक्षे प्राप्ते अभिधीयते--
	चमसवदविशेषात् 'अर्वाग्बिलश्चमसऊर्ध्वबुध्नस्तस्मिन् यशो निहितं विश्वरूप'मिति ऊर्ध्वबिलतिर्यग्बुध्नप्रसिद्धचमसव्यावर्तकस्य शिरसश्चमसत्वप्रत्यायकस्य वाक्यशेषस्य सद्भाववत् इह अस्वतन्त्रप्रकृतिव्यावर्तकस्य स्वतंत्रप्रकृतिपादकस्य वाक्यशेषस्य अभावेन स्वातन्त्राप्रकृतिरिह अभिधीयतइति 
निर्णयासम्भवात् ब्रह्मात्मकत्वेऽपि जनिराहित्यस्य उपपत्तेः परतन्त्रेऽपि तक्षादौ 'तक्षतिकाष्ठ'मिति कर्त्रर्थप्रत्ययदर्शनेन तावन्मात्रेणापि अपरतन्त्रप्रकृतित्वनिश्चयासम्भवात्।।
<0104009
	ननु ब्रह्मात्मकप्रकृतिग्रहणेऽपि नियामकाभावात् सन्देह एव स्यात्तत्राह--

।।ज्योतिरुपक्रमा तु तथा ह्यधीयत एके।।
	'अथ यदतः परोदिवोज्योति'रिति। ज्योतिरुपक्रमा=ब्रह्मात्मिकेत्यर्थः। ब्रह्मात्मिकैव अजा इह मन्त्रे ग्राह्या। 'देवात्मशक्तिं स्वगुणैर्निगूढा'मिति ब्रह्मात्मिकाया एव अजायाः प्रतिपादितत्वात्। तैत्तिरीये- 'अणोरणीया'निति ब्रह्म प्रस्तुत्य 'सप्त प्राणाः प्रभवन्ति तस्मा'दिति प्राणोपलक्षितप्रपञ्चोत्पत्तिमभिधाय निर्विकारस्य ब्रह्मणोऽपरिणामितया सकलप्रपञ्चोपादानत्वं न सम्भवतीति शङ्कानिवारणाय तैत्तिरीये पठितस्य मन्त्रस्य सद्ब्रह्मात्मकप्रकृतिपरत्वस्य वक्तव्यतया इहापि तथात्वावश्यम्भावाच्च ब्रह्मात्मिकैव प्रकृतिरजामन्त्रप्रितिपाद्या।।
	ननु अकाशादीनां ब्रह्मोपादानकत्वेन ब्रह्मात्मकत्ववत् प्रकृतेरपि ब्रह्मोपादानकत्वेनैव ब्रह्मात्मकत्वस्य वक्तव्यतया अनुत्पन्नायाश्च तस्याः ब्रह्मोपादानकत्वासम्भवेन ब्रह्मात्मकत्वासम्भव इत्याशंक्याह--
<0104010
।।कल्पनोपदेशाच्च मध्वादिवदविरोधः।।
	कल्पना=सृष्टिः। 'धाता यथापूर्वमकल्पय'दिति प्रयोगदर्शनात् 'अस्मान्मायी सृजते विश्वमेत'दिति मायाशब्दितप्रकृतेः ब्रह्मोपादेयप्रपञ्चसृष्टौ हेतुत्वावेदनादित्यर्थः। प्रकृतेरब्रह्मात्मकत्वे च तस्याः 'अस्मान्मायी सृजत' इति प्रतिपादितब्रह्मोपादानतानिर्वाहकत्वाभावात् तस्याब्रह्मात्मकत्वं सिद्धम्। अपृथक्सिद्धाधारत्वमात्रेणाप्यात्मत्वोपपत्त्या अजन्याया अपि प्रकृतेः ब्रह्मात्मकत्वं सम्भवत्येवेति ब्रह्मात्मकत्वमविरुद्धम्। मध्वादिवत्। अत्र मधुशब्देन 'असौवा आदित्यो देवमध्वि'ति निर्दिष्ट आदित्य उच्यते। आदित्यवदित्यर्थः। यथाऽऽदित्यस्य 'नैवोदेता नास्तमेते'ति अकार्यतया श्रुतस्यैव 'य आदित्ये तिष्ठन्नि'त्यादिना ब्रह्मात्मकत्वञ्च, एवमनोदेरपि उपपद्यते ब्रह्मात्मकत्वमिति न विरोधः।।
।।इति चमसाधिकरणम्।।
<0104011

।।न संख्योपसंग्रहादपि नानाभावादतिरेकाच्च।।
	अजाशब्दस्य स्वतंत्रप्रकृतिपरत्वे विशेषस्याभावात् वाक्यान्तरानुरोधेन ब्रह्मात्मकत्वं साधितम्। तदत्र न प्रसरति। ब्रह्मसत्वे संख्याधिक्यात्तेन विना संख्यापूरणेन अब्रह्मात्मिका प्रकृतिरिति 
निश्चयसम्भवादिति शङ्कया सङ्गतिः। वाजसनेयके - 'यस्मिन्पञ्चपञ्चजना आकाशश्च प्रतिष्ठितः। तमेवं मन्य आत्मानं विद्वान्ब्रह्मामृतोऽमृतम्'। पंचजनसंज्ञाः पंच आकाशश्च यत्र प्रतिष्ठित इत्यर्थः। आकाशशब्दो भूतान्तरस्याप्युपलक्षकः। पूर्वस्मिन्मन्त्रे 'ज्योतिषां ज्योति'रिति षष्ठ्यन्तज्योतिश्शब्दस्यार्थ निर्णायकसापेक्षत्वात् पञ्च जनशब्दस्याप्यर्थनिर्णायकान्तरसापेक्षत्वाच्च पंचत्वसंख्यान्वययोग्यानि ज्योतींषि इन्द्रियाण्येवेत्यवसीयंते। तदुक्तं व्यासार्यैः- 'श्रुत्या पंचसंख्याविशेषितत्वात् पंचसंख्याकज्योरन्तरप्रसिद्ध्यभावाच्च परिशेषेणेन्द्रियत्वावगम'इति। 'तमेवं मन्य आत्मानं विद्वान्ब्रह्मामृतोऽमृतम्'। तादृशमात्मानं अमृतं ब्रह्मेत्येवं विद्वानन्योऽप्यमृतो भवतीत्यर्थः। पंचजनशब्दनिर्दिष्टानि ज्योतींषि कानीत्यपेक्षायामाह-'प्राणस्य प्राणमुत चक्षुषश्चक्षुश्श्रोत्रस्य श्रोत्रं मनसो ये मनो विदुस्ते निचिक्युर्ब्रह्मपुराणमग्न्यं'। प्राणशब्देन स्पर्शनेन्द्रियं गृह्यते। वाय्वाप्यायितत्वात् स्पर्शनेन्द्रियस्य, मुख्यप्राणस्य ज्योतिश्शब्देन प्रदर्शनायोगात्। चक्षुषइति चक्षुरिन्द्रियं गृह्यते। 'श्रोत्रस्ये'ति श्रोत्रेन्द्रियं। 'मनस' इति मनोगृह्यते। समानप्रकरणे माध्यन्दिनशाखायां 'अन्नस्यान्न'मिति पाठात् 'अनुक्तमन्यतो ग्राह्य'मिति न्यायेन तदपि गृह्यते। अन्नशब्देन च अन्नसंबंधिनोर्घ्राणरसनयोर्ग्रहणम्। अन्नेन घ्राणस्याप्यायितत्वलक्षणसम्बन्धः, रसनस्यान्नभक्षकतया अन्नसम्बन्ध इति द्वयोरपि ग्रहणम्। एवं प्रकाशकत्वेन ज्योतिश्शब्दितत्वक्चक्षुरादींद्रियाणामपि त्वक्चक्षुरादिवत् प्रकाशकं तेषां तत्तद्विषयग्रहणशक्त्याधायकमित्यर्थः। एतादृशं ये जानंति ते पुराणमग्न्यं ब्रह्म परंब्रह्म निचिक्युः=निश्चितवन्त इत्यर्थः। अत्र 'यस्मिन् पंचपंचजना'इति वाक्ये 
पंचत्वविशेषितया पंचसंख्यया पंचविशतिसंख्याप्रतीतेः सांख्यस्मृतिसिद्धाब्रह्मात्मकपंचविंशतितत्वप्रतिपादकमेवेदं वाक्यमिति पूर्वपक्षे प्राप्ते उच्यते-
	न संख्योपसंग्रहादपि नानाभावादतिरेकाच्च। पंचविंशतिसंख्याप्रतीतिवशादपि न सांख्याभिमततत्वप्रत्याशा कार्या। नानाभावात् नानात्वात्। भिन्नत्वादिति यावत्। सांख्याभिमताब्रह्मात्मकपंचविंशतितत्वेभ्यः 'यस्मिन्पंचपंचजना' इति ब्रह्माधारकतया ब्रह्मात्मकत्वेन प्रतिपाद्यमानानां तत्वानां भिन्नत्वादित्यर्थः। अतिरेकाच्च। 'यस्मिन्पञ्च पंचजना आकाशश्च प्रतिष्ठित' इति वाक्ये 'यस्मिन्नित्याधारतया निर्दिष्टस्यात्मनश्च 'आकाशाश्च प्रतिष्ठित' इत्याकाशस्य च प्रतिपादनेन सप्तविंशतिप्रतीतेश्च न साङ्ख्यमतप्रत्यभिज्ञानं। 'न संख्योपसंग्रहादपी' त्यपिशब्दात् वस्तुतस्सङ्ख्योपसंग्रहोपिनास्ति। पंचभिरारब्धव्यूहपंचकासम्भवात्, नहि तन्त्रप्रसिद्धेषु तत्वेषु पंचत्वसंख्यानिवेशनिमित्तामित्यादिकमस्ति। नच पंचकर्मेन्द्रियाणि पंचज्ञानेंद्रियाणि पंच महाभूतानि पंच तन्मात्राणि अवशिष्टानि पंचेत्यवांतरसंख्यानिवेशनिमित्तमस्त्येवेति वाच्यम्। आकाशस्य पृथङ्निर्देशेन पंचभिरारब्धमहाभूतसमूहासिद्धेः। अतः 'पंचजना' इत्ययं समासो न समाहारविषयः। अपितु 'दिक्संख्येसंज्ञाया'मिति संज्ञानिषयः। अन्यथा 'पंचपूल्य' इतिवत् पंचपंचजनी इति स्यात्। ततश्च 'सप्तसप्तर्षयोऽमला' इतिवत् 'पंचपंचजनी इति स्यात्। ततश्च 'सप्तसप्तर्षयोऽमला' इतिवत् 'पंचपंचजना' इति निर्देशउपपद्यते।।
<0104012
	केपुनस्ते पंचजनाइत्यत्राह-

।।प्राणादयो वाक्यशेषात्।।
	'प्राणस्यप्राण'मिति वाक्यशेषश्रुताः प्राणचक्षु श्रोत्रान्नमनोरूपाः पंचावसीयन्ते।।
	नन्वेवं काण्वानामन्नपाठाभावात् कथं पंचपंचजनप्रतीतिरित्यत्राह-
<0104013
।।ज्योतिषैकेषामसत्यन्ने।।
	एकेषां काण्वानां पाठे असत्यन्ने 'तन्देवाज्योतिषांज्योति'रिति प्रक्रमश्रुतषष्ट्यन्तज्योतिश्शब्दादेव पंचजनशब्दितानीन्द्रियाणीत्यवसीयन्ते। ज्योतिश्शब्दस्याप्यर्थनिर्णायकसापेक्षत्वात्, 
पंचजनशब्दस्याप्यर्थनिर्णायकसापेक्षत्वात् परस्पराकांक्षावशेन पंचत्वसंख्यायुक्तानि प्रकाशकतया ज्योतिश्शब्दितानीन्द्रियाण्येव 'पंचजना' इति न सांख्याभिमताब्रह्मात्मकपंचविंशतितत्वप्रतीतिः।।
।।इति संख्योपसंग्रहाधिकरणम्।।
<0104014
।।कारमत्वेनचाकाशादिषु यथाव्यपदिष्टोक्तेः।।
	माभूवन् पंचपंचजनास्सांख्यतत्वानि, तथापि ब्रह्मकारणमिति सिद्धांत्यभिमतं न सिध्यते। कारणवाक्यानां परस्परविरोधेन क्वचिदपिप्रतिष्ठितत्वाभावात्तद्विहाय स्मृत्यनुसारेण प्रधानस्यैव कारणतया वक्तव्यत्वादिति प्रत्यवस्थानात्सङ्गतिः। छान्दोग्ये- 'तद्धेदन्तर्ह्यव्याकृतमासीत्तन्नामरूपाभ्यामेव व्याक्रीयते'ति। 'यदिदं किंच मिथुनमापिपीलिकाभ्यस्तत् सर्वमसृजते'ति सृष्टतया निर्दिष्टस्य मिथुनादिरूपस्य प्रपंचस्य इदं शब्दनिर्दिष्टस्य आत्मभिन्नत्वेन 'आत्मैवेदमग्रआसी'दित्युक्तं कथमुक्तमित्याशंक्य इदमादिनामरूपभाक्त्वमपि ब्रह्मण एव। तस्य च आत्मशब्दवाच्यसूक्ष्मचिदचिद्विशिष्ट ब्रह्माभेद उपपद्यत इत्येतदर्थोऽयं सन्दर्भ आरभ्यते। हशब्दः प्रतिज्ञातार्थस्मरणे। तदिदं मिथुनादिलक्षणं जगत् तर्हि = तदासृष्टेःप्राक् अव्याकृतमव्यक्तशरीरकं ब्रह्मासीदित्यर्थः। तदेव अव्याकृतशरीरकं ब्रह्मैव। नामरूपाभ्यामितीत्थंभावे तृतीया। एवकारो भिन्नक्रमः। नामरूपवत्तया व्याक्रियत व्याकृतमासीत्। व्याङ्भ्यामुपसर्गाभ्यां विविच्य समन्तादक्रियतेत्यर्थः। कर्मकर्तरि लकारः। ततश्च तदेव अविभक्तनामरूपं ब्रह्म सर्वज्ञं सत्यसङ्कल्पं नामरूपवत्तया स्वयमेव व्याक्रियत इत्यर्थः। तदेव दर्शयति- 'असौ नामायमिदंरूप'इति। देवमनुष्यादिनामा करचरणादिरूपवानित्येवं व्याख्यायते। अदोनामेति वक्तव्ये असौनामेति लिंगव्यत्ययोऽसौ नामेति अलुक्चछान्दसौ। ततश्च सर्वाणि नामानि तत्प्रवृत्तिनिमित्तभूतानि च रूपाणि तदीयान्येव। अतः इदमादिशब्दैरपि तस्यैव निर्देशसम्भवात् 'आत्मैवेदमग्रआसी'दित्यभेदेन निर्देशे नानुपपत्तिरिति भावः। ननु एवकारेण कर्त्रन्तख्यवच्छेदात् कर्त्रन्तराक्षेपे गौरवात् 
'तदात्मानं स्वयमकुरुते' त्यनेनैकार्थ्याच्च 'व्याक्रियते'ति लकारस्य कर्मकर्तर्येवाभ्युपगन्तव्यत्वात् तदवैरूप्याय 'अव्याकृत'मित्यत्रापि कर्मकर्त्रर्थकत्वस्य आश्रयणीयतया कर्मणि विहितक्तप्रत्ययासिद्धेः। न च कर्मकर्तर्यपि कर्मवद्भावेन क्तप्रत्ययोऽस्त्विति वाच्यम्। लान्तस्यैव कर्मवद्भावविधानात् अलान्ते कृत्यक्तखलर्थेषु कर्मवद्भावाभावादिति चेन्न। कर्मकर्तति अकर्मकतया 'गत्यर्थाकर्मके'ति कर्तरिक्तस्य सम्भवाद्वैरूप्यस्यासम्भवात्। ननु आत्मनः कथं देवमनुष्यादिनारूपभाक्त्वं तच्छरीरे तस्या वर्तमानत्वादितीमामाशह्कां व्यावर्तयति 'सएष इह प्रविष्ट आनखाग्रेभ्यः'। अन्तर्यामिरूपेणेति शेषः। अत्र दृष्टान्तमाह- 'यथा क्षुरः क्षुरधानेऽवहितस्स्याद्विश्वम्भरो वा विश्वंभरकुलाये'। क्षुरधानं=क्षुरकोशः। अवहितः=पिहितप्रविष्टः। विश्वम्भरः वैश्वानरः। विश्वम्भरकुलाये नीडे। दारुणीति यावत्। यः तिलतैलात् सर्वत्रं व्याप्तं परमात्मानं न पश्यति सः अकृत्स्नः=अपूर्णस्वरूपः। असत्कल्प इति यावत्। परमात्मन एव सर्वनामरूपवत्त्वमुपपादयति-'प्राणो नाम भवति वदन् वाक्पश्यन् चक्षुश्श्रृण्वन् श्रोत्रं मन्वानो मनस्तान्यस्यैतानि कर्मनामधेयान्येव'। प्राणक्रियां कुर्वन् प्राणनामा भवतीति योज्यम्। तान्येतानि प्राणादीनि नामानि पाचकगायकादिवत् कर्मनामान्येव। अतस्सर्वनामरूपाश्रयत्वं परमात्मनोऽस्तीति भावः। अत्र 'तद्धेदंतर्ही'ति वाक्यमेव विषयः। इतराण्यधिकरणार्थचिंतोपयुक्तानि लिखितानि। अत्र चिंत्यते- 'सदेव सोम्येदमग्रआसी'दिति क्वचित सत्पूर्विका सृष्टिराम्नायते। 'असद्वा इदमग्र आसी'दिति क्वचिदसत्पूर्विका। अतो वेदान्तेषु सृष्टिरव्यवस्थितेति जगतो ब्रह्मैककारणत्वं न निश्चेतुं शक्यम्। 'तद्धेदं तर्ह्यव्याकृमासीत्तन्नामरूपाभ्यामेव व्याक्रियते'ति अव्याकृतकर्तृकसृष्टेराम्नातायास्सांख्यस्मृति अनुरोधित्वात् प्रधानमेव जगत्कारणं ईक्षणादयो गौणा नेतव्या इति पूर्वपक्षे प्राप्तउच्यते-
	कारणत्वेनचाकाशादिषु यथाव्यपदिष्टोक्तेः।'जन्माद्यस्ययत' इत्यादिसूत्रेषु प्रतिपादितं सर्वज्ञं सत्यसङ्कल्पं ब्रह्म यथाव्यपदिष्टमित्युच्यते। तस्यैव 'आत्मनआकाशस्सम्भूत' इत्यादिषुवाक्येषु आकाशादिकारणत्वेनाक्तेः।
<0104015
।।समाकर्षात्।।
	'असद्वाइदमग्रआसी'दित्यत्र 'सोऽकामयते'ति प्रकृतस्य ब्रह्मणएव 'तदप्पेषश्लोकोभवती'ति समाकृष्य 'असद्वा इदमग्रआसी'दित्यभिधानात् असच्छब्दस्सूक्ष्मचिदचिद्विशिष्टब्रह्मपरः। 'तद्धेदं तर्ह्यव्याकतमासी'दित्यत्र अव्याकृतस्य 'सएषइह प्रविष्ट आनखाग्रेभ्यः, पश्यंश्चक्षु' रित्यादिना उत्तरत्र समाकृष्यमाणत्वात् पश्यत्त्वादीनामचेतने अभावादव्याकृतशब्दोऽपि अव्याकृतशब्दिताव्यक्तशरीरक परमात्मपरएवेत्यर्थ इति निर्णीतम्।।
।।इति कारणत्वाधिकरणम्।।
<0104016
।।जगद्वाचित्वात्।।
	कौषीतकिनामुपनिषदि - 'योवै बालाकएतेषां पुरुषाणां कर्ता यस्यवैतत्कर्म सवै वैदितव्य' इति। वैशब्दोऽवधारणे। त्वया ब्रह्मत्वेनोपदिष्टानां पुरुषाणां यः कर्ता ते यत्कार्यभूताः। किं विशिष्याभिधीयते। यस्य प्रत्यक्षादिसन्निधापितं चिदचिद्रूपं समस्तं जगत् कर्म कार्यं। क्रियतइति व्युत्पत्त्या कर्मशब्दः कार्यवचनः। सएववेदितव्यः। नतु त्वदुपन्यस्ता आदित्यादयः पूर्वोक्ताइति भावः। 'ततउहबालाकिस्समित्पाणिः प्रतिचक्राम उपायानीति'। उशब्दोऽवधारणे। हशब्दः प्रसिद्धौ। 'तंहोवाचाजातशत्रुः प्रतिलोमरूपमेवस्यात् यत्क्षत्रियो ब्राह्मणमुपनयेत् एहिव्येवत्वा ज्ञापयियिष्यामीति'। क्षत्रियोब्राह्मणमुपनयेदितियत्तत् विपरीतरूपमेव स्यात्। अतएहित्वामुपनयनमन्तरेण ब्रह्मविज्ञापयिष्यामि। 'तंह पाणावभिपद्य प्रवव्राज'। पाणावभिपद्य=पाणौ गृहीत्वा। 'तौ ह सुप्तं पुरुषमीयतुः तंहाजात शत्रुरामन्त्रयांचक्रे बृहन्पाण्डरवासस्सोमराज'न्निति। तं ह सुप्तं पाण्डरवासस्त्वसोमराजत्वादि प्राणनामभिरामन्त्रयाञ्चक्र इत्यन्वयः। 'स तूष्णीमेव शिश्ये'। अनुत्थित एव अशयिष्टेत्यर्थः। 'तत उहैनं यष्ठ्या चिक्षेप सतत एव समुत्तस्थौ'। तत एव दण्डताडनादेव, न तु प्राणनामामन्त्रणादिनेत्यर्थः। अत्र सुषुप्तिदशायामुपरतव्यापरेभ्यश्शरीरेन्द्रियेभ्योऽन्यत्वं सुज्ञानमिति तस्यामपि दशायामनुपरतव्यापारात् प्राणादन्यत्वं ज्ञापनीयमिति प्राणनामभिरामन्त्रणम्। तस्मिन् सत्यप्यनुत्थानेन दण्डताडनोत्थानेन च जीवस्य प्राणव्यतिरेकः प्रदर्शितः। एवं देहेन्द्रियमनः प्राणव्यतिरिक्तं जीवं प्रदर्श्यततोऽतिरिक्तं परमात्मानं बोधयितुमाह-'तं होवाचाजातशत्रुः क्वैष एतद्बालाके पुरुषोऽशयिष्ट क्व वा एतदबूत्कुत एतदागादिति'। त्रिष्वपि प्रश्नेषु एतच्छब्दस्सप्तम्यन्तः। एतस्मिन् काल इत्यर्थः। 'सुपांसुलुगि'ति सुपोलुक्। एतस्मिन् काले क्व स्वप्नमनुभूतं, एतस्मिन् 
काले क्वसुप्तः, एतस्मिन् काले कुतो निर्गत एति प्रश्नत्रयार्थः। 'तदुह बालाकिर्नविजज्ञौ'। उत्तरं न ज्ञातवानित्यर्थः। 'तंहोवाचाजातशत्रुः यत्रैषपुरुषोऽशयिष्ट यत्रैतदभूद्यतएतदागात्'। तदुच्यत इति शेषः। स्वप्नस्थानप्रश्नं प्रतिवक्ति - 'हिता नाम हृदयस्य नाड्यः हृदयात्पुरीततमभिप्रतिष्ठंती'त्यादिना। सुषुप्तिश्थान प्रश्नस्योत्तरमाह- 'यदा सुप्तो न कञ्चन पश्यति अथास्मिन् प्राण एवैकधा भवति तदैनं वाक्सर्वैर्नामभिस्सहाप्येती'त्यादिना। 'सुप्त' इति वर्तमानेक्तः। स्वपन् सन् यदा उपरतस्वप्नदर्शनो भवति। अथ स्वप्नानन्तरं अस्मिन् प्राणे। प्राणशब्दो योगेन वा अपर्यवसानवृत्त्या वा ब्रह्मपरः। परमात्मनो बुद्धिस्थत्वादस्मिन्निति निर्देशोऽप्युपपद्यते। तत्=तदा। एनं परमात्मानमपियन्तं जीवं वागादीन्द्रियाण्यपि तत्तत्स्वकार्येण सह अपियंतीत्यर्थः। उद्गमनोपादानप्रश्नस्योत्तरमाह- 'स यदा प्रतिबुध्यते यथाऽग्रेर्विष्फुलिंगा विप्रतिष्ठेरन् एवमेवैतस्मादात्मनो यतायतनं प्रतिष्ठन्ते प्राणेभ्यो देवा देवेभ्यो लोकाः। एतस्मात् परमात्मनः प्राणशब्दिता जीवाः प्रस्थिता भवन्ति। तेभ्यस्छ देवशब्दितानि इन्द्रियाणि, तेभ्यश्च लोकशब्दितानि ज्ञानानि भवन्तीत्यर्थः। 'एवमेवैष 
प्राज्ञ आत्मा इदं शरीरमात्मानमनुप्रविष्ट आलोमभ्य आनखेभ्यः'। व्याप्य इत्यध्याहारः। इदं पुरोवर्तिशरीरं व्याप्य आत्मानं जीवात्मानमनुप्रविष्टः। अन्तर्यामितयेत्यर्थः। तादृशस्य सुषुप्त्याधारत्वोद्गमनापादानत्वे सम्भवत इति भावः। 'तमेतमात्मानमेत आत्मानोऽन्ववस्यन्ति'। अनुवर्तन्ते। 'यथा श्रेष्ठी स्वैर्भुङ्क्ते यथा 
श्रोष्ठिनं स्वा भुञ्जते एवमेवैष प्राज्ञआत्मा एतैरात्मभिर्भुङ्क्ते'। यथा कश्चित् प्रभुः भोगोपकरणभूतैः स्वैर्ज्ञातिभिः भोगान्भुङ््क्ते, यथा स्वाश्च बन्धवःतं प्रभुं ऐश्वर्यादिसमग्रमनुभूय तद्दत्तानि वित्तादीनि च उपजीव्य हृष्यन्ति, एवमेवायं परमात्मा स्वोपकरणभूतैर्जीवात्मभिः लीलारसं भुङ्क्ते। तेचात्मानः परमात्मदत्तभोगोपकरणाः सर्वैश्वर्यादिगुणविशिष्टं तमनुभूय हृषाभवन्तीत्यर्थः। 'अथ हत्वाऽसुरान्विजित्य सर्वेषान्देवानां श्रैष्ठ्यं स्वाराज्यमाधिपत्यं पर्येति य एवंवेदे'त्यादि। 'यो वै बालाक एतेषां पुरुषाणां कर्ता यस्य वैतत्कर्म स वेदितव्य' इत्यत्र आदित्यादिपुरुषाणां यः कर्ता तत्कर्तृत्वनिर्वाहकञ्च पुण्यपापलक्षणं कर्म यस्यास्ति स वेदितव्य इत्यर्थप्रतीतेः कर्मशब्दस्य पुण्यपापयोरूढत्वात् सुप्तपुरुषागमनयष्टिघातोत्थापनादीनां च जीवलिंगत्वात्, 'तद्यथा श्रेष्ठी स्वैर्भुङ्क्त' इति वाक्यप्रतिपाद्यभोक्तृत्वपरिपाल्यत्वयोर्जीव एव सम्भवात् जीव एव प्रकरणप्रतिपाद्य इति प्राप्त उच्यते।।
<0104016
	जगद्वाचित्वात्। 'यस्य वै तत्कर्मे'त्यत्र कर्मशब्दस्य यद्यपि पुण्यपापादौ रूढिरस्ति, तथाऽपि चलनेऽपि रूढ्यविशेषेण रूढ्योः परस्परकलहायमानत्वेन अर्थनिर्णयासामर्थ्यात् एतच्छब्दस्य प्रत्यक्षादिसन्निधापि तजगत्परत्वौचित्येन तत्समानाधिकृकर्मशब्दस्य क्रियत इति कर्मेति व्युत्पत्त्या जगद्वचनत्वमेवाचितम्। ततश्चायमर्थः-त्वदुक्तानामादित्यादिपुरुषाणां यः कर्ता अन्ततो गत्वा सर्वमपि जगद्यस्य कार्यं स एव वेदितव्यः। ततश्च नात्र जीवस्य प्रसक्तिः। यदि हि पुण्यापुण्यलक्षणकर्मसंबन्धी जीवोऽत्र वाक्ये प्रतिपाद्यस्स्यात् तदाऽऽदित्यादिषु पुरुषवादिनां बालाकिमब्रह्मवादित्वेन प्रत्याख्यातवता अजातशत्रुणा स्वयमब्रह्मण उपदेश्यत्वासम्भवात्। अतो नायं कर्मशब्दः पुण्यपापवचनः, अपितु जगद्वचनः।। 
<0104017
।।जीवमुख्यप्राणलिङ्गान्नेतिचेत्तद्व्याख्यातम्।।
	यष्टिघातोत्थापनभोक्तृत्वादिजीवलिंगात् 'अथास्मिन्प्राण एवैकधा भवती'ति प्राणशब्देन प्राणभृतन्निर्दिश्य तत्र करणग्रामस्यैकधाभावश्रवणात् प्राणभृत्त्वस्य जीवलिंगत्वाच्च जीव एवात्र प्रतिपाद्यते। नच प्राणशब्दस्य मुख्यप्राणएवार्थः। प्राणनामभिरामन्त्रणाश्रवणेन मुख्यप्राणव्यतिरिक्तत्वस्य ज्ञापितत्वेन एतत्प्रकरणप्रतिपाद्यत्वासम्भवेन प्राणशब्दस्य प्राणसहचरितजीवलक्षकत्वस्यैव युक्तत्वात्। ततश्च यष्ट्यादिजीवलिंगात् प्राणशब्दसङ्कीर्तनाच्च प्राणभृज्जीवएवात्र प्रतिपाद्यत इति चेत्तद्व्याख्यातं प्रतर्दनविद्यायां। यत्र प्रकरणे ब्रह्मलिङ्गानि चिदचिल्लिङ्गानि चोपलभ्यन्ते, तत्र चिदचिल्लिंगानां चिदचिच्छरीरकान्वयसम्भवात् चेतनाचेतनशरीरकब्रह्मोपासनं विधीयत इत्युक्तत्वात्। इह अनन्यथासिद्धजीवलिंगमस्तिचेत् तच्छरीरकब्रह्मोपासनार्थस्तन्मध्यवर्तिजीवोपदेशः। अत्र च प्रकरणे उपक्रमएव 'मृषा वै मा संवादयिष्ठा' इति अब्रह्मवादप्रत्याख्यानदर्शनात् पापहतिपूर्वक स्वाराज्यरूप ब्रह्मविद्यैकान्तफलेन उपसंहारात् प्रकरणस्य ब्रह्मपरत्वेन निश्चितत्वात् मध्ये जीवोपदेशस्तच्छरीरकतया ब्रह्मोपासनार्थ इत्यध्यवसीयत इत्यर्थः।।
<0104018
।।अन्यार्थन्तु जैमिनिः प्रश्नव्याखायनाभ्यामपि चैवमेके।।
	यष्टिघातेन जीवसम्बोधनं जीवातिरिक्तब्रह्मस्वरूपप्रतिबोधनार्थमिति जैमिनिराचार्योमन्यते। कुतः? प्रश्नप्रतिवचनाभ्यां। यष्टिघातेनापि जीवप्रतिबोधनानन्तरं 'क्वैषएतद्बालके पुरुषोऽशयिष्ट क्वैतदभूत्कुतएतदागा'दिति जीवसुषुप्त्याधारप्रश्नस्य 'अथास्मिन्प्राणएवैकधाभवती'ति परमात्मवाचिप्राणशब्देन प्रतिवचनदर्शनाच्च जीवातिरिक्तब्रह्मप्रबोधनशेषतयैव जीवोपन्यासः, नतु तस्यैव 
स्वातन्त्र्येण। ननु 'क्वैतदभू'दित्येतच्छब्देन न जीवोभिधीयते, येन तत्प्रतिपादनं परमात्मप्रतिपत्तिशेषभूतं स्यात्। अपितु एतच्छब्देन करणजातमभिधीयते। एतत्करणजातं सुषुप्तौ क्व लीनं प्रबोधदशायां कुत उत्थितमिति प्रश्नः, 'अथास्मिन्प्राणएवैकधाभवती'ति प्राणशब्दानिर्दिष्टे प्राणभृति लयइति 
प्रतिवचनतातप्रयञ्च किन्नस्यादिति चेत्तत्राह--
	अपिचैवमेके। एके वाजसनेयशाखिनः प्रश्नप्रतिवचनयोः जीवसुषुप्त्याधारविषयत्वं स्पष्टमामनंति-- 'यएषविज्ञानमयः पुरुषः क्वैतदभूदिति, यएषोऽन्तर्हृदयआकाशस्तस्मिन् शेत' इति च। अतो जीवप्रतिपादनस्य परमात्मप्रतिपादनशेषत्वात् परमात्मैवात्र प्रकरणे प्रतिपाद्यो न जीवइति नचोद्यावकाशः।।
।।इति जगद्वाचित्वाधिकरणम्।।
<0104019
।।वाक्यान्वयात्।।
	बृहदारण्यगतमैत्रेयब्राह्मणमेव अस्य अधिकरणस्य विषयः। 'मैत्रेयीति होवाच याज्ञवल्क्य उद्यास्यन्वा अरेऽहमस्मात् स्थानादस्मि हंततेऽनया कात्यायन्याऽन्तं करवाणीती'ति। अरे मैत्रेयि अहमस्मात् स्थानात् गार्हस्थ्यलक्षणादाश्रमात् उद्यास्यन्नस्मि=ऊर्ध्वं गन्तुमिच्छन्नस्मि। अन्तं सपत्न्या सह कलहशान्तये द्रव्यविभागनिर्णयं करवाणीत्यर्थः। 'साहोवाच मैत्रेयी येनाहं नामृतास्यां किमहं तेन कुर्यां यदेवेह भगवान् वेद तदेव मे ब्रूही'ति। मम अमृतत्वप्राप्त्यनुपायभूतेन वित्तेन अहं किं करिष्यामि। भवान् यदमृतत्वप्राप्त्युपायं वेद तदेव मे ब्रूहीत्यर्थः। 'सहोवाच याज्ञवल्क्यः नवाअरे पत्युः कामाय पतिः प्रियो भवति आत्मनस्तु कामाय पतिः प्रियो भवति'। 'न वा' इत्यत्र वैशब्दोऽवधारणे। नैवेत्यर्थः। पत्युःकामाय। कामः=सङ्कल्पः। सङ्कल्पं सफलीकर्तुमित्यर्थः। 'क्रियार्थोपपदस्य च कर्मणि स्थानिन' इति चतुर्थी। तथा च अरेहेमैत्रेयि पत्युः प्रियत्वं अहमस्याः प्रियस्स्यामिति पतिसङ्कल्पसाफल्याय नैव भवति पतिसङ्कल्पायत्तं न भवतीति यावत्। 'वैदाध्ययनं सफलीकर्तुं यज्ञ' इत्युक्ते वेदाध्ययनस्य यज्ञः फलमिति सिध्यति। एवं सङ्कल्पसाफल्याय प्रियस्स्यामिति पतिस्सङ्कल्पयन्नपि न स तस्याः प्रियो भवति। परमात्मनस्सङ्कल्पात् पतिः पत्न्याः प्रियो भवति। परमात्मनस्सङ्कल्पात् पतिः पत्न्याः प्रियो भवतीत्यर्थः। 'आत्मनस्तु कामाये'त्यत्रापि पूर्ववच्चतुर्थी। एवं जायापुत्रादिपर्यायेष्वपि द्रष्टव्यम्। 'आत्मावा अरे द्रष्टव्यश्श्रोतव्यो मन्तव्यो निदिध्यासितव्यः'। तस्मात् पतिजायादीनां प्रियत्वं यत्सङ्कल्पायत्तं तस्य परमात्मनः प्रसादाय परमात्मा द्रष्टव्यः, सहि परमात्मा दर्शनेन प्रसन्नस्सन् सर्वेषामपि वस्तूनां पतिजायादिवत् ततोऽधिकं वा प्रियत्वमापादयितुं शक्नोति। 'न पश्यो मृत्युं पश्यति न रोमं नोत दुःखता' मिति मुक्तौ सर्वेषां प्रियत्वश्रवणादिति भावः। अत्र स्वाध्यायस्य अर्थपरत्वे अधीतवेदः पुरुषः प्रयोजनवदर्थदर्शनात्तन्निर्णयाय स्वयमेव गुरुमुखात् न्याययुक्तार्थग्रहणलक्षणश्रवणे प्रवर्तत इति श्रवणस्य प्राप्तत्वात् 'श्रोतव्य' इत्यनुवादः। स्वात्मन्येवमेवेति युक्तिभिः ज्ञातार्थप्रतिष्ठापनलक्षणमननस्य श्रवणप्रतिष्ठार्थतया प्राप्तत्वात् 'मन्तव्य' इति चानुवादः। अतोऽनवरतभावनारूपं ध्यानमेव 'निदिध्यासितव्य' इति विधीयते। उपायदशाप्रभृति भगवद्ध्यानस्यानुकूलत्वसूचनाय 'निदिध्यासितव्य' इति सनन्तपदेन निर्देशः। अत्र 'स्मृतिलम्भे सर्वग्रन्थीनां विप्रमोक्ष' इति ध्यानस्यैव मोक्षंप्रत्यव्यवहितहेतुत्वश्रवणात् 'क्षीयन्तेचास्य कर्माणि तस्मिन्दृष्टे परावर' इति दर्शनस्यापि मोक्षाव्यवहितकारणत्वश्रवणात्, उभयोरेकार्थत्वस्य वक्तव्यत्वात्, चाक्षुषज्ञानवाचितया दृशिधातोश्चाक्षुषज्ञानस्य च 'न चक्षुषा गृह्यत' इत्यचाक्षुषज्ञानवेद्ये ब्रह्मणि विधातुमसम्भवात्, 'द्रष्टव्य' इति दर्शनशब्देन उपचारात् दर्शनसमानाकारमिति विशदतमज्ञानमभिधीयते। ततश्च द्रष्टव्योनिदिध्यासितव्य इत्याभ्यां दर्शनसमानाकारत्वविशिष्टं ध्यानं विधीयते। 

 ।।श्रीः।।
	'आर्षेयं वृणीते एकं वृणीते द्वौ वृणीते त्रीन्वृणीते न चतुरो वृणीते न पञ्चातिवृणीत' इत्यत्र 'आर्षेयं वृणीते त्रीन् वृणीत' इत्याभ्यां त्रित्वविशिष्टार्षेयवरणविधानवदिति द्रष्टव्यं। अत्र निदिध्यासितव्यतया निर्दिष्टस्य परमात्मनो जगत्कारणत्वं 
लक्षणमाह- 'मैत्रेय्यात्मनोवा अरे दर्शनेन श्रवणेन मत्या विज्ञानेनेदं सर्वं विदितं भवती'ति। उपादानोपादेययोरभेदात् तस्मिन्नात्मनि ज्ञाते सर्वं विदितं भवतीत्यर्थः। अत्र 'सर्वमिद'मितिशब्दौ स्थूलावस्थचिदचिद्विशिष्टब्रह्मपरौ। आत्मशब्दोपि सूक्ष्मचिदचिद्विशिष्टब्रह्मपरः। अतस्तयोरभेदात् तद्विज्ञानेन सर्वं विज्ञातमित्युपपद्यते। अनेन जगदुपादानत्वमुक्तं भवति। अत्र 'निदिध्यासितव्य' इत्युक्त्वा सर्वोपादानत्वकथनात् जगत्कारणत्वं सकलपरविद्यानुयायीत्युक्तं भवति। ननु कथमात्मनि विज्ञाते सर्वमिदं विज्ञातं स्यात् जगतस्तद्भिन्नत्वादित्याशंक्याह- 'ब्रह्म तं परादाद्योऽन्यत्रात्मनो ब्रह्म वेद' ब्राह्मणवर्णः यस्त्वधिकारी ब्राह्मणवर्णं आत्मनोऽन्यत्र परमात्मनोऽन्यत्र स्थितं न तु परमात्मनि स्थितं अब्रह्मात्मकं स्वनिष्ठं वेद=जानीयात्। तं ब्रह्म स ब्राह्मणवर्ण एव परादात्=पराकुर्यात्। अभिभवेत्। आत्मनोऽन्यत्वेन अब्रह्मात्मकत्वेनावगतो ब्राह्मणवर्ण एव संसारयतीत्यर्थः।।

	ननु सर्वस्य ब्रह्माधारकतया ब्रह्मात्मकत्वेऽपि ब्रह्मात्मकस्य शरीरभूतस्य जगतः शरीरिभूतब्रह्मापोक्षया भिन्नत्वेन तथाविधब्रह्मज्ञानेन सर्वज्ञानाऽसम्भवमाशंक्य 'तस्मिन् विज्ञाते इदं सर्वं विदितं भवती'ति इदंसर्वमिति शब्दाभ्यां अन्यैरपि शब्दैः तत्तच्छरीरकं ब्रह्मैव अभिधीयतइत्यभिप्रेत्याह- 'इदं ब्रह्मेदं क्षत्रमिमे लोका इमे देवा इमानि भूतानीदं सर्वं यदयमात्मा'। ततश्च आत्मनि विज्ञाते इदं सर्वं विदितं भवति। सर्वशरीरकं ब्रह्म विदितं भवतीत्यर्थ उपपद्यतइति भावः। सामान्येनोक्तं जगत्कारणत्वं दृष्टान्तबलेन अभिन्ननिमित्तमिति सूचयन् प्रपञ्चयति-'सयथाऽऽर्दैधाग्नेरभ्याहितात् पृथग्धमाविनिश्चरंति'। एधशब्दः अकारांतः इन्धनवाची। अग्निर्हि धूमोत्पात्तौ निमित्तं, इन्धनन्तूपादानं।  अभ्याहितात् आध्मानवीजनादिना प्रवर्तितादित्यर्थः। पृधग्विधाधूमाः विनिश्चरन्ति-निर्गच्छन्तीत्यर्थः। 'एवंवा अरेऽस्य महतोभूतस्य निश्वासितमेतत्'। निश्वासवदनायासेनैव उद्गतं। एतत्=वक्ष्यमाणमित्यर्थः। किंतदित्याह-'ऋग्वेद' इत्यादिना। सर्वावस्थास्वपि जीवस्वरूपस्य परमात्मनिष्ठतया स्वातन्त्र्याभावज्ञापनाय जीववाचिशब्देन परमात्मानन्निर्दिशन् अमृतत्वोपायप्रवृत्तिप्रोत्साहनाय भूतसंघात्मकशरीरजन्ममरणानुविधायिनः संसरतोजीवस्याऽपरिच्छिन्नज्ञानैकाकारतामुपपादयति - 'सयथा सैन्धवखिल्यउदके प्रास्त उदकमेवानुविलीयेत न हास्योद्ग्रहणायैव स्याद्यतोयतस्त्वाददीत लवणमेव'। सैन्धवखिल्यः लवणखणडः उदके प्रक्षिप्तः उदकमनुप्रविश्य विलीयतएव। अस्य विलीनस्य लवणस्य उद्ग्रहणाय उदकात् पृथक्कृत्य ग्रहीतुं यथानैव कोपि शक्तस्स्यात् तच्चोदकं यथा यतोयतः- मध्यतः पार्श्वतो वा। आददीत=गृह्णीयात्। तत्तोयं लवणमयमेव भवति। 'एवं वा अरे इदं महद्भूतमनन्तरमपारं विज्ञानघनएवैतेभ्यो भूतेभ्यस्समुत्थाय तान्येवानुविनश्यति'। एवमेवेदं अनन्तं अपरिच्छेद्यमपारं गुणतोऽप्यपरिच्छेद्यं ब्रह्म विज्ञानघन एव जीवशरीरकतया भूतेष्वनुप्रविश्य भूतेषूत्पद्यमानेषु स्वयमुत्पद्यमानः तेषु नश्यत्सु अनु पश्चात् स्वयं नश्यति। ननश्यतीत्यर्थः। देहोत्पत्तिविनाशानुविधाय्युपादविनाशवानभवतीति यावत्। विनाशोनाम अत्यन्तज्ञानसङ्कोचः। उत्पत्तिर्नाम विकासप्रादुर्भावः। ' न प्रेत्य संज्ञास्ती'ति। प्रेत्य = चरमदेहवियोगं प्राप्य। मोक्षदशायां स्वाभाविकापरिच्छिन्नज्ञानस्य सङ्कोचाभावेन नसंज्ञास्ति। समित्येकीकारे। ज्ञाधातोः ज्ञानमर्थः। ततश्च भूतसंघातेनैकीकृत्य ज्ञानं संज्ञाशब्दार्थः। आमोक्षं देहभ्रमोनुवर्तत इति भावः। न च 'महद्भूतमनन्तमपार' 
मिति निर्दिष्ट्ब्रह्मणो विज्ञानघनत्वात् 'समुत्थायानुविनश्यती'ति जीवत्वसंसारित्वावेदनं मुख्यमेवास्त्विति वाच्यम्। 'निरनिष्टो निरवद्य' इत्यादिश्रुतिप्रतिपन्नस्य परमात्मनः संसारित्वासम्भवात् मोक्षधर्मे जनकयाज्ञवल्क्यसंवादे 'अन्यश्च राजन् सपरस्तथाऽन्यः पञ्चविंशकः। तत्स्थत्वादनुपश्यन्ति ह्येक एवेति 
साधवः' इति शरीरशरीरिणोर्भेदेऽपि शरीरान्तस्थितस्य शरीरिण एकत्वात् 'अयमेकः पुरुष' इति व्यवहारवत् अन्तरवस्थितिनिबन्धनप्रकार्यैक्यविषयोऽभेदव्यवहार इति वक्तुं शक्यत्वात्। ततश्च जीवस्य परमात्मशरीरतया तद्वाचिना विज्ञानघनशब्देन परमात्मनोऽभिधानं तद्धर्म भूतोत्पत्ति विनाशादि धर्मवत्त्व कथनञ्च नविरुद्धमिति द्रष्टव्यम्। नच विज्ञानघनशब्देन परमात्मवाचित्वं परित्यज्यजीववाचित्वमाश्रित्य जीवशरीरकपरमात्माभिधानाश्रयणं किन्निबंधनमिति वाच्यम्। परमात्मनः स्वरूपेणोत्थानविनाशासम्भवात् जीवरूपेणोत्थानविनाशयोः वक्तव्यत्वेन जीववाचिपदस्य कस्यचिदावश्यकत्वात् अन्यस्य चाभावात् विज्ञानघनशब्दस्य जीववाचित्वसम्भवाच्च विज्ञानघनशब्देन जीवशरीरकपरमात्माऽभिधीयत इत्युक्तौ विरोधाभावात्। 'साहोवाच मैत्रैयी अत्रैव मा भगवानमूमुहत् न प्रेत्य संज्ञाऽस्तीति'। 'नप्रेत्य संज्ञास्ती'ति वाक्य एव भगवान् माममूमुहत्। 'मुहेर्णौ छन्दसि'। मोहयतिस्मेत्यर्थः। विज्ञानघनशब्दितस्य ज्ञानैकाकारस्य आत्मनः मुक्तौ संज्ञाभावः विरुद्ध इति मोहो मे संवृत्त इति भावः। यद्यपि संज्ञाशब्दो देहात्मैक्यभ्रान्तिपर इति 
न विरोधः, तथापि तदभिप्रायानभिज्ञानात् मुह्यन्ती मैत्रेयी एवमुक्तभवतीति द्रष्टव्यं। 'न वा अरेऽहं मोहं ब्रवीम्यलं वा अर इदं विज्ञानाय'। 'न प्रेत्य संज्ञास्ती'ति नाहं मोहकं वचो ब्रवीमि। इदं विज्ञानघनशब्दितं महद्भूतं पूर्वनिर्दिष्टं प्रेत्यापि विज्ञानाय अलमेव। ज्ञातुं पर्याप्तमेवेत्यर्थः। ततश्च मुक्तौ सर्वज्ञतया सर्वं पश्यत एव सतो विज्ञानघनस्य मया पूर्वनिर्दिष्टस्संज्ञाभावः देहात्मैक्यविषयकभ्रान्त्यभावनिबन्धन एवेति भावः। एवं मुक्तौ देहात्मभ्रमनिवृत्तिं कृत्वा स्वनिष्ठताभ्रमनिवृत्तिं प्रतिपादयति-- 'यत्र हि द्वैतमिव भवती'त्यादिना। अत्र चिन्त्यते-- उपक्रमे पतिजायापुत्रवित्तादि प्रियसंबंधित्वलक्षणजीवलिङ्गकीर्तनात्, मध्येच 'विज्ञानघन एवैतेभ्यो भूतेभ्यस्समुत्थाय तान्येवानुविनश्यती'ति देहानुबन्धिजननमरणलक्षणजीवलिंगप्रतिपादनात्, अन्ते च 'विज्ञातारमरे केन विजानीया'दिति विज्ञातृत्वरूपजीवलिंगकीर्तनाच्च, कृत्स्नमपि प्रकरणं जीवपरमेव। परमात्मलिंगानि तु कथञ्चिन्नेयानीति पूर्वपक्षे प्राप्त उच्यते--
	वाक्यान्वयात्। कृत्स्नस्य वाक्यसन्दर्भस्यान्वयः परमात्मन्येवोपपद्यते, नान्यत्र। तथाहि--  'अमृतत्वस्य तु नाशास्ति वित्तेने'ति याज्ञवल्क्येनाभिहिते 'येनाहं नामृता स्यां किमहं तेन कुर्या'मिति अमृतत्वोपायमात्रार्थिन्यै मैत्रेय्यै 'आत्मावाअरे द्रष्टव्य' इति द्रष्टव्यत्वेनोपदिष्टस्यात्मनः परमात्मत्वमेवाभ्युपगन्तव्यं। आख्यायिकाया विद्यागतविशेषप्रतिपादनोपयुक्तत्वस्य पुरुषार्थपादे समर्थयिष्यमाणत्वात्। ततश्च उपक्रमगताख्यायिकावशात् परमात्मपरत्वमेवास्य प्रकरणस्य। तथा 'अस्य महतो भूतस्य निश्वसितमेतत्' 'आत्मनो वा अरे दर्शनेन श्रवणेने'त्यादिना प्रतीयमानं सर्वोपादानत्वं, 'ब्रह्म तं परादा'दित्यादिना प्रतीयमानं सार्वात्म्यञ्च, न परमात्मनोऽन्यत्र सम्भवति। यदुक्तं पतिजायापुत्रादिसंबंधित्वकीर्तनं जीवलिंगमिति तन्न। तस्य वाक्यस्य परमात्मनुगुणतया अर्थवर्णनोपपत्तेः तद्वर्णनप्रकारश्च पूर्वमेव प्रदर्शितः। 
<0104020
नन्वेवं 'विज्ञानघनएवैतेभ्यो भूतेभ्यस्समुत्थाये'ति जीववाचिविज्ञानघनशब्देन कथं परमात्मनोऽभिधानं, उत्पादविनाशादिजीवलिंगानां च कथं परमात्मनि समन्वय इतिचेत् तत्राह--

।।प्रतिज्ञासिद्धेर्लिंगमाश्मरथ्यः।।
	एकविज्ञानेन सर्वविज्ञानप्रतिज्ञाक्षिप्तोपादानोपादेयभावलब्धाभेदसूचकं जीवधर्माणां तत्र कीर्तनमिति आश्मरथ्य आचार्ये मन्यते।।
<0104021
।।उत्क्रमिष्यत एवंभावादित्यौडुलोमिः।।
	'आमुक्तेर्भेद एव स्यात् जीवस्य च परस्य च। मुक्तस्य तु न भेदोऽस्ति भेदहेतोरभावत' इत्युक्तरीत्या मुक्तिदशायां भाव्यभेदमाश्रित्य परमात्मनि जीवधर्माभिधानमुपपद्यत इति औडुलोमिराचार्यो मन्यते।।
<0104022
।।अवस्थितेरिति काशकृत्स्नः।।
	जीवे परमात्मनः अन्तर्यामितयाऽवस्थितेः आकृत्यधिकरणन्यायेन शरीरभूतजीववाचिशब्दैः शरीरिणः परमात्मनः अभिधानसंभवात्, शरीर भूतजीवधर्माणां शरीरिणि परमात्मन्युपपत्तेश्च, जीवश्रुतिलिंगानां परमात्मनि नानुपपत्तिरिति काशकृत्स्नाचार्यो मन्यते। अत्र काशकृत्स्नीयं मतमेव आचार्यस्य सम्मतं, तदुपरि पक्षान्तरानुपन्यासात्, आश्मरथ्यौडुलोमिमतयोर्दुष्टत्वाच्च। उपादानोपादेययोः भेदाभेदवाद्याश्मरथ्यमतं जैनमतप्रतिक्षेपादेव प्रतिक्षिप्तमिति द्रष्टव्यम्।।
।।इति वाक्यान्वयाधिकरणम्।।
<0104023
।।प्रकृतिश्च प्रतिज्ञादृष्टान्तानुपरोधात्।।
	एवं निरीश्वरसांख्ये निरस्ते ईश्वरः केवलं निमित्तभूतः प्रधानमेव पारिणामि जगदुपादानमिति वदतः सेश्वरसांख्यस्य मतं निराक्रियत इति सङ्गतिः। छान्दोग्ये-श्वेतकेतुः 'सर्वान्वेदानधीत्य महामना अनूचानमानी स्तब्धएयाय'। सः श्वेतकेतुः 
सर्वान्वेदानधीत्य प्रौढमतिः आत्मानं साङ्गवेदाध्यायिनं मन्यमानः परिपूर्णइव तृणीकृतजगन्त्रयः प्रत्यागतः। 'तंहपितोवाच'। स्पष्टोऽर्थः। 'उत तमादेशमप्राक्ष्यो येनाश्रुतं श्रुतंभवत्यमतं मतमविज्ञातं विज्ञातमिति'। अस्यार्थः। आदिशतीत्यादेशः। 'कृत्यल्युटो बहुल'मिति कर्तरि घञ्। 'उपदेशेऽजनुनासिक इत्' इति सूत्रे 'करणाधिकरणयोश्चे'ति कृत्यल्युटो बाधितस्य घञः भाष्यकृता समर्थितत्वात्। तथा च आदेष्टारं प्रशासितारं किं पृष्टवानसीत्यर्थः। 'एतस्य वा अक्षरस्य प्रशासने गार्गि, प्रशासितारं सर्वेषा'मित्यादिश्रुतिस्मृतिप्रतिपन्नं परमात्मधर्मभूतं प्रशासितृत्वमिह आदेशशब्दार्थः। प्रशासनेन च धारकत्वलक्षणमात्मत्वं फलितम्। ततश्च आदेशशब्द आत्मपर्यन्तः। 'येनाश्रुतं श्रुतं भवती'त्यस्य वाक्यस्य 'कस्मिन्नु भगवो विज्ञाते सर्वमिदं विज्ञातंभवति, आत्मनि खल्वरे द्रष्टे श्रुते मते विज्ञाते इदं सर्वं विदितं भवती'ति मंडूकबृहदारण्यकवाक्यानुसारेण येन श्रुतेन मतेन विज्ञातेनाश्रुतममतमविज्ञातं श्रुतं मतं विज्ञातं भवतीति वाक्यपर्यवसितोऽर्थः। एतेन ब्रह्मस्वरूपसत्तामात्रस्य अश्रुतश्रुतत्वापादकत्वाभावात् अत्राश्रुतामतादिशब्दानां 'इदंसर्वं विदितं भवती'ति श्रुत्यन्तरानुसारात् सर्वार्थकत्वं युक्तम्। ततश्च येन श्रुतेन सर्वं श्रुतं भवतीत्यर्थः। एवमुत्तरत्रापि योजनीयम्। अत्र विज्ञानशब्दो निदिध्यासनपरः, 'श्रोतव्यो मन्तव्यो निदिध्यासितव्य' इति क्रमप्रत्यभिज्ञानादिति द्रष्टव्यम्। अत्र 'येनाश्रुतं श्रुत' मित्यनेन किमुपादानमिति पृष्टं भवति। प्रशासितृत्वार्थकेनादेशशब्देनात्मस्वरूपं पृष्टं भवति। ततश्च आत्मभूतमुपादानं किमिति प्रश्नस्य फलितार्थः। अतएव श्रीविष्णुपुराणे-'यन्मयञ्च जगद्ब्रह्मन् यतश्चैतच्चराचर'मिति श्लोके 'यन्मय' मित्यात्मस्वरूपं 'यतश्चैतच्चराचर'मिति उपादानञ्च पृष्टम्। अत एवंच 'सन्मूलास्सोम्ये'त्यादिप्रतिवचने 'सदायतना' इति सत आत्मत्वं 'सन्मूलास्सत्प्रतिष्ठा' इति सत उपादानत्वञ्च प्रतिपाद्यते। अत एव 'अथातोऽहङ्कारादेशः, अथात आत्मादेश' इत्यादाविव आदेशशब्दस्य उपदेशार्थकत्वमेवास्तु न प्रशासनार्थत्वमिति शङ्का पराकृता। अतो जगदुपादानभूतं जगदात्मानं किं पृष्टवानसीत्यर्थः। अन्यज्ञानेन अन्यज्ञानासम्भवात् एकविज्ञानेन सर्वविज्ञानासम्भवं मन्वानश्चोदयति -'कथंनु भगवस्सआदेशो भवतीति'। हे भगवः ईदृशः आदेशः कथं भवेदित्यर्थः। उपादानोपादेययोस्तत्सम्भवतीत्यभिप्रायेण उत्तरमाह- 'यथा सोम्यैकेन मृत्पिण्डेन सर्वं मृण्मयं विज्ञातं स्यात्'। यथा उपादानभूते मृत्पिण्डे ज्ञाते तदुपादेयघटशरावादिकं ज्ञातं भवति तद्वदित्यर्थः। ननु असदेव घ़टशरावादिकं मृत्पिणडेनोत्पद्यते। अतश्च उपादानोपादेययोर्भेदात् मृत्पिण्डे ज्ञाते सर्वमृण्मयानां ज्ञातत्वं न सम्भवतीति मन्वानं प्रत्याह- वाचारम्भणं विकारो नामधेयं मृत्तिकेत्येव सत्यं'। घटत्वादिलक्षणविकारो घटशरावादिनामधेयं च, आरभ्यते स्पृश्यत इत्यारम्भणम्। कर्मणि ल्युट्। तेनैव मृद्द्रव्येण 
घटशरावादिलक्षणो विकारो घटशरावादिनामधेयं च स्पृश्यत इत्यर्थः। आरम्भणशब्दस्य पुन्नपुंसकलिंगान्तविकारनामधेयविशेषेणत्वेऽपि नपुंसकैकशेषैकवद्भावाभ्यां वा लिंगसामान्यादिविवक्षया वा आरम्भणमिति नपुंसकैकवचननिर्देशः। मृद्द्रव्येण विकारनामधेये कस्मै प्रयोजनाय स्पृश्येते इत्यत्राह -वाचेति। प्रयोजनस्य हेतुत्वविवक्षया तृतीया। वाक्छब्दश्च अजहल्लक्षणया वागादिव्यवहारपरः। ततश्च वाक्पूर्वकहानादिव्यवहारार्थं मृत्पिंडेन नामरूपे स्पृश्येते। मृत्पिंड एव नामरूपभाग्भवतीत्यर्थः। अत्र यद्यपि मृत्पिंडमृण्मयाभेदप्रतिपादनं 'वाचारम्भणं विकार' इत्येतावन्मात्रेणापि सिध्यतीति न नामधेयस्यापि स्पृश्यत्वं वक्तव्यं, तथाऽपि संज्ञाभेदे उपादानोपादेययोर्भेदशङ्काव्युदासाय नामापि मृद्द्रव्येण स्पृश्यत इत्युक्तिरपेक्षितेति द्रष्टव्यं। कार्यकारणयोरेकद्रव्यत्वे प्रमाणमाह-'मृत्तिकेत्येव सत्यं'। मृण्मयं घटादिकं मृत्तिकेति वाक्यमेव सत्यम्। अबाधितार्थकमित्यर्थः। ततश्च उपादानोपादेययोरभेदात् उपादाने ज्ञाते उपादेयस्य ज्ञातता भवतीत्यर्थः। ननु 'सर्वं मृण्मयं विज्ञातं स्या'दित्यत्र विकारार्थमयट् प्रत्ययेन घटशरावत्वाद्यवस्थारूपोविकारः, तस्य मृत्पिंडापेक्षया भिन्नत्वेन तज्ज्ञानेन ज्ञातत्वासम्भवात्। ततश्च तदुपपादके 'वाचारम्भणंविकार' इति वाक्येऽपि विकारशब्देनावस्थावद्द्रव्यलक्षणस्य विकारस्याभिधानमुचितं, नत्ववस्थालक्षणविकारस्येति चेत्, सत्यं। तस्यैवाभिधानमुचितं। तथाऽपि मृद्द्रव्येण घटशरावादिलक्षणस्यावस्थावतो द्रव्यस्य स्पर्शासंभवात्। नह्यात्मैवात्मना स्प्रष्टुं शक्यः। अतो मृण्मयमित्यत्र विकारवाचिमयट्प्रत्ययेनावस्थावतोऽभिधानेऽपि तदुपपादके 'वाचारम्भणं विकार' इति वाक्ये विकारशब्देनावस्थाया एव ग्रहणमुचितम्। तथा 'मृत्तिकेत्येव सत्य' मित्यत्र विशेष्याकाङ्क्षायां 'सत्य'मिति नपुंसकलिंगानुरोधात् अवस्थावद्द्रव्यवाचिमृण्मयमित्येतत् विशेष्यतयाऽनुषज्यते। ततश्च 'सर्वं मृण्मयं मृत्तिकेत्येव सत्य'मित्यत्र अवस्थावद्द्रव्यमेव विकारवाचिना मयट्प्रत्ययेनाभिधीयत' इति न कश्चिद्दोष इति द्रष्टव्यम्। यत्त्वत्र परैरुक्तं 'विकारो वाचारम्भणं वागालम्बनमात्रं नामधेयं, स्वार्थे धेयप्रत्ययः, नामैव केवलं विकारो नाम नवस्त्वस्ति मृत्तिकैव सत्य'मिति। तदसम़ञ्जसम्। 'वाचारम्भण'मित्यस्य वागालम्बनमित्येतदर्थकत्वे प्रमाणाभावात्। 'नामधेय' मित्यनेन 
वागालम्बनमात्रमित्यतोऽतिरिक्तार्थाप्रतिपादनात्पुनरुक्तिश्च, मृत्तिकासत्यत्वमात्रत्वविवक्षायामिति शब्दवैयर्थ्य़ञ्च। उक्तञ्चाभियुक्तैः-'वाचारम्भणमित्युक्तेर्मिथ्येत्यश्रुतकल्पनम्। पुनरुक्तिर्नामधेयमितीत्यस्य निरर्थते'ति। किं च परमते 'येनाश्रुतं श्रुतं भवती'ति सन्दर्भोऽपि न युज्यते। शुक्तितत्वे ज्ञाते तदध्यस्तरजतादेर्निवृत्तावपि रजतत्वादर्शनेन ब्रह्मणि ज्ञाते प्रपञ्चस्य तत्वं ज्ञातमेव। शुक्तिव्यतिरिक्ततत्त्वस्याभावात्। ननु शुक्तौ ज्ञातायां रजतस्य तत्वं ज्ञातमेव। शुक्तिव्यतिरिक्त तत्त्वस्याभावात्। एवं ब्रह्मणि ज्ञाते प्रपञ्चस्य तत्वं ज्ञातमेवेति चेन्न। परमार्थशुक्तेरपरमार्थरजततत्त्व रूपत्वासम्भवात्।  न हि शुक्तौ ज्ञातायां रजततत्त्वं ज्ञातमिति व्यवहारो दृष्टचर इत्यास्तां तावत्। 'यथा सौम्येकेन लोहमणिना सर्वं लोहमयं विज्ञातं स्या'दित्यादि। लोहमणिः। सुवर्णपिंडविशेषः। 'यथा सोम्यैकेन नखनिकृन्तनेन सर्वं कार्ष्णायसंविज्ञातं स्या'दिति। नखनिकृन्तनशब्देन कृण्णायसपिंजविशेषो लक्ष्यते। शिष्टं पूर्ववत्। 'एवं सोम्य स आदेशो भवती'ति। मयोक्त आदेशो मृत्पिंजादितुल्य इत्यर्थः। यद्यप्यधिकरणचिन्तोपयुक्तं प्रतिज्ञादृष्टान्तद्वयमेव विषयः, तथाऽपि उत्तरवाक्येषु अवश्यं ज्ञातव्यं 'सदेवे'ति वाक्यं लिख्यते। प्रतिज्ञातस्य एकविज्ञानेन सर्वविज्ञानसमर्थनाय जगतो ब्रह्मैककारणतां प्रतिपादयितुं प्रवृत्तः यथा लोके अपराह्णे प्रसारितानां घटशरावोदञ्चनादीनाञ्च मृत्पिंडैकोपादानतां प्रतिपिपादयिषुः पूर्वाह्णे एतद्घटशरावादिकं मृत्पिंड एवासीदिति प्रतिपादयति तथा प्रतिपादयति-'सदेव सोम्येदमग्र आसीदेकमेवाद्वितीयं'। इदं विभक्तनामरूपं वहुत्वावस्थं जगत् अग्रे सृष्टेः प्राक् एकमेव अविभक्तनामरूपतया एकत्वावस्थापन्नमेव अद्वितीयं अधिष्ठात्रन्तरशून्यं सदेवासीदित्यर्थः। अत्र सच्छब्दो मानसम्बन्धयोग्यत्वलक्षणं सत्त्वं प्रवृत्तिनिमित्तीकृत्य परमात्मनि वर्तते। अयं च सच्छब्दो विशेष्यभूतपरमात्मवाचकोऽपि कारणविषयत्वसामर्थ्यात् कारणत्वौपयिकगुणविशिष्टप्रकृति पुरुषकालशरीरकं परमात्मानमुपस्थापयति। 'देवां आज्यपां आवहे'त्यादौ विशेष्यवाचिन एव आज्यशब्दस्य 
विकृतिषु पृषदाज्यवाचित्वस्य दाशमिकन्यायसिद्धत्वात्। अत्र 'सदेवे'त्येवकारस्य नैयायिकमतसिद्धोत्पत्तिप्राक्कालीनकार्यासत्त्वव्यावर्तकत्वं 'तद्धैक आहुरसदेवेदमग्रआसी'दिति असत्कार्यवादिदर्शनप्रतिक्षेपपरोत्तरवाक्यसन्दर्भादवसीयते। 'एकमेवे' त्येवकारेण 'बहुस्या'मिति वक्ष्यमाणा 
स्रक्ष्यमाणकार्यबहुत्वावस्था व्युदस्यते। 'तदैक्षत तत्तेजोऽसृजते'त्युत्तरवाक्यसन्दर्भे सच्छब्दितस्यैव निमित्तत्वकथनात् 'अद्वितीय'मित्यनेन निमित्तान्तरं निषिध्यते। ततश्च 'एकमद्वितीय'मिति पदाभ्यां अभिन्ननिमित्तोपादानत्वं सिद्धं भवति। ततश्चायमर्थः-इदं बहुत्वावस्थं विभक्तनामरूपं प्रत्यक्षतया दृश्यमानं जगत् सृष्टेः प्राक् निमित्तान्तरशून्यमविभक्तनामरूपतया एकं सच्छब्दितं ब्रह्मैवासीदित्यर्थः। यद्यपीदानीमपि जगत्सदेव, तथाऽप्यविभक्तनामरूपसद्भावपत्तिस्सृष्टेः प्रागेवेति 'अग्र' इत्यस्य नानुपपत्तिः। ननु 'सदेव सोम्येदमग्रआसी'दित्यत्र इदंशब्दस्य कथमश्रुतवदान्तश्वेतकेतुंप्रति ब्रह्मपर्यन्तप्रतीतिजनकत्वमिति चेन्न। विशेष्यस्य ब्रह्मणो विशेषणस्य प्रप़ञ्चस्य पूर्वोत्तरावस्थाश्रयहेतुहेतुमद्रूपतया उपादानोपादेयभावोऽस्तीति अस्मिन्पक्षे इदंशब्दस्य केवलचिदचित्प्रपञ्चमात्रपरत्वेन अस्याश्शङ्काया अनवकाशात् न च केवलस्य ब्रह्मणः परिणामित्वासम्भवेन कथमुपादानत्वमिति वाच्यम्। यस्योत्पत्तिविनाशापेक्षया सत्तादिकं आश्रयोत्पत्त्यादिनैव व्यवह्रियते तत्तदपृथक्सिद्धमिति तदपृथक्सिद्धकारणत्वस्यैव तदुपादानत्वरूपत्वात् विशेष्यस्य ब्रह्मणो विशेषणापृथक्सिद्धाकरत्वेन उपादानत्वस्यैव युक्तत्वात्। भाव्यवस्थाश्रयस्यैव उपादेयतया तच्छरीरभूतस्य जगतोऽपि भाव्यवस्थाश्रयत्वेन ब्रह्मोपादेयत्वसम्भवात्, तत्सत्तयैव सदिति व्यवहारवत् तज्ज्ञाततयैव ज्ञाततासम्भवेन एकविज्ञानेन सर्वविज्ञानोपपत्तेश्च 'सर्वं खल्विदं' 'ऐतदात्म्यमिदं सर्व'मित्यादिषु सर्वत्र इदंशब्दस्य केवलविशेषणमात्रपरत्वे बाधकाभावात् विशिष्टस्यैव ब्रह्मण उपादानत्वमित्यस्मिन्पक्षेऽपि इदमादिशब्दानां विशेषणमात्रपरत्वमेवाश्रियते। यथाऽथर्वशिरसिरुद्रं प्रति देवैः प्रयुक्तस्य 'को भवा'निति प्रश्नस्य पुरोवर्तिरुद्रमात्रपरत्वेऽपि भवच्छब्दस्य परमात्मपर्यन्तत्वशिक्षणाय 'अहमेकः प्रथममास'मित्यादिवचनप्रवृत्तिः, एवमेव 'इदमग्रआसी'दिति विशेषणमात्रपरत्वेऽपि विशेष्यपर्यन्तत्वशिक्षणाय स्थूलचिदचिच्छरीरं ब्रह्म प्रति सूक्ष्मचिदचिच्छरीरं ब्रह्मोपादानमित्येतदर्थ प्रतिपादकस्य उत्तरसन्दर्भस्य प्रवृत्तौ दोषाभावात्। ननु उक्तरीत्या भिन्नयोरुपादानोपादेयभावसमर्थनेऽपि 'सदेवेदमग्रआसीत्, सर्वं खल्विदं ब्रह्मे'ति परस्परभिन्नविशेषणविशेष्यवाचिनोः जगद्ब्रह्मवाचिशब्दयोः कथं सामानाधिकरण्यमितिचेत्। अपृथक्सिद्धवाचित्वस्यैव सामानाधिकरण्यप्रयोजकतया लोकवेदयोर्दृष्टत्वात्। चिदचित्प्रपञ्चस्यैव तच्छक्तित्वेन तच्छरीरत्वेन च तयोरभेदोपचारेण अभेदनिर्देशानां 'सदेवेद'मित्यादिरूपाणामुपपत्तेः, शक्तिशक्तिमतोः दण्डघटादिवदत्यन्तभेदाभावात् विशेषणभूतप्रपञ्चांशे ब्रह्मण उपादानत्वाभावे 'न विलक्षणत्वा'दित्यस्य वा 'कृत्स्नप्रसक्तिर्निरवयवत्वशब्दकोपोवे'त्यधिकरणस्य वा 
निरालम्बनत्वप्रसङ्गात्, ब्रह्मणो ब्रह्म प्रति उपादानत्वे विलक्षणत्वशङ्काया वा ब्रह्मणो जगद्रूपेण परणामाभावे कृत्स्नप्रसक्तिनिरवयवत्वशब्दकोपाशङ्कयोर्वा अप्रसक्तेः। नन्वेवं 'तदनन्यत्वमारम्भणशब्दादिभ्य' इत्यधिकरणे प्रपञ्चस्योपादानभूत ब्रह्मणोऽभेदास्भवादुपादानोपादेय अभेदसमर्थनं विरुध्येतेति चेत्- न तस्मिन्नाधिकरणे उपादानोपादेययोः स्वरूपाभेदः समर्थ्यते, तयोरभेदे कारकव्यापारवैयर्थ्यप्रसङ्गात्। अपि तु तदपृथक्सिद्धत्वं, तच्च तत्सत्ताधीनसत्ताकत्वम्। एतादृशस्यापृथक्सिद्धत्वस्य अभेदव्यवहारप्रयोजकत्वं 'यदधीना यस्यसत्ता तत्तदित्येव भण्यत' इति प्रमाणसिद्धं, अतो न तदधिकरणविरोधः। यद्वाऽस्मन्मते स्थूलचिदचिदात्मकप्रपञ्चस्येव तद्विशिष्टस्यापि ब्रह्मण उपादेयत्वादुपादानभूतसूक्ष्मचिदचिच्छरीरकस्य ब्रह्मण उपादेयभूतस्थूलचिदचिद्विशिष्ट ब्रह्माभेदसमर्थनपरतया आरम्भणाधिकरणस्योपपत्तेर्न चोद्यावकाशः। नच सच्छब्दस्य सूक्ष्मप्रकृतिकालजीवशरीरकब्रह्मपरत्वे कार्यभूतजगत्सृष्टेः प्राक् तादृशब्रह्मबोधकत्वेऽपि जगति सत्तासम्बन्धबोधकत्वाभावेन असत्कार्यव्युदासकत्वं कथमिति वाच्यम्। सृष्टेः प्राक् सच्छब्दितब्रह्माभेदबोधने नैयायिकाभिमतासत्वव्युदासस्य अर्थसिद्धत्वात्। अतः 'उत तमादेशमप्राक्ष्य' इत्यादिभिः प्रश्नोत्तरवाक्यैः अभिन्ननिमित्तोपादानं ब्रह्मेति प्रतिपाद्यते।।

	ननु लोके घटकर्तुः कुलालस्य उपादनत्वादर्शनात् जगत्कर्तुः परमात्मनः जगदुपादानत्वं नसम्भवति। किं च निष्कलतयाऽपरिणामिनः परमात्मनः परणामित्वलक्षणोपादानत्वासम्भवाच्च ब्रह्मणो 
नोपादानत्वम्। 'अस्मान्मायी सृजते विश्वमेतत्तस्मिंश्चान्यो मायया सन्निरुद्धः'। 'मायान्तु प्रकृतिं विद्यान्मायिनं तु महेश्वर'मिति श्रुतिवशात्परिणामसमर्थप्रकृतिरेवोपादानं, ईश्वरस्य तु तदधिष्ठातृत्वमात्रमेवेति प्राप्त उच्यते--

	प्रकृतिश्च प्रतिज्ञादृष्टान्तानुपरोधात्। प्रकृतिश्च उपादानं च ब्रह्मैव। इतरथा एकविज्ञानेन सर्वविज्ञानप्रतिज्ञाया मृत्पिंडादिदृष्टान्तस्य चोपरोधप्रसङ्गात्। नह्युपादानभूतमृत्पिंडज्ञान इव निमित्तभूतदण्डादिज्ञाने तत्कार्यं घटशरावादिकं ज्ञातं भवति। अतएव एकविज्ञानेन सर्वविज्ञानप्रतिज्ञया मृत्पिंडादिदृष्टान्तस्वारस्येन च ब्रह्मजगतोरुपादानोपादेयभावएवावसीयते। नच अस्य ग्रामस्य प्रधानभूते चैत्रे दृष्टे 'सर्वे ग्रामस्था दृष्टा' इति व्यपेदशवत् ब्रह्मणः सर्वप्रधानतया 'तस्मिन्दृष्टे सर्वं विदितप्राय' मित्युक्तिरुपपद्यत इति वाच्यम्। यदिह्यत्र सर्वविज्ञानं प्राधान्याभिप्रायं गौणं स्यात्तदाप्रधानज्ञानेन सर्वमिदमप्रधानमविदितमपि फलतो विदितप्रायं भवतीत्यस्यार्थस्य लोकसिद्धत्वेन एकविज्ञानेन सर्वविज्ञानानुपपत्तिं पश्यतः श्वेतकेतोः 'कथं नु भगवस्य आदेश' इति प्रश्नो न स्यात्। अभिप्रायानभिज्ञेन कृतोऽपि प्रश्ने प्राधान्याद्वा सादृश्याद्वा सर्वं ज्ञातं स्यादित्येव प्रतिवाक्तव्यं स्यात्। न तु 'यथा सोम्यैकेन मृत्पिंडेने'ति। अतो ब्रह्मोपादानमेव।।
<0104024
।।अभिध्योपदेशाच्च।।
	'तदैक्षत बहुस्यां प्रजायेये'ति ब्रह्मण एव 'बहुस्या'मिति सङ्कल्पपूर्विका सृष्टिरुपदिश्यते। नहि कुलालादेरीदृशसङ्कल्पपूर्विका सृष्टिः सम्भवति।।
<0104025
।।साक्षाच्चोभयाम्नात्।।
	'ब्रह्मवनं ब्रह्म सवृक्ष आसीत् यतो द्यावापृथिवी निष्टतक्षुः। मनीषिणो मनसा विब्रवीमि वः ब्रह्माध्यतिष्ठद्भुवनानि धारय'न्निति हि श्रूयते। यत उपादानात् द्यावापृथिवीशब्दोपलक्षितं कृत्स्नं जगत् ब्रह्म निष्टतक्षुः=निर्मितवानित्यर्थः। वचनव्यत्ययश्छान्दसः। तादृशवृक्षस्थानीयद्यावापृथिव्यादि जगदुपादानमपि ब्रह्मैव। तस्योपादानभूतस्य वृक्षस्य आधारभूतं वनमपि ब्रह्मैव। भुवनानि धारयन्नीश्वरो ब्रह्मशब्दावाच्यं स्वात्मानमेव अध्यतिष्ठदित्यर्थः। अतश्च अधिष्ठेयमुपकरणादिकमपि ब्रह्मैवेत्यर्थः।।
<0104026
।।आत्मकृतेः।।
	'तदात्मानं स्वयमकुरुत' इत्यात्मन एव बहुत्वकरणात्तस्यैव निमित्तत्वमुपादानत्वञ्च। नहि 'कुलालआत्मानं स्वयमकुरुते'ति व्यपदेशोऽस्ति।।
<0104027
	ननु 'निष्कलं निष्क्रिय'मिति निरवयवस्य अपरिणामिनः कथं परिणामित्वलक्षणमुपादानत्वं स्यात्तत्राह--

।।परिणामात्।।
	निर्विकारत्वाद्यविरोधिपरिणामविशेषसम्भवादित्यर्थः। अयं भावः- 'निष्कलं निष्क्रियं शान्त'मित्यादिभिः परमात्मनो निर्विकारत्वं च प्रतीयते। पूर्वोक्तसूत्रोदाहृत श्रुतिभिः प्रपंचोपादानत्वं च प्रतीयते। उभयमपि यथोपपद्यते, तथोपपादनीयम्। परमात्मनश्च निर्विकारत्वं श्रूयते - 'विकारजननीमज्ञामष्टरूपामजां ध्रुवां' 'अजामेकां लोहितशुक्लकृष्णां' 'अस्मान्मायी सृजते विश्वमेतत्तस्मिंश्चान्यो मायया सन्निरुद्धः' 'मायान्तु प्रकृतिं विद्यान्मायिनन्तु महेश्वर' मित्यादिवाक्येषु प्रपंचोपादानतया परिणामिनी प्रकृतिः प्रतीयते। तत्र परिणममानप्रकृतिरूपोपादानावरुद्धे प्रपञ्चे साक्षात्कारणत्वासम्भवात्तद्वारा ब्रह्म कारणमित्यवसीयते। यथा 'यदाग्नेयोष्टाकपाल' इति पुरोडाशावरुद्धे यागे व्रीहीणां कारणत्वं साक्षात्कारणत्वासम्भवात् पुरोडाशद्वारा पर्यवस्यति, तद्वत्। ननु भवत्वन्यद्वारा कारणत्वनिर्वाहो व्यापारव्यवधानेऽपि कारणत्वाक्षतेः। उपादानत्वं तु नान्यद्वारा सम्भवति। भाव्यवस्थावतः पूर्वावस्थायोगित्वं ह्युपादानत्वम्। अवस्थाश्रयत्वशून्ये परमात्मनि कथमुपादानत्वमिति चेन्न। परमात्माश्रितायास्तच्छक्तिभूतायाः प्रकृतेरवस्थाश्रयत्वेन परमात्मनोऽप्यवस्थाश्रयत्वोपपत्तेः। ततश्च ब्रह्मणि साक्षाद्रिकाराभावमादाय अपरिणामित्वनिर्विकारत्वश्रुतयश्चोपपन्नाः। शक्तिशरीरादिशब्दितायाः प्रकृतेर्ब्रह्मणश्च अभेदोपचारेण वा प्रकृतिगतावस्थायाः परंपरया ब्रह्माश्रितत्वेन वा ब्रह्मणः परणामोपादानत्ववादाः, ब्रह्मोपादानत्वावलम्बनाच्च 'न विलक्षणत्वादस्य तथात्वञ्च शब्दात्' 'कृत्स्नप्रसक्तिर्निरवयवत्वशब्दकोपो वा' इत्याद्याक्षेपपरिहाराश्चोपपन्नाः।।
<0104028
।।योनिश्च हि गीयते।।
	'यद्भूतयोनिं परिपश्यंति धीरा'इति योनिरुपादानमिति हे ब्रह्म गीयते। योनिशब्दस्य उपादानवचनत्वं 'यथोर्णनाभिस्सृजते गृह्णतेचे'ति वाक्यशेषादवगम्यते। अतश्च ब्रह्मैव निमित्तमुपादानञ्चेति स्थितम्।।
।।इति प्रकृत्यधिकरणम्।।
<0104029
।।एतेन सर्वे व्याख्याता व्याख्याताः।।
	अतीतपञ्चत्रिंशदधिकरणन्यायातिदेशरूपत्वात्सङ्गतिः। अतीताधिकरणेषु अनुदाहृतकारणवाक्यविशेषाः किमुक्तलक्षणब्रह्मपरः उत नेति तेषां उक्तन्यायविषयत्वासम्भवसम्भवाभ्यां संशये अनुदाहृताः कारणवाक्यविशेषाः परमपुरुषैकांतिका न भवन्ति। 'हिरण्यगर्भस्समवर्तताग्रे, भूतस्य जातः पतिरेक आसीत्'। 'यदा तमस्तन्न दिवा न रात्रिः न सन्नचासच्छिव एव केवल' इत्यादिकारणवाक्यांतरेषु ब्रह्मशिवादिशब्दोक्तकारणांन्तरप्रतीतेरिति प्राप्तेऽभिधीयते-सिद्धांतस्तु-प्रमिताधिकरणोक्तन्यायैरेव तेऽपि परमापुरुषविषयास्सिध्यन्तीति। तत्सिद्धिप्रकारास्तु श्वेताश्वतरतैत्तिरीयकसुबालनारायणोपनिषदादिभाष्येषु प्रतिपादिताइति नात्र लिख्यन्ते। श्वेताश्वतरोपनिषत्तु हिरण्यगर्भशिवादिपदैः कलुषिते पारम्ये भगवत्परतया विशदीक्रियते। तथाहि-प्रथमद्वितीयखण्डयोः 'व्यक्ताव्यक्तं भरते विश्वमीशः। यदात्मकत्वेन तु ब्रह्मतत्वं ज्ञात्वा देवं। एषहि देवः प्रदिशोनुसर्वा' इति देवात्मेशब्रह्मशब्दैः परमात्मा निर्दिश्यते। ते च शब्दाः 'अपहतपाप्मादिव्यो देव एको नारायणः। विश्वन्नारायणन्देवं। आत्मा नारायणः परः। अंगुष्ठमात्रः पुरुषोंगुष्ठञ्च समाश्रितः। ईशस्सर्वस्य जगतः। येनाक्षरं पुरुषं वेद सत्यं प्रोवाच तां तत्वतो ब्रह्मविद्यां' इत्यादिवाक्यगतनारायणप प्रत्यभिज्ञापकाः। अत्र ईशशब्दश्च न रूढ्या प्रयुक्तः,अपितु गुणयोगात्। 'अनीशश्चात्मा, ज्ञाज्ञौ द्वावजावीशनीशौ, ईशस्सर्वस्य'ति निर्देशस्य सप्रतिसंबन्धितयाऽवयवविवक्षाज्ञापकत्वात् 'अनन्तश्चात्मा विश्वरूपोह्यकर्ता' इत्यत्र अनन्तशब्दो योगरूढः। रूढ्यविवक्षानिमित्तसप्रतियोगिकनिर्देशाभावात्। तृतीये च खणडे 'यएतद्विदुरमृतास्तेभवन्ती'त्यनेन 'अम्भस्यपार' इत्यनुवाकः प्रत्यभिज्ञाप्यते। सहि परमपुरुषविषयः। एवमुपक्रमो भगवत्परः। 'एकोहिरुद्र' इत्यनन्तरं 'विश्वतश्चक्षुरुतविश्वतोमुख' इति मन्त्रश्च भगवत्प्रत्यभिज्ञापकः। तस्य विद्युद्वर्णपुरुषविषयत्वात्। 'द्यावापृथिवी जनयन् देव' इति 'शीर्ष्णोद्यौस्समवर्तत, पद्भ्यां भूमि' रित्यस्य प्रत्यबिज्ञापकं। 'यो देवानां प्रभवश्चोद्भवश्च विश्वाधिको रुद्रो महर्षिः, हिरण्यगर्भं जनयामास पूर्व' मित्येतत्तु यच्छब्दानुवादरूपतया प्रमाणान्तरसापेक्षतया दुर्बलमिदं, रुद्रस्य 
बह्वृचशतपथब्राह्मणावगतहिरण्यगर्भजन्यत्वविरोधिहिरण्यगर्भजनकत्वं न प्रतिपादयितुं 
प्रभवति। बह्वृचे-'तदितास भुवनेषु ज्येष्ठं यतो जज्ञ उग्रस्त्वेषनृम्णः। सद्यो जज्ञानो निरिणाति शत्रू'निति हिरण्यगर्भस्रष्टृत्वं रुद्रशब्दरूढ्यर्थस्य प्रतिपाद्यते। सुबालोपनिषदि 'ललाटात्क्रोधजो रुद्र' इति नारायणादुत्पन्नत्वं प्रतीयते। महोपनिषदि 'सोम्यं कामं मनसा ध्यायीत त्र्यक्षश्शूलपाणिः पुरुषो जायत' 
इति, नारायणोपनिषदि 'नारायणाद्रुद्रोजयत' इति, बृहदारण्यके 'ब्रह्म वा इद'मिति ब्रह्म प्रकृत्य 'इन्द्रो वरुणस्सोमो रुद्रः पर्जन्य' इति, इन्द्रादितुल्यतया रुद्रस्यापि ब्रह्मणस्सकाशादुत्पत्तिः प्रतिपाद्यते। शतपथे अष्टमूर्त्तिब्राह्मणे 'भूतानांच प्रजापतिस्संवत्सरमुषसि रेतोऽसिञ्चत्संवत्सरे कुमारोऽजायत सोऽरोदीत्तं प्रजापतिरब्रवीत् कुमार किं रोदिषीति सोऽब्रवीत् अनपहतपाप्माऽस्मीति अनाहितनामा नाम मे धेहि पाप्मनोऽपहत्या इति तं पुनः प्रजापतिरब्रवीत् रुद्रोसीति' इत्यादिना रुद्रस्य चतुर्मुखजन्यत्वं अनपहतपाप्मत्वादिकमावेद्यते। तथा शैलालिब्राह्मणे चतुर्मुखसृष्टत्वं रुद्रस्य प्रतिपाद्यते। साम्नि च 'विरूपाक्षाय दन्ताञ्जये ब्रह्मणः पुत्राये'ति ब्रह्मणः पुत्रत्वं प्रतीयते। 'सोऽब्रवीत् वरं वृणै अहमेव पशूनामधिपतिरसानीति तस्माद्रुदः पशूनामधिपति'रिति वरदानलब्धपशुपतिभावश्श्रूयते। 'विष्णोरेवास्यप्रभृधे हविर्भिः विधेहि रुद्रीयं महत्त्व'मिति विष्ण्वाराधनलब्धमहिमत्वं रुद्रस्य श्रूयते। अतो हिरण्यगर्भजन्यत्वेन नारायणजन्यत्वेन च अनपहतपाप्मत्वेन कर्माधीनैश्वर्यवत्त्वेन च श्रुतस्य रुद्रस्य तद्विरुद्धहिरण्यगर्भ जनकत्वस्य अवताररूपोत्पत्तिरिति विरोधपरिहास्सय वा असम्भवात्। कल्पभेदेन एकस्यैव रुद्रस्य हिरण्यगर्भरूपात् स्वस्मादुत्पत्तिः, कल्पान्तरे रुद्ररूपात्तस्माद्धिरण्यगर्भरूपतयोत्पत्तिरिति कल्पनस्यापि कार्यत्वेन कर्मवश्यत्वेन प्रतिपादिते तस्मिन्नसम्भवात्, इन्द्रादिनामपि तथात्वापाताच्च, तस्य विश्वाधिकत्वरूपविशेषणासम्भवाच्च। ततश्च रुद्रशब्दस्य कार्यरुद्रव्यतिरिक्तविषयत्वे सति अस्य वाक्यस्यानुवादरूपतया 'नारायणाद्ब्रह्मा जायत' इत्यादियोग्यार्थप्रापकवाक्यानुगुण्येन भगवत्परत्वनिश्चयः रुद्रस्य हिरण्यगर्भजनकत्वाभावेन रूढ्यर्थत्यागे स्वीकार्ये हिरण्यगर्भशब्दस्य रूढिं परित्यज्य स्कन्दपरत्वमाश्रीयतां, प्रसिद्धस्य रुद्रस्य स्कन्दजनकत्वसम्भवादित्यपि शङ्का निरस्ता। विश्वाधिकत्वादिविशेषणानां रुद्रे असम्भवात्। अतो रुद्रशब्दो भगवत्परः। 'रुद्रोबहुशिरा' इति सहर्सनामपाठात्। 'यातेरुद्रशिवातनू'रित्यस्यानन्तरं 'ततःपरं ब्रह्मपरं बृहन्त'मिति वाक्यं 'नारयणः परंब्रह्मे'ति महोपनिषत्प्रत्यभिज्ञापकं। 'ईशन्तं ज्ञात्वा अमृताभवन्ती' त्यत्र ईशशब्दः पूर्ववद्यौगिकः। वैरूप्यायोगात्। 'वेदाह' मित्यन्तरवाक्यस्थैतच्छब्दः पूर्वरुद्रशब्दवाच्यस्य महापुरुषत्वमवगमयति। प्रकृतपरामर्शित्वात्। 'ततो यदुत्तरतर'मिति वाक्यमपि 'परमतस्सेतून्माने' त्यत्रोपपादितरीत्या प्रकृतोपसंहारपरं। सर्वाननशिरोग्रीवत्वं च सूक्तार्थस्मारक। सर्वव्यापिपदन्तु 'व्याप्य नारायण' इत्येतत्स्मारयति। भगवच्छब्दस्तु 'भगवान् पवित्रं वासुदेवः पवित्रं परमंपवित्रं भगवान्वासुदेवः ये भगवन्तं वासुदेवमेवं विदु' रिति वासुदेवसाधारणः। अतएव हि स्मर्यते- 'एवमेष महाशब्दो मैत्रेय भगवा निति। परमब्रह्मभूतस्य वासुदेवस्य नान्यग' इति। 'सत्वस्यैष प्रवर्तक' इति सत्वप्रवर्तकत्वञ्च भगवतइति स्थितं। 'योह खलु वा अस्य सात्विकोंशः सोऽसौ ब्रह्मचारिणः योऽयंविष्णु'रिति मैत्रायणीयश्रुतेः। 'अंगुष्ठमात्रः पुरुषोन्तरात्मे'ति अन्तरात्मत्वञ्च सुबालोपनिषत्प्रत्यभिज्ञापकं। 'हृदामनीषी'ति तु विद्युद्वर्णपुरुषस्मारकं। अनन्तरं 'सहस्रशीर्षे' त्यादि पुरुषसूक्तमन्त्रद्वयमधीतं। 'सर्वस्यप्रभुमीशान' मित्येतन्नपुंसकत्वात् यौगिकमेव, नतु रूढं। पुल्लिङ्गताप्रसङ्गात्। 'सर्वस्य शरणं सुहृ' दित्येतत्तु 'निवासश्शरणंसुहृद्गतिः नारायण' इति श्रुतिप्रत्यभिज्ञापकं। 'तमाहुरग्न्यं पुरुषं महांत'मिति महापुरुषएव स्पष्टमुक्तः। धातृशब्दमपि महापुरुषशब्देनैकार्थयति 'अणोरणीया'निति मन्त्रः। चतुर्थे च खण्डे 'द्वासुपर्णा' इत्यादिवाक्यद्वयं मुण्डकोपनिषदैकार्थ्यात्परमपुरुषपरं। अतः 'मायिनन्तु महेश्वर'मित्यत्र महेश्वरशब्दो मायाप्रेरकत्वपरः। 'सर्वलोकमहेश्वरं। क्षीरोदस्योत्तरे तीरे जग्मुर्लोकहितार्थिन' इत्यारभ्य 'ततः खस्थोमहेश्वरः' इत्यादिषु महेश्वरशब्दो भगवति प्रयुक्तः। 'येनेदं सञ्चविचैति सर्व'मिति प्रकृतं सर्वस्य नियन्तृत्वमेव 'तमीशानं पर' मित्यत्रोच्यते। पूर्वं 'अंगुष्ठमात्रः पुरुषोऽन्तरात्मे'ति पुरुषस्योक्तत्वात्। तत्र च 'ईशानो भूतभव्यस्ये'ति श्रुत्यन्तरप्रसिद्धेशानशब्दस्य प्रतिसंबध्यभिधानेन रूढिविरहावगमात्, भूतभव्यशब्दनिर्दिष्टस्यैवेह सर्वशब्दप्रतिपन्नत्वाच्च, तद्वदेव रूढिविरहस्सिद्धः। 'य ईशे अस्य द्विपदश्चतुष्पदः कस्मै देवाय हविषा विधेम' इत्यत्र 'हिरण्यगर्भ' इत्यष्टर्चतुल्यविषयत्वं प्रतीयते। तच्च भगवत्परमित्युपपादितम्। एवं भगवत्परानेकोपनिषदैकार्थ्यप्रतीतेः 'ज्ञात्वा शिवं, शिवएव केवल' इति शिवशब्दद्वयं तत्परम्। एवं 
मुहुरभ्यस्यमानस्यापि शिवशब्दस्य 'आकाशं प्रत्यस्तं यन्ति आकाशोह्येवैभ्यो ज्याया'नित्यत्र अभ्यस्ताकाशशब्दस्येव रूढार्थत्याग उपपन्नः। किं च 'सर्वव्यापीच भगवान् तस्मात्सर्वगतश्शिव' इत्ययं शिवशब्दः प्राकरणिकशिवशब्दानां 
माङ्गलिकपरत्वमेव सूचयति। सर्वगतत्वेऽपि भगवच्छब्द वाच्यत्वान्निर्दोष इति हि तस्य वाक्यस्यार्थः। अन्यथा सर्वव्यापिसर्वगतपदयोः पुनरुक्तिप्रसङ्गात्। 'तदक्षरं तत्सवितुर्वरेण्य' मित्यनेन 'अक्षरं परमं प्रभुं तत्सवितुर्वरेण्यं ध्रुवमचलममृतं विष्णुसंज्ञं सर्वाधारं धामे'ति श्रुतिद्वयैकार्थ्यमवगम्यते। 'हृदामनीषी'ति वाक्यं 'नैनमूर्ध्वं नतिर्यञ्च'मिति मंत्रद्वयमध्यगतवाक्यस्थ शिवशब्दस्यपरमपुरुषविषयतां गमयति। तद्धि त्रयं समुद्रान्तर्वर्तिविद्युद्वर्णपुरुषविषयं। अतो 'मानस्तोक' इति मन्त्रस्थरुद्रशब्दोऽप्यवयवशक्त्या पर्यवसानवृत्या वा भगवद्विषयः। पञ्चमखण्डे 'भावकरं शिव'मिति शिवशब्दो व्याख्यातः। षष्ठे च 'यः कालकाल' इति कालस्यापि परिच्छेदकः काल उक्तः, नायमन्तकः। 'भगेश' मित्यनेनापि भगशब्दवाच्यानामैश्वर्यादीनां षण्णां ईश्वरत्वमेव प्रतीयते। ऐश्वर्यनिरंकुशत्वमेवोक्तं। 'तमीश्वराणां परमं महेश्वर'मिति प्रतिसम्बन्धिनिर्देशात् महेश्वरपदे रूढिर्नशक्यशह्कः। 'देवतानां परमं दैवत'मित्यनन्तरनिर्देशवत्। तद्धि वाक्यं देवतापारम्यपरं। तत्र च दैवपतिशब्दौ न क्वचिद्देवताविशेषे रूढौ। तत्स्थानीयश्च महेश्वरशब्दः। अतो न रूढ्युन्मेषः। 'न तत्समश्च, पराऽस्य शक्ति'रित्यादिभिश्च तत्पारम्योपपादनं 'एको देवः, एको नारायण' इत्यनेनैकार्थ्यात्। 'न तत्र सूर्यो भाती'ति मंत्रश्च कठवल्ल्यधीतत्वात् विष्णोः प्रत्यभिज्ञापकं 'नान्यः पंथा' इति पुंसूक्तं स्मारयति। ईशादिशब्दानां यौगिकत्वं ईशानत्वस्य निरुपाधिकत्व़ञ्च दर्शयति 'ईशोऽस्येति। 'योब्रह्माणं विदधाति पूर्वं, शरणं प्रपद्ये, अमृतस्य परं सेतु'मिति निर्देशाश्च नारायणत्वसाधकाः, य इत्यनुवादरूपत्वात्। ब्रह्मणो भगवन्नाभिसम्भवत्वस्य प्रमाणप्रतिपन्नत्वात्। 'निवासश्शरणं सुहृ'दिति श्रुतेः। 'अमृतस्यैष सेतु'रिति मुण़्डके श्रवणात्। 'यदा चर्मव'दिति वाक्यं उपायांतराभावपरं 'नान्यः पन्था' इत्युक्तार्थविवरणरूपं। एवमुपक्रमोपरंहारादिभिः भगवत्परत्वावगमात् बहूपनिषच्छ्रुतयोग्यार्थासाधारणाभ्यस्तनारायणशब्दानुरोधेनैव नानार्थसाधारणैकैक उषत्पठितायोग्यार्थशिवादिशब्दानां नेयत्वाच्चास्याउपनिषदो भगवत्परत्वं सिद्धमिति।।
।।इति सर्वव्याख्यानाधिकरणम्।।
इति चतुष्षष्टिप्रबन्धनिर्माणसंसूचितसर्वतन्त्रस्वतन्त्रताबिरुदांचितैः
श्रीमद्रङ्गरामानुजमुनिभिरनुगृहीतायां श्रीशारीरकब्रह्मसूत्रव्याख्यायां
श्रीशारीरकशास्त्रार्थदीपिकायां प्रथमस्याध्यास्य चतुर्थः पादः।।


<0201001
।।स्मृतयनवकाशदोषप्रसंग इति चेन्नान्यस्मृत्यनवकाशदोषप्रसंगात्।।
	अतीतपञ्चत्रिंशदधिकरणन्यायातिदेशरूपत्वात्सङ्गतिः। पूर्वस्मिन्नध्याये सर्वज्ञं सत्यसङ्कल्पं ब्रह्मैव जगतो निमित्तमुपादानकारणं चेति श्रुतयः प्रतिपादयन्तीत्युक्तं। तत्र सम्भावितसर्वविधविरोध समाधानेन तदेव स्थिरीकर्तुं द्वितीयाध्याय आरभ्यते। तत्र प्रथमाधिकरणे सांख्यस्मृतिविरोधेन वेदांतानामन्यपरत्वाशङ्का निराक्रियते। ननु स्मृतिविरोधे श्रुतेरान्यपर्यशङ्का निरालम्बना, पूर्वतन्त्रे औदुंबरीसर्वस्पर्शनस्मृत्या श्रुतेरन्यपरत्वस्य निरस्तत्वादिति चेन्न। वेदांतानामतिगहननानाप्रकाराणां स्फुचार्थानामपि 'वेदार्थोऽयं स्वयं ज्ञातस्तत्राज्ञानंभवेदपि। ऋषिभिर्निश्चेते तस्मिन् का शङ्का स्यान्महात्मभि'रित्युक्तरीत्या उपबृह्मणनिश्चेयार्थत्वे सांख्यव्यासादिस्मृत्योः कया स्मृत्या उपबृह्मणं 
न्याय्यमिति संशये सांख्यस्मृत्यैवोपबृह्मणं कार्यं। तथा हि 'सदेवसोम्येदमग्र आसीत्, असद्वा इदमग्र आसीत्, तद्धेदं तर्ह्यव्याकृतमासी'दित्येवंरूपश्रुतीनां परस्परविरुद्धार्थतया प्रतीयमानानां स्वतोऽर्थनिर्णयासमर्थानां तत्वप्रतिपादकसर्वज्ञकपिलस्मृत्यनुसारेणार्थनिर्णयो वाच्यः। इतरधा सांख्यस्मृतेर्मन्वादिस्मृतिवत् कर्मस्वरूपेऽप्यवकाशाभावेनानवकाशत्वरूपो दोषः प्रसज्येतेति तत्र 'स्मृत्यनवकाशदोषप्रसङ्ग' इति सूत्रखण्डेन पूर्वपक्षं कृत्वा 'नान्यस्मृत्यनवकाशदोषप्रसंगा'दिति सूत्रशेषेण 'इतरेषाञ्चानुपलब्धे'रिति सूत्रशेषेण च सिद्धांतः कृतः। 'यद्वै किञ्च मनुरवदत्तद्भेषज' मिति श्रुतिप्रतिपादितप्रामाण्यानां श्रुत्यविरुद्धानां भूयसीनां मन्वादिस्मृतीनां प्रधानकारणवादेऽनवकाशप्रसङ्गेन श्रुतिविरुद्धाया अतादृश्या एकस्यास्सांख्यस्मृतेरनादरणीयत्वमुचितम्। मन्वादिस्मृतयो हि ऐककण्ठ्येन परमात्मानमभिदधति। यथाहमनुः--'आसीदिदं तमोभूत'मित्यारभ्य 'ततस्स्वयंभूर्भगवानव्यक्तो व्यञ्जयन्निदम्। महाभूतादिवृत्तौजाः प्रादुरासीत्तमोनुदः।। सोऽभिध्याय शरीरात्स्वात्सिसृक्षुर्विविधाः प्रजाः। अप एव ससर्जादौ 
तासुवीर्यमपासृजत'दिति। भगवद्गीतासुच--
	'अहं कृत्स्नस्य जगतः प्रभवः प्रलयस्तथा। अहं सर्वस्य प्रभवो मत्तस्सर्वं प्रवर्तत' इति।। श्रीमहाभारते--'कुतस्सृष्टमिदं सर्वं जगत्स्थावरजङ्गमम्। प्रलये च कमप्येति तन्मे ब्रूहि पितामहे'ति पृष्ट आह 'नारायणो जगन्मूर्तिरनन्तात्मा सनातन' इति, तथा 'तस्मादव्यक्तमुत्पन्नं त्रिगुणं द्विजसत्तमे'ति, 'अव्यक्तं पुरुषे ब्रह्मन्निष्क्रिय संप्रलीयत' इति च। आह च भगवान् पराशरः--'विष्णोस्सकाशादुद्भूतं जगत्तत्रैव च स्थितं। स्थितिसंयमकर्ताऽसौ जगतोऽस्य जगच्च स' इति। आह चापस्तंबः-- 'पूः प्राणिनस्सर्व एवगुहाशयस्ये'त्यारभ्य 'तस्मात्कायाः प्रभवंति सर्वे समूलं शाश्वतिकस्सनित्य' इति। न च मन्वादिस्मृतीनां कर्मस्वरूपे सावकाशत्वं शक्यं वक्तुं। कर्माराध्यपरमात्मस्वरूपेऽपि तात्पर्यसंभवात्।।
<0201002
	ननु कपिलेन मन्वाद्यभिमतस्य परमात्मनोऽनुपलब्धेः तत्राप्रामाणिकत्वमिति चेत्तत्राह--

।। इतरेषांचानुलब्धेः।।
	इतरेषां मन्वादीनां बहूनां वैदिकानां सांख्योक्तप्रकारेण तत्वानुपलब्धेः सांख्यस्मृतिर्नानुरोद्धव्येति। न च श्रुतीनां सदसदव्याकृतादिना कारणत्वप्रतिपादकत्वदर्शनात् साङ्ख्यस्मृतिप्रतिपादितप्रधानकारणत्व आश्रयणं न युक्तमिति वाच्यं। 'असद्वा इद मग्रआसी'दित्यत्र 'सोकामयते'ति प्रकृतस्य ब्रह्मण एव 'तदप्येष श्लोकोभवती'ति समाकृष्य 'असद्वा इदमग्र आसी'दित्यभिधानादसच्छब्दस्सूक्ष्मचिदचिद्विशिष्ट ब्रह्मपर इति 'तद्वेदंतर्ह्यव्याकृतमासी'दित्यत्रापि अव्याकृतस्य 'स एष इह प्रविष्ट आनखाग्रेभ्यः, पश्यत्यचक्षुस्सश्रृणोत्यकर्ण' इत्यादिनोत्तरत्र समाकृष्यमाणत्वात् पश्यत्वादीनामचेतने अभावात् अव्वाकृतशब्दोऽपि अव्याकृतशब्दिताव्यक्तशरीरक परमात्मपर इति च वक्तुमुचितत्वान्नास्याश्शङ्काया अवकाश इति नसांख्यस्मृतिरनुरोद्धव्येति।। इति स्मृत्यधिकरणम्।।
<0201003
।।एतेन योगः प्रत्युक्तः।।
	अत्रापि विषयसंशयपूर्वपक्षसिद्धान्तहेतवः पूर्ववद्द्रष्टव्याः। हिरण्यगर्भस्य भ्रमासंभवात् तत्कृतशास्त्रस्येश्वराभ्युपगमेन श्वेताश्वतरोपनिषदाद्युक्त योगानुष्ठानवर्णनेन च कपिलादिस्मृतिवैलक्षण्येन च वेदान्तान्तरङ्गत्वात्तेनोपबृह्मणं कार्यमित्यधिकाशङ्का। ईश्वराधिष्ठितप्रधानकारणतया च ब्रह्मकारणत्वमपि युक्तमित्येतदुक्तम्। हिरण्यगर्भस्यापि क्षेत्रज्ञत्वेन भ्रमसंभवात् तत्कृतशास्त्रास्यापि भ्रममूलत्वसंभवादब्रह्मात्मकप्रधानकारणवादस्य निमित्तमात्रेश्वरस्याभ्युपगमाद्वेदान्तोदितध्येयापेक्षया विलक्षणध्येयविधानाच्च विरुद्धत्वेन न हिरण्यगर्भस्मृतिरनुरोद्धव्येति परिहारश्च द्रष्टव्यः। एतेन 
निमित्तोपादानभेदनिराकरणेनैव हिरण्यगर्भमतमनादरणीयमिति सूत्रार्थः।।
।।इति योगप्रत्युक्त्यधिकरणम्।।
<0201004
।। न विलक्षणत्वादस्य तथात्वं च शब्दात्।।
	मन्वादिस्मृतिभिरेवापबृंहणं कार्यमित्युक्तमयुक्तम्। तासां तर्कविरुद्धत्वात्। अतस्तर्कानुगृहीतया सांख्यस्मृत्यैवोपबृंहणं कार्यमिति प्रत्यवस्थानात्सङ्गतिः। ब्रह्मणो जगद्विलक्षणत्वेनोपादानत्वं न सम्भवति। घटरूचकादिषु सलक्षणानामेव मृत्सुवर्णादीनामुपादानत्वं दृष्टम्। प्रकृते च ब्रह्मजगतोर्विलक्षणत्वं 'विज्ञानञ्चाविज्ञानञ्चे'ति विज्ञानत्वप्रतिपादकशब्दादेवावगम्यते।।
<0201005
	ननु जगतोऽचेतनत्वेन मृदब्रवीदिति अचेतनाया मृदो वक्तृत्वं नोपपद्यते। तत्राह--

।।अभिमानिव्यपदेशस्तु विशेषानुगतिभ्याम्।।
	मृदादिशब्दैस्तत्तदभिमानिदेवता व्यपदिश्यते 'हन्ताहमिमास्तिस्रो देवता' इति तेजोऽबन्नानां तत्तद्देवताशब्देन विशेषणादचेतनानां च देवता तेजोबन्नादिशब्दैर्व्यपदिश्यत इत्यध्यवस्यामः। 'अग्निर्वाग्भूत्वा मुखं प्राविश' 
दित्यग्नेर्वाच्यनुप्रवेशरूपानुगतिश्रवणाद्वागादिशब्दैस्तदनुप्रवेशेनैतत् अभिमताग्न्याद्यभिमाने नानुपपत्तिः। 
अतश्चेतनस्य ब्रह्मण अचेतनजगदुपादानत्वं न सम्भवतीति पूर्वपक्षे प्राप्त उच्यते--
<0201006
।।दृश्यते तु।।
	तुशब्दश्चोद्यत्यावृत्त्यर्थः। विलक्षणेभ्यो गोमयादिभ्यः वृश्चिकादेरुत्पत्तिदर्शनात्।।
<0201007
।। असदितिचेन्न प्रतिषेधमात्रत्वात्।।
	विलक्षणादुपादानाद्विलक्षणोत्पत्त्यङ्गीकारे उपादेयस्योत्पत्तेः प्राग्विलक्षणोपादानात्मनाऽवस्थानस्य वक्तुमशक्यत्वेनासत्कार्यवादप्रसङ्ग इति चेन्न। उपादानोपादेययोस्सालक्षण्यनियमप्रतिषेधमात्र एवास्माकं संरम्भः। सूक्ष्मचिदचिद्विशिष्टं ब्रह्म स्वस्माद्विलक्षणाकारेण परिणमत इत्येतदयुक्तमित्यत्राह--
<0201008
।। अपीतौ तद्वत्प्रसंगादसमञ्जसम्।।
	ब्रह्मण एव जगद्रूपेण परिणामे तयोरैक्यादप्ययादिषु सर्वदशास्वचेतनगता दोषाः ब्रह्मणस्स्युः। ततश्च ब्रह्मणो निरनिष्टत्वनिरवद्यत्वप्रतिपादकश्रुत्यसामञ्जस्यं। परिहरति--
<0201009
।। न तु दृष्टान्तभावात्।।
	न त्वेवं सम्भवति। यथा बालस्य युवानं प्रत्युपादानत्वेऽपि 'बालो युवे'त्यादिशब्दैरात्मनो अभिधानेऽपि बालात्वयुवत्वादिभिर्नाम्ना दुष्यते, एवमेवाचेतनगतैर्नात्मा दुष्यते।।
<0201010
।। स्वपक्षदोषाच्च ।।
	निर्विकारस्य चिन्मात्रैकरसस्य पुरुषस्य प्रकृतिसन्निधानेन प्रकृतिधर्माध्यासनिबन्धना जगत्प्रवृत्तिरिति सांख्यपक्षोऽपि दुष्ट एव।।
<0201011
।। तर्काप्रतिष्ठानादपि ।।
	तर्माणामन्योन्यव्याघातेनाप्रतिष्ठितत्वात्तन्मूलः प्रधानकारणवादस्त्याज्य एव।।
<0201012
।। अन्यथानुमेयमिति चेदेवमप्यनिर्मोक्षप्रसंगः ।।
	यथा प्रतिकूलतर्कापराहतिः, तथा सत्तर्कैः प्रधानकारणत्वमनुमीयत इतिचेत्, एवमपि 
कालान्तरेऽतिशयितानां तर्काणां सम्भवेन प्रतिकूलतर्कपराहतिदोषानिस्तारात्। अतस्तर्कैः प्रधानकारणत्वानुमानासम्भवात् सांख्याभिमतस्य पक्षस्योक्तप्रकारेण दुष्टत्वादुपादानोपादेययोस्सालक्षण्य नियमाभावात्तयोरनन्यत्वेऽपि दृष्टान्तबलेन उपादेयगतानां धर्माणामुपादानेऽप्रसक्तेः मन्वाद्युपबृंहितश्रुत्या 
प्रतिपादितं ब्रह्मणे जगदुपादानत्वं निर्बाधमिति न क्वापि विरोधगन्धः।।
।। इति विलक्षणत्वाधिकरणम् ।।
<0201013
।। एतेन शिष्टापरिग्रहा अपि व्याख्याताः।।
	प्रधानकारणवादिसांख्यतर्कमात्रेण समन्वयभङ्गाभावेऽपि परमाणुकारणवादिकणभक्षाक्षचरणक्ष पणकादिबहुतांत्रिकाभिमततर्कै स्समन्वयभङ्गस्स्यादिति अधिकाशङ्कानिरासाय पूर्वान्यायातिदेशार्थमिदम् अधिकरणम्।। परमाणुकारणवादिनां तर्कैस्समन्वयभङ्गस्संभवति नवेति विशये संभवत्येव समन्वयभंगः। न च तेषां तर्काणां परस्परविरोधसंभवेन तद्भञ्जनसामर्थ्यं नास्तीतिशक्यं वक्तुं। यथा शुनां परस्परविरोधसत्त्वेऽपि एकं वराहमैकमत्येन मारयितुं तद्भक्षणलिप्सा प्रवृत्तानां सर्वेषां शुनां तदलाभेऽपि वराहस्य मारणं भवति, एवं परमाणवस्सत्याः शून्याः 
विज्ञानात्मकाश्चतुर्विधा एक विधाइत्यवांतरकलह संभवेऽपि अल्पपरिमाणानामेव तंत्वादीनां महापरिमाणप़टाद्यारंभकत्वदर्शनात् तद्विपरीतपरिमाणयोर्ब्रह्मजगतोरुपादानोपादेयभावो न संभवतीतिप्रतिष्ठितेन सकलपरमाणुकारणवादि अभिमतेन तर्केण तद्भङ्ग उपपद्यत इति पूर्वपक्षः। सिद्धांतस्तु--
	यथा नानादिग्विप्रकीर्णमपि बहुलं तमस्तोममेक एवादित्यः प्रतिक्षिपति एवमुदाहृतमन्यदप्येतादृश तर्कजालं 'यथा सोम्यैकेनमृत्पिंडेन सर्वं मृन्मय'मित्यादिवाक्योक्तमृत्पिंडारब्धघटशरावादिप्रत्युदाहरणेन प्रतिक्षिपन् वेद एव जागर्तीति नात्र प्रयतितव्यमस्तीति हृदिनिधाय पूर्वन्यायमतिदिशति सूत्रकारः।।
	एतेन शिष्टापरिग्रहा अपिव्याख्याताः। न परिगृह्यते वैदिकैरित्यपरिग्रहः। एतेन - तर्काप्रतिष्ठानलक्षणकपिलस्मृतिनिरसनहेतुना परिशिष्टाः कणभक्षादिस्मृतयोपि निरस्ताव्याख्याताः। परमाणुकारणवादस्सर्वसंमत इति न तेषां तर्कस्याप्रतिष्ठितत्वाभावशङ्का, तर्कमूलत्वाविशेषात्। परमाणूनां शून्यत्वादिविवादादपि तर्कस्याप्रतिष्ठितत्वमेवेति।।
।। इति शिष्टापरिग्रहाधिकरणम् ।।
<0201014
।।भोक्त्रापत्तेरविभागश्चेत्स्याल्लोकवत्।।
	पूर्व अधिकरणस्य अतिदेश अधिकरणत्वात्् पूर्व अधिकरणेन संगतं इदं अधिकरणम्। तत्र हि 'न तु दृष्टान्तभावात्' इति सूत्रेण शरीरगत बालत्व युवत्वादीनां शरीरिण्यप्रसक्तिं दृष्टान्तीकृत्य चिदचित् शरीरकं ब्रह्मेति तद्गतदोषाणां ब्रह्मण्यप्रसक्तिः उक्ता। इयं अनुपपन्ना। जीववत् शरीरित्वे तत्कृत सुखदुःखावश्यंभावात्। इति आक्षेपिकी संगतिः। 'यस्य आत्मा शरीरं यस्य पृथिवी शरीरम््' इत्यादिना सर्वस्य अपि परमात्म शरीरतया जीववत् परमात्मनः अपि शरीरं प्रति स्मामित्वे सति    'न हवैसशरीरस्य' इत्यादिना परमात्मनः अपि प्रिय अप्रिय भोक्तृत्वम् अवर्जनीयं इति जीवेश्वरस्वभाव अविभाग इति पूर्वपक्षे, स्यात् लोकवत् इति सिद्धान्तः। अस्य अर्थः- सप्तम्यर्थेवतिः। यथा लोके राजशासन अनुवर्तिनां तत् अतिवर्तिनां च राज अनुग्रह निग्रहकृत सुख दुःख भोगे अपि न राज्ञि तत्् प्रसक्तिः, एवं न परमात्मनि शासके भोक्तृत्व प्रसक्तिः इति। पूर्वं 'संभोगप्राप्तिः' इति सूत्रे मनुष्यादि सर्व शरीरान्तरवस्थित्या परमात्मनः भोक्तृत्वं आक्षिप्य परितः दह्यमानगृहान्तर्वर्तित्वे जीवपरयोः अविशिष्टेपि 'तयोरन्यः पिप्पलं स्वाद्व़त्तयनश्नन्नन्यो अबिचाकशीति' इति श्रुत्यनुसारेण देह अभिमानि जीववत् न परस्य भोक्तृत्वं इति हेतु वैशेष्यात् इति सूत्रखण्डेन परिहृतम्। अत्र तु 'न ह वै सशरीरस्य' इति श्रुत्यनुसारेण शरीर स्वामित्व प्रयुक्तं भोक्तृत्वं अवर्जनीयं इति आक्षिप्य लोक दृष्टान्तेन परिह्रियते। न च एवम् 'न ह वै सशरीरस्य' इति विरोधः। स्वकर्म उपार्जित शरीरं प्रति स्वामित्व प्रयुक्तं अत्र विषयत्वात् तस्याः। न तु शरीर स्वामि मात्र विषयत्वं। अत एव अन्तर्यामिब्राह्मणे- 'यस्य पृथिवी शरीरं' इत्यादिना परस्य पृथिव्यादि शरीर स्वामित्वं उक्त्वा तत् तदभिमानि देवतावत् तत्तत्कृत सुख दुःख भोक्तृत्व आशङ्का निरासाय प्रति पर्यायं 'एषत आत्माऽन्तर्याम्यमृत' इति अमृतत्व वचनं उपपन्नं तथा उत्तरत्र 'न स्थानतोऽपि परस्य' इति अधिकरणे एतत् सूत्रद्वयनाययोपमर्दनेन यथा शासकस्यापि राज्ञस्स्वेच्छायाऽपि स्वेच्छेया हेयमनुष्यादिशरीरेषु वसतो दुःखभोक्तृत्वमवर्जनीयमित्याक्षिप्य नित्याविर्भूतापहृतपाप्मत्वादिगुणकस्याखिलहेयप्रत्यनीकस्य परमात्मनो नसम्भवतीत्युक्तमिति न पौनरुक्त्यप्रसक्तिः।।
	इति भोक्त्रापत्त्यधिकरणम् ।। 5 ।।
<0201015
तदनन्यत्वमारम्भणशब्दादिभ्यः ।। 15 ।।
	नविलक्षत्वाधिकरणे कारणस्य ब्रह्मणः कार्यस्य जगतो वैलक्षण्येपि सांख्यं प्रत्यनन्यत्वं साधितं। वैलक्षण्यस्य भेदव्याप्तत्वात्। अत एव कुण्डलहिरण्ययोरप्यनन्यत्वमसिद्धं। सर्वत्र कार्यकारणयोर्बुद्धिशब्दादिभिर्भेदावश्यंभावादिति वदतो वैशेषिकस्य मतमास्थायानन्यत्वमाक्षिप्येदानीं समाधीयत इति सङ्गतिः। अत्र उपादेयमुपादानादन्यदेव। घटेनोदकमाह्रियते मृत्पिंडेन घटादिकं निर्मीयत इति कार्यभेदात् घटस्य दंडचक्रादिकं कारणं मृत्पिण्डस्य जलसंयोजनमर्दनादीति कारणभेदात्, तथा घटः पृथुबुध्नोदराकारः मृत्पिंडस्त्वतदाकार इत्याकारभेदात्, तथा पूर्वकालं कारणं अपरकालङ्कार्यमिति कालभेदात्, तथा बहवस्तन्तव एकः पट इति संज्ञासंख्याभेदात्, सत्यामेव मृदि घटोनष्ट इति प्रतीतेः कार्यकारणयोर्बुद्धिशब्दादिभिर्भेदस्य 
दर्शनाच्च उपादानादन्यदेवोपादेयं। इतरधा 
कारकव्यापारवैयर्थ्यप्रसंगादिति कार्यकारणभेदवादिमतावलंबनेन पूर्वपक्षे प्राप्त उच्यते-
	तदनन्यत्वमारम्भणशब्दादिभ्यः। तस्मात्परमकारणाद्ब्रह्मणो जगतोऽनन्यत्वं 
वाचारम्भण शब्दादिभिरवगम्यते। आदिशब्देन 'सदेवसोम्येदमग्रआसीत् येनाश्रुतं श्रुतंभवति एकमेवाद्वितीय' मित्यादिकं गृह्यते। ननु संस्थानस्य असत उत्पत्तौ असत्कार्यवादप्रसङ्गत इति चेत्, असत्कार्यवादिमतेऽपि उत्पत्तेरुत्पत्तिमत्तत्वेऽनवस्था स्यात् उत्पत्तिराहित्ये सत्कार्यवादप्रसङ्गः। अस्माकन्तु अवस्थानां पृथक्प्रतिपत्तिकार्ययोगानर्हत्वात् पृथगुत्पत्त्यादिकं नापोक्षितम्। अतो घटस्योत्पत्तिर्नाम घटत्वावस्थासम्बन्ध एव। न त्वसतस्सत्वरूपं। अत उपादेयमुपादानादन्यदेव। तथा च उपादाने ज्ञाते उपादेयस्य ज्ञातताभवतीति भावः।।
<0201016
।।भावे चोपलब्धेः।।
	हिरण्यकुंडलादिकार्यभावेऽपि 'कुंडलायेदं हिरण्य' मिति प्रत्यभिज्ञारूपोपलब्धेः सत्वादेवेत्यर्थः।।
<0201017
।।सत्वाच्चापरस्य।।
	अपरस्य कार्यस्य कारणे तादात्म्येन सम्बन्धेन सत्वाच्चोपादानादनन्यदुपादेयम्। सदेव सोम्येदमग्र आसी' दिति कार्ये नष्टेऽपि कारणे कार्यतादात्म्यप्रतीतेरित्यर्थः। 'भावेचोपलब्धे'रिति सूत्रे कार्यदशायां कार्ये कारणतादात्म्यप्रतीतिः प्रमाणतया उपन्यस्ता। उत्तरसूत्रे तु कार्यनाशानन्तरमपि कारणे कार्यभेदप्रतीतिः प्रमामतयोपन्यस्तेति विशेषः।।
<0201018
।।असद्व्यपदेशान्नेति चेन्न धर्मान्तरेण वाक्यशेषाद्युक्तेश्शब्दान्तराच्च।।
	'असद्वा इदमग्र आसीत्, इदं वा अग्रे नैव किंचनासी'दिति जगतस्सृष्टेः प्रागसत्त्वव्यपदेशात् सृष्टेः प्रागपि सता उपादानेनोपादेयस्यैक्यं नोपपद्यतइति चेन्न। नामरूपविभागलक्षणधर्मान्तरा भावमादायासद्व्यपदेशोपपत्तेः। जगतस्सत्त्वंनामरूपभाक्त्वम्। असत्वं नाम तद्विरोधिनी सूक्ष्मावस्था। न तु सर्वात्मना असत्त्वं। कुतोऽवगम्यत इति चेत्-वाक्यशेषात्। 'इदं वा अग्रे नैव किंचनासी' दित्यत्र 'तदसदेव सन्मनोऽकुरुते'ति वाक्यशेषे मनस्स्रष्टृत्वप्रतिपादनात्। युक्तेश्च-घटस्य सत्त्वं नाम घटत्वावस्थासंबन्धः। असत्त्वं नाम तद्विरोधिकपालत्वचूर्णत्वावस्थासंबन्धः। एवं तर्हि तद्व्यतिरिक्ता घटाभावो नाम कश्चिदुपलभ्यते। शब्दान्तराच्च। 'कुतस्तु सोम्यैवं स्यादितिहोवाचे'ति तुच्छत्वं प्रतिक्षिप्य 'सदेव सोम्येदमग्र आसी'दिति स्थापितत्वात्, 'तद्धेदं तर्ह्यव्याकृतमासीत्तन्नामरूपाभ्यां व्याक्रियते'ति सुस्पष्टमभिधानाच्च।।
<0201019
।।पटवच्च।।
	यथा तंतवः व्यतिषङ्गविशेषाभाजः पट इति नामरूपकार्यादिकं भजन्ते तद्वद्ब्रह्मापि।।
<0201020

।।यथा च प्राणादिः।।
	यथा वायुरेक एव शरीरे वृत्तिविशेषं भजमानः प्राणापानादिनामरूपकार्यांतराणि भजते, तद्वदेकमेव ब्रह्म विचित्रस्थिरत्रसरूपं जगद्भवतीति परमकारणात् परस्माद्ब्रह्मणोऽनन्यत्वं जगतोऽप्युपगन्तव्यम्।।
।।इति आरंभणाधिकरणम्।।
<0201021
।।इतरव्यपदेशाद्धिताकरणादिदोषप्रसक्तिः।।
	जगतो ब्रह्मानन्यत्वप्रतिपादकैः 'तत्वमसी'त्यादिभिः जीवस्यापि ब्रह्मानन्यत्वं प्रतिपाद्यत इत्युक्तम्। तत्रेदं चोद्यते- यदीतरस्य जीवस्य ब्रह्मभावः एतद्वाक्यप्रतिपाद्यः, तदा ब्रह्मणस्सार्वज्ञ्यादिविशिष्टस्य हितरूप जगत्सृष्टिः अहितरूपजगदसृष्टिरित्यादिदोषप्रसङ्गः। अतः ब्रह्मणो जगत्कारणत्वं न संभवतीति पूर्वःपक्षः। सिद्धांतस्तु-

<0201022
।।अधिकन्तु भेदनिर्देशात्।।
	तुशब्दः पक्षं व्यावर्तयति। आध्यात्मिकादिदुःखयोगार्हात् प्रत्यगात्मनः अधिकमर्थांतरभूतं ब्रह्म। कुतः? भेदनिर्देशात्। 'य आत्मनि तिष्ठन्, पृथगात्मानं, तयोरन्यः पिप्पलंस्वाद्वत्ति, ज्ञाज्ञौद्वावजावीशनीशा'वित्यादिश्रुतिभिः परब्रह्मणः प्रत्यगात्मनो भेदेन व्यपदेशात्।।
<0201023
।।अश्मादिवच्च तदनुपपत्तिः।।
	अश्मकाष्ठलोष्टादीनामत्यंतहेयानामचिद्विशेषाणां निरवद्यनिर्विकार निखिलहेय प्रत्यनीककल्याणगुणैकतानब्रह्मस्वरूपैक्यं यथा नोपपद्यते तथाऽनंतदुःखयोगार्हस्य चेतनस्य निखिलहेयप्रत्यनीकब्रह्मभावापत्तिः।।
।।इति इतरव्यपदेशाधिकरणम्।।
<0201024
।।उपसंहारदर्शनान्नेतिचेन्नक्षीरवद्धि।।
	सत्यसङ्कल्पत्वादिभिः परस्य ब्रह्मणः वैलक्षण्यं प्रतिपादितं। तत्र संकल्पमात्रपरिकरत्वं ब्रह्मणो जगत्सृष्टावनुपपन्नमिति शङ्काया उत्थानात् सङ्गतिः। लोके तत्तत्कार्यजननोपयोगिसामर्थ्यवतोऽपि तत्तदुपकरणसापेक्षत्वदर्शनात् सर्वशक्तेः परब्रह्मणः 'सदेवसोम्येदमग्र आसी'दित्यादि श्रुतिभिस्सृष्टेः प्रागसहायत्वात् उपकरणशून्यत्वेन उपकरणनिरपेक्षजगत्स्रष्टृत्वं नसम्भवतीति चेन्न। क्षीरजलादेः दधिहिमादिजननशक्तस्य दधिहेमादि जनने यथावा नोपकरणाद्यपेक्षत्वं तथा ब्रह्मणस्सर्वशक्तेरुपकरणनिरपेक्षं सर्वजगत्स्रष्टृत्वमुपपद्यते। क्षीरादिष्वातंचनाद्यपेक्षा नदध्यादिभावाय। अपितु अचिरेण दधिभावापत्त्यर्थं रसविशेषार्थं च।।

<0201025
।।देवादिवदपि लोके।।
	यथा देवादीनां स्वीयलोकेषु संकल्पमात्रेण स्वापेक्षितपदार्थस्रष्टृत्वं तथा पुरुषेत्तमस्य सङ्कल्पमात्रेण सर्वजगत्स्रष्टृत्वमुपपद्यत इति नानुपपत्तिः।।
।।इति उपसंहारदर्शनाधिकरणम्।।
<0201026
।।कृत्स्नप्रसक्तिर्निरवयवत्वशब्दकोपोवा।।
	दृष्टांततयोपन्यस्तस्य क्षीरजलादेस्सावयवत्वदर्शनात् तद्वद्ब्रह्मणोपि सावयवत्वं स्यात्, निरवयवत्वे कृत्स्नप्रसक्तिर्वा स्यादिति शङ्कयासंगतिः। कारणावस्थायां निरस्तचिदचिद्विभागतया निरवयवमेव ब्रह्म कार्यावस्थायां 'बहुस्या'मिति सङ्कल्प आकाशवाय्वाद्यचिद्विभागं ब्रह्मादिस्तंबपर्यन्त क्षेत्रज्ञविभागं चाभवदित्युक्तं। एवंसति परं ब्रह्म कृत्स्नं कार्यत्वेनोपयुक्तमित्यंगीकार्यम्। यदि ब्रह्मणि अंशभेदं परिकल्प्य चिदंशस्य क्षेत्रज्ञविभागविभक्तत्वं, अचिदंशस्याकाशादिविभागविभक्तत्वं परिकल्प्यते, तदा कारणीभूतस्य ब्रह्मणो निरवयवत्ववादिनीनां श्रुतीनां बाधितार्थकत्वं स्यात्। यदि सूक्ष्मचिदचिच्छरीरक ब्रह्मणः कार्यत्वमित्यभ्युपगम्यते, तदा शरीर्यंशस्यापि कार्यत्वाभ्युपगमान्निरवयवत्व श्रुतिविरोधो दुर्वारः। तस्माद्ब्रह्मणो जगत्कारणत्वमनुपपन्नमिति पूर्वःपक्षः। सिद्धान्तस्तु-
<0201027
।।श्रुतेस्तु शब्दमूलत्वात्।।
	तुशब्द उक्तदोषव्यावर्तकः। नैवमसामञ्जस्यम्। कुतः। श्रुतेः। श्रुतिस्तावद्ब्रह्मणो निरवयवत्वं विचित्रजगत्स्रष्टृत्वञ्च प्रतिपादयति। ननु श्रुतिरपि 'अग्निना सिञ्चती'तिवत् अयोग्यार्थप्रतिपादनासमर्था, तथाऽपि शब्दैकप्रमाणकस्य वस्तुनः सकलेतरवस्तुविलक्षणत्वात् विलक्षणधर्मयोगस्याविरुद्धत्वेन सामान्यतो दृष्टसाधनदूषणानर्हत्वं ब्रह्मण इति।।
<0201028
।।आत्मनि चैवं विचित्राश्च हि।।
	एवं वस्त्वन्तरसम्बन्धिधर्मस्य वस्त्वन्तरारोपणे अचोतनघटादिदृष्ट धर्माणां तद्विजातीये नित्यचेतनेऽपि प्रसङ्गः, तदप्रसक्तिश्च स्वभाववैचित्र्याधीना। अन्योन्यविलक्षणानामग्निजलादीनां यथा विजातीयौष्ण्यशैत्यादि धर्मसम्बन्धः, तथा लोकविलक्षणे ब्रह्मणि लोकदृष्टवस्तुधर्मापेक्षया विलक्षणधर्मयोगो नानुपपन्नः।।
<0201029
।।स्वपक्षदोषाच्च।।
	प्रधानकारणत्वपक्षे प्रधानस्य लौकिकवस्तुसजातीयत्वेन लोकदृष्टदोषाणां तत्रैव प्रसङ्गात् सकलेतरविलक्षणस्य ब्रह्मण एव जगत्कारणत्वमभ्युपगन्तव्यम्। प्रधानकारणत्वपक्षे निरवयवस्य प्रधानस्य जगत्कारणत्वं न सम्भवति। सत्वरजस्तमसां तदवयवत्वाङ्गीकारे सत्वरजस्तमसां समूहस्य प्रधानत्वं वा उत सत्वरजस्तमोभिरारब्धस्य प्रधानत्वं वेति विकल्प्य प्रथमपक्षे तेषां निरवयवत्वेनासंयुक्तप्रदेशभेदरहितसंयोगवतां न स्थूलद्रव्यारम्भकत्वम्, द्वितीयपक्षे स्वाभ्युपगतप्रधानपरमकारणत्वासिद्धिः, स्वाभ्युपगत चतुर्विंशतिसंख्याविरोधश्चेति पक्षद्वयस्यापि दुष्टत्वेन प्रधानकारणत्वासम्भवात् ब्रह्मण एव जगत्कारणत्वं न्याय्यमिति।।
<0201030
।।सर्वोपेता च तद्दर्शनात्।।
	प्रधानकारणत्वपक्षे प्रधानस्य लौकिकवस्तुसजातीयत्वेन लोकदृष्ट दोषाणां तत्रैव प्रसङ्गात् सकलेतरविलक्षणस्य ब्रह्मण एव जगत्कारणत्वमभ्युपगन्तव्यम्। प्रधानकारणत्वपक्षे निरवयवस्य प्रधानस्य जगत्कारणत्वं न सम्भवति। सत्वरजस्तमसां तदवयवत्वाङ्गीकारे सत्वरजस्तमसां समूहस्य प्रधानत्वं वा उत सत्वरजस्तमोभिरारब्धस्य प्रधानत्वं वेति विकल्प्य प्रथमपक्षे तेषां निरवयवत्वेनासंयुक्तप्रदेशभेदरहितसंयोगवतां न स्थूलद्रव्यारम्भकत्वम्, द्वितीयपक्षे स्वाभ्युपगतप्रधानपरमकारणत्वासिद्धिः, स्वाभ्युपगत चतुर्विंशतिसंख्याविरोधश्चेति पक्षद्वयस्यापि दुष्टत्वेन प्रधानकारणत्वासम्भवात् ब्रह्मण एव जगत्कारणत्वं न्याय्यमिति।।
	सकलेतरवस्तुविजातीया परा देवता सर्वशक्त्युपेता। 'पराऽस्य शक्तिर्विविधैव श्रूयते, अपहतपाप्समे'त्यादिश्रुतिभिस्सकलेतरविलक्षणत्वसर्वशक्तिमत्त्वादिप्रतिपादनात्।।
<0201031
।।विकरणत्वान्नेति चेत्तदुक्तम्।।
	यद्यप्येकमेव ब्रह्म सकलेतरविलक्षणं सर्वशक्ति, तथाऽपि 'नतस्य कार्यं करणञ्च विद्यत' इति करणकळेबरशून्यस्य जगत्स्रष्टृत्वं न संभवतीतिचेत् शब्दैकवेद्यस्य सकलेतरविलक्षणस्य करणकळेबराद्यनपेक्षजगत्स्रष्टृत्वमुपपन्नमिति, 'शब्दमूलत्वात्, विचित्राश्चही'ति सूत्रखण्डाभ्यां प्रतिपादितम्। तथा च श्रुतिः- 'पश्यत्यचक्षुस्स श्रृणोत्यकर्ण' इत्येवमादिका।।
।।इति कृत्स्नप्रसक्त्याधिकरणम्।।
<0201032
।।न प्रयोजनत्त्वात्।।
	जन्मजरामरणादिदुःखबहुळं जगत्सृजतोऽवाप्तसमस्तकामस्य परमात्मनः प्रवृत्तेः स्वार्थत्वपरार्थत्वासम्भवात् प्रयोजनानुद्देशेन प्रेक्षावत्प्रवृत्तेरयोगात् प्रवृत्तिर्नोपपद्यत इति पूर्वः पक्षः। सिद्धान्तस्तु-
<0201033
।।लोकवत्तु लीलाकैवल्यम्।।
	यथा महाराजस्यापि केवललीलाप्रयोजनाः कन्दुकादिक्रीडा दृष्टाः, एवं 
परमात्मनोऽपि केवललीलार्था जगत्सृष्ट्यादिप्रवृत्तिरिति।।

<0201034
।।वैषम्यनैर्घृण्ये न सापेक्षत्वात्तथाहि दर्शयति।।
	ननु विषमं देवमनुष्यतिर्यगादि सृजतः परमात्मनो वैषम्यं प्रसजेत्, अतिघोरनरकादिसृष्ट्या निर्घृणत्वं च प्रसजेदिति चेन्न। तत्तत्कर्मानुसारेण कर्मसापेक्षतया सृजतो न पक्षपातादिदोषप्रसक्तिः। 'साधकारी साधुर्भवति पापकारी पापीभवति'। 'निमित्तमात्रमेवासौ सृज्यानां सर्गकर्मणि। प्रधानकारणीभूता यतो वै सृज्यश्क्तय' इति श्रुतिस्मृतिप्रमाणं दर्शयति। अतो वैषम्यनैर्घृण्ये नेति।।
<0201035
।।न कर्माविभागादिति चेन्नानादित्वादुपपद्यते चाप्युपलभ्यतेच।।
	ननु प्रळये जीवस्य ब्रह्मणाऽविभागेन तदाश्रीतानां च कर्मणामभावात् सर्गाद्यसृष्टौ स्वेच्छया तरतमभावापन्नं जगत्सृजतो वैषम्यादिकमपरिहार्यमिति चेन्न। जीवानामनादित्वनात् तदानीं कर्मणामपि सत्वान्नवैषम्यादिप्रसंगः। न च जीवानामनादित्वे प्रळये 'सदेवसोम्येदमग्र आसी'दिति अविभागोनोपपद्यत इतिवाच्यम्। अविभक्तनामरूपतया भेदकाकारस्फुरणमात्रेण अविभागव्यवहारोपपत्तेः। तदनादित्वञ्च ' न जायते म्रियते वा विपश्चित्, 'प्रकृतिं पुरुषंचैव विध्यनादी उभावपी'ति श्रुतिस्मृतिषूपलभ्यते।।
<0201036
।।सर्वधर्मोपपत्तेश्च।।
	प्रधानादिषु असम्भावितानामपि सृष्ट्युपयुक्तसार्वज्ञ्यसर्वशक्त्यादि सकलधर्माणां परमात्मन्येवोपपत्तेः परमात्मैव जगत्कारणमिति स़ृष्टेर्लीलाप्रयोजनत्वं सिद्धम्।।
।।इति प्रयोजनवत्त्वाधिकरणम्।।
इति चतुष्षष्टिप्रबन्धनिर्माणसंसूचितसर्वतन्त्रस्वतन्त्रताबिरुदांचितैः
श्रीमद्रङ्गरामानुजमुनिभिरनुगृहीतायां श्रीशारीरकब्रह्मसूत्रव्याख्यायां
श्रीशारीरकशास्त्रार्थदीपिकायां द्वितीयस्याध्यायस्य प्रथमः पादः।।

<0202001
।।रचनानुपपत्तेश्च नानुमानं प्रवृत्तेश्च।।
	सत्वरजस्तमोमयसुखदुःखमोहात्मकं जगत् तत्सरूपोपादानकं कार्यत्वादित्यनुमानसिद्धं सांख्याभिमतं प्रधानं न जगत्कारणम्। अनुमीयत इति व्युत्पत्त्या अनुमानशब्द आनुमानिकपरः। तादृशप्रधानस्य तत्स्वभावाभिज्ञचेतनानधिष्ठितत्वेन विचित्रप्रपञ्चरचनासामर्थ्यानुपपत्तेः, तादृशचेतनाधिष्ठितस्यैव दार्वादेरचनस्य कार्यप्रवृत्तेर्दर्शनाच्च, नप्रधानं जगत्कारणमित्यर्थः।।
<0202002

।।पयोऽम्बुवच्चेत्तत्रापि।।
	ननु, पयसश्चेतनानधिष्ठितस्यापि दधिभावेन परिणामवद्वारिदमुक्तजलस्य नाळिकेररसाद्यात्मना परिणामवच्चेतनानधिष्ठितस्यापि प्रधानस्य परिणामः किं न स्यादिति चेत् न। तत्रापि प्राज्ञाधिष्ठानमस्त्येव। 'योऽप्सु तिष्ठ' न्नित्यादिश्रुतेः तस्यापि पक्षत्वादित्यर्थः।।
<0202003
।।व्यतिरेकानवस्थितेश्चानपेक्षत्वात्।।
	सृज्यमानप्राणिकर्मपरिपाकाद्यभिज्ञपुरुषाधिष्ठानानपेक्षप्रधानस्य जगत्स्रष्ठृत्वे सर्ग एव सर्वदा स्यात्। तद्व्यतिरेकप्रतिसर्गस्यावस्थितिः सत्ता कदापि न स्यादित्यर्थः।।
<0202004
।।अन्यत्राभावाच्च न तृणादिवत्।।
	धेन्वाद्युपयुक्ततृणादेः प्राज्ञानधिष्ठितस्यापि क्षीराकारेण परिणामदर्शनादिति उदाहरणान्तरावलम्बनेन शङ्का। धेन्वाद्युपयुक्ततृणवत् अनडुहाद्युपयुक्ततृणादेः क्षीरभावाभावात् तत्रापि प्राज्ञाधिष्ठानमपेक्षितमिति परिहाराभिप्रायः।।
<0202005
।।पुरुषाश्मवदिति चेत्तथाऽपि।।
	ड़ृक्छक्तियुक्तपुरुषसन्निधानादृक्छक्तिशून्योऽप्यन्धो यथा प्रवर्तते, यथाऽयस्कान्ताश्मसन्निधानादयसोऽचेतनस्य प्रवृत्तेः, एवं चिन्मात्रात्मकपुरुणसन्निधानादचेतनं प्रधानं जगत्सर्गे प्रवर्तत इति चेत्, तथापि प्रधानस्य स्रष्टृत्वं नोपपद्यते। पङ्ग्वादीनां मार्गदर्शनतदुपदेशादिव्यापारवत् पुरुषस्य निष्क्रियस्य तादृशविकारासम्भवात्, सन्निधानमात्रस्य प्रयोजकत्वे नित्यसर्गप्रसङ्गात्।।
<0202006
।।अंगित्वानुपपत्तेश्च।।
	प्रळये साम्यावस्थानां सत्वरजस्तमसामुत्कर्षापकर्षलक्षणाङ्गांगिभाववशेन जगत्स्रष्टिर्वक्तव्या। कालविशेषे अङ्गांगिभावाविशेषे नियामकाभावादित्यर्थः।।
<0202007
।।अन्यथाऽनुमित्तौ च ज्ञशक्तिवियोगात्।।
	दुषितप्रकारातिरिक्तप्रकारेण प्रधानानुमानेऽपि ज्ञातृत्वशक्त्यभावात् जगत्स्रष्टृत्वं नोपपद्यते।।
<0202008
।।अभ्युऽपगमेऽप्यर्थाभावात्।।
	आनुमानिकप्रधानाभ्युपगमेऽपि पुरुषस्य तन्मते चिन्मात्रत्वेन निष्क्रियत्वेन च 
भोगापवर्गयोरभावात् पुरुषभोगार्थं प्रधानप्रवृत्तिरिति नोपपद्यते। अतो व्यर्थः प्रधानाभ्युपगमः।।
<0202009

।।विप्रतिषेधाच्चासमंजसम्।।
	पुरुषो न संसरति न मुच्यत इत्युक्त्वा पुरुषभोगार्था प्रधानप्रवृत्तिरिति प्रतिपादयत् सांख्यदर्शनं पूर्वोक्तविरोधाच्चासमञ्चसमिति न सांख्याभिमतं प्रधानं जगदुपादानम्।।
।।इति रचनानुपपत्त्यधिकरणम्।।
<0202010
।।महद्दीर्घवद्वा ह्रस्वपरिमंजडलाभ्याम्।।
	काणादपक्षस्य युक्तियुक्ततया आदरणीयत्वमिति पूर्वपक्षे प्राप्त उच्यते- महद्दीर्घवद्वेत्यादि। पारिमाण़्डल्यपरिमाणाश्रयेण परस्परयुक्तपरमाणुह्रस्वद्व्यणुकमुत्पद्यते। परस्परयुक्तोनाणुह्रस्वद्व्यणुकत्रयेण महद्दीर्घं त्र्यणुकमुत्पद्यत इत्यसमञ्जसप्रक्रियावदितरापि तत्प्रक्रिया असमञ्जसैव। किं तत्रारामञ्जस्यमितिचेत्-निष्प्रदेशे परमाणौ प्रादोशिकसंयोगासम्भवात् संयोगस्याव्याप्यवृत्तित्वनियमात् परस्परासंयुक्तप्रदेशभेदाभावेन ततोऽधिक परिमाणकार्यानुत्पत्तिप्रसङ्गात्।।
<0202011
।।उभयथाऽपि न कर्मातस्तदभावः।।
	परमाणुष्वाद्यं कर्मादृष्टकारितमिति तैरभ्युपगम्यते। तत्र नपरमाणुसमवेतमदृष्टं क्रियाहेतुः। अचेतनस्यादृष्टानाधारत्वात्। नाप्यात्मगतं क्रियाहेतुः। व्यधिकरणत्वात्, अतोऽदृष्टकारितकर्मणा परमाणुद्वयसंयोग इति तत्प्रक्रिया नयुक्ता।।
<0202012
।।समवायाभ्युपगमाच्च साम्यादनवस्थितेः।।
	जातिगुणादिविशिष्टप्रतीतिनिर्वाहकतया समवायाभ्युपगमे तन्तुषु पटस्समवेतइति समवायिविशिष्टप्रतीतिनिर्वाहकतासामान्येन सम्बन्धान्तरस्यावश्यकता। तत्रापि सम्बन्धान्तराभ्युपगमे अनवस्था स्यात्।।
<0202013
।।नित्यमेवच भावात्।।
	समवायलक्षणसम्बन्धस्य च नित्यं सत्त्वात् सम्बन्धिनोऽपि नित्य सत्त्वावश्यम्भावेन जगतो नित्यत्वमेव स्यात्।।
<0202014
।।रूपादिमत्त्वाच्च विपर्ययो दर्शनात्।।
	रूपादिमत्त्वाच्च परमाणोस्तदभिमतनित्यत्वानिरवयवत्वादिव्यतिरेकः प्रसज्यते। लोके रूपादिमतामनित्यत्वदर्शनात्।।
<0202015
	नन्वेतद्दोषशान्तये रूपादिशून्या एव परमाणवस्सन्तु तत्राह-

।।उभयथाच दोषात्।।
	कारणगुणपूर्वकत्वात्त्वन्मते कार्यगुणानां पृथिव्यादिनामपि रूपादि शून्यत्वप्रसङ्गः।।
<0202016
।।अपरिग्रहाच्चात्यंतमनपेक्षा।।
	वैदिकपरिग्रहशून्यत्वाच्च तत्पक्षस्य निश्रेयसार्थिभिस्तत्पक्षेऽनपेक्षैव कार्या। अत एव कणादादयोऽर्धवैनाशिका इति हि शिष्टगोष्ठीव्यवहारः। तार्किकाहि - जाठराग्निना पच्यमानानां भुक्तपीताहारौषधरसद्रव्यरूपाणामवयवानां प्रतिक्षणमुपचयापचयवैषम्यादवयवि शरीरमपि प्रतिक्षणमुचयापचयवदन्यदन्यद्भवति। यद्यपि शरीरस्य प्रतिकलमपचयापचयदर्शनं नास्ति, तथाऽपि वर्षधारानिपातैस्तटाकजलस्येव घटीयंत्रोत्क्षेपणैः कूपजलस्येवचान्ते तद्दर्शनात् यौक्तिकं प्रतिक्षणं किंचित्किंचिदुपचयापचयज्ञानमस्त्येव। चन्द्रतारकादीनां मुहूर्तादिकालव्यवधानेन बहुळदेशान्तरप्राप्तिदर्शनात् प्रतिक्षणं स्वदेशान्तरप्राप्तिज्ञानवदित्यभ्युपगच्छन्ति।एवं प्रतिक्षणमवश्यम्भाविभिः खननपूरणादिभिर्गोळस्य नदीजलसंसर्गशीकरोत्पतनैस्समुद्रस्य च उपचयापचयवतः क्षणिकत्वमभ्युपगच्छन्ति। अतस्ते अर्धवैनाशिकाः। बौद्धास्तु सर्वस्य प्रपञ्चस्य क्षणिकत्वमभ्युपगच्छंतस्सर्व वैनाशिका इतिहि वैदिकानां व्यवहारः।
।।इति महद्दीर्घाधिकरणम्।।
<0202017
	अतोवैनाशिकत्वपरमाणुकारणवादित्वसाम्यादेव काणादमतप्रतिक्षेपानन्तरं बोद्धमतं प्रतिक्षिप्यते-
।।समुदाय उभयहेतुकेऽपि तदप्राप्तिः।।
	एवं हि तेषां प्रक्रिया - विभिन्नस्वभावैः परमाणुभिः पृथिव्यादिभूतलक्षणस्संघात उत्पद्यते, पृथिव्यादिभिश्च भूतैः शरीरेन्द्रियविषयसंघातलक्षणसमुदाय उत्पद्यत इति। तत्राणुहेतुके पृथिव्यादिभूतात्मकसमुदायोत्पत्तिर्नोपपद्यते। सर्वेषां क्षणिकत्वाभ्युपगमेन यावत्सङ्घातभावापत्ति अवस्थानासंभवात्।।
<0202018
।।इतरेतरप्रत्ययत्वादुपपन्नमिति चेन्न संघातभावानिमित्तत्वात्।।
	यद्यपि सर्वे पदार्थाः क्षणिकाः, तथाप्यविद्यादीनामितरेतरकारणत्वादुपपद्यते लोकयात्रा। ते चाविद्यादयः- अविद्या, संस्कारः, विज्ञानं, नामरूपं, षडायतनं, स्पर्शः, वेदना, तृष्णा, उपादानं, भवः, जातिः, जरा, मरणं, शोकः, परिदेवनं, दुःखं, दुर्मनस्ता इत्येवंजातीयकाः इतरेतरहेतुकाः सौगतसमये अभ्युपगम्यन्ते। अविद्यातः क्षणिककार्यसुखदुःखशून्येषु स्थायिनित्यसुखवस्तुबुद्धिः। ततो रागद्वेषमोहधर्माधर्मसंस्कारः। संस्कारवशाज्जीवस्य गर्भाशयद्रव्ये वृत्तिलाभो विज्ञानम्। निज्ञानसंसर्गाद्गर्भद्रव्यस्य कलिलपेश्याद्याकारेणाभिव्यक्तिर्नामरूपम्। तदभिव्यक्तिक्रमेण षडिंद्रियायतनशरीर निर्वृत्तिष्षजायतनम्। निर्वृत्तशरीरेन्द्रियस्य गर्भगतविषयेन्द्रियसंसर्गजं ज्ञानं स्पर्शः। तन्निमित्ते सुखदुःखे वेदना। सुखदुःखप्राप्तिपरिहारार्थं विषयोपादानेच्छा तृष्णा। तया विषयेषु प्रवृत्तिरुपादानम्। ततः क्रमेण गर्भान्निषक्रमणं भवः। निर्गतस्य मनुष्यत्वादिजात्यभिमानः 
जातिः। क्रमभाविनी जरामरणे प्रसिद्धे। म्रियमाणस्य पुत्रकळत्राद्यभिषङ्गादन्तर्दाहश्शोकः। 
तदुत्थः प्रलापः परिदेवना। मरणक्लेशः दुःखम्। मानसदुःखं दौर्मनस्यम्। एतेषामितरेतरहेतुत्वस्य लोकसिद्धत्वादुपपद्यते 
लोकयात्रेति चेन्न। सङ्घातभावानिमित्तत्वात्। अस्थिरेषु स्थइरत्वबुद्धिरूपाविद्याश्रयस्य कस्यचित्स्थिरस्य चेतनस्याभावेनाविद्यया भूतोत्पत्तेरसंभवेन सङ्घातहेतुत्वाभावस्तदवस्थ एव।।
<0202019
।।उत्तरोत्पादे च पूर्वनिरोधात्।।
	वस्तुतस्तु कालो नास्ति, उदयन्नेव स्वरसभंगुरो घटादिः क्षणपरिकल्पनमात्रनिमित्तं भवति। स च घटादिस्स्वोदयविनाशपरिकल्पितक्षणवत्त्वात् क्षणिकोऽपि भवति। वस्तुतस्स्वव्यतिरिक्तक्षणाभावात्स्वयमेव क्षणो भवति, इति हि तेषां प्रक्रिया। ततश्च पूर्वघटक्षणस्य उत्तरघटक्षणोत्पत्तिकाले असतस्तद्धेतुत्वं न संभवति। असतोऽपि हेतुत्वेऽप्यतिप्रसङ्गात्।।
<0202020
।।असति प्रतिज्ञोपरोधो यौगपद्यन्यथा।।
	असत्यपि कारणे कार्यस्योत्पत्तौ 'अधिपतिसहकार्यालंबनसमनन्तर  प्रत्ययाश्चत्वारश्चित्तचैत्तोत्पत्तिहेतव' इति बौद्धानां प्रतिज्ञाया उपरोधप्रसङ्गः। अधिपतिः=इन्द्रियम्। तद्धि विानस्य रूपादिषु प़ञ्चसु एकैकमात्रविषयकत्वनियामकम्। नियामकश्च लोके अधिपतिरित्युच्यते। सहकारि=आलोकादिकम्। आलंबनं=घटादिर्विषयः। समनन्तरप्रत्ययः=पूर्वज्ञानम्। एतैश्चतुर्भिर्हेतुभिश्चित्तशब्दितस्य ज्ञानस्य चैत्तशब्दितानां चित्ताभिन्नसुखादीनाञ्च उत्पत्तिरिति हि तेषां प्रतिज्ञा। सा प्रतिज्ञा हीयेत, यदि पूर्वक्षणवृत्तित्वं विषयस्य न स्यात्, तदा कारणत्वं हीयेत। उत्तरक्षणवृत्तित्वाभावे च वर्तमानत्वग्राहिप्रत्यक्षविषयत्वं न स्यात्। अतः क्षण्द्वयवर्तित्वमभ्युपेतव्यमिति क्षणिकत्वविरोधः। यद्येतद्दोषपरिजिहीर्षया कारणघट क्षणस्यापि कार्यघटक्षणोत्पत्तिदशायां सत्त्वमभ्युपगम्यते, तदा घटक्षणद्वययौगपद्यप्रसंग इत्यर्थः।।
<0202021
।।प्रतिसंख्याप्रतिसंख्यानिरोधाप्राप्तिरविच्छेदात्।।
	बुद्धाः सर्वस्य वस्तुनो निरन्वयो नाश इति वदन्ति। सच द्विविधस्स्थूलस्सूक्ष्मश्च। मुद्गरपाताद्यनन्तरं सर्वैरुपलभ्यमानो घटादीनां विनाशस्स्थूलः। स प्रतिसंख्यानिरोध इत्युच्यते। प्रतिसंख्या=विषयसत्वप्रतिकूला तदसत्व ग्राहिणी लौकिकानां बुद्धिः। तद्विषयो निरोध इत्यवयवार्थान्वयात्। तद्विपरीतो निरोधः अप्रतिसंखयानिरोधः। स च सूक्ष्मः। लोकिकबुध्ययोग्यो बौद्धैः युक्त्वा साध्यमानः प्रतिक्षणविनाशः। तयोरुभयोरसंभवः। कुतः अविच्छेदात्। पिंडघटकपालादिरूपेण स्थितस्य द्रव्यस्य स्वरूपविच्छेदाभावात्। न च द्रव्यानुवृत्तौ 'विनष्टो घट' इत्यादिप्रतीतेर्निर्विषयत्वापत्तिः। अवस्थांतरापत्तिविषयत्वसंभवात्।।
<0202022
।।उभयथा च दोषात्।।
	बौद्धाः किलैवं वर्णयन्ति - प्रतिसंख्यानिरोधः, अप्रतिसंख्यानिरोधः, आकाशश्चेति 
एतत्रयं वस्तु निरुपाख्यं तुच्छम्, अन्यत्तु क्षणिकमुत्पाद्यमिति मान्यन्ते। तत्र पूर्वोत्पन्नस्य घटक्षणस्य तदानीमेव निरुद्धत्वप्राप्त्या निरोधादेव कार्यघटक्षणस्योत्पत्तिरिति यदभ्युपगम्यते, तत्र तुच्छादुत्पत्त्यसंभवस्तावदेकोदोषुः। तुच्छादुत्पत्त्युपगमे हि तुच्छस्य निर्विशेषत्वेन कारणविशेषकृतः कार्यविशेष इति व्यवस्थाया अभावात् घटक्षणानन्तरं सर्वस्यजगतउत्पत्तिस्स्यात्, तथा तुच्छादुत्पद्यमानं कार्यमपि तुच्छमेवोत्पद्येत, नतु सद्रूपं, कारणानुसारित्वात् कार्यस्येत्यपरो दोष इत्यर्थः।।
<0202023
।।आकाशे चाविशेषात्।।
	'घटोयं पटोय'मिति प्रत्यक्षप्रमितिवत् 'कूपोसोरन्ध्रमेतत्खगइहपतती'त्यादि प्रत्यक्षस्याविशेषेणाकाशं निरुपाख्यतुच्छम्, घटादिकं क्षणिकं तुच्छमित्यत्रप्रमाणाभावात्। न चेह 'श्येनः पतती'त्यादि प्रतीतेरालोक एव विषयोस्त्विति वाच्यम्। इहालोक इहांधकार इत्यालोकांधकाराधारत्वेन प्रतीतस्यालोकरूपत्वाभावात्।।

<0202024
।।अनुस्मृतेश्च।।
	'तदेवेद'मिति प्रत्यभिज्ञावशात् स्थिरत्वस्यैवाभ्युपगमेन क्षणिकत्वासंभवादित्यर्थः।।
<0202025
।।नासतो दृष्टत्वात्।।
	यदुच्यते सौत्रांतिकैः ज्ञानगतैर्नीलाद्याकारैर्बाह्यार्थगतास्तेऽनुमीयते। यद्यपि नीलादिज्ञानमपरोक्षतयाऽनुभूयते, इन्द्रियव्यापारानुविधायी च भवति, तथापि यदिन्द्रियसन्निकृष्टेन येनार्थेन यत् ज्ञानं जायते, नतज्ज्ञानं तद्विषयकं। किन्तु स्वयमप्यर्थवन्नीलाद्याकारं भवतीति तत्ज्ञानं स्वप्रकाशतया स्वात्मानं विषयीकुर्वत् स्वगतं नीलाद्याकारमपि विषयीकरोति। अतो न नीलादिज्ञानस्यापरोक्ष्यानुभवविरोधः। न वा इन्द्रियव्यापारानुविधानविरोधः। नीलाद्यर्थिनो बहिःप्रवृत्तिस्तु नापरोक्षज्ञानात्। किन्तु तदनन्तरभाविन आनुमानिकज्ञानात्। यथा वायुनिषेवणार्थिना शाखाचलनं दृष्ट्वा वृक्षमूले प्रवृत्तिः, न चाक्षुषशाखाचलनज्ञानात्। किन्तु तल्लिंगकवाय्यनुमानादिति, तन्न सम्भवति। क्षणिकस्य विषयस्यापरोक्षज्ञानकाले असोतऽपरोक्षज्ञानहेतुत्वादर्शनात् सत एव जपाकुसुमादेस्स्वाकारार्पणहेतुत्वेऽपि असत्सतददर्शनेन असतोविषयस्य ज्ञाने स्वाकारार्पणाक्षमत्वात्।।
<0202026
।।उदासीनानामपि चैवं सिद्धिः।।
	तत्काले असत एव उत्पादकत्वे उदासीनानामनुद्युञ्जनानां पुरुषाणां उद्युञ्जानपुरुषवत् सर्वकार्यसिद्धिस्स्यात्। उद्युञ्जानानुद्युञ्जानयीस्तत्कालासत्त्वाविशेषादिति सौत्रांतिकमतं तुच्छमेव।।
।।इति समुदायाधिकरणम्।।
<0202027
।।नाभाव उपलब्धेः।।
	ज्ञानमेव तत्वम्। नान्यत्परमाणुसमुदायरूपं तदारब्धावयविरूपं किञ्चिदस्ति। परमाणूनामप्रामाणिकत्वात् तेषां क्षणिकानां समुदायभावासम्भवात् परमाणुसंयोगस्य व्याप्यवृत्तित्वाव्याप्यवृत्तित्वविकल्पदुस्थत्वेन अवयवेषु अवयविनः कृत्स्नैकदेश विकल्पदुस्स्थत्वेन च परस्परसंयुक्तावयवतदाश्रितावयव्यसम्भवाच्च बाह्यर्थानामान्तरविज्ञान सम्बन्धानिरूपणे तद्वषयत्वासम्भवाच्च सम्बन्धं विना विषयत्वे सर्वविषयानामेकस्मिन्नेव ज्ञानेऽवभासप्रसङ्गात्। न च बाह्यार्थाभावे नीलपीतादिज्ञानानां निरालम्बनत्वापातः। ज्ञानानामेव नीलपीताद्याकारत्वात्। नीलादिकं ज्ञानाभिन्नं ज्ञानोपलम्भव्याप्योपलम्भविषयत्वात् ज्ञानवत्, व्याप्यत्वस्याभेदेऽपि सम्भवेन न दृष्टान्तासिद्धिः। न च नीलतज्ज्ञानयोरभेदे 'अहं जानामी'ति क्रियाकर्मभावेन भेदावभासविरोध इतिवाच्यम्। तस्य द्विचन्द्रज्ञानवद्भ्रान्तित्वात्। तदाहुः-'सहोपलम्भनियमादभेदो नीलतद्धियोः। भेदस्तु भ्रांतिविज्ञानैर्दृश्यश्चन्द्र इवाद्वय' इति, 'अविभागोऽपि बुध्यात्मा विपर्यासितदर्शनैः। ग्राह्यग्राहकसंवित्तिभेदवानिव लक्ष्यत' इति च। ननु सर्वस्याप्यान्तरत्वे बाह्यत्वावभासः कथमिति चेन्न। उपरिस्थितानां नक्षत्रादीनामुद्यतां भूमिस्थत्वावभासवत् बाह्यत्वावभासस्यापि भ्रमत्वात्। अपि च स्तम्भज्ञानं कुड्यज्ञानमित्येवंरूपस्य ज्ञानपक्षपातस्यज्ञानगतं विशेषमन्तरेणानुपपत्तेः अवश्यं विषयसारूप्यं ज्ञानपक्षपातस्य ज्ञानगतं विशेषमन्तरेणानुपपत्तेः अवश्यंविषयसारूप्यं ज्ञानस्याभ्युपगन्तव्यम्। ततश्चाङ्गीकृते च ज्ञानगताकारे आकारद्वयानुपलम्भादपार्थिकैव बहिरर्थकल्पना। स्वप्नादिवच्चेदं द्रष्टव्यम्। यथा स्वप्नमायामरीच्युदकगन्धर्वनगरादिप्रत्यया विनैव बाह्यार्थेन ग्राह्यग्राहकाकारा भवन्ति, एवं जागरितप्रत्यया अपि, प्रत्ययत्वाविशेषात्। कथं पुनरसति बाह्यार्थै प्रत्ययवैचित्र्यमुपपद्यत इति चेन्न। वासनावैचित्र्यस्यैव नियामकत्वात्। अनादौ संसारे बीजांकुरवज्ज्ञनानां वासनानाञ्चान्योन्यनिमित्तकत्वेन वैचित्र्यात्। तस्मादभावो बाह्यार्थस्येत्येवं प्रत्यवस्थिते योगाचारे पठत्याचार्यः।।
	नाभावउपलब्धेः।  नखल्वभावोबाह्यार्थस्य युक्तः। कस्मात् - उपलब्धेः। उपलभ्यन्ते हि प्रतिप्रत्ययं बाह्योऽर्थस्स्तम्भकुड्यादिः। नचोपलभ्यमानस्यैवाभावो युक्तः। यथा हि कश्चित् भुञ्जानो भुजिसाध्यां तृप्तिमनुभवन् ब्रूयात् 'नाहं भुञ्जे न च तृप्यामी'ति ब्रुवन् कथमुपादेयवचनस्स्यात्। ननु 'नाहमुपलभे न च सोऽस्ती'ति ब्रुवन् कथमुपादेयवचनस्स्यात्। ननु 'नाहमेवं ब्रवीमि नैवार्थमुपलभ' इति, किंतूपलब्धिव्यतिरिक्तं नोपलभ इति ब्रवीषि। न तु 
युक्त्यपेक्षं ब्रवीषि। यत उपलब्धव्यतिरेको बलादर्थस्याभिगन्तव्यः। उपलब्धेरेव। न हि कश्चिदुपलब्धिमेव स्तम्भः कुड्यमित्युपलभते। उपलब्धइविषयत्वेनैव स्तम्भकुड्यादीन् सर्वे लौकिका उपलभन्ते। ननु बाह्यार्थस्यासम्भव उक्तः, न। प्रमाणप्रवृत्त्यप्रवृत्त्यप्रवृत्तिपूर्वकौ हि सम्भवासम्भवौ। न तु सम्भवासम्भवपूर्वके प्रमाणप्रवृत्त्यप्रवृत्ती। यद्धि प्रत्यक्षादीनामन्यतमेनापि प्रमाणेनोपलभ्यते तत्सम्भवति, यत्तु न कैश्चिदप्युपलभ्यते, तन्नसम्भवति। इह तु यथान्वं सर्वैरेव प्रमाणैर्बाह्यार्थउपलभ्यमानः कथं न सम्भवतीत्युच्यते। यदुक्तं स्वप्नादिप्रत्ययवत् 
जागरितप्रत्यया अपि विनैव बाह्यार्थेन भवेयुः, प्रत्ययत्वाविशेषादिति, तत्राह-
<0202028
।।वैधर्म्याच्च न स्वप्नादिवत्।।
	न न्वप्नादिवज्जागरितप्रत्यायाभवितुमर्हति। कस्मात्? वैधर्म्यात्। किं पुनर्वैधर्म्यं बाधाबाधौ। बाध्यतेहि स्वप्नोपलब्धं वस्तु प्रबुद्धस्य 'मिथ्यैव मयोपलब्धो महाजनसमागमः नह्यस्ति महाजनसमागमः निद्रादूनन्तु मे मनो बभूव तेनैषा भ्रान्ति'रिति। एवं मायादिष्वपिभवतियथार्हबाधः। नैवं जागरितोपलब्धं स्तंभादिकं कस्यांचिदवस्थायां बाध्यते। तत्रैवंसति न शक्यते वक्तुं मिथ्या जागरितोपलब्धिः उपलब्धित्वात् स्वप्नोपलब्धिवदिति उभयोरन्तरं स्वयमनुभवता। नच स्वानुभवापलापः प्राज्ञमानिभिर्युक्तः कर्तुम्। तस्माद्विज्ञानव्यतिर्क्तोबाह्यार्थोऽबाधितोऽभ्युपगन्तव्य इति सूत्रत्रितयार्थश्च वर्णितः। एवं सूत्रं व्याकुर्वतां परेषां प्रपञ्चमिथ्यात्ववादः कथं सङ्गतस्स्यात्। मानान्तराप्राप्तजगत्कारणत्वादिब्रह्मधर्मप्रतिषेधे ब्रह्मकुतो न प्रतिषिध्येत। ब्रह्मव्यतिरिक्तस्य सर्वस्य स्वरूपतो निषेधे अखण्डार्थवेदांतवाक्य गतयोग्यताया अप्यसत्वेन तत्समसत्ताकस्य वाक्यार्थभूतब्रह्मणोऽपि असत्वापातात्, प्रपञ्चस्य शशश्रृङ्गादिवन्निः स्वरूपत्वापाताच्च। न च न स्वरूपेण निषेधं ब्रूमः। किन्तु पारमार्थिकत्वाकारेणेति वाच्यम्। स्वरूपानिषेधे अबाध्यत्वलक्षणपारमार्थिकसत्त्वस्यापि निषेधानर्हत्वात्। ननु सत्वनिषेध एव स्वरूपनिषेधः। अतो 'नेह नानास्ती'ति सत्वनिषेधात् स्वरूपमपि निषिद्धमेव। न च तस्य निरस्वरूपत्वे शून्यवादाविशेषस्येष्टत्वादिति चेत्, न। तर्हि 'नाभाव उपलब्धे' रित्यधिकरणविरोधस्य दुष्परिहरत्वात्। 'चैत्यं वंदेते'ति वाक्यात् 'ज्योतेष्टोमेने'ति वाक्यार्थस्य बौद्धाभिमतसांवृतिक सत्यत्वस्थानाभिषिक्तस्य व्यावहारिकसत्यत्वस्य त्वयाऽभ्युपगतत्वाचैत्यवन्दनवाक्ये त्सयाप्यभावाद्वैषम्यमिति वाच्यम्। 'नेह घटोऽस्ती'ति वाक्ये लोकप्रसिद्धव्यावहारिक सत्वनिषेधवत् 'नेह नानास्ती'ति वाक्ये लोकप्रसिद्धस्यैव निषेद्धुं युक्ततया सत्वान्तरनिषेधस्य असम्भवात्। इतरधा 'नेह नानास्ती'त्यस्याश्श्रुतेरप्रसक्तप्रतिषेधत्वापातात्। उक्तञ्चाभियुक्तैः 'वेदोऽनृतोबुद्धकृतागमोऽनृतः प्रामाण्यमेतस्य च तस्यचानृतं। बोद्धोनृतो बुद्धिफले तथाऽनृते यूयञ्च बौद्धाश्च समानसंसद' इत्यलंप्रसक्तानुप्रसक्त्या।।
<0202029
।।न भावोऽनुपलब्धेः।।
	केवलस्य अर्थशून्यस्य ज्ञानस्य भावस्स्सम्भवति। कुतः-क्वचिदप्यनुपलब्धेः। न ह्यकरतृकस्याकर्मकस्य वा ज्ञानस्य क्वचिदप्युपलब्धिः। स्वप्रज्ञानादिष्वपि ईश्वरसृष्टपदार्थानां सत्त्वान्नार्थशून्यत्वमिति ख्यातिनिरूपणभाष्ये प्रतिपादितम्।।
।।इति उपलब्ध्यधिकरणम्।।
<0202030
।।सर्वथाऽनुपपत्तेश्च।।
	लोके विज्ञानं घटपटादयश्च सर्वे भावा न सन्ति। कुतः? उत्पत्त्यनिरूपणात्। न च घटादिभावानामभावात्तावदुत्पत्तिस्सम्भवति। पिंडादेरनुपमृदितात्स्वेन रूपेण 
घटाद्युत्पत्त्यदर्शनात्। नाप्यभावात्। अभावात्तावदुत्पद्यमानो घटादिरभाव एव स्यादिति माध्यमिकस्य सर्वशून्यवादस्सम्यगिवेतिचेत्, अत्र भावाभावशब्दयोस्तद्बुध्योश्च प्रमाणेन उपलभ्यमानस्यैव वस्तुनोऽवस्थाविशेष एव विषयः। वर्तमानतयोपलभ्यमानोऽवस्थाविशेषो भावबुद्धिविषयः तद्विरोध्यवस्थाविशेषोऽभावबुद्धिविषय इति उत्पत्त्यनिरूपणहेतुरसिद्ध इति दूषणं मनसि कृत्वा दूषणान्तरं पठत्याचार्यः-
	सर्वथाऽनुपपत्तेश्च। सर्वशून्यवादी सर्वं सदितिवाऽसदिति वा प्रकारान्तरेण वा यदि स्वाभिमतं साधयति, सर्वथाऽपि सर्वशून्यत्वानुपपत्तेः स्वाभिमतासिद्धिः। सद्भावासद्भावयोः विद्यमानवस्तुधर्मत्वोपपादनात्। सूत्रार्थश्च स्पष्टः।।
।।इति सर्वथाऽनुपपत्त्यधिकरणम्।।
<0202031
।।नैकस्मिन्नसंभवात्।।
	अथ जैनमतं निराक्रियते। ते चैवं मन्यन्ते-जीवाजीवास्रवसंवरनिर्जरबंधमोक्षा नाम सप्त पदार्थाः। बोधात्मको जीवः। जडवर्गस्त्वजीवः। इन्द्रियप्रवृत्तिरास्रयं। शमदमादिरूपाप्रवृत्तिः संवरः। तप्तशइलारोहणं निर्जरः। बन्धोऽष्टविधं कर्म। तत्र घातिकर्म चतुर्विधं। ज्ञानावरणीयं, दर्शनावरणीयं, मोहनीयं, आंतरायिकमिति। तत्र सम्यग्ज्ञानान्नमोक्ष इति विपर्ययोज्ञानावरणीयं। अर्हद्दर्शनाभ्यासान्नमोक्ष इति ज्ञान दर्शनावरणीयं। बहुषु प्रसिद्धेषु मोक्षमार्गेषु विशेषावरणीयं मोहनीयं। मोक्षमार्गप्रवृत्तानां विघ्नकरं विज्ञानमांतरायिकं कर्म। तानीमानि श्रेयोहंतृत्वात् घातिकर्माणीत्युच्यते। अथ अघातिकर्म चतुर्विधम्। वेदनीयं, नामिकं, गोत्रिकं, आयुष्कञ्चेति। तत्र वेदनीयं कर्म शुक्लपुद्गलविपाकहेतुः। तद्धि कर्म बंधोऽपि न भवति। निश्रेयसप्राप्तिहेतुतत्वज्ञानाविघातकत्वात्। शुक्लपुद्गलारंभकं वेदनीयकर्मानुगुणं नामिकं कर्म। तद्धि शुक्लपुद्गलाद्यवस्थां कलिलबुद्बुदादिमारभते। गोत्रिकं तु अवायकृतं ततोऽप्याद्यं शक्तिरूपेणावस्थितं। आयुः कायति कथयति उत्पादनद्वारेणेति आयुष्कं। तान्येतानि शुक्लपुद्गलाश्रयत्वात् अघातिकर्माणि। तदेतत्कर्माष्टकं पुरुषं बध्नाति। तथा च विगळितसमस्तक्लेश तद्वासनस्यानावरणज्ञानसुखैकतानस्यात्मन उपरिदेशावस्थानं मोक्ष इत्येके। अन्येतूर्ध्वगमनशीलस्य जीवस्य शुष्कालाबुफलोन्मज्जनवत् सततोर्ध्वगमनं मोक्ष इति वर्ण्यन्ति। इदमन्यदपि प्रपञ्चमाचक्षते। पञ्चास्तिकाया नाम जीवास्तिकायः, पुद्गळास्तिकायः, धर्मास्तिकायः, अधर्मास्तिकायः, आकाशास्तिकायश्चेति। अस्तीति कायते शब्द्यत इत्यस्तिकायः। जीवएवास्तिकायो जीवास्तिकायः। एवं सर्वत्र। तत्र च जीवास्तिकायस्त्रिविधः। बद्धो मुक्तो नित्यसिद्धिश्च। नित्यसिद्ध आर्हतः। इतरौ द्वौ प्रसिद्धौ। पूर्यते गळतिचेति उपचितापचितं वस्तु पुद्गळशब्देनोच्यते। पुद्गळास्तिकायश्च षोढा। पृथिव्यादिभूतचतुष्टयं, स्थावरं, जंगमं चेति। धर्मास्तिकायः प्रवृत्यनुमेयः। अधर्मास्तिकायः स्थितिहेतुः। आकाशास्तिकायोद्विविधः। लोकाकाशोऽलोकाकाशश्चेति। उपर्युपरि वर्तमानानां लोकानामंतर्वर्त्याकाशो लोकाकाशः। सर्वेषां लोकानामूर्ध्ववर्ती अनावृताकाशः अलोकाकाशः। सर्वेष्येते पदार्थाः 'स्यादस्ति, स्यान्नास्ति, स्यादस्ति च नास्तिच, स्यादवक्तव्यं, स्यादस्तिचावक्तव्यञ्च, स्यान्नास्तिचावक्तव्यंच, स्यादस्तिचनास्तिचावक्तव्यं' इत्येवं सत्वा-सत्व-सदसत्व-सदसद्विलक्षणत्वा-सत्वविशिष्ट सदसद्विलक्षणत्व- सत्वविशिष्टसदसद्विलक्षणत्व सदसत्वविशिष्टसदसद्विलक्षणत्वरूपसप्तभङ्गीपरिवृताः। स्याच्छब्दोऽत्र तिङंतप्रतिरूपकोऽनैकांत्यद्योतकः। एवं सर्वं वस्त्वनेकांतमिति। अतस्तन्मतं समञ्जसं क्स्याप्यप्रतिक्षेप्यत्वादिति पूर्वपक्षे-
	नैकस्मिन्नसंभवात्। एकस्मिन्वस्तुनि सत्वासत्वभिन्नत्वादिविरुद्ध धर्माणां परस्परविरह स्वरूपाणामसंभवात्तन्ततमसमंजसम्। प्रमाणाप्रमाणविभागाभावप्रसंगेन सर्वव्यवहारोच्छेदप्रसङ्गात्।।
<0202032
।।एवंचात्माकार्त्स्न्यं।।
	जीवस्यदेहानुरूपपरिमाणत्त्वमित्यभ्युपगच्छतां जैनानां हस्त्यादिशरीरस्थस्यात्मनो न्यूनपरिमाणमशकादि शरीरप्रवेशे आत्मनः परिपूर्णता न स्यात्।।
	अथ सङ्कोचविकासधर्मतयाऽऽत्मनः पर्यायेणावस्थान्तरापत्त्या न विरोध इति अन्वेत्तत्राह-
<0202033
।। न च पर्यायादप्यविरोधो विकारादिभ्यः।।
	कालभेदेन सङ्कोचविकासावस्थाभ्युपगमै विकारित्वानित्यत्वादिदोषप्रसङ्गः।।
<0202034
।।अंत्यावस्थितेश्चोभयनित्यत्वादविशेषः।।
	जीवस्य यदंत्यं परिमाणं मोक्षावस्थागतं, तस्य देरांतरपरिग्रहाभावेनावस्थितत्वात्तस्य परिमाणस्य तदाश्रयस्य च जीवस्य नित्यत्वादुत्तरावस्थाविधुरत्वेन नित्यत्वात्तदेवपरिमाणं पूर्वत्राप्यविशिष्टमित्येवाभ्युपगन्तव्यं। उत्तरावधिशून्यस्य पूर्वावध्यभावात्। अतश्च देहभेदेन तदनुरुपपरिमाणभेद इति जैनानां दर्शनमसंगतं। अनेन जैनमतप्रतिक्षेपेणैव भेदाभेदसमावेशवाद्याश्मरथ्यमतमपि निरस्तम्।।
।।इति एकस्मिन्नसम्भवाधिकरणम्।।
<0202035
।।पत्युरसामंजस्यात्।।
	सर्वज्ञपशुपतिप्रणीतत्वात्पशुपतिमतमादरणीयमिति पूर्वपक्षे प्राप्त उच्यते-
	पत्युरसामञ्जस्यात्। पत्युः पशुपतेर्मतमनादरणीयं। वेदविरुद्धमुद्राषट्कधारण सुराकुंभस्थापनशवभस्म स्नानादि धर्माणां निमित्तमात्रेश्वरस्य चाभ्युपगमेन तन्मतस्यासमंजसत्वात्।।
<0202036
।।अधिष्ठानानुपपत्तेश्च।।
	अवैदिकस्य तदभिमताशरीरेश्वरस्य प्रधानाधिष्ठातृत्वानुपपत्तेश्च।।
<0202037
।। करणवच्चेन्न भोगादिभ्यः।।
	यथा जीवस्य करणकळेबराधिष्ठाने करणकळेबरांतरनैरपेक्ष्यं, एवं पशुपतेरपि प्रधानाद्यधिष्ठानेऽपि शरीरांतरनैरपेष्यमस्त्विति चेन्न। तर्हि तथैव सुखदुःखभोगादयः प्रादुप्युः।।
<0202038
।।अन्तवत्त्वमसर्वज्ञता वा।।
	वाशब्दश्चार्थः। तद्वदेव पुण्यापुण्यकर्मवश्यत्वादेरपि प्रसक्त्योत्पादविनाशवत्त्वज्ञानसङ्कोचादेरपि प्रसङ्गः। अतो निमित्तोपादानभेदवादिपाशुपतमतमनादरणीयम्।।
।।इति पशुपत्यधिकरणम्।।
--------------
	ननु 'नजायते म्रियत' इति श्रुतिप्रतिषिद्धा 'वासुदेवात् संकर्षणो नाम जीवो जायत' इति कर्तुर्जीवात्करणस्य मनस उत्पत्तिश्श्रूयमाणाऽपि न संभवति। कर्तुर्जीवात् करणोत्पत्तेः 'एतस्माज्जायते प्राणो मनस्सर्वेन्द्रियाणि चे' ति मनसो ब्रह्मोत्पत्तिप्रतिषादक श्रुतिविरोधादिति।।
<0202039
।।उतपत्यसम्भवात्।।
<0202040
।।नचकर्तुःकरणम्।।
इति द्वाभ्यां पञ्चरात्रमप्रमाणमिति पूर्वपक्षं कृत्वा-
<0202041
।।विज्ञानादिभावे वा तदप्रतिषेधः।।
<0202042
।।विप्रतिषेधाच्च।।
	इति द्वाभ्यां सिद्धांतितम्। वाशब्दः पूर्वपक्षव्यावृत्त्यर्थः। विज्ञानं च तदादिच विज्ञानादि। परमात्मत्यर्थः। आदिशब्देन 'अदभक्षण' इत्यस्मादावश्यकार्थणिनिप्रत्ययांतेन निखिलजगत्संहर्तृत्वमुखेन कारणत्वप्रतिपादनात्। 'सङ्कर्षणाज्जीवो जायत' इति श्रुतस्य जीवशब्दार्थस्य अभिमानिपरमात्मभावे सति शास्त्रप्रामाण्याप्रतिषेधस्सिध्यति। परमात्मनश्च जननन्नाम स्वेच्छाधीनशरीरपरिग्रहः। तस्मिन्नेव पञ्चरात्रमन्त्रे 'सह्यनादिरनन्तश्चे'ति जीवोत्पत्तेर्विशेषेण प्रतिषिद्धतया तद्विरुद्धाभिधानासम्भवात्। 'सङ्कर्षणो नाम जीवो जायत' इत्यनेन जीवाभइमानिसङ्कर्षणे स्वेच्छाधीनशरीरपरिग्रहरूपा उत्पत्तिः प्रतिपाद्यत इति न पञ्चरात्राप्रामाण्यमिति सूत्रयोरर्थः।।
	ननु सांख्यपाशुपताद्यधिकरणवदिदमप्यधिकरणं पञ्चरात्रप्रामाण्य प्रतिषेधकं किं न स्यादिति चेद्वेदोपबृह्मणाय भारतसंहितां कुर्वता बादरायणेन 'इदं शतसहस्राद्धि भारताख्यानविस्तरात्। आमथ्यमतिमंथानं दध्नो घृतमिवोद्धृतम्।। नवनीतं यथा दध्नो द्विपदां ब्राह्मणो यथा। आरण्यकञ्च वेदेभ्य ओषधीभ्यो यथाऽमृतम्।। इदं महोपनिषदं चतुर्वेदसमन्वितम्। सांख्ययोगकृतांतेन पञ्चरात्रानुशब्दितम्।। इदं श्रेय इदं ब्रह्म इदं हित मनुत्तमम्। 
ऋग्यजुस्सामभिरिजुष्टमथर्वांगिरसैस्तथा।. भविष्यति प्रमाणंवैएत देवानशासनम्।। ब्राह्मणैः क्षत्रियैर्वैश्यैश्शूद्रैश्च कृतलक्षणैः। अर्चनीयश्च सेव्यश्च नित्ययुक्तैस्स्वकर्मसु।। सात्वतं विधिमास्थाय गीतस्संकर्षणेन यः। अस्मात्प्रवक्ष्यते धर्मान्मनुस्स्वायंभुवस्तथे' त्यादिभिर्वचनैर्बहुषु स्थलेषु पञ्चरात्रप्रामाण्यं प्रतिष्ठापितवता शारीरकशास्त्रे तत्प्रामाण्यं निराक्रियत इत्यसङ्गतत्वात्। नन्वेवं 'एवं तत्वमिदं कृत्स्नं सांख्यानां विदितात्मनां। यदुक्तमृषिभिर्मुख्यैः कपिलादिभिरीश्वरैः।। यस्मिन्नविभ्रमाः केचिदृश्यंते मनुजर्षभ। गुणाश्च यस्मिन् बहवो दोषहानिश्च केवले'ति भारते कापिलमतस्य भ्रमादिदोषाभावप्रतिपादनात्, 'सर्वेषु च नृपश्रेष्ठ ज्ञानेष्वेतेषु दृश्यते। यथागमं यथान्यायं निष्ठानारायणः प्रभु'रिति सांख्ययोगपाशुपतादीनमपि नारायणनिष्ठत्वप्रतिपादनात्, 'तमेव शास्त्रकर्तारः प्रवदन्ति मनीषिण' इति तच्छास्त्रकर्तॄणामपि नारायणप्रतिपादकत्वस्य प्रतिपादनात्, 'सांख्यं योगः पांचरात्रं वेदाः पाशुपतं वेदाः पाशुपतं तथा।  आत्मप्रमाणान्येतानि नहन्तव्यानि हेतुभि'रिति सर्वेषामपि प्रमाणत्वप्रतिपादनाच्च, 'सर्वे प्रमाणं च तथा यथै तच्छास्त्रमुत्तम'मिति पञ्चरात्रदृष्टांतेनेतरशास्त्राणामपि प्रामाण्यप्रतिपादनाच्च, सांख्यपाशुपताद्यागमानामपि अप्रामाण्यं निराक्रियत इति चेत् सत्यं। भ्रमविप्रलिप्सादिराहित्यं शास्त्रकर्तॄणां परमतात्पर्यं च नारायण एवेति समानम्। तथाऽपि अबहुश्रुततया तद्वक्तॄणां हृदयमजानन्तः आपातप्रतिपन्नमेवार्थं, तात्विकं मन्यमाना ये प्रत्यवतिष्ठन्ते, तान् प्रति सांख्याद्यागमानामापातप्रतिपन्नार्थमात्रपरत्वमन्वारुह्य सूत्रकृता तन्निरासः कृतः। पञ्चरात्रशास्त्रे तु परमतत्वहितपुरुषार्थानामेवापाततोपि प्रतीतेर्वेदाविरुद्धनिमित्तोपादानाभेदप्रतीतेश्च कृत्स्नं पञ्चरात्रतन्त्रं प्रमाणमेवेति नैकदैव अप्रामाण्यशंकावकाश इति भावः।।
।।इति पञ्चरात्राधिकरणम्।।
इति चतुष्षष्टिप्रबन्धनिर्माणसंसूचितसर्वतंत्रस्वतंत्रताबिरुदांचितैः 
श्रीमद्रंगरामानुजमुनिभिरनुगृहीतायां श्रीशारीरकब्रह्मसूत्रव्याख्यायां
श्रीशारीरकशास्त्रार्थदीपिकायां द्वितीयाध्यायस्य
द्वितीयः पादः।।
<0203001
।।नवियदश्रुतेः।।
	छांदोग्ये 'तत्तेजोऽसृजते'ति तेजस एव प्रथमतस्सृष्ट्यभिधानात् आकाशोत्पत्तेरश्रुतेराकाशो नोत्पद्यत इति पूर्वपक्षे प्राप्तउच्यते-
<0203002
।।अस्ति तु।।
	आकाशस्याप्युतपत्तिरस्त्येव। तैत्तिरीयके 'आत्मन आकाशस्संभूत' इति उत्पत्तेश्श्रवणात्। पुनश्चोदयति--
<0203003
।।गौण्यासम्भवाच्छब्दाच्च।।
	'आत्मन आकाशस्संभृत' इत्युत्पत्तिश्रुतिः गौणी। निरवयवाकाशोत्पत्तेः छान्दोग्येचाश्रुतायाः प्रतिपादनासंभवात्, 'वायुश्चांतरिक्षञ्चैतदमृत'मिति आकाशस्यामृतत्वश्रवणाच्चेत्यर्थः।।
<0203004
	ननु 'आत्मन आकाशस्संभूत' इत्यत्र आकाशे संभूतशब्दस्य गौणत्वे 'आकाशाद्वायुः, वायोरग्निः' इत्यादौ श्रुतस्य संभूतशब्दस्य गौणत्वं स्यादित्यत्राह--

।।स्याच्चैकस्य ब्रह्मशब्दवत्।।
	एकस्यैव संभूतशब्दस्य आकाशे गौणत्वं वायोरित्यादावनुषक्तस्यसंभूतशब्दस्य मुख्यत्वं संभवति। यथा मुंडके 'तस्मादेतद्ब्रह्म नामरूपमन्नं च जायत' इति प्रधाने गौणतया प्रयुक्तस्य ब्रह्मशब्दस्य एतस्मिन्नेव प्रकरणे 'तपसा चीयते ब्रह्मे' ति ब्रह्मणि मुख्यतया प्रयोगदर्शनात्।।
<0203005
चरिहरति--

।।प्रतिज्ञाऽहानिख्यतिरेकात्।।
	आकाशस्यापि ब्रह्मोपादेयतया ब्रह्माव्यतिरेके सत्येव एकविज्ञानेन सर्वविज्ञानप्रतिज्ञाया अहानिर्भवति। ब्रह्माकार्यस्यापि वस्तुनस्सत्वे एकविज्ञानेन सर्वविज्ञानप्रतिज्ञा हीयेतेत्यर्थः।।
<0203006
।।शब्देभ्यः।।
	'सदेव सोम्येदमग्र आसीत् एकमेवाद्वितीयं, ऐतदात्म्यमिदं सर्व'मित्यादिशब्दैस्सर्वस्यापि वस्तुनो ब्रह्मकार्यत्वब्रह्मात्मकत्वप्रतिपादनपरैश्चायमर्थो विधीयते--
<0203007
।।यावद्विकारं तु विभागो लोकवत्।।
	तुशब्दश्चार्थे। छांदोग्ये 'ऐतदात्म्यमिदं सर्व' मित्यादिभिराकाशादेस्सर्वस्य विकारत्वप्रतिपादनादेव विभागशब्दितोत्पत्तिरप्युक्तैव। यथा लोके 'एते सर्वे देवदत्तपुत्रा' इत्यभिधाय तेषु केषांचिदुत्पत्तिपादनेऽपि सर्वेषामप्युतपत्तिः प्रतिपादितैव भवति, तद्वत्। 'वायुश्चान्तरिक्षं चैतदमृत' मिति तु देवानामिव चिरकालस्थायित्वाभिप्रायाम्।।
<0203008
।।असंभवस्तु सतोऽनुपपत्तेः।।
	आकाशोत्पत्तिप्रतिपादनेनैव वायोरप्युतपत्तिः प्रतिपादितैवेत्यर्थः। ननु 'तदभिध्यानादेव तु तल्लिङ्गा'दिति उत्तराधिकरणे वाय्यवाकाशादिश्ब्दैः परमात्मैवाभिधीयत इति वक्ष्यते, ततश्च सच्छब्दवाच्यब्रह्मोपादेयतया ब्रह्माव्यतिरेके सति ब्रह्मणोऽप्युत्पत्तिरवर्जनीयेत्यत्राह--
<0203009
।।असंभवस्तु सतोऽनुपपत्तेः।।
	तुशब्दोऽवधारणे। उतपत्त्यसंभवस्तु परस्य ब्रह्मण एव। इतरस्य सदेवेत्यवधारणाद्यनुपपत्तेस्संभवइत्यर्थः।।
।।इति वियदधिकरणम्।।
<0203010
।।तेजाऽतस्तथाह्याह।।
	'वायोरग्निः, अग्नेरापः, अद्भ्यः पृथिवी' त्यादौ वायुरूपाद्ब्रह्मणः अग्निरुत्पद्यते उत केवलवायोरंवेति विशये अतः केवलवायोरेवेति विशये अतः केवलवायोरेव तेज उत्पद्यते। 'वायोरग्नि'रिति श्रुतिराह।।

<0203011
।।आपः।।
	आपस्तेजस एवोत्पद्यन्ते। 'अग्नेराप' इति श्रुतिराह--
<0203012
।।पृथिवी।।
	पृथिव्यद्भ्य एवोत्पद्यते। 'अद्भ्यः पृथिवी, ताअन्नमसृजंते'ति श्रुतिराह।।
<0203013
	ननु कथमन्नशब्देन पृथिव्यभिधीयते तत्राह--

।।अधिकाररूपशब्दांतरेभ्यः।।
	महाभूतसृष्ठ्यधिकारात् पृथिव्येवान्नकारणभूतान्नशब्दोनोपचारादुच्यते। तथा 'यदग्नेरोहितं रूपं तेजसस्तद्रूपं यच्छुक्लं तदपां यत्कृष्णं तदन्नस्ये'ति कृष्णरूपस्यान्नसंबन्धितया कीर्तनान्नमुख्यमन्नशब्देनोच्यते। अपि तु पृथिव्येव। तैत्तरीयेक-- 
'अद्भ्यः पृथिवी'ति पृथिवीचाकविस्पष्टवाचकाकारश्रवणाच्चान्नशब्देन पृथिव्येवोच्यते। ततश्च केवलेवाय्वादेरेवाग्न्युत्पत्तिः। न तु तच्छरीरकब्रह्मण इति पूर्वपक्षे प्राप्त उच्यते--
<0203014
।।तदभिध्यानादेव तु तल्लिङ्गात्सः।।
	तुशब्दः पक्षव्यावर्तकः। वाय्वग्न्यादिशब्दैस्सपरमात्मैवाभिधीयते। 'तत्तेज ऐक्षत ता आप ऐक्षन्ते'ति तत्तकार्यसृष्टिसंकल्परूपाभिध्यानलक्षणात् परमात्मलिङ्गादचेतने तेज आदौ ईक्षणासंभवात्।।
<0203015
।।विपर्ययेण तु क्रमोऽत्र उपपद्यते च।।
	चशब्दोऽवधारणार्थः। 'एतस्माज्जायते प्राणो मनस्सर्वेन्द्रियाणिच खं वायुर्ज्योतिरापः पृथिवी विश्वस्य धारिणी'त्येवं सर्वेषां भूतानां परब्रह्मानन्तर्यरूपो 'वायोरग्निः, अग्नेराप इत्युपक्रमविवर्येण श्रूयमाणो यः क्रमस्सवाय्वादिशरीरकपरमात्मोपादानकत्व एवोपपद्यते। नतु केवलवाय्वाद्युपादानकत्व इति।।
<0203016
।।अंतरा विज्ञानमनसी क्रमेण तल्लिंगादिति चेन्नाविशेषात्।।
	विज्ञानसाधनत्वादिन्द्रियाणि विज्ञानमित्युच्यते। ननु 'एतस्माज्जायत' इति वाक्यं प्राणादीनां सर्वेषां नाव्यवहितब्रह्मोपादानकत्वं प्रतिपादयति, किन्तु प्राणोत्पत्त्यनन्तरं मनसश्च सर्वेन्द्रियाणाञ्चोत्पत्तिः, तत आकाशादिभूतानामुत्पत्तिरिति इन्द्रियाणां मनसश्च प्राणभूतांतरालसृष्टत्व प्रतिपादनार्थं प्रवृत्तं, भूतसृष्टिक्रमप्रत्यभिज्ञानरूपाल्लिङ्गादिति चेन्न। अविशेषात्। अविशेषेण प्राणादीनां सर्वेषां 
ब्रह्मानन्तर्यरूपक्रमप्रतीतेस्तत्परित्यागकारणाभावात्।।
<0203017
	ननु वाय्वादि शरीरकब्रह्मणोऽग्न्याद्युतपत्तौ वाय्वादिशब्दानां तच्छरीरकब्रह्मणि लक्षणा स्यादित्यत्राह--

।।चराचरव्यपाश्रयस्तु स्यात्तद्व्यपदेशो भाक्तस्तद्भावभावित्वात्।।
	तुशब्दश्शंकानिवृत्यर्थः। चराचरव्यपाश्रयो देवमनुष्यादिवृक्षादि व्यपदेशो भाक्तः। वाच्यैकदेशे भज्यत इत्यर्थः।। सर्वेषां चराचरशब्दानां विशिष्टंब्रह्मैवार्थः। विशेषणमात्रप्रयोगस्त्वमुख्यः। ततश्च वाय्वादिशरीरक ब्रह्माभिधानं मुख्यमेव। यद्वा अभाक्त इति छेदः। वाय्वादिशब्दैः ब्रह्मव्यपदेशः अभाक्तः मुख्य इति यावत्। शरीरवाचिशब्दानां शरीरिपर्यन्तत्वादिति।।
।।इति तेजोऽधिकरणम्।।
<0203018

	यथा 'वायुश्चान्तरिक्षं चैतदमृत'मिति वाय्वन्तरिक्षयोर्नित्यत्व श्रवणेऽपि 'आत्मन आकाशस्सम्भूतः, आकाशाद्वायु'रिति च तयोरुत्पत्तिश्रवणेन तदेकविज्ञानेन सर्वविज्ञानसिध्यर्थं च सर्ववस्तुनो ब्रह्मविकारत्वस्य अवश्याश्रयणीयत्वादुत्पत्तिरंगीक्रियते, एवं जीवानां नित्यत्वश्रवणेऽपि 'तोयेन जीवान् विससर्ज भूम्यां, प्रजापतिः प्रजा असृजते'ति जीवानामपि सृष्टिश्रवणात् एकविज्ञानेन सर्वविज्ञानसिध्यर्थं च जीवस्यापि सृष्टिरभ्युपगन्तव्येति पूर्वपक्षे प्राप्त उच्यते-

।।नात्मा श्रुतेर्नित्यत्वाच्च ताभ्यः।।
	आत्मा नोत्पद्यते। 'न जायते म्रियते वा विपश्चित्, ज्ञाज्ञौ द्वावजा'विति उत्पत्तिनिषेधश्रुतेः ताभ्य एव श्रुतिभ्यो नित्यत्वावगमाच्च। न च उत्पत्ति श्रुतेः सर्वविज्ञानप्रतिज्ञायाश्च विरोधश्शंक्यः। स्वरूपस्य नित्यत्वेऽपि ज्ञानसंकोचविकासलक्षणान्यथाभावरूपावस्थान्तरापत्तिसत्वेन उत्पत्तिश्रुतेस्सर्व विज्ञानप्रतिज्ञायाश्च उपपत्तेः। उत्पत्तिनिषेधश्रुतेश्च स्वरूपान्यथाभावलक्षणोत्पत्त्यभावपरतयाऽविरोधात्। इयांस्तु विशेषः। चिदचिदीश्वराणां त्रयाणामपि अवस्थान्तरापत्तिलक्षणोत्पत्तिरूपो विकारोऽस्त्येव। तथाऽपि अचेतनानां स्वरूपान्यथाभावलक्षणोत्पत्तिः। जीवानांतु सा 
नास्ति। अपि तु ज्ञानसङ्कोचविकासलक्षणस्वभावान्यथाभावरूपा। ईश्वरस्य तत्तन्नियन्तृत्वाद्यवस्थासत्वेऽपि उक्तलक्षणानिष्टद्वयाभावात् 'नित्योनित्याना'मिति इतरविलक्षणनित्यत्वोक्तिरिति। न चेदं मंत्रद्वयं परविषयमिति शक्यं वक्तुं। 'न हन्यते हन्यमाने शरीर' इत्येतद्विवरणरूपत्वाद्वितीयमन्त्रस्य। 'हन्ताचे'दिति मंत्रश्च जीवविषयएव। लोकस्य परमात्मनि हन्तृहन्तव्यभावप्रतिपत्त्यभावात्। परमात्माहि प्रत्यक्षागोचरः। कथं तस्मिन् वध्यत्वादिप्रतिपत्तिः। 'अहमेनं हन्मि, अयं मां हन्तुमागच्छती'ति वध्यघातुकभावाभिमानोहि देहिनां जीविषय एव। ननु 'नास्य जरयैतज्जीर्यत' इतिवत् परमात्मनोऽपि हननप्रतिषेध उपपद्यते। सत्यं दहराकाशस्य देहान्तस्स्थित्या शङ्कितविकारनिषेध उपपद्यते। इह तु लोकसिद्धभ्रान्तिरर्थन्निरस्यते। न हि परमात्मनि वध्यघातकभावभ्रान्तिः कस्याप्यस्ति। अतोऽनुवादनिषेधावनुपपन्नौ। 'न जायत' इति मंत्रश्च तेनैकार्थः। न च वेदान्तवेद्यपरिशुद्धात्मस्वरूपे कथं हननादिप्रसक्तितत्पूर्वकनिषेधाविति वाच्यम्। तस्यैव क्षेत्रज्ञतया तत्प्रयुक्ततत्सम्भवात्। अतो मंत्रद्वयमपि जीवविषयकमिति द्रष्टव्यम्।।
।।इति आत्माऽधिकरणम्।।
<0203019
।।ज्ञोऽतएव।।
	'यो विज्ञाने तिष्ठन्, विज्ञानं यज्ञं तनुते,  'ज्ञानस्वरूपमत्यन्तनिर्मलं परमार्थत' इति श्रुतिस्मृतिभिर्ज्ञानस्वरूपत्वस्यैवात्मनः प्रतीतेः नज्ञाता। अथवा 'योवेदेदं जिघ्राणीति स आत्मा, एष हि 
द्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुष' इति श्रवणात् 'अहं जानाम्यहमज्ञासिष'
मित्याद्यनुभवाच्चागन्तुकज्ञानाश्रय एव। न स्वयंज्ञानरूपः। ज्ञानरूपत्ववचनानितु लाक्षणिकानीत्येवं पूर्वपक्षे प्राप्ते उच्यते-
	'ज्ञोऽतऎव' अतएव 'एषहि द्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुष' इति विज्ञानात्मन एव जीवस्य द्रष्टृत्वादिश्रुतेरेवं ज्ञानात्मकोऽपि स्वाभाविकज्ञानाश्रयत्वे तज्ज्ञानस्य सर्वपदार्थ सम्बन्धात् सार्वऽयं सर्वदास्यादित्याशंक्याह-
<0203020
।।उत्क्रांतिगत्यागतीनाम्।।
	'तेनप्रद्योतेनैष आत्मानिष्क्रामति, येवैकेचास्माल्लोकात्प्रयन्ति चन्द्रमसमेव ते सर्वेगच्छन्ति, 
तस्माल्लोकात्पुनरैत्यस्मैलोकाय कर्मण' इति जीवस्य उत्क्रांतिगत्यागतीनां श्रवणाज्जीवो नविभुः।।
<0203021
	ननु शरीरादुत्क्रमणं नाम शरीरविषयकाभिमानराहित्यं। तच्च विभोरप्यात्मनस्संभवतीत्यत्राह-
।।स्वात्मनाचोत्तरयोः।।
	चशब्दोऽवधारणे। उत्क्रमणस्य कतंचित्संभवेऽपि उत्तरयोर्गमनामगनयोस्स्वरूपेणैव संपाद्यत्वात् विभुत्वे तदसंभवः। किञ्च भूतकरणग्रामासंपरिष्वक्तस्यैव 'एतास्तेजोमात्रास्समभ्याददानो हृदयमेवान्ववक्रामति, शुक्रमादाय पुनरेति स्थान'मिति शरीर एव स्वात्मनैव गत्यागतिश्रवणात् विभुत्वे च तयोरसंभवान्न विभुरात्मा।।
<0203022
।।नाणुरतच्छ्रुतेरिति चेन्नेतराधिकारात्।।
	'योऽयं विज्ञानमयःप्राणेष्वि'ति जीवं प्रस्तुस्य 'स एष महानज आत्मे'ति महत्वश्रुतेर्नाणुर्जीव इति चेन्न। 'यस्यानुवित्तः प्रतिबुद्ध आत्मे'ति जीवेतरं परमात्मानमधिकृत्य तस्यैव तत्र महत्वप्रतिपादनात्।।
<0203023
।।स्वशब्दोन्मानाभ्यांच्च।।
	'एषोऽणुरात्मा चेतसा वेदितव्य' इति अणुत्वलक्षणस्य स्वस्य वाचकशब्दश्रवणात् 'वालाग्रशतभागस्य शतधाकल्पितस्य च। भागो जीवस्स विज्ञेय' इति अणुसदृशं वस्तूद्धृत्य तन्मानत्वस्य जीवे आमननाच्चाणुरेव।।
<0203024
	ननु अणुत्वे सत्येकदेशस्थस्य कथं सकलदेहव्यापिवेदनोपलंभ इत्यत्र मतांतरेण परिहारमाह-

।।अविरोधश्चंदनवत्।।
	यथा हरिचन्दनबिन्दुः शरीरैकदेशस्थोऽपि सकलदेहव्यापिनमाह्लादं करोति, एवं जीवोऽपि भविष्यति।।
<0203025
।।अवस्थितिवैशेष्यादिति चेन्नाभ्युपगमाद्धृदिहि।।
	हरिचन्दनबिंद्वादेर्हृदयादिरूपदेशविशेषावस्थितिविशेषादस्ति तथाभावः, आत्मनो न देशविशेषावस्थितिरिति कथं तथात्वमिति चेन्न। 'हृदि ह्यमात्मे'ति जीवस्यापि शरीरप्रदेश विशेषावस्थित्यभ्युपगमात्।।
<0203026
	अथ स्वमतेन परिहारमाह-

।।गुणाद्वा लोकवत्।।
	वाशब्दो मतांमख्यावृत्त्यर्थः। लोके यथा एकदेशस्थानामपि मणिद्युमणिप्रभृतीनां प्रभा व्यापिनी, एवमेकदेशस्थितस्यापि जीवस्य प्रभास्थानीयधर्मभूतज्ञानव्याप्त्या सर्वांगीणसुखदुःखाद्यनुभवसंभवात् न 
अनुपपत्तिः।।
<0203027
	ननु आत्मव्यतिरिक्तं ज्ञानं नास्तीत्यत्राह-

।।व्यतिरेको गंधवत्तथा च दर्शयति।।
	यथा गन्धस्य पृथिवीव्यतिरेकः प्रत्यक्षसिद्धः, तथा 'अहं जानामी'ति ज्ञानस्यात्मव्यतिरेकः प्रत्यक्षसिद्धः। जानात्येवायं पुरुषइति।
<0203028
	श्रुतिश्च तथा दर्शयति-

।।पृथगुपदेशात्।।
	विज्ञानात्मनोः पृथक्कृत्य 'न हि विज्ञातुर्विज्ञातेर्विपरिलोपो वेद्यत'इति तत्तद्वाचकशब्दैरेव पृथगुपदेशदर्शनादात्मधर्मभूतं ज्ञानमस्त्येव।।
<0203029
	ननु ज्ञानस्यात्मापेक्षया पृथक्त्वे 'यो विज्ञाने तिष्ठ'न्नित्यादिश्रुतीनां कागतिरित्यत्राह-

।।तद्गुणसारत्वात्तु तद्व्यपदेशः प्राज्ञवत्।।
	तुशब्दश्चोद्यं व्यावर्तयति। जीवे विज्ञानगुणस्यैव सारभूतगुणत्वात् तद्विज्ञानमिति जीवो व्यपदिश्यते। यथा प्राज्ञस्य परमात्मनः आनन्दगुणसारत्वात् 'यदेष आकाश आनन्दो नस्या'दिति आनन्दशब्देन व्यपदेशः-
<0203030
।।यावदात्मभावित्वाच्च न दोषस्तद्दर्शनात्।।
	यथा गोत्वादीनां यावद्गोव्यक्तिभावित्वाद्गोत्ववाचिभिर्गवादिशब्दैर्व्यक्तिनिर्देशो दृश्यते, एवमेव ज्ञानरूपधर्मस्य यावदात्मभावित्वात्तद्वाचक शब्देन धर्मिणो व्यपदेशो न दोषायेत्यर्थः। अत्र चकारात् ज्ञानवदात्मनोऽपि स्वप्रकाशत्वेन ज्ञानमिति व्यपदेशो न दोषायेति समुच्चिनोति-
	ननु सुषुप्त्यादिषु ज्ञानाभावान्नज्ञानस्य यावदात्मभाविधर्मत्वं तत्राह-
<0203031
।।पुंस्त्वादिवत्त्वस्य सतोऽभिव्यक्तियोगात्।।
	यथा सर्वदा विद्यमानस्य पुंस्त्वव्यञ्जकधातोः यौवनेऽभिव्यक्तिः, एवं सर्वदा विद्यमानस्यापि 
ज्ञानस्येन्द्रियसंप्रयोगदशायामभिव्यक्तिः। अतश्च ज्ञानस्वरूपोऽणुरात्मा च ज्ञाता च।।
<0203032
	ननु ज्ञानरुपएवात्मा विभुरस्तु तत्राह-

।।नित्योपलब्ध्यनुपलब्धिप्रसंगोऽन्यतरनियमोवाऽन्यथा।।
	किं सर्वगत आत्मा उपलब्धेरेव वा अनुपलब्धेरेव वा हेतुः। उतोभयत्र। आद्यपक्षद्वये उपलब्धिरेव वा अनुपलब्धिरेववेत्यन्यतरनियमस्स्यात्। तृतीयपक्षे सर्वदा उपलब्ध्यनुपलब्धी स्याताम्। ततश्चोपलम्भानुपलम्भौ पर्यायेण दृश्यमानौ नोपपद्येयाताम्। अणोर्ज्ञानस्वरूपस्यैवात्मन इन्द्रियसंप्रयोगादिकारणमहिम्ना कादाचित्की धर्मभूतज्ञानाभिव्यक्तिरिति। सिद्धान्त पक्षे तु नानुपपत्तिरिति स्थितम्।।
।।इति ज्ञाधिकरणम्।।
<0203033
।।कर्ता शास्त्रार्थवत्त्वात्।।
	जीवो न कर्ता तस्यानाधेयातिशयत्वेन आत्मनि कृतेरसंभवात्। 'असंगोह्ययं पुरुष'इति श्रुत्या असंगत्वावगमेन कृतिनिमित्तसंयोगाद्यभावाच्च। हंताचेन्मन्यते हतं। उभौ तौ न विजानीतो नायं हन्ति 
नहन्यत' इति आत्मनः कर्तृत्वस्य प्रतिषिद्धत्वात् 'प्रकृतेः क्रियमाणानि गुणैः कर्माणि सर्वशः। अहंकाराविमूढात्मा कर्ताऽहमिति मन्यते' 'नान्यंगुणेभ्यः कर्तारं यदाद्रष्टाऽनुपश्यती'त्यादिस्मरणाच्चांतः करणरूपेण परिणता त्रिगुणात्मिका प्रकृतिरेव कर्त्री न जीव इति पूर्वपक्षे प्राप्त उच्यते-
	कर्ताशास्त्रार्थवत्वात्। आत्मैव कर्ता। न प्रकृतिः। 'ज्योतिष्टोमेन स्वर्गकमो यजेते'त्यादि शास्त्राणामर्थवत्त्वावश्यम्भावात्। शास्त्रं ह्यप्रवृत्तस्य प्रवर्तकज्ञानोत्पादनद्वारा प्रवृत्तिमुत्पाद्य साफल्यंगच्छेत्। अन्तः करणादेरचेतनस्य प्रवर्त्यत्वे तस्याचेतनत्वेन प्रवर्तकज्ञानोत्पादनासम्भवात् शास्त्रं विफलमेव स्यात्। न चात्मनोऽनाधेयातिशयत्वात् कृत्यभावश्शंक्यः।सुखदुःखाद्यतिशयस्य प्रत्यक्षसिद्धत्वेनानाधेयातिशयत्वासिद्धेः। न च कृतिनिमित्तसंयोगाभावः। 'आत्मेन्द्रियमनोयुक्तं भोक्तेत्याहुर्मनीषिण' इति निमित्तसंयोगस्य श्रुत्या प्रतिपादनात्। असङ्गत्वश्रुतेस्तु जाग्रद्दशायां स्वप्नदृष्टेन 
जीवस्य सम्बन्धाभावमात्रपरत्वात् 'हन्ताचेन्मन्यते हन्तु'मिति श्रुतेर्हननक्रियायां नित्यस्यात्मनः कर्तुकर्मभावनिषेधपरत्वेन कर्तृत्वसामान्य प्रतिक्षेपकत्वाभावात्। यच्च 'प्रकृतेः क्रियमाणानी'त्यादिना गुणानामेव कर्तृत्वं स्मर्यत इति तत्सांसारिकप्रवृत्तिष्वस्यात्मनः कर्तृता सत्वरजस्तमोगुणसंसर्गकृता न स्वरूपप्रयुक्तेति प्राप्ताप्राप्तविवेकेन गुणानामेव कर्तृत्वमित्युच्यते। तथा च तत्रैवोच्यते-'कारणं गुणसङ्गोऽस्य सदसद्योनिजन्मस्वि'ति। अत एव 'अधिष्ठानं तथा कर्ता करणञ्च पृथग्विधम्। विविधा च पृथक्चेष्टा दैवञ्चैवात्र पञ्चमम्।। तत्रैवंसति कर्तारमात्मानं केवलं तु यः। पश्यत्यकृतबुद्धित्वान्नसपश्यति दुर्मति'रिति अधिष्ठानसापेक्षे सत्यात्मनः कर्तृत्वे यः केवलमात्मानं कर्तारं पश्यति स न पश्यतीति केवलस्यैवात्मनः कर्तृत्वं निषिध्यते।।
<0203034
।।उपादानाद्विरोपदेशाच्च।।
	'स यथा महाराज' इति प्रकृत्य 'एवमेवैष एतत्प्राणान् गृहीत्वा स्वे शरीरे यथाकामं परिवर्तत'इत्याद्युपादानविहारयोः कर्तृत्वोपदेशात्।।
<0203035
।।व्यपदेशाच्चक्रियायां नचेन्निर्देशविपर्ययः।।
	'वॢज्ञानं यज्ञं तनुते कर्माणि तनुतेऽपि चे'ति लौकिकवैदिकक्रियासु कर्तुत्वव्यपदेशाच्चात्मा कर्ता।।
	ननु न विज्ञानशब्देन आत्मनो व्यपदेशः। किन्तु बुद्धेरिति चेत् तथासति बुद्धेः करणत्वात्  'विज्ञानेन यज्ञं तनुत'इति निर्देशस्स्यात्।

<0203036
।।उपलब्धिवदनियसः।।
	यथात्वात्मनो विभुत्वे सार्वात्रिकोपलब्धिस्स्यादित्युपलब्ध्यनियमः प्रसज्यते, एवमात्मनोऽकर्तृत्वे प्रकृतेश्च कर्तृत्वे तस्यास्सर्वपुरुषसाधारणत्वात् सर्वाणि कर्माणि सर्वेषां भोगाय स्युः। अन्तः करणादयोपि नियामकाभावादनियतास्स्युः।।
<0203037
।।शक्तिविपर्ययात्।।
	बुद्धेः कर्तृत्वे भोक्तृत्वस्य कर्तृत्वसामानाधिकरण्याद्भोक्तृत्वमपि बुद्धेरेव स्यात्। ततश्च 'पुरुषोऽस्ति भोक्तृभावा'दिति सांख्यदर्शनमसङ्गतमेवस्यात्।
<0203038
।।समाध्यभावाच्च।।
	प्रकृतेः कर्तृत्वे आत्मनश्चाकर्तृत्वे प्रकृतिविविक्तात्मज्ञानलक्षणा समाधिश्च लुप्येत। प्रकृतेः तादृशज्ञानसंभवात्। आत्मनोनिष्क्रियस्य कर्तृत्वामङ्गीकाराच्च।।
<0203039
	ननु आत्मनः कर्तृत्वे स्वाभाविके सति सर्वदा कर्तृत्वं स्यात्।

।।यथाच तक्षोभयथा।।
	यथा तक्षा सत्यामिच्छायां वाश्यादिसहकारिसम्पत्तौ करोति, नान्यदा, तथा आत्मापि इच्छादिसंपत्तौ करोति इतरथा न करोतीत्युपपद्यते। न च कर्तृत्वस्यानौपाधिकत्वे यावद्द्रव्यभावित्वमिति नियमः, बदरफले श्यामरक्तरूपयोरनौपाधिकयोरपि यावद्द्रव्यभावित्वादर्शनादिति सिद्धान्तितं। अनेनैवात्मनः कर्तृत्वसमर्थनेन बुद्धिगतं करणमिति लोकवेदयोः करणत्वेन प्रसिद्धाया बुद्धेः कर्तृत्वसमर्थनेन बुद्धिगतं कर्तृत्वमात्मन्यध्यस्यत इति बदंतो मृषावादिनोऽपि पराकृताः। अन्तः करणमिति लोकवेदयोः करणत्वेन प्रसिद्धाया बुद्धेः कर्तृत्वासंभवात्। 'शक्तिविपर्यया'दिति सूत्रे बुद्धेः करणशक्तिर्हीयेत। कर्तृशक्तिश्चापद्येत। सत्यां च कर्तृशक्तौ कर्तृशक्तियुक्तायास्तस्याः करणमन्यत्कल्पनीयं स्यात्। शक्तेऽपि हि कर्ता लोके करणमुपादाय प्रवर्तत इति। ततश्च नाममात्रे विवादस्स्यात्। नार्थभेदः कश्चित्। करणव्यतिरिक्तस्य कर्तृत्वाभ्युपगमादिति परैरुक्तत्वात् 'गुहां प्रविष्टा'विति सूत्रे च वस्तुतो नैकस्यापिकर्तृत्वं बुद्धेरचेतनत्वादात्मनो निर्विकारत्वादिति परैरेवोक्तत्वाच्चांतः करणगतं कर्तृत्वमात्मन्यध्यस्यत इत्युक्तिः पुर्वाषरविरुद्धैवेत्यास्तांतावत्।।
।।इति कर्त्रधिकरणम्।।
<0203040
।।परात्तु तच्छ्रुतेः।।
	'कर्ताशास्त्रार्थवत्त्वा'दिति प्रतिपादितं जीवानां कर्तृत्वं न परमात्मायत्तं। तथात्वे हि प्रवृत्तिनिवृत्त्योस्सालभंजीकावदस्वतंत्रं जीवं नियोजयतोर्विधिनिषेधशास्त्रयोरानर्थक्यं स्यादिति पूर्वपक्षे प्राप्त उच्यते-
	'परात्तुतच्छ्रुतेः।'तुशब्दः पक्षं व्यावर्तयति। तच्च कर्तृत्वं परात् परमात्मायत्तमित्यर्थः। 'य आत्मानमंतरोयमयती'ति तत्कर्तृत्वस्य परायत्तत्वश्रवणात्।
<0203041
	नन्वेवं विधिनिषेधशास्त्रानर्थक्यं तत्राह-

।।कृतप्रयत्नापेक्षस्तु विहितप्रतिषिद्धावैयर्थ्यादिभ्यः।।
	परमात्मा जीवकृतं पूर्वप्रयत्नमपेक्ष्य तदनुमतिदानेन प्रवर्तयति। एवं सति विधिप्रतिषेधावैयर्थ्यानुग्राहकत्वादिकं सिध्यति। स भगवान् पुरुषोत्तमः अवाप्तसमस्तकामस्सर्वज्ञस्सर्वेश्वरः सत्यसंकल्पस्स्वमाहात्म्यानुगुणलीलाप्रवृत्तः एतानि कर्माणि समीचीनानि एतान्यसमीचीनानीति कर्मद्वैविध्यं सर्वं विधाय तदुपादानोचितदेहेन्द्रियादिकं तन्नियमनशक्तिञ्च सर्वेषां क्षेत्रज्ञानां सामान्येन प्रदिश्य स्वशासनावबोधिशास्त्रञ्च प्रदर्श्यातरात्मतयाऽनुप्रविश्यानुमंतृतया च नियच्छंस्तिष्ठति। ते च 
क्षेत्रज्ञास्तदाहितशक्तयः तत्प्रदिष्टकरणकलेबरादिकाः तदाधाराः स्वयमेव स्वेच्छानुगुण्येन पुण्यापुण्यरूपे कर्मणी उपाददते। ततश्च पुण्यरूपकर्मकारिणं स्वशासनानुवर्तिनं ज्ञात्वा धर्मार्थकाममोक्षैर्वर्धयते। शासनातिवर्तिनं च तद्विपर्ययेण योजयति। अतस्स्वातंत्र्यदयालुत्वादिवैकल्यचोद्यस्य नावकाशः। दया हि नाम स्वार्थनिरपेक्षा परदुःखासहिष्णुता। सा च स्वशासनातिवृत्तिव्यवसायिन्यपि वर्तमाना न गुणायावकल्पते। प्रत्युतापुंस्त्वमेवावहति। तन्निग्रह एव तत्र गुणः। अन्यथा शत्रुनिग्रहादीनामगुणत्वप्रसंगात्। स्वशासनातिवृत्तिमात्रेणानाद्यनंत कल्पोपचितदुर्विषहानंतापराधानंगीकारेण निरतिशयसुखसंवृद्धये स्वयमेव प्रयतेत। यथोक्तं-'तेषां सततयुक्तानां भजतां प्रीतिपूर्वकं। ददामि बुद्धियोगं तं येन मामुपयांति त' इति। ननु कूपे पतन्तं बालकं दृष्ट्वा उपेक्षमाणस्यानुमतिं कृतवतो वा पुंसो नैर्घृण्यादिप्रसक्तिवत् स्वाहितकर्मप्रवृत्तपुरुषविषये उपेक्षकत्वे वा अनुमंतृत्वे वा प्रयोजकत्वे वा सर्वेश्वरस्य तस्य निर्दयत्वादिकमवश्यंभावीति चेन्न। शास्त्रप्रवर्तनमुखेन सामान्येनाहितप्रवृत्तिनिवारणस्य 
कृतन्वान्नोपेक्षणं। तत्तत्प्रवृत्तिकाले तु विशेषतो निवारकत्वाभावलक्षणमुपेक्षकत्वं तु स्वतंत्रस्य न पर्यनुयोज्यं। एतादृशस्वातंत्र्यमेव दोष इति चेत्, तत्र किं प्रमाणं। न प्रत्यक्षं। तस्येश्वरविषये अप्रमाणत्वात्। नाप्यनुमानं। तत्र हि किमीश्वराख्यं धर्मिणं शास्त्रैकसमधिगम्यमभ्युपेत्य तत्स्वातंत्र्यस्य दोषत्वमनुमीयते। उतानभ्युपगम्य। अनभ्युपगमे हेतोराश्रयासिद्धिः। अभ्युपगमे धर्मिग्राहकेण शास्त्रेण तस्य गुणत्वेन प्रतिपन्नत्वात् कालात्ययापदिष्टत्वं। चिकीर्षापूर्वककृतिमत्वेन सालभंजिकाविलक्षणतया जीवस्य कर्तृत्वान्नशास्त्रानर्थक्यम्।। प्रवर्तकज्ञानचिकीर्षोत्पादकत्वेन साफल्यात्। कालादिवत् साधारणकृतिहेतोरीश्वरस्य न वैषम्यादिप्रसक्तिश्च। उक्तञ्च भगवता पराशरेण 'निमित्तमात्रमेवासौ सूज्यानां सर्गकर्मणी'ति। निमित्तमात्रं साधारणमित्यर्थः। गीतञ्च भगवताऽपि- 'तस्य कर्तारमपि मां विध्यकर्तारमव्यय'मिति। साधारणं कर्तारं विद्धि असाधारणकर्तारं नविद्धीति हि तस्यार्थः। उक्तञ्च व्यासार्यैः-'वैयर्थ्यं यावता न स्याद्विधानप्रतिषेधयोः। नियंतृत्वश्रुतेस्तावान् संकोचो न त्वतः पर' इति।
	नन्वेवं साधारणकारणत्वादिभिरेव सर्वकार्योत्पत्तिसंभवे ईश्वरस्य प्रयोजकत्वानुमंतृत्वादिकं कुतोऽभ्युपगंतव्यमिति चेत्, कल्पनायामेवेद्दशचोद्यावकाशः। 'अंतः प्रविष्टश्शास्ता ज्ञानानां सर्वात्मा, एष ह्येष साधु कर्म कारयती'त्यादिप्रमाणप्रतिपन्नार्थे ईदृशचोद्यानवाकाशादिति। जीवस्य परमात्मायत्तकर्तृत्वे न कोऽपि दोषः। यत्वत्र परैरुक्तं-'ससमानस्सन्नुभौ लोकौसंचरति ध्यायतीव लेलायतीवे'ति इवशब्दप्रयोगात् कर्तृत्वमात्मनो नास्त्येवेति तदसत्। पूर्वाधिकरणे सांख्याभिमतकर्तृत्व मात्मनः पूर्वपक्षीकृत्य कर्तृत्वस्य परैरपि सिद्धांतितत्वात्। वस्तुस्थितौ चिंत्यमानायामचेतनत्वात् कूटस्थत्वाच्च नांतःकरणस्य वा चितो वा कर्तृत्वमित्यभ्युपगमस्य, परस्पराविवेकेन परस्परधर्माध्याय इत्यभ्युपगमस्य च, परेषां सांख्यानाञ्च साम्येन सांख्यपक्षात्परपक्षे वैषम्याभावेन 'कर्ताशास्त्रार्थवत्वा'दित्यधिकरणविरोधस्य परपक्षे दुर्निरसत्वात्। न च ''यथाचतक्षोभयथे''त्यत्र तत्त्वमसीत्यादिभिर्बहुकृत्वः कर्तृत्वाद्यनर्थानाश्रयब्रह्माभेदबोधनात्कर्तृत्वमपरमार्थ इति परैरुक्तमिति वाच्यं। 'यो वै बालाक एतेषां पुरुषाणां कर्ते'त्यादिवाक्यैर्ब्रह्मणस्सर्वकर्तृत्वावेदनेन ब्रह्माभेदबोधने सर्वकर्तृत्वापातेनाकर्तृत्वाप्रसक्तेः, 'दृश्यते त्वग्र्यया बुध्या, मनसा तु विशुद्धेन, ध्यायंतो मनसैव य'मिति करणत्वेन प्रतिपन्नस्य मनसः कर्तृत्वं 'योवेदेदं जिघ्राणी ति स आत्मा 'एष हि दृष्टा श्रोता मंता कर्ता बोद्धा विज्ञानात्मा पुरुषः'इति कर्तृत्वेन प्रतिपन्नस्याकर्तृत्वमित्युक्तेरयुक्तत्वात् विज्ञान शब्दिताया बुद्धेः कर्तृत्वे करणांतराभ्युपगमप्रसंगात् प्रकृतिविवेकलक्षण समाधौ प्रकृतेः कर्तृत्वासंभवेन आत्मन पूर्व कर्तृत्वमास्थेयमिति 'शक्तिविपर्ययात्'समाध्यभावाच्चे'ति सूत्रयोः स्वयमेवोक्तत्वाच्च। कर्तृत्वादिबंधस्यात्मगतत्वाभावे बन्धमोक्षयोर्वैयधिकरण्यप्रसंगात्। न च कर्तृत्वाद्यनर्थाश्रयांतःकरणतादात्म्याध्यासाधिष्ठान भावलक्षणो वा 'अविद्यास्तमयो मोक्षस्सा संसार उदाहृत' इत्युक्तरीत्या तदध्यासहेत्वविद्यालक्षणबन्धो वा आत्मगतस्संभवतीति वाच्यम्। 'तदधीनत्वादर्थव'दिति सूत्रे अविद्यात्मिका हि सा बीजशक्तिरव्यक्तशब्दनिर्देश्या परमेश्वराश्रया मायामयी महासुप्तिः यस्यां स्वरूपप्रतिबोधरहिताः शेरते संसारिणोजीवाः, तदेवाव्यक्तं क्वचिदाकाशशब्दनिर्दिष्टं 'एतस्मिन्नु खल्वक्षरे गार्गि आकाश ओतश्च प्रोतश्चेति, क्वचिदक्षरशब्दोदितं 'अक्षरात्परतः पर'इति श्रुतेः। क्वचिन्मायेति निर्दिष्टं 'मायां तु प्रकृतिं विद्यादि'ति मंतवर्णादिति शंकरभाष्ये परमेश्वराश्रिताया एवाविद्यायाः प्रतिपादनेन तन्मते जीवचैतन्ये संसारासंभवात्। न च वाचस्पतिना परमेश्वराश्रयेत्यत्र 'परमेश्वरंविषयत्वेनाश्रयती'ति परमेश्वरविषयेत्यर्थः। विद्यास्वरूपस्य परमात्मनो विद्याश्रयत्वासंभवात्। यस्यां स्वरूपप्रतिबोधरहिताश्शेरत इत्यत्रापि यस्यामविद्यायां सत्यां शेरते जीवा इत्येवार्थः। अतश्च जीवाश्रया एवाविद्याः। न 
चाविद्योपाधिभेदाधीनो जीवभेदः, जीवभेदाधीनोऽविद्योपाधिभेद इति परस्पराश्रयदुभयासिद्धिरिति वाच्यं। बीजांकुरन्यायेनानादित्वादुभयसिद्धेरिति अविद्यानां जीवाश्रितत्वमेव समर्थितमिति वाच्यं। न च तस्याः जीवाश्रत्वं। जीवशब्दवाच्यस्य कल्पितत्वात् आविद्यकत्वाज्जीवशब्दवाच्यस्य, जीवशब्दलक्ष्यस्य तु ब्रह्माव्यतिरिकेण ब्रह्माश्रयत्वपक्षस्यैवाश्रितत्वापातादित्यानंदगिरिप्रभृतिभिस्तस्य पक्षस्य दूषिततया 'आश्रयत्वविषयत्वभागिनी निर्विशेषचितिरेव केवला। पूर्वसिद्धतमसो हि पश्चिमेनाश्रयो भवति नापि गोचर' 
इत्युक्तरीत्या चिन्मात्रस्यैवाविद्याश्रयत्वेन जीवस्य बंधाश्रयत्वासंभवात्। न च बन्धो मोक्षश्च न जीवाश्रितः, अपि तु चिन्मात्राश्रितएव, अतस्संभवत्येवबन्धमोक्षयोस्सामानाधिकरण्यमिति वाच्यम्। अस्मिन्पक्षे मुक्तिर्नाम चिन्मात्राश्रितांतः करणतादात्म्याध्यासाधिष्ठानभावापादकाऽविद्यानिवृत्तिरेव वाच्या। तत्रचाविद्यैक्यपक्षे एकमुक्तौ सर्वमुक्तिप्रसंगः।नचकस्यापि मुक्तिर्नास्तीति शक्यं वक्तुं। 'शुकस्तु मारुताच्छीघ्रां गतिं कृत्वांतरिक्षगां। दर्शयित्वा प्रभावं स्वं सर्वभूतगतोऽभवत्।। तद्धैतत्पश्यन् ऋषिर्वामदेवः प्रतिपेदे, तद्यो यो देवानां प्रत्यबुध्यत स एव तदभव' दित्यादिप्रमाणविरोधप्रसंगात्। अतोऽविद्यानानात्वेऽभ्युपगन्तव्ये तत्र च चिन्मात्राश्रितसर्वाविद्यानामेकविद्यानिवर्त्यत्वे एकमुक्तौ सर्वमुक्तिप्रसङ्गदोषतादवस्थ्यात्, एकाविद्यानिवृत्तिमात्राभ्युपगमे चाविद्यांतराश्रयत्वस्य चिन्मात्रे पूर्वमिव स्थितत्वेनांतः करणतादात्म्याध्यासाधिष्ठानभावलक्षणसंसारानिवृत्तेस्तदवस्थत्वात्। अतस्सोऽप्यनुपपन्नः। नन्वहमिति भासमाने अविद्यांतः करणोपाधिभेदभिन्ने चिदंशे अविद्यानिवृत्तिरुद्देश्येति चेन्न। अविद्याया अन्तःकरणस्य वा 
न दर्पणादिवत प्रतबिम्बनोपाधित्वं सम्भवति। दर्पणाद्युपाधइप्रतिहतनायनरश्मिगृह्यमाणस्य बिम्बस्यैव प्रतिबिम्बतया चक्षुषा अगृह्यमाणस्य चिदंशस्य प्रतिबिंबत्वासंभवेन घटादिवदवच्छेदकतयोपाधित्वे वक्तव्ये अन्तः करणस्य संचरत उपाधित्वे अवच्छेद्यचैतन्यप्रदेशस्य भिन्नभिन्नतया कृतहानाकृताभ्यागमप्रसंगेन व्यापिन्या एवाविद्याया अवच्छेदकतयोपाधित्वे वक्तव्ये सर्वस्याप्यविद्यांतर्गतचित्प्रदेशस्य सर्वाविद्यावृतत्वेन एकस्य ब्रह्मविद्यया एकाविद्याया नाशेऽप्यविद्यांतरायत्तसंसारतादवस्थ्यात्, अविद्यावच्छिन्नविकारप्रदेशे अनवच्छिन्नस्य ब्रह्मणोऽवस्थानासंभवेन ब्रह्मणो विकारांतरवस्थान प्रतिपादकांतर्यामिब्रह्मणानांजस्य प्रसंगाच्च। अंतर्यामिब्राह्मणस्य जीवविषयत्वाभावस्यांतर्याम्यधिकरणसिद्धत्वात्। नहि घटानवच्छिन्नाकाशस्य घटांतरवस्थितिस्संभवति। 'अत्र ब्रह्मसमश्नुत'इति तन्मते अत्रैवब्रह्मभावावेदकश्रुतिव्याकोपश्च स्यात्। अविद्यावच्छिन्नदेशे अनवच्छिन्नब्रह्मभावासम्भवात्। विकारांतरवस्थितस्य च गीताचार्यस्य भगवतः कृष्णस्य जीवत्वमेव स्यात्। ततश्च चिदाश्रितसर्वाविद्यानिवृत्तिकामनारूपमुमुक्षाया असंभवात्, एकाविदायनिवृत्तिमात्रेण संसारस्यानपायात्, मुमुक्षाब्रह्मविचारादिकं वा एतादृशविवेकशालिनां नस्यात्। अतएव न प्रतिबिम्बोनाप्यवच्छेदो जीवः। अपितु कौतेयस्यैवराधेयत्ववत् ब्रह्मणः एवाविकृतस्याविद्यया जीवभाव इति पक्षोऽपि व्युदस्तः। तथासति नित्यमुक्तश्रुते र्निर्विषयत्वप्रसङ्गात्। पारमार्थिकशोकाभावाभिप्राया नित्यमुक्तत्वश्रुतिरिति चेत् मोक्षे शोकाभावश्रुतेरपि पारमार्थिकशोकाभाव विषयत्व प्रसंगात्। 'विवादगोचरतपन्नप्रमाणज्ञानं स्वप्रागभावव्यतिरिक्तस्वविषयावरणस्वनिवर्त्यस्वदेशगत वत्स्वंतरपूर्वक'मित्यज्ञानस्य ज्ञानसमानाधिकरणत्वस्य विवरणे प्रतिपादितत्वात्, 'जडस्याज्ञानाश्रयत्वे च भ्रांतिसम्यज्ज्ञानयोरपि तदाश्रयत्वप्रसंग' इति विवरणकृतोक्तस्वाच्च, ज्ञात्राश्रितत्वेऽज्ञानस्य तदधीनं कर्तृत्वादिकमपि तस्यैव। ततश्चाज्ञानस्य ज्ञानाश्रयशुद्धजीवाश्रितत्वात् कर्तृत्वादिकमप्यज्ञानाश्रयशुद्ध जीवाश्रितमेवेति सिद्धं। ततश्च 'ध्यायतीवेति जीवशब्दप्रयोगः परतंत्रप्रभौ 'प्रभुरिवे'त्युक्तिवत्। अतः परतंत्रकर्तृत्वाश्रयत्वाज्जीवस्य इवशब्दप्रयोग उपपद्यत इत्येवास्थेयम्।।
।।इति परायत्ताधिकरणम्।।
<0203042
।।अंशो नानाव्यपदेशादन्यथा चापिदाशकितवादित्वमधीयत एके।।
	'ज्ञाज्ञौ द्वावजावीशनीशा' वित्यादिभेदश्रुत्यनुरोधादभेदवादो जात्याद्यभेदाभिप्रायेण गौणोनेतव्यः। अथवा 'तत्वमस्याद्यभेदश्रुत्यनुरोधाद्भेदव्यपदेश औपाधिकभेदपरतया नेतव्यइत्येवं पूर्वपक्षे प्राप्त उच्यते--
	अंशोनानाव्यपदेशादन्यथाचापि दाशकितवादित्वमधीयत एके।।नानाव्यपदेशात् = भेदव्यपदेशात्। अन्यथाचापि = अभेदेनापि व्यपदेशात्, श्रुतिद्वयानुग्रहाय ब्रह्मणोंशोजीवइत्यवगम्यते। चिदचिद्विशिष्टं हि ब्रह्मणस्स्वरूपं। तत्र विशेषणभूतचिदंशस्यांतर्भूतत्वादभेदव्यपदेशोपपत्तिः। विशेष्यापेक्षया विशेषणस्य भिन्नत्वाद्भेदव्यपदेशस्याप्युपपत्तिः। 
'ब्रह्मदाशा ब्रह्मदासाब्रह्मेमे कितवाउते'ति दाशाकितवादीनामपि ब्रह्मत्वमेके शाखिनः अधीयते। नास्याभेदव्यपदेशस्य गौणत्वं वक्तुं युज्यते। नापि 
सृज्यत्वसंहार्यत्वादिलक्षणभेदव्यपदेशस्य मानांतरासिद्धार्थाभिधायिनोऽनुवादित्वं गौणत्वं वा वक्तुं युज्यते। अतोव्यपदेशद्वयमुख्यत्वायनीलगोत्वाद्यपृथक्सिद्धविशेषणभूतरूपजात्यादिविशिष्टद्रव्यस्य यथा रूपजात्यादिविशेषणमंशः एवमपृथक्सिद्धविशेषणभूतशक्तिस्थानीयो जीवोंऽश इत्यर्थः।।
<0203043
।।मंत्रवर्णात्।।
	'पादोऽस्य विश्वाभूतानी'ति मंत्रवर्णेन सर्वजीवानां भूतशब्दितानां पादशब्दितांशत्वप्रतिपादनाच्च जीवो ब्रह्मविशेषणांशः।
<0203044
।।अपि स्मर्यते।।
	'ममैवांशो जीवलोक' इति गीतावचनाच्च अंशत्वं। ननु जीवस्यांशत्वे जीवस्य 
ब्रह्मैकदेशत्वावश्यंभावेन तद्गता दोषाः ब्रह्मणि स्युः। नेत्युच्यते।।
<0203045
।।प्रकाशादिवत्तु नैवं परः।।
	तुशब्दश्चोद्यं व्यावर्तयति। परः परमात्मा। एवं नजीववन्नदुष्टः। प्रकाशादिवत्। यथा प्रकाशगोत्वादिविशिष्टप्रभावद्गवादिद्रव्यस्य प्रभा गोत्वादिकमंशः, तादृशोऽयमंशः। नतु घटाकाशादिवत् तदेकदेशरूपः। अतो न जीवदोषेण परस्य दुष्टता।
<0203046
।।स्मरंति च।।
	स्मरंति च पराशरादयः। 'एकदेशस्थितस्याग्नेर्ज्योत्स्नाविस्तारिणी यथा। परस्य ब्रह्मणशक्तिस्तथेदमखिलं जग'दिति प्रकाशाद्यंशसाम्यं।
<0203047
	ननु सर्वेषां जीवानां ब्रह्मांशत्वे समाने केषां चिद्वेदाध्ययनाद्यनुज्ञाकेषांचित्परिहार इति व्यवस्था कथं संगच्छतां। तत्राह--
।।अनुज्ञापरिहारौ देहसंबंधाज्ज्योतिरादिवत्।।
	यथाऽग्न्यादेरेकरूपस्यैव श्रोत्रियचंडालागारादिसंबंधवशेन हेयत्वोपादेयत्वे, एवं ब्रह्मांशत्वाविशेषेऽपि जीवानां त्रैवर्णिकात्रैवर्णिकशरीरसंयोगाद्वेदाध्ययनाद्यनुज्ञापरिहारावुपपद्येते।
<0203048
।।असंततेश्चाव्यतिकरः।।
	प्रतिशरीरं भिन्नानां जीवानामणुत्वेन सर्वत्रासंततत्वात् न भोगव्यतिकरदोषोऽपि भवति।
<0203049
	ननु जीवब्रह्मभेदपक्षेऽपि अविद्याकृतोपाधिभेदाद्भोगसंकरत्स्यते। तत्राह-
।।आभास एव च।।
	अखंडैकरसप्रकाशमात्रस्वरूपस्य ब्रह्मण अविद्याकृतस्वरूपतिरोधानतत्पूर्वकोपाधिभेदपरिकल्पन हेतुराभास एव। प्रकाशस्वरूपस्य तिरोधानं हि प्रकाशनाश एवेति पर्यवस्येत्।
<0203050
	ननु पारमार्थिकोपाध्युपहितब्रह्मजीववादे उपाधिभेदहेतुभूतानाद्यदृष्टवशाद्भोगव्यवस्था भविष्यति। तत्राह-
।।अदृष्टानियमात्।।
	ब्रह्मस्वरूपस्य छेदनभेदनाद्यसंभवेन सर्वेषामप्यदृष्टानामनियतत्वान्न भोगव्यवस्था सिध्येत्।
<0203051
	ननु अदृष्टहेतुभूताभिसंध्यादिव्यवस्थया अदृष्टव्यवस्था तद्वारा भोगव्यवस्था च भविष्यतीत्यत्राह-
।।अभिसंध्यादिष्वपि चैवं।।
	अभिसंध्यादीनामपि छेदनाद्यनर्हब्रह्मस्वरूपमात्रसंबंधित्वादव्यवस्था तदवस्थैव।
<0203052
।।प्रदेशभेदादिति चेन्नांतर्भावात्।।
	ननु ब्रह्मस्वरूपस्यैकत्वेऽप्युपाधिसंबंधिप्रदेशभेदादुपपद्यते भोगव्यवस्थेति चेन्न। उपाधीनां तत्र तत्र गमनात्सर्वप्रदेशानां सर्वोपाध्यंतर्भावेन भोगव्यतिरेकस्तदवस्थ एव प्रदेशभेदेनोपाधिसंबंधेऽपिसर्वस्य ब्रह्मप्रदेशत्वात् सर्वसंबंधिदुःखं ब्रह्मण एव स्यादिति ब्रह्मभावो महाननर्थआपद्येतेति। अतो जीवो ब्रह्मणो 
विशेषणांश इति स्थितं।।
।।इति अंशाधिकरणम्।।
इति चतुष्षष्टिप्रबंधनिर्माणसंसूचितसर्वतंत्रताबिरुदांचितैः श्रीमद्रंग
रामानुजमुनिभिरनुगृहीतायां श्रीशारीरकब्रह्मसूत्रव्याख्यायां
श्रीशारीरकशास्त्रार्थदीपिकायां द्वितीयाध्यायस्य
तृतीयः पादः।।
<0204001
।।तथा प्राणाः।।
	'असद्वा इदमग्रआसीत् तदाहुः किं तदासीदिति ऋषयो वायते अग्रे सदासीत्तदाहुः के ते ऋषय इति प्राणावा ऋषय' इति जगदुत्पत्तेः प्राक् प्राणशब्दितानामिन्द्रियाणां सद्भावश्रवणात् प्राणोत्पत्तिवादिश्रुतयो जीवोतपत्तिवादिश्रुतिवदन्यथा नेया इति पूर्वपक्षे प्राप्त उच्यते-
	तथा प्राणाः। वियदादिवत् प्राणशब्दवाच्यानीन्द्रियाण्युत्पद्यन्त एव। सदेव सोम्येदमग्रआसीत्, आत्मावा इदमेकएवाग्र आसी'दित्यादिषु प्राक्सृष्टेरेकत्वावधारणात्, 'एतस्माज्जायते प्राणो मनस्सर्वेन्द्रियाणि चे'ति इन्द्रियाणामाहत्योत्पत्तिश्रवणाच्च उत्पद्यन्त एव। नचेन्द्रियोत्पत्तिवादो जीवोत्पत्तिवदन्यथा नेयः, बाधकाभावात्। 'प्राणा वा ऋषय'इत्यत्र प्राणाशब्दस्य सार्वज्ञ्यवाचि ऋषिशब्दसमानाधिकृततया परमात्मवाचित्वेनेन्द्रियवाचित्वाभावात्।।
<0204002
	कथं तर्ह्येकस्मिन् परमात्मनि 'प्राणावाव ऋषय'इति बहुवचनोपपत्तिरिति चेत् तत्राह-

।।गैण्यसंभवात्तत्प्राक्छ्रुतेश्च।।
	बहुवचनश्रुतिर्गौणी। तत्र बहुत्वासम्भवात्। परमात्मन एव सृष्टेः प्रागवस्थानश्रुतेः, तस्यैव प्राणशब्देन प्रतिपादनीयत्वात्।।
<0204003
।।तत्पूर्वकत्वाद्वाचः।।
	वागादीन्द्रियस्य वागिन्द्रियकार्याभिलपनकर्मभूतनामवाच्यवियदादिसृष्टिपूर्वकत्वात् प्रलये वागिन्द्रियादिकार्यशब्दाभिलापादिप्रयोजनाभावात् न प्रलये तेषामवस्थानमिति स्थितम्।।
।।इति प्राणोत्पत्त्यधिकरणम्।।
<0204004
।।सप्तगतेर्विशेषितत्वाच्च।।
	इन्द्रियाणि सप्तैव। 'सप्तइमे लोका' येषु चरंति प्राणा गुहाशया निहितास्सप्त सप्ते' तिसप्तानामेव गतिश्रवणात्। "यदा पंचावतिष्ठंते ज्ञानानि मनसा सह। बुद्धिश्च न विचेष्टे"तेति योगदशाया मिन्द्रियाणां परिगणितत्वाच्च सप्तैवेति प्राप्त उच्यते-
<0204005
।।हस्तादयस्तुस्थितेऽतौनैवम्।।
	शरीरे स्थिते आदानादिकार्योपयोगित्वात् हस्तादयोहीन्द्रियाण्येव। अतो नैवं दशमे पुरुषे प्राणा आत्मैकादश इति आत्मशब्देन मनोऽभिधीयते। 'इन्द्रियाणि दशैकंच, एकादशं मनश्चात्रे'ति श्रुतिस्मृतिभ्यां इन्द्रियसंख्या निश्चिता। न्यूनसंख्यावादा उपकारविशेषाभिप्रायाः अधिकसंख्यावादा मनोवृत्तिभेदादिति युक्तमाश्रयितुम्।।
।।इति सप्तगत्यधिकरणम्।।
<0204006
।।अणवश्च।।
	'सर्वएव समास्सर्वे अनंता' इत्यानंत्यश्रवणात् प्राणशब्दितानामिन्द्रियामणां विभुत्वमिति पूर्वपक्षे प्राप्त उच्यते-
	अणवश्च 'तमुत्क्रामंतं प्राणोनूत्क्रामती'त्यादिनोत्क्रान्तिश्रवणात् परमितत्वे सिद्धे उत्क्रांत्यादौ पार्श्वस्थैरनुपलभ्यमानत्वादणवश्च प्राणा भवन्ति। 'अनन्तानुपास्त' इत्यानन्त्यश्रुतिस्तु दर्शनश्रवणाद्यनन्तकार्यविशिष्ठतया तदुपासनविधिपरेति मन्तव्यम्।।
<0204007
।।श्रेष्ठश्च।।
	'आनीदवातं स्वधया ददेक'मिति महाप्रलये प्राणकार्याननश्रवणात् मुख्यप्राणोत्पत्तिवादो 
जीवोत्पत्तिवादवन्नेतव्य इति शंकायामाह-प्राणश्चोत्पद्यते। 'श्रेष्ठप्राणोऽपि इन्द्रियवदुत्पद्यते। आनीदवात'मिति परब्रह्मणएकस्यैव विद्यमानत्वमुच्यते। न मुख्यप्राणस्य। 'अवात'मिति वायुमात्रसत्तायास्तत्रैव प्रतिषिद्धत्वात्।। 
।।इति प्राणाणुत्वाधिकरणम्।।
<0204008
।।न वायुक्रिये पृथगुपदेशात्।।
	मुख्यःप्राणः किं वायुमात्रं उत तदीयस्पन्दनक्रिया उत वायुरेव कञ्चिदवस्थाविशेषमापन्न इति विशये 'यः प्राणस्सवायुरि'ति श्रुतेः वायुमात्रं प्राणः। अथवा उच्छ्रासनिश्वासात्मकवायुक्रियायां प्राणशब्दप्रसिद्धेः क्रियावा स्यादिति पूर्वपक्षे प्राप्त उच्यते- 
	न वायुक्रिये पृथगुपदेशात्। 'एतस्माज्जायते प्राणो मनस्सर्वेन्द्रियाणि च। खं वायुर्ज्योतिराप' इति वाय्वपेक्षया पृथगेव द्रव्योत्पत्तिप्रकरणे व्यपदेशान्नवायुमात्रं तत्क्रिया वा प्राणाः।। तर्हि किमग्निवद्भूतान्तरं, नेत्याह-
<0204009
।।चक्षुरादिवत्तुतत्सहशिष्ठ्यादिभ्यः।।
	चक्षुरादिवदयं जीवोपकरणविशेषः नतत्वान्तरं, प्राणसंवादादिषु चक्षुरादिभिस्सह प्राणस्य शासनं श्रूयमाणं हि तत्साम्यमवगमयति। तथा मुख्यः प्राणइत्यादिव्यपदेशोऽपि प्रामशब्दितचक्षुरादिसाजात्यमेवावगमयतात्यर्थः।
<0204010
	ननु प्राणस्यापि जीवोपकरणत्वे तद्वदुपकारविशेषक्रिया वक्तव्या। तदभावान्नोपकरणत्वमित्यत्राह-

।।अकरणत्त्वाच्च नदोषस्तथा हि दर्शयति।।
	करणं क्रिया। उपकारकक्रियाराहित्याद्यो दोषः स नसंभवति। शरीरदारणलक्षणोपकारकक्रियां हि श्रुतिरेव दर्शयति- 'अहमेवैतत्पञ्चधात्मानं विभज्यैतद्बाणमवष्ठम्य विधारयामी'ति 'प्राणेन रक्षन्नपरं कुलाय' मिति च। नत्वेवं नामभेदात्कार्यभेदाच्च प्राणापानादयस्तत्वांतंर स्युः, नेत्युच्यते-
<0204011
।।पञ्चवृत्तिर्मनोवद्व्यपदिश्यते।।
	यथा 'कामस्सङ्कल्पोविचिकित्सा श्रद्धाश्रद्धे'त्यादिवचनान्मनएव कार्यभेदाद्यथा कामादिशब्दैर्वयपदिश्यते, कामादयो नमनसस्तत्वांतरं, एवं 'प्राणोपानोव्यानउदानस्समान इत्येतत्सर्वं प्राणएवे'तिवचने प्राणस्यैकस्यैव कार्यभेदात् 
प्राणापानव्यानोदानादित्ववचनान्नतत्वान्तरं प्राणापानादयः, इति सिद्धान्तितम्। अत्र च धर्मभूतज्ञानावस्थाविशेषाः कामादयो मनसस्तत्वांतरमेवेति कथं कामादीनां तत्वान्तरत्वनिषेधइति वाच्यम्। 'कामादिरूपज्ञानपरिणामहेतुत्वावस्थस्य मनसएव कामादिशब्दैः 
अभिधानान्नतत्वान्तरं कामस्सङ्कल्प' इत्यादिवाक्ये कामादिशब्दितमिति व्यासार्यैरुक्तत्वात्। 
।।इति वायुक्रियाधिकरणम्।।
<0204012
।।अणुश्च।।
	वाजसनेयके प्राणविद्यायां 'यद्वेव समः प्सुषिणा समो मशके न समो नागे न सम एभिस्त्रिभिर्लोकैस्समो अनेन सर्वेणे'ति श्रुत्या यथा घटमदीपप्रभा तावन्मात्रव्यापिनी प्रासाददीपप्रभा च प्रासादव्यापिनी एवं मुख्यप्राणोऽपि ब्रह्मादिपिपीलिकांतरशरीरेषु तत्तच्छरीरानुरूपव्याप्तिगत्वेन विभुस्स्यादिति पूर्वः पक्षः। सिद्धान्तस्तु 'तमुत्क्रामन्तं प्राणो नूत्क्रामती'ति इन्द्रियाणामिव मुख्यप्राणस्यापि उत्क्रांतिश्रवणादणुत्वमिति।।
।।इति श्रेष्ठाणुत्वाधिकरणम्।।
<0204013
।।ज्योतिराद्यधिष्ठानं तु तदामननात्प्राणवता शब्दात्।।
	जीवस्य यत्स्वभोगसाधनशरीराद्यधिष्ठातृत्वं न तत्परमायत्तमिति पूर्वपक्षे प्राप्त उच्यते-
	ज्योतिराद्यधिष्ठानं तु तदामननात्प्राणवता शब्दात्। प्राणवता जीवेन सह ज्योतिरादीनां अग्न्यादिदेवतानां यत्प्राणविषयमधिष्ठानं जीवेनाग्न्यादिदेवताभिश्च क्रियमाणं प्राणकर्मकाधिष्ठानं यत् तत् तदामननात् तस्य परमात्मन आमननात्सङ्कल्पादेव भवति। 'योऽग्नौ तिष्ठन्नग्नेरन्तरोयमग्निर्न वेद यस्याग्निश्शरीरं योऽग्निमन्तरोयमयति, य आत्मनि तिष्ठ'न्नित्यादिशब्दात्।।
<0204014
।।तस्य च नित्यत्वात्।।
	सर्वेषां परमात्मनाधिष्ठितत्वस्य यावत्स्वरूपभावित्वाच्चेति स्थितम्।।
।।इति ज्योतिराद्यधिष्ठानाधिकरणम्।।
<0204015
।।त इन्द्रियाणि तद्व्यपदेशादन्यत्र श्रेष्ठात्।।
	किं सर्वे प्राणशब्दनिर्दिष्टा इन्द्रियाणि उत मुख्यप्राणव्यतिरिक्ता एवेति विशये जीवोपकरणत्वाविशेषात् प्राणशब्दवाच्यत्वाविशेषाच्च मुख्यप्राणाश्चेन्द्रियाणीति पूर्वपक्षे प्राप्त उच्यते-
	त इन्द्रियाणि तद्व्यपदेशादन्यत्र श्रेष्ठात्। त एव वागादय इन्द्रियाणि। न तु श्रेष्ठप्राणः। ततः श्रेष्ठप्राणादन्यत्रैव इतरेष्वेव 'इन्द्रियाणि दशैकञ्चे'तीन्द्रियत्वव्यपदेशात्। किंच 'भेदश्रुतेः' 'एतस्माज्जायते प्राणो मगस्सर्वेन्द्रियाणि चे'ति प्राणापेक्षया इन्द्रियाणां भेदव्यपदेशात् न श्रेष्ठः प्राणइन्द्रियम्। न च तत्रैव 'मनस्सर्वेन्द्रियाणिचे'ति मनसोऽपि भेदव्यपदेशादिन्द्रियत्वाभावश्शक्यशङ्कः। 'मनष्षष्ठानीन्द्रियाणि, इन्द्रियाणि दशैकञ्चे'त्यादीनां मनस इन्द्रियान्तर्भावग्राहकप्रमाणानां परोक्तरीत्या 'गामग्निं ब्राह्मणं चैव त्रीणि तेजांसि न स्पृशे'दित्यत्र अतेजोस्यां गोब्राह्मणाभ्यां तेजस्संख्यापूरणवत्, 'वेदानध्यापयामास महाभारतपञ्चमा'नित्यादाववेदेन भारतेन वेदसंख्यापूरणवच्च, अनिन्द्रियेण मनसेन्द्रिय संख्यापूरकतयाऽन्यथासिद्धत्वेऽपि 'इन्द्रियाणां मनश्चास्मी'त्यनन्यथासिद्धप्रमाणसद्भावेन मनस इन्द्रियत्वध्रौव्यात्, मुख्यप्राणे इन्द्रियत्वग्राकप्रमाणाभावाच्च। अतः 'प्राणो मनस्सर्वेन्द्रियाणी'ति श्रुतौ न गोबलीवर्दन्यायावतारः, मनसितु तदवतारोस्त्येवेति द्रष्टव्यम्।।
<0204016
।।भेदश्रुतेर्वैलक्षण्याच्च।।
	'एतस्यैव सर्वे रूपमभवन्नि'ति चक्षुरादीन्द्रियाणां तदधीनप्रवृत्तित्वलक्षणकार्यवैलक्षण्यदर्शनाच्च इन्द्रियेभ्यो भिन्न एव प्राण इति।।
।।इति इन्द्रियाधिकरणम्।।
<0204017
।।संज्ञामूर्तिक्लृप्तिस्तु त्रिवृत्कुर्वत उपदेशात्।।
	"अनेन जीवेनात्मनानुप्रविश्य नामरूपे व्याकरवाणी"ति स्वांशत्वेनात्मभूतस्य जीवस्यैवानुप्रवेश व्याकरणकर्तृत्वाभिधानात्, परदेवतायाः स्वेन रूपेणानुप्रवेशानुक्तः, हिरण्यगर्भस्य नामरूपव्याकर्तृत्वस्य पुराणादिषु प्रसिद्धत्वात्, परमात्मांशभूतो हिरण्यगर्भ एव प्रवेशनामरूपव्याकरणयोः कर्ता। नचैवं 'व्याकरवाणी'ति परमात्मनोऽभिसन्धिर्नोपपद्यत इति वाच्यम्। जीवसमष्ठ्याश्रयस्य प्रवेशव्याकरणकर्तुर्हिरण्यगर्भस्य परमात्मांशतयाऽत्यन्तभिन्नत्वाभावेन तद्गतनामरूपव्याकर्तृत्वस्य प्रवेशसमानाधिकरणस्य स्वनिष्ठतया परमात्मनोऽनुसन्धानोपपत्तेः, प्रयोजककर्तृतयाऽपि 'व्याकरवाणी'त्यभिसन्ध्युपपत्तेश्च। यदि पुनः परमात्मन स्साक्षात्कर्त्रभावो भवेत् तर्हि 'अनेन जीवेने'त्यनर्थकं। जीवस्य कर्तृत्वाभावेन 'चारेणानुप्रविश्य परसैन्यं सङ्कलयानी'तिवत् करणत्व एव तृतीया वाच्या। करणत्वञ्च तदोपपद्यते, यदि परमात्मा प्रयोजककर्ता जीवश्च प्रयोज्यकर्ता स्यात्। 
प्रयोजककर्तुर्हि साक्षात्कर्ता करणं भवति प्रधानक्रियोद्देशेन प्रयोजकेन प्रयोज्यकर्तुर्व्याप्रियमाणत्वात्। अतः 'जीवेने'ति करणत्वेन निर्दिश्यमानो जीवस्साक्षात्कर्तेत्यवसीयते। अतस्तेजोबन्नानि प्रविश्य हिरण्यगर्भ एव नामरूपेव्याकरोति। अतो हिरण्यगर्भकर्तृकैव नामरूपव्याक्रियेति पूर्वपक्षेप्राप्तउच्यते-
	संज्ञामूर्तिक्लृप्तिस्तु त्रिवृत्कुर्वत उपदेशात्। संज्ञामूर्तिक्लृप्तिः नामरूपव्याकरणं त्रिवृत्करणं कुर्वतः परमात्मन एव। न हिरण्यगर्भस्य। 'अनेनैव जीवेनात्मनाऽनुप्रविश्य नामरूपे व्याकरोत् तासां त्रिवृतं त्रिवृतमेकैकामकरो'दिति त्रिवृत्करणनामरूपव्याकरणयोस्समानकर्तृकत्वावगमात्। नच त्रिवृत्करणं हिरण्यगर्भकर्तृकं सम्भवति। हिरण्यगर्भस्य त्रिवृत्कृततेजोवन्नोत्पादितब्रह्माण्डसृष्टत्वावेदनेन तस्य त्रिवृत्करणकर्तृत्वासम्भावात्। अतो जीवसमष्टिशरीरकस्सन् परमात्मा नामरूपे व्याकरोदिति सिद्धम्। 'अनेन जीवेनात्मनाऽनुप्रविश्ये'त्यस्योपपत्तिस्तु तद्वाक्यविवरणदशायामेवोक्ता तत्रैवानुसन्धेया।।
<0204018
	ननु 'यदग्ने रोहितं रूपं तेजसस्तद्रूपं, अन्नमशितं त्रेधा विधीयत'इत्युत्तरत्र चतुर्मुखसृष्टाग्न्यादिषु त्रिवृत्करणप्रकारप्रदर्शनात् त्रिवृत्करणमपि चतुर्मुखकर्तृकमेवेत्यत्राह-

।।मांसादिभौमं यथाशब्दमितरयोश्च।।
	यदुक्तमण्डस्रष्ट्युत्तरकालं चतुर्मुखस्रष्टदेवादिविषयोयं "तासां त्रिवृत्तं त्रिवृतमेकैकामकरो"दिति त्रिवृत्करणोपदेश इति तन्नोपपद्यते। "अन्नमशितं त्रेधा विधीयते" इत्यत्र मांसमनसोः पुरीषादणुत्वेनाणीयस्त्वेन च व्यपदिष्टयोराप्यत्वतैजसत्वप्रसंगात्।। यद्यदपेक्षया सूक्ष्मं तत्तस्य कारणं। अत एव हि पार्थिवाप्यतैजसानामुत्तरोत्तरसूक्ष्मतयोत्तरोत्तरकारणत्वं। ततश्च पुरीषस्य स्थविष्त्वात्पार्थिवत्वं, ततस्सूक्ष्मस्य मांसस्याप्यत्वं, ततोणिष्ठस्य मनसस्तैजसत्वमभ्युपगन्तव्यं। तथा "आपः पीता" इत्यत्रापि स्थविष्ठस्य मूत्रस्य पार्थिवत्वं मध्यमस्य लोहितस्याप्यत्वं ततोप्यणीयसः प्राणस्य तैजसत्वमभ्युपगन्तव्यं। तथा "तेजोऽशित"मित्यत्रापि स्थूलस्यास्थ्नः पार्थिवत्वं, मध्यमाया मज्जाया आप्यत्वं, अणिष्ठाया वाचस्तैजसत्वमभ्युपगन्तव्यं। न चैवमिष्यते। प्रथमपर्याये पुरीषवन्मांसमनसी अपि पार्थिवे एव प्रतिपाद्येते। "अन्नमशितं त्रेधा विधीयते" इति प्रकमात्। तथा द्वितीये पर्याये मूत्रलोहितप्राणानामब्विकारत्वं प्रतिपाद्यते। तृतीयपर्याये अस्थिमज्जावाचां तेजोविकारत्वमेव प्रतिपाद्यते। अतः "तासां त्रिवृतं त्रिवृतमेकैकामकरोत्" इत्युक्तत्रिवृत्करणप्रकारः अन्नमशितमित्यादिनानुप्रदर्श्यते। तथा सति हि मनःप्राणवाचां तिसृणामपि अणीयस्त्वेन "अन्नमयं हि सोम्य मन आपोमयः प्राणस्तेजोमयी वागि"ति विरुध्येत। अतः प्रागेव त्रिवृत्कृतानां पृथिव्यादीनां पुरुषं प्राप्तानां "त्रिवृत्करणेन भवितव्यं। अत्रिवृत्कृतानां तेषां कार्यारंभासामर्थ्यात्। अन्योन्यसंयुक्तानामेहि कार्यासंभसामर्थ्यं। तदेव च त्रिवृत्करणं तथा च स्मर्यते-" नानावीर्याः पृतग्भूतास्ततस्ते संहतिं विना। नाशक्नुवन् प्रजास्स्रष्टुमसमागत्य कृत्स्नशः। समेत्यान्योन्य संयोगं परस्परसमाश्रयाः। महदाद्याविशेषांताह्यंडमुत्पादयंति त"इति अत एव च "अनेनैव जीवेनात्मनानुप्रविश्य नामरूपे व्याकरोत्। तासां त्रिवृतं त्रिवृतमेकैकामकरो"दिति पाठक्रमोऽप्यर्थक्रमेण 
बाध्यते। अण्डान्तर्वर्त्यग्न्यादिषु त्रिवृत्करणप्रदर्शनं तु श्वेतकेतोश्शुश्रूषोरंडांतर्वर्तित्वेन तस्य बहिष्ठवस्तुषु त्रिवृत्करणप्रदर्शनायोगात्। त्रिवृत्कृतानां कार्येष्वग्न्यादिषु त्रिवृत्करणप्रदर्शनं कृतमित्यविरोधः। नन्वंडांतर्गतानां सर्वेषां त्रिवृत्कृततेजोबन्नरूपत्वे व्यवस्थिततेजोबन्नव्यवहारः कथं स्यादित्यत्राह-
<0204019
।।वैशेष्यात्तु तद्वादस्तद्वादः।।
	'पृथिव्यांशानां भूयस्त्वे पृथिवीव्यवहारः। जलांशानां भूयस्त्वे जलव्यवहार'इति व्यवहारव्यवस्थोपपद्यत इत्यर्थः। 'तद्वादस्तद्वाद'इति सूत्रे द्विरुक्तिरध्यायसमाप्तिद्योतनार्था।। इति संज्ञामूर्तिक्लृप्त्यधिकरणं।।इति चतुष्षष्टिप्रबन्धनिर्माणससूचितसर्वतंत्रस्वतंत्रताबिरुदाञ्चितैः श्रीमद्रङ्ग रामानुजमुनिभिरनुगृहीतायां श्रीशारीरकब्रह्मसूत्रव्याख्यायां श्रीशारीरकशास्त्रार्थदीपिकायां द्वितीयाध्यायस्य चतुर्थः पादः।। द्वितीयोऽध्यायस्समाप्तः।। श्रीमते रङ्गरामानुजमहादेशिकाय नमः।।
<0301001
।।तदंतरप्रतिपत्तौ रंहति संपरिष्वक्तः प्रश्ननिरूपणाभ्याम्।।
	लोकांतरं गच्छतो जीवस्य देहारंभकभूतसूक्ष्माणां तत्रैव सुलभतया नभूतसूक्ष्मपरिष्वक्ततया गमनमिति प्राप्त उच्यते-
	तदंतरप्रतिपत्तौ रंहति संपरिष्वक्तः प्रश्ननिरूपणाभ्याम्। पूर्वत्र "संज्ञामूर्तिक्लृप्ति"रिति सूत्रे मूर्तिशब्देन निर्दिष्टो देहस्तच्छब्देन परामृश्यते। तदंतरप्रतिपत्तौ देहांतरप्रतिपत्त्यर्थं जीवो भूतसूक्ष्मैः परिष्वक्त एव रंहति गच्छतीत्यर्थः। पंचाग्निविद्यायां "वेत्थ यथा पंचम्यामाहुतावापः पुरुषवचसो भवन्ती"ति पंचस्वप्याहुतिष्वप्छब्दितानां भूतसूक्ष्माणां हूयमानतया संबंधं सिद्धवत्कृत्यैवापां पंचम्यामाहुतावापः पुरुषवचसो भवन्तीति कथं वेथ्थेति प्रश्नात् द्युपर्जन्यपृथिवीपुरुषयोषिद्रूपेष्वग्निष्वापश्श्रद्धासोमवृष्ट्यन्नरेतोरूपेण हूयमानास्सत्यः पंचम्यां रेतआहुतौ पुरुषाकारेण परिणमंतीति प्रतिवचनदर्शनाच्चाप्छब्दितभूतसूक्ष्मपरिष्वक्तएवारोहावरोहयोः संचरतीति भावः।।
<0301002
	ननु "आपः पुरुषवचसो भवन्ती"त्यपामेव पुरुषवचस्त्वं प्रतिपाद्यते नभूतांतराणामिति तत्राह-

।।त्र्यात्मकत्वात्तु भूयस्त्वात्।।
	तुशब्दश्चोद्यव्यावृत्त्यर्थः। केवलानामपां देहारंभकत्वासंभवेन त्र्यात्मकत्वादप्छब्दो भूतांतरस्याप्युपलक्षकः। तर्हि कुतोऽप्छब्देन निर्देश इत्यत्राह-भूयस्त्वात्। तेजोवन्नलक्षणभूतत्रयमध्ये देहस्य लोहितप्रचुरतया अपांभूयस्त्वादच्छब्देन निर्देशइतिभावः।
<0301003
।।प्राणगतेश्च।।
	"तमुत्क्रामंतं प्राणोऽनूत्क्रामति प्राणमनूत्क्रामंतं सर्वे प्राणा अनूत्क्रांती"ति इन्द्रियाणामपि सहगतिश्रवणात् भूतसूक्ष्मपरिष्वक्ततया जीवगमनाभावे निराश्रयाणामिंद्रियाणां गमनासंभवात् भूतसूक्ष्मपरिष्वक्तस्यैव गमनमभ्युपगन्तव्यं। "गृहीत्वैतानि संयाति वायुर्गंधानिवाशया"दिति इन्द्रियाणां च नयनस्य स्मरणात्तेषां चाश्रयतया भूतसूक्ष्माणां गतिरभ्युपगन्तव्या।
<0301004
।।अग्न्यादिगतिश्रुतेरितिचेन्नभाक्तत्वात्।।
	"यत्रास्य पुरुषस्य मृतस्याग्निंवागप्येति वातं प्राणश्चक्षुरादित्य"मित्यादिना प्राणानां मरणकाले अग्न्यादिष्वाप्ययश्रवणान्नप्राणानां जीवेन सह गतिस्संभवतीति चेन्न। अग्न्यादिष्वप्ययश्रवणस्य भाक्तत्वात्। 
"ओषधीर्लोमानिवनस्पतीन्केशा"इति लोमकेशानामप्योषधिवनस्पत्यप्ययश्रवणात् तस्य च प्रत्यक्षबाधितत्वेन ओषधिवनस्पतिषु लोमकेशाप्ययस्य भाक्तत्वस्याभ्युपगन्तव्यत्वात् तत्सहपठितानामग्न्यादिषु वागाद्यप्ययानामपि भाक्तत्वमेव। ततश्च "अग्निंवागप्येति"त्यस्यायमर्थः। "अग्निवाग्भूत्वामुखं प्राविश्य"दिति अग्नेर्वागधिष्ठतृतया मुखप्रवेशप्रतिपादनान्मरणकाले म्नियमाणपुरुषवागधिष्ठातृतां परित्यज्यानधिष्ठातृरूपेण वर्तत इति।
<0301005
।।प्रथमेऽश्रवणादितिचेन्न ता एव ह्युपपत्तेः।।
	यदुक्तं प्रश्नप्रतिवचनाभ्यां द्युपर्जन्यादिषु भूतसूक्ष्मपरिष्वक्तस्यैव जीवस्य गमनमिति तन्नोपपद्यते। प्रणवएव विस्बर इति न्यायेन प्रथमाहुतावेव 'तस्मिन्नेतस्मिन्नग्नौ देवाश्श्रद्धां जुह्वती'ति प्रथमपर्याये श्रद्धाया एवहोम्यत्वश्रवणेन अप्च्छब्दितभूतसूक्ष्माणां होम्यत्वाश्रवणादिति चेन्न। यदि प्रथमे पर्याये अप्च्छब्दितव्यतिरिक्तायाः श्रद्धायाहोम्यत्वं तर्हि प्रश्नप्रतिवचनयोः अपांपंचम्यामाहुताविति निर्देशो नोपपद्येत। अपांपञ्चमाहुतिसंबंधो हि तदितराहुतिचतुष्टयसंबंधएवोपपद्यते। बुद्धिविशेषलक्षणश्रद्धाया आत्मतोनिष्कृष्य होमस्यानुपपत्तेश्च श्रद्धाशब्देन 
आपएवोच्यन्ते। 'श्रद्धावाआप' इति श्रुतेः।
<0301006
।।अश्रुतत्वादितिचेन्नेष्ठादिकारिणांप्रतीतेः।।
	द्युपर्जन्यादिषु प्रश्नप्रतिवचनवशाद्भूतसूक्ष्माणां गमनसंभवेऽपि न तत्परिष्वक्तस्य जीवस्य गमनं, अश्रुतत्वादितिचेन्न। उत्तरत्र पितृयाणवाक्ये-'मासेभ्यः पितृलोकं पितृलोकादाकाशमाकाशाच्चंद्रमसमेषसोमोराजे'ति द्युलोकं प्राप्तस्येष्टादिकारिणोजीवस्य सोमराजभावश्रवणादत्रापि "तस्या आहुतेस्सोमोराजासंभवती"ति द्युलोकं प्रविष्टानां भूतसूक्ष्माणां सोमराजभावश्रवणात्, अत्रापि "आपः पुरुषवचसो भवन्ती"ति अप्छब्देन नकेवलभूतसूक्ष्ममात्रमुच्यते अपितु तत्परिष्वक्तोजीवः। पुरुषशब्दाभिलपनीयत्वमपि तत्परिष्वक्तस्य जीवस्यैव। ततश्च "आपःपुरुषवचसोभवन्ती"त्यत्रावादिशब्दानां तत्परिष्वक्तजीवपरत्वात् भूतसूक्ष्मपरिष्वक्तस्यैव जीवस्य गमनं सिद्धम्। ननु "तंदेवा भक्षयन्ती"ति सोमराजभावं प्राप्तस्य भक्ष्यमाणत्वश्रवणात् जीवस्यानदनीयत्वात् पितृयाणमार्गे सोमराजशब्दनिर्दिष्टो नजीवइत्यत्राह-
<0301007
।।भाक्तंवाऽनात्मवित्त्वात्तथाहि दर्शयति।।
	देवभक्ष्यमाणत्ववचनं भाक्तं। केवलेष्टादिकारिणामनात्मवित्त्वात्, अनात्मविदाञ्च "यथा पशुरेवं सदेवाना"मितिश्रुतिदर्शनेन पशुवद्भोगोपकरणत्वात् "तन्देवा भक्षयन्ती"त्युक्तिरुपपद्यते। अतो भूतसूक्ष्मपरिष्वक्त एव जीवो गच्छतीति स्थितं।।
।।इति तदन्तरप्रतिपत्त्यधिकरणम्।।
<0301008
।।कृतात्ययेऽनुशयवान्दृष्टस्मृतिभ्यां यथेतमनेवञ्च।।
	"यावत्संपातमुषित्वे" ति संपातशब्दितसर्वकर्मफलस्य तत्रैवोपभोक्तव्यत्वश्रवणात् "पाप्यांतं कर्मणस्तस्य यत्किंचेह करोत्ययं। तस्मान्लोकात्पुनरेत्यस्मै लोकाय कर्मण" इति बृहदारण्यके श्रवणात्, सर्वं कर्मफलं भुक्त्वा निरनुशयएवावरोहति जीवः। अनुशयः भुक्तशिष्ठं कर्म। एवं प्राप्त उच्यते-
	कृतस्य कर्मणोऽत्यये अवसाने अनुशयवानेव प्रत्यवरोहति जीवः। दृष्टस्मृतिभ्यां श्रुतिस्मृतिभ्यामित्यर्थः। "तद्यइहरमणीय चरणाअभ्याशोहयदि"ति श्रुतेः, "वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततश्शेषेण विशिष्ठदेशजातिकुलरूपायुश्श्रुतवृत्तसुखमेधसो जन्मप्रतिपद्यन्ते विष्वञ्चो 
विपरीताविनश्यन्तीति स्मरणाच्च। अतस्सानुशयाएतिपद्यन्ते विष्वञ्चो विपरीताविनश्यन्तीति स्मरणाच्च। अतस्सानुशयाएवावरोहंति। "यावत्संपातमुषित्वे"त्यादिकंतु फलदानप्रवृत्तकर्मविशेषविषयं। तत्रच्च 'अथैतमेवाध्वानंपुनर्निवर्तंते यथेतमाकाश'मिति श्रवणाद्यथागमनं प्रत्यागमनं। "आकाशाद्वायुं वायुर्भूत्वा धूमोभवती"ति श्रवणात्। अनेवंच। येन प्रकारेण गतं तदन्येनप्रकारेणावरोहंतीत्यर्थः।
<0301009
।।चरणादितिचेन्न तदुपलक्षणार्थेति कार्ष्णाजिनिः।।
	ननु 'रमणीयचरणा अभ्याशोहयत्ते रमणीयां योनिमापद्येर'न्नित्यादिना सदसच्चरणयोरेव सदसत्प्राप्तिहेतुत्वं श्रूयते। चरणं आचारः शीलं वृत्तमिति पर्यायाः। ततश्च "रमणीयचरणा"इति श्रुतिवशादवरोहतां 
सदसद्योनिजन्महेतुभूतचरणशब्दिताचारानुवृत्तावपि न कर्मशेषानुवृत्तौ प्रमाणमस्तीति चेन्न। चरणश्रुतिः कर्मोपलक्षणार्थेतिकार्ष्णाजिनिराचार्यो मन्यते। केवलाच्चरणशब्दिता दाचारात्सुखदुःखहेतुभूतयोनिप्राप्त्यसंभवात्।
<0301010
।।आनर्थक्यमितिचेन्न तदपेक्षत्वात्।।
	ननु संध्यावन्दनाद्याचारस्य सुखदुःखहेतुत्वाभावे आनर्थक्यमिति चेन्न। तदपेक्षत्वादग्निहोत्रादिपुण्यकर्मणः। "संध्याहीनोऽशुचिर्नित्यमनर्हस्सर्वकर्मस्वि"ति श्रवणात् संध्यावंदनाद्याचारवतएव वैदिककर्मण्यधिकारात्।
<0301011
।।सुकृतदुष्कृतेएवेति तु बादरिः।।
	"पुण्यं कर्माचरति पापं कर्माचरती"ति सुकृतदुष्कृतकर्मसु चरतिशब्दप्रयोगात् चर्यत इति चरणमिति व्युत्पत्त्या सुकृतदुष्कृतेएव चरणशब्दाभिधेये। 'यान्यनवद्यानिकर्माणि तानि सेवितव्यानि यान्यस्माकं सुचरितानि तानित्वयोपास्यानी'तिकर्माचारयोः पृथड्निर्देशस्तु गोबलीवर्दन्यायादुपपद्यते। वैतानिकानितु कर्माणि कर्माणीत्युच्यते। इतराणितु आचारशब्देनाभिलप्यंते। अतश्चरणशब्देन सुकृतदुष्कृतयोरेवाभिलापइति बादरिराचार्यो मन्यत इति स्थितं।
।।इति कृतात्ययाधिकरणम्।।
<0301012
।।अनिष्टादिकारिणामपिचश्रुतम्।।
	'येवै केचास्माल्लोकात्प्रयंति चन्द्रमसमेव तेसर्वे गच्छन्ती'त्यविशेषश्च। वणात् इष्टादिकारिणामिव अनिष्टादिकारिणामपि चन्द्रप्राप्तिरस्त्येवेत्यर्थः। तर्हि सुकृतकारिणां दुष्कृतकारिणांच चन्द्रप्राप्तिसत्वे कोविशेषइत्यत्राह-
<0301013
।।संयमनेत्वनुभूयेतरेषामारोहावरोहौतद्गतिदर्शनात्।।
	तुशब्दश्शंकांव्यावर्तयति। संयमने यमशासनेसति इतरेषां अनिष्टादिकारिणां यमयातनाः अनुभूय चन्द्रारोहावरोहौ। 'अयं लोको नास्तिपरइति मानी पुनः पुनर्वशमापद्यतेम' इति अनिष्टादिकारिणां दुष्कृतकारिणां यमवश्यतादर्शनात्।
<0301014
।।स्मरंतिच।।
	'सर्वेचैते वशं यान्ति यमस्य भगवन्किल' इति यमवश्यतास्मरणात्।
<0301015
।।अपि सप्त।।
	पापकृतां गंतव्यत्वेन रौरवादीन् सप्तनरकानपि स्मरंति।
<0301016
	ननु सप्तसुलोकेषु गच्छतां कथं यमसदनप्राप्तिस्तत्राह-
।।तत्रापि तद्व्यापारादविरोधः।।
	तुशब्दश्शंकानिवृत्यर्थः। देवयानपितृयाणे हि फलभूते विद्याकर्मणोरित्यवसीयते। 'तद्य इत्थं विदुर्येचेमेऽरण्ये श्रद्धां तप इत्युपासते तेऽर्चिषमभिसंभवन्ति। 
<0301017
अथ य इमे ग्राम इष्टापूर्ते दत्तमित्युपासते ते धूममभिसंभवन्ती'ति विद्याकर्मणी प्रकृत्य हि देवयानपितृयाणे आम्नायेते। अतो विद्याकर्मविधुरेष्वनिष्टादिकारिषु देवयानपितृयानासंभवात् न चन्द्रप्राप्तिः। "येवै केचास्माल्लोकात् प्रयंती"ति वचनं इष्टादिकारिसर्वविषयं नेतव्यम्।
<0301018
	नन्वनिष्टादिकारिणां चन्द्रप्राप्त्यभावे पञ्चमाहुत्यसंभवात् शरीरारंभएव नोपपद्यते तत्राह-

।।न तृतीये तथोपलब्धेः।।
	'तानीमानि क्षुद्राण्यसकृदावृत्तीनि भूतानि भवन्ति जायस्वम्रियस्वेत्येतत् तृतीयं स्थान'मिति तृतीयस्थानशब्दितानामनिष्टादिकारिणां क्षुद्रजन्तूनां न पञ्चमाहुत्यपेक्षा। तथाह्युपलभ्यते 'तेनासौ लोको न संपूर्यत' इति। तृतीयस्थानेन हि असौ चन्द्रलोको न प्राप्यत इति हि तस्यार्थः।
<0301019
।।स्मर्यतेऽपिच लोके।।
	केषांचित्पुण्यकर्मणामपि द्रौपदीधृष्टद्युम्नप्रभृतीनां पञ्चमाहुत्यनपेक्षयैव देहारंभो भारतादिषु स्मर्यते।
<0301020
।।दर्शनाच्च।।
	'तेषां खल्वेषां भूतानां त्रीण्येव बीजानि भवन्ति अण्डजं जीवजमुद्भिज्ज' मिति 
श्रुत्युपात्ताण्डजजीवजोद्भिज्जलक्षणभूतजातिमध्ये केषाञ्चिदुद्भिज्जानां वृक्षादीनां पञ्चमाहुत्यनपेक्षा लोके दृष्टा।
<0301021
	ननु 'तेषां खल्वेषां भूतानां त्रीण्येवे'त्यवधारणं नोपपद्यते। स्वेदजानामत्रानुपात्तत्वात् तत्राह-

।।तृतीयशब्दावरोधस्संशोकजस्य।।
	संशोकजस्य स्वेदजस्यापि 'अण्डजं जीवजमुद्भिज्ज'मित्यत्र तृतीयेनोद्भिज्जशब्देनावरोधस्संग्रहो विद्यत इत्यर्थः। अतः केवलपापकर्मणां चन्द्रप्राप्तिर्न भवतीति स्थितम्।।
।।इति अनिष्टादिकार्यधिकरणम्।।
<0301022
।।तत्स्वाभाव्यापत्ति रुपपत्तेः।।
	"यथैतमाकाशाद्वायुं वायुर्भूत्वा धूमो भवती"त्यादावाकाशादिभावोऽपि देवमनुष्यादिभाववत् तच्छरीरकत्वलक्षण एवास्त्विति पूर्वपक्षे प्राप्त उच्यते-
	"तत्स्वाभाव्यापत्तिरुपपत्तेः"। तत्स्वाभाव्यापत्तिः आकाशादिसादृश्यापत्तिरित्यर्थः। स्वभाव एव स्वाभाव्यं। "वर्तमानसामीप्य"इत्यादिवत् स्वार्थिकः ष्यङ्। अतः तत्स्वाभाव्यापत्तिः तत्सादृश्यापत्तिरित्यर्थः। चन्द्रमण्डले शरीरारम्भकाणां भूतसूक्ष्माणां कर्मक्षये द्रवीभूतानामाकाशगतानां भेदकाकारग्रहाणेनाकाशादिसादृश्ये तदुपश्लिष्टानुशयिनोऽप्याकाशसमा भवन्तीत्यर्थः। कुतः? उपपत्तेः। सुखदुःखोपभोगाय हि तच्छरीरसंसर्गः। नह्यनुशयिनं प्रत्याकाशादेर्जीवान्तरशरीरभूतस्य तद्भोगाश्रयत्वमस्ति। युगपद्भोक्तृद्वयसमावेशे तयोः परस्परविरुद्धबोगार्थतया शरीरोन्मथनप्रसङ्गात्। ननु अवरोहन्तो जीवा एव तत्तदभिमानिदेवताभवन्त्विति चेन्न। सर्गाद्यकालमारभ्याप्रलयमाकाशाद्यभिमानिदेवताना मनुशयिभ्योऽन्यासां क्लृप्तानां 
सत्वेनानुक्षणमवरोहतामनुशयिनामाकाशाद्यभिमानिदेवतात्वानुपपत्ते रिति स्थितम्।।
।।इति तत्स्वाभाव्यापत्त्यधिकरणम्।।
<0301023
।।नातिचिरेण विशेषात्।।
	आकाशप्राप्तिप्रभृति यावद्व्रीह्यादिप्राप्ति किं तत्र तत्र गतिचिरं तिष्ठति उतानियम इति विशये नियमहेत्वभावा दनियम इति प्राप्त उच्यते
	नातिचिरेण विशेषात्। आकाशादितो नातिचिरेण निष्क्रमणं। कुतः?विशेषात्। उत्तरत्र व्रीह्यादि प्राप्तौ 'अतोवै खलुदुर्निष्प्रपतर'मिति विशिष्य कृच्छ्रनिष्क्रमणाभिधानादिति स्थितं।
।।इति नातिचिराधिकरणम्।।
<0301024
।।अन्याधिष्ठिते पूर्ववदभिलापात्।।
	'व्रीहियवा ओषधिवनस्पतयः तिलमाषाइति जायन्त' इत्यनेनानुशयिनां व्रीह्यादिभाव उच्यते। तत्र देवोजायते मनुष्यो 
जायत इतिवदिह 'तिलमाषा इति जायन्त' इति श्रवणाद्व्रीह्यादिशरीरकाएवानुशयिनो भवन्तीति प्राप्त उच्यते-
	अन्याधिष्ठिते पूर्ववदभिलापात्। अवरोहतां जीवानां जीवान्तराधिष्ठिते व्रीह्यादौ संश्लेषमात्र। कुतः? पूर्ववदभिलापात्। 'आकाशाद्वायुं वायुर्भूत्वा धूमोभवती' त्यादौ आकाशादिभावे हेतुभूतकर्मकीर्तनाभावाद्यथा आकाशदिषु संश्लेषमात्रं, एवं व्रीह्यादिस्थावरभावहेतुभूतकर्मकीर्तनाभावात्। उत्तरत्रैव 'रमणीयचणा अभ्याशोहयदि'ति ब्राह्मणादिभावएव हेतुभूतस्य कर्मणः कीर्तनात् व्रीह्यादौ जीवान्तराधिष्ठिते संश्लेषमात्रमेव।।
<0301025
।।अशुद्धमिति चेन्न शब्दात्।।
	इष्टादिकर्मणां पशुहंसामिश्रत्वात् हिंसायाश्च 'नहिंस्या'दिति निषिद्धत्वेनानिष्टसाधनत्वेन पापतया तन्मिश्रतया सुकृतकर्मणामशुद्धत्वात् सुकृतांशस्य फलं स्वर्गेऽनुभूय हिंसांशस्य स्थावरादिभावलक्षणं फलमवरोहन्नभुवतु। ननु 'नहिंस्या'दिति निषेधः विहितक्रत्वर्थहिंसाव्यतिरिक्तविषयोऽस्त्विति चेन्न। 
पुष्ट्यादिरूपेष्टसाधनघृतपानादौ मोहादिरूपानिष्टसाधनत्वस्य च दर्शनेनोत्सर्गापवादन्यायस्यात्रानवतारात्।अतो यागाद्यनुप्रविष्टहिंसाफलत्वेन स्थावरभावोऽनुभोक्तव्य इतिचेन्न। प्रवर्तनानिवर्तनारूप विधिनिषेधयोरविरोधस्य वक्तुमशक्यतया सतिच विरोधे सामान्यविशेषन्यायेन निषेधस्य विहिताहिंसाव्यतिरिक्तविषयत्वात्। वस्तुतस्तु यागीयपशुहिंसायाः हिंसात्वस्यैवाभावात्। 'नवाउवेतन्म्रियसे नरिष्यसी'ति मंत्रवर्णार्द्धिसात्वाभावस्यैव प्रतिपादनात्। नरिष्यसि नहिंस्यस इति हि तस्यार्थः। ननु 'नरिष्यसी'ति मंत्रवर्णाद्धिंसात्वाभावाभ्युपगमेन म्रियस इति मंत्रवर्णात्तन्मरणस्य मरणत्वमपि न स्यात्। ततश्च नम्रियस इतिवन्नरिष्यसीत्युक्तिरप्यौपचारिकीत्येवाश्रयणीयम् मरणोद्देश्यकमरणानुकूलव्यापारत्वस्यैव हिंसात्वरूपत्वादितिचेत् नमरणोद्देश्यकमरणानुकूलव्यापारत्वं हिंसात्वम्। कशाताडनतप्तसन्दांशिनीपाटनक्रकचदारणादीनां मरणोद्देश्यकमरणानुकूलव्यापारत्वाभावेन हिंसात्वाभावप्रसंगात्। अतस्तीव्रदुःखजननौपयिकव्यापारत्वस्यैव हिंसापदप्रवृत्तिनिमित्तत्वे वक्तव्ये व्रणादिचिकित्सके तादात्विकतीव्रवेदनोत्पादके हिंसकत्वव्यपदेशाभावेन बलवत्तद्धिताजनकत्वेसति तद्वेदनाजनकव्यापारत्वं तद्धिंसात्वमित्याश्रयणीयम्। ततश्च व्रणचिकित्सया जायमानस्यारोग्यरूपहितस्य तादात्विकवेदनापेक्षया बलवत्त्वान्नहिंसात्वमिति स्थिते पशुमरणानुकूलव्यापारस्य पशुवेदनाजनकत्वेऽपि स्वर्गप्राप्त्यादिलक्षणस्य पशुहितस्य बलवत्त्वान्न हिंसात्वं। अतः 'नहिंस्या'दिति निषेधाविषयत्वात् क्रत्वर्थपशुहिंसाया न पापजनकत्वमिति तद्वशेनावरोहतोऽनुशयिनो नव्रीह्यादिभावापत्तिरिति।।
<0301026
।।रेतस्सिग्योगोऽथ।।
	"इतश्चौपचारिकं व्रीह्यादिजन्मवचनम्। व्रीह्यादिभाववचनानन्तरं "योयोह्यन्नमत्ति योयोरेतस्सिञ्चति 
तद्भूयएवभवती"ति रेतस्सिग्भावोऽनुशयिनां श्रूयमाणो यथा नमुख्यः, एवं व्रीह्यादिभावोऽपीत्यर्थः।।
<0301027
।।योनेश्शरीरम्।।
	योनिप्राप्तेः पश्चादेवानुशयिनां ब्राह्मणादिशरीरप्राप्तिश्रवणात् ततः प्राक्नशरीरपरिग्रहः, किंतु संश्लेषमात्रम्। यत्र पुण्यापुण्यकर्मणी तत्रैव सुखदुःखे तत्रैव तद्धेतुभूतं शरीरम्। ततश्चाकाशादिषु कर्मकीर्तनाभावेन तत्फलभूतसुखाद्यनुभवाभावात् नतद्धेतुभूतं शरीरमिति न योनिप्राप्तेः प्राक्छरीरपरिग्रह इति स्थितम्।
।।इति अन्याधिष्ठिताधिकरणम्।।
इति चतुष्षष्टिप्रबंधनिर्माणसंसूचितसर्वतंत्रस्वतंत्रताबिरुदांचितैः श्रीमद्रंगरामानुजमुनिभिरनुगृहीतायां
श्रीशारीरकब्रह्मसूत्रव्याख्यायां श्रीशारीरकशास्त्रार्थदीपिकायां तृतीयाध्यायस्य प्रथमः पादः।।
<0302001
।।संध्ये सृष्टिराहहि।।
	'नतत्र रथा नरथयोगा'इति वाक्ये संध्ये स्वप्नस्थाने जीवकर्तृकैव सृष्टिराम्नायते। 'सहिकर्ते'ति स्वप्नदृशं प्राक् प्रस्तुतं जीवमेव स इति शब्देन परामृश्य तस्य कर्तृत्वं श्रुतिराहहि।

<0302002
।।निर्मातारञ्चैके पुत्रादयश्च।।
	एके शाखिनः 'यएषसुप्तेषु जागार्ति कामं कामं पुरुषो निर्मिमाण' इति कामानां निर्मातारं जीवमामनंति। अत्र कामशब्देन काम्यमानाः पुत्रादयो वर्ण्यते। पूर्वं हि 'सर्वान् कामान् छंदतः प्रार्थयस्व, शतायुषः पुत्रपौत्रान्वृणीष्वे'ति पुत्रादयोहि कामाः प्रकृताः। अतो जीवएवात्र कर्तृत्वेनाभिधीयते। न च जीवस्य कथमीदृशं सृष़्टिसामर्थ्यमिति वाच्यं। प्रजापतिवाक्ये जीवस्यापि स्तयसङ्कल्पत्वादेराम्नानात्। नच तत्संसारदशायां तिरोहितमिति वाच्यं, मुक्ताविव स्वप्नदशायामाविर्भावादिति द्वाभ्यां सूत्राभ्यां पूर्वपक्षे प्राप्त उच्यते-
<0302003
।।मायामात्रंतु कार्त्स्न्येनानभिव्यक्तस्वरूपत्वात्।।
	तुशब्दः पक्षं व्यावर्तयति। मायाशब्दोह्याश्चर्यत्वं प्रवृत्तिनिमित्तीकृत्य भगवत्संकल्पवाची। 'मायावयुनं ज्ञान'मिति निघंटुपाठाच्च मायाशब्दो ज्ञानरूपसङ्कल्पवचनः। मायामात्रं भगवत्संकल्पमात्रसृष्टम्। नतु जीवसृष्टमित्यर्थः। तत्र हेतुः कार्त्स्न्येनानभिव्यक्तस्वरूपत्वादिति। जीवस्य सत्यसंकल्पत्वादिब्राह्मरूपस्य प्रजापतिवाक्योदितस्य संसारदशायां सर्वात्मनाऽनभिव्यक्तत्वात् न तस्य कर्तृत्वसंभावनाऽपि। 'सहि कर्ते'ति हिशब्देन प्रसिद्धस्यैव कर्तृतया निर्देशात्। स्वप्नदृश एव कर्तृत्वे स्वाहितचोरव्याघ्रादेस्सृष्टिर्नोपपद्यते। 'इमान् स्वाप्नान्पदार्थानस्राक्ष'मिति प्रतिसन्धानप्रसंगाच्च। 'कामं कामं पुरुषो निर्मिमाण'इत्यत्र 'तदेव शुक्रं तद्ब्रह्मे'त्युक्त्या तस्य वचनस्य ब्रह्मविषयत्वाच्च न जीवस्य स्रष्टृत्वं।।
<0302004
	ननु स्वाभाविकस्यापहतपाप्मत्वादेस्सत्यसंकल्पत्वपर्यंतस्यानभिव्यक्तिः किन्निबंधनेत्यत्राह-

।।पराभिध्यानात्तु तिरोहितं ततोह्यस्य बंधविपर्ययौ।।
	पराभिध्यानात् परमात्मसंकल्पात् तत्तिरोहितं भवति। तत्संकल्पादेवहि अस्य जीवस्य बंधोमोक्षश्च। 'यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विंदते अथ सोऽभयं गतो भवति यदाह्येवैष एतस्मिन्नुदरमंतरं कुरुते अथ तस्य भयंभवति, एषह्येवानंदयाती'ति श्रवणात्।।
<0302005
।।देहयोगाद्वा सोऽपि।।
	सोऽपि तिरोभावः सृष्टिकाले देहयोगाद्वारेण वा भवति प्रळयकाले सूक्ष्माचिच्छक्तियोगद्वारेण वा भवतीत्यर्थः।
<0302006
।।सूचकश्च हि श्रुतेराचक्षतेच तद्विदः।।
	स्वाप्नार्थोहि शुभाशुभसूचकः 'यदा कर्मसु काम्येषु स्त्रियं स्वप्नेषु पश्यति। समृद्धिंतत्र जानीयात्तस्मिन् स्वप्ननिदर्शने, स्वप्ने पुरुषं कृष्णं कृष्णदन्तं पश्यति स एनं हन्ती'ति श्रुतेः। आचक्षतेच स्वप्नाध्यायविदस्तथा। ततश्च यदीयं स्वप्नदृष्टिर्जीवकर्तृका तर्हि शुभसूचकानेव सृष्ट्वा पश्येत् नाशुभसूचकान्। अतः न जीवकर्तृकेयं सृष्टिरित्युभयलिंगपादे स्थितं। यदत्र परैरुच्यते स्वप्नसृष्टेस्सत्यत्वे रथादिसृष्टिवदादित्यादेरपि सृष्ट्यभ्युपगमे जाग्रद्दशावत् स्वप्नेऽपि ज्योतिरंतरव्यतिकरसत्त्वात् स्वप्रकाशत्वस्य दुर्विवेचतास्यात्। अतः स्वप्नदृष्टानां सत्यत्वं प्रकरणविरुद्धमिति, तदसत्। परमतेऽपि, मनसः प्रकाशकस्य सत्त्वेन स्वप्ने स्वयंज्योतिष्ट्वसाधनमसंगतमेवहि स्यात्। तस्माल्लोकप्रसिद्धादित्याद्यभावेऽपि स्वकीयज्ञानेन भासकत्वात् स्वयंज्योतिष्ट्वमस्तीत्यत्रैवास्याः श्रुतेस्तात्पर्यमिति सिद्धम्।।
।।इति संध्याधिकरणम्।।
<0302007
।।तदभावो नाडीषु तच्छ्रुतेरात्मनिच।।
	'तद्यत्रैतत्सुप्तस्समस्तस्संप्रसन्नः किञ्चिन्नविजानाति आसु तदा नाडीषु सृप्तोभवति, ताभिः प्रत्यवसृप्य पुरीततिशेते, य एषोऽन्तर्हृदय आकाशस्तस्मिन्शेते' इति नाडीपुरीतद्ब्रह्मणां सुषुप्तिस्थानत्वश्रवणात्, समुच्चये सप्तम्यवगतनिरपेक्षाधारत्वप्रतीतिभंगप्रसंगात् युगपदनेकस्थानवृत्त्यसंभवाच्च विकल्पइति पूर्वपक्षे प्राप्त उच्यते-
	तदभावो नाड़ीषु तच्छ्रुतेरात्मनिच। तदभावः पूर्वनिर्दिष्टस्वप्नाभावः। सुषुप्तिरितियावत्। नाडीषु, आत्मनि परमात्मनि, चकारात्पुरीततिचेत्यर्थः। तच्छ्रुतेः पूर्वोदाहृतवाक्येषु ना़डीपुरीतद्ब्रह्मणां त्रयाणामपि सुषुप्तजीवाधारत्वश्रुतेरित्यर्थः। नाडीमार्गेणैव गत्वा पुरीतदाख्यं हृदयवेष्टनमांसपिंडं तत्र हृदयांतर्वर्तिनि ब्रह्मणि शयाने जीवे प्रसादे शेते खट्वायां शेते पर्यंके शेत इतिवन्नाड़ीषु शेते पुरीतति शेते ब्रह्मणि शेत इति निर्देशात् त्रयस्याप्युपपत्तेः समुच्चये संभवति पाक्षिकबाधगर्भे विकल्पो नांगीकार्यः। साक्षात् स्थानतु ब्रह्मैवेति।।
<0302008
।।अतः प्रबोधोऽस्मात्।।
	यतः ब्रह्मैव सुषुप्तिस्थानं अत एव सुप्तस्य 'सत आगम्य नविदु'रिति ब्रह्मण एव नित्यवत् प्रबोधश्श्रूयमाण उपपद्यते इति सिद्धांतः।।
।।इति तदभावाधिकरणम्।।
<0302009
।।स एव तु कर्मानुस्मृतिश्बदविधिभ्यः।।
	सुप्तस्य मुक्ताविषयतया ब्रह्मणि लीनस्य पुनर्देहसम्बन्धाभावादन्य एवोत्तिष्ठति सुप्तिरहितपुरुषेषु वैदिककर्मणाञ्च साफल्यं भविष्यतीति प्राप्त उच्यते- स एव तु स एवोत्तिष्ठति। कुतः? कर्मानुस्मृतिशब्दविधिभ्यः। सुप्तेः प्राक्कृतं कर्म तेनैव भोक्तत्र्यम्। अन्यथा कृतहानादिप्रसङ्गात्। 'योऽहं सुप्तस्सोऽहं जागर्मी'ति अनुस्मृतेः, तइह व्याघ्रो वा सिह्मो वेत्यादिशब्दान्मोक्षार्थविधिवैयर्थ्यप्रसङ्गाच्च न सुषुप्तिर्मुक्तितुल्या। अत एव प्रजापतिविद्यायां 'नाह खल्वयमेवं सम्प्रत्यात्मानं जानाती'ति अज्ञत्वेन सुप्तिर्निन्द्यते। मनसैवैतान् कामान् पश्यन् रमत इति मुक्तिस्तद्विलक्षणतया प्रतिपाद्यते। अतो न सुप्तिर्मुक्तिरिति स एवोत्तिष्ठतीति ततश्च स एवाहमस्मीति प्रत्यभिज्ञावशात् सुप्तौ लयो न पुनरुक्तविरोधीति भावः।।
।।इति कर्मानुस्मृतिशब्दविध्यधिकरणम्।।
<0302010
।।मुग्धेऽर्धसंपत्तिः परिशेषात्।।
	जाग्रत्स्वप्नसुषुप्तिमरणानामन्यतमो मोह इति पूर्वपक्षे प्राप्तउच्यते- मुग्धेऽर्धसंपत्तिः परिशेषात्। नतावन्मुग्धो जागरितावस्थो भवितुमर्हति इन्द्रियैर्विषयानिरीक्षणात्। नापि स्वप्नान् पश्यति। निस्संज्ञत्वात्। नापि मृतः। तस्य प्राणोष्मणोरभावात्। नच सुषुप्तः। तद्वैलक्षण्यात्। सुप्तोहि प्रसन्नवदनो निमीलितनेत्रश्च। तस्मान्मोहोनाम मृतेरर्धसंपत्तिः अर्धमृतिरितियावत्। मरणं हि सर्वप्राणवियोगः। सर्वप्राणवियोगोपक्रमकतिपयप्राणसंपत्तिर्मूर्च्छा। तत्रौषधादिवशात् कर्मशेषेच सति वाङ्मनसे प्रत्यागच्छतः। असति तस्मिन् प्राणोष्माणावप्यपगच्छतः। तस्मादर्धमृतिर्मूर्च्छेति स्थितम्।।
।।इति मुग्धाधिकरणम्।।
<0302011
।।नस्थानतोऽपि परस्योभयलिङ्ग सर्वत्रहि।।
	संसारिजीवस्येव ब्रह्मणोऽपि मनुष्यादिदेहांतरवस्थित्या तत्प्रयुक्तसुखदुःखभोक्तृत्वमपि प्रसजेत्। यद्यपि परमात्मनो देहांतरवस्थितिप्रयुक्तभोक्तृत्वमाशंक्य परितो दह्यमानगृहान्तर्वर्तित्वे देवदत्तयज्ञदत्तयोरविशिष्टेऽपि तत्स्वामिनस्तदभिमानिनो देवदत्तस्येव यज्ञदत्तस्य तत्कृतदुःखादर्शनवत् देहान्तर्वर्तित्वे जीवपरयोरविशिष्टेऽपि 'तयोरन्यः पिप्पलं स्वाद्वत्त्यनश्नन्नन्यो अभिचाकशीति'ति श्रुत्यनुसारेण देहाभिमानिजीववन्नपरस्य भोक्तृत्वमिति 'संभोगप्राप्तिरितिचेन्नवैशेष्या'दिति सूत्रे स्थितम्। तथा स्मृति पादेऽपि सर्वस्यापि परमात्मशरीरतया शरीरं प्रति स्वामित्वमपि परमात्मनोऽस्तीति मनुष्यादिशरीरस्वामिनस्तदन्तर्वर्तिनः परमात्मनो भोक्तृत्वमवर्जनीयमिति जीवेश्वरस्वभावाविभाग इति पूर्वपक्षं प्रापय्य शरीरस्वामित्वेऽपि तदन्तर्वर्तित्वेऽपि नित्याविर्भूतापहतपाप्मत्वादिगुणकस्य परमात्मनो न भोक्तृत्वप्रसङ्गः। यथा लोके राजशासनानुवर्तिनां तदतिवर्तिनाञ्च राजानुग्रहनिग्रहसुकृतसुखदुःखयोगेऽपि न राज्ञि तत्प्रसक्तिः। एवं न परमात्मनि शास्तरि न भोक्तृत्वप्रसक्तिरिति 'भोक्त्रापत्तेरविभागश्चेत्स्याल्लोकव'दित्यधिकरणे स्थितम्। तथाऽपि शासकस्यापि राज्ञः स्वेच्छयाऽपि पूयशोणितादिकर्दमितेकारागृहे वसतो दुःखसम्बन्धोऽपरिहार्यः। ब्राह्मणादिशरीरस्वामित्वाच्च ब्राह्मणादिशब्दवाच्यत्वावश्यंभावेन 'ब्राह्मणो यजेते'त्यादिविधिकिङ्करत्वावश्यंभावेन कर्मवश्यत्वादेरप्यवश्यंभावात् इति 
पूर्वपक्षे प्राप्ते उच्यते-
	नस्थानतोऽपि परस्योभयलिङ्गं सर्वत्र हि। मनुष्यादिदेहस्थानप्रयुक्तं भोक्तृत्वं परस्य नसंभवति 'अपहतपाप्मा विजरो विमृत्युर्विशोको विजिघत्सोऽपिपासस्सत्यकामस्सत्यसङ्कल्प'इति श्रुत्या सर्वत्रहि विद्यमानं 
परंब्रह्म हेयप्रत्यनीकत्वकल्याणैकतानत्वरूपोभयलिङ्गयुक्तमेवभवति। अतो नभोक्तृत्वप्रसङ्गः।
<0302012
।।भेदादितिचेन्न प्रत्येकमेतद्वचनात्।।
	यथा जीवस्यापहतपाप्मत्वादिगुणाष्टकयुक्तस्यापि मनुष्यादिदेहयोगरूपावस्थाभेदाद्भोक्तृत्वं, एवं परमात्मनोऽपि किन्नस्यादितिचेन्न। अन्तर्यामिब्राह्मणे 'एषत आत्माऽन्तर्याम्यमृत' इति अन्तर्यामिणः परस्य ब्रह्मणोनित्याविर्भूतगुणाष्टकत्वलक्षणामृतत्वं श्रूयते। अतो न जीवसाम्यम्।।
<0302013
।।अपिचैवमेके।।
	अपिच एकेशाखिनः 'तयोरन्यः पिप्पलं स्वाद्वत्यनश्नन्नन्यो अभिचाकशीती'ति जीवपरयोर्भोक्तृत्वाभोक्तृत्व लक्षणं वैषम्यमधीयते।।
<0302014
।।अरूपवदेव हि तत्प्रधानत्वात्।।
	सर्वशरीर्यपि ब्रह्म अरूपवदेव अशरीरितुल्यमेव 'आकाशोहवै नामरूपयो र्निर्वहिता ते यदन्तरे'ति नामरूपकार्यास्पृष्टत्वे सति नामरूपनिर्वोढृत्वस्य प्रतिपादनेन मनुष्यादिनामरूपसम्बन्धकृतकार्यस्य तत्राप्रसक्तेः। अतस्सर्वत्र विद्यमानमपि ब्रह्मोभयलिङ्गमेव।।
<0302015
	ननु ब्रह्मणः कल्याणगुणा न संति 'अथात आदेशो नेति नेती'ति प्रतिषेधादितिचेत् तत्राह।।

।।प्रकाशवच्चावैयर्थ्यात्।।
	यथा 'सत्यंज्ञानमनन्तं ब्रह्मे'ति श्रुत्यवैयर्थ्याय ज्ञानादिरूपत्वमभ्युगम्यते, एवं 'सत्यकामस्सत्यसङ्कल्प' 
इत्यादिश्रुत्यवैयर्थ्याय कल्याणगुणगणोऽप्यभ्युपगन्तव्यः।।
<0302016
	ननु 'सत्यं ज्ञान'मिति ज्ञानस्वरूपत्वप्रतिपादनादेव ज्ञानस्य गुणाश्रयत्वासम्भवादर्थाद्गुणा निषिद्धा इतिचेत्तत्राह-

।।आहच तन्मात्रम्।।
	'सत्यं ज्ञान'मिति श्रुतिर्ब्रह्मणो ज्ञानरूपतामात्रं प्रतिपादयति, न गुणाश्रयतां प्रतिषेधति। तेजोरूपस्य सूर्यस्य प्रभारूपतेजोऽन्तराश्रयत्ववत् ज्ञानरूपस्यापि ब्रह्मणः सार्वज्ञ्याद्याश्रयत्वमुपपद्यते।।
<0302017
।।दर्शयतिचाथो अपिस्मर्यते।।
	दर्शयति च वेदान्तगणः 'निष्कलं निष्क्रियं शान्तं निरवद्यं निरञ्जनम्, पराऽस्य शक्तिर्विविधैव श्रूयते स्वाभाविकी ज्ञानबलक्रियाचे'ति ब्रह्मण उभयलिङ्गत्वम्। स्मर्यते च 'योमामजमनादिञ्च वेत्ति लोकमहेश्वर'मित्यादिभिः।।
<0302018
।।अतएवचोपमासूर्यकादिवत्।।
	यत एवं तत्तत्स्थानस्थितस्यापि तद्दोषास्पृष्टत्वं अतएव 'आकाशमेकं हि यथा घटादिषु पृथग्भवेत्। तथाऽऽत्मैकोऽप्यनेकस्थो जलाधारेष्विवांशुमान्।। एकएव हि भूतात्मा भूतेभूते व्यवस्थितः। एकधा बहुधाचैव दृश्यते जलचन्द्रव'दिति जलगतसूर्यप्रतिबिंबादिवदिति दृष्टांतो युज्यते।।
<0302019
।।अम्बुवदग्रहणात्तु नतथात्वम्।।
	तुशब्दश्चोद्यं द्योतयति। अम्बुवदिति सप्तम्यन्ताद्वतिः। परमात्मनो नतथात्वं, सूर्यप्रतिबिंबादिसाम्यं न सम्भवतीत्यर्थः। कुतः? अम्बुवदग्रहणात् अम्बुनि यथा प्रतिबिंबो गृह्यते न तथा हि परमात्मा गृह्यते। तत्र हि अजलस्थमेव प्रतिबिंबं जलस्थमिव गृह्यते, अतस्तत्र तद्गतदोषासंस्पर्शो युज्यते। प्रकृते च विकारान्तर्वर्तिनि ब्रह्मणि 
तद्गतदोषासंस्पर्शो न युज्यते वक्तुं।।
<0302020
	।।वृद्धिह्रासभाक्तत्वमंतर्भावादुभयसामञ्जस्यादेवंदर्शनाच्चा।।
	विकारान्तर्भावप्रयुक्तविकारगतवृद्धिह्रासादिभाक्त्वलक्षणो योदोषः सनापतति। तद्गततया प्रतीयमानस्यापि तद्गतदोषास्पृष्टत्वांशे आकाशसूर्यरूपदृष्टान्तद्वयसामञ्जस्यसम्भवात् 'सिंह इव माणवक'इत्यादौ विवक्षितकार्यांशएव दृष्टान्तत्वदर्शनाच्च, न सर्वथा साम्यं 
दृष्टान्तदार्ष्टान्तिकयोरपेक्षितमिति भावः।।
<0302021
	ननु 'द्वेवाव ब्रह्मणो रूपे'इिति प्रकृतस्य मूर्तामूर्तात्मकप्रपञ्जस्य 'यथामाहारजनं वास'इत्यादिनोपक्षिप्तस्याकारविशेषस्य च, 'अतात आदेशो नेति नेती'ति प्रतिषेधात् निर्विशेषमेव ब्रह्म, अतो नोभयलिंगत्वमिति तत्राह-

।।प्रकृतैतावत्त्वं हि प्रतिषेधति ततो ब्रवीतिच भूयः।।
	प्रकृतेः 'द्वेवाव ब्रह्मणो रूपे'इत्यादिना प्रतिपादितैः रूपैर्ब्रह्मणो यदेतावत्त्वं परिच्छिन्नत्वलक्षणो यः प्रकारः तं इतिशब्देन परामृश्य नेति नेतीति निषेधति। न तु स्वरूपेम ब्रह्मसम्बन्धिरूपं निषेधति। नहि श्रुतिः स्वयमेव मानान्तराप्राप्तं मूर्तामूर्तात्मकप्रपञ्चरूपत्वं ब्रह्मणः प्रतिपाद्य स्वयमेव निषेधतीति युज्यते वक्तुं, 'प्रक्षाळनाद्धि पङ्कस्य दूरादस्पर्शनं वर'मिति न्यायात्। अतएव निषेधानन्तरमपि ब्रह्मणो भूयो गुणजातं ब्रवीति श्रुतिः। 'नह्येतस्मादिति नेत्यन्यत्परमस्ती'ति स्वरूपतो गुणतश्च सर्वोत्कृष्टत्वं प्रतिपाद्यते। 'अथ नामधेयं सत्यस्य सत्य'मिति नामधेयरूपगुणवत्ता च प्रतिपाद्यते। अतः 'नेति नेती'ति प्रकृतैतावत्त्वमात्रस्य निषेधः।।
<0302022
।।तदव्यक्तमाह हि।।
	तद्ब्रह्म अव्यक्तं मानान्तरागम्यमिति श्रुतिराह 'न चक्षुषा गृह्यते नापि वाचे'ति। ततश्च मानान्तरागम्यस्य श्रुत्येकसमधिगम्यस्य ब्रह्मस्वरूपस्यवा मूर्तामूर्तात्मकप्रपञ्चशरीरकत्वस्य वा न निषेधो युक्तः।।
<0302023
।।अपिसंराधने प्रत्यक्षानुमानाभ्याम्।।
 	संराधनं=सम्यक्प्रीणनम्। भक्तिरूपापन्ननिदिध्यासनम्। तस्मिन् सत्येव साक्षात्कारः नान्यथेति 'ततस्तु तं पश्यति निष्कळं ध्यायमानः, नाहं वेदैर्नतपसा न दानेन नचेज्यया। भक्त्या त्वनन्यया शक्य अहमेवं विधोऽर्जुने'ति श्रुतिस्मृतिभ्यामवगम्यते।।
<0302024
।।प्रकाशादिवच्चावैशेष्यं प्रकाशस्च कर्मण्यभ्यासात्।।
	निदिध्यासनजन्यसाक्षात्कारदशायाञ्च ब्रह्मस्वरूपभूतानन्दज्ञानादितुल्यतया 'अहंमनुरभवं सूर्यश्चे'ति ब्रह्मशरीरभूतमनुसूर्यादिप्रपञ्चस्यापि तत्त्वविद्भिर्वामदेवादिभिस्साक्षात्क्रियमाणत्वात् ब्रह्मस्वरूपवत्तच्छरीरभूत मूर्तामूर्तात्मकप्रपञ्चस्याप्यबाधितत्वं सिद्धम्। ब्रह्मस्वरूपप्रकाशश्च कथं भवतीत्याकांक्षायामाह- प्रकाशश्च कर्मण्यभ्यासादिति। संराधनात्मके ध्यानरूपे कर्मण्यभ्यासात् प्रकाशो भवति, 'ध्याननिर्मथनाभ्यासाद्देवं पश्येन्निगूढव'दिति श्रुत्युक्तेरितिभावः।।
<0302025
।।अतोऽनतेन तथा हि लिंगम्।।
	अतः उक्तैर्हेतुभिरनन्तेन कल्याणगुणेन विशिष्टंब्रह्म। तथाहि सत्येव उभयलिङ्गं ब्रह्म उपपन्नं भवतीत्यर्थः।
<0302026
।।उभयव्यपदेशात्त्वहिकुंडलवत्।।
	'द्वेवाव ब्रह्मणो रूपे'इत्यादिनोक्तमचिद्वस्तुनो ब्रह्मरूपत्वं किं ब्रह्म स्वरूपस्यैवाचिद्रूपेण परिणामाद्भवति, उत परस्मिन् ब्रह्मणि अचिद्वस्तुनि च एकजातियोगात् उत जीववद्ब्रह्मशरीरतया ब्रह्मविशेषणत्वेनेति संशयः। भिन्नाभिन्नत्वरूपोभयव्यपदेशोपपत्तये ब्रह्मैवाचिद्रूपेण परिणमतइति प्रथमः पक्षः। तथा सति ब्रह्मणो निर्दोषता बाध्यत 
इति एकजातियोगेनेति द्वितीयः पक्षः। एवं सति 'आत्मैवेदंसर्वंब्रह्मैवेदंसर्व'मिति ब्रह्मस्वरूपस्यैव 
सर्वशब्दवाच्यत्वव्यपदेशबाधस्स्यात्। नह्येकैव गोव्यक्तिः खंहोगौरित्यादिसर्वगोव्यक्तिवाचिशब्दैरभिधीयते। अतो जीवस्येव ब्रह्मशरीरतया ब्रह्मविशेषणत्वेनाचिद्वस्तुनो ब्रह्मांशत्वमितिराद्धान्तः। सूत्रार्थः-तुशब्दोऽवधारणे। अहेःकुण्डलभावादिवत् ब्रह्मस्वरूपस्यैवाचिद्रूपेणावस्थानं नानात्वनैकत्वरूपोभयव्यपदेशात्।।
<0302027
।।प्रकाशाश्रयवद्वा तेजस्त्वात्।।
	वाशब्दोऽनन्तरोक्तव्यावृत्त्यर्थः। यथा प्रकाशतदाश्रययोस्तेजस्त्वेनैकजातियोगादभिन्नत्वमेवमचित् ब्रह्मणोरपि।।
<0302028
।।पूर्ववद्वा।।
	वाशब्दः पक्षद्वयव्यावृत्त्यर्थः। पूर्ववद्यथा 'अंशो नानाव्यपदेशात्, प्रकाशादिवत्तु नैवं पर' इत्युभयव्यपदेशोपपत्तये ब्रह्मणो निर्दोषत्वसिद्धये च प्रकाशजातिगुणशरीरवत् पृथक्सिध्यनर्हविशेषणतया जीवस्य ब्रह्मांशत्वमुक्तम्। एवमचिद्वस्तुनोऽपि अचिद्वस्तुवाचिशब्देनाचिद्वस्तुविशिष्टंब्रह्मैवाभिधेयमिति 'आतमैवेदं सर्व'मिति अभेदव्यपदेशोपपत्तिः, विशेषणविशेष्ययोस्स्वरूपस्वभावभेदज्ञापनाय विशेषणविशेष्ये निष्कृष्य भेदेन व्यपदेशश्चोपपद्यते ब्रह्मणो निर्दोषत्व़ञ्च।।
<0302029
।।प्रतिषेधाच्च।।
	'सवा एष महानज आत्मा विजरो विमृत्युः, नास्य जरयैतज्जीर्यति, विजरो विमृत्यु'रित्यादिब्रह्मणोऽचिद्धर्मप्रतिषेधाच्च विशेषणविशेष्यभावेनैव अंशांशिभाव इत्यर्थः।।
।।इति अहिकुण़्डलाधिकरणम्।।
<0302030
।।परमतस्सेतून्मानसंबन्धभेदव्यपदेशेभ्यः।।
	वेदान्ते जगत्कारणतया प्रतिपाद्यमानस्यात्मनः 'अथ य आत्मा ससेतुर्विधृति'रिति सेतुत्वश्रवणात् सेतोश्च प्राप्यान्तरप्रापकात्वस्यैव दर्शनेन ब्रह्मणोऽपि प्राप्यान्तरप्रापकता प्रतीयते न तु स्वयंप्राप्यता। किञ्च 'एतं सेतुं तीर्त्वे'ति तरितव्यत्वाभिधानेन एतस्य प्राप्यत्वाभावाविष्करणात् वेदान्तेषु 'चतुष्पात् ब्रह्मषो़डशकल'मित्युन्मानश्रवणान्नेदमपरिमितं, अपरिमितस्योन्मानासम्भवात्। अतो वेदान्तेषु अपरिमितत्वेन प्रतीयमानमन्यदेवेति प्रतीयते। किंच, 'अमृतस्य परं सेतु'मिति अमृतस्य वस्त्वन्तरस्य प्राप्यप्रापकत्वलक्षणस्सम्बन्धः षष्ठ्या प्रतीयते। नहि स्वस्मिन्नेव प्राप्यप्रापकत्वलक्षणस्सम्बन्धस्सम्भवति। किंच, 'तेनेदं पूर्णं पुरुषेण सर्व'मिति प्रतिपादितपुरुषादपि 'ततो यदुत्तरतर'मित्यादिभिरधिकस्य निर्देशात् परस्मादपि ब्रह्मणः परमन्यत् व्यपदिश्यते। अतएभ्यो हेतुभ्यः परस्मादपि ब्रह्मणोऽन्यत् परमभ्युपगन्तव्यमिति पूर्वपक्षे प्राप्त उच्यते-
<0302031
।।सामान्यात्तु।।
	'यआत्मा स सेतु'रिति व्यपदेशः 'एषां लोकानामसम्भेदाये'ति वाक्यशेषश्रुतासङ्करकारित्वलक्षणधर्मसामान्यनिबन्धनः। न तु प्राप्यान्तरप्रापकत्वलक्षणधर्मनिबन्धनः। 'एतं सेतुं तीर्त्वे'त्यत्र तरतिश्च प्राप्तिवचनः 'वेदान्तं तरती'तिवन्नोल्लघनवचनः।।
<0302033
यदुक्तमुन्मानव्यपदेशादस्य परिमितत्वं प्रतीयत इति तत्राह-

।।बुद्ध्यर्थःपादवत्।।
	यथा 'मनोब्रह्मेत्युपासीतेत्यध्यात्मं तदेतच्चतुष्पाद्ब्रह्म वाक्पादःप्राणः पादश्चक्षुःपादः श्रोत्रं पाद 
इत्यध्यात्म'मित्यत्र ब्रह्मप्रतीकभूतमनआदौ वागादिपादत्वव्यपदेशोपदेश उपासनार्थः, न तु तात्विकः, मनसो 
वागादिपादत्वासम्भवात्, एवमपरिच्छिन्नस्य ब्रह्मणः 'प्राचीदिक्कला प्रतीचीदिक्कला दक्षिणा दिक्कला उदीची दिक्कला एष वै सोम्य चतुष्कलः पादो ब्रह्मणः प्रकाशवान्नामे'त्युक्तदिगादिलक्षण चतुष्कलपादसम्बन्धासम्भवादुपासनार्थ एव।।
<0302034
	ननु स्वयमनुन्मितस्य कथमुपासनार्थतयाऽप्युन्मानप्रतीतिस्तत्राह-

।।स्थानविशेषात् प्रकाशादिवत्।।
	यथा प्रकाशाकाशादेपरिच्छिन्नस्यापि वातायनाद्युपाधिवशेन परिच्छिन्नत्वानुसन्धानम्, एवं इहापि अभिव्यक्तिस्थानभूतप्रागाद्युपाधिवशेन उन्मितत्वानुसन्धानमुपपद्यते।।
<0302035
	यदुक्तं 'अमृतस्य परं सेतु'मिति सम्बन्धव्यपदेशेनामृताद्भेदोऽवगम्यत इति तत्राह-

।।तथाऽन्यप्रतिषेधात्।।
	'यस्मात्परन्नापरमस्ती'ति पूर्ववाक्ये तदतिरिक्तोत्कृष्टवस्तुनो निषेधेन तद्विरुद्धतया 'ततो यदुत्तरतर'मिति अनन्तरवाक्ये तदधिकवस्तूपक्षेपासम्भवात्ततो यदुत्तरतरमित्यत्र ततश्शब्दः पूर्वोपपादितस्य पुरुषपारम्यस्य उपसंहारपरः। न तु पूर्वप्रतिपादितपुरुषस्य प्रतिपिपादयिषितवस्त्वन्तरावधित्वप्रतिपादनपरः। यद्वा 'तेनेदं पूर्ण'मिति पूर्ववाक्ये सर्वमिदमिति प्रथमान्तनिर्दिष्टतया प्रधानस्य जगतएव 'ततो यदुत्तरतर'मिति तच्छब्देन ग्रहणं युक्तम्। यदुक्तं 'परात्पर'मिति परभेदो व्यपदिश्यत इति तन्न 'नह्येतस्मादिति नेत्यन्यत्परमस्तीति' इति नेतिशब्दनिर्दिष्ठात् एतस्मात् ब्रह्मणोऽन्यत्परन्नास्तीत्यन्यस्य परस्य प्रतिषेधात्। 'परात्परं पुरुष'मिति श्रुतिस्तु 'अक्षरात्परतः पर'इति अक्षरापेक्षया परस्मात्समष्टि जीवात्परमदृश्यत्वादिगुणकं प्रकृतं भूतयोन्यक्षरपुरुषमेव प्रतिपादयतीत्यर्थः।
<0302036
।।अनेन सर्वगतत्वमायामशब्दादिभ्यः।।
	अनेन ब्रह्मणा सर्वगतत्वं सर्वस्य जगतो व्याप्तत्वं आयामशब्दादिभ्योऽवगम्यते। आयामशब्दस्तावत् 'तेनेदं पूर्णं पुरुषेण सर्वं, अन्तर्बहिश्च तत्सर्वं व्याप्य नारायणः स्थित' इत्यादिः। आदिशब्देन 'ब्रह्मैवेदं सर्व'मित्यादयो गृह्यन्ते। अतो न परब्रह्मणोऽन्यत्प्राप्यमस्तीति स्थितम्।।
।।इति पराधिकरणम्।।
<0302037
।।फलमतउपपत्तेः।।
	ऐहिकामुष्मिकं शास्त्रीयं फलं कर्मण एव स्यात्, तस्य फलसाधनत्वश्रवणादिति पूर्वपक्षे प्राप्तेऽभिधीयते-
	फलमतउपपत्तेः। कर्मभिराराधितादस्मादेव परमपुरुषात्फलं। सर्वज्ञस्य सर्वशक्तेः ब्रह्मणस्सेवाराधितराजवत्फलप्रदत्वोपपत्तेः।।
<0302038
।।श्रुतत्वाच्च।।
	'सवा एष महानज आत्माऽन्नादो वसुदान'इति तस्यैव फलप्रदत्वस्य श्रुतत्वात्।।
<0302039
	पूर्वपक्षमाह-

।।धर्मं जैमिनिरतएव।।
	कर्मोपासनरूपाराधनात्प्रसन्नस्य परमपुरुषस्य फलदातृत्वे कर्मानुष्ठानानन्तरमेव प्रसादो वक्तुन्नशक्यते। परमस्वतन्त्रस्य प्रसादेसति फलविळम्बायोगात्, कीर्तनादिना फलजननाभावप्रसङ्गाच्च। भाविसंकीर्तनेन फलजननमनुसन्धाय हठात्प्रसीदतश्च असार्वज्ञ्यप्रसङ्गात्, प्रयाजानुष्ठानानन्तरमेव प्रधानानुष्ठाने अङ्गान्तरवैकल्येऽपि फलनिष्पत्तिप्रसङ्गात्, सर्वेश्वरप्रसादस्य वन्ध्यत्वायोगात्। तस्मात्कर्मभिरपूर्वे निष्पन्ने तस्य सङ्कीर्तनादिना नाशहेतुरहितस्य फलजननौन्मुख्ये सति परमपुरुषः प्रसीदतीति वक्तव्यम्। ततश्च अवश्याब्युपगतापूर्वेणैव नर्वाहे 
किमीश्वरद्वारप्रसादकल्पनया। न च 'तृप्तएवैन'मित्यादिवाक्यशेषश्रुतदेवता प्रसादकल्पनमयुक्तमिति वाच्यम्। कृषिकर्मणि 'साहाय्यं कृतवद्भिर्भवद्भिरेवेदं फलं दत्त'मिति प्रशंसावाक्यवत् तादृशवाक्यशेषस्य कर्माङ्गभूतदेवताप्रसादपरत्वोपपत्तेः। तस्मात् यागदानाख्यधर्ममेव जैमिनिः फलप्रदं मन्यते। अत एव उपपत्तेश्शास्त्राच्च कृष्यादीनां फलसाधनत्ववत् यागदानादीनां विनश्वराणामप्यपूर्वद्वारेण फलसाधनत्वोपपत्तेः 'यजेत स्वर्गकाम'इति विधिप्रत्ययेन प्रकृत्यर्थ यागस्यैव फलसाधनत्वश्रवणात्।।
<0302040
।।पूर्वंतु बादरायणो हेतुव्यपदेशात्।।
	बादरायणस्त्वाचार्यः पूर्वोक्तमेव परमात्मनः फलप्रदत्वं मन्यते। हेतुव्यपदेशात् 'यजदेवपूजाया'मिति प्रीतिहेतुत्ववाचिना पूजाशब्देन यागस्य देताप्रीतिहेतुत्वव्यपदेशात्, 'स एवैनं भूतिं गमयती'त्यादि कर्मविधिशेषवाक्येषु कर्माराधितदेवताया एव यागादेः प्रीतिहेतुत्वावगमात् 'अहं हि सर्वज्ञानां भोक्ता च प्रभुरेवचे'ति फलप्रदायित्वलक्षणप्रभुत्वस्य परमात्मन्येव स्मृतत्वात्, आशु विनश्यतः कर्मणो विधिवाक्यश्रुतकालान्तरभाविफलसाधनत्वनिर्वाहाय द्वारापेक्षायां वाक्यशेषप्रतिपन्नदेवताप्रीतिरूपद्वारपरित्यागेन आत्मसमवेतादृष्टरूपद्वारपरिकल्पनस्यानुचितत्वात्, कर्मप्रीतः परमात्मैव फलप्रद इति स्थितम्।।
।।इति फलाधिकरणम्।।
इति चतुष्षष्टिप्रबंधनिर्माणसंसूचितसर्वतंत्रस्वतंत्रताबिरुदा़ञ्चितैः श्रीमद्रङ्ग
रामानुजमुनिभिरनुगृहीतायां श्रीशारीरकब्रह्मसूत्रव्याख्यानां
श्रीशारीरकशास्त्रार्थदीपिकायां तृतीयाध्यायस्य
द्वितीयः पादः


<0303001
।।सर्ववेदान्तप्रत्ययं चोदनाद्यविशेषात्।।
	नानाशाखास्वाम्नातानि वैश्वानराक्षरोपासनादीनि अभ्यासप्रकरणान्तराभ्यां भिद्यन्ते। इतरथा पुनश्श्रवणलक्षणाभ्यासस्य प्रकरणान्तरस्य च वैयर्थ्यप्रसङ्गादिति शाखान्तराधिकरणपूर्वपक्षन्यासस्य प्रकरणान्तरस्य च वैयर्थ्यप्रसङ्गादिति शाखान्तराधिकरणपूर्वपक्षन्यायेन पूर्वपक्षे प्राप्ते उच्यते-
	सर्ववेदान्तेषु प्रतीयमानं वैश्वानराद्युपासनमेकमेव। चोदनाद्यविशेषात्। चोदना तावद्वैश्वानरमुपासीतेत्यादिकैकरूपैव। ब्रह्मप्राप्तिरूपफलसंयोगोऽप्यविशिष्टः। उपायस्वरूपमप्यविशिष्टम्। वैश्वानरविद्येति समाख्याऽप्यविशिष्टा। अतः 'एकं वा संयोगरूपचोदनाख्याविशेषा'दिति शाखान्तराधिकरण सिद्धान्तसूत्रोक्तन्यायेनोपासनैक्यमेव, स्वीकृतम्।।
<0303002
।।भेदान्नेतिचेदेकस्यामपि।।
	शाखान्तरे अभ्यासप्रकरणान्तरवशेन विद्याभेदावश्यम्भावान्नविद्यैक्यं। ननु विद्यैक्ये 
पुनश्श्रवणसार्थक्योपपत्तेः न विद्याभेदः। ननु विद्यैक्ये मुंडकाम्नाताक्षरविद्यायाः शाखान्तरोदिताक्षरविद्यैक्येन 'तेषामेवैतां 
ब्रह्मविद्यां वदेत शिरोव्रतं विधिवद्यैस्तु चीर्ण'मित्याथर्वणिकमात्रानुष्ठेयशिरोव्रताङ्गकत्वं शाखान्तरादीताक्षरविद्याया अपिस्यात्। नचेष्टापत्तिः। शिरोव्रतशून्यानामनाथर्वणिकानामक्षरविद्यानिष्ठा न स्यात्। अत आथर्वणिकमात्रानुष्ठेयशिरोव्रतांगकमुण्डकाम्नाताक्षरविद्यायाः शाखान्तराधीताक्षरविद्या भिद्यतइत्यभ्युपगन्तव्यमितिचेत् तत्राह-
<0303003
।।स्वाध्यायस्य तथात्वे हि समाचारेऽधिकाराच्च सववच्च तन्नियमः।।
	तथात्व इति निमित्तसप्तमी। स्वाध्यायस्य तथात्वसिध्यर्थं अध्ययनजन्यसंस्कारभाक्तृसिध्यर्थं 
शिरोव्रतोपदेशः। शिरोव्रतांगकाध्ययनेन उपनिषद्रूपस्वाध्यायस्य संस्कारो भवति। उपनिषदध्ययनांगं शिरोव्रतं, न विद्यांगम्। 'नैतदचीर्णव्रतोऽधीत' इति शिरोव्रतस्याध्ययनसंयोगावगमात्। समाचाराख्ये आथर्वणिकग्रंथे 'इदमपि वेदव्रतेन व्याख्यात'मिति शिरोव्रते वेदव्रतशब्दप्रयोगाच्चाध्ययनांगमेव शिरोव्रतं नविद्यांगम्। 'सववच्च तन्नियमः'। यथा सप्तसूर्यादयः शतौदनपर्यंताः सवहोमाआथर्वणिकैकाग्निसंबंधात्तत्रैव नियता भवन्ति, एवं शिरोव्रतमपि आथर्वणिकाध्ययनसंबंधात्तत्रैव नियतं भवति।।
<0303004
।।दर्शयति च।।
	दर्शयति च श्रुतिरूपासनस्य सर्ववेदान्तप्रत्ययत्वम्। तथा हि छान्दोग्ये-'तस्मिन्यदन्तस्तदन्वेष्टव्य'इति उक्त्वा 'किं तदत्र विद्यते यदन्वेष्टव्य'मिति प्रश्नपूर्वकमपहतपाप्मत्वादिगुणाष्टकविशिष्टः परमात्मा तस्मिन्नुपास्य इत्युक्तम्। तैत्तिरीयके तु छान्दोग्यस्थं प्रतिनिर्देशमुपजीव्य 'तत्रापि दह्रं गगनं'विशोकस्तस्मिन्यदन्तस्तदुपासितव्य' मिति गुणाष्टकविशिष्टस्य परमात्मन उपासनमुच्यते। तदेतदुपजीवनं विद्यैक्यं दर्शयति।।
<0303005
	एवं सिद्धस्य विद्यैक्यस्य प्रयोजनमुच्यते-

।।उपसंहारोऽर्थाभेदाद्विधिशेषवत्समाने च।।
	एवं सर्ववेदान्तेषु समाने सत्युपासने वेदान्तान्तराम्नातगुणा वेदान्तान्तरे उपसंहर्तव्याः, विधिशेषवदर्थाभेदात्। यथा एकस्मिन्मवेदान्ते श्रुतो वैश्वानरदहरादिविधिशेषो गुणः तद्विद्यासम्बन्धात्तदुपकारायानुष्ठीयते, तता वेदान्तान्तरोदितोऽपि गुणः तद्विद्यासम्बन्धात्तदुपकारायानुष्ठीयन्ते, तथा वेदान्तान्तरोदितोऽपि गुणः तत्संबंधित्वाविशेषादुपसंहर्तव्यः। चशब्दोऽवधारणे।।
।।इति सर्ववेदान्तप्रत्ययाधिकरणम्।।
<0303006
।।अन्यथात्वं शब्दादितिचेन्नाविशेषात्।।
	वाजिनां तावत् 'द्वयाह वै प्राजापत्या देवाश्चासुराश्चे'त्यारभ्या 'तेह देवा ऊचुर्हन्तासुरान्यज्ञउद्गीथेनात्त्ययाम' इति उद्गीथेनासुरविध्वंसनं प्रतिज्ञायोद्गीथे वागादिमनः पर्यन्तदृष्टावसुरैरभिभवमुक्त्त्वा 'भवत्यात्मना पराऽस्य द्विषन् भ्रातव्यो भवति यएवंवेद' इति शत्रुपराजयफलायोद्गीथे प्राणदृष्टिर्विहिता। एवं छंदोगानामपि 'देवासुराह वै यत्र संयेतिर' इत्यारभ्य 'तद्ध देवा उद्गीथमाजह्रुरनेनैनानभिभविष्याम' इत्युद्गीथेनासुरपराभवं प्रतिज्ञाय तद्वदेवोद्गीथे वागादिदृष्टौ दोषमभिधाय 'अथ ह य एवायं मुख्यःप्राणस्तमुद्गीथमुपासाञ्चक्रिरे' इत्यादिनोद्गीथे प्राणदृष्ठ्याऽसुरपराभवमुक्त्वा 'यथाऽश्मानमाखणमृत्वा विध्वगँसतएवगँहैव सविध्वगँसते य एवंविदि पापं कामयते' इति शत्रुपराभवायोद्गीथे प्राणदृष्टिर्विहिता। तत्रोभयत्राध्यस्तप्राणभावस्योद्गीथस्यैवोपास्यत्वश्रवणेन 
रूपाभेदाच्छत्रुपराभवरूपफलसंयोगाविशेषादुद्गीथविद्येति समाख्यैक्याच्च तयोरैक्यमिति पूर्वपक्षः। तत्र राद्धान्तछायया परिचोद्य परिहरति-अन्यथात्वं शब्दादितिचेन्नाविशेषात्।।

	वाजसनेयके-- 'ते हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्' इत्युद्गानकर्तरि प्राणदृष्टिविधानात्, छान्दोग्ये 'अथ ह यएवायं मुख्यःप्राणस्तमुद्गीथमुपासाञ्चक्रिर'इति उद्गानकर्मणि प्राणदृष्टिविधानाच्छब्दादुपास्यरूपान्यथात्वप्रतीतेर्भेद इति चेन्न। देवासुरसंग्रामोपक्रमादिबहुसारूप्यात् वाजसनेयकेऽपि 'हन्तासुरान्यज्ञ उद्गीथेनात्ययामे' त्युद्गीथेनोपक्रमात्तदविरोधाय 'तेभ्य एष प्राण उदगायत्' इत्युद्गानकर्मरूपएवोद्गीथे 
पाकादिषु सौकर्यातिशयविवक्षया पच्यत ओदनः स्वयमेवेत्योदन कर्तृत्वोपचारवदुद्रान कर्मण्येव कर्तृत्वोपचारोपपत्तेरुद्गीथएवोभयत्राप्युपास्यः। अतो विद्यैक्यमिति प्राप्ते प्रचक्ष्महे।।
<0303007
।।नवा प्रकरणभेदात्परोवरीयस्त्वादिवत्।।
	नवेति पूर्वपक्षं व्यावर्तयति। प्रकरणभेदात् छान्दोग्ये 'ओमित्येतदक्षरमुद्गीथमुपासीत' इति 
प्रकृतोद्गीथावयवप्रणवविषयकमुपासनम्। वाजसनेयके प्रणवस्याप्रकृतत्वात् 'उद्गीथेनात्ययामे'ति कृत्स्नोद्गीथस्यैव प्रस्तुतत्वात्कृत्स्नोद्गीथविषयकमेवोपासनम्। अतो रूपभेदाद्विद्याभेदः। किंच छांदोग्ये उद्गीथस्याध्यस्तप्राणभावस्योपास्यत्वं। वाजिनांतु 'अथ हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत्' इत्यध्यस्तप्राणभावस्योद्गातुरप्रास्यत्वं। न च वाजसेनयके उद्गातुरुपास्यत्वे 'उद्गीथेनात्ययामे'  त्युपक्रमविरोधश्शंकनीयः। उद्गातुरुपासने उद्गीथस्यानुप्रविष्टतयोपक्रमावगतस्य उद्गीथस्यापरित्यागात्। अत्र च वक्तव्यं बृहदारण्यकप्रकाशिकायामुक्तम्। तत्रैवानुसंधेयम्।
<0303008
।।संज्ञातश्चेत्तदुक्तमस्ति तु तदपि।।
	ननूद्गीथविद्येति संज्ञैक्याद्विधैक्यमुक्तमिति चेन्न। तत्संज्ञैक्यं विधेयभेदेऽप्यस्त्येव। यथाऽग्निहोत्रसंज्ञा नित्याग्निहोत्रे कुंडपायिनामयनाग्निहोत्रेच। एवं छांदोग्यगतप्रथमप्रपाठकोदितासु बह्वीषु विद्यासूद्गीथविद्येति संज्ञैक्यस्य दर्शनाच्च तदप्रयोजकमिति भावः।।
<0303009
।।व्याप्तेश्च समञ्जसम्।।
	छांदोग्ये प्रथमप्रपाठके उत्तरास्वपि विद्यासु 'ओमित्येतदक्षरमुद्गीथमुपासीते' त्यादिषूद्गीथावयवस्य प्रणवस्य व्याप्तत्वेन न तन्मध्यपातित्वादस्या अपि विद्याया उद्गीथावयवप्रणवविषयत्वमेव। ततश्च छांदोग्य वाजसनेयकोद्गीथविद्यायाश्चाध्यस्तप्राणभावोद्गानकर्तृविषयत्वात् प्रधानभूतोपास्यभेदे बह्वर्थवादसारूप्यस्या प्रयोजकत्वाद्विद्याभेद इति स्थितम्।
।।इति अन्यथात्वाधिकरणम्।।
<0303010
।।सर्वाभेदादन्यत्रेमे।।
	छांदोग्यवाजसनेयकयोः कौषीतकिनामुपनिषदिच दशमेऽध्याये 'यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवती'त्यारभ्य प्राणविद्या पठ्यते। तत्र सर्वगतस्य प्राणस्य ज्यैष्ठ्यश्रैठ्यगुणकत्वं वाक्चक्षुश्श्रोत्रमनसां वसुमत्तासंपादकत्वसमविषमभूतलादिप्रदर्शकत्वसंपद्धेतु भूतवेदशास्त्रतदर्थश्रवणादिसंपादकत्वस्रकचन्दनादि विषयज्ञानरूपभोगायतनस्त्वलक्षणवसिष्ठत्वप्रतिष्ठात्वसंपत्त्वायतनत्वरूपगुणवत्त्वं, वागादीनांच श्रैष्ठ्यविषयपरस्पर विवादेन ब्रह्मसभोपसर्पणं 'यस्मिन्वउत्क्रांते शरीरानवस्थितिस्सवश्श्रेष्ठ' इति ब्रह्मवचनं, 
तत्परिचिक्षिषया वागानीनामेकैकस्य शरीरादुत्क्रम्य पर्यटनं, तस्मिन् शरीर इन्द्रियाणांच यथापूर्वमवस्थानं, प्राणस्योत्क्रमणप्रवृत्तौ तेषां विशरणं, ततो भीतानां वागादीनां 'मोत्क्रमीस्त्वं नश्श्रेष्ठ'इिति मुख्यप्राणं प्राणे वागादिगतवसिष्ठत्वादिसमर्पणं नोक्तं। अतो वागादिगतवसिष्ठत्वादेः प्राणाधीनत्वाप्रतीत्या वागादीनां स्वातंत्र्यप्रतीतेः छांदोग्यवाजसनेयकाम्नात प्राणविद्यातः कौषीतक्याम्नातप्राणविद्याया भेदप्रतिभोद्गमः। तथा तस्यामेवोपनिषदि चतुर्थेऽध्याये- 'अथातोनिश्श्रेयसादानं सर्वावै देवता अहं श्रेयसे विवदमाना अस्माच्छरीरादुच्चक्रमुस्तद्दारुभूतं शिश्ये अथैनं वाक्प्रविवेश तद्वाचाऽवदच्चक्षुषापश्यच्छिश्यएव अथैनत्प्राणः प्रविवेश तत्ततएव समुत्तस्थौ तद्देवाः प्राणे निश्श्रेयसं विजित्य प्राणमेव प्रज्ञात्मानमभिसंभव' न्निति प्राणराहित्यदशायामपि वागादीनां स्वकार्यकरत्वप्रदर्शनेन छांदोग्यैक्याप्रतीतेरिति पूर्वपक्षे प्राप्त उच्यते-
	सर्वाभेदादन्यत्रेमे-बहुसारूप्यप्रतीतौ किंचिद्वैरूप्यस्य प्रत्यभिज्ञाविरोधत्वाभावाद्विद्यैक्यमिति। प्रतिज्ञातप्राणज्यैष्ठ्यश्रैष्ठ्योपपादनप्रकारस्यतिसृष्वपि शाखास्वभेदाच्छाखांतरीयविद्यायां शाखांतरविद्यागतगुणोपसंहारः 
करतव्य इति सूत्रार्थः।। इति सर्वाभेदाधिकरणम्।।
<0303011
।।आनंदादयः प्रधानस्य।।
	यथा विद्यांतरे श्रुतानां संयद्वामत्वादीनां गुणानां न विद्यांतरे उपसंहारः, तथा सत्यत्वज्ञानत्वादीनामपि विद्याविशेषप्रकरणश्रुतानां न विद्यान्तरे उपसंहारः प्रापकाभावादिति पूर्वपक्षे प्राप्त उच्यते-
	आनन्दादयः प्रधानस्य। प्रधानस्य गुणिनो ब्रह्मणः सर्वेषु उपासनेष्वभेदाद्गुण्यपृथग्भूतानां आनंदादीनां गुणानामपि सर्वेषु उपासनेषु उपसंहारः।।
<0303012
	नन्वेवं प्रियशिरस्त्वादीनामपि सर्वेषूपासनेषूपसंहारः प्राप्नोति। तत्राह-

।।प्रियशिरस्त्वाद्यप्राप्तिरुपचयापचयौ हि भेदे।।
	प्रियशिरस्त्वादीनां ब्रह्मणो बुध्युपारोहाय कल्पितत्वेन ब्रह्मगुणत्वाभावात् नोपासनान्तरे तेषां प्राप्तिः। यदि हि ब्रह्मणशिशरःपक्षपुच्छाद्यवयवबेदस्स्यात्, तर्हि ब्रह्मणो मध्यप्रदेशे उपचयः, शिरःप्रदेशे अपचयः, इत्यादिकं पक्षिवत् प्रसज्येत। नचानन्तस्य ब्रह्मणस्तदुपपद्यते।।
<0303013
	ननु प्रियशिरस्त्वादीनां अब्रह्मगुणतया सर्वविद्योपसंहाराप्राप्तावपि संयद्वामत्वादीनां ब्रह्मगुणानां सर्वविद्यासूपसंहारः प्राप्नोति, ब्रह्मगुणानामानन्त्येनोपसंहारोऽशक्यश्च। तत्राह-

।।इतरेत्वर्थसामान्यात्।।
	इतरेतु आनन्दादयः अर्थसामान्यात् प्रयोजनसामान्यात् ब्रह्मस्वरूपावगतिलक्षणप्रयोजनैक्यात् सर्वासु परविद्यासूपसंहर्तव्याः। ततश्च स्वरूपनिरूपकाः धर्मास्सत्यज्ञानत्वानन्दत्वादयस्सर्वासु परविद्यासु उपसंहर्तव्याः। निरुपितस्वरूपधर्माः सत्यकामत्वादयः न सर्वासु परविद्यासूपसंहर्तव्याः।।
<0303014
	ननु प्रियशिरस्त्वादीनां वस्तुतो ब्रह्मधर्मत्वाभावे तदुपदेशः किमर्थ इत्यत्राह-

।।आद्यानाय प्रयोजनाभावात्।।
	अध्यानाय बुध्यारोहणाय प्रियशिरस्त्वादिरूपदिश्यते। प्रयोजनान्तरस्याभावात्।।
<0303015
।।आत्मशब्दाच्च।।
	'अन्योन्तरआत्मानन्दमय' इति आनन्दमयस्यात्मशब्देन निर्देशात् आत्मनश्च शिरः पक्षपुच्छाद्यसम्भवात्, 
प्रियशिरस्त्वादिकं बुध्यासेहाय कल्पितमित्येवावसीयते।।
<0303016
	ननु 'अन्योन्तरआत्मा प्राणमय' इत्यात्मशब्दस्यानात्मस्वपि पूर्वं प्रयुक्तत्वात् 'अन्योऽन्तर 
आत्माऽऽनन्दमय' इत्यात्मशब्दस्य परमात्मविषयत्वं कथं निश्चीयते तत्राह-

।।आत्मगृहीतिरितरवदुत्तरात्।।
	'अन्योन्तरआत्मानन्दमय' इत्यत्र आत्मशब्देन परमात्मन एव ग्रहणम्। इतरवत्- यथा इतरत्र 'आत्मावा इदमेक एवाग्रआसीत् स ईक्षत लोकान्नुसृजा'इत्यादिषु आत्मशब्देन परमात्मन एव ग्रहणं तद्वत्। कुत एतत् - उत्तरात्। 'सोऽकामयत प्रजायेये'ति आनन्दमयविषयादुत्तराद्वाक्यात्।।
<0303017
।।अन्वयादितिचेत्स्यादवधारणात्।।
	पूर्वत्र प्राणमयादिषु अनात्मस्वात्मशब्दान्वयदर्शनान्नोत्तरान्निश्चेतुं शक्यत इति चेत्, स्यादवधारणात्। स्यादेव निश्चयः। कुतः? अवधारणात्। पूर्वत्रापि 'तस्माद्वा एतस्मादात्मन आकाशस्सम्भूत'इति परमात्मन एव बुध्याऽवदारितत्वात्। अन्नमयादन्तरे प्राणमये प्रथमं परमात्मबुद्धिरवतीर्णा, तदनन्तरञ्च प्राणमयादन्तरे मनोमये, ततो विज्ञानमये, तत आनन्दमये प्रक्रान्ता परमात्मबुद्धिस्तदन्तराभावात्, तदुत्तराच्च 'सोऽकामयते'ति वाक्यात्, प्रतिष्ठितेत्युपक्रमेऽपि अपरमात्मनि परमात्मबुध्या आत्मशब्दान्वयइति निरवद्यम्। नचानन्दमयेऽपि अपरमात्मत्वबुध्या आत्मशब्दप्रयोग इति शंक्यम्। तद्वदत्रान्तरानुपदेशात् बाधकाभावात्। नन्वितरव्यावृत्तब्रह्मस्वरूपप्रतिपत्तिकाले सत्यत्वज्ञानत्वादीनां न प्रतीयमानत्वनियमम्सम्भवति, अस्थूलत्वादिना वा अन्तर्यामित्वजगत्कारणत्वलक्ष्मीपतित्वनिरुपाधिकसर्वज्ञत्वादिभिर्वा इतरव्यावृत्तब्रह्मस्वरूपप्रतीतेस्सम्भवात्। अत 
आनन्दादीनां सत्यकामत्वसंयद्वामत्वादीनाञ्च वैषम्यं दुर्विवेचमिति चेत्, अत्र केचित् धर्माहि द्विविधाः विशेष्यस्वरूपनिष्ठाः सविशेषणस्वरूपनिष्ठाश्च। ये विशेष्यस्वरूपनिष्ठाः आनन्दत्वादयः ते सर्वानुयायिनः। इतरे तु व्यवस्थिताः जगत्कारणत्वस्य प्रकृतिपुरुषकालविशिष्टलक्षणतया तदुपयुक्तसार्वज्ञ्यादेरपि तथात्वान्नसर्व अनुयायित्वम्। अयंभावः-केचिद्धर्माः स्वरूपप्रयुक्तास्सततैकरूपाः निर्विकाराः। अत एव 'यच्च कालान्तरेणापि नान्यसंज्ञामुपैति वै। परिणामादिसम्भूतां तद्वस्तु नृपतच्च किं।। अनाशी परमार्थश्च प्राज्ञैरभ्मुपगम्यते' इत्यादिभिरुपपादिताः परमार्थशब्दवाच्यसर्वज्ञत्वादयस्तु धर्माः स्वरूपव्यतिरिक्तसततैकरूपत्वशून्यप्रकृतितत्कार्य जीवकालेश्वरधर्मभूतज्ञानघटिताः, न ते एकरूपाः। ईश्वरधर्मभूतज्ञानस्यापि नानाविधसङ्कल्पत्वादि लक्षणविकारशालितया ऐश्वर्यतत्क्रियाणामप्यनेकरूपत्वात्तद्घटितधर्माणामपि नैकरूपत्वम्। अत एव न परमार्थशब्दितत्वञ्च। अतस्तेषां न सर्वानुयायित्वम्। ज्ञानत्वानन्तत्वसत्यत्वादीनां तु न तथेति वैषम्यमाहुः। अन्येतु स्वरूपप्रतीत्यन्तर्गता धर्मास्सर्वविद्यानुयायिनः। स्वरूपप्रतीत्यन्तर्गतत्वं स्वरूपान्तर्गतत्वमेव। ज्ञानत्वानन्दत्वादयस्तु स्वरूपाभिन्नधर्माः। अत एव परैरपि 'आनन्दो विषयानुभवो नित्यत्वञ्चेति संति धर्मास्तेच अपृथक्त्वेऽपि पृथगिवावभासन्ते' इत्युक्तम्। अतश्च ये स्वरूपाभिन्ना धर्माः ते सर्वविद्यानुयायिनः। सर्वज्ञत्वसर्वकर्तृत्वादयस्तु धर्मभूतज्ञानक्रियादिरूपा धर्मिस्वरूपभिन्ना इति न सर्वानुयायिनः। अपरे तु स्वरूपोपदेशपरवाक्यप्रतिपन्नानां सर्वविद्यानुयायित्वं, नोपासनार्थोपदिष्टानाम्। न च 'यस्सर्वज्ञस्सर्ववि'दित्यादिषु स्वरूपोपदेशपरवाक्यप्रतिपन्नतया सार्वज्ञ्यादीनामपि सर्वविद्यानुयायित्वप्रसङ्ग इति वाच्यम्। तस्याप्युपासन विध्यश्रवणेऽपि तत्परत्वात्। अत एव 'संभृतिद्युव्याप्त्यपिचात' इत्यधिकरणेऽनारभ्य श्रुतानामश्रुतोपासन विधीनामप्युपासनार्थत्वं सिद्धवत्कृत्यैव किं सर्वविद्यानिवेशः उताल्पायतनव्यतिरिक्तास्विति चिंता प्रवर्तिता। नचैवमुपासनार्थत्वे सार्वज्ञ्यादीनां अपारमार्थ्यप्रसङ्ग इति वाच्यम्। बाधकाभावेन सत्यत्वात्। अत एव 'ध्यानार्थेऽप्युपदेशे तद्गुणक ईश्वरस्ध्यिती'ति व्यतिहारसूत्रे शंकरभाष्येऽप्युक्तं। इतरथा परमते सत्यकामत्वादीनां वागादिप्रादत्वादिवत् व्यावहारिकसत्यत्वस्यापि अभावप्रसंगादित्याहुः।। इति आनन्दाद्यधिकरणम्।।
<0303018
।।कार्याख्यानादपूर्वम्।।
	'लंभुकोहवासोभवती'त्यर्थवादोपबृंहितात् 'किंमेवासोभविष्यतीत्यापइितिहेचुस्तस्माद्वा एतदशिष्यंतः पुरस्ताच्चोपरिष्टाच्च अद्भिः परिदधती'ति छांदोग्ये श्रवणात् अपां वासस्त्वानुसंधानं प्रतीयते। बृहदारण्यके काण्वशाखायां - 'तद्विद्वांसः श्रोत्रिया अशिष्यंत आचामंति अशित्वाचाचामन्ति एतमेव तदनमनग्नं कुरुत'इति अनग्नत्वचिंतनात् वासस्त्वचिंतनविधिरपि प्रतीयते। 'आचामे'दिति आचमनविधिप्रत्ययश्रवणात् आचमनविधिस्स्पष्टं प्रतीयते। तत्र च द्वयोरपि विधेयत्वे गौरवात् एकस्यैव विधेयत्वे वक्तव्ये 'आचामे'दित्याचमने स्पष्टविधिश्रवणात् स्मृत्याचारप्राप्ताचमनातिरिक्तं आचमनांतरं विधीयते। वासस्त्वादिश्रवणं तु कथंचित् स्तुतिरूपतया नेतव्यमिति प्राप्तेऽभिधीयते-

	कार्याख्यानादपूर्वम्। विधेरप्राप्तविषयत्वस्वाभाव्यात् आचमनस्य स्मृत्याचाराभ्यामेव प्राप्तत्वात् आचमनांतरविधाने विनिगमकानुपलंभात् अप्राप्तं आचमनीयास्वप्सु वासस्त्वानुसंधानं विधीयते छांदोग्ये आचमनस्यैवाप्रतीतेः शाखांतरेपि वासस्त्वानुसंधानस्यानुगतत्वात् तदेव विधीयत इति सिद्धांतः।। इति कार्याख्यानाधिकरणम्।। 
<0303019
।।समानएवंचाभेदात्।।
	एकस्यामेव वाजसनेयशाखायां अग्निरहस्ये 'स आत्मानमुपासीत मनोमयंप्राणशरीरं सत्यसंकल्पमाकाशात्मान'मिति श्रुतशांडिल्यविद्यातः 'मनोमयोयंपुरुषोभास्सत्यं तस्मिन्नंतर्हृयये यथा व्रीहिर्वायवोवा, स एष सर्वस्य वशीसर्वस्येशानः सर्वस्याधिपतिस्सर्वमिदं प्रशास्तियदिदं किंचे'ति श्रुता शांडिल्यविद्या भिद्यते। सत्यसंकल्पत्वरूपवशित्वरूपगुणभेदादिति प्राप्त उच्यते-
	समान एवं चाभेदात्।। उभयत्रापि मनोमयत्वादिके समाने सति वशित्वादेस्सत्यसंकल्पत्व 
विततिरूपत्वेन वशित्वसत्यसंकल्पत्वयोरभेदाद्रूपभेदाभावाद्विद्यैक्यमिति सिद्धांतः।।इति समानाधिकरणम्।।
<0303020
।।संबंधादेवमन्यत्रापि।।
	'य एष एतस्मिन्मण़़्डले पुरुषो यश्चायं दक्षिणेऽक्ष'न्नित्यादिना अक्ष्यादित्यवर्तितया व्याहृतिशरीरकतयाच उपास्यत्वेनोपदिष्टस्य ब्रह्मणः 'तस्योपनिषदहरित्यधिदैवतं, तस्योपनिषदहमित्यध्यात्म'मिति ये अहरित्यहमिति च रहस्यनामनी उपदिष्टे ते किं स्थानविशेषनियते अतश्चाहरिति नाम आदित्यमण्डलस्थानविशिष्टस्यैव, अहमिति च नामाक्षिस्थपुरुषस्यैवेति नियमोऽस्ति उत नेति चिंतायां पूर्वपक्ष उच्यते-
	यथा मनोमयत्वादिविशिष्टस्यैकत्वादुपास्यैक्येन विद्यैक्यात् शांडिल्यविद्यायां गुणोपसंहारः, एवमक्ष्यादित्यसम्बन्धिनो ब्रह्मणस्सत्यस्य व्याहृतिशरीरकस्यैकत्वेन विद्यैक्यात् तत्संबंधिनोर्नाम्नोरप्यनियमेन स्थानद्वयेऽप्युपसंहार इति। एवं प्राप्त उच्यते-
<0303021
।।नवाविशेषात्।।
	'य एष एतस्मिन्मण़्डले पुरुषो यश्चायन्दक्षिणेऽक्षन् पुरुषः तावेतावन्योन्यस्मिन् प्रतिष्ठिता'विति द्वित्वसंख्यया प्रधानोपास्यभेदप्रतीतेः, आदित्याक्षिस्थानभेदेन रूपभेदाच्च, विद्याभेदान्ननाम्नोरनियमेन स्थानद्वयेऽप्युपसंहारः।।
<0303022
।।दर्शयति च।।
	'तस्यैतस्य तदेव रूपं यदमुष्यरूप'मित्यादिछान्दोग्यश्रुतिरेव स्थानभेदे परस्परगुणाप्राप्तिं दर्शयति हि चाक्षुषे पुरुषे आदित्यपुरुषरूपाद्यतिदेशेन। यदि हि स्थानभेदेऽपि परस्परगुणप्राप्तिः 
तर्ह्यतिदेशानर्थक्यमेव स्यात्। अत आदित्यस्थानविशिष्टस्यैवाहरिति नाम अक्षिस्थस्यैवाहमिति नामेति व्यवस्थेति स्थितम्।।
।।इति संबंधाधिकरणम्।।
<0303023
।।संभृतिद्युव्याप्त्यपिचातः।।
	ब्रह्मज्येष्ठा वीर्या संभृतानि ब्रह्मग्रे ज्येष्ठं दिवमाततान। ब्रह्म भूतानां प्रथमो हि जज्ञे तेनार्हति ब्रह्मणा स्पर्थितुं कः' इति राणायनीयानां खिलमंत्रश्श्रूयते। अत्र परिच्छेदातीते ब्रह्मणि व्यापकत्वादिकथनस्य स्वरूपोपदेशार्थत्वाभावेन उपासनार्थत्वस्य सिद्धतया स्वप्रकारतयोपासनविध्यश्रवणेन अनारभ्याधीतस्य द्युव्याप्त्यादेः प्रकरणांतरगतविद्यार्थत्वे वक्तव्येनियामकाभावादस्थूलत्वादिवत् सत्यत्वादिवच्च सर्वविद्यार्थत्वे प्राप्तउच्यते-
	संभृतिद्युव्याप्त्यपिचातः।। संभृतिद्युव्याप्तीति द्वंद्वादेकवद्भावः। संभरणं द्युव्यापनञ्च अतस्स्थानवशात् व्यवतिष्ठते। अल्पस्थानासु दहरशांडिल्यविद्यासु अल्पत्वद्युव्यापकत्वयोर्विरोधात् लिंगवशादल्पायतनानवरुद्ध विद्यास्वेव व्यवतिष्ठते। नचैवमल्पायतनासु दहरशांड़िल्यविद्यासु विरोधादनुपसंहारेऽपि। स्वाभाविक आनंत्यस्याप्युपसंहाराभावेन सत्यत्वज्ञानत्वा नंतत्वादेस्सर्वविद्यानुसंधानस्य 'आनंदादयःप्रधानस्ये' त्यधिकरणे सिद्धस्य विरोधस्स्यादिति वाच्यं। स्वाभाविकानंत्यस्य औपाधिकाल्पायतनत्वस्य चानुसंधाने विरोधाभावात्।।
।।इति संभृत्यधिकरणम्।।
<0303024
।।पुरुषविद्यायामपि चेतरेषामनाम्नानात्।।
	'तस्यैवं विदुषोयज्ञस्यात्मायजमान' इति श्रुतायाः पुरुषविद्यायाः 'पुरुषोवावयज्ञ' इति छांदोग्यश्रुतापुरुष विद्यानभिन्ना पुरुषविद्येति समाख्यैक्यात् पुरुषसंबंधिषु यज्ञावयवत्वकल्पनासामान्यात् मरणावभृथसाम्याच्चेति पूर्वपक्षे प्राप्त उच्यते-
	उभयत्राम्नातयोः पुरुषविद्यात्वेपि विद्याभेदोस्त्येव। कुतः? इतरेषामनाम्नात्। 'यत्सायं प्रातर्मध्यंदिनं च तानिसवनानि'इत्यादिना तैत्तिरीयाम्नातानां छांदोग्ये अनाम्नानात्, त्रेधाविभक्तपुरुषायुषस्यैव छांदोग्ये सवनत्वेनाभिधानात्छांदोग्यश्रुताशिशिषादीक्षादित्वपरिकल्पनस्यतैत्तिरीयकेऽदर्शनात् यजमानपत्न्यादि परिकल्पनानांच 
भिन्नभिन्नत्वात् छांदोग्ये 'पुरुषस्यैव यज्ञत्वे तस्यैव यजमानत्वेच विरोधात्। किंच पुरुषे यज्ञत्वकल्पने हि विद्वान्य आत्मायजमान इत्येव वक्तव्यं स्यात्। नत्वेकवाक्यतया विदुषोयज्ञस्यात्मा यजमानइति। अतो 'विदुषोयज्ञस्ये'ति व्यधिकरणे षष्ठ्यौ विद्वत्संबंधियज्ञस्येति। ततश्च 'प्रणवएव विस्वर'इति न्यायेन पुरुषस्य यज्ञत्वपरिकल्पनैकरूप्याभावाच्च विद्याभेद एव। यद्वा विदुषोयज्ञत्वकल्पनमिति भाष्यस्वारस्यात् समानाधिकरणे षष्ठ्यौ। नचैवंसति विद्वान्यज्ञस्तस्यात्मा यजमान इति वाक्यभेदश्शंकनीयः। 'विदुषोयज्ञस्यात्मा यजमान'इति सिद्धवत्कारेण विद्वान्यज्ञइत्यस्यार्थस्य सिद्धत्वात्। न च विदुषि यज्ञत्वकल्पने यज्ञत्वयजमानत्वयोरेकनिष्ठत्वविरोध इति वाच्यम्। विद्वच्छब्देन कार्यकारणसंघातविशिष्टस्य आत्मशब्देन निष्कृष्टविशेष्यमात्रस्य च प्रतिपादनसंभवेन विरोधाभावात्। न च विद्यैक्यप्रसक्तिः। छांदोग्याम्नातायाः पुरुषविद्यायाः 'प्रहषोडशंवर्षशतं जीवती'ति षोडशाधिकवर्षशतं जीवनं फलत्वेनाम्नातं। तैत्तिरीयके तु श्रुतायाः पुरुषविद्यायाः 'ब्रह्मणे त्वामहस ओमित्यात्मानं युंजीते'ति पूर्वानुवाकविहितब्रह्मविद्यायाः 'ब्रह्मणोमहिमानमाप्नोती'ति ब्रह्मप्राप्तिफलिकायस्सन्निधौ पठितत्वात् 'फलवत्सन्निधौ अफलंतदंग'मिति न्यायेन ब्रह्मविद्यांगतया ब्रह्मप्राप्तिफलत्वमेव। अतः फलसंयोगभेदाद्विद्याभेदस्सिद्धः। न च तैत्तिरीयकपुरुषविद्यायाः पूर्वानुवाकविहितब्रह्मप्राप्तिफलकत्वे पुनः 
फलकीर्तनं व्यर्थमिति वाच्यम्। 'सोमापौष्णं त्रैतमालभेत पशुकाम'इति श्रुतेन पशुना प्रधानफलेन 'ऊर्ग्वाउदुंबरउर्क्पशव'इत्यंगभूतोदुंबरतायास्स्तुतिवत् अंगभूतपुरुषविद्याया अंगिभूतब्रह्मविद्याफलभूतब्रह्मप्राप्तिजनकत्वेन स्तुत्यर्थंवा, पूर्वानुवाकोक्तब्रह्मप्राप्तेर्दक्षिणोत्तरायणनिमित्तकसूर्यचन्द्र सायुज्यप्राप्तिपूर्वकत्वलक्षणगुणविधानार्थं वा पुनः कीर्तने न वैयर्थ्यमित्यलं प्रसक्तानुप्रसक्त्या।।
।।इति पुरुषविद्याधिकरणम्।।
<0303025
।।वेधाद्यर्थभेदात्।।
	आथर्वणिकादीनां तत्तदुपनिषदारंभेपठितानां 'शुक्रंप्रविध्ये'त्यादीनां मंत्राणां 'देवाहवै सत्रं निषेदु'रित्यादि बृहदारण्यकारंभपठितब्राह्मणप्रतिपादितप्रवर्ग्यादेश्च कर्मणो लिंगादिबलेन अन्यत्र विनियुक्तत्वेपि विद्यासन्निधिपाठानर्थक्यपरिहाराय विद्यार्थत्वमिति प्राप्त उच्यते--सन्निधिपाठस्य दिवाकीर्त्यत्वारण्यपाठ्यत्वादि कार्यार्थतयाप्युपपत्तेः बलवद्भिर्लिंगादिभिः अभिचाराध्ययनज्योदिष्टोमाद्यर्थत्वावसायात् मंत्रप्रतिपाद्यस्य वेधाद्यर्थस्य विद्यार्थत्वाभावेन विद्यार्थाद्भेदात् न तत्प्रकाशनद्वारा विद्याशेषत्वं अपित्वभिचारादिशेषत्वमिति सिद्धांतः। अतएव बृहदारण्यके प्रवर्ग्योपसत्परप्रथमद्वितीयाध्याययोर्विद्यासन्निधौ पाठेपि न विद्यार्थत्वं।  ननु 'उषावा अश्वस्य मेध्यस्ये'त्यादिसंत्राणामश्वमेधादिकर्मविषयत्वेन विद्यार्थत्वाभावात् कथं ब्रह्मोपनिषद्भागसंगतिरिति चेत्, ब्रह्मदृष्टविधिरूपतया ब्रह्मात्मकप्रतिपादनपरतयाच यथाकथंचित् ब्रह्मसंबंधित्वेन तत्साहित्योपपत्तेः। अतएवाश्वमेध ब्राह्मणादेश्च तत्संगतिरिति द्रष्टव्यम्।।
।।इति वेधाद्यधिकरणम्।।
<0303026
।।हानौ तूपायनशब्दशेषत्वात्कुशाच्छंदस्तुत्युपगानवत्तदुक्तम्।।
	छंदोगाः 'घृत्वाशीर'मिति पुण्यपापयोर्हानिं, शाट्यायनिनः 'सुहृदस्साधुकृत्या'मित्यादिनाप्रियाप्रियेषुसंक्रमणं कौषीतकिनः 'तत्सुकृतदुष्कृते ध्रूनुत'इत्यादिना पुण्यपापयोर्हानिसंक्रमणेच प्रतिपादयंति। हान्युपायनोभयचिंतनानां किंवैकल्पिकत्वं उत समुच्चय इति संशये पृथगाम्नानात् समुच्चयांगीकारे तस्य कौषीतकिवाक्यसिद्धत्वेन शांखांतराम्नानवैयर्थ्यप्रसंगाच्च वैकल्पिकत्वमेव। नचानेकशाखापाठस्याध्येतृभेदेन परिहरणीयता अविशेषपुनश्श्रवणाभावादिति पूर्वपक्षे प्राप्तउच्यते-
	केवलहानेः केवलोपायनस्यच श्रूयमाणस्य परस्परसमुच्चयस्यावश्यकत्वेन उपायनशब्दस्य हानिवाक्यशेषत्वमेवोचितम्। यथा 'औदुंबर्यः कुशा'इति वाक्यस्य वानस्पत्याइति वाक्यशेषत्वं। 'देवच्छंदांसि पूर्व'मिति क्रमविशेषप्रतिपादकवाक्यस्य 'देवासुराणां छंदोभि'रितिवाक्यशेषत्वं। 'समयाविषिते सूर्ये षोडशिनस्स्तोत्रमुपाकरोती'ति वाक्यस्य 'हिरण्येनषोडशिनस्स्तोत्रमुपाकरोती'ति वाक्यशेषत्वम्। 
एवमत्राप्युपायनवाक्यस्य हानिवाक्यशेषत्वमभ्युपगन्तव्यम्। अतो विकल्पस्यान्याय्यत्वात् उभयचिंतनस्यैव सर्वविद्याङ्गत्वं वक्तव्यमिति।।
।।इति हान्यधिकरणम्।।
<0303027
।।सांपरायेतर्त्तव्याभावात्तथाह्यन्ये।।
	कौषीतकिनामुपनिषदि-'विरजान्नदींमनसात्येति तत्सुकृतदुष्कृते धूनुते'इति विरजानद्यतिक्रमणहेतुतया तदनंतरभाविसुकृतदुष्कृतधूननश्रवणात् 'अश्व इव रोमाणि विधूय पापं चन्द्रइव राहोर्मुखात्प्रमुच्य। धूत्वाशरीरमकृतं कृतात्मा ब्रह्मलोकमभिसम्भवानी'ति 'तस्य पुत्रादायमुपयंति सुहृदस्साधुकृत्यां द्विषंतः पापकृत्या' मिति श्रुत्योः विरोधे देहवियोगपुत्रदायसंक्रांतिसमकाल एव 
सुकृतदुष्कृतहानसंक्रमणश्रवणात् कर्मैकदेशस्य देहवियोगकाले नाशः। शेषस्तु विरजानद्यतिक्रमणकाल इति प्राप्तउच्यते-
	सांपराये तर्तव्याभावात्तथाह्यन्ये।। सांपराये देहापक्रमणकालएव सुकृतदुष्कृतविनाशः। ततऊर्द्ध्वं तत्साध्यस्य प्राप्तव्यस्य सुखदुःखफलस्याभावात्। तथाह्यन्ये शाखिनः ब्रह्मविदश्शरीरत्यागान्तरं फलानुभवाभावमधीयते-'तस्य तावदेव चिरं यावन्नविमोक्ष्येऽथ संपत्स्य'इति।।
<0303028
।।छंदतउभयाविरोधात्।।
	अर्थस्वाभाव्याद्देहवियोगकालएवकर्मनाश इति निश्चिते तयोरविरोधाय 'विरजांनदींमनसात्येति तत्सुकृतदुष्कृतेधूनुते' इति वाक्यस्थस्यतच्छब्दस्य छंदतः यथेष्टमन्वयोंगीकर्तव्यः।।
<0303029
।।गतेरर्थवत्त्वमुभयथाऽन्यथा हि विरोधः।।
	सुकृतदुष्कृतैकदेशस्य देहवियोगकाले हानिः, शेषस्याध्वनि हानिरित्युभयथाभ्युपगमएव देवयानगतिश्रुतेः अर्थवत्वं। इतरथा हि देहवियोगकालएव सर्वकर्मक्षये सूक्ष्मस्यापि विनाशेन केवलस्यात्मनोदेवयानासंभवेन देवयानश्रुतेरर्थशून्यत्वमेव स्यात्। उत्तरमाह-
<0303030
।।उपपन्नस्तल्लक्षणार्थोपलब्धेर्लोकवत्।।
	देहोत्क्रांतिकालएव सर्वकर्मक्षयउपपन्नः। क्षीणकर्मणोपि मुक्तस्य 'सएकधाभवति त्रिधाभवती'ति शरीरलक्षणार्थोपलब्धेः क्षीणकर्मणोपि विदुषः विद्यामाहात्म्यात् सूक्ष्मदेहानुवृत्तिसंभवेन देवयानगमनसम्भवात्। यथा लोके सस्यादिसमृध्यर्थमारब्धेपि तटाकादिके सस्यादिसमृद्धीच्छायां तठाकादिनिर्माणहेतुभूतायां नष्टायामपि पानीयपानाद्यर्थतया तटाकादि स्थाप्यते, एवं कर्महेतुकसूक्ष्मदेहो नष्टेऽपि कर्मणि विद्याफलाय स्थाप्यते। ननु देहवियोगकालएव कर्मक्षय इति नसंभवति 'क्षीयंतेचास्य कर्माणि तस्मिन् दृष्टे परावर'इति श्रुत्या सर्वकर्मविनाशस्य विद्यारंभकालएव 'तदधिगमउत्तरपूर्वाधयो'रिति सूत्रे प्रतिपादनादिति चेन्न। ब्रह्मविदइष्टानिष्टफल दित्सालक्षणपरमात्मप्रीत्यप्रीतिरूपसुकृतदुष्कृतयोश्चतस्रोऽवस्थाश्श्रुताः विनाशोऽश्लेषः धूननमुपायनञ्चेति। विनाशः पूर्वाघविषयः। कर्मफलदित्साप्रतिबंधलक्षणोऽश्लेषः उत्तराघविषयः। तौ यद्ययमुपासकः प्रकृतमुपासनं समापयेत् पूर्वोत्तरयोः कर्मणोः फलं नदास्यामीत्येवं रूपभगवत्संकल्परूपौ उत्तरपूर्वाघाश्लेषविनाशौ दर्शनसमानाकारज्ञान आरंभकालएव भवत इति 'तदधिगमउत्तरूपर्वाघयो'रिति सूत्रे प्रतिपादनादिति चेन्न। बह्मविदइष्टाविष्टफल दित्सालक्षणपरमात्मप्रीत्यप्रीतिरूपसुकृतदुष्कृतयो श्चतस्रोऽवस्थाश्श्रुताः विनाशोऽश्लेषः उत्तराघविषयः। तौ यद्ययमुपासकः प्रकृतमुपासनं समापयेत् पूर्वोत्तरयोः कर्मणोः फलं नदास्यामीत्येवं रूपभगवत्संकल्परूपौ उत्तरपूर्वाघाश्लेषविनाशौ 
दर्शनसमानाकारज्ञानासंभकाल एव भवतइति 'तदधिगमउत्तरपूर्वाधयोरश्लेषविनाशा' विति सूत्रोक्तन्यायेन प्रतिपद्यते। अन्तिमप्रत्ययपर्यंतोपाननिर्वृत्त्यनंतरं विनष्टाश्लिष्टयोरेव कर्मणोः फलं नैव दास्यामीति भगवत्संकल्परूपं विधूननं देहवियोगकाले भवति। तस्मिन्नेव सूत्रे तत्प्रियाप्रियजनेषु एतदीयसुकृतदुष्कृतानुरूपेष्टानिष्टफलदित्सालक्षणमुपायऩञ्च भवतीति देहवियोगकालएव सर्वकर्मक्षयउपपन्नः।।
<0303031
	ननु देहवियोगकाल एव कर्मनाशे वसिष्ठावांतरतपः प्रभृतीनां पुत्रजन्मादिनिमित्तसुखदुःखानुभवोनस्यात् इत्यत्राह-

।।यावदधिकारणवस्थितिराधिकारिकाणाम्।।
	आधिकारिकाणां वसिष्ठादीनां यावदधिकारं कर्मावतिष्ठते। प्रारब्धस्य भोगैकनाश्यत्वात्। यत्तूक्तं 
परैः 'पुण्यपापे विधूय निरंजनः परमं साम्यमुपैती'ति श्रुतायां परमसाम्यापत्तौ निरंजनस्य गमनासंभवात् परमसाम्यापत्तेर्देशांतरप्राप्त्यनपेक्षत्वाच्च, देवयानस्य पथोनावश्यकता। आत्मैकत्वदर्शिनामाप्तकामादीनां इहैव दग्धाशेषकर्मांशक्षपणव्यतिरेकेणापेक्षितव्याभावात्। पर्यंकविद्यादिषु तु पर्यंकारोहणब्रह्मगंध प्रवेशादीनामिष्टदेशांतरप्राप्तिसापेक्षत्वात् तत्रैव पंथाअपेक्षितः। न हि ग्रामापेक्षितः पंथा आरोग्यप्राप्तावपेक्ष्यते इति 'गतेरर्थवत्त्वमुभयान्यथाहिविरोधः। उपपन्नस्तल्लक्षणार्थोपलब्धेर्लोकवदि'ति सूत्राभ्यां प्रतिपादितं। तथा 'एवमेवास्य परिद्रष्टुरिमाष्षोडशकलाः पुरुषायणाः पुरुषं प्राप्यास्तं गच्छंती'तिश्रुतेः ब्रह्मविदः प्राणानां ब्रह्मण्येव लयः 'कलाः पंचदश प्रतिष्ठा'इति कलानां पृथिव्यादिस्वकृतौ लयप्रतिपादनं तु लौकिकदृष्ट्यभिप्रायमिति कलाप्रलयाधिकरणे स्थितं। सोपि कलाप्रळयो निरवशेष इति 'भिद्येते तासां नामरूपे पुरुषः सएषोऽकलोऽमृतो भवतीति 'अविभागोवचना'दित्यत्र प्रतिपादितं। अतो न मुक्तस्य अर्चिरादिना मार्गेण गमनमित्युक्तं 'अनियमस्सर्वेषामविरोध'इत्यस्मिन्नधिकरणेऽपि उपकोसलविद्यायांच अर्चिरादिगते राम्नानात् तद्विद्यानिष्ठानामेव अर्च्चिरादिगतिरिति पूर्वपक्षं कृत्वा श्रवणात् 'शुक्लकृष्णे गती ह्येते जगतश्शाश्वते मते। एकया यात्यनावृत्तिमन्यया वर्तते पुन'रित्यनुमानशब्दितात् स्मरणाच्च सर्वाविद्यासाधारण्यमाश्रयणीयं द्विराम्नानस्य उभयत्र चिंतनार्थत्वेनाप्युपपत्तेरिति परैरप्युक्तत्वात् तद्विरोधः। न च सगुणविद्यासाधारण्यमेवास्मिन्नधिकरणे प्रतिपादितं न तु निर्गुणविद्यासाधारण्यमपीति वाच्यं। निर्गुणविद्यायाएवाप्रामाणिकत्वात्। 'सवाएषमहानज आत्मा योयं विज्ञानमयः प्राणेषु, यएषोन्तर्हृदयआकाशस्तस्मिन् शेत'इति बृहदारण्यकषष्ठाध्यायगतोया निर्गुणविद्यात्वेन पराभिमताया दहरविद्यायाः छांदोग्यगतसगुणविद्यैक्यस्य हृदयायतनत्वसेतुत्वलोकासंभेदहेतुत्वादिसामान्येन 'कामादीतरत्र तत्रचायतनादिभ्य'इत्यस्मिन्नविकरणे सूत्रकृतैव समर्थितत्वात्, परैरपि तथा व्याख्यातत्वात्। न च निर्गुणब्रह्मस्तुत्यर्थमेव सगुणविद्यासंबंधिगुणोपसंहारसंसंभवतीति वाच्यम्। निर्गुणस्य परस्य ब्रह्मणः गुणवत्तया अवरब्रह्मत्वेन प्रतिपादनस्य प्रत्युत निंदात्वेन स्तुतित्वासंभवात्। अतएव 'व्यतिहारोविशिंषन्तिहीतरव'दित्यत्र, 'तद्योहं सोसौ योसौ सोहमिति असंसारिण ईश्वरचिंतने' ब्रह्मदृष्टिरुत्कर्षा'दिति न्यायोनुगृहीतोभवतीति ईश्वरस्य असंसार्यात्मचिंतन निष्कर्षः प्रसज्येत। अतोद्विरूपा मतिर्नकर्तव्येति पूर्वपक्षं कृत्वा आम्नानबलात् द्विरूपाऽपि मतिः कर्तव्या। नन्वेवमुत्कृष्टस्यापि निकर्षप्रसङ्गइत्युक्तं तत्किमिदानीं सगुणेब्रह्मण्युपास्यमाने तस्य वस्तुतो निर्गुणस्य निकृष्टताभवति। ननु कस्मैचित्फलाय निर्गुणस्य गुणवत्तया ध्यानमात्रंक्रियते। नतावतातस्य निकृष्टताभवतीति चेत् इहापि व्यतिहारानुचिंतनमात्रमुपदिश्यते फलाय। नतु निकृष्टता भवत्युत्कृष्टस्येत्येवं निर्गुणस्य सगुणत्वे निकर्षप्रसक्तिमभ्युपेत्य वस्तुतो निकर्षो नास्तीति शंकरभाष्यवाचस्पत्ययोर्व्याहृतत्वेन निंदावहस्य गुणकीर्तनस्य स्तुत्यर्थत्वासंभवात्। किंच लोके हि स्तुतिर्विधेयरुच्युत्पादनेन सप्रयोजना। नचात्र निर्गुणस्य तज््ज्ञानस्यवा विधेयत्वमस्ति, नवा गुणवत्त्वेन स्तुतेर्निर्गुणप्रतिपत्त्युपयोगोऽस्ति। किंच निर्गुणविद्याम्नातवशित्वादिगुणानां न छांदोग्यगतसगुणविदाययामाध्यानायोपसंहारसंभवः। यत्र वशित्वादयः श्रूयंते तत्रापि तेषां ध्येयत्वेनाभिधानात् अन्यत्र मतानामपि नध्येयत्वं संभवतीति तैरेवोक्तत्वात् स्तुत्यर्थत्वमपि नसंभवति। सत्यकामत्वादि सामर्थ्यादेव सर्वेश्वरत्वसिध्या स्तुतेस्सिद्धत्वेन सत्यकामत्वांतर्भूतवशित्वकीर्तनेन स्तुतेरसंभवात्। कठवल्लीषु पराभिमतनिर्गुमब्रह्मप्रकरणे 'शतं चैकाचहृदयस्य नाड्यस्तासां मूर्धानमभिनिस्सृतैका। तयोर्ध्वमायन्नमृतत्वमेति विष्वङ्ङन्या उत्क्रमणे भवन्ति'इति उत्क्रांतिगत्योः प्रतिपादनात्। निर्गुणविद्यात्वेन पराभिमतायां भूमविद्यायामपि 'सएकधाभवति त्रिधाभवती'ति अनेकशरीरपरिग्रहश्रवणेन निर्विशेषब्रह्मभावापत्ते रप्रतिपादनात्। नचास्यवाक्यस्य सगुणविद्यासूत्कर्षः कल्पनीयइति वाच्यम्। 
'सर्वंहपश्यःपश्यति सर्वमाप्नोति सर्वशः'इति प्राक्प्रस्तुतस्यैव 'सएकधाभवती'ति तच्छब्देन परामर्शेन तथोत्कर्षकल्पनेप्रमाणाभावात्। तथा निर्गुणविद्यात्वेन 
पराभिमतप्रजापतिविद्यायां 'एषसंप्रसादोऽस्माच्छरीरात्समुत्थाय परंज्योतिरुपसंपद्य स्वेन रूपेणाबिनिष्पद्यते' 
इति शरीरादुत्क्रांतेः श्रवणात्। न च शरीरात् समुत्थानं शरीरविविक्तात्म साक्षात्कारइति वाच्यम्। 'अशरीरो वायुरभ्रं विद्युत्स्तनयित्नुरशरीराणियथैतान्यमुष्मादाकाशात् समुत्थाय परंज्योतिरुपसम्पद्य स्वेनरूपेणाभिनिष्पद्यंते'इति दृष्टांतानुगुण्येवैव दार्ष्टान्तिकेऽप्यर्थस्य वर्णमीयत्वात्। शरीर विविक्तात्मसाक्षात्कारस्यापदार्थत्वादवाक्यार्थत्वात्। तथा निर्गुणविद्यात्वेनाभिमतसद्विद्यायां 'तस्य तावदेव चिरं यावन्नविमोक्ष्येऽथसंपत्स्ये'इति प्रारब्धावसाने ब्रह्मसंपत्तिमुक्त्वा तदुत्तरखंडे 'यदाऽस्य वाङ्मनसि संपद्यते मनः प्राणे प्राणस्तेजसि तेजःपरस्यांदेवताया'मिति ब्रह्मसंपत्त्यर्थतया उत्क्रांतेः प्रतिपादितत्वाच्च। तथा वाजसनेयके षष्ठे तदभिमतनिर्गुणविद्यायामेव 'अणुःपंथाविततः पुराणोमांस्पृष्टाऽनुवित्तोमयैव। तेन धीरा उपयंति ब्रह्मविदस्स्वर्गं लोकमितऊर्ध्वाविमुक्ताः'इति गतिप्रतिपादनाच्च। 'समानाचासृत्युपक्रमादमृतत्वञ्चानुपोष्ये'ति विद्वदविदुषोरुत्क्रांतिसाम्यस्य सूत्रकृता कण्ठतएव प्रतिपादतत्वाच्च अर्चिरादगतिस्सगुणविद्याविषये त्येतन्नप्राणाणिकानां हृदयमधिरोहति। 'कार्यं बादरिरस्यगत्युपपत्तेः' इति नित्यपरब्रह्मविद एवार्चिरादिगतिरिति बादरिमतस्य 'परं जैमिनिर्मुख्यत्वा'दिति परब्रह्मोपासकाना मर्चिरादिगतिरिति जैमिनिमतापेक्षया प्राङ्निर्दिष्टस्य सिद्धांतसूत्रत्वायोगात् 'चरणादितिचेन्नोपलक्षणार्थेति कार्ष्णाजनिः। सुकृतदुष्कृते एवेति तु बादरिः। उत्क्रमिष्यत एवंभावादित्यौडुलोमिः। अवस्थितेरितिकाशकृस्त्नः। स्वामिनः फलश्रुतेरित्यात्रेयः। आर्त्विज्यमित्यौडुलोमिः तस्मैहि परक्रीयते' इत्यादिषु सर्वत्र पाश्चात्यस्यैव सूत्रकृदभिमतत्वदर्शनेन 'कार्यं बादरिरस्यगत्युपपत्तेरिति बादरिमतस्य सिद्धांतसूत्रत्वाभ्युपगमस्यासंगतत्वात्। निर्विशेषब्रह्मभावस्यैव मुक्तिरूपत्वे 'संकल्पादेव तच्छ्रुतेः। अभावं बादरिराहह्येवं। भावं जैमिनिर्विकल्पामननात्। द्वादशाहवदुभयविधं बादरायणोत'इत्यादीनां 'अनावृत्तिश्शब्दात्'इत्यंतानामर्थशून्यतैव स्यात्। 'न च संकल्पादेव तच्छ्रुते'रिति सूत्रे इतउपरि सगुणविद्याफलप्रपञ्च इति कल्पतरुकारेणोक्तत्वात् सर्वं सगुणविद्याफलभूतावान्तरमुक्तिविषयमिति वाच्यम्। यदिहि मुक्तिद्वैविध्यं सूत्रकृदभिमतं स्यात् तर्हि 'य आत्मा अपहतपाप्मे'त्यादि मुक्तौ ब्रह्मरूपाविर्भाववाक्यं अवान्तरमुक्तिपरं 'एवं वा अरेयमात्मा अनन्तरोऽबाह्यः कृत्न्नः प्रज्ञानघनएवे'ति निरस्ताशेषप्रपञ्चबोधात्मकत्वेन स्वेन रूपेण निष्पत्तिप्रतिपादकं वाक्यं तु परममुक्तिपरमिति व्यवस्थायास्सुवचतया व्यावहारिकपारमार्थिकत्वाभ्यां व्यवस्थाप्रतिपादकत्वेन त्वदभिमतस्य 'एवमप्युपन्यासात् पूर्वभावादविरोधं बादरायण'इति सूत्रस्यासङ्गतिप्रसङ्गात्। तथा 'अशरीरं वाव सन्तं न प्रियाप्रिये स्पृशत'इति अशरीरत्वप्रतिपादकं वाक्यं परममुक्तिपरं 'स एकधाभवति त्रिधाभवती'ति शरीरयोगप्रतिपादकं स शरीरत्वं अन्यदा अशरीरत्वमिति व्यवस्थाप्रतिपादकत्वेन त्वदभिमतस्य 'द्वादशाहवदुभयविधं बादरायणोऽत'इति सूत्रस्यासङ्गतिप्रसङ्गात्। 'अतएवचानन्याधिपति'रिति सूत्रे अतएव सत्यसङ्कल्पत्वात् चशब्दोक्तायास्सस्वराड्भवतीति श्रुतेश्चानन्याधिपतिर्मुक्तोभवति नास्यान्योऽधिपतिर्भवतीत्यर्थः। इदमपि सगुणोपासनया हिरण्यगर्भं प्राप्तस्येति यत्परैरुक्तं तदत्यन्तासङ्गतं, तस्य हिरण्यगर्भेश्वररूपाधिपतिसत्वेनानन्याधिपतित्वस्य वक्तुमशक्यत्वादित्यलमतिचर्चया।।
।।इति सांपरायाधिकरणम्।।

<0303032
।।अनियमस्सर्वेषामविरोधश्शब्दानुमानाभ्याम्।।
	उपकोसलविद्यायाञ्चार्चिरादिगतेः पाठात् यस्यां विद्यायामर्चिरादिगतिः श्रूयते, तन्निष्ठानामेवार्चिरादिगत्याब्रह्मप्राप्तिः, नान्येषाम्। न च 'तद्यइत्थं विदुर्येचेमेऽरण्ये श्रद्धातपइत्युपासते 'श्रद्धांसत्यमुपासत'इति सर्वब्रह्म विद्यासाधारण्यं श्रुतमिति वाच्यम्। तथासत्युपकोसलविद्यायामर्चिरादिगति श्रुतिवैयर्थ्यप्रसंगादिति पूर्वपक्षे प्राप्ते उच्यते-
	'अनियमस्सर्वेषामविरोधश्शब्दानुमानाभ्याम्'। सर्वेषां सर्वोपासननिष्ठानामर्चिरादिमार्गेणैव 
गन्तव्यत्वात् एतद्विद्यानिष्ठानामेवेति नियमो नास्ति। तथाहि नियमेसति 'येचेमेऽरण्ये श्रद्धातप' इत्युपासते 'श्रद्धांसत्यमुपासते, अग्निर्ज्योतिरहश्शुक्लष्षण्मासाउत्तरायणम्। तत्र प्रयाता गच्छन्ति ब्रह्म ब्रह्मविदोजना'इति श्रुतिस्मृतिभ्यां विरोधप्रसंगः। उपकोसलविद्यायां पुनराम्रानन्तु 'येचेमेऽरण्ये श्रद्धातपइत्युपासत'इति 
पंचाग्निविद्यावाक्यप्राप्तसर्वब्रह्मविद्यासाधारणार्चिरादिगतेरपुनरावृत्तिविधानार्थमनुवादइति।
।।इति अनियमाधिकरणम्।।
<0303033
।।अक्षरधियांत्ववरोधस्सामान्यतद्भावाभ्यामौपसदवत्तदुक्तम्।।
	'एतद्वै तदक्षरं गार्गि ब्राह्मणाअभिवदन्त्यस्थूलमनण्वह्रस्व' मित्यादिनिर्दिष्टाः अक्षरसंबंधिनः अस्थूलत्वादयः प्रपञ्चप्रत्यनीकतारूपाः सर्वकर्मत्वसर्वकामत्वादिवत् सर्वासु परविद्यासु नोपसंहर्तव्याः। उपसंहारे प्रमाणाभावात्। न च स्वरूपनिरूपकाणां सत्यत्वज्ञानत्वादिधर्माणां सर्वपरविद्योपसंहारस्य 'आनंदादयः प्रधानस्ये' त्यधिकरणसिद्धत्वात्तद्वदेवास्थूलादिकं किन्नस्यादिति चेन्न। सत्यत्वादिकमन्तरेण ब्रह्मस्वरूपस्यैव प्रत्येतुमशक्यतया सत्यत्वादेस्सर्वविद्योपसंहारेऽप्यस्थूलत्वादीनामभावरूपाणां 'लब्धरूपे क्वचित्किञ्चित्तादृगेव निषिध्यत'इतिन्यायेन ब्रह्मप्रतीत्यनंतरभाविप्रतीतिकानां ब्रह्मस्वरूपप्रतीत्युपयोगित्वाभावेन सर्वपरविद्योपसंहारे प्रमाणाभावादिति प्राप्तउच्यते-
	अक्षरधियांत्ववरोधस्सामान्यतद्भावाभ्यामौपसदवत्तदुक्तम्।। अक्षरब्रह्मसंबंधिनीनामस्थूलत्वादिधियां सर्वासु परविद्यास्ववरोधः संग्रहणं कर्तव्यं। कुतः। सामान्यतद्भावाभ्यां सर्वेषूपासनेषूपास्यस्याक्षर ब्रह्मणस्समानत्वात्, अस्थूलत्वादीनां ब्रह्मप्रतिपत्तावन्तर्भावाच्चेत्यर्थः। यथा सत्यत्वादिकमंतरेण ब्रह्मस्वरूपं प्रतिपत्तुमशक्यम्, तथा अस्थूलत्वादिकमंतरेण जीवव्यावृत्तं ब्रह्मस्वरूपं सत्यज्ञानादिवाक्यैर्नप्रतिपत्तुं शक्यम्। सत्यत्वादेः प्रत्यगात्मसाधारणत्वेन प्रत्यगात्मव्यावृत्तत्वाभावात्। स्थूलत्वादिभेदानर्हत्वन्तु नजीवसाधारणम्। ततश्चास्थूलत्वादीनां निषेधरूपतया सत्यादिवाक्यजन्यब्रह्मप्रतीत्युपजीवकत्वेऽपि स्वेतरसमस्तव्यावृत्त ब्रह्मस्वरूपप्रतीत्यर्थमस्थूलत्वादिकं सकलपरविद्योपसंहार्यमेव।
<0303034
।।इयदामननात्।।
	आभिमुख्येन मननं आमननम्। ध्यानमितियावत्। आमननात् ध्यानाद्धेतोः। ध्यानार्थमियदेवापेक्षितं न सर्वकर्मत्वसर्वकामत्वादिकमपि। तेनविना़ऽपि इतरव्यावृत्तब्रह्मस्वरूपस्य प्रत्येतुं शक्यतया न सर्वकर्मत्वादेस्सर्वपरविद्योपसंहारः। अपितु यत्र प्रकरणे आम्नातं तत्रैव व्यवतिष्ठते। अस्थूलत्वादिकंतु सामर्थ्यरूपलिंगवशात्सर्वविद्यानुयायि।
।।इति अक्षराध्यधिकरणम्।।
<0303035
।।अन्तराभूतग्रामवत् स्वात्मनोऽन्यथाभेदानुपपत्तिरितिचेत् नोपदेशवत्।।
	अन्तरशब्दाद्भावप्रधानात् 'सुपांसुलुगि'ति तृतीयैकवचनस्याकारादेशेऽन्तरेति रूपम्। अन्तरा अन्तरत्वेनेतयर्थः। अन्तराशब्दो मध्यवचनोऽप्यस्ति। तयोरेकशेषेण सूत्रेऽयमन्तरेपि निर्देशः। ततश्चायमर्थः उषस्तब्राह्मणे 'एषत आत्मा सर्वान्तर'इति सर्वान्तरत्वेन निर्देशः भूतग्रामवत् स्वात्मनः भूतग्रामवान्यः स्वात्मा भूतग्रामशब्दिताचेतनान्तर्यामी यः प्रत्यगात्मा तद्विषयकः। न तु परमात्मविषयकः। 'प्राणेन प्राणीति'ति प्राणितृत्वादिजीवधर्मस्य वाक्यशेषे कीर्तनात्। कहोळब्राह्मणंतु अशनायाद्यतीतत्वरूपपरमात्मलिंगात् परमात्मविषयकमेव। यदि ब्राह्मणद्वयमपि परमात्मविषयं स्यात्, तर्ह्युषस्तेन पृष्टे प्रत्युक्ते च परमात्मस्वरूपे कहोळस्य पुनः प्रश्नः प्रतिवचनंचासङ्गतं स्यात्। अतो वेद्यभेदात् विद्याभेद इति पूर्वपक्षे प्राप्ते 'नोपदेशवत्'। न वेद्यभेदो युज्यते 'यत्साक्षादपरोक्षात् ब्रह्म य 
आत्मा सर्वान्तर'इति मुख्यब्रह्मत्वलक्षणसाक्षात्ब्रह्मत्वसर्वदेश कालसन्निहितत्व लक्षणापंरोक्षत्व सर्वान्तर्यामित्व रूपपरमात्मलिंगविशिष्ट विषयत्वेन प्रश्नद्वयस्याप्येकविषयत्वावश्यंभावात्, 'यः प्राणेन प्राणीती'ति वाक्यशेषश्रुतस्यापि निरुपाधिकसर्वप्राणिप्राणनहेतुत्वस्य परमात्मलिंगत्वात्, उत्तरत्र 'न दृष्टेर्द्रष्टारं पश्ये'रित्यादिना इन्द्रियाधीनदर्शनादीनां कर्तारं प्रत्यगात्मानं प्राणनस्य कर्तृत्वेनोक्त इति न मन्वीथा इति प्रत्यगात्मव्यावृत्तेः प्रतिपादितत्वाच्च, उषस्तप्रश्नप्रतिवचनमपि परमात्मविषयमेव। अत एव कहोळप्रश्ने-'यदेव साक्षादपरोक्षात् ब्रह्मे'ति एवकारेण पूर्वपृष्टाधिकविषयत्वं व्यावर्तितम्। नन्वेवं सति पुनः 
प्रश्नवैयर्थ्यमितिचेन्न। उपदेशवत्। यथा सद्विद्यायां 'उततमादेशप्राक्ष्य'इति प्रक्रान्ते सदुपदेशे 'भगवांस्त्वेवमेतत् ब्रवी'त्विति 'भूय एव माभगवान्विज्ञापयत्वि'ति प्रश्नस्य, 'सय एषोऽणिमैतदात्म्यमिदं सर्व'मिति प्रतिवचनस्य  च भूयोभूय आवृत्तिस्सतो 
ब्रह्मणस्तत्तन्माहात्म्य विशेषप्रतिपादनाय दृश्यते, तद्वदेकस्यैव सर्वान्तरभूतस्य कृत्स्नप्राणिप्राणनहेतोः परस्य ब्रह्मणः अशनायाद्यतीतत्वादिरूपब्रह्मलिंगान्तरप्रतिपादनाय कहोळस्य पुनःप्रश्नोपपत्तेः।।
<0303036
।।व्यतिहारो विशिंषन्तिहीतरवत्।।
	हि यस्माद्धेतोरेकमेव परमात्मानं याज्ञवल्क्यवचनानि सर्वप्राणिप्राणनहेतुत्वाशनायाद्यतीतत्वादिधर्मैः विशिंषन्ति, तस्माद्धेतोर्वेद्यैक्याद्विद्यैक्येन व्यतिहारः ब्राह्मणद्वयश्रुतानां गुणानामितरेतरत्रोपसंहारः कर्तव्यः। इतरवत्। यथा सद्विद्यायां वेद्यैक्यप्रयुक्तविद्यैक्यबलात् 'भूय एव मा भगवान्विज्ञापयत्विति तथा सोम्येतिहोवाचे'ति प्रश्नप्रतिवचनभेदेऽपि सर्वप्रतिवचनगतानां सर्वेषां धर्माणां सर्वत्रोपसंहारः, तद्वत्।।
<0303037
	ननु सद्विद्यायामपि प्रश्नप्रतिवचनभेदात् भेद एवास्त्वित्यत्राह-

।।सैव हि सत्यादयः।।
	सैव हि सच्छब्दाभिहितादेवतैव हि 'तत्सत्यं सआत्मे'ति श्रुता। सत्यत्वादयश्च धर्माः 'उद्दालको हारुणिः श्वेतकेतुं पुत्रमुवाचे'त्यारभ्य प्रवृत्तेषु नवस्वपि खण्डेष्वनुगताः दृश्यमानाः वेद्यैक्यमवगमयंति। अतो न तृष्टान्तासिद्धिशङ्का कार्येति स्थितम्।।
।।इति अन्तरत्वाधिकरणम्।।
<0303038
।।कामादीतरत्र तत्रचायतनादिभ्यः।।
	यएषोऽन्तर्हृदयआकाशस्तस्मिन् शेते सर्वस्यवशी सर्वस्येशान' इिति आकाशशयानत्ववशित्वादिगुण विशिष्टतयोपास्यः छांदोग्यदहरविद्याप्रतिपादितापहतपाप्मत्वादिगुणाष्टकविशिष्ठाकाशाद्बिन्नः। अतो रूपभेदाद्विद्याभेद इति पूर्वपक्षे प्राप्तेऽभिधीयते।।
	कामादीतरत्र तत्रचायतनादिभ्यः।।तत्रचेतरत्रच स्थलद्वयेऽपि कामादिविशिष्टं ब्रह्मैवोपास्यम्। हृदयायतनत्वसेतुत्वविधरणत्वादिभिर्विद्यैक्यप्रत्यभिज्ञानात्, वाजसनेयकश्रुतवशित्वादीनां छान्दोग्यश्रुतसत्य सङ्कल्पत्वविततिरूपतया रूपभेदाभावात्, 'परंज्योतिरुपसंपद्य स्वेन रूपेणाभिनिष्पद्यत'इति, 'अभयं वै ब्रह्म भवती'तिचोभयत्रापि ब्रह्मप्राप्तिरूप फलसंयोगाविशेषाच्च। इयांस्तु विशेषः- छान्दोग्ये दहराकाशे परमात्मधर्मसद्भावात् आकाशशब्दितस्य परमात्मत्वं न भूताकाशत्वम्। वाजसनेयकेतु आकाशे शयान एव परमात्मलिंगसद्भावात् शयानस्यैव परमात्मत्वं आकाशस्य तु भूताकाशत्वमिति।।
<0303039
	ननु 'नेह नानास्ति किंच न, एकधैवानुद्रष्टव्यमेतदप्रमेयं, स एष नेति नेती'त्यादिपूर्वोत्तरवाक्यैः निर्गुणमेवेह ब्रह्म प्रतिपाद्यते। छान्दोग्ये तु सगुणम्। अतो निर्गुणसगुणब्रह्मविद्ययोरैक्यासम्भवात् वाजसनेयकश्रुतमोक्षार्थनिर्गुणोपासने गुणानां लोप एवेत्यत्राह-

।।आदरादलोपः।।
	वाजसनेयकेऽपि 'सर्वस्य वशी सर्वस्येशानः एष सर्वेश्वर एष भूताधिपतिरेषभूतपाल' इति भूयो भूयो गुणोपदेशाद्गुणेष्वादरः प्रतीयते। अतो वाजसनेयकश्रुतदहरविद्याया अपि सगुणत्वादेव न गुणानां लोपः कार्यः। 'नेह नाने' त्यादिनिषेधानामब्रह्मात्मकनिषेधपरत्वेन विहितगुणनिषेधपरत्वाभावात्। ननु छान्दोग्ये- 'तद्य इहात्मानमनुविद्य व्रजन्त्येतांश्च सत्यान् कामांस्तेषां सर्वेषु लोकेषु कामचारो भवती'ति छान्दोग्यदहरविद्यायास्सर्व लोककामचारलक्षणसांसारिकफलसम्बन्धः प्रतीयते। वाजसनेयके तु 'अभयं वै ब्रह्म भवती'ति मुक्तिफलकत्वम्। अतो नानयोर्विद्ययोरैक्यमित्यत्राह-
<0303040
।।उपस्थितेऽतस्तद्वचनात्।।
	उपस्थिते ब्रह्मोपसंपन्ने प्रत्यगात्मनि अतः उपसंपत्तेरेव हेतोः सर्वलोककामचारः श्रूयते 'परंज्योतिरुपसंपद्य स्वेन रूपेणाभिनिष्पद्यते स उत्तमः पुरुषः स तत्र पर्येति तस्य सर्वेषु लोकेषु कामचारो भवती'ति। सर्वबन्धनविनिर्मुक्तानुभाव्यफलतया हि सर्वलोककामचारः श्रूयते। अतः छान्दोग्यगतदहरविद्याऽपि मुक्तिफलैव। अतो न विद्याभेद इति तत्र स्थितम्। एतेन वाजसनेयकगतहार्दविद्या निर्गुणविद्येति वदन्तः परे प्रत्युक्ताः। तथा हि सति छान्दोग्यसगुणहार्दविद्यैक्यसमर्थनस्य च परस्परगुणोपसंहारसमर्थनस्यचासङ्गतिप्रसङ्गात्। न च निर्गुणायामपि विद्यायां ब्रह्मस्तुत्यर्थमेव सगुणविद्यासम्बन्धिगुणोपसंहारस्सम्भवतीति वाच्यम्। निर्गुणस्योत्कृष्टस्य परस्य ब्रह्मणस्सगुणत्वरूपापकर्षप्रतिपादनेन निंदायाएव प्रतीयमानतया स्तुतेरप्रतीतेः। अत एव 'व्यतिहारो विशिंषन्ती'ति सूत्रे वस्तुतो निर्गुणस्य ब्रह्मणस्सगुणत्वेनोपासनमात्रेण निकर्षो नास्ति ब्रह्मणो वस्तुतो निर्गुणत्वादिति परैरेव सगुणत्वे अपकर्षमङ्गीकृत्य तस्यावास्तवत्वेन परिहारस्य कृतत्वात्। किंच -लोकेहि स्तुतिर्विधेये रुच्युत्पादनेन स प्रयोजना। नचात्र निर्गुणस्य तज््ज्ञानस्य वा निधेयत्वमस्ति। प्रतिपाद्ये च निर्गुणे ब्रह्मणि सगुत्वप्रतिपादनलक्षणास्तुतिश्च निर्गुणप्रतिपत्तिलक्षणशेषिविरुद्धा। अतः 'कामादीतरत्रे'त्यधिकरणे परेषां विद्यैक्यगुणोपसंहाराभिलपनं दुरुपपादमिति यत्किंचिदेतदित्यास्तान्तावत्। यच्चेदमुच्यते निर्गुणवाक्यसन्निधि पठितस्य 'सर्वस्य वशी'त्यादिगुणगणसमर्पकवाक्यस्य निषेध्यानुवादकतयैकवाक्यत्वसम्भवे वाक्यभेदेन गुणप्रापकता न युक्तेति, तत्र ब्रूमः-तावद्वशित्वादीनां गुणानामन्यतोऽप्राप्तेः श्रुतिप्राप्तस्य श्रुत्या निषेधे अहिंसावाक्यमग्नीषोमीयहिंसाया, अग्रहणवाक्यञ्च षोडशीग्रहणस्य, 'असत्यादिविधिः 'नित्याने' त्यादिनिषेधस्येव सगुणवाक्यमेव निर्गुणत्वनिषेधकं किन्नस्यात्। न च जगत्कर्तृत्वाक्षिप्तसार्वज्ञ्यादिगुणाः निषेधायाऽनूद्यन्त इति वक्तुं शक्यम्। तथासति जगदारोपाधिष्ठानत्वेन कुसमयसिद्धं ब्रह्मसत्त्वं 'असद्वा इदमग्रआसी'दिति निषेद्धुं 'सत्यं ज्ञानमनन्त'मित्यनूद्यते, ज्ञानविवर्त्यत्वश्रुत्याक्षिप्तं विश्वमिथ्यात्वं 'नेहनानास्ती'त्यनूद्यते 'विश्वं सत्यं मघवाना'इति वाक्येन प्रतिषेद्धुमिति किं नस्यात्। सत्यत्वंहि मिथ्यात्वप्रतिषेधएव। 'आत्मैवेदं सर्व'मिति वाक्यप्राप्तो जीवब्रह्माभेदः 'तत्वमसी'त्यनूद्यते 'द्वासुपर्णे'ति निषेद्धुमितिच किन्नस्यात्। 'नेहनानास्तिकिंचने'ति वाक्ये किंचनेत्यनेनैव निषेध्यसमर्पणस्य सिद्धतया निषेध्यसमर्पणाय 'एषसर्वेश्वर'इत्यादीनामनपेक्षितत्वाच्च। नहि 'नसुरां पिबे'दित्यत्र निषेध्यसमर्पणाय सुरां पिबे'दिति वाक्यांतरमपेक्षितम्। वशित्वादीनां निषेधार्थमनुवादे 'सनसाधुना कर्मणा भूया'निति निषेध्यानां कर्मकृतोत्कर्षादीनामिव ब्रह्मणि तेषां व्याहारिकसत्यत्वस्याप्यभावप्रसंगात्। यच्चेदमुच्यते सगुणनिर्गुणवाक्यविरोधे परत्वेन निर्गुणवाक्येनापच्छेदन्यायेन सगुणवाक्यं बाध्यत इति तदेतत्सकलजनविदितसामान्यविशेषन्यायानभिज्ञानात्। 'कोहि मीमांसको ब्रूयाद्विरोधे शास्त्रयोर्मिथः। एकंप्रमाणमितरत्त्वप्रमाणं भवेदिति'। लोकेहि सामान्यंविशेषेण, सावकाशं निरवकाशेन, नित्यंनैमित्तिकेन, नैमित्तिकं काम्येन, अतिदिष्टमुपदिष्टेन, बाध्यमानमपि स्वोचितसत्यवस्तुसमर्पणेन संभावनीयं दृष्टं, नतु मिथ्याभूतवस्तुविषयकतया। ततश्च सगुणवाक्यस्य मिथ्याभूतवस्तुनिषयसमर्पणेन संभावनां कुर्वन् 
कथन्नोपहास्यः। अतोऽत्रापच्छेदनयानवतारादुत्सर्गापवादनयेन निषेधस्य विशिष्य विहितेतरगुणविधित्वस्य वक्तव्यत्वात्, उपाध्यनुक्तिपूर्वकमुक्तानां गुणानां निरुपाधिकत्वस्य स्वतः प्राप्तत्वात् 'स्वाभाविकी ज्ञानबलक्रियाचे'ति स्वाभाविकत्वश्रुतेः 'नान्योहेतुर्विद्यत ईशनाये'ति ईश्वरत्वस्याहेतुकत्वश्रवणात्, सत्यस्सोऽस्यमहिमे' तिच 'सत्यकामा'इति च तेषां गुणानां सत्यत्वस्यापि प्रतिपादनात्, तेषां मानांतराप्राप्तानां निषेधार्थमनुवादइत्यप्यसंभवात् क्वचिद्गुणानामुपास्यत्वश्रवणमात्रेणासत्यत्वे 'उत्तरस्मिंस्तापनीये शैब्यप्रश्नेऽथकाठके। मांडूक्यादौच सर्वत्र निर्गुणोपास्तिरीरिते'ति परैरप्युपास्यत्वेनाभ्युपगतस्य निर्गुणस्याप्यसत्त्वप्रसंगाच्च। 'यस्सर्वज्ञस्सर्ववि'दिति स्वरूपोपदेशपरवाक्येषूपासनाविध्यश्रवणेऽपि गुणानां श्रवणाच्च। 'तमेवंविद्वानमृइहभवती'ति सगुणज्ञानस्य मोक्षहेतुत्वश्रवणेन च गुणानां सत्यत्वमवश्याभ्युपगन्तव्यम्। गुणनिषेधश्रुतयस्तु अध्यात्मशास्त्रे गुणशब्दवाच्यत्वेन प्रसिद्धसत्वादिगुणनिषेधपराइत्येवाभ्युपगन्तव्यम्। 'कस्मादुच्यते ब्रह्मेति बृहन्तोह्यस्मिन्गुणाः, 'नहि तस्य गुणास्सर्वे सर्वैर्मुनिगणैरपि। वक्तुं शक्या वियुक्तस्य सत्त्वाद्यैरखिलैर्गुणैः, नांतं गुणानां गच्छंति तेनानंतोऽयमीरितः, तवानन्तगुणस्यापि षडेव प्रथमे गुणाः, वर्षायुतैर्यस्य गुणा नशक्या वक्तुं समेतैरपि सर्वलोकैः। 
महात्मनश्शंखचक्रासिपाणे र्विष्णोर्जिष्णोरिवसुदेवात्मजस्य, चर्तुर्मुखायुर्यदि कोटिवक्रो भवेन्नरः क्वापि विशुद्धचेताः। सते गुणानामयुतैकमंशं वदेन्नवा देववरप्रसदि, यथा रत्नानि जलधे रसंख्येयानि पुत्रक। तथागुणाह्यनन्तस्य असंख्येया महात्मनः, इषुक्षयान्निवर्तते नांतरिक्षक्षितिक्षयात्। मतिक्षयान्निर्वतन्ते नगोविन्दगुणक्षयात्, समस्तकल्याणगुणात्मकोऽसौ 
स्वशक्तिलेशाद्धृतभूतसर्गः। इच्छागृहीताभिमतोरुदेह स्संसाधिताशेषजगद्धितोऽसौ।। तेजोबलैश्वर्यमहावबोधसुवीर्य शक्त्यादिगुणैकराशिः। परः पराणां सकलानयत्र क्लेशादयस्संति परावरेशे'  इत्यादिप्रमाणानामनांजस्यमेव परमते। उक्तञ्च वरदाचार्यैः- 'यद्ब्रह्मणो गुणशरीरविकारभेदकर्मादिगोचरविधिप्रतिषेधवाचः। अन्योन्यभिन्नविषयानविरोधगंधमर्हन्ति तन्नविधयः प्रतिषेधबाध्या' इति। अनयैवदिशा अन्तर्यामिब्राह्मणादिषु 'यआत्मनि तिष्ठन्नि'त्यादिवाक्यैर्जीवब्रह्मणोरिनियंतृनियाम्यभावलक्षणस्य भेदस्य विहितत्वात्, निषेधस्य तदितरविषयत्वस्यैव युक्तत्वात्, समस्तहेयरहितस्य ब्रह्मणो हेयाश्रयजीवैक्यस्यायुक्तत्वात्, हेयस्यापारमार्थ्येऽपि तस्य निरसनीयतया हेयत्वस्यावर्जनीयत्वात्, तत्प्रतिभटतयोक्तस्य ब्रह्मणस्तत्संबंधावहवस्त्वैक्यासंभवात्, सर्वज्ञस्य ब्रह्मणः स्वसंकल्पेन स्वगतहेयस्य तद्विषयविभ्रमस्य वोपादानायोगात्, असर्वज्ञत्वे सर्वज्ञश्रुतेविरोधात्, सर्वशक्तेः स्वगतहेयानिवारकत्वायोगात्, 'पृथगात्मानं प्रेरितारञ्च मत्वे'ति पृथक्त्वज्ञानस्य मोक्षहेतुत्वावेदनात्, 'यस्मात्क्षरमतीतोऽहमि'त्युक्तवैलक्षण्यज्ञानवतएव 'असंमूढस्समर्त्ये'ष्विति असंमूढत्वप्रतिपादनात्, जीवब्रह्मणो र्नियन्तृनियाम्यभावलक्षणभेदस्य मानांतराप्राप्तत्वात्, विहितस्य निषेधायोगात्, उपासनार्थत्वाश्रयणस्य 'अथ योऽन्यां देवतामुपास्त'इति वाक्यप्रतिपन्नैक्येऽपि संभवात्, ऐक्यस्य स्वरूपोपदेशवाक्यप्रतिपन्नत्ववत् स्वरूपोपदेशपरांतर्यामिब्राह्मणप्रतिपाद्यत्वस्य नियंतृनियाम्यभावलक्षणभेदेऽपि सत्त्वाच्च। भेदनिषेधश्रुतयस्तुपृथक्सिद्धत्वलक्षणाब्रह्मात्मकभेदनिषेधपराइत्येव स्थितमित्यलं प्रसक्तानुप्रसक्त्या।।
।।इति कामाद्यधिकरण्।।
<0303041
।।तन्निर्धारणानियमस्तदृष्टेः पृथग्ध्यप्रतिबंधः फलं।।
	'ओमित्येतदक्षरमुद्गीथमुपासीते'त्यादिना विहितानामङ्गावबद्धोपासनानामव्यभिचरितक्रतु सम्बन्धिजुहूपस्थापितक्रतुफल निराकांक्षपर्णतादिवत् अव्यभिचरितक्रतुसम्बन्ध्यूद्गीथोपस्थापितक्रतुफलेनैव नैराकांक्ष्यात् 'तदेव नीर्यवत्तरंभवती'ति वीर्यवत्तरत्वादिश्रवणानामर्थवादत्वाद्व्रीहिप्रोक्षणपर्णतादिवदङ्गत्वात् उपासनानि क्रतौ नियमेनोपादेयानीति पूर्वपक्षे प्राप्ते उच्यते-
	तन्निर्द्धारणानियमस्तदृष्टेः पृथग्ध्यप्रतिबन्धः फलम्।।निर्धारणं निश्चयेन मनसोऽवस्थापनम्। 
ध्यानमित्यर्थः। तस्योपासनस्यानियमः नियमेनाननुष्ठानम्। 'तेनोभौ कुरुतो यश्चैतदेवं वेद यश्च न वेदे'त्यनियम दर्शनात्, तस्योपासनस्य प्रबलकर्माप्रतिबन्धरूपवीर्यवत्तरत्वलक्षणफलान्तरवत्त्वेन कर्माङ्गत्वाभावादित्यर्थः। अयं भावः- पर्णतोदुम्बुरत्वादिस्थले विधिविभक्त्यश्रवणादर्थवादेनैव विधिशक्तिमुपजनय्य पुनस्तेनैव फलसमर्पणे विरम्य व्यापाराद्वाक्यं भिद्येत। उपासनायान्तु विस्पष्टविधिश्रवणान्नफल विधित्वे वाक्यबेदशङ्का। अतः पर्णतोदुम्बरतादिविध्यपेक्षया उपासनवेधर्वैषम्यात्फलविधित्वं सस्भवतीति।।
।।इति तन्निर्धारणानियमाधिकरणम्।।
<0303042
।।प्रदानवदेव तदुक्तम्।।
	'तद्य इहात्मानमनुविद्य व्रजन्ती'ति दहराकाशोपासनमुक्त्वा 'एतांश्च सत्यान्कामा'नित्यपहतपाप्मत्वादि गुणानामुपासनस्य पृथगभिधानाम्नानापहतपाप्मत्वादिगुणोपासनदशायां न धर्मिस्वरूपं चिंतनीयम्। ततश्च प्रथमं दहराकाशाख्यं धर्मिस्वरूपमनुसन्धाय तस्यापहतपाप्मत्वविजरत्वविशोकत्वसत्यकामत्वसत्यसङ्कल्पत्वरूपाः कामा इत्येव चिन्तनीयम्। नतु 'अपहतपाप्मा विजरो विमृत्यु'रिति गुणिनोऽपि निन्तनमिति पूर्वपक्षे प्राप्तउच्यते-
	प्रदानवदेव तदुक्तम्। यद्यपि दहराकाश एव अपहतपाप्मत्वादिगुणानां गुणी। स च प्रथमं चिन्तितः, तथाऽपि स्वरूपमात्रात् गुणविशिष्टाकारस्य भिन्नत्वात् प्रकृते च 'अस्मिन्कामास्समाहिता'इति ब्रह्मणि 
कामसमाधानमुक्त्त्वा के ते कामा इत्याकांक्षायां निष्कृष्य अपहतपाप्मत्वं विजरत्वमित्यनुक्त्वा 'अपहतपाप्मा विजरो विमृत्यु'रिति तत्तद्विशिष्टविशेष्यपर्यन्ततया निर्देशादनेनैवाकारेणानुसन्धानं कर्तव्यमिति श्रुतेराशय उन्नीयते। अतो वैशिष्ठ्यानुसन्धानार्थं विशेष्यचिन्तनमप्यावर्तनीयं। प्रदानवत्- तदुक्तं सांकर्षे- 'नानावा देवतापृथक्त्वा'दिति प्रतिपादितं नानाप्रदानाधिकरणमित्थमस्ति। त्रैधातवीयेष्टिः 'इन्द्राय राज्ञपुरोडाशमेकादशकपालं निर्वपेत् इन्द्रायाधिराजायेन्द्राय स्वराज्ञ' इति त्रिपुरोडाश। तेषां पुरोडाशानामुपर्युपर्यधिश्रयणं सर्वेषु युगपदवदानञ्च विहितम्। तेषां पूर्वर्धादवदानं प्रकृतिवत् कर्तृं 
शक्यं तथा मध्यादवदानं कर्तुमशक्यं पुरोडाशानां मध्ये नळकप्रवेशाद्युपायेन मध्यादपि युगपदवदानं ग्राह्यम्। एवंस्थिते प्रदानमपि युगपत् कर्तव्यं कमेणवेति संशये 'तेषां पृथक्प्रदानमवदानैकत्वा'दिति सूत्रेण अवदानवत्प्रदानमपि युगपदेव कर्तव्यमिति पूर्वपक्षः। तत्रेदं सिद्धान्तसूत्रं 'नानावा देवतापितृथक्त्वा'दिति। त्रयाणां युगपद्रव्याणां भेदाद्विशिष्टरूपाणां देवतानाञ्च भेदास्त्रिभिर्द्रव्यदेवता सम्बन्धैः कल्प्यानाञ्च यागानां भेदात्तत्तद्देवतोद्देशेन क्रमिकाणि प्रदानानि कर्तव्यानीति सूत्रार्थः।।
।।इति प्रदानाधिकरणम्।।
<0303043
।।लिंगभूयस्त्वास्तद्धि बलीयस्तदपि।।
	सहस्रशीर्षमित्यस्यानुवाकस्य प्रकृतदहराविद्योपास्य निश्चायकत्वमेव युक्तम्। नतु सर्वपरविद्योपास्यानिश्चायकत्वम्। कुतः 'सहस्रशीर्ष'मित्यादिद्वितीयानिर्देशेन पूर्वानुवाकोदितोपासनासम्बन्धे 'तस्मिन्यदन्तस्तदुपासितव्य'मिति उपासिगतेन कृत्प्रत्ययेन उपास्यस्य कर्मणोऽभिहितत्वादुपास्ये द्वितीयानुपपत्तेः। विश्वमेवेदंपुरुषः, तत्त्वं नारायण' इत्यादिप्रथमानिर्देशात् द्वितीयार्थाश्रयणे विद्यामुपासीतेति विधिपदाध्याहारप्रसङ्गाच्च। 'येनावृतं खञ्च महीं दिवञ्च' इत्यादिवत् प्रथमार्थे द्वितीया आश्रयणीया। तथा च पूर्वानुवाकोदितदहरविद्योपास्यविशेषसमर्पकतया तदेकवाक्यत्वसम्भवे वाक्यभेदकल्पनाया अयुक्तत्वात् 'पद्मकोशप्रतीकाश' मित्यस्मिन्ननुवाके प्रकृतदहरविद्याप्रत्यभिज्ञानात् प्रकृतहानानौचित्याच्चे'ति पूर्वपक्षे प्राप्तउच्यते-
	लिङ्गभूयस्त्वात्तद्धिबलीयस्तदपि। यद्यपि दहरविद्या प्रकृता, तदेकवाक्यत्वञ्च युक्तं, तथाऽपि 
सकलपरविद्योपास्य निर्द्धारणार्थत्वे बहूनि लिंगान्युपलभ्यंते। तत्तत्परविद्यावाक्यगतानि परब्रह्मपरतत्त्वादिपदरूपाणि चिह्नानीह वाक्ये दृश्यन्ते। यदि प्रकृतविद्योपास्यदेवताविशेषसमर्पकमिदं वाक्यजातंस्यात्, परब्रह्मपरतत्त्वादिप्रयोगो नारायणपदावृत्तिश्चनस्यात्। एकेन नारायणपदेनैव समीहितसिद्धेः। अतः परब्रह्मादिपदवाच्यस्य नारायणत्वविधानायैव अयं संरम्भः 'शिवश्च नारायणः शक्रश्च नारायण' इतिवत् परंब्रह्मापि नारायणः परतत्त्वमपि नारायण इति वाक्यभेदोऽपि न दोषाय। तल्लिंगं प्रकरणाद्बलीयः। तदप्युक्तं पूर्वकांडे-'श्रुतिलिंगवाक्यप्रकरणस्थानसमाख्यानां समवाये परदौर्बल्यमर्थविप्रकर्षा'दिति। न च सकलपरविद्योपास्यनिश्चायकत्वे 'पद्मकोशप्रतीकाश'मिति दहरविद्योपास्यविशेषणोपसंहारो नयुक्तइति वाच्यम्। 'ऐतदात्म्यमिदं सर्व'मिति सामान्येन निर्दिष्टस्य 'तत्त्वमसी'ति विशेषे उपसंहारवत् सकलपरविद्योपास्यतया अभिहितस्य नारायणस्य प्रकृतदहरविद्योपास्यतया उपसंहारे दोषाभावादिति स्थितम्।।
<0303044
।।पूर्वविकल्पः प्रकरणात्स्यात् क्रियामानसवत्।।
	तत्र मनश्चितादयो विद्यामयाग्नयः क्रियामयक्रत्वंगतया क्रिया। एवं एषाञ्च विहितानां फलाकांक्षायां पूर्वत्र 'असद्वा इदमग्रआसी'दितीष्टकचिताग्नेः प्रस्तुतत्वात् तस्यच क्रत्वव्यभिचारित्वेन क्रतूपस्थापकत्वात् तेन च क्रतोस्सन्निहिततया सन्निहितेन क्रतुना एकवाक्यतैव कल्प्यते। न च तस्य क्रतोरिष्टकचिताग्न्यवरुद्धत्वात् कथं तत्र विद्यामयस्य मनश्चितादेरग्नेस्समावेशइति वाच्यम्। विकल्पेन समावेशोपपत्तेः। नचैककार्यत्वएव विकल्पस्यात्, नहीष्टकचिताग्नेः विद्यामयैर्मनश्चितादिभिः कर्तुमशक्यत्वादिति वाच्यम्। 'अभागिप्रतिषेधा'दिति सूत्रे वार्तिके 'पशुकामश्विन्वीते'त्यग्नेः पश्वर्थत्वश्रवणात् पश्वादिलक्षणफले विद्यामयस्यापि साधनत्वसंभवात् विकल्पोपपत्तेः। न च विद्यारूपस्य क्रियांगत्वं नदृष्टमिति वाच्यम्। द्वादशाहे दशमेऽहनि अविवाक्यनामके विहितस्य मानसग्रहस्य विद्यामयस्यापि क्रियामयक्रत्वंगत्वदर्शनात्।।
<0303045
।।अतिदेशाच्च।।
	'तेषामेकैकएव तावान्यावानसौ पूर्व' इति विद्यामयेषु मनश्चितादिषु इष्टकचिताग्निकार्यातिदेशात् तद्वदेव क्रियामयक्रतूपकारकाइति प्राप्त उच्यते-
<0303046
।।विद्यैवतु निर्धारणाद्दर्शनाच्च।।
	मनश्चितादिः विद्यैव विद्यामयक्रत्वंगभूतेत्यर्थः। विद्यारूपत्वस्य पूर्वपक्षेऽपि सत्वेन तस्यासाधनीयतया विद्याशब्दस्य विद्यामयक्रतुशेषत्वार्थकत्वस्यैव युक्तत्वात्। निर्धारणात्विद्याचितएवेति निर्धारणादित्यर्थः। विद्यामयानामेव मनश्वितादीनां विद्याचितएवेत्युक्तिश्शेषिणोपि विद्यामयत्वमेव, न क्रियामयत्वमिति प्रतिपादयति। नच विद्यामस्य एव क्रतुरित्यत्र नदृश्यत इति वाच्यम्। यत्किंच यज्ञे कर्मक्रियते यत्किंच यज्ञीयं कर्मेति वाक्येन यज्ञानां तदङ्गानाञ्च मनोमयत्वप्रतिपादनेन विद्यामयक्रतोर्दर्शनाच्च विद्यावयक्रतुशेषत्वमेवेत्यर्थः।।
<0303047
	ननु 'यत्किंच यज्ञे कर्म क्रियते यत्किंच यज्ञीयं कर्म मनसैव तेषु तन्मनोमयेषु मनश्चित्सु मनोमयः क्रियते'इत्यत्र विद्यामयक्रतुप्रतीतावपि विध्यश्रवणात् न विद्यामयक्रतुशेषता, अपि तु पूर्वप्रस्तुतेष्टकचित्यग्न्युपस्थितत्वात्तच्छेषतैव उचिता, अतो विद्यामयक्रतुशेषता वाध्यतइत्यत्राह-

।।श्रुत्यादिबलीयस्त्वाच्च न बाधः।।
	श्रुतिलिंगवाक्यानां प्रकरणात् बलीयस्त्वेन श्रुत्याद्यवगतस्य विद्यामयक्रत्वन्वयस्य प्रकरणेन न बाधः कर्तुं शक्यते। 'विद्ययाहैवेति एवंविदश्चिताभवन्ती'ति वाक्यगता विद्ययेति तृतीया श्रुतित्वेन विवक्षिता। न तु तृतीयायाश्शेषत्वश्रुतित्वेऽपि न शेषित्वश्रुतित्वं अतो विद्ययेति तृतीयाश्रुत्या न विद्यामयक्रतोश्शेषित्वं 
प्रतिपादयितुं शक्यत इति चेत्तर्हि 'तेहैते विद्याचितएव विद्ययाहैवैतेएवंविदश्चिताभवन्ती'ति वाक्यद्वयगतएवकारः श्रुतेत्वेन विवक्षितोऽस्तु। ततश्चैवकारश्रुत्या विद्याव्यतिरिक्तक्रियामयक्रतुशेषत्वे व्युदस्ते विद्यामयक्रतुशेषत्वमर्थात् सिध्यति। तथा 'तानूहैतानेवंविदे सर्वाणि भूतानी'ति सर्वभूतसर्वकालव्यापिचयनस्य मनसा सम्पाद्यस्य परिमितकर्तृकक्रियामयक्रत्वनुप्रवेशासामर्थ्यात् सामर्थ्यलक्षणलिंगविरोधेन क्रियामयक्रत्वनुप्रवेशे व्युदस्ते विद्यामयक्रतुशेषत्वं सिध्यति। तथा 'एवंविदे सर्वाणि भूतानि विचिन्वन्ती'ति विद्यासमभिव्याहाररूप वाक्यवशादपिविद्यामयक्रतुशेषत्वसिद्धिः।।
<0303048
	ननु एवंविद इति चतुर्थीश्रुत्यैव विद्यायाश्शेषित्वावगमात् समभिव्याहारलक्षणवाक्यस्य विद्यामयक्रतुशेषत्वं कुतोऽभ्युपेयमिति चेत् 'एवं विद' इति चतुर्थीश्रुत्या विद्यावतश्शेषित्वबोधनेऽपि विद्यायाश्शेषित्वाबोधनेन वाक्येनैव विद्यामयक्रतोश्शेषत्वस्य बोधनीयत्वात्।
	ननु विद्यामयक्रतौ विध्यनुपलम्भात् कथं तच्छेषत्वमित्यत्राह-


।।अनुबंधादिभ्यः प्रज्ञान्तरपृथक्त्ववदृष्टश्च तदुक्तम्।।
	यज्ञानुबन्धिग्रहत्तोत्रशस्त्रादीनां 'मनसाऽशंस'न्नित्यादिना आम्नातत्वात् तेषांच क्रत्वव्यभिचारित्वात् क्रियामयस्य च क्रतोरसंभवस्योक्तत्वात् विद्यामयक्रतुविधिरुन्नीयते। यथा 'स यदि सोमं बिभक्षयिषेत् न्यग्रोधस्तिभिनीराहृत्य तास्संपिष्यदधन्युन्मृज्य तमस्मै भक्षं प्रयच्छेत् न सोम'मित्यत्र यागार्थद्रव्यसंस्कारभक्षणसङ्गन्या स्तिमिनीचमसेषु यागान्वयकल्पनस्य दृष्टत्वात्। अनुबन्धादीत्यादिशब्देन श्रुत्यादयः पूर्वोक्ता गृह्यन्ते। प्रज्ञान्तरपृथक्त्ववत्। यथा प्रज्ञान्तरं दहरविद्यादिकं क्रियामयात् क्रतोःपृथग्भूतं श्रुत्यादिभिरवगम्यते, एवमनुबन्धादिभिर्विद्यामयः क्रतुः कल्प्यत इत्यर्थः। दृष्टश्चानुवादसरूपेषु कल्प्यमानो विधिः। तदुक्तं 'वचनानित्व पूर्वत्वा'दिति।।
<0303049
	ननु 'तेषामेकैकएव तावान्यावानसौ पूर्व' इत्यतिदेशेन प्रकृतेष्टकचिताग्नितुल्यत्वावगमात् क्रियामयक्रत्वनुप्रवेशोऽवगम्यत इति चेत्तत्राह-

।।नसामान्यादप्युपलब्धेर्मृत्युवन्नहिलोकापत्तिः।।
	नह्यतिदेशबलात् सर्वथा साम्यं वक्तव्यम्। येन क्रियामयक्रत्वनुप्रवेशस्स्यात्। स्वशेषिभूतक्रतुद्वारा फलजनकत्वरूपविवक्षितसामान्यमात्रेणाप्यतिदेश उपपद्यते। 'स एष एव मृत्युर्यएष एतस्मिन्मण्डले पुरुष' इत्यत्र 
संहर्तृत्वसामान्यविवक्षयाऽपि मृत्युशब्दः प्रयुक्तः। न तु सर्वथा साम्यं विवक्षित्वा। तथात्वे मृत्युवन्मण्डलपुरुषस्यापि मृत्युलोकप्राप्तिस्स्यात्। अतो विवक्षितसाधर्म्यमात्रेणापि 'तेषामेकैक एव तावा' नित्यतिदेश उपपद्यते।।
<0303050
।।परेण च शब्दस्य ताद्विध्यं भूयस्त्वात्त्वनुबन्धः।।
	परेण च ब्राह्मणेन अस्यापि मनश्चिताद्यभिधायिनश्शब्दस्य ताद्विध्यं तद्विधत्वं विद्यामयप्रतिपादकत्वम् अवगम्यते। परस्मिन् हि ब्राह्मणे 'अयं वाव लोकएषोऽग्निश्चितस्तस्याप एव परिश्रितो मनुष्या यजुष्मत्य इष्टका' इत्यारभ्य 'सर्वोऽग्निर्लोकंपृषामभिसंपद्यते सयोहैतदेवं वेद लोकंपृणामेनं भूतमेतत्सर्वमभिसंपुद्यत'इति सर्वभूताभिसंपत्तिफलायाः क्रियामयक्रत्वनंगभूताया विद्यायाः प्रतिपादनदर्शनेन मनश्चितादीनां सांपादिकाग्नीनां न क्रियामयक्रत्त्वनुप्रवेशित्वम्। ननु मनश्चितादीनां क्रियानुबंधाभावे अग्निरहस्ये कर्मकांडेऽनुबंधः किमर्थमित्यत्राह- 'भूयस्त्वात्त्वनुबंधः'। मनश्चितादुषु संपादनीयानामग्न्यंगानां भूयस्त्वात् तत्सन्निधाविहानुबंधः कृत इति स्थितम्।।
।।इति पूर्वविकल्पाधिकरणम्।।
<0303051
।।एकआत्मनश्शरीरे भावात्।।
	किं कर्तृत्वादिविशिष्टं प्रत्यगात्मनस्सांसारिकस्वरूपमनुसन्धेयम्। उत प्रजापतिवाक्योदितापहतपाप्मत्वादि लक्षणस्सांसारिकरूपव्यतिरेकएवानुसन्धेय इति विशये कर्तृत्वादिविशिष्टमेव रूपमनुसन्धेयम्। शरीरे वर्तमानस्योपासितुरात्मनस्तथाभावात् इति पूर्वपक्षे प्राप्त उच्यते-
<0303052
।।व्यतिरेकस्तद्भावभावित्वान्नतूपलब्धिवत्।।
	प्रजापतिवाक्योदितापहतपाप्मत्वादिलक्षणस्सांसारिकस्वरूप एवानुसंधेयः। न तु कर्तृत्वादिविशिष्टस्वरूपमपि। कुतः? तथोपासने सत्येव तत्क्रतुन्यायेन तादृशात्मस्वरूपफलप्राप्तेर्भावित्वात्। ननु प्रजापतिविद्यायाः प्रकरणाद्दहरविद्याशेषत्वेन विद्यान्तरशेषत्वे प्रमाणाभावइतिचेन्न। प्रजापतिवाक्योदितप्रत्यगात्म ब्रह्मविद्यायाः ब्रह्मप्राप्तिपूर्वकापहतपाप्मत्वादिगुणाष्टकविशिष्टस्वात्माविर्भावलक्षणमोक्षरूपफलस्य तत्क्रतुन्यायेन तादृशस्वात्मोपासनसाध्यत्वेन सर्वब्रह्मविद्यांगत्वसिद्धेः सर्वपरविद्यास्वपि प्रजापतिवाक्योदितापहतपाप्मत्वादिलक्षण सांसारिकरूपव्यतिरेकस्यैवानुसन्धेयत्वात्। नतूलब्धिवत्। यथा ब्रह्मस्वरूपोपलब्धिः यथावस्थितब्रह्मानुसन्धआनादेव, तथाऽऽत्मोपलब्धिरपि।। यथा प्रकरणविशेषश्रुतानां सत्यत्वज्ञानत्वादि स्वरूपनिरूपकधर्माणां 'आनन्दादयः प्रधानस्येत्य' धिकरणोक्तन्यायेन सर्वब्रह्मविद्यापेक्षितब्रह्मस्वरूपप्रतिपत्ति उपयोगितया सामर्थ्यरूपाल्लिंगात् प्रकरणभङ्गेन सर्वब्रह्मविद्यासाधारण्यमाश्रीयते, यथा वा 'तमेतं वेदानुवचनेन ब्राह्मणा विविदिषन्ती'ति विद्याविशेषप्रकरणश्रुतानां वेदानुवचनादीनां सर्वब्रह्मविद्यापेक्षितचित्तनैर्मल्योपयोगित्व लक्षणसामर्थ्यरूपलिंगवशेन सर्वविद्यासाधारण्यं, तथैव प्रजापतिवाक्योदितप्रत्यगात्मविद्याया अपि सर्वविद्यासाधारण्यं न्याय्यमिति।।
।।इति शरीरेभावाधिकरणम्।।
<0303053
।।अंगावबद्धास्तु न शाखासुहि प्रतिवेदम्।।
	'ओमित्येतदक्षरमुद्गीथमुपासीते'त्यादौ निर्विशेषसामान्येन व्यवहारासंभवाद्विशेषाकांक्षायां तत्तच्छाखागताना मेवोद्गीथव्यक्तीनां सन्निहितत्वात् तन्मात्रविषयत्वमेव उद्गीथश्रुतेर्युक्तम्। ततश्च तांडिशाखागतरसतमत्वकामाप्तिहिरण्मयपुरुषाकाशादिदृष्टिविशिष्टोपासने तांडिशाखागतोद्गीथव्यक्तेरेव 
क्रतुमध्यप्रयुक्ताया उपास्यत्वम््। नतु शाखांतरगतोद्गीथव्यक्तेः। न च सर्वशाखागतोद्गीथानामैक्यं शंक्यं, स्वरादिभेदेन उद्गीथव्यक्तीनां भिन्नत्वात्। नचोद्गीथश्रुते स्सङ्कोचलक्षणबाधप्रसंग इति वाच्यम्। शुक्लपटमानयेत्यादौ पटशब्दस्य व्यक्तिविशेषार्थकत्वेऽपि 'जातिव्यक्तीगृहीत्वेहवयंतु श्रुतलक्षिते। कृष्णादि यदिमुञ्चामः काश्रुतिस्तत्र पीड़्यत'इतिन्यायेन श्रुत्यर्थभूतायाः पटत्वजातेः, लक्ष्यायाव्यक्तेश्चापरित्यागेन पटश्रुत्यबाधइत्युक्तरीत्या उद्गीथश्रुतेरप्यबाधात् तत्तच्छाखागतोद्गीथमात्रविषयत्वमेवेति पूर्वपक्षे प्राप्ते उच्यते-
	अङ्गावबद्धास्तु नशाखासुहि प्रतिवेदम्।तुशब्दः पूर्वपक्षव्यावृत्त्यर्थः। उद्गीथाद्यंगावबद्धा उपासनास्तत्तच्छाखागतोद्गीथव्यक्तिष्वेव न व्यवतिष्ठेरन्, अपितु प्रतिशाखं संबध्येरन्। शुक्लं पटमानयेत्यादौ शुक्लपदसमभिव्याहारान्यथानुपपत्त्या विशिष्टैकार्थप्रत्यायनायाविशेषप्रवृत्तश्रुतेः पीडनेऽपि प्रकृते तादृशबाधकाभावेनाविशेषप्रवृत्तोद्गीथश्रुतेः सन्निधिमात्रेण सङ्कोचाभावात् शाखान्तरगतः क्रतुमध्ये प्रयुज्यमानउद्गीथः शाखान्तरोक्तोपासनप्रकारेणाप्युपास्य इत्यर्थः।।
<0303054
।।मंत्रादिवद्वाऽविरोधः।।
	शाखान्तराम्नातानां मंत्रादीनां शाखांतराम्नातक्रतुसंबंधवत् शाखांतरगतोपासनानामपि शाखांतरगतोद्गीथसंबंधे विरोधाभावादिति स्थितम्।।
।।इति अङ्गावबद्धाधिकरणम्।।
<0303055
।।भूम्नः क्रतुवज्ज्यायस्त्वं तथा हि दर्शयति।।
	छान्दोग्ये वैश्वानरविद्यायां द्युमूर्धादिव्यस्तोपासनेषु औपमन्यवादिभिरुक्तेषु 'अत्यन्नं पश्यति प्रियं भवत्यस्य ब्रह्मवर्चसं कुले य एतं वैश्वानरमुपास्त'इति व्यस्तोपासनेषु फलश्रवणाद्व्यस्तोपासनमेव प्रामाणिकम्। 'यस्त्वेतमेवं प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ती'ति व्यस्तोपासनसमुदायानुवाद एव। नतु समस्तोपासनविधिः। अथवा अनेन वाक्येन समस्तोपासनमपि विधीयते। अतो द्वयमपि प्रामाणिकम्। अल्पफलार्थिभिर्व्यस्तोपासनं कर्तव्यम्। फलभूमार्थिभिस्तु समस्तोपासनं कर्तव्यमिति पूर्वपक्षः। सिद्धान्तस्तु-
	भूम्नस्सामस्त्यस्य ज्यायस्त्वंप्रामाणित्वकम्। तथा हि दर्शयति श्रुतिः व्यस्तोपासनेऽनर्थं ब्रुवती। 'मूर्धाते व्यपतिष्यद्यन्मान्नगमिष्य'इति 'अंधोभविष्यो यन्मान्नागमिष्य'इिति। नचेदं नहिनिंदान्यायेन समस्तोपासनप्रशंसार्थमेव किं न स्यादिति वाच्यम्। अग्निहोत्रं प्रकृत्य श्रुतेन 'जर्तिलयवाग्वावा जुहुयात् गवीधुकयवाग्वावा न ग्राम्यान् पशून्हिनस्ति नारण्या'निति वाक्येन जर्तिलगवीधुकशब्दवाच्यारण्यतिलारण्यगोधूमकृतयवाग्वोर्विकल्पेन अग्निहोत्राहुतौद्रव्यत्वविधानेग्राम्यारण्यपशुहिंसारहिततया तयोस्स्तवनेऽपि 'अथोखल्वाहुरनाहुतिर्वैजर्तिलाश्च गवीधुकाश्च पयसाग्निहोत्रं जुहुया'दिति तदनन्तरं जर्तिलादिप्रतिक्षेपेण पयोविधिदर्शनादेकवाक्यतया जर्तिलयवाग्वेत्यादेः ग्राम्यारण्यपशुहिंसाराहित्येन प्रशस्ततया होमार्हा अपि जर्तिलागवीधुकाश्च यदपेक्षया दुष्टास्तत्पयएव प्रशस्तमिति पयस्स्तुत्यर्थत्वमेकवाक्यतानुरोधादिति। 'नचेदन्यं प्रकल्पयेत् प्रक्लृप्तावर्थवादस्स्या'दिति पूर्वतंत्राधिकरणे किंचिद्विधिपूर्वकं तन्निंदायां विध्यन्तरश्रवणेसति तदेकवाक्यतानुरोधात् पूर्वप्रवृत्तयोर्विधिनिंदयोस्तदर्थवादत्वमिति समर्थितम्। तद्वदेवेहापि युक्तम्। ननु जर्तिलगवीधुकयोः पयसासह संबंधाभावात् जर्तिलगवीधुकयवागूविधानयोरर्थवादतयैव विध्यकवाक्यता समर्थनीयेति तत्रतथाऽस्तु। इहतु भूमविद्यायां नामादीनां सत्येन ब्रह्मणासह भूयस्त्वावधित्वेन संबद्धानां प्रासङ्गिकोपासनविधिवत् समस्तोपासनाविषयेण वैश्वानरात्मना द्व्यादित्यादीनां तदवयवत्वेन सम्बद्धानां प्रासङ्गिकोपासनविधिः किं न स्यादितिचेत् मैवं। व्यस्तोपासननिन्दनेन 'मूर्धात्वेष आत्मन इति होवाचे'त्यादिवाक्येषु तु शब्दकृतेन द्व्यादित्यानां स्वतंत्रोपास्यत्वव्यवच्छेदेन 'तान्होवाचैते वै खलुयूयं पृथगिवेममात्मानं वैश्वानरं विद्वांसोऽन्नमात्थे'ति व्यस्तोपासनानां भ्रममूलत्वोद्धाटनेन भूतविद्यावैषम्यस्य बहुविधस्य सत्वेन जर्तिलयवागुन्यायस्यैव अत्र प्रवृत्त्यौचित्यात्। क्रतुवत्। यथा 'वैश्वानरं द्वादशकपालं निर्वपेत् पुत्रे जात'इति विहितस्य क्रतोः 'यदष्टाकपालो भवती'त्यादिरर्थवादः। नत्वष्टाकपालादिद्रव्यविधायकः। एवं 'अत्यन्नं 
पश्यति प्रिय'मित्यादिव्यस्तोपासन श्रवणमर्थवादः। तस्मात्समस्तोपासनेमेव प्रामाणिकमिति।।
।।इति भूमज्यायस्त्वाधिकरणम्।।
<0303056
।।नानाशब्दादिभेदात्।।
	नानाशाखागतानां मोक्षैकफलानां सद्विद्याभूमविद्यादीनां किमेकविद्यात्वं उतविद्याभेदइतिसंशये सर्वासुविद्यासु वेद्यस्य ब्रह्मणएकत्वेन रूपभेदाभावात् विद्यैक्यमिति पूर्वपक्षे प्राप्तउच्यते-विद्याः परस्परं विभिन्नाएव 
पूर्वकांडोदितशब्दांतराभ्यासादिविधेयभेदापादकहेतुसद्भावात्। यद्यपि वेद उपासीतेत्यादि शब्दानां पर्यायत्वेनाविच्छिन्नस्मृतिसंततिरूपैकार्थबोधकत्वात् तादृशस्मृतीनांच ब्रह्मैकविषयत्वं, तथापि तत्तद्विद्याप्रकरणप्रतिपादित जगदेककारणत्वापहतपाप्मत्वादि विभिन्न विशेषणविशिष्टब्रह्मविषयप्रत्ययावृत्ति 
बोधकत्वेन विद्यानां परस्परभेदस्यावश्याभ्युपयेत्वात्।।
।।इति शब्दाभेदाधिकरणम्।।
<0303057
।।विकल्पोविशिष्टफलत्वात्।।
	सद्विद्यादीनां ब्रह्मप्राप्तिफलकानामेकस्मिन् पुरुषे समुच्चयोवा विकल्पोवेतिसंशये अग्निहोत्रदर्शपूर्णमासादीनां स्वर्गैकफलानां भूयस्त्वापेक्षयायथैकस्मिन्नधिकारिणि समुच्चयः तथा एकस्मिन्नेवपुरुषे ब्रह्मानुभव भूयस्त्वापेक्षया समुच्चयस्स्यादिति पूर्वपक्षे प्राप्त उच्यते-
	विकल्पोविशिष्टफलत्वात्।। तासांविद्यानां विकल्पएव। ब्रह्मानुभवविरोध्यनाद्यविद्याकर्म निरसनपूर्वकानवधिकातिशयानंद ब्रह्मानुभवरूपफलस्य सर्वविद्यासाधारण्यात् विकल्पएव।।
<0303058
।।काम्यास्तुयथकामं समुच्चीयेरन्नवापूर्वहेत्वभावात्।।
	ब्रह्मप्राप्तिव्यतिरिक्तानां फलानां काम्यत्वेन यथेष्टं समुच्चयोवा विकल्पोवाभवतु। परिमितफलानां कर्मणां फलभूयस्त्वापेक्षायां एकस्मिन्नधिकारिणिसमुच्चयस्य तदभावे विकल्पस्यच अग्निहोत्रदर्शपूर्णमासादिषु दृष्टत्वात्। अपरिमितफलासु ब्रह्मविद्यासु नतादृशन्यायावतारः।।
।।इति विकल्पाधिकरणम्।।
<0303059
।।अङ्गेषु यथाश्रयभावः।।
	अङ्गेष्वाश्रितानामुपासनानां कतोर्बहिः प्रयोगासम्भवेनाश्रयतन्त्रत्वस्य वक्तव्यतया प्रयोगवचनेनाश्रयाणाम् उद्गीथादीनां समुच्चयनियमेनाश्रितानामपि समुच्चयनियमो युक्तः। इतरथा तदाश्रितत्वानुपपत्तेरित्यर्थः।।

<0303060

।।शिष्टेश्च।।
	'गोदोहनेन पशुकामस्य प्रणयेदि'तिवदधिकारान्तराश्रवणेनोद्गीथमुपासीतेत्युद्गीथाङ्गतयोपासनविधानाच्च नियमेनोपासनोपादेया। न च वीर्यवत्तरत्वरूपफलार्थत्वस्य 'तन्निर्धारणानियम' इत्यत्रोक्तत्वात्कथं तस्योद्गीथाङ्गत्वमिति वाच्यम्। 'उद्गीथमुपासीते'ति वाक्येनोपासनस्योद्गीथरूपाश्रयसंबंधे वीर्यवत्तरत्वरूपफलसम्बन्धे च बोध्यमाने वाक्यभेदप्रसङ्गात्। न च वाक्यभेदभीत्या तस्य फलविधित्व असम्भवेऽपि तस्य फलाकांक्षायां रात्रिसत्रन्यायेन वीर्यवत्तरत्वस्यैवार्थवादिकस्य फलत्वकल्पनं सम्भवतीति वाच्यम्। पर्णतादावपि तथा प्रसङ्गात्।।
<0303061
।।समाहारात्।।
	'होतृषदनाद्धैवापि दुरुद्गीथमनुसमाहरती'त्युपासनस्य समाहारनियमो दृश्यते। उद्गातृकृतवेदनहानिप्रयुक्तोद्गीथवैगुण्यस्य होतृकर्तृकप्रणवोद्गीथैकत्वविज्ञानेन समाधानोक्त्योपासनस्यावश्यकत्व प्रतीतेरित्यर्थः।।
<0303062
।।गुणसाधारण्यश्रुतेश्च।।
	उपासनगुणस्योपास्यस्य प्रणवस्य 'तेनेयं त्रयीविद्यावर्तत ओमित्याश्रावयत्योमिति शंसत्योमित्युद्गायती'ति साधारण्यश्रुतेश्चोपासनावश्यकता गम्यते। प्रकृतपरामर्शिना तेनेतिशब्देन 
उपास्यस्य प्रणवस्यैव प्रतीतेः। अतः उपासननियमोऽस्तीति प्राप्त उच्यते-
<0303063
।।न वा तत्सहभावाश्रुतेः।।
	न वा क्रतुषूपादाननियम उद्गीथोपासनादेः। कुतः। तत्सहभावाश्रुतेः उद्गीथाङ्गभावाश्रुतेरित्यर्थः। वीर्यवत्तरत्वरूपफलार्थतया गोदोहनतुल्यत्वेन क्रत्वर्थत्वाभावादिति भावः। न च पर्णतादेरपि पुरुषार्थत्वप्रसंगः। पर्णताया जुहूसम्बन्धेऽप्यव्यापाररूपतया फलनिष्पादकत्वाभावेन फलाकांक्षाया एवाभावात्फलकल्पनाया अप्रसक्तेः फलाकांक्षासिध्यर्थं क्रतूपरागेण व्यापाररूपतां सम्पादयितुं जुहूलिंगेन क्रतुमुपस्थाप्य तत्सम्बन्धबोधक शब्दो वा कल्प्यः, जुहूशब्दस्य जुहूसंबन्धिक्रतुलक्षकत्वं वा कल्प्यम्। ततश्च क्रतुफलेनैव नैराकांक्ष्याद्रात्रिसत्रन्यायेनार्थवादिकफलकल्पना न समुन्मिषति। इहोपासनायास्स्वयंव्यापाररूपायाः क्रतूपरागमन्तरेणैव फलाकांक्षा सम्भवति। सत्याञ्च फलाकांक्षायां वाक्यशेषस्यैव फलसमर्पकतया परिणामसंभवे फलवत्कर्मान्तरबोधकवाक्यकल्पनाद्यनपेक्षणात्। तस्माद्वाक्यशेषश्रुताय तस्मै फलायोद्गीथाद्याश्रयविशिष्टोपासन विधिरित्येव युक्तम्। नचोपासनानामाश्रयतन्त्रत्वात्सत्याश्रये तत्तन्त्राणामुपासनानामप्यावश्यकत्वमिति वाच्यम्। इदमेवह्युपासनानामाश्रयतन्त्रत्वं यदाश्रयेसत्येव वृत्तिर्नान्यदाऽस्तीति, न तु यावदाश्रयसत्त्वं वृत्तिरिति ततश्च कामोपबद्धत्वादुपासनानां कामनानाञ्चानित्यत्वात्तदवबद्धानामप्युपासनानामनित्यत्वमेव।।
<0303064
।।दर्शनाच्च।।
	'एवंविद्ध वै ब्रह्मा यज्ञं यजमानं सर्वांश्चार्त्विजोऽभिरक्षी'ति ब्रह्मणो वेदनेनैव सर्वेषां रक्षणं ब्रुवती श्रुतिरुद्गातृप्रभृतीनां वेदनस्यानियमं दर्शयतीति स्थितम्। केचित्तूद्गीथविद्यायाः क्रत्वर्थत्वाभावे 'अन्यथात्वं शब्दादितिचेत्' इत्यधिकरणे उद्गीथविद्यायाः क्रत्वर्थत्वेन क्रतुसाद्गुण्यफलकत्वेऽप्यार्थवादिकमपि फलं तदविरुद्धं ग्राह्यमिति देवताधिकरणे प्रतिपादितमिति भाष्यं विरुध्येत्। तथा पुरुषार्थाधिकरणे 'यदेवविद्यया करोतीति विद्यायास्तृतीयाश्रुत्या कर्माङ्गत्वप्रतिपादनान्न विद्यातः पुरुषार्थ इति 'तच्छ्रुतेः' इति सूत्रेण पूर्वपक्षे कृते तत्र विद्याशब्दस्य प्रकृतोद्गीथविद्या विषयत्वेनोद्गीथविद्यामात्रस्य कर्माङ्गत्वेऽपि नब्रह्मविद्यायाः कर्माङ्गत्वमस्तीत्येतदर्थप्रतिपादकयोः 'असार्वत्रिकी'इति सूत्रपद्भाष्ययोर्विरोधश्च स्यादतश्चास्त्येव क्रत्वर्थत्वम्। न च 'तन्निर्धारणानियमः'। 'अङ्गेषु यथा श्रयभावः' इत्यधिकरणद्वयविरोधः। तयोर्नियतक्रत्वर्थत्वप्रतिक्षेपमात्रपरत्वात्। न च क्रत्वर्थत्वेऽप्यार्थवादिकफलस्वीकारे पर्णताया अप्यपापश्लोकश्रवणफलकत्वप्रसंग इति शङ्क्यम्। प्रस्तरग्रहणस्य 
क्रत्वर्थस्यापि सूक्तवाकमन्त्रप्रतिपाद्यफलार्थत्ववदुपकोसल विद्यांगभूताया अक्षिविद्यायाः 'नास्यावरपुरुषाः क्षीयन्ते'इति प्रतिपन्नब्रह्मविद्याविरोधितदुपयोगिफलार्थत्ववच्च क्रत्वर्थाया अपि पर्णताया अर्थवादप्रतिपन्नकत्वविरुद्धफलार्थत्वे नदोष इति भाष्यकाराशयइति वदन्ति। अन्येतु 'अन्यथात्वं शब्दात्' इत्यत्र भाष्यस्यान्वारुह्योक्तत्वात् क्रत्वर्थत्वं नभाष्यकृदभिमतमिति वदन्ति।।
।।इति यथाश्रयभावाधिकरणम्।।
इति चतुष्षष्टिप्रबन्धनिर्माणसंसूचितसर्वतंत्रस्वतंत्रताबिरुदाञ्चितैः श्रीमद्रङ्ग
रामानुजमुनिभिरनुगृहीतायां श्रीशारीरकब्रह्मसूत्रव्याख्यायां
श्रीशारीरकशास्त्रार्थदीपिकायां तृतीयाध्यायस्य तृतीयः पादः
<0304001
।।पुरुषार्थोऽतश्शब्दादिति बादरायणः।।
	गुणोपसंहारानुपसंहारसिद्धिहेतुभूता विद्यैकत्वनानात्वचिंता कृता। इदानीं कर्माङ्गिकया विद्यया पुरुषार्थोवा, विद्यांगकात्कर्मण इतिवेति चिन्तायां 'ब्रह्मविदाप्नोति परं, तमेवं विद्वानमृतइहभवती'त्यादिश्रुतिभिः विद्ययैव पुरुषार्थ इति बादरायण आचार्यो मन्यते।।
<0304002
	अथ पूर्वपक्षिमतम्-

।।शेषत्वात्पुरुषार्थवादो यथाऽन्येष्विति जैमिनिः।।
	विद्यायाः कर्मसु कर्तृभूतात्मस्वरूपयाथात्म्यविषयकत्वेन कर्तृसंस्कारद्वारा क्रतुशेषत्वात् तत्र फलाश्रवणमर्थवाद एव, यथा द्रव्यगुणकर्मसंस्कारकर्मसु परार्थत्वात्फलश्रुतिरर्थवादस्स्यादिति पूर्वकाण्डोक्त अधिकरणन्यायेन अन्येषु द्रव्यादिषु फलश्रवणस्यार्थवादत्वं तथाऽत्रापि वक्तुं युक्तम्।।
<0304003
।।आचारदर्शनात्।।
	जनकादीनां ब्रह्मविदग्रेसराणां 'कर्मणैव हि संसिद्धिमास्थिता' इति कर्मस्वेव प्राधान्येनानुष्ठानदर्शनात् विद्यैव कर्माङ्गम्।
<0304004
।।तच्छ्रुतेः।।
	'यदेव विद्यया करोती'ति विद्यासामान्यस्य तृतीयाश्रुत्या कर्माङ्गत्वबोधनात् विद्याकर्माङ्गम्। नहि प्रकरणादुद्गीथमात्रविषयत्वं वक्तुं शक्यम्। प्रकरणापेक्षया प्रबलयाश्रुत्या विद्यासामान्याङ्गत्वबोधनात्।।
<0304005
।।समन्वारम्भणात्।।
	'तं विद्याकर्मणी समन्वारभेते'इति विद्याकर्मणोस्साहित्यमेकस्मिन्नधिकारिणि विद्यायाः कर्माङ्गत्वसम्भव एव उपपन्नं भवेत्। न च वैपरीत्यं किं न स्यादिति वाच्यम्। पूर्वोक्तेन कर्तुरात्मनः कर्मशेषत्वप्रतिपादनादिना विद्यायाः कर्माङ्गत्वसिद्धेः।।
<0304006
।।तद्वतोविधानात्।।
	'वेदमधीत्ये'ति अध्ययनवतः कर्मविधानात् अध्ययनस्य अर्थज्ञानपर्यंतत्वेन अनुष्ठेयज्ञानस्य अनुष्ठानाङ्गत्वेन विद्यायाः कर्माङ्गत्वसिद्धिरिति।
<0304007
।।नियमात्।।
	'कुर्वन्नेवेह कर्माणि जिजीविषेच्छतं समा'इति श्रुत्या कृत्स्नस्य पुरुषायुषः कर्मस्येव विनियोगेन कर्मशेषत्वात् कर्मण एव प्राधान्यं। अन्येषां तु तच्छेषत्वमिति विद्यायाः कर्मशेषत्वसिद्धिः। एवंप्राप्ते सिद्धान्तः-
<0304008
।।अधिकोपदेशात्तु बादरायणस्यैवं तद्दर्शनात्।।
	विद्ययैव पुरषार्थः। कर्मकर्तृजीवापेक्षया अनन्तकल्याणगुणाकरत्वेन विलक्षणस्य परब्रह्मण उपास्यत्वोपदेशात्। 'अपहतपाप्मा विजरो विमृत्युर्विशोक' इत्यादिवेदनोपदेशवाक्येषु अविद्यादिहेयसम्बन्धयोग्य जीवापेक्षया विलक्षणस्य परब्रह्मण उपास्यत्वदर्शनात्, तादृशपरब्रह्मविषयिण्या विद्ययैव निरतिशयपुरुषार्थसिद्धिरिति।।
<0304009
।।तुल्यं तु दर्शनम्।।
	ब्रह्मविदां कर्मानुष्ठानवदननुष्ठानस्यापि 'किमर्थावयं यक्ष्यामह' इत्यादिषु दर्शनात् कर्मणो 
विद्यापेक्षयाऽङ्गित्वे अंगिलोपस्यान्याय्यत्वेन कदाचिदप्यननुष्ठानस्यान्याय्यत्वात् कर्मणां विद्यांगत्वमेव न्याय्यम्। न च एकस्मिन्नधिकरिणि कर्मणां त्यागानुष्ठाने कथं सम्भवतइति वाच्यम्। फलाभिसन्धिराहित्यसाहित्याभ्याम् अनुष्ठानाननुष्ठानोपपत्तेरिति।।
<0304010
।।असार्वत्रिकी।।
	'यदेव विद्यया करोती'ति सामान्यतः यच्छब्देनानूदितस्य विद्यया क्रियमाणत्वे प्रापकप्रमाणाकांक्षायां प्रकरणात्सन्निहितस्योद्गीथस्यैव उपस्थितत्वेन तादृशोद्गीथविद्यामात्रविषयत्वमेव तादृशश्रुतेर्न्याय्यमिति।।
<0304011
।।विभागश्शतवत्।।
	'तं विद्याकर्णी समन्वारभेते' इत्यत्र विभिन्नफलयोः विद्याकर्मणोः एकाधिकारिणं प्रति साहित्यस्य क्षेत्ररत्नविक्रयीणं शतद्वयमन्वेतीत्यत्र क्षेत्रार्थं शतं रत्नार्थं शतमितिवत् उपपन्नत्वात् नांगांगिसाहित्यमिति भावः।।
<0304012
।।अध्ययनमात्रवतः।।
	'वेदमधीत्ये'ति अध्ययनमात्रवतो विधानात् अध्ययनविधेः अक्षरराशिग्रहणमात्रपर्यवसन्नत्वेन फलसाधनकर्मप्रतिपादकत्वात्स्वाध्यायस्य तन्निर्णयफलकविचारे पुरुषस्य स्वतएव प्रवृत्तेः कर्मज्ञानापेक्षिणः कर्मविचारे मोक्षार्थिनः ब्रह्मविचारे प्रवृत्तिरिति न विद्या कर्माङ्गम्।।
	अध्ययनविधेरर्थज्ञानपर्यन्तत्वेऽपि शास्त्रजन्यज्ञानापेक्षया उपासनात्मकज्ञानस्य भिन्नत्वात् शास्त्रजन्यब्रह्मस्वरूज्ञानस्य कर्माङ्गत्वप्रसक्तिरेव नास्ति अतो न विद्या कर्माङ्गम्।।
<0304013
।।नाविशेषात्।।
	'कुर्वन्नेवेह कर्माणी'ति आत्मविदः यावज्जीवं कर्मानुष्ठानविधानात् विद्या स्वतन्त्रफसाधनभूतकर्माङ्गमिति न युक्तम्, पूर्वोक्तश्रुतेः विद्याङ्गकर्मविषयत्वेनाप्युपपत्तेः। 'कर्मणैव हि संसिद्धि'मिति वाक्यस्य अङ्गिभूतोपासनस्य यावज्जीवमनुवर्तमानत्वेन अङ्गभूतकर्मणामपि यावज्जीवमनुष्ठानस्यावश्यकत्वेन विरोधाभावात्।।
<0304014
।।स्तुतयेऽनुमतिर्वा।।
	'कुर्वन्नेवेह कर्माणी'ति वाक्यस्य 'ईशावास्यमिदं सर्व'मिति विद्याप्रकरणात् विद्यामाहात्म्यात् सर्वदा कर्म कुर्वन्नपि कर्मजन्यफलाश्लेषइति विद्यास्तुत्यर्थं सर्वदा कर्मानुष्ठानानुमतिपरत्वात् न विद्या कर्माङ्गम्।।
<0304015
।।कामकारेणचैके।।
	एकेशाखिनः ब्रह्मविद्यानिष्ठस्य इच्छया गार्हस्थ्यत्यागमधीयते। विद्यायाः कर्माङ्गत्वे अङ्गानुरोधेन 
अङ्गित्यागस्यानुपपन्नत्वात् विद्यायाः कर्माङ्गत्वं न सम्भवति।।
<0304016
।।उपमर्दं च।।
	'भिद्यते हृदयग्रंथि'रित्यत्र ब्रह्मविद्यया पुण्यापुण्यरूपकर्मणां विनाशस्य प्रतिपादनात् कर्मविनाशिकायाः विद्यायाः विनाश्यकर्माङ्गत्वासम्भवात् न विद्या कर्माङ्गम्।
<0304017
।।ऊर्ध्वरेतस्तु च शब्दे हि।।
	ऊर्ध्वरेतस्स्वाश्रमेषु ब्रह्मविद्यादर्शनात् तेषां अग्निहोत्रादिकर्मभावात् विद्यायाः न कर्मांगत्वम्। न च 'यावज्जीव'मिति श्रुत्या अग्निहोत्रादीनां यावज्जीवानुष्ठानप्रतिपादनात् ऊर्ध्वरेतस्सद्भावप्रतिपादकस्मृतेः श्रुतिविरुद्धत्वेनाप्रमाणत्वात् तादृशाश्रमविशेषस्यैवासिद्धिरिति वाच्यम्। 'एतमेव प्रव्राजिनो लोकमिच्छन्तः प्रव्रजन्ती'त्यादिश्रुत्या आश्रमविशेषप्रतिपादनात् यावज्जीवश्रुतेः तादृशाश्रमोपयुक्तवैराग्यशून्यपुरुषविषयत्वाच्च न विद्या कर्माङ्गम्।
<0304018
।।परामर्शं जैमिनिरचोदनाच्चापवदति हि।।
	'त्रयोधर्मस्कन्धा'इत्यत्र नाश्रमान्तरविधानं, प्रकृतस्य प्रणवकरणकब्रह्मोपासनस्य स्तुत्यर्थमनुवादमात्रं। एवं 'येचेमेऽरण्य'इत्यस्यापि देवयानविधिपरत्वेन आश्रमान्तरविधायकत्वाभावात् 'वीरहावा एष देवानां योऽग्निमुद्वासयत'इति ऊर्ध्वरेतोरूपाश्रमविशेषनिंदासत्वाच्च ऊर्ध्वरेतोरूपाश्रमाविशेषस्याभावं जैमिनिराचार्यो मन्यते-

<0304019
।।अनुष्ठेयं बादरायणस्साम्यश्रुतेः।।
	गृहस्थाश्रमवदाश्रमान्तरमप्यनुष्ठेयमितिबादरायण आचार्योंमन्यते। 'त्रयोधर्मस्कंधा'इति ब्रह्मनिष्ठस्तुत्यर्थमनुवादः गृहस्थाश्रमवदितराश्रमाणामपि समानः। अनुवादस्यप्रापकप्रमाणसापेक्षत्वमपि इतरेषां समानं। 'त्रयोधर्मस्कंधाः यज्ञोध्ययनंदानामिति प्रथमस्तपएवद्वितीयो ब्रह्मचार्याचार्यकुलवासीतृतीय' इतिवाक्येन त्रित्वेनसंग्रहपूर्वकं प्रथमोद्वितीयस्तृतीय इतित्रेधाविभागान्यतानुपपत्त्यायज्ञोध्ययनंदानमिति, गृहस्थाश्रमस्य, तपश्शब्देन कायक्लेशवाचिना तुपःप्रधानयोः वैखानसपारिव्राज्ययोः, ब्रह्मचर्यशब्देन ब्रह्मचारिधर्मवाचकेन ब्रह्मचारिणश्च, ग्रहणस्य आवश्यकत्वेन आश्रमविशेषसद्भावस्य प्रामाणिकत्वात् ब्रह्मसंस्थशब्दस्य ब्रह्मणिसंस्थायस्येति व्युत्पत्त्यासर्वाश्रमिसाधारणत्वाच्च।।
<0304020
।।विधिर्वाधारणवत्।।
	'उपरिहिदेवेभ्यो धारयती'त्यत्र अप्राप्तस्य उपरिधारणस्य अनुवादसजातियवाक्येन विधानवत् आश्रमांतरविधायकमेव त्रयोधर्मस्कंधाइति वाक्यमिति उर्ध्वरेतसांब्रह्मविद्याविधानात् विद्यायाः गृहस्थाश्रमधर्मांगत्वा भावेन पृथक् फलसाधनत्वेन विद्यातः पुरुषार्थसिद्धिरिति भावः।।
।।इति पुरुषार्थाधिकरणम्।।
<0304021
।।स्तुतिमात्रमुपादानादितिचेन्नापूर्वत्वात्।।
	'स एष रसानां रसतमः परमः परार्ध्योऽष्टमो यदुद्गीथ' इति वाक्यानि क्रत्ववयवोद्गीथादिस्तुति मात्रपराणिवा उद्गीथादिषु रसतमत्वादिदृष्टिविधायकानिवेति चिंतायां क्रत्वङ्गभूतोद्गीथादिग्रहणपूर्वकं रसतमत्वकथनात् 'इयमेव जुहूः स्वर्गो लोकआहवनीय'इत्यत्र जुह्वादीनां पृथिव्यादित्वप्रतिपादकस्य स्तुतिपरत्ववत् 'स एष रसानां रसतम' इति वाक्यस्यापि स्तुतिमात्रपरत्वमिति चेन्न। अपूर्वत्वात्। अप्राप्तत्वात्। उद्गीथादीनां रसतमत्वस्य प्रमाणान्तराप्राप्तत्वेन विधेयत्वेन तत्प्राशस्त्यबुद्धिजननार्थं अनुवादासम्भवात् उद्गीथादिषु क्रतुवीर्यवत्तरत्वरूपफलविशेषसिध्यर्थं रसतमत्वादिदृष्टिविधानस्यैव उचितत्वात्। 'इययेव जुहू'रित्यत्र 
कर्मविधिप्रकरणसान्निध्यात् 'सम्भवत्येकवाक्यत्व'इति न्यायेन तदेकवाक्यत्वस्यैव उचितत्वेन स्तुतिरूपत्वसम्भवेऽपि उद्गीथविधेः भिन्नप्रकरणस्थत्वेन एकवाक्यत्वासम्भवात् रसतमादिवाक्यस्य दृष्टिविधिपरत्वमेव उचितमिति।।
<0304022
।।भावशब्दाच्च।।
	'उपासीते'त्यादि उपासनविधायकविधिप्रत्यययुक्तक्रियाशब्दसत्वाच्च उपासनविधिपरत्वमेव न्याय्यम्।।
।।इति स्तुतिमात्राधिकरणम्।।
<0304023
।।पारिप्लवार्थाइति चेन्न विशेषितत्वात्।।
	वाजसनेयके-'अथ ह याज्ञवल्क्यस्य द्वे भार्ये बभूवतु'रित्याद्याख्यानानां 'सर्वाण्याख्यानानि पारिप्लवेशंसंती'ति अश्वमेधगतपारिप्लवनामकशंसने विनियुक्तत्वात् पारिप्लवार्थान्याख्यानानि न तु विद्योपयोगीनीतिचेन्न। विशेषितत्वात्। न सर्वाण्याख्यानानि पारिप्लवार्थानि भवितुमर्हति। सर्वण्याख्यानानि पारिप्लवेशंसन्तीति विधाय 'मनुर्वैवस्वतो राजे'त्यादिना केषां चिदाख्यानानामेव विशेषितत्वात् वाक्यशेषपठितानामेव आख्यानानां पारिप्लवे विनियोगः। न सर्वेषां। अतो विद्यासन्निधिपाठितानां याज्ञवल्क्याद्याख्यानानां तत्तद्विद्यागतपरमात्मविषयत्वादिविशेषप्रतिपादनोपयुक्तत्वमेव।
<0304024
।।तथाचैकवाक्योपबन्धात्।।
	यथा 'तेजोवै धृतं, साऽरोदी'दित्येवमादीनां 'अक्ताश्शर्करा उपदधाति, तस्माद्बर्हिषि न देय' मित्यादिविधिनिषेधैकवाक्यतया विधिनिषेधस्तुतिनिंदाद्युपयोगित्वं, तथैव 'आत्मावा अरे द्रष्टव्य'इति विधिना आख्यानानामेकवाक्यतोपबन्धात् विधेयविद्याविशेषोपयोगित्वमवश्याभ्युपगन्तव्यमिति भावः। ननु 'आत्मावाअर' इति वाक्ये 
द्रष्टव्य इति न विधिः। स्वाध्यायस्य अर्थपरत्वेन अधीतवेदः पुरुषः प्रयोजनवदर्थदर्शनात् तन्निर्णयाय स्वयमेव गुरुमुखात् न्याययुक्तार्थग्रहणलक्षणे श्रवणे प्रवर्ततइति श्रवणस्य प्राप्तत्वात् अनुवादः। स्वात्मनि एवमेवेति श्रुतार्थप्रतिष्ठापनलक्षणमननस्य श्रवणप्रतिष्ठार्थत्वेन प्राप्तत्वात् मन्तव्यइतिचानुवादः। निदिध्यासनस्य स्मृतिरूपतया श्रुतार्थविषयत्वात् निदिध्यासितव्य इति चानुवादः। अतो विध्यसम्भवात् न विध्येकतापन्नानि आख्यानानीति चेन्न। 'क्षीयन्तेचास्य कर्माणि तस्मिन्दृष्टे परावर'इति दर्शनस्यापि मोक्षाव्यवहितसाधनत्वश्रवणात् दृशिधातुना दर्शनसमानाकारकविशदं ज्ञानमभिधीयते। तथा 'स्मृतिलम्भे सर्वग्रंथीनां विप्रमोक्ष'इति ध्यानस्य मोक्षाव्यवहितकारणत्वश्रवणात् ध्यानमपि विधीयते। अत उभयोरेकार्थत्वस्य वक्तव्यत्वात् द्रष्टव्यो निदिध्यासितव्य इत्याभ्यां दर्शनसमानाकारत्वविशिष्टं ध्यानं विधीयते। 'आर्षेयं वृणीते त्रीन् वृणीत'इत्याभ्यां त्रित्वविशिष्टार्षेयवरणविधानवदिति द्रष्टव्यम्। न च निदिध्यासनस्य स्मृतिरूपतया प्राप्तत्वं शक्यम्। 'निदिध्यासितव्य'इति अनवरत भावनारूपस्य ध्यानस्य विधानात् अनवरतभावनारूपत्वस्य अप्राप्तत्वात्। न च सन््श्रुतिवैयर्थ्यं, उपायदशाप्रभृतिभगवद्ध्यानस्य अनुकूलत्वसूचनाय सनन्तपदेन निर्देशसम्भवात्। अतो 'नवा अर'इति वाक्यस्य विधायकत्वसम्भवात् विध्येकवाक्यतापन्नानि विधेयविद्याविशेषोपयोगीन्येवेति सर्वं सुस्थं। 

।।इति पारिप्लवार्थाधिकरणम्।।

<0304025

।।अतएवचाग्नींधनाद्यनपेक्षा।।
	ऊर्ध्वरेतसः यज्ञाद्यभावात् तदंगिकाविद्यानसंभवतीति पूर्वपक्षे प्राप्तउच्यते-
	अतएवचाग्नींधनाद्यनपेक्षा। एतमेव प्रव्राजिनोलोकमिच्छन्तः प्रव्रजन्ति, यदिच्छतोब्रह्मचर्यंचरन्ति, 
येचेमेरण्येश्रद्धांतपइत्युपासते' इति वाक्यैः ऊर्ध्वरेतस्सुब्रह्मविद्यायाः प्रमाणप्रतिपन्नत्वात् तेषु ब्रह्मविद्या 
अग्न्याधानलक्षणाग्नीधनपूर्वकाग्निहोत्राद्यनपेक्षैव।
।।इति अग्नींधनाद्यधिकरणम्।।
<0304026
।।सर्वापेक्षाचयज्ञादिश्रुतेरश्ववत्।।
	यदि ब्रह्मविद्या यज्ञाद्यनपेक्षा तदा गृहस्थेष्वपि सा अग्निंघनाद्यनपेक्षैव। नच विविदिषावाक्यात् यज्ञादीनां तादर्थ्यप्रतीतिरिति वाच्यं। तेनैव वाक्येन यज्ञादीनां विविदिषार्थत्वोपलम्भेऽपि विद्यार्थत्वाप्रतीतेरिति पूर्वपक्षे प्राप्त उच्यते। सिद्धान्तस्तु-यथा गमनसाधनभूतोऽश्वः परिकरबन्धसापेक्षः तथा गृहस्थेषु विद्या यज्ञादिसर्वकर्मापेक्षैव 'तमेतं वेदानुवचनेन ब्राह्मणाविविदिषन्ती'ति श्रुतेः। यथा 'अश्वेन जिगमिषती'त्यादिसनन्तपदप्रयोगे प्रकृत्यर्थगमनसाधनत्वप्रतीतिदर्शनेन यज्ञेन विविदषन्तीत्यत्रापि यज्ञादौ वेदनसाधनत्वप्रतीतेः। यद्यपि प्रकृतिप्रत्ययार्थयोः प्रत्ययार्थस्य प्राधान्यमित्युत्सर्गः। तथाऽपि 'अश्वेन जिगमिषती'त्यादिसनन्तपदप्रयोगस्थले प्रकृत्यर्थप्राधान्यस्यैव व्युत्पत्तिसिद्धत्वात् अत्रापि प्रकृत्यर्थभूतवेदनसाधनत्वमेव वेदानुवचनादीनां तृतीयया प्रतिपाद्यतइति द्रष्टव्यम्।।
।।इति सर्वापेक्षाधिकरणम्।।
<0304027
गृहस्थस्य बाह्याभ्यन्तरकरणव्यापाररूपकर्मानुष्ठानस्यावश्यकत्वात्,
शमादीनाञ्च तद्विपरीतत्वात् नानुष्ठेयत्वमिति प्राप्त उच्यते-

।।शमदमाद्युपेतस्स्यात्तथाऽपि तु तद्विधेस्तदंगतया तेषामवश्यानुष्ठेयत्वात्।।
	तथाऽपि ग़ृहस्थस्य कर्मानुष्ठानावश्यकत्वेऽपि गृहस्थश्शमदमाद्युपेतस्स्यात्। 'शान्तोदान्तउपरतस्तितिक्षुस्समाहितो भूत्वाऽऽत्मन्येवात्मानं पश्येदि'ति विद्यांगतया शमादीनां विधानात् अशान्तचित्तस्य चित्तविक्षेपेण विद्यानिष्पत्त्यसम्भवेन 
दृष्टार्थतया  अनुष्ठेयत्वाच्च। न च कर्मणां शमादीनां च विरोधः, भिन्नविषयत्वात्। विहितेषु व्यापारः इतरेषु तदुपरमरुपश्शम इति। न च करणव्यापाररूपकर्मसु वर्तमानस्य वासनानुवृत्त्या शमादिकं न सम्भवतीति वाच्यं। परमपुरुषाराधनरूपकर्मणां वासनोच्छेद एव हेतुत्वादिति स्थितम्।।
।।इति शमदमाद्यधिकरणम्।।
<0304028
।।सर्वान्नानुमतिश्च प्राणात्यये तद्दर्शनात्।।
	'नह वा एवंविदि किञ्चनानन्नं भवती'ति छान्दोग्ये 'नास्यानन्नं जग्धं भवती'ति वाजसनेयके च श्रवणाद्वामदेव्योपासनानिष्ठस्य प्रार्थयमानसर्वयोषिदपरिहारानुमतिवत् सर्वान्नानुमतिः प्राणविद्यानुष्ठस्य सर्वदा क्रियत इति पूर्वपक्षे प्राप्त उच्यते-
	सर्वान्नानुमतिश्च प्राणात्यये तद्दर्शनात्।। प्राणात्यय एव प्राणविदस्सर्वान्नानुज्ञानं न सर्वदा। ब्रह्मविदोऽप्युषस्तेः प्राणात्यय एव इभ्योच्छिष्टाशनस्य दर्शनेन प्राणविदस्सर्वान्नानुमतेरापद्विषयत्वस्य किं पुनर्न्याय सिद्धत्वात्।।
<0304029
।।अबाधाच्च।।
	'आहारशुद्धौ सत्त्वशुद्धि'रिति शास्त्राबाधार्थमप्येवमेव न्याय्यं, इतरथा तस्य बाधस्स्यात्।।
<0304030
।।अपिस्मर्यते।।
	'प्राणसंशयमापन्नो योऽन्नमत्ति यतस्ततः। लिप्यते न स पापेन पद्मपत्रमिवाम्भसे'ति स्मरणाच्च सर्वान्नीनत्वमापद्विषयम्।।
<0304031
।।शब्दश्चातोऽकामकारे।।
	'तस्माद्ब्राह्मणस्सुरां न पिबति पाप्मना नोत्सृजा'इति संहितायां कामकारप्रतिषेधशब्ददर्शनात्। पाप्मना संस्पृष्टो नभवानीति मत्वा ब्राह्मणस्सुरां न पिबतीति हि तस्याश्श्रुतेरर्थः। ननु ब्रह्माविद उषस्तेः प्राणात्यये सर्वान्नीवत्वदर्शनात् प्राणविदस्सर्वान्नीनत्वस्यापद्विषयत्वं कैमुत्यन्यायेन सिध्यतीत्यनुपपन्नम्। वामदेव्योपासननिष्ठस्य सर्वयोषिदपरिहारवत् प्राणवद्यानिष्ठस्य वचनबलात् सर्वान्नीनत्वमिति वदन्तं प्रत्येतस्यानुत्तरत्वादितिचेन्न। वामदेव्योपासनस्य 'न काञ्चन परिहरेत्तद्ब्रत'मिति सर्वयोषिदपरिहारेऽपि स्पष्टविधिश्रवणात्। प्रकृते च 'न ह वा एवंविदि किंचनानन्नं भवती'त्यत्र सर्वान्नभक्षणविधेः कल्प्यत्वात्, प्रत्यक्षनिषेधविरोधे च विधिकल्पनानुदयेनार्थवादत्वस्यैव युक्तत्वात्, सर्वप्राण्यन्ने यत्किंचिदिदमाश्वस्य आशकुनिभ्य' इति विहितस्य प्राणान्नत्वचिंतनस्य स्तुतिमात्रं क्रियते 'नह वा एवंविदि किंचनानन्नं भवती'ति। नचैवंसति निषेधशास्त्रविरोधात् 'एवंविदि पापं कर्म न श्लिष्यत'इत्यादेरपि स्तुतिमात्रत्वप्रसङ्ग इति वाच्यम्। पाप्मनामश्लेषाभावे अनिर्मोक्षप्रसङ्गेन सकलपापाश्लेषस्य मोक्षविधिशास्त्रापेक्षितत्त्वेन फलविधित्वस्य वक्तव्यत्वात्। प्राणविद्यायाश्च ज्येष्ठत्वश्रेष्ठत्वादिफलकत्वेन फलाकांक्षाया अभावादिति।।
।।इति सर्वान्नानुमत्यधिकरणम्।।
<0304032
।।विहितत्वाच्चाश्रमकर्मापि।।
	'यावज्जीवमग्निहोत्रं जुहोती'ति नित्यतया विहितानामग्निहोत्रादीनामनित्यकामनाविषयब्रह्मविद्यार्थत्वे नित्यानित्यसंयोगविरोधात् आश्रमकर्मापेक्षया विद्यार्थानि कर्माणि भिन्नानीति पूर्वपक्षे प्राप्ते यथैकस्यैव खदिरत्वस्य 'खादिरो यूपो भवति, खादिरं वीर्यकामस्य यूपं कुर्या'दिति वचनद्वयेन क्रतौ फले च पृथग्विनियोगदर्शनात् क्रत्वर्थतया नित्यस्यापि खदिरत्वस्यानित्यकामनाविषयवीर्यार्थत्वाविरोधः, तद्वत् 'यावज्जीवमग्निहोत्रं जुहोती'ति नित्यतयाऽग्निहोत्रादीनां विहितत्वादाश्रमकर्मत्वमप्यस्ति।।
<0304033
।।सहकारित्वेन च ।।
	विविदिषावाक्येन विद्यासहकारितया विहितत्वाद्विद्यार्थत्वमप्यस्तीति स्थापितम्।।
<0304034
	नन्विह यथा कुण्डपायिनामयने 'मासमग्निहोत्रं जुहोती'ति श्रुतं मासाग्निहोत्रं नैयमिकाग्निहोत्राद्भिद्यते, तथा विविदिषावाक्येन विद्यार्थतया विधीयमानं नित्यादग्निहोत्रादेरन्यदेवास्तु तत्राह-

।।सर्वथाऽपि त एवोभयलिङ्गात्।।
	विद्यार्थत्वे आश्रमार्थत्वेऽपि त एव यज्ञादयः प्रतिपत्तव्याः। उभयत्र यज्ञादिशब्दैः प्रत्यभिज्ञाप्यमानत्वरूपलिंगात्, 'यज्ञेने'त्यादिशब्दैः प्रसिद्धयज्ञादिविलक्षणयज्ञादिविधाने तस्य द्रव्यदेवताद्यभावे अरूपत्वप्रसंगात्, तत्सद्भावे च देवतोद्देशेन द्रव्यत्यागत्वरूपयज्ञशब्दप्रवृत्तिनिमित्तेन यज्ञशब्दमुख्यार्थतया मासाग्निहोत्रवद्गौण्यावृत्त्या कर्मान्तरं विधीयत इति वक्तुमशक्यत्वात्, न तन्न्याय इह प्रवर्तते। अतः 'यज्ञोऽध्ययनं दानमिति प्रथमः, यज्ञानां जपयज्ञोऽस्मि, भोक्तारं यज्ञतपसा' मित्यादिष्विवप्रसिद्धयज्ञपरत्वमेव युक्तम्।
<0304035
।।अनभिभवं च दर्शयति।।
	'धर्मेण पापमपनुदती'त्यादिश्रुतिश्च तानेव यज्ञादिधर्मान्निर्दिश्य तैर्विद्याया अनभिभवं पापकर्मभिरुत्पत्तिप्रतिबन्धाभावं दर्शयति। ततश्च प्रसिद्धस्यैवाग्निहोत्रादेर्धर्मस्य विद्योत्पत्तिप्रतिबन्धक पापापनोदहेतुत्वात्तस्यैव विद्यांगत्वमिति स्थितम्।।
।।इति विहितत्वाधिकरणम्।।
<0304036
।।अन्तराचापि तु तद्दृष्टेः।।
	अनाश्रमिणां विधुरादीनामाश्रमधर्माभावात्तदंगिका विद्या न सम्भवतीति पूर्वपक्षे प्राप्तउच्यते-
	अन्तराचापि तु तद्दृष्टेः। तुशब्दः पक्षव्यावर्तकः। चशब्दोऽवधारणे। आश्रमानन्तरावर्तमानानां अनाश्रमिणामिति यावत्। तेषामपि विद्यायामधिकारोऽस्त्येव। तादृशानामपि भीष्मरैक्वसंवर्तादीनां ब्रह्मविद्यादर्शनात्, 'यज्ञेन दानेन तपसाऽनाशकेने'ति आश्रमानियतदानतपआदिभिरपि विद्यानुग्रहस्य श्रुतत्वात्।।
<0304037
।।अपि स्मर्यते।।
	'जप्येनापि च संसिध्येत् ब्राह्मणो नात्र संशयः' इति हि स्मर्यते। संसिध्येत्--जपाद्यनुगृहीतया विद्यया सिद्धोभवतीत्यर्थः।।
<0304038
।।विशेषानुग्रहश्च।।
	'तपसा ब्रह्मचर्येण श्रद्धया विद्ययाऽऽत्मानमन्विष्यादित्यमभिजयन्ती'ति आश्रमानियततप आदिधर्मविशेषैरनुग्रहः श्रूयते।।
<0304039
।।अतस्त्वितरज्ज्यायो लिंगाच्च।।
	तुशब्दोऽवधारणे। अतः अनाश्रमित्वादितरत् आश्रमित्वमेव ज्यायः। अनाश्रमित्वमापद्विषयम्। शक्तस्यत्वाश्रमित्वमेवोपादेयम्। भूयोधर्मकाल्पधर्मकयोरतुल्यकारित्वात्। 'लिंगाच्च'। लिंगं इति स्मृतिः। स्मर्यते हि 'अनाश्रमीनतिष्ठेत्तु दिनमेकमपि द्विज' इति। असति वैराग्ये दारालाभ आपत्। सति वैराग्ये सन्यासस्वीकार सम्भवात्। नचाविरक्तस्य ब्रह्मविद्याधिकारः कथमुच्यत इति शंक्यम्। अग्निहोत्राद्यनुतिष्ठासया दारपरिग्रहरागसम्भवेऽपि दारादिषु भोग्यतातिशयबुद्धिकृतरागाभावेन ब्रह्मविद्याधिकारसम्भवात्, देहान्तरोपभोग्यब्रह्मव्यतिरिक्तफलाशाभावेन मुमुक्षौपयिकवैराग्यसम्भवाच्च। एवमेव व्यासार्यैरुक्तत्वाच्च न दोषः।।
।।इति विधुराधिकरणम्।।
<0304040
।।तद्भूतस्य तु नातद्भावो जैमिनेरपि नियमात्तद्रूपाभावेभ्यः।।
	नैष्ठिकवैखानसपरिव्राजकानां स्वाश्रमेभ्यः प्रच्युतानामपि विधुरादिवत् जपादिभिः विद्यानुग्रहसम्भवात् अस्त्यधिकारइति पूर्वपक्षे प्राप्तउच्यते-
	तद्भूतस्य तु नातद्भावो जैमिनेरपि नियमात्तद्रूपाभावेभ्यः। तुशब्दः पक्षव्यावृत्त्यर्थः। तद्भूतस्य नैष्ठिकादिभूतस्य अतथाभावः प्रच्युत्य स्थितिः न सम्भवत्येव। कुतः-तद्रूपनिवृत्तिभ्यश्शास्त्रैर्नियमात्। नियच्छंति हि शास्त्राणि 'अत्यन्तमाचार्यकुलेऽवसादय'न्निति नैष्ठिकब्रह्मचारिणं, अरण्यमियात्ततो न पुनरेयादिति वैखानसं, 'सन्यस्याग्निं न पुनरावर्तये'दिति सन्यासिनञ्च। अतस्तेषां प्रचुत्य स्थित्यभावात् विद्यानधिकारः। जैमिनेरप्यविगीतोऽयम्।।
<0304041
।।नचाधिकारिकमपि पतनानुमानात्तदयोगात्।।
	आधिकारिकं 'अवकीर्णी पशुश्च तद्व'दित्यधिकारलक्षणोक्तं प्रायश्चित्तमपि नैष्ठिकस्य न सम्भवति। प्रच्युतनैष्ठिकादीनां पतनस्मतेः प्रायश्चित्तासम्भवात्। तेषां पतनञ्च 'आरुढो नैष्ठिकं धर्मं यस्तु प्रच्यवतेद्विजः। प्रायश्चित्तं न पश्यामि येन शुध्येत्स आत्महे'ति प्रायश्चित्ताभाववचनेन स्मर्यते। 
अवकीर्णप्रायश्चित्तं उपकुर्वाणब्रह्मचारिविषयम्।
<0304042
।।उपपूर्वमपीत्येके भावमशनवत्तदुक्तम्।।
	उपपातकत्वात् मध्वशननिषेधतत्प्रायश्चित्तवत् आधिकारिकसद्भावं मन्यन्ते।। तदुक्तं स्मृतिकारैः- 'उत्तरेषाञ्चैतदविरोधी'ति। गुरुकुलवासिनः विहिता धर्माः प्रायश्चित्तञ्च स्वाश्रमाविरोधीनि उत्तरेषामाश्रमिणां सम्भवन्तीत्यर्थः। ब्रह्मचर्यभ्रंशे प्रायश्चित्तसम्भवात् ब्रह्मविद्याधिकारस्सम्भवत्येव।।
<0304043
।।बहिस्तूभयथाऽपि स्मृतेराचाराच्च।।
	उभयथापि उपपातकत्वे महापातकत्वेवा ब्रह्मविद्याधिकारिभ्यो बहिष्कृता एवैते- 'प्रायश्चित्तं न पश्यामि येन शुध्थेत्स आत्महे'ति स्मृतेः। शिष्टबहिष्काराच्च। यद्यपि कल्मषनिर्हरणाय कैश्चिद्वचनैः प्रायश्चित्ताधिकारप्रतिपादनेऽपि कर्माधिकारापादिनी शुद्धिस्तेषां न सम्भवतीत्येवाभिप्रायः। अतएव तेषां ब्रह्मविद्याधिकाराभावः।।
।।इति तद्भूताधिकरणम्।।
<0304044
।।स्वामितः फलश्रुतेरित्यात्रेयः।।
	ऋत्विक्परिक्रयस्याङ्गानुष्ठानमात्रार्थत्वादङ्गावबद्धोपासननाञ्च 'तन्निर्धारणानियमस्तदृष्टेः पृथग्ध्यप्रतिबन्धः फल'मिति सूत्रोक्तन्यायेनानङ्गत्वाच्छास्त्रफलं प्रयोक्तरीति न्यायेन यजमानगामिफलसाधनभूतोपासनस्य यजमानेनैव कर्तव्यत्वात्। 'गोदोहनेन पशुकामस्य प्रणयेत्'इति श्रुतपश्वर्थगोदोहनादेरनङ्गत्वेऽपि ऋत्विक्कर्तृकप्रणयननिर्वर्तकस्य गोदोहनस्य यजमानेनोपादातुमशक्यतयर्त्विक्कर्तृकत्वेऽप्युद्गातृकर्तृकउद्गीथे यजमानस्योपासन सम्भवादुपासनं याजमानमेव। औद्गात्रसमाख्यानं तु शास्त्रफलं प्रयोक्तरीति न्यायेन विरोधादुपेक्षणीयम्। अतः फलस्य स्वामिगतत्वात्फलस्वामियजमानकर्तृकमेवोपासनमिति पूर्वपक्षे प्राप्ते उच्यते- सिद्धान्तस्तु।।
<0304045
।।आर्त्विज्यमित्यौड़ुलोमिस्तस्मै हि परिक्रीयते।।
	उपासनान्यपि ऋग्विक्कर्माण्येव स्युः। प्रयोगाङ्गस्यर्त्विजः प्रयोगांतः पात्युद्गीथाद्युपासनेऽपि कर्तृत्वसम्भवात्। 'तगँहबको दाल्भ्योविदांचकार सह नैमिषीयाणामुद्गातबभूव सहस्मैभ्यः कामानागायति' इत्युद्गातृदाल्भ्यगतविद्याया यजमानकामसम्पादकत्वदर्शनलिंगाच्चर्त्विक्कर्तृकमेवोपासनम्। न चर्त्विंक्कर्तृकोपासनस्य फलमृत्विग्गतमेव स्यादिति शक्यशङ्कम्। ऋग्विजां परार्थतया तेषां वचनमन्तरेण फलसम्बन्धानुपपत्तेः। 'यां वै कांचन यज्ञऋत्विज आशिषमाशासते यजमानायैवैतामाशिषमाशासते' इति श्रुतेश्च 'तस्मादुहेवंविदुद्गाता ब्रूयात् कंते काममागायानीति'इति ऋग्विग्गतविज्ञानस्य यजमानगामिफलकत्वावेदनलिंगाच्च न शास्त्रफलं प्रयोक्तरीति न्यायावतारः। ततश्च 
परिक्रयविधिबलादुत्सृष्टस्यर्त्विक्कर्तृकस्य याजमानसमाख्यापादकाभावाल्लिंगानुग्रहादौद्गात्र समाख्यानाच्चार्त्विज्यमेवोपासनमिति।।
।।इति स्वाम्यधिकरणम्।।
<0304046
।।सहकार्यंतरविधिः पक्षेणतृतीयं तद्वतोविध्यादिवत्।।
	'तस्माद्ब्राह्मणः पाण़्डित्यं निर्विद्य तिष्टासेद्बाल्यञ्च निर्विद्याथ मुनि'रित्यत्र मुनिशब्देन पाण्डित्यशब्दविहितं ज्ञानमेवानूद्यते, न ततोऽर्थान्तरं ज्ञानं विधीयते, प्रमाणाभावादिति पूर्वपक्षे प्राप्त उच्यते-
	सहकार्यन्तरविधिः पक्षेण तृतीयं तद्वतो विध्यादिवत्। विधीयत इति कर्मसाधनो विधिशब्दः। सहकार्यन्तरञ्च तद्विधिश्च सहकार्यन्तरविधिः। तद्वतः विद्यावतस्तृतीयं बाल्यपांडित्यापेक्षया तृतीयं मौनं 
विद्यायास्सहकार्यन्तरं विधीयत इत्यर्थः। न च मुनिशब्दार्थस्य पाण्डित्यशब्देनैव प्राप्तत्वाद्विधेयत्वानुपपत्तिरिति वाच्यम्। पक्षेण प्रकृष्टमननशीले व्यासादौ मुनिशब्दप्रयोगात् प्रकृष्टं मननमेव मुनिशब्दार्थः। तच्च पांडित्यशब्दितादौपदेशिकार्थाधिगमात्, श्रवणप्रतिष्ठार्थान्मननाच्च, अर्थान्तरभूतमालम्बनसंशीलनात्मकमिति तस्याप्राप्तत्वेन विधानार्हत्वाद्विधेयत्वं युज्यते। पक्षः परिग्रहः। 'पक्षपरिग्रह' इति धातुः। आदर इति यावत्। तत्कृतप्रकर्षयुक्तं मननं मौनम्। तदेव मुनिशब्देन विधीयते। सादरमनन मालम्बनसंशीलनं विधीयत इत्यर्थः। विध्यादिवत्। अत्रापि विधिशब्धः कर्मसाधनः। विधिश्चासावादिश्चेति समासः। विधेयादिवदित्यर्थः। प्रस्तुतमननापेक्षया आदिर्यो वेधेयः प्राक्तनोबिधेयः पाण्डित्यबाल्यलक्षणः। ततश्चायमर्थः। विद्याङ्गतया यथा बाल्यपाण्डित्ये विधीयते, एवमेव मुनिशब्देनापि आलंबनसंशीलनलक्षणं सादरं मननं सहकारि विधीयतइत्यर्थः। यद्वा विध्यादिवदित्यत्र विधिशब्देन विधेयं यज्ञदानाद्युच्यते। आदिपदग्राह्यं रागप्राप्तं श्रवणं मननञ्च। 
सहकार्यन्तरविधिरित्यत्र च सहकार्यन्तरेपि पृथक्पदं लुप्तविभक्तिकम्। ततश्चायमर्थः। तृतीयं मौनं यत् तद्यजनश्रवणमननवत् बाल्यपाण्डित्यापेक्षया सहकार्यन्तरं सत् अर्थान्तरं सद्विध्यर्हमित्यर्थः। पांडित्याभिन्नत्वेह्यनुवाद्यता स्यादित्यर्थः। ननु बाल्यपाण्डित्यमौनशमादिनानाश्रमधर्मभूतयज्ञाद्यङ्गिकाया विद्यायास्सर्वेष्वाश्रमेषु सम्भवात्, छान्दोग्ये 'अभिसमावृत्य कुटुम्बे शुचौदेश' इत्यारभ्य 'सखल्वेवं वर्तयन् यावदायुषं ब्रह्मलोकमभिसम्पद्यते न च पुनरावर्तत' इति गार्हस्थ्यधर्मेणोपसंहारः कथमित्यत्राह।।
<0304047
।।कृत्स्नभावात्तु गृहिणोपसंहारः।।
	तुशब्दः पक्षं व्यावर्तयति। कृत्स्नेस्वाश्रमेषु ब्रह्मविद्यायास्सद्भावात् छान्दोग्ये गृहस्थेनोपसंहारः उपलक्षणार्थः। यथा छान्दोग्ये गृहस्थधर्मकीर्तनमितराश्रमधर्मोपलक्षणार्थं, एवं बृहदारण्यके- 'भिक्षाचर्यं चरन्ती'ति सन्यासिधर्मकीर्तनमाश्रमधर्मान्तरोपलक्षणार्थमित्याह।।
<0304048
।।मौनवदितेरषामप्युपदेशात्।।
	अत्र मौनशब्देन मौनसमभिव्याहृतसन्न्यासिधर्मभूतभिक्षाचरणादिकं लक्ष्यते। मौनवत् सन्यासिधर्मवदितरोऽप्याश्रणधर्मो विद्याङ्गमित्यर्थः। इतरेषामप्याश्रमिणां 'ब्रह्मसंस्थोऽमृतत्वमेती'ति ब्रह्मविद्याया मोक्षस्यचोपदेशादिति।।
।।इति सहकार्यन्तरविध्यधिकरणम्।।
<0304049
।।अनाविष्कुर्वन्नन्वयात्।।
	'बाल्येन तिष्ठासे'दित्यत्र बाल्यशब्दस्य भावकर्मसाधारणत्वेऽपि वयोविशेषलक्षणवालभावस्य इच्छया सम्पादितुमशक्यत्वेनाविधेयत्वात् कर्मैव विधेयम्। तत्र कामचारकामवादकामभक्षत्वादिकं यद्बालस्य कर्म, यच्च डम्भादिराहित्यलक्षणं स्वमाहात्म्यानाविष्करणरूपं कर्म तत्सर्वं बाल्यशब्देन विधेयं, अविशेषात्। न च निषिद्धस्य कामचारादेर्विधानमयुक्तमिति वाच्यम्। वामदेव्योपासनांगतया प्रार्थयमानसर्वयोषिदपहारलक्षणनिषिद्धकर्म विधानवद्विद्यांगतया निषिद्धस्यापि कामचारादेर्विधानसम्भवादिति पूर्वपक्षे प्राप्ते उच्यते-
	अनाविष्कुर्वन्नन्वयात्। स्वमाहात्म्यमनाविष्कुर्वन्नेव विद्वान्वर्तेत स्वमाहात्म्यानाविष्करणलक्षण बाल्यस्यैव विद्यायामन्वयसम्भवात्। 'नाविरतो दुश्चरितान्नाशान्तो नासमाहितः। नाशान्तमानसोवाऽपि प्रज्ञानेनैनमाप्नुया'दिति विशिष्य विद्यायामपि प्रतिषिद्धस्य कामचारादेर्विद्यांगतयाऽन्वयासम्भवात्।। 
।।इति अनाविष्काराधिकरणम्।।
<0304050
।।ऐहिकमप्रस्तुतप्रतिबन्धे तद्दर्शनात्।।
	मुक्तिव्यतिरिक्तफलकोपासनानामुद्गीथविद्यारहितयज्ञादि कर्मनिष्पाद्यानामपि यज्ञादिरूपसाधननिष्पत्तौ सत्यां विळंबे हेत्वभावात् इह जन्मन्येव निष्पत्तिरिति पूर्वपक्षः-
सिद्धान्तस्तु- मुक्तिव्यतिरिक्तफलकमुपासनं अप्रस्तुतप्रतिबन्धे प्रतिबन्धाभावे ऐहिकं इहैव जन्मनि सम्भवति। सति प्रतिबन्धे जन्मान्तरे। न च प्रतिबन्धासम्भवश्शङ्कनीयः। 'यदेव विद्यया करोति श्रद्धयोपनिषदा तदेव वीर्यवत्तरं भवती'ति उद्गीथविद्यायाः प्रबलकर्मान्तराप्रतिबद्धफलत्वावेदनेन प्रबलकर्मान्तरप्रतिबन्धस्यानुज्ञातत्वात्। न च 'तमेतं वेदानुवचनेन ब्राह्मणा विविदिषन्ती'ति यज्ञादेर्वेदनसाधनत्वश्रवणात् कारीर्यभिचारादिवत् नियतैहिकत्वमेव किं न स्यादिति वाच्यम्। शुष्यच्छालिसम्पत्तिवैरिविशेषविपत्तिफलकत्वेन विहितानां तेषां नियतैहिकत्वेऽपि विद्यासाधनयज्ञादिकर्मणां तज्जन्मनि विद्योद्देशेन अविहिततया पश्वादिफलकचित्रेष्ट्यादिवत् नियतैहिकत्वाभावात् पूर्वतन्त्रे चतुर्थाध्याये योगसिध्यधिकरणे तथा निर्णीतत्वादिति।। 
।।इति ऐहिकाधिकरणम्।।
<0304051
।।एवंमुक्तिफलानियमस्तदवस्थावधृतेस्तदवस्थावधृतेः।।
	यक्षानुरूपो बलिरिति न्यायेन बलवत्कर्मसाध्यानां मुक्तिफलकब्रह्मोपासनानां प्रबलकर्मान्तर प्रतिबन्धासम्भवात् नियतैहिकत्वमेवेति पूर्वपक्षः। 
	सिद्धान्तस्तु मुक्तिफलकविद्यानामपि ऐहिकत्वनियमो नास्ति, अप्रस्तुतप्रतिबन्धत्वरूपावस्थाया अविशेषेण तत्राप्यवधृतत्वात्। तत्रापि प्रबलानां ब्रह्मविदपचारादिप्रतिबन्धकानां सम्भवात्। द्विरुक्तिरध्यायपरिसमाप्त्यर्था।।
।।इति मुक्तिफलाधिकरणम्।।
<0401001
।।आवृत्तिरसकृदुपदेशात्।।
	'ब्रह्मविदाप्नोति पर'मित्यादिषु मोक्षसाधनं वेदनं सकृत्कृतमेव शास्त्रार्थः। 'सयोहवै तत्परंब्रह्म वेद ब्रह्मैव भवती'ति ब्रह्मवेदनस्य परप्राप्त्युपायत्वश्रुतेः सकृत्कृतेऽपि वेदने शास्त्रार्थनिर्वृत्तेः असकृदावृत्तौ ज्योतिष्टोमादेरिव फलभूम्नः कल्पनीयतया अपुनरावृत्तिलक्षणमोक्षरूपफलभेदस्याभावाच्चेति पूर्वःपक्षः। सिद्धान्तस्तु आवृत्तिरसकृदुपदेशात्। असकृदावृत्तं वेदनमित्यर्थः। 'विद्यादुपासीते'ति विद्युपास्योरुपक्रमोपसंहारयोर्व्यतिकरेण उपदेशात् 'ब्रह्मविदाप्नोति परं निदिध्यासितव्य'इति वेदनध्यानयोश्च व्यतिकरेण उपदेशात् वेदनध्यानोपासनादि शब्दानामभिन्नार्थत्वात् स्मृतिसंतानरूपध्यानात्मकवेदनस्य आवृत्तिमन्तरेण ध्यानरूपत्वानुपपत्तेः वेदान्तविहितस्य आप्रयाणादनुवर्तनीयस्य एकोपायत्वेन फलभेदकल्पनानुपपत्तेश्च असकृदावृत्तं वेदनमेव शास्त्रार्थः।।
<0401002
।।लिङ्गाच्च।।
	लिंगं-स्मृतिः। स्मर्यते-मां ध्यायन्त उपासते। अव्यक्तं पर्युपासते। तद्रूपप्रत्ययेचैकासन्ततिश्चान्यनिस्पृहा- तद्ध्यानमित्यादिना।
।।इति आवृत्त्यधिकरणम्।।
<0401003
।।आत्मेतितूपगच्छन्ति ग्राहयंतिच।।
	'पृथगात्मानं प्रेरितारञ्च मत्वा जुष्टस्ततस्तेनामृतत्वमेति'ति जीवेश्वरपृथक्त्वज्ञानस्यामृतत्वासाधनत्व श्रवणात् 
स्वात्मानंप्रत्यपृथक्सिद्धविशेष्यत्वलक्षणमात्मत्वं ब्रह्मणो नास्त्येव। अतएव 'आत्मेत्येवोपासीते'तीति करणेन दृष्टिविधित्वं सूच्यते। तादृशी च दृष्टिर्न मोक्षार्थोपासनाविषया। ततश्च मोक्षोपासने तात्त्विकविषयत्व अवश्यम्भावेनातास्मिंस्तदारोपरूपदृष्टिविधेरयुक्तत्वात् पृथक्त्वेनैवानुसन्धानं कार्यं। नत्वपृथक्सिद्धवेशेष्यत्वरूपात्मत्वेनेति पूर्वपक्षे पठति-
	आत्मेतितूपगच्छन्ति ग्राहयन्तिचेति। 'त्वं वा अहमस्मि भगवो देवतेअहं वै त्वमसि भगवोदेवते' इति पूर्वोउपासितारः आत्मत्वेनोपगच्छंति उपासतइत्यर्थः। 'य आत्मनि तिष्ठन्नि'त्यादिनि च शास्त्राणि प्रत्यगात्मापेक्षया आत्मतां ग्राहयन्ति। न च पृथक्त्वानुसन्धानस्य विरोधश्शंक्यः। किंचिज््ज्ञत्वसर्वज्ञत्वादिलक्षणभेदकाकारस्य पारमार्थिकत्वात् भेदरूपं पृथक्त्वमस्त्येव। नियमेनाधारत्वलक्षणम् अपृथक्सिद्धविशेष्यत्वरूपमात्मत्वमप्यस्त्येव। नहीदृशमात्मत्वं भेदविरोधि। अतः 'आत्मेत्येवोपासीते'ति विधिवशादात्मत्वेनैवोपासनं कर्तव्यमिति स्थितम्।।
।।इति आत्मत्वोपासनाधिकरणम्।।
<0401004
।।न प्रतीके न हि सः।।
	'मनोब्रह्मेत्युपासीते'ति प्रतीकोपासनस्यापि ब्रह्मोपासनत्वाविशेषात् ब्रह्मणश्च उपासितुरात्मत्वेन 
आत्मत्वेनैवोपासनं कार्यमिति पूर्वपक्षे प्राप्तउच्यते। 
	न प्रतीकेन हि सः। मनोविशेष्यकब्रह्मविशेषणकोपासने ब्रह्मणः दृष्टिविशेषणत्वेन विशेष्यभूतमनसः उपासकंप्रत्यात्मत्वासम्भवेन अब्रह्मणि मनसि ब्रह्मदृष्ट्यानुसन्धानमेवेदम्।।
	ननु अत्रापि ब्रह्मण एवोपास्यत्वमस्तु अचेतनस्य अल्पशक्तेर्मन आदेरुपास्यत्वासम्भवात् मनसः दृष्टिविशेषणत्वमंगीकृत्य ब्रह्मणएवोपास्यत्वस्य न्याय्यत्वादित्यत्राह-
<0401005
।।ब्रह्मदृष्टिरुत्कर्षात्।।
	मनआदिषु ब्रह्मदृष्टिरेव न्याय्या। उत्कृष्टेराज्ञिभृत्यदृष्टेरिव उत्कृष्टे ब्रह्मणि मन आदिदृष्टेरन्याय्यत्वात्। न च अचेतनानां कथमुपास्यत्वमिति वाच्यम्। मन आदिशब्दानामभिमानिदेवतावाचकत्वेन उपास्यत्वसंभवात्।।
।।इति प्रतीकाधिकरणम्।।
<0401006
।।आदित्यादिमतयश्वांगउपपत्तेः।।
	'य एवासौ तपति तमुद्गीथमुपासीते'त्यत्र कर्मांगभूतउद्गीथे आदित्यदृष्टिः कर्तव्या, उतादित्ये उद्गीथदृष्टिरिति वेशये 'ब्रह्मदृष्टिरुकर्षा'दिति सूत्रोक्तन्यायेनोत्कृष्टदृष्टेरेवापकृष्टे कर्तव्यत्वात् कर्मांगस्योद्गीथस्य कर्मोपकारकत्वेनोत्कृष्टतया तद्बुद्धिरेवादित्ये कर्तव्येति पूर्वपक्षे प्राप्ते उच्यते-
	आदित्यादिमतयश्चाङ्गउपपत्तेः। अत्र चशब्दोऽवधारणे। अंगएवादित्यादिमतयः कार्याः। कर्माराध्यतया आदित्यादीनामेवोत्कृष्टत्वस्योपपत्तेरिति।। इति आदित्यादिमत्यधिकरणम्।।
<0401007
।।आसीनस्सम्भवात्।।
	आसीन एव उपासीत। तस्यैव उपासनस्य सम्भवात् तिष्ठतो गच्छतश्च यत्नसापेक्षत्वात् शयानस्य निद्राप्रसक्तेश्च उपासनस्य ध्यानरूपत्वाच्च एकाग्रचित्ततावश्यम्भावात् चित्तैकाग्न्यस्यासनसापेक्षत्वाच्चासीन एव कुर्यात्।।
<0401008
।।ध्यानाच्च।।
	सजातीयप्रत्ययान्तराव्यवहितचिंतालक्षणध्यानलक्षणत्वादुपासनस्य तत्र च चित्तैकाग्न्यावश्यम्भावेन तत्सिद्धये आसीनत्वस्यापेक्षितत्वाच्च।।
<0401009
।।अचलत्वञ्चापेक्ष्य।।
	'ध्यायतीव पृथिवी ध्यायतीवान्तरिक्ष' मित्यादिषु निश्चलत्वधर्मेण ध्यातृसाम्यव्यपदेशदर्शनात् ध्यातृनिश्चलत्वस्यापेक्षितत्वात् निश्चलत्वस्यचासिकामन्तरेणासम्भवात् आसीन एव कुर्यात्।।
<0401010
।।स्मरन्ति च।।
	'उपविश्यासने युज्याद्योगमात्मविशुद्धये' इति ध्यानांगतया आसीनता स्मर्यते। अतो ध्याने चित्तैकाग्न्यस्य अत्यावश्यकत्वात्तदर्थमासीनत्वमपेक्षितम्।।
<0401011
।।यत्रैकाग्रता तत्राविशेषात्।।
	यत एव चित्तैकाग्न्यं प्रधानहेतुः अतएव यस्मिन्देशे चित्तैकाग्न्यं भवति स देशोऽपेक्षितः। देशविशेषनियमस्यापि चित्तैकाग्न्यसिध्यर्थत्वात् चित्तैकाग्न्यविरोधे सोऽपि नादर्तव्यः। 'समेशुचौ शर्करावह्निवालुकाविवर्जिते' इत्यविशेषेण एकाग्रतानुकूपदेशविशेषस्यैवांगत्वकीर्तनात् तेनैवचन्यायेन एकाग्रतानुकूलआसनस्यापेक्षितत्वमस्तीति अवसीयत इति।।
।।इति आसीनाधिकरणम्।।
<0401012
।।आप्रयाणात्तत्रापि हि दृष्टम्।।
	इदमपवर्गसाधनमुपासनं एकस्मिन्नेवाहनि कार्यं शास्त्रार्थस्य तावतैव कृतत्वादिति पूर्वपक्षे प्राप्ते उच्यते-
	आप्रयाणात्तत्रापि हि दृष्टम्। उपासनं आमरणमनुवर्तनीयं। 'स खल्वेवं वर्तयन् यावदायुषं ब्रह्मलोकमभिसम्पद्यते न च पुनरावर्तते न च पुनरावर्तत' इति उपासनस्य यावदायुषमनुवर्तनीयत्वविधानात्।।
।।इति आप्रयाणाधिकरणम्।।
<0401013
।।तदधिगमउत्तरपूर्वाघयोरश्लेषविनाशौ तद्व्यपदेशात्।।
	'नाभुक्तं क्षीयते कर्म कल्पकोटिशतैरपी'ति भोगादेव कर्मक्षयश्रवणात् अश्लेषविनाश श्रुतिः कथञ्चित् विद्यास्तुत्यर्थतया नेयेतिप्राप्त उच्यते-
	तदधिगमउत्तरपूर्वाघयोरश्लेषविनाशौ तद्व्यपदेशात्। उपासने प्रारब्धे तत्सामर्थ्यादेव पूर्वाधविनाशः उत्तराघाश्लेषश्च भवति। तद्व्यपदेशात्। 'एवंहास्य सर्वे पाप्मानः प्रदूयन्ते। एवमेवंविदि पापं कर्म न श्लिष्यत'इति श्रुतेः। नच 'नाभुक्तं क्षीयते कर्मे'ति वचनविरोधः। तस्य प्रारब्धफलकर्मणां फलजननसामर्थ्यदार्ढ्यविषयत्वात् अश्लेषविनाशश्रुत्योश्च तद्भिन्नकर्मणां तत्सामर्थ्यनिवारणशक्तिप्रतिपादनपरत्वात्। अन्यथा कर्ममात्रस्य भोगैकनाश्यत्वाभ्युपगमे भोगंविना कर्म न नश्यतीति भोगार्थं शरीरमवर्जनीयं तस्मिन्नपि शरीरे पापार्जनं भवतीति अनिर्मोक्षप्रसङ्गइति मोक्षशास्त्रैरेव पापाश्लेषविनाशयोरपेक्षितत्वादिति।।
।।इति तदधिगमाधिकरणम्।।
<0401014
।।इतरस्याप्येवमसंश्लेषः पाते तु।।
	पुण्यकर्मफलस्य सुखरूपत्वेन विदुषोऽनिष्टत्वाभावात् नाश्लेषविनाशाविति पूर्वपक्षे प्राप्त उच्यते-
	इतरस्याप्येवमसंश्लेषः पाते तु। विदुषः पुण्यस्यापि मोक्षविरोधित्वेन अनिष्टफलत्वसाम्यादेव अश्लेषविनाशौ। विद्यानुगुणस्य वृष्ट्यन्नारोग्यफलस्य शरीरपाते सति अनिष्टत्वादश्लेषः।।
।।इति इतराधिकरणम्।।
<0401015
।।अनारब्धकार्ये एव तु पूर्वे तदवधेः।।
	'सर्वे पाप्मानः प्रदूयन्त'इति सर्वकर्मप्रदाहश्रवणात् ब्रह्मविद्योत्पत्त्यनन्तरमेव सर्वकर्मणां नाशः। देहस्थितिस्तु चक्रभ्रमणादिवत्संस्कारवशादप्युपपद्यत इति प्राप्ते उच्यते-
	अनारब्धकार्ये एव तु पूर्वे तदवधेः। विद्योत्पत्तेः प्राचीने अनारब्धकार्ये एव सुकृतदुष्कृते नश्यतः नत्वारब्धकार्ये। 
'तस्य तावदेव चिरं यावन्नविमोक्ष्य'इति शरीरपातविलम्बावधिश्रवणाद्यावच्छरीरधारणं प्रारब्धकर्मानुवृत्तेरवश्यम्भावात्, कर्मव्यतिरिक्तस्तु देहधारकसंस्कारस्य सद्भावे प्रमाणाभावादित्युक्तम्।। 
।।इति अनारब्धकार्याधिकरणम्।।
<0401016
।।अग्निहेत्रादितु तत्कार्यायैव तद्दर्शनात्।।
	विद्योत्पत्त्यनन्तरभाविनामाश्रमधर्माणां सुकृतत्वाविशेषेण विद्योत्पत्तिकार्यार्थत्वाभावेन च अनारब्धकार्यस्य विद्याननुगुणकारीर्यादिकर्मवदश्लेषस्यैव वक्तव्यत्वात् आश्रमकर्मत्वेनानुष्ठानेऽपि विद्यार्थतया अननुष्ठानमेव युक्तमिति प्राप्तेऽभिधीयते-
	अग्निहोत्रादि तु तत्कार्यायैव तद्दर्शनात्। अग्निहोत्राद्याश्रमकर्मविद्योत्पत्त्याख्यकार्यायैव आप्रयाणादनुष्ठेयमेव। 'तमेतं वेदानुवचनेने'त्यादिना विद्योत्पत्तिकार्यार्थत्वदर्शनात्। न च विद्याया निष्पन्नतया न तदर्थमनुष्ठानमावश्यकमिति वाच्यम्। आप्रयाणादनुवर्तनीयाया अहरहरभ्यासाधेयातिशयाया विद्याया 
अहरहरुत्पत्त्यर्थमनुष्ठानस्यावश्यकत्वात्।।
	नन्वेवमग्निहोत्रादिसाधुकृत्या विद्योत्पत्त्यर्थः। तदतिरिक्ता साधुकृत्या अनुभूतफलाप्रारब्धफलावा।तर्हि 'सुहृदस्साधुकृत्या'मिति वचनस्य को विषय इत्यत्राह-
<0401017
।।अतोऽन्यापिह्येकेषामुभयोः।।
	विद्योत्पादिकाया अग्निहोत्रादिसाधुकृत्याया अन्या विद्यायाः पूर्वोत्तरकालानुष्ठिता प्रबलकर्मप्रतिबद्धफला अनन्ता साधुकृत्या सम्भवत्येव। तद्विषया सुहृदस्साधुकृत्यामिति श्रुतिः अश्लेषविनाशश्रुतिश्चा अतो न विरोधः।
<0401018
।।यदेव विद्ययेति हि।।
	'यदेव विद्यया करोती'ति उद्गीथविद्यायाः क्रतुफलाप्रतिबन्धफलत्वप्रतिपादनेन अनुष्ठितस्य कर्मणः फलप्रतिबन्धसूचनात् अनुष्ठितप्रतिबद्धफलविषयत्वं 'सुहृदस्साधुकृत्या'मिति वचनस्येति पृथग्घ्यप्रतिबन्धः फलमिति सूत्रप्रतिपादितोऽर्थः अनेन सूत्रेण स्मारितः।।
।।इति अग्निहोत्राधिकरणम्।।
<0401019
।।भोगेनत्वितरे क्षपयित्वाऽथ सम्पद्यते।।
	'तस्य तावदेवचिरं यावन्नविमोक्ष्येऽथ सम्पत्स्य'इति विद्यायोनिशरीरपातमात्रस्यैवान्तरायत्वश्रवणात् प्रारब्धयोः पुण्यपापकर्मणोस्सत्वेऽपि विद्यायोनिशरीरावसान एव मोक्षइति प्राप्तउच्यते-
	भोगेनत्वितरे क्षपयित्वाऽथ सम्पद्यते। तुशब्दः पक्षव्यावृत्त्यर्थः। आरब्धकार्ये पुण्यपापे फलभोगेन 
क्षपयित्वा ब्रह्म सम्पद्यते। ते च प्रारब्ध पुण्यपापे विद्यायोनिशरीरमात्रोपभोग्यफलेचेत् विद्यायोनिशरीरावसाने, अनेकशरीरभोग्यफलेचेत् तदवसाने, सम्पद्यते। भोगेनैव क्षपयितव्यत्वादारब्धपुण्यपापकर्मणोः। 'तस्य तावदेवचिरं यावन्नविमोक्ष्य' इत्यत्र न तच्छरीरविमोक्ष उच्यते। अपितु देहारम्भककर्माविमोक्षएवेति निष्कर्षः।।
।।इति इतरक्षपणाधिकरणम्।।
।।इति चतुष्षष्टिप्रबन्धनिर्माणसंसूचितसर्वतंत्रताबिरुदांचितैः श्रीमद्रंग
रामानुजमुनिभिरनुगृहीतायां श्रीशारीरकब्रह्मसूत्रव्याख्यायां
शारीरकशास्त्रार्थदीपिकायां चतुर्थस्याध्यायस्य प्रथमः पादः।।
<0402001
।।वाङ्मनसि दर्शनाच्छब्दाच्च।।
	'वाङ्मनसि सम्पद्यते'इति श्रूयमाणा वाचो मनस्सम्पत्तिर्वाग्वृत्तिविषया न तु वाग्विषया। वाचो मनः प्रकृतिकत्वाभावेनाप्रकृतिभूते मनसि वाचः साक्षाल्लयासम्भवात्। न च वाग्वृत्तेरप्यप्रकृतिभूते मनसि सम्पत्तिशब्दितो लयो न 
सम्भवतीति वाच्यम्। मनसि स्थितेऽपि वाग्व्यापाराभावमात्रेण सम्पद्यतइत्युपपत्तेः। विद्यमानायास्तु वाचस्तादात्विकाभावस्याप्यभावेन सम्पत्तिश्रुतेरत्यन्तासम्भवादिति पूर्वपक्षे प्राप्त उच्यते-

	वाङ्मनसि दर्शनाच्छब्दाच्च। वाक्स्वरूपमेव मनसि सम्पद्यते। वागिंद्रिये उपरतेऽपि मनः प्रवृत्तिदर्शनात्। 'वाङ्मनसि सम्पद्यत' इति शब्दाच्च वागेव मनसि सम्पद्यते। यद्यपि मनसो वाक्प्रकृतित्वं नास्ति। तथाऽप्यनुपरतव्यापारेऽपि मनसि वाच उपरतव्यापारत्वदर्शनात् वाङ्मनसि सम्पद्यतइवेत्युच्यते। वृत्तिपक्षेऽपि सम्पद्यत इत्यस्य गौणत्वावश्यम्भावात्। ततश्च वाचो निर्व्यापारताहेतुभूतो मनसा संयोगविशेषस्सम्पत्तिशब्दार्थ इति द्रष्टव्यम्।।
<0402002
।।अत एव सर्वाण्यनु।।
	'यतोवाचो मनसा संयोगमात्रं सम्पत्तिः, अतएव 'तस्मादुपशांततेजाः, पुनर्भवमिंद्रियैर्मनसि सम्पद्यमानैः' इति वाचमनु सर्वेषामिन्द्रियाणां सम्पत्तिश्रुतिरपि तदर्थिकैवेत्यर्थ इति।।
।।इति वागधिकरणम्।।
<0402003
।।तन्मनः प्राणउत्तरात्।।
	'मनः प्राणे'इत्यत्र मनोवृत्तेरेव प्राणे अप्ययउच्यते, मनश्शब्दस्य मनोवृत्तिष्वपि प्रचुरप्रयोगसत्त्वात्। न तु पूर्वोक्तरीत्या संयोगविशेषस्सम्पत्तिशब्दार्थ इति प्राप्ते उच्यते-
	तन्मनःप्राणउत्तरात्। मनसो निर्व्यापारताहेतुभूतः प्राणेन संयोगविशेष एव इहापि सम्पत्तिशब्दार्थः। ततश्च मन एव प्राणे सम्पद्यते 'मनःप्राण'इत्युत्तरवाक्यादित्यर्थः। मनश्शब्दस्य मनोवृत्तिपरत्वेऽपि सम्पत्तिश्रुतेर्गौणत्वावश्यम्भावेन मनश्शब्दस्य गौणत्वाश्रयणस्यान्याय्यत्वादिति।।
।।इति मनोधिकरणम्।।
<0402004
।।सोऽध्यक्षे तदुपगमादिभ्यः।।
	'प्राणस्तेजसी'ति श्रुतेः प्राणस्तेजसि सम्पद्यत इति प्राप्ते उच्यते-सोऽध्यक्षे तदुपगमादिभ्यः। सः इन्द्रियसहितः प्राणः अध्यक्षे जीवे सम्पद्यते। 'एवमेवेममात्मानमन्तकाले सर्वे प्राणा अभिसमायन्ती'ति प्राणानां जीवोपगमस्य, तेन सहोत्क्रान्तेश्च श्रवणीज्जीव एव सम्पद्यते, गंगया संयुज्य सागरं गच्छन्त्यां यमुनायां यमुनासागरं गच्छतीति प्रयोगज्जीवद्वारा प्राणस्य तेजस्सम्पत्तावपि 'प्राणस्तेजसी'त्युक्तिरुपपद्यते। 
न च प्राणस्य तेजोद्वारेणैव जीवोपगमोऽस्त्विति वाच्यम्। निरध्यक्षस्य प्राणस्य तेजसि स्थितेरसम्भवादिति स्थितम्।
।।इति अध्यक्षाधिकरणम्।।
<0402005
।।भूतेषु तच्छ्रुतेः।।
	'प्राणस्तेजसी'ति जीवयुक्तस्य प्राणस्य तेजोमात्र एव सम्पत्तिश्रवणान्नसर्वभूतसम्पत्तिरिति प्राप्ते उच्यते-
	भूतेषु तच्छ्रुतेः। सजीवः प्राणस्संहतेषु सर्वेषु सम्पद्यते। 'पृथिवीमस्य आपोमयस्तेजोमय' इति सञ्चरतो जीवस्य सर्वभूतमयत्वश्रवणेन सर्वभूतसम्पत्तेर्वक्तव्यत्वात्।।
<0402006
।।नैकस्मिन्दर्शयतो हि।।
	एकस्मिन्तेजोमात्रे न सम्पद्यते, एकैकस्य भूतस्य कार्याक्षमत्वं, 'अनेन जीवेनात्मनाऽनुप्रविश्य नामरूपो व्याकरवाणीति तासां त्रिवृतं त्रिवृतमेकैकां करवाणी'ति 'नानावीर्याः पृथग्भूता स्ततस्ते संहतिं विना। नाशक्नुवन्प्रजास्स्रष्टुमसमागम्य कृत्स्नशः।। समेत्यान्योन्यसंयोगं परस्परसमाश्रयाः। महदाद्या विशेषान्ता ह्यण्डमुत्पादयन्ति ते'इति श्रुतिस्मृती दर्शयत इत्यर्थः।।
।।इति भूताधिकरणम्।।
<0402007

।।समानाचासृत्युपक्रमादमृतत्वञ्चानुपोष्य।।
	'अत्रब्रह्मसमश्नुत'इत्यत्रैव विदुषो ब्रह्मभावश्रवणात् नोत्क्रांतिरितिप्राप्तेउच्यते- 	समानाचासृत्युपक्रमादमृतत्वञ्चानुपोष्य। आसृत्युपक्रमात् आगत्युपक्रमात्। नाडीप्रवेशात् प्रागुत्क्रान्तिर्विद्वदविदुषोस्समाना। 'शतञ्चैकाच हृदयस्य नाड्यस्तासां मूर्धानमभिनिस्सृतैका। तयोर्ध्वमायन्नमृतत्वमेती'ति विदुषोऽपि नाडीविशेषेणोत्क्रमणश्रवणादुत्क्रान्तिरवर्जनीयैव। 'अथमर्त्योऽमृतोभवत्यत्र ब्रह्मसमश्नुत'इति विदुषोऽत्रैव श्रूयमाणं यदमृतत्वं तदनुपोष्य शरीरेन्द्रियसम्बन्धमदग्ध्वैव उत्तरपूर्वाघाश्लेषविनाशरूपममृतत्वमुच्यते। 'अत्र ब्रह्मसमश्नुत'इति विदुषोऽत्रैव श्रूयमाणं यदमृतत्वं तदनुपोष्य 
शरीरेन्द्रियसम्बन्धमदग्ध्वैव उत्तरपूर्वाघाश्लेषविनाशरूपममृतत्वमुच्यते। 'अत्र ब्रह्मसमश्नुत'इतिचोपासनकालब्रह्मानु भवाभिप्रायम्।।
<0402008
।।तदापीतेस्संसारव्यपदेशात्।।
	अवश्यं च तत् अमृतत्वमदग्धदेहसम्बन्धस्यैव वक्तव्यम्। कुतः? आपीतेस्संसारव्यपदेशात्। अपीतिः अप्ययः। आब्रह्माप्ययं संसारो हि व्यपदिश्यते। 'तस्य तावदेव चिरं यावन्नविमोक्ष्ये अथ सम्पत्स्य' इति, 'अश्व इव रोमाणि विधूय पापं चन्द्रइव राहोर्मुखात् प्रमुच्य धूत्वा शरीरमकृतं कृतात्मा ब्रह्मलोकमभिसम्भवानी'ति व्यपदेशात्।।
<0402009
।।सूक्ष्मं प्रमाणतश्च तथोपलब्धेः।।
	देवयानेन पथा गच्छतोऽपि विदुषः 'तं प्रतिब्रूयात्सत्यं ब्रूया'दिति चन्द्रमस्संवादस्य प्रमाणप्रतिन्नत्वाच्च सूक्ष्मं शरीरमामोक्षमनुवर्ततइत्यभ्युपगन्तव्यम्। नह्यशरीरस्य चन्द्रमसा संवादस्सम्भवति।।
<0402010
।।नोपमर्देनातः।।
	अतः 'अथमर्त्योऽमृतो भवती'ति श्रूयमाणममृतत्वं शरीरेन्द्रियसम्बन्धानुपमर्देनैवोत्तरपूर्वाघाश्लेष विनाशरूपमंगीकर्तव्यम्।।
<0402011
।।अस्यैवचोपपत्तेरूष्मा।।
	अस्य सूक्ष्मशरीरस्य क्वचिदुपसंहृतत्वादेव विदुषोऽपि म्रियमाणस्य क्वाचित्कऊष्मोपलभ्यते।।
<0402012
।।प्रतिषेधादितिचेन्न शारीरात्स्पष्टोह्येकेषाम्।।
	ननु 'योऽकामो निष्काम आप्तकाम आत्मकामो नतस्य प्राणा उत्क्रामन्ती'ति विदुषो देहादुत्क्रान्तिः प्रतिषिद्धा। नचेदं शारीरापादानकोत्क्रमणनिषेधपरमिति वाच्यम्। 'यत्रायं पुरुषो म्रियते उदस्मात्प्राणाः क्रामन्त्याहोने'त्यार्तभागप्रश्ने 'नेतिहोवाच याज्ञवल्क्यः सउच्छ्वयत्याध्मायत्याध्मातोमृतश्शेते' इति उच्छूनत्वादीनां शरीरधर्माणां प्रतिपादनेन शरीरापादानकोत्क्रमणप्रतिषेधस्यैव युक्तत्वात्। न हि शारीरस्योच्छूनत्वमाध्मातत्वं शयितृत्वं वा युज्यते। अतश्शरीरापादनकोत्क्रमणनिषेधान्नोत्क्रान्तिर्विदुष इति चेन्न। शारीरादेवोत्क्रमणं प्रतिषिध्यते एकेषां माध्यदिनानामाम्नाये विस्पष्टं 'योऽकामोनिष्काम आप्तकाम आत्मकामो न तस्मात्प्राणा उत्कामन्ती'ति शारीरापादानकोत्क्रमणप्रतिषेधात्। काण्वशाखायान्तु 'न तस्य प्राणा' इति षष्ठी नटस्य श्रृणोतीतिवदपादानत्वलक्षणसम्बन्धपरा। 'उदस्मात्प्राणाः क्रामन्त्याहो ने'त्यार्तभागप्रश्ने तु विदुषोऽप्रस्तुतत्वेनाविद्वद्विषयत्वावश्ययंभावेनाविदुषश्च शरीरादुत्क्रान्तेः प्रतिषेद्धुमशक्यतया नत्रापि शारीरापादानकोत्क्रमणप्रतिषेधपरत्वस्यैव युक्तत्वात्। न च तत्र वाक्यशेषश्रुतानामुच्छूनत्वादीनामात्मन्यनुपपत्तिः, शरीरापादानकोत्क्रान्तिप्रतिषेधवादिनापि 'आत्मकामो न तस्मात्प्राणा उत्क्रामन्ती'ति माध्यन्दिनशाखावाक्ये अभेदोपचारस्यावश्याश्रयणीयत्वात्। न च प्राणानां शारीरादुत्क्रान्तेरप्रसक्ततया प्रतिषेधो न युक्त इति वाच्यम्। 
वृषादुड्डीयमानविहङ्गमसङ्घवद्यथायथं गमनसम्भवात्, 'तस्य तावदेव चिरं यावन्नविमोक्ष्येऽथ संपत्स्य' इिति देहवियोगानन्तरब्रह्मसम्पत्तिवचनेन तदानीमेव शारीरात् प्राणोत्क्रमणस्य प्रसक्तत्वाच्च। तथा च सूक्ष्मशरीरसाध्यार्चिरादिगत्यभावे ब्रह्मसंपत्तेः तत्साध्याया अनुपपत्तिरिति शङ्कापरिहाराय 'न तस्य प्राणा उत्क्रामन्ती'त्युच्यत इति निरवद्यम्। अतो विद्वदविदुषोरुत्क्रान्तिस्समानेति।।
<0402013
।।स्मर्यते च।।
	'ऊर्ध्वमेकस्स्थितस्तेषां यो भित्वा सूर्यमण्डलम्। ब्रह्मलोकमतिक्रम्य तेन याति परां गति'मिति 
मूर्धन्यनाड्या विदुषोऽप्युत्क्रान्तिः स्मर्यते।।
।।इति आसृत्युपक्रमाधिकरणम्।।
<0402014
।।तानि परे तथाह्याह।।
	'तेजःपरस्यां देवताया'मित्यत्र जीवपरिष्वक्ततेजश्शब्दितभूतसूक्ष्माणां परदेवतासम्पत्तौ प्रयोजनाभावात् 'तेजःपरस्यां देवताया'मिति श्रुतिः स्तुतिमात्रपरेति पूर्वपक्षे प्राप्तउच्यते-
	तानि परे तथाह्याह। तानि जीवसंसृष्टानि भूतसूक्ष्माणि परे परमात्मनि सम्पद्यन्ते। कुतः; तथाह्याह श्रुतिः- 'तेजः परस्यां देवताया'मिति। श्रुतिवशाच्च सुषुप्तिप्रळययोरिव परमात्मसम्पत्तेः सुखदुःखोपभोगायासविश्रमः प्रयोजनत्वेन परिकल्प्यत इति स्थितम्।।
।।इति परसम्पत्त्यधिकरणम्।।
<0402015
।।अविभागो वचनात्।।
	तथा सेयं परमात्मनि जीवस्य सम्पत्तिः प्राकृतलयवत्कारणापत्तिरूपैव। सर्वात्मनः सर्वोपादानत्वात्। न तु वागादेर्मन आदिष्विवाविभागमात्रमिति पूर्वपक्षेप्राप्ते उच्यते-
	अविभागोवचनात्। अत्रापि पृथग्भावानर्हसंसर्गविशेषलक्षणाविभागएव संपत्तिशब्दार्थः। 'वाङ्मनसि संपद्यत' इत्यत्र सतस्संपद्यत इति शब्दस्यैवैहाप्यनुषज्यमानतया अभिधानवैरूप्याश्रयणस्यान्याय्यत्वादिति स्थितम्।
।।इति अविभागाधिकरणम्।।
<0402016
।।तदोकोग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्चहार्दानुगृहीतश्शताधिकया।।
	कठवल्ल्यां श्रूयते-'शतञ्चैकाच हृदयस्य नाड्य स्तासांमूर्धानमभिनिस्सृतैका। तयोर्ध्वमायन्नमृतत्वमेति विष्वङ्ङन्या उत्क्रमणेभवन्ती'ति। अत्र मूर्धन्यनाड्यैव विदुषो गमनं अन्याभिरविदुषो गमनमिति नियमो नोपपद्यते। नाडीनां भूयस्त्वादतिसूक्ष्मत्वाच्च दुर्विवेचतया पुरुषेणोपादातुमशक्यत्वात् 'तयोर्ध्वमायन्नमृतत्वमेती'ति श्रुतिः याड़ृच्छिकीमुत्क्रान्तिमनुवदतीति प्राप्त उच्यते-

तदोकोग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतश्शताधिकया। विद्वान् शताधिकया मूर्धन्ययैव नाड्या उत्क्रामति। न च नाड्या नानात्वाद्विदुषो दुर्विवेचत्वं। विद्वान्हि परमपुरुषाराधनभूतात्यर्थप्रियविद्यासामर्थ्यात् विद्याशेषभूततया आत्मनः अत्यर्थप्रियगत्यनुसन्धानयोगाच्च प्रसन्नेन हार्देन परमपुरुषेण अनुगृहीतो भवति। तदोकः तस्य जीवस्य स्थानं हृदयं अग्रे ज्वलनं प्रकाशनं यस्य तदिदमग्रज्वलनं। तत्प्रसादात् परमपुरुषप्रसादात् प्रकाशितद्वारो विद्वान् तां नाडीं विजानातीति तया विदुषो गतिरुपपद्यते।।
।।इति तदोकोऽधिकरणम्।।
<0402017

।।रश्म्यनुसारी।।
	'अथयत्रैतदस्माच्छरीरादुत्क्रामति अथैतैरेव रश्मिभिरूर्ध्वमाक्रमत' इति प्रतिपादितस्य विदुषोरश्मिगमनस्य निशिमृतेविदुष्यसंभवात् रश्मिभिरेवगमनमिति ननियमः, अथैतैरेवरश्मिभिरिति वचनन्तुपक्षप्राप्तविषयं। एवकारस्तु अत्यन्तायोगव्यवच्छेदार्थ इति प्राप्तउच्यते-

	'रश्म्यनुसारी'विद्वान् नियमेनरश्मीननुसृत्यैवगच्छति। 'एतैरेव रश्मिभि'रित्येवकारस्य क्रियासंगतैवकारत्वाभावेन अत्यन्तायोगव्यवच्छेदार्थकत्वाभावेन अन्ययोगव्यवच्छेदार्थकत्वस्थैव वक्तव्यत्वात्। 
यदुक्तं निशिरश्म्यसंभवात् रश्मीननुसृत्य गमनं नोपपद्यत इतितन्न। निदाघसमयोरात्रावपि उष्मोपलंभात् हेमन्तादौ तु हिमाभिभवात् दुर्दिनइव ऊष्मानुपलम्भः। श्रूयते च नाडीरश्मीनां सर्वदाऽन्योन्यान्वयः। 'तद्यथा महापथ आतत उभौ ग्रामौ गच्छतीमञ्चामुञ्च एवमेवैत आदित्यस्य रश्मय उभौ लोकौ गच्छन्तीमञ्चामुञ्च अमुष्मादादित्यात्प्रतायन्ते त आसु नाडीषु सृप्ताः आभ्यो नाडीभ्यः प्रतायन्ते तेऽमुष्मिन्नादित्ये सृप्ता'इति।।
।।इति रश्म्यनुसाराधिकरणम्।।
<0402018
।।निशिनेतिचेन्न सम्बन्धस्य यावद्देहभावित्वाद्दर्शयतिच।।
	'दिवाच शुक्लपक्षश्च षण्मासा उत्तरायणम्। मुमूर्षतां प्रशस्तानि विपरीतन्तु गर्हित'मिति 
निशामरणस्य निंदितत्वावेदनेनाधोगतिहेतुत्वप्रतीतेः निशि मृतस्य ब्रह्मप्राप्तिर्नास्तीति पूर्वपक्षे प्राप्त उच्यते-
	निशिनेतिचेन्न सम्बन्धस्य यावद्देहभावित्वाद्दर्शयति च। तस्य ह्ययमर्थः। कर्मसम्बन्धाभावे शरीरान्तरपरिग्रहासम्भवाद्यावद्देहं कर्मसम्बन्धो वक्तव्यः। निशि मृतस्यापि ब्रह्मविदः प्रारब्धव्यतिरिक्तकर्मणां विद्यया नष्टत्वात् अवशिष्टप्रारब्धस्य भोगेन नष्टत्वात्, 'तस्य तावदेव चिर'मिति प्रारब्धकर्मार्जितशरीरपातमात्रस्यैवान्तरायत्वश्रवणाच्च प्रारब्धकर्मार्जितशरीरनाशे पुनश्शरीरान्तराप्रसक्तेः निशि मृतस्यापि ब्रह्मविदेऽस्त्येव ब्रह्मप्राप्तिः।।
।।इति निशाधिकरणम्।।
<0402019
।।अतश्चायनेऽपि दक्षिणे।।
	'दिवाच शुक्लपक्षश्चे'त्येतत्त्वब्रह्मविद्विषयमिति पूर्वाधिकरण एेव स्थितत्वात् कथमस्याश्शङ्काया उत्थितिरिति चेत्, सत्यम्। दक्षिणायनमृतस्य चन्द्रप्राप्तिश्रवणात्, चन्द्रंप्राप्तस्य पुनरावृत्तिश्रवणाच्च भीष्मादीनां ब्रह्मविदां उत्तरायणप्रतीक्षादर्शनाच्च दणिणायनमृतस्य न ब्रह्मप्राप्तिरिति अधिकाशङ्काया मुच्यते-
	अतश्चायनेऽपि दक्षिणे। अयनेऽपि दक्षिणे मृतस्य पूर्वाधिकरणोक्तयुक्त्याऽस्त्येव ब्रह्मप्राप्तिः। चन्द्रं प्राप्तस्यापि विदुषः 'तस्माद्ब्रह्मणो महिमानमाप्नोती'ति वाक्यशेषे ब्रह्मप्राप्तिश्रवणाच्चन्द्रप्राप्तिर्विश्रमहेतुमात्रम्। चन्द्रंप्राप्तस्य पुनरावृत्तिवचनं अब्रह्मविद्विषयम्। भीष्मादीनां स्वच्छन्दमरणानां उत्तरायणप्रतीक्षणमुत्तरायण प्राशस्त्यप्रदर्शनार्थम्।।
	ननु 'यत्र कालेत्वनावृत्तिमावृत्तिञ्चैव योगिनः। प्रयाता यान्ति तं कालं वक्ष्यामि पुरुषर्षभ।। अग्निर्ज्योतिरहश्शुक्लः षण्मासा उत्तरायणम्। तत्र प्रयाता गच्छन्ति ब्रह्मब्रह्मविदो जनाः।। धूमो रात्रिस्तथा कृष्णष्षण्मासा दक्षिणायनम्। तत्र चान्द्रमसं ज्योतिर्योगी प्राप्य निवर्तते।। शुक्लकृष्णे गतीह्येते जगतश्शाश्वते मते। एकया यात्यनावृत्तिमन्यया वर्तते पुन'रिति स्मरणं कथमुपपाद्याम्।। तत्राह-
<0402020
।।योगिनः प्रतिस्मर्येते स्मार्तेचैते।।
	अस्मिन्प्रकरणे अर्चिरादिगतिः धूमादिगतिरित्येते द्वे गती स्मार्ते स्मर्तव्यत्वेन योगिनइति स्मर्येते। न तु मुमूर्षतां कालविशेषोऽभिधीयते। 'नैते सृती पार्थजानन् योगी मुह्यति कश्चने'त्युपसंहारात्। यत्र 'कालेत्वनावृत्ति'मित्यस्य यत्कालाभिमानिदेवताभिरतिवाहितः ब्रह्मप्राप्नोति तं मार्गं वक्ष्यइत्येवार्थः। अतो योगिनो गतिद्वयविधानार्थोऽयं संरंभ इति।।
।।इति दक्षिणायनाधिकरणम्।।
।।इति चतुर्थस्याध्यायस्य द्वितीयः पादः।।

<0403001
।।अर्चिरादिना तत्प्रथितेः।।
	छान्दोग्ये पञ्चाग्निविद्यायां 'वेत्थपथोर्देवयानस्य पितृयाणस्य च व्यावर्तना'इति चतुर्थं पश्नं प्रतिपाद्य तद्य 'इत्थं विदुर्येचेमेऽरण्ये श्रद्धातपइत्युपासते तेऽर्चिषमगिसम्भवन्ती'ति श्रुतम्। अत्र तच्छब्देन प्राक्प्रस्तुतं संसारिजीवस्वरूपं 
परामृश्यते- तत्प्रत्यगात्मस्वरूपं ये इत्थं उक्तप्रकारेण द्युपर्जन्यपृथिवीपुरुषयोषित्सु श्रद्धासोमवृष्ठ्यन्नरेतश्शरीरकतया देहादिलक्षण प्रकृतिवियुक्ततया च उपासतइत्यर्थः।  उत्तरवाक्ये श्रद्धाशब्दो द्वितीयांतः। वाजसनेयके समानप्रकरणे 'श्रद्धांसत्यमुपासत'इति श्रवणात्। सुपांसुलुगिति द्वितीयाया लुक्। तपश्शब्दोऽपि ब्रह्मपरः। 'परम यो महत्तप' इत्यादिषु दर्शनात्। एवकारश्चात्राध्याहर्तव्यः। ततश्च अरण्ये स्थित्वा श्रद्धां पुरस्कृत्य तपएव ब्रह्मैव य उपासते त उभयेऽपि 
अर्चिषमभिसम्भवन्ति प्राप्नुवन्त्येवेत्यर्थः। 'अर्चिषोऽहरह्न आपूर्यमाणपक्षमापूर्यमाणपक्षाद्यान् षडुदङ्ङेति मासांस्तान्मासेभ्यस्संवत्सरं संवत्सरादादित्यमादित्याच्चन्द्रमसं चन्द्रमसो विद्युतं तत्पुरुषोऽमानवस्सएनान् ब्रह्मगमयती'ति। अत्र अर्चिरादिशब्दास्तत्तदभिमानिदेवतापराः। तत्पुरुषः वैद्युतः पुरुषः अमानवः असंसारी। ब्रह्मलोकादागत्य एनान् पूर्वोक्तद्विविधोपासकान् ब्रह्मलोकं प्रापयतीत्यर्थः। 'अमानवस्सएत्य ब्रह्मलोकान् गमयती'ति श्रुत्यन्तरे श्रवणात्। 'एष देवयानः पन्था'इति। स्पष्टोऽर्थः। अत्र अर्चिरादिरेकएव मार्गः उत मार्गान्तरमप्यस्तीतिसंशये 'यावत्क्षिप्येन्मनस्तावदादित्यंगच्छती'ति त्वरावचनेन वैलक्षण्यप्रतीतेः मार्गभेदोऽप्यस्तीति पूर्वपक्षे उच्यते-
	अर्चिरादिना तत्प्रथितेः। नानाशाखासु तस्यैव मार्गस्य प्रथितेः प्रत्यभिज्ञानात् अर्चिरादिरेकएव मार्गः। त्वरावचनन्तु काश्मीरापेक्षया मगधान् क्षिप्रं गच्छतीतिवदुपपत्तेः स्वर्गगमनाद्यपेक्षया आदित्यगमनस्य शैन्येण न तस्माद्वैलक्षण्यसिद्धिः।।
।।इति अर्चिराद्यधिकरणम्।।
<0403002
।।वायुमब्दादविशेषविशेषाभ्याम्।।
	वाजसनेयके 'यदावै पुरुषोऽस्माल्लोकात्प्रैति सवायुमागच्छति तस्मै स तत्र विजिहीते यथा रथचक्रस्य खं तेन स ऊर्ध्वमाक्रमते स आदित्यमागच्छती'ति। स ब्रह्मवित् छान्दोग्योक्तार्चिर्दिनपूर्वपक्षष़डुदङ्भासाब्दद्वारेण वायुमागच्छतीत्यर्थः। स वायुः तस्मै आगतदाय ब्रह्मविदे। विजिहीते आत्मावयवान् विगमयति। छिद्रीकरोति स्वात्मानमित्यर्थः। ब्रह्मविदो नगमनप्रतिरोधक इति भावः। कियत्परिमाणं छिद्रमित्याह- यथा रथचक्रस्य खं रथचक्रमध्यवर्ति रन्ध्रं यत्परिमाणं तत्परिमाणछिद्रं करोति तेन छिद्रेण ऊर्ध्वं गत्वा स आदित्यलोकमागच्छतीत्यर्थः। 'तस्मै स तत्र विजिहीते यथा आडम्बरस्य खं तेन स ऊर्ध्वमाक्रमते स चन्द्रमसमागच्छति तस्मै स तत्र विजिहीते यथा दुन्दुभेः खं तेन स ऊर्ध्वमाक्रमते स लोकमागच्छत्यशोकमहिमं तस्मिन्वसति शाश्वतीस्समा' इति। स्पष्टोऽर्थः।।
	नच 'देवलोकादादित्य'मिति श्रुतेः अस्याश्श्रुतेश्च विरोध इति वाच्यं। योयं पवत एष देवानां ग्रह'इति श्रुतेः वायोरेव तत्र देवलोकशब्दवाच्यत्वात्। इतरधा देवलोकादादित्यमिति आदित्यानन्तरपूर्वपर्वतया देवलोकनिर्देशकस्यास्यवाक्यस्य 'स वायुमागच्छति स आदित्यमागच्छती'ति वायोरादित्यसमनन्तरपूर्वपर्वत्वप्रतिपादकश्रुतिविरोधप्रसङ्गात्। अतो देवलोकवायुशब्दयोरेकार्थत्वं वक्तव्यम्।।
	वायुं अब्दात् संवत्सरात् ऊर्ध्वमधिकगच्छेत्। अविशेषविशेषाभ्यां सामान्यविशेषाभ्यां। देवलोकशब्दो हि सामान्यशब्दः। वायुशब्दो विशेषशब्दः। अतो वायुरेव देवलोक इति।
।।इति वाय्वधिकरणम्।।
<0403003
।।तटितोऽधिवरुणस्सम्बन्धात्।।
	'स एतं देवयानं पन्थानमापद्याग्निलोकमागच्छति स वायुलोकं स वरुणलोकं स आदित्यलोकं स इन्द्रलोकं'। सः ब्रह्मवित् देहवियोगकालएव सुकृतदुष्कृते विधूय देवयानमार्गं आपद्य अवलम्ब्य अग्निलोकमागच्छति। 'तेऽर्चिषमभिसम्भवन्ती'ति अर्चिश्शब्दितस्याग्नेः देवयानमार्गप्रथमपर्वत्वश्रवणात् प्रथमतः अग्निलोकप्राप्तिरुपपन्ना। स वायुलोकं-यद्यप्यत्राग्निलोकानन्तरं वायुलोकश्श्रूयते। तथाऽपि श्रुत्यन्तरे-'अर्चिषोऽहरह्नआपूर्यमाणपक्षं आपूर्यमाणपक्षाद्यान् षण्मासानुदङ्ङादित्य एति मासेभ्यो देवलोक'मिति देवलोकनिर्दिष्टस्य वायुलोकस्य उदगयनादूर्ध्वं श्रवणात् उदगयनादूर्ध्वमेव 
वायुलोके निवेश्यः। तत्राप्युदगयनादूर्ध्वं छान्दोग्ये-'मासेभ्यस्संवत्सर'मिति श्रवणात् अधिककालानां न्यूनकालादूर्ध्वं निवेशस्य 'अह्नआपूर्यमाणपक्षमापूर्यमामपक्षाद्यान् षण्मासानुदङ्ङादित्य 
एती'त्यत्र दृष्टत्वात् उदगयनापेक्षया अधिककालस्य संवत्सरस्य तदूर्ध्वनिवेशस्सिद्धः। 'स वायुलोकं स वरुणलोकं स आदित्यलोकं स इन्द्रलोकं स प्रजापतिलोक'मितीदं वाक्यं अर्चिरादिपादे चिन्तितम्। 
'संवत्सरादादित्यमादित्याच्चन्द्रमस'मिति छान्दोग्ये 'यदा वै पुरुषोऽस्माल्लोकात् प्रैति स वायुलोकमागच्छति स तत्र विजिहीते यथा रथचक्रस्य खं तेन स ऊर्ध्वमाकर्मते स आदित्यमागच्छति तस्मै स तत्र विजिहीते यथा डम्बरस्य खं तेन स ऊर्ध्वमाक्रमते स चन्द्रमसमागच्छती'ति बृहदारण्यके च श्रुतत्वात् संवत्सरादूर्ध्वं चन्द्रमासः प्रागादित्यस्य निवेशस्सिद्धः। तत्र च वरुणेन्द्रप्रजापतीनामपि पठितानां पाठार्थवत्त्वाय क्वचिन्निवेशे कर्तव्ये वायुलोकं वरुणलोकमिति पाठक्रमानुसारेण वायोरूर्ध्वं वरुणो निवेशयितव्यः। इन्द्रप्रजापतीअपि तदनन्तरं निवेशयितव्यौ। न च 'आदित्यलोकं इन्द्रलोकं प्रजापतिलोकमि'ति पाठक्रमादादित्यादूर्ध्वं चन्द्रस्य श्रवणेन तत्क्रमबाधप्रसङ्गात्। न च चन्द्रादूर्ध्वं तयोर्निवेशोऽस्त्विति वाच्यम्। 'चन्द्रमसो विद्युत'मिति श्रुतिक्रमबाधप्रसङ्गात्। ननु देवलोकादादित्यमिति देवलोकशब्दितवायोरादित्यस्य च क्रमस्य श्रुतत्वात् तत्रेन्द्रप्रजापत्योर्निवेशे तत्क्रमभंगस्स्यादितिचेन्न। वाय्वादित्ययोरन्तराळे वरुणस्य विवेशनीयतया तेनैव वाय्वादित्ययोरानन्तर्यस्य भग्नतया तत्रेन्द्रप्रजापत्योर्निवेशे तत्क्रमभंगस्स्यादितिचेन्न। वाय्वादित्ययोरन्तराळे वरुणस्य निवेशनीयतया तेनैव वाय्वादित्ययोरानन्तर्यस्य भग्नतया तत्रैवेन्द्रप्रजापत्योरपि निवेशः। अतश्च वरुणेन्द्रप्रजापतीनां त्रयाणामपि वाय्वादित्ययोरन्तराळ एव निवेशोऽस्त्विति प्राप्ते उच्यते-
	तटितोऽधिवरुणस्सम्बन्धात्। तटित ऊर्ध्वं वरुणस्य निवेशः। कुतः। सम्बन्धात्। विद्युद्वरुणयोर्द्वयोरपि मेघोदरवर्तित्वरूपसम्बन्धसत्वात्। विद्युत ऊर्ध्वं वरुणस्य नेवेशः। ततः परस्तात् इन्द्रप्रजापत्योर्निवेशः। तथाहि सति 'देवलोकादादित्यं आदित्याच्चन्द्रमसं चन्द्रमसो विद्युत'मिति निबद्धोऽपि क्रमो न बाधितो भवति। नचैवं विद्युत ऊर्ध्वं वरुणेन्द्रप्रजापतीनां निवेशे तेषामेव ब्रह्मगमयितृत्वेन 'तत्पुरुषोऽमानवस्स एनान् ब्रह्मगमयती'ति वैद्युतपुरुषस्य गमयितृत्वं श्रुतं विरुध्येतेति वाच्यम्। वरुणेन्द्रप्रजापतीनामगमयितृत्वेऽपि वैद्युतपुरुषस्याप्यनुग्राहकतया गमयितृत्वसम्भवादिति।।
।।इति वरुणाधिकरणम्।।
<0403004
।।आतिवाहिकासतल्लिंगात्।।
	लोके ग्रामादिगन्तॄणामिमं वृक्षं गत्वा इमां नदीं गत्वा स ग्रामो गन्तव्य इति तत्तद्देशिकोपदेशसरूपत्वादस्यापि वाक्यस्यार्चिरादयो मार्गचिह्नभूताः। अथवा 'अग्निलोकमागच्छति स वायुलोक'मिति लोकशब्दश्रवणादर्चिराद्या भोगभूमय इत्येवं पूर्वपक्षे प्राप्ते उच्यते-
	आतिवाहिकास्तल्लिंगात्। विदुषामतिवाहे परमपुरुषेण नियुक्ताः देवताविशेषाः आतिवाहिकाः। गन्तॄणां गमयितारइतियावत्। तल्लिंगात्। 'तत्पुरुषोऽमानवस्सएनान् ब्रह्मगमयती'ति वैद्युतपुरुषस्य गमयितृत्वसिद्धवत्कारेण ब्रह्मगमयितृत्वमात्रविशेषप्रतिपादनपरेण वाक्येनेतरेऽपि गमयितारइति प्रतीतेः, अर्चिरादिशब्दानां च 'अभिमानिव्यपदेशस्तु विशेषानुगतिभ्या'मिति सूत्रेण तदभिमानिदेवतापरत्वसम्भवात्।।
<0403005
	ननु वैद्युतपुरुणस्यैव ब्रह्मगमयितृत्वे ऊर्ध्वं कौषीतकिवाक्यानुसारेण निवेशितानां वरुणेन्द्रप्रजापतीनां कथं सम्बन्धः। तत्राह-
।।वैद्युतेनैव ततस्तच्छ्रूतेः।।
	ततः व्द्युत उपरि वैद्युतेनैव ब्रह्मप्राप्त्यतिवाहनं 'स एनान्ब्रह्म गमयती'ति श्रुतेः। वरुणादयोऽपि तदनुग्राहका भवन्तीति द्रष्टव्यम्।।
।।इति आतिवाहिकाधिकरणम्।।
<0403006
।।कार्यं बादरिरस्य गत्युपपत्तेः।।
	कार्यं हिरण्यगर्भमुपासीनानेव अर्चिरादिर्गणो नयतीति बादरिराचार्यो मन्यते। परिच्छिन्नप्राप्त्यर्थं हि गतिरुपपद्यते, 
नापरिच्छिन्नपरब्रह्मप्राप्तये। नह्याकाशं प्रेप्सता देशविशेषो गन्तव्यो भवति।।
<0403007
।।विशेषितत्वाच्च।।
	'पुरषोऽमानव एत्य ब्रह्मलोकान्गमयती'ति गन्तव्यस्य बहुवचनान्तलोकशब्देन विशेषितत्वात्, परब्रह्मण एकत्वेन बहुत्वासम्भवात्, लोकशब्दस्य देशविशेष एव मुख्यत्वाच्च, न परब्रह्मणोऽर्चिरादिप्राप्यत्वम्।।
<0403008
	ननु 'स एनान् ब्रह्म गमयती'ति नपुंसकलिंगब्रह्मशब्देन चतुर्मुखस्य कथं निर्देश इत्यत्राह-
।।सामीप्यात्तु तद्व्यपदेशः।।
	'यो ब्रह्माणं विददाति पूर्व'मिति हिरण्यगर्भस्य प्रथमजत्वेन ब्रह्मसामीष्यात् ब्रह्मशब्देनामुख्यया वृत्त्या चतुर्मुखस्य निर्देशउपपद्यत इतिभावः।
<0403009
	ननु हिरण्यगर्भस्य द्विपरार्धावसाने नाशात् तं प्राप्तस्य पुनरावृत्तेरवर्जनीयत्वात् 'एतेन प्रतिपद्यमाना इमं मानवमावर्तं नावर्तन्त' इत्यनावृत्तिप्रतिपादकश्रुतिविरोधः। तत्राह-

।।कार्यात्यये तदध्यक्षेण सहातः परमभिधानात्।।
	'ते ब्रह्मलोके तु परान्तकाले परामृतात्परिमुच्यन्ति सर्वे' इत्यभिधानात् कार्यस्य ब्रह्मलोकस्यात्यये तदध्यक्षेण ब्रह्मणासह अतः ब्रह्मलोकात् परंब्रह्मप्राप्नोति। अतश्चानावृत्तिश्रुतिरुपपद्यतइति भावः।।
<0403010
।।स्मृतेश्च।।
	'ब्रह्मणा सह ते सर्वे संप्राप्ते प्रतिसञ्चरे। परस्यान्ते कृतात्मानः प्रविशन्ति परंपद'मिति स्मृत्या कार्योपासकस्यैव अर्चिरादिप्राप्तिप्रतिपादनात् तदनुसार्येव बादरेर्मतम्।।
<0403011
।।परं जैमिनिर्मुख्यत्वात्।।
	नपुंसकलिंगब्रह्मशब्दस्य परस्मिन्ब्रह्मण्येव मुख्यत्वात् परमेव ब्रह्मार्चिरादिः प्रापयतीति जैमिनिराचार्यो मन्यते। तस्य परिपूर्णत्वेऽपि 'परंज्योतिरुपसम्पद्य स्वेन रूपेणाभिनिष्पद्यत' इति श्रुत्यनुसारेण निश्शेषाविद्यानुवृत्तेर्देशविशेषविशिष्टब्रह्मप्राप्तिसापेक्षत्वात् देशविशेषविशिष्टब्रह्मप्राप्तये गतिरुपपद्यते। लोक्यतइति व्युत्पत्त्या लोकशब्दोऽप्रि ब्रह्मण्युपपन्नः। बहुवनचमप्येकस्मिन्नुपचारात् प्रयुज्यते।।
<0403012
।।दर्शनाच्च।।
	दर्शयति च श्रुतेर्ब्रह्मप्राप्तेर्गतिसापेक्षत्वं 'एष सम्प्रसादोऽस्माच्छरीरात्समुत्थाय परं ज्योतिरुपसम्पद्य स्वेन रूपेणाभिनिष्पद्यत' इति।।
<0403013
	ननु 'प्रजापतेस्सभां वेश्म प्रपद्य'इति अर्चिरादिना गतस्य कार्यप्रजापतिविषयाभिसन्धिर्दृश्यते, तत्राह--


।।न च कार्ये प्रत्यभिसन्धिः।।
	नायं प्रत्यभिसन्धिः कार्यहिरण्यगर्भविषयः, अपि तु परब्रह्मविषयः। तस्यैव प्रजापतिशब्दमुख्यवाच्यत्वात्, उत्तरत्र 'यशोऽहं भवामि ब्राह्मणानां यशोराज्ञां यशोविशा'मिति सर्वाविद्याविमोकपूर्वकसर्वात्मभावाभिसन्धानात्, 'अश्व इव रोमाणि विधूय पापं चन्द्रइव राहोर्मुखात् प्रमुच्य धूत्वा शरीरमकृतं कृतात्मा ब्रह्मलोकमभिसम्भवानी'ति ब्रह्मलोकस्याकृतत्वेन विशेषितत्वाच्च, परमेव ब्रह्मार्चिरादिर्नयतीति जैमिनिराचार्यो मन्यते।।
<0403014
।।अप्रतीकालम्बनान्नयतीति बादरायण उभयथा च दोषात्तत्क्रतुश्च।।
	अब्रह्मभूतं नामादिकं ये ब्रह्मत्वेनोपासते ते प्रतीकालम्बनाः। तद्भिन्नान् प्रकृतिवियुक्तं प्रत्यगात्मानं 
ब्रह्मात्मकत्वेन ये पञ्चाग्निविद उपासते, ये च केवलं परंब्रह्मोपासते, उभयविदानपि तान्नयतीति बादरायण आचार्योमन्यते।
