।। अयोध्याकाण्डः ।।
।। श्लोकः ।।
(66सर्गतः 92सर्गपर्यन्तम्)
तमग्निमिव संशान्तमम्बुहीनमिवार्णवम्।
हतप्रभमिवादित्यं स्वर्गस्थं प्रेक्ष्य पार्थिवम् ।। 2.66.1 ।।
कौसल्या बाष्पपूर्णाक्षी विविधं शोककर्शिता।
उपगृह्य शिरो राज्ञ: कैकेयीं प्रत्यभाषत ।। 2.66.2 ।।
सकामा भव कैकेयि भुङ्क्ष्व राज्यमकण्टकम्।
त्यक्त्वा राजानमेकाग्रा नृशंसे दुष्टचारिणि ।। 2.66.3 ।।
विहाय मां गतो रामो भर्ता च स्वर्गतो मम।
विपथे सार्थहीनेव नाहं जीवितुमुत्सहे ।। 2.66.4 ।।
भर्तारं तं परित्यज्य का स्त्रीदैवतमात्मन:।
इच्छेज्जीवितुमन्यत्र कैकेय्यास्त्यक्तधर्मण: ।। 2.66.5 ।।
न लुब्धो बुद्ध्यते दोषान् किम्पाकमिव भक्षयन्।
कुब्जानिमित्तं कैकेय्या राघवाणां कुलं हतम् ।। 2.66.6 ।।
अनियोगे नियुक्तेन राज्ञा रामं विवासितम्।
सभार्यं जनक: श्रुत्वा परितप्स्यत्यहं यथा ।। 2.66.7 ।।
स मामनाथां विधवां नाद्य जानाति धार्मिक:।
राम: कमलपत्राक्षो जीवनाशमितो गत: ।। 2.66.8 ।।
विदेहराजस्य सुता तथा सीता तपस्विनी।
दु:खस्यानुचिता दु:खं वने पर्युद्विजिष्यति ।। 2.66.9 ।।
नदतां भीमघोषाणां निशासु मृगपक्षिणाम्।
निशम्य नूनं सन्त्रस्ता राघवं संश्रयिष्यति ।। 2.66.10 ।।
वृद्धश्चैवाल्पपुत्रश्च वेदैहीमनुचिन्तयन्।
सोऽपि शोकसमाविष्टो ननु त्यक्ष्यति जीवितम् ।। 2.66.11 ।।
साहमद्यैव दिष्टान्तं गमिष्यामि पतिव्रता।
इदं शरीरमालिङ्ग्य प्रवेक्ष्यामि हुताशनम् ।। 2.66.12 ।।
तां तत: संपरिष्वज्य विलपन्तीं तपस्विनीम्।
व्यपनीय सुदु:खार्तां कौसल्यां व्यावहारिका: ।। 2.66.13 ।।
तैलद्रोण्यामथामात्या: संवेश्य जगतीपतिम्।
राज्ञ: सर्वाण्यथादिष्टाश्चक्रु: कर्माण्यनन्तरम् ।। 2.66.14 ।।
न तु सङ्कलनं राज्ञो विना पुत्रेण मन्त्रिण:।
सर्वज्ञा: कर्तुमीषुस्ते ततो रक्षन्ति भूमिपम् ।। 2.66.15 ।।
तैलद्रोण्यां तु सचिवै: शायितं तं नराधिपम्।
हा मृतोऽयमिति ज्ञात्वा स्त्रियस्ता: पर्यदेवयन् ।। 2.66.16 ।।
बाहूनुद्यम्य कृपणा नेत्रप्रस्रवणैर्मुखै:।
रुदन्त्य: शोकसन्तप्ता: कृपणं पर्यदेवयन् ।। 2.66.17 ।।
हा महाराज रामेण सततं प्रियवादिना।
विहीना: सत्यसन्धेन किमर्थं विजहासि न: ।। 2.66.18 ।।
कैकेय्या दुष्टभावाया राघवेण वियोजिता:।
कथं पतिघ्न्या वत्स्याम: समीपे विधवा वयम् ।। 2.66.19 ।।
स हि नाथ: सदास्माकं तव च प्रभुरात्मवान्।
वनं रामो गत: श्रीमान् विहाय नृपतिश्रियम् ।। 2.66.20 ।।
त्वया तेन च वीरेण विना व्यसनमोहिता:।
कथं वयं निवत्स्याम: कैकेय्या च विदूषिता: ।। 2.66.21 ।।
यया तु राजा रामश्च लक्ष्मणश्च महाबल:।
सीतया सह संत्यक्ता: स कमन्यं न हास्यति ।। 2.66.22 ।।
ता बाष्पेण च संवीता: शोकेन विपुलेन च।
व्यवेष्टन्त निरानन्दा राघवस्य वरस्त्रिय: ।। 2.66.23 ।।
निशा चन्द्रविहीनेव स्त्रीव भर्तृविवर्जिता।
पुरी नाराजतायोध्या हीना राज्ञा महात्मना ।। 2.66.24 ।।
बाष्पपर्याकुलजना हाहाभूतकुलाङ्गना।
शून्यचत्वरवेश्मान्ता न बभ्राज यथापुरम् ।। 2.66.25 ।।
गते तु शोकात् त्रिदिवं नराधिपे महीतलस्थासु नृपाङ्गनासु च।
निवृत्तचार: सहसा गतो रवि: प्रवृत्तचारा रजनी ह्युपस्थिता ।। 2.66.26 ।।
ऋते तु पुत्राद्दहनं महीपतेर्न रोचयन्ते सुहृद: समागता:।
इतीव तस्मिन् शयने न्यवेशयन् विचिन्त्य राजानमचिन्त्यदर्शनम् ।। 2.66.27 ।गतप्रभा द्यौरिव भास्करं विना व्यपेतनक्षत्रगणेव शर्वरी।
पुरी बभासे रहिता महात्मना न चास्रकण्ठाकुलमार्ग चत्वरा ।। 2.66.28 ।।
नराश्च नार्यश्च समेत्य सङ्घशो विगर्हमाणा भरतस्य मातरम्।
तदा नगर्यां नरदेवसंक्षये बभूवुरार्ता न च शर्म लेभिरे ।। 2.66.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षट्षष्टितम:सर्ग: ।। 66 ।।
	इति श्रीगोविन्दराजविरचिते श्रीरामायणभूषणे पीताम्बराख्याने अयोध्याकाण्डव्याख्याने 
षट्षष्टितम: सर्ग: ।। 66 ।।
आक्रन्दितनिरानन्दा सास्रकण्ठजनाकुला।
अयोध्यायामवतता सा व्यतीयाय शर्वरी ।। 2.67.1 ।।
व्यतीतायां तु शर्वर्यामादित्यस्योदये तत:।
समेत्य राजकर्तार: सभामीयुर्द्विजातय: ।। 2.67.2. ।।
मार्कण्डेयोऽथ मौद्गल्यो वामदेवश्च काश्यप:।
कात्यायनो गौतमश्च जाबालिश्च महायशा: ।। 2.67.3 ।।
एते द्विजा: सहामात्यै: पृथग्वाचमुदीरयन्।
वसिष्ठमेवाभिमुखा: श्रेष्ठं राजपुरोहितम् ।। 2.67.4 ।।
अतीता शर्वरी दु:खं या नो वर्षशतोपमा।
अस्मिन्पञ्चत्वमापन्ने पुत्रशोकेन पार्थिवे ।। 2.67.5 ।।
स्वर्गतश्च महाराजो रामश्चारण्यमाश्रित:।
लक्ष्मणश्चापि तेजस्वी रामेणैव गत: सह ।। 2.67.6 ।।
उभौ भरतशत्रुघ्नौ कैकयेषु परन्तपौ।
पुरे राजगृहे रम्ये मातामहनिवेशने ।। 2.67.7 ।।
इक्ष्वाकूणामिहाद्यैव कश्चिद्राजा विधीयताम्।
अराजकं हि नो राष्ट्रं न विनाशमवाप्नुयात् ।। 2.67.8 ।।
नाराजके जनपदे विद्युन्माली महास्वन:।
अभिवर्षति पर्जन्यो महीं दिव्येन वारिणा ।। 2.67.9 ।।
नाराजके जनपदे बीजमुष्टि: प्रकीर्यते।
नाराजके पितु: पुत्रो भार्या वा वर्तते वशे ।। 2.67.10 ।।
नाराजके धनं चास्ति नास्ति भार्याप्यराजके।
इदमत्याहितं चान्यत् कुत: सत्यमराजके ।। 2.67.11 ।।
नाराजके जनपदे कारयन्ति सभां नरा:।
उद्यानानि च रम्याणि हृष्टा: पुण्यगृहाणि च ।। 2.67.12 ।।
नाराजके जनपदे यज्ञशीला द्विजातय:।
सत्त्राण्यन्वासते दान्ता ब्राह्मणा: संशितव्रता: ।। 2.67.13 ।।
नाराजके जनपदे महायज्ञेषु यज्वन:।
ब्राह्मणा वसुसम्पन्ना विसृजन्त्याप्तदक्षिणा: ।। 2.67.14 ।।
नाराजके जनपदे प्रभूतनटनर्तका:।
उत्सवाश्च समाजाश्च वर्धन्ते राष्ट्रवर्धना: ।। 2.67.15 ।।
नाराजके जनपदे सिद्धार्था व्यवहारिण:।
कथाभिरनुज्यन्ते कथाशीला: कथाप्रियै: ।। 2.67.16 ।।
नाराजके जनपदे उद्यानानि समागता:।
सायाह्ने क्रीडितुं यान्ति कुमार्यो हेमभूषिता: ।। 2.67.17 ।।
नाराजके जनपदे वाहनै: शीघ्रगामिभि:।
नरा निर्यान्त्यरण्यानि नारीभि: सह कामिन: ।। 2.67.18 ।।
नाराजके जनपदे धनवन्त: सुरक्षिता:।
शेरते विवृतद्वारा: कृषिगोरक्षजीविन: ।। 2.67.19 ।।
नाराजके जनपदे बद्धघण्टाविषाणिन:।
अटन्ति राजमार्गेषु कुञ्जरा: षष्टिहायना: ।। 2.67.20 ।।
नाराजके जनपदे शरान् सततमस्यताम्।
श्रूयते तलनिर्घोष इष्वस्त्राणामुपासने ।। 2.67.21 ।।
नाराजके जनपदे वणिजो दूरगामिन:।
गच्छन्ति क्षेममध्वानं बहुपण्यसमाचिता: ।। 2.67.22 ।।
नाराजके जनपदे चरत्येकचरो वशी।
भावयन्नात्मनात्मानं यत्र सांयगृहो मुनि: ।। 2.67.23 ।।
नाराजके जनपदे योगक्षेमं प्रवर्तते।
न चाप्यराजके सेना शत्रून् विषहते युधि ।। 2.67.24 ।।
नाराजके जनपदे हृष्टै: परमवाजिभि:।
नरा: संयान्ति सहसा रथैश्च परिमण्डिता: ।। 2.67.25 ।।
नाराजके जनपदे नरा: शास्त्रविशारदा:।
संवदन्तोऽवतिष्ठन्ते वनेषूपवनेषु च ।। 2.67.26 ।।
नाराजके जनपदे माल्यमोदकदक्षिणा:।
देवताभ्यर्चनार्थाय कल्प्यन्ते नियतैर्जनै: ।। 2.67.27 ।।
नाराजके जनपदे चन्दनागरुरूषिता:।
राजपुत्रा विराजन्ते वसन्त इव शाखिन: ।। 2.67.28 ।।
यथा ह्यनुदका नद्यो यथा वाप्यतृणं वनम्।
अगोपाला यथा गावस्तथा राष्ट्रमराजकम् ।। 2.67.29 ।।
ध्वजो रथस्य प्रज्ञानं धूमो ज्ञानं विभावसो:।
तेषां यो नो ध्वजो राजा स देवत्वमितो गत: ।। 2.67.30 ।।
नाराजके जनपदे स्वकं भवति कस्यचित्।
मत्स्या इव नरा नित्यं भक्षयन्ति परस्परम् ।। 2.67.31 ।।
ये हि सम्भिन्नमर्यादा नास्तिकाश्छिन्नसंशया:।
तेऽपि भावाय कल्पन्ते राजदण्डनिपीडिता: ।। 2.67.32 ।।
यथा दृष्टि: शरीरस्य नित्यमेव प्रवर्तते।
तथा नरेन्द्रो राष्ट्रस्य प्रभव: सत्यधर्मयो: ।। 2.67.33 ।।
राजा सत्यं च धर्मश्च राजा कुलवतां कुलम्।
राजा माता पिता चैव राजा हितकरो नृणाम् ।। 2.67.34 ।।
यमो वैश्रवण: शक्रो वरुणश्च महाबल:।
विशेष्यन्ते नरेन्द्रेण वृत्तेन महता तत: ।। 2.67.35 ।।
अहो तम इवेदं स्यान्न प्रज्ञायेत किञ्चन।
राजा चेन्न भवेल्लोके विभजन् साध्वसाधुनी ।। 2.67.36 ।।
जीवत्यपि महाराजे तवैव वचनं वयम्।
नातिक्रमामहे सर्वे वेलां प्राप्येव सागर: ।। 2.67.37 ।।
स न: समीक्ष्य द्विजवर्य वृत्तं नृपं विना राज्यमरण्यभूतम्।
कुमारमिक्ष्वाकुसुतं वदान्यं त्वमेव राजानमिहाभिषिञ्च ।। 2.67.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तषष्टितम: सर्ग: ।। 67 ।।
	इति श्रीगोविन्दराजविरचिते श्रीरामायणभूषणे पीताम्बराख्याने अ0 सप्तषष्टितम: सर्ग: ।। 67 ।।
तेषां हि वचनं श्रुत्वा वसिष्ठ: प्रत्युवाच ह।
मित्रामात्यगणान् सर्वान् ब्राह्मणांस्तानिदं वच: ।। 2.68.1 ।।
यदसौ मातुलकुले पुरे राजगृहे सुखी।
भरतो वसति भ्रात्रा शत्रुघ्नेन समन्वित: ।। 2.68.2 ।।
तच्छीघ्रं जवना दूता गच्छन्तु त्वरितैर्हयै:।
आनेतुं भ्रातरौ वीरौ किं समीक्षामहे वयम् ।। 2.68.3 ।।
गच्छन्त्विति तत: सर्वे वसिष्ठं वाक्यमब्रुवन्।
तेषां तद्वचनं श्रुत्वा वसिष्ठो वाक्यमब्रवीत् ।। 2.68.4 ।।
एहि सिद्धार्थ विजय जयन्ता शोकनन्दन।
श्रूयतामितिकर्तव्यं सर्वानेव ब्रवीमि व: ।। 2.68.5 ।।
पुरं राजगृहं गत्वा शीघ्रं शीघ्रजवैर्हयै:।
त्यक्तशोकैरिदं वाच्य: शासनाद्भरतो मम ।। 2.68.6 ।।
पुरोहितस्त्वां कुशलं प्राह सर्वे च मन्त्रिण:। 
त्वरमाणश्च निर्याहि कृत्यमात्ययिकं त्वया ।। 2.68.7 ।।
मा चास्मै प्रोषितं रामं मा चास्मै पितरं मृतम्।
भवन्त: शंसिषुर्गत्वा राघवाणामिमं क्षयम् ।। 2.68.8 ।।
कौशेयानि च वस्त्राणि भूषणानि वराणि च।
क्षिप्रमादाय राज्ञश्च भरतस्य च गच्छत ।। 2.68.9 ।।
दत्तपथ्यशना दूता जग्मु: स्वं स्वं निवेशनम्।
केकयांस्ते गमिष्यन्तो हयानारुह्य सम्मतान् ।। 2.68.10 ।।
तत: प्रास्थानिकं कृत्वा कार्यशेषमनन्तरम्।
वसिष्ठेनाभ्यनुज्ञाता दूता: सन्त्वरिता ययु: ।। 2.68.11 ।।
न्यन्तेनापरतालस्य प्रलम्बस्योत्तरं प्रति।
निषेवमाणास्ते जग्मुर्नदीं मध्येन मालिनीम् ।। 2.68.12 ।।
ते हस्तिनपुरे गङ्गां तीर्त्वा प्रत्यङ्मुखा ययु:।
पाञ्चालदेशमासाद्य मध्येन कुरुजाङ्गलम् ।। 2.68.13 ।।
सरांसि च सुपूर्णानि नदीश्च विमलोदका:।
निरीक्षमाणास्ते जग्मुर्दूता: कार्यवशाद्द्रुतम् ।। 2.68.14 ।।
ते प्रसन्नोदकां दिव्यां नानाविहगसेविताम्।
उपातिजग्मुर्वेगेन शरदण्डां जनाकुलाम् ।। 2.68.15 ।।
निकूलवृक्षमासाद्य दिव्यं सत्योपयाचनम्।
अभिगम्याभिवाद्यं तं कुलिड््गां प्राविशन् पुरीम् ।। 2.68.16 ।।
अभिकालं तत: प्राप्य ते बोधिभवनाच्च्युताम्। 
पितृपैतामहीं पुण्यां तेरुरिक्षुमतीं नदीम् ।। 2.68.17 ।।
अवेक्ष्याञ्जलिपानांश्च ब्राह्मणान् वेदपारगान्।
ययुर्मध्येन बाह्लीकान् सुदामानं च पर्वतम् ।। 2.68.18 ।।
विष्णो: पदं प्रेक्षमाणा विपाशां चापि शाल्मलीम्।
नदीर्वापीस्तटाकानि पल्वलानि सरांसि च ।। 2.68.19 ।।
पश्यन्तो विविधांश्चापि सिंहव्याघ्रमृगद्विपान्।
ययु: पथाति महता शासनं भर्तुरीप्सव: ।। 2.68.20 ।।
ते श्रान्तवाहना दूता विकृष्टेन पथा तत:।
गिरिव्रजं पुरवरं शीघ्रमासेदुरञ्जसा ।। 2.68.21 ।।
भर्तु: प्रियार्थं कुलरक्षणार्थं भर्तुश्च वंशस्य परिग्रहार्थम्।
अहेडमानास्त्वरया स्म दूता रात्र्यां तु ते तत्पुरमेव याता: ।। 2.68.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टषष्टितम: सर्ग: ।। 68 ।।
यामेव रात्रिं ते दूता: प्रविशन्ति स्म तां पुरीम्।
भरतेनापि तां रात्रिं स्वप्नो दृष्टोऽयमप्रिय: ।। 2.69.1 ।।
व्युष्टामेव तु तां रात्रिं दृष्ट्वा तं स्वप्नमप्रियम्।
पुत्रो राजाधिराजस्य सुभृशं पर्यतप्यत ।। 2.69.2 ।।
तप्यमानं समाज्ञाय वयस्या: प्रियवादिन:।
आयासं हि विनेष्यन्त: सभायां चक्रिरे कथा: ।। 2.69.3 ।।
वादयन्ति तथा शान्तिं लासयन्त्यपि चापरे।
नाटकान्यपरे प्राहुर्हास्यानि विविधानि च ।। 2.69.4 ।।
स तैर्महात्मा भरत: सखिभि: प्रियवादिभि:।
गोष्ठीहास्यानि कुर्वद्भिर्न प्राहृष्यत राघव: ।। 2.69.5 ।।
तमब्रवीत्प्रियसखो भरतं सखिभिर्वृतम्।
सुहृद्भि: पर्युपासीन: किं सखे नानुमोदसे ।। 2.69.6 ।।
एवं ब्रुवाणं सुहृदं भरत: प्रत्युवाच ह।
श्रृणु त्वं यन्निमित्तं मे दैन्यमेतदुपागतम् ।। 2.69.7 ।।
स्वप्ने पितरमद्राक्षं मलिनं मुक्तमूर्द्धजम्।
पतन्तमद्रिशिखरात् कलुषे गोमयह्रदे ।। 2.69.8 ।।
प्लवमानश्च मे दृष्ट: स तस्मिन् गोमयह्रदे।
पिबन्नञ्जलिना तैलं हसन्नपि मुहुर्मुहु: ।। 2.69.9 ।।
ततस्तिलौदनं भुक्त्वा पुन:पुनरध:शिरा:।
तैलेनाभ्यक्तसर्वाङ्गस्तैलमेवावगाहत ।। 2.69.10 ।।
स्वप्नेऽपि सागरं शुष्कं चन्द्रं च पतितं भुवि।
उपरुद्धां च जगतीं तमसेव समावृताम् ।। 2.69.11 ।।
औपवाह्यस्य नागम्य विषाणं शकलीकृतम्।
सहसा चापि संशान्तं ज्वलितं जातवेदसम् ।। 2.69.12 ।।
अवतीर्णां च पृथिवीं शुष्कांश्च विविधान् द्रुमान्।
अहं पश्यामि विध्वस्तान् सधूमांश्चापि पर्वतान् ।। 2.69.13 ।।
पीठे कार्ष्णायसे चैनं निषण्णं कृष्णवाससम्।
प्रहसन्ति स्म राजानं प्रमदा: कृष्णपिङ्गला: ।। 2.69.14 ।।
त्वरमाणश्च धर्मात्मा रक्तमाल्यानुलेपन:।
रथेन खरयुक्तेन प्रयातो दक्षिणामुख: ।। 2.69.15 ।।
प्रहसन्तीव राजानं प्रमदा रक्तवासिनी।
प्रकर्षन्ती मया दृष्टा राक्षसी विकृतानना ।। 2.69.16 ।।
एवमेतन्मया दृष्टमिमां रात्रिं भयावहाम्।
अहं रामोऽथवा राजा लक्ष्मणो वा मरिष्यति ।। 2.69.17 ।।
नरो यानेन य: स्वप्ने खरयुक्तेन याति हि।
अचिरात्तस्य धूमाग्रं चितायां सम्प्रदृश्यते ।। 2.69.18 ।।
एतन्निमित्तं दीनोऽहं तन्न व: प्रतिपूजये।
शुष्यतीव च मे कण्ठो न स्वस्थमिव मे मन: ।। 2.69.19 ।।
न पश्यामि भयस्थानं भयं चैवोपधारये।
भ्रष्टश्च स्वरयोगो मे च्छाया चोपहता मम ।। 2.69.20 ।।
जुगुप्सन्निव चात्मानं न च पश्यामि कारणम् ।। 2.69.21 ।।
इमां हि दु:स्वप्नगतिं निशाम्य तामनेकरूपामवितर्कितां पुरा।
भयं महत्तद्धृदयान्न याति मे विचिन्त्य राजानमचिन्त्यदर्शनम् ।। 2.69.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनसप्ततितम: सर्ग: ।। 69 ।।
भरते ब्रुवति स्वप्नं दूतास्ते क्लान्तवाहना:।
प्रविश्यासह्यपरिघं रम्यं राजगृहं पुरम् ।। 2.70.1 ।।
समागम्य तु राज्ञा च राज पुत्रेण चार्चिता:।
राज्ञ: पादौ गृहीत्वा तु तमूचुर्भरतं वच: ।। 2.70.2 ।।
पुरोहितस्त्वां कुशलं प्राह सर्वे च मन्त्रिण:।
त्वरमाणश्च निर्याहि कृत्यमात्ययिकं त्वया ।। 2.70.3 ।।
इमानि च महार्हाणि वस्त्राण्याभरणानि च।
प्रतिगृह्य विशालाक्ष मातुलस्य च दापय ।। 2.70.4 ।।
अत्र विंशतिकोट्यस्तु नृपतेर्मातुलस्य ते।
दशकोट्यस्तु संपूर्णास्तथैव च नृपात्मज ।। 2.70.5 ।।
प्रतिगृह्य तु तत्सर्वं स्वनुरक्त: सुहृज्जने।
दूतानुवाच भरत: कामै: संप्रतिपूज्य तान् ।। 2.70.6 ।।
कच्चित् सुकुशली राजा पिता दशरथो मम।
कच्चिच्चारोगता रामे लक्ष्मणे च महात्मनि ।। 2.70.7 ।।
आर्या च धर्मनिरता धर्मज्ञा धर्मदर्शिनी।
अरोगा चापि कौसल्या माता रामस्य धीमत: ।। 2.70.8 ।।
कच्चित् सुमित्रा धर्मज्ञा जननी लक्ष्मणस्य या।
शत्रुघ्नस्य च वीरस्य साऽरोगा चापि मध्यमा ।। 2.70.9 ।।
आत्मकामा सदा चण्डी क्रोधना प्राज्ञमानिनी।
अरोगा चापि मे माता कैकेयी किमुवाच ह ।। 2.70.10 ।।
एवमुक्तास्तु ते दूता भरतेन महात्मना।
ऊचु: सप्रश्रयं वाक्यमिदं तं भरतं तदा ।। 2.70.11 ।।
कुशलास्ते नरव्याघ्र येषां कुशलमिच्छसि।
श्रीश्च त्वां वृणुते पद्मा युज्यतां चापिते रथ: ।। 2.70.12 ।।
भरतश्चापि तान् दूतानेवमुक्तोऽभ्यभाषत।
आपृच्छेऽहं महाराजं दूता: सन्त्वरयन्ति माम् ।। 2.70.13 ।।
एवमुक्त्वा तु तान् दूतान् भरत: पार्थिवात्मज:।
दूतै: सञ्चोदितो वाक्यं मातामहमुवाच ह ।। 2.70.14 ।।
राजन् पितुर्गमिष्यामि सकाशं दूतचोदित:।
पुनरप्यहमेष्यामि यदा मे त्वं स्मरिष्यसि ।। 2.70.15 ।।
भरतेनैवमुक्तस्तु नृपो मातामहस्तदा।
तमुवाच शुभं वाक्यं शिरस्याघ्राय राघवम् ।। 2.70.16 ।।
गच्छतातानुजाने त्वां कैकेयी सुप्रजास्त्वया।
मातरं कुशलं ब्रूया: पितरं च परंतप ।। 2.70.17 ।।
पुरोहितं च कुशलं ये चान्ये द्विजसत्तमा:।
तौ च तात महेष्वासौ भ्रातरौ रामलक्ष्मणौ ।। 2.70.18 ।।
तस्मै हस्त्युत्तमांश्चित्रान् कम्बलानजिनानि च।
अभिसत्कृत्य कैकेयो भरताय धनं ददौ ।। 2.70.19 ।।
रुक्मनिष्कसहस्रे द्वे षोडशाश्वशतानि च।
सत्कृत्य कैकयीपुत्रं केकयो धनमादिशत् ।। 2.70.20 ।।
तथामात्यानभिप्रेतान् विश्वास्यांश्च गुणान्वितान्।
ददावश्वपति: क्षिप्रं भरतायानुयायिन: ।। 2.70.21 ।।
ऐरावतानैन्द्रशिरान्नागान्वै प्रियदर्शनान्।
खरान् शीघ्रान् सुसंयुक्तान् मातुलोऽस्मै धनं ददौ ।। 2.70.22 ।।
अन्त:पुरेऽतिसंवृद्धान् व्याघ्रवीर्यबलान्वितान्।
दंष्ट्रायुधान् महाकायान् शुनश्चीपायनं ददौ ।। 2.70.23 ।।
स दत्तं केकयेन्द्रेण धनं तन्नाभ्यनन्दत।
भरत: केकयीपुत्रो गमनत्वरया तदा ।। 2.70.24 ।।
बभूव ह्यस्य हृदये चिन्ता सुमहती तदा।
त्वरया चापि दूतानां स्वप्नस्यापि च दर्शनात् ।। 2.70.25 ।।
स स्ववेश्म व्यतिक्रम्य नरनागाश्वसंवृतम्।
प्रपेदे सुमहच्छ्रीमान् राजमार्गमनुत्तमम् ।। 2.70.26 ।।
अभ्यतीत्य ततोऽपश्यदन्त:पुरमुदारधी:।
ततस्तद्भरत: श्रीमानाविवेशानिवारित: ।। 2.70.27 ।।
स मातामहमापृच्छ्य मातुलं च युधाजितम्।
रथमारुह्य भरत: शत्रुघ्नसहितो ययौ ।। 2.70.28 ।।
रथान् मण्डलचक्रांश्च योजयित्वा पर:शतम्।
उष्ट्रगोश्वखरैर्भृत्या भरतं यान्तमन्वयु: ।। 2.70.29 ।।
बलेन गुप्तो भरतो महात्मा सहार्यकस्यात्मसमैरमात्यै:।
आदाय शत्रुघ्नमपेतशत्रुर्गृहाद्ययौ सिद्ध इवेन्द्रलोकात् ।। 2.70.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्ततितम: सर्ग: ।। 70 ।।
स प्राङ्मुखो राजगृहादभिनिर्याय राघव:।
तत: सुदामां द्युतिमान् सन्तीर्यावेक्ष्य तां नदीम् ।। 2.71.1 ।।
ह्लादिनीं दूरपारां च प्रत्यक्स्त्रोतस्तरङ्गिणीम्।
शतद्रूमतरच्छ्रीमान् नदीमिक्ष्वाकुनन्दन: ।। 2.71.2 ।।
एलाधाने नदीं तीर्त्वा प्राप्य चापरपर्पटान्। 
शिलामाकुर्वतीं तीर्त्वा आग्नेयं शल्यकर्त्तनम् ।। 2.71.3 ।।
सत्यसन्ध: शुचि: श्रीमान् प्रेक्षमाण: शिलावहाम्।
अत्ययात् स महाशैलान् वनं चैत्ररथं प्रति ।। 2.71.4 ।।
सरस्वतीं च गङ्गां च युग्मेन प्रत्यपद्यत।
उत्तरं वीरमत्स्यानां भारुण्डं प्राविशद्वनम् ।। 2.71.5 ।।
वेगिनीं च कुलिङ्गाख्यां ह्लादिनीं पर्वतावृताम्।
यमुनां प्राप्य सन्तीर्णो बलमाश्वासयत्तदा ।। 2.71.6 ।।
शीतीकृत्य तु गात्राणि क्लान्तानाश्वास्य वाजिन:।
तत्र स्नात्वा च पीत्वा च प्रायादादाय चोदकम् ।। 2.71.7 ।।
राजपुत्रो महारण्यमनभीक्ष्णोपसेवितम्।
भद्रो भद्रेण यानेन मारुत: खमिवात्ययात् ।। 2.71.8 ।।
भागीरथीं दुष्प्रतरामंशुधाने महानदीम्।
उपायाद्राघवस्तूर्णं प्राग्वटे विश्रुते पुरे।। 2.71.9 ।।
स गङ्गां प्राग्वटे तीर्त्वा समायात् कुटिकोष्ठिकाम्।
सबलस्तां स तीर्त्वाथ समायाद्धर्मवर्द्धनम् ।। 2.71.10 ।।
तोरणं दक्षिणार्द्धेन जम्बूप्रस्थमुपागमत्।
वरूथं च ययौ रम्यं ग्रामं दशरथात्मज: ।। 2.71.11 ।।
तत्र रम्ये वने वासं कृत्वाऽसौ प्राङ्मुखो ययौ।
उद्यानमुज्जिहानाया: प्रियका यत्र पादपा: ।। 2.71.12 ।।
सालांस्तु प्रियकान् प्राप्य शीघ्रानास्थाय वाजिन:।
अनुज्ञाप्याथ भरतो वाहिनीं त्वरितो ययौ ।। 2.71.13 ।।
वासं कृत्वा सर्वतीर्थे तीर्त्वा चोत्तानिकां नदीम्।
अन्यानदीश्च विविधा: पार्वतीयैस्तुरङ्गमै: ।। 2.71.14 ।।
हस्तिपृष्ठकमासाद्य कुटिकामत्यवर्त्तत।
ततार च नरव्याघ्रो लौहित्ये स कपीवतीम् ।। 2.71.15 ।।
एकसाले स्थाणुमतीं विनते गोमतीं नदीम्।
[व्यापायाद्राघवस्तूर्णं तीर्त्वा शोणां महानदीम्।]
कलिङ्गनगरे चापि प्राप्य सालवनं तदा।
भरत: क्षिप्रमागच्छत् सुपरिश्रान्तवाहन: ।। 2.71.16 ।।
वनं च समतीत्याशु शर्वर्य्यामरुणोदये।
अयोध्यां मनुना राज्ञा निर्मितां संददर्श ह ।। 2.71.17 ।।
तां पुरीं पुरुषव्याघ्र: सप्तरात्रोषित: पथि।
अयोध्यामग्रतो दृष्ट्वा सारथिं वाक्यमब्रवीत् ।। 2.71.18 ।।
एषा नातिप्रतीता मे पुण्यो़द्याना यशस्विनी।
अयोध्या दृश्यते दूरात् सारथे पाण्डुमृत्तिका ।। 2.71.19 ।।
यज्वभिर्गुणसम्पन्नैर्बाह्मणैर्वेदपारगै:।
भूयिष्ठमृद्धैराकीर्णा राजर्षिपरिपालिता ।। 2.71.20 ।।
अयोध्यायां पुरा शब्द: श्रूयते तुमुलो महान्।
समन्तान्नरनारीणां तमद्य न श्रृणोम्यहम् ।। 2.71.21 ।।
उद्यानानि हि सायाह्ने क्रीडित्वोपरतैर्नरै:।
समान्ताद्विप्रधावद्भि: प्रकाशन्ते ममान्यदा।
तान्यद्यानुरुदन्तीव परित्यक्तानि कामिभि: ।। 2.71.22 ।।
अरण्यभूतेव पुरी सारथे प्रतिभाति मे ।। 2.71.23 ।।
नह्यत्र यानैर्दृश्यन्ते न गजैर्न च वाजिभि:।
निर्यान्तो वाभियान्तो वा नरमुख्या यथापुरम् ।। 2.71.24 ।।
उद्यानानि पुरा भान्ति मत्तप्रमुदितानि च।
जनानां रतिसंयोगेष्वत्यन्तगुणवन्ति च ।। 2.71.25 ।।
तान्येतान्यद्य पश्यामि निरानन्दानि सर्वश:।
स्रस्तपर्णैरनुपथं विक्रोशद्भिरिव द्रुमै: ।। 2.71.26 ।।
नाद्यापि श्रूयते शब्दो मत्तानां मृगपक्षिणाम्।
संरक्तां मधुरां वाणीं कलं व्याहरतां बहु ।। 2.71.27 ।।
चन्दनागरुसंपृक्तो धूपसंमूर्च्छितोऽतुल:।
प्रवाति पवन: श्रीमान् किंनु नाद्य यथापुरम् ।। 2.71.28 ।।
भेरीमृदङ्गवीणानां कोणसङ्घट्टित: पुन:।
किमद्य शब्दो विरत: सदाऽदीनगति: पुरा ।। 2.71.29 ।।
अनिष्टानि च पापानि पश्यामि विविधानि च।
निमित्तान्यमनोज्ञानि तेन सीदति मे मन: ।। 2.71.30 ।
सर्वथा कुशलं सूत दुर्लभं मम बन्धुषु।
तथा ह्यसति सम्मोहे हृदयं सीदतीव मे ।। 2.71.31 ।।
विषण्ण: श्रान्तहृदयस्त्रस्तस्स लुलितेन्द्रिय:।
भरत: प्रविवेशाशु पुरीमिक्ष्वाकुपालिताम् ।। 2.71.32 ।।
द्वारेण वैजयन्तेन प्राविशच्छ्रान्तवाहन:।
द्वास्स्थैरुत्थाय विजयं पृष्टस्तै: सहितो ययौ ।। 2.71.33 ।।
स त्वनेकाग्रहृदयो द्वास्स्थं प्रत्यर्च्य तं जनम्।
सूतमश्वपते: क्लान्तमब्रवीत्तत्र राघव: ।। 2.71.34 ।।
किमहं त्वरयानीत: कारणेन विनाऽनघ। 
अशुभाशङ्किहृदयं शीलं च पततीव मे ।। 2.71.35 ।।
श्रुता नो यादृशा: पूर्वं नृपतीनां विनाशने।
आकारांस्तानहं सर्वानिह पश्यामि सारथे ।। 2.71.36 ।।
सम्मार्जनविहीनानि परुषाण्युपलक्षये।
असंयतकवाटानि श्रीविहीनानि सर्वश: ।। 2.71.37 ।।
बलिकर्मविहीनानि धूपसम्मोदनेन च।
अनाशितकुटुम्बानि प्रभाहीनजनानि च।
अलक्ष्मीकानि पश्यामि कुटुम्बिभवनान्यहम् ।। 2.71.38 ।।
अपेतमाल्यशोभान्यप्यसंमृष्टाजिराणि च।
देवागाराणि शून्यानि न चाभान्ति यथापुरम् ।। 2.71.39 ।।
देवतार्चा: प्रविद्धाश्च यज्ञ गोष्ठ्यस्तथाविधा:।
माल्यापणेषु राजन्ते नाद्य पण्यानि वा तथा ।। 2.71.40 ।।
दृश्यन्ते वणिजोऽप्यद्य न यथापूर्वमत्र वै।
ध्यानसंविग्नहृदया नष्टव्यापारयन्त्रिता: ।। 2.71.41 ।।
देवायतनचैत्येषु दीना: पक्षिगणास्तथा।
मलिनं चाश्रुपूर्णाक्षं दीनं ध्यानपरं कृशम् ।। 2.71.42 ।।
सस्त्रीपुंसं च पश्यामि जनमुत्कण्ठितं पुरे ।। 2.71.43 ।।
इत्येवमुक्त्वा भरत: सूतं तं दीनमानस:।
तान्यरिष्टान्ययोध्यायां प्रेक्ष्य राजगृहं ययौ ।। 2.71.44 ।।
तां शून्यश्रृङ्गाटकवेश्मरथ्यां रजोरुणद्वारकपाटयन्त्राम्।
दृष्ट्वा पुरीमिन्द्रपुरप्रकाशां दु:खेन सम्पूर्णतरो बभूव ।। 2.71.45 ।।
बहूनि पश्यन् मनसोऽप्रियाणि यान्यन्यदा नास्य पुरे बभूवु:।
अवाक्छिरा दीनमना न हृष्ट: पितुर्महात्मा प्रविवेश वेश्म ।। 2.71.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकसप्ततितम: सर्ग: ।। 71 ।।
अपश्यंस्तु ततस्तत्र पितरं पितुरालये।
जगाम भरतो द्रष्टुं मातरं मातुरालये ।। 2.72.1 ।।
अनुप्राप्तं तु तं दृष्ट्वा कैकेयी प्रोषितं सुतम्।
उत्पपात तदा हृष्टा त्यक्त्वा सौवर्णमासनम् ।। 2.72.2 ।।
स प्रविश्यैव धर्मात्मा स्वगृहं श्रीविवर्जितम्।
भरत: प्रतिजग्राह जनन्याश्चरणौ शुभौ ।। 2.72.3 ।।
सा तं मूर्द्धन्युपाघ्राया परिष्वज्य यशस्विनम्।
अङ्के भरतमारोप्य प्रष्टुं समुपचक्रमे ।। 2.72.4 ।।
अद्य ते कतिचिद्रात्र्यश्च्युतस्यार्यकवेश्मन:।
अपि नाध्वश्रम: शीघ्रं रथेनापततस्तव ।। 2.72.5 ।।
आर्यक: मातामह:। अपि: प्रश्ने ।। 2.72.5 ।।
आर्यकस्ते सुकुशली युधाजिन्मातुलस्तव।
प्रवासाच्च सुखं पुत्र सर्वं मे वक्तुमर्हसि ।। 2.72.6 ।।
एवं पृष्टस्तु कैकेय्या प्रियं पार्थिवनन्दन:।
आचष्ट भरत: सर्वं मात्रे राजीवलोचन: ।। 2.72.7 ।।
अद्य मे सप्तमी रात्रिश्च्युतस्यार्यकवेश्मन:।
अम्बाया: कुशली तातो युधाजिन्मातुलश्च मे ।। 2.72.8 ।।
यन्मे धनं च रत्नं च ददौ राजा परंतप:।
परिश्रान्तं पथ्यभवत् ततोऽहं पूर्वमागत: ।। 2.72.9 ।।
राजवाक्यहरैर्दूतैस्त्वर्यमाणोऽहमागत:।
यदहं प्रष्टुमिच्छामि तदम्बा वक्तुमर्हति ।। 2.72.10 ।।
शून्योऽयं शयनीयस्ते पर्यङ्को हेमभूषित:।
न चायमिक्ष्वाकुजन: प्रहृष्ट: प्रतिभाति मा ।। 2.72.11 ।।
राजा भवति भूयिष्ठमिहाम्बाया निवेशने।
तमहं नाद्य पश्यामि द्रष्टुमिच्छन्निहागत: ।। 2.72.12 ।।
पितुर्ग्रहीष्ये चरणौ तं ममाख्याहि पृच्छत:।
आहोस्विदम्ब ज्येष्ठाया: कौसल्याया निवेशने ।। 2.72.13 ।।
तं प्रत्युवाच कैकेयी प्रियवद् घोरमप्रियम्।
अजानन्तं प्रजानन्ती राज्यलोभेन मोहिता ।। 2.72.14 ।।
या गति: सर्वभूतानां तां गतिं ते पिता गत:।
राजा महात्मा तेजस्वी यावजूक: सतां गति: ।। 2.72.15 ।।
तच्छ्रुत्वा भरतो वाक्यं धर्माभिजनवाञ्छुचि:।
पपात सहसा भूमौ पितृशोकबलार्दित: ।। 2.72.16 ।।
हा हतोस्मीति कृपणां दीनां वाचमुदीरयन्।
निपपात महाबाहुर्बाहू विक्षिप्य वीर्यवान् ।। 2.72.17 ।।
तत: शोकेन संवीत: पितुर्मरणदु:खित:।
विललाप महातेजा भ्रान्ताकुलितचेतन: ।। 2.72.18 ।।
एतत् सुरुचिरं भाति पितुर्मे शयनं पुरा।
शशिनेवामलं रात्रौ गगनं तोयदात्यये ।। 2.72.19 ।।
तदिदं न विभात्यद्य विहीनं तेन धीमता।
व्योमेव शशिना हीनमप्च्छुष्क इव सागर: ।। 2.72.20 ।।
बाष्पमुत्सृज्य कण्ठेन स्वार्त्त: परमपीडित:।
प्रच्छाद्य वदनं श्रीमद्वस्त्रेण जयतां वर: ।। 2.72.21 ।।
तमार्त्तं देवसङ्काशं समीक्ष्य पतितं भुवि।
निकृत्तमिव सालस्य स्कन्धं परशुना वने ।। 2.72.22 ।।
मत्तमातङ्गसङ्काशं चन्द्रार्कसदृशं भुव:। 
उत्थापयित्वा शोकार्तं वचनं चेदमब्रवीत् ।। 2.72.23 ।।
परमपीडित: मानसव्यथायुक्त: ।। 2.72.21-23 ।।
उत्तिष्ठोत्तिष्ठ किं शेषे राजन्नत्र महायश:।
त्वद्विधा नहि शोचन्ति सन्त: सदसि सम्मता: ।। 2.72.24 ।।
दानयज्ञाधिकारा हि शीलश्रुतिवचोनुगा।
बुद्धिस्ते बुद्धिसम्पन्न प्रभेवार्कस्य मन्दिरे ।। 2.72.25 ।।
स रुदित्वा चिरं कालं भूमौ विपरिवृत्य च।
जननीं प्रत्युवाचेदं शोकैर्बहुभिरावृत: ।। 2.72.26 ।।
अभिषेक्ष्यति राम नु राजा यज्ञं नु यक्ष्यते।
इत्यहं कृतसङ्कल्पो हृष्टो यात्रामयासिषम् ।। 2.72.27 ।।
तदिदं ह्यन्यथाभूतं व्यवदीर्णं मनो मम।
पितरं यो न पश्यामि नित्यं प्रियहितेरतम् ।। 2.72.28 ।।
अम्ब केनात्यगाद्राजा व्याधिना मय्यनागते।
धन्या रामादय: सर्वे यै: पिता संस्कृत: स्वयम् ।। 2.72.29 ।।
न नूनं मां महाराज: प्राप्तं जानाति कीर्तिमान्।
उपजिघ्रेद्धि मां मूर्ध्नि तात: सन्नम्य सत्वरम् ।। 2.72.30 ।।
क्व स पाणि: सुखस्पर्शस्तातस्याक्लिष्टकर्मण:।
येन मां रजसा ध्वस्तमभीक्ष्णं परिमार्जति ।। 2.72.31 ।।
यो मे भ्राता पिता बन्धुर्यस्य दासोऽस्मि धीमत:।
तस्य मां शीघ्रमाख्याहि रामस्याक्लिष्टकर्मण: ।। 2.72.32 ।।
पिता हि भवति ज्येष्ठो धर्ममार्यस्य जानत:। 
तस्य पादौ ग्रहीष्यामि स हीदानीं गतिर्मम ।। 2.72.33 ।।
धर्मविद्धर्मनित्यश्च सत्यसन्धो दृढव्रत:।
आर्य: किमब्रवीद्राजा पिता मे सत्यविक्रम: ।। 2.72.34 ।।
[गुरुरेक: प्रजानां तु पिता मे सत्यविक्रम:।]
पश्चिमं साधु सन्देशमिच्छामि श्रोतुमात्मन:।
इति पृष्टा यथातत्त्वं कैकेयी वाक्यमब्रवीत् ।। 2.72.35 ।।
रामेति राजा विलपन् हा सीते लक्ष्मणेति च।
स महात्मा परं लोकं गतो गतिमतां वर: ।। 2.72.36 ।।
इमां तु पश्चिमां वाचं व्याजहार पिता तव।
कालधर्मपरिक्षिप्त: पाशैरिव महागज: ।। 2.72.37 ।।
सिद्धार्थास्ते नरा राममागतं सीतया सह।
लक्ष्मणं च महाबाहुं द्रक्ष्यन्ति पुनरागतम् ।। 2.72.38 ।।
तच्छ्रुत्वा विषसादैव द्वितीयाप्रियशंसनात्। 
विषण्णवदनो भूत्वा भूय: पप्रच्छ मातरम् ।। 2.72.39 ।।
क्व चेदानीं स धर्मात्मा कौसल्यानन्दवर्द्धन:।
लक्ष्मणेन सह भ्रात्रा सीतया च समं गत: ।। 2.72.40 ।।
तथा पृष्टा यथातत्त्वमाख्यातुमुपचक्रमे।
मातास्य युगपद्वाक्यं विप्रियं प्रियशङ्कया ।। 2.72.41 ।।
स हि राजसुत: पुत्र चीरवासा महावनम्।
दण्डकान् सह वैदेह्या लक्ष्मणानुचरो गत: ।। 2.72.42 ।।
तच्छ्रुत्वा भरतस्रस्तो भ्रातुश्चारित्रशङ्कया।
स्वस्य वंशस्य माहात्म्यात् प्रष्टुं समुपचक्रमे ।। 2.72.43 ।।
कच्चिन्न परदारान्वा राजपुत्रोऽभिमन्यते। 
कस्मात्स दण्डकारण्ये भ्रूणहेव विवासित: ।। 2.72.45 ।।
अथास्य चपला माता तत् स्वकर्म यथातथम्।
तेनैव स्त्रीस्वभावेन व्याहर्तुमुपचक्रमे ।। 2.72.46 ।।
एवमुक्ता तु कैकेयी भरतेन महात्मना।
उचाच वचनं हृटा मूढा पण्डितमानिनी ।। 2.72.47 ।।
न ब्राह्मणधनं किञ्चिद्धृतं रामेण कस्यचित्।
कच्चिन्नाढ्यो दरिद्रो वा तेनापापो विहिंसित:।
न राम: परदारांश्च चक्षुर्भ्यामपि पश्यति ।। 2.72.48 ।।
मया तु पुत्र श्रुत्वैव रामस्यैवाभिषेचनम्।
याचितस्ते पिता राज्यं रामस्य च विवासनम् ।। 2.72.49 ।।
स स्ववृत्तिं समास्थाय पिता ते तत्तथाकरोत्। 
रामश्च सहसौमित्रि: प्रेषित: सीतया सह ।। 2.72.50 ।।
तमपश्यन् प्रियं पुत्रं महीपालो महायशा:।
पुत्रशोकपरिद्यून: पञ्चत्वमुपपेदिवान् ।। 2.72.51 ।।
त्वया त्विदानीं धर्मज्ञ राजत्वमवलम्ब्यताम्।
त्वत्कृते हि मया सर्वमिदमेवं विधं कृतम् ।। 2.72.52 ।।
मा शोकं मा च सन्तापं धैर्यमाश्रय पुत्रक।
त्वदधीना हि नगरी राज्यं चैतदनामयम् ।। 2.72.53 ।।
तत्पुत्र शीघ्रं विधिना विधिज्ञैर्वसिष्ठमुख्यै: सहितो द्विजेन्द्रै:।
सङ्काल्य राजानमदीनसत्त्वमात्मानमुर्व्यामभिषेचयस्व ।। 2.72.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्विसप्ततितम: सर्ग: ।। 72 ।।
[कैकेय्याप्येवमुक्तस्तु भरतो राघवानुज:।
कर्णौ कराभ्यां प्रच्छाद्य पपात धरणीतले ।।]
श्रुत्वा तु पितरं वृत्तं भ्रातरौ च विवासितौ।
भरतो दु:खसन्तप्त इदं वचनमब्रवीत् ।। 2.73.1 ।।
किंनु कार्यं हतस्येह मम राज्येन शोचत:।
विहीनस्याथ पित्रा च भ्रात्रा पितृसमेन च ।। 2.73.2 ।।
दु:खे मे दु:खमकरोर्व्रणे क्षारमिवादधा:। 
राजानं प्रेतभावस्थं कृत्वा रामं च तापसम् ।। 2.73.3 ।।
कुलस्य त्वमभावाय कालरात्रिरिवागता।
अङ्गारमुपगूह्य स्म पिता मे नावबुद्धवान् ।। 2.73.4 ।।
मृत्युमापादितो राजा त्वया मे पापदर्शिनि।
सुखं परिहृतं मोहात् कुलेऽस्मिन् कुलपांसिनि ।। 2.73.5 ।।
त्वां प्राप्य हि पिता मेऽद्य सत्यसन्धो महायशा:।
तीव्रदु:खाभिसन्तप्तो वृत्तो दशरथो नृप: ।। 2.73.6 ।।
विनाशितो महाराज: पिता मे धर्मवत्सल:।
कस्मात् प्रव्राजितो राम: कस्मादेव वनं गत: ।। 2.73.7 ।।
कौसल्या च सुमित्रा च पुत्रशोकाभिपीडिते।
दुष्करं यदि जीवेतां प्राप्य त्वां जननीं मम ।। 2.73.8 ।।
ननु त्वार्योपि धर्मात्मा त्वयि वृत्तिमनुत्तमाम्।
वर्त्तते गुरुवृत्तिज्ञो यथा मातरि वर्त्तते ।। 2.73.9 ।।
तथाज्येष्ठा हि मे माता कौसल्या दीर्घदर्शिनी।
त्वयि धर्मं समास्थाय भगिन्यामिव वर्त्तते ।। 2.73.10 ।।
तस्या: पुत्रं कृतात्मानं चीरवल्कलवाससम्।
प्रस्थाप्य वनवासाय कथं पापे न शोचसि ।। 2.73.11 ।।
अपापदर्शनं शूरं कृतात्मानं यशस्विनम्।
प्रव्राज्य चीरवसनं किं नु पश्यसि कारणम् ।। 2.73.12 ।।
लुब्धाया विदितो मन्ये न तेऽहं राघवं प्रति।
तथा ह्यनर्थो राज्यार्थं त्वयाऽऽनीतो महानयम् ।। 2.73.13 ।।
अहं हि पुरुषव्याघ्रावपश्यं रामलक्ष्मणौ।
केन शक्तिप्रभावेन राज्यं रक्षितुमुत्सहे ।। 2.73.14 ।।
तं हि नित्यं महाराजो बलवन्तं महाबल:।
अपाश्रितोऽभूद्धर्मात्मा  मेरुर्मेरुवनं यथा ।। 2.73.15 ।।
दम्यो धुरमिवासाद्य वहेयं केन चौजसा ।। 2.73.16 ।।
अथवा मे भवेच्छक्तिर्योगैर्बुद्धिबलेन वा।
सकामां न करिष्यामि त्वामहं पुत्रगर्द्धिनीम् ।। 2.73.17 ।।
न मे विकांक्षा जायेत त्यक्तुं त्वां पापनिश्चयाम्।
यदि रामस्य नावेक्षा त्वयि स्यान्मातृवत् सदा ।। 2.73.18 ।।
उत्पन्ना तु कथं बुद्धिस्तवेयं पापदर्शिनि।
साधुचारित्रविभ्रष्टे पूर्वेषां नो विगर्हिता ।। 2.73.19 ।।
अस्मिन् कुले हि पूर्वेषां ज्येष्ठो राज्येऽभिषिच्यते।
अपरे भ्रातरस्तस्मिन् प्रवर्त्तन्ते समाहिता: ।। 2.73.20 ।।
नहि मन्ये नृशंसे त्वं राजधर्ममवेक्षसे। 
गतिं वा न विजानासि राजवृत्तस्य शाश्वतीम् ।। 2.73.21 ।।
सततं राजवृत्ते हि ज्येष्ठो राज्येऽभिषिच्यते।
राज्ञामेतत् समं तत्स्यादिक्ष्वाकूणां विशेषत: ।। 2.73.22 ।।
तेषां धर्मैक रक्षाणां कुलचारित्रशोभिनाम्।
अत्र चारित्रशौण्डीर्यं त्वां प्राप्य विनिवर्त्तितम् ।। 2.73.23 ।।
तवापि सुमहाभागा जनेन्द्रा: कुलपूर्वगा:।
बुद्धेर्मोह: कथमयं सम्भूतस्त्वयि गर्हित: ।। 2.73.24 ।।
न तु कामं करिष्यामि तवाहं पापनिश्चये।
त्वया व्यसनमारब्धं जीवितान्तकरं मम ।। 2.73.25 ।।
एष त्विदानीमेवाहमप्रियार्थं तवानघम्।
निवर्त्तयिष्यामि वनाद्भ्रातरं स्वजनप्रियम् ।। 2.73.26 ।।
निवर्त्तयित्वा रामं च तस्याहं दीप्ततेजस:।
दासभूतो भविष्यामि सुस्थितेनान्तरात्मना ।। 2.73.27 ।।
इत्येवमुक्त्वा भरतो महात्मा प्रियेतरैर्वाक्यगणैस्तुदंस्ताम्।
शोकातुरश्चापि ननाद भूय: सिंहो यथा पर्वतगह्वरस्थ: ।। 2.73.28 ।।
।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिसप्ततितम: सर्ग: ।। 73 ।।
तां तथा गर्हयित्वा तु मातरं भरतस्तदा।
रोषेण महताविष्ट: पुनरेवाब्रवीद्वच: ।। 2.74.1 ।।
राज्याद््भ्रंशस्व कैकेयि नृशंसे दुष्टचारिणि।
परित्यक्ता च धर्मेण मा मृतं रुदती भव ।। 2.74.2 ।।
किं नु तेऽदूषयद्राजा रामो वा भृशधार्मिक:।
ययोर्मृत्युर्विवासश्च त्वत्कृते तुल्यमागतौ ।। 2.74.3 ।।
भ्रूणहत्यामसि प्राप्ता कुलस्यास्य विनाशनात्।
कैकेयि नरकं गच्छ मा च भर्त्तु: सलोकताम् ।। 2.74.4 ।।
सर्वलोकप्रियं हित्वा ममाप्यापादितं भयम् ।। 2.74.5 ।।
त्वत्कृते मे पिता वृत्तो रामश्चारण्यमाश्रित:।
अयशो जीवलोके च त्वयाहं प्रतिपादित: ।। 2.74.6 ।।
मातृरूपे ममामित्रे नृशंसे राज्यकामुके।
न तेऽहमभिभाष्योऽस्मि दुर्वृत्ते पतिघातिनि ।। 2.74.7 ।।
कौसल्या च सुमित्रा च याश्चान्या मम मातर:।
दु:खेन महताविष्टास्त्वां प्राप्य कुलदूषिणीम् ।। 2.74.8 ।।
न त्वमश्वपते: कन्या धर्मराज्यस्य धीमत:।
राक्षसी तत्र जातासि कुलप्रध्वंसिनी पितु: ।। 2.74.9 ।।
यत्त्वया धार्मिको रामो नित्यं सत्यपरायण:।
वनं प्रस्थापितो दु:खात् पिता च त्रिदिवं गत: ।। 2.74.10 ।।
यत्प्रधानासि तत्पापं मयि पित्रा विना कृते।
भ्रातृभ्यां च परित्यक्ते सर्वलोकस्य चाप्रिये ।। 2.74.11 ।।
कौसल्यां धर्मसंयुक्तां वियुक्तां पापनिश्चये।
कृत्वा कं प्राप्स्यसे त्वद्य लोकं निरयगामिनि ।। 2.74.12 ।।
किं नावबुध्यसे क्रूरे नियतं बन्धुसंश्रयम्।
ज्येष्ठं पितृसमं रामं कौसल्यायात्मसम्भवम् ।। 2.74.13 ।।
अङ्गप्रत्यङ्गज: पुत्रो हृदयाच्चापि जायते।
तस्मात्प्रियतमो मातु: प्रियत्वान्न तु बान्धव: ।। 2.74.14 ।।
अन्यदा किल धर्मज्ञा सुरभि: सुरसम्मता।
वहमानौ ददर्शोर्व्यां पुत्रौ विगतचेतसौ ।। 2.74.15 ।।
तावर्द्धदिवसे श्रान्तौ पुत्रौ दृष्ट्वा महीतले।
रुरोद पुत्रशोकेन बाष्पपर्याकुलेक्षणा ।। 2.74.16 ।।
अधस्ताद््व्रजतस्तस्या: सुरराज्ञो महात्मन:।
बिन्दव: पतिता गात्रे सूक्ष्मा: सुरभिगन्धिन: ।। 2.74.17 ।।
इन्द्रोप्यश्रुनिपातं तं स्वगात्रे पुण्यगन्धिनम्।
सुरभिं मन्यते दृष्ट्वा भूयसीं तां सुरेश्वर: ।। 2.74.18 ।।
निरीक्षमाण: शक्रस्तां ददर्श सुरभिं स्थिताम्।
आकाशे विष्ठितां दीनां रुदन्तीं भृशदु:खिताम् ।। 2.74.19 ।।
तां दृष्ट्वा शोकसन्तप्तां वज्रपाणिर्यशस्विनीम्।
इन्द्र: प्राञ्जलि रुद्विग्न: सुरराजोऽब्रवीद्वच: ।। 2.74.20 ।।
भयं कच्चिन्न चास्मासु कुतश्चिद्विद्यते महत्।
कुतो निमित्त: शोकस्ते ब्रूहि सर्वहितैषिणि ।। 2.74.21 ।।
एवमुक्ता तु सुरभि: सुरराजेन धीमता।
प्रत्युवाच ततो धीरा वाक्यं वाक्यविशारदम् ।। 2.74.22 ।।
शान्तं पापं न व: किञ्चित् कुतश्चिदमराधिप।
अहं तु मग्नौ शोचामि स्वपुत्रौ विषमे स्थितौ ।। 2.74.23 ।।
एतौ दृष्ट्वा कृशौ दीनौ सूर्यरश्मिप्रतापितौ।
अर्द्यमानो बलीवर्दौ कर्षकेण सुराधिप ।। 2.74.24 ।।
मम कायात् प्रसूतौ हि दु:खितौ भारपीडितौ।
यौ दृष्ट्वा परितप्येऽहं नास्ति पुत्रसम: प्रिय: ।। 2.74.25 ।।
यस्या: पुत्रसहस्रैस्तु कृत्स्नं व्याप्तमिदं जगत्।
तां दृष्ट्वा रुदतीं शक्रो न सुतान्मन्यते परम् ।। 2.74.26 ।।
सदाप्रतिमवृत्ताया लोकधारणकाम्यया। 
श्रीमत्या गुणनित्याया: स्वभावपरिवेषया ।। 2.74.27 ।।
यस्या: पुत्रसहस्राणि सापि शोचति कामधुक्।
किं पुनर्या विना रामं कौसल्या वर्त्तयिष्यति ।। 2.74.28 ।।
एकपुत्रा च साध्वी च विवत्सेयं त्वया कृता।
तस्मात्त्वं सततं दु:खं प्रेत्य चेह च लप्स्यसे ।। 2.74.29 ।।
अहं ह्यपचितिं भ्रातु: पितुश्च सकलामिमाम्।
वर्द्धनं यशसश्चापि करिष्यामि न संशय: ।। 2.74.30 ।।
आनाययित्वा तनयं कौसल्याया महाबलम्।
स्वयमेव प्रवेक्ष्यामि वनं मुनिनिषेवितम् ।। 2.74.31 ।।
नह्यहं पापसङ्कल्पे पापे पापं त्वया कृतम्।
शक्तो धारयितुं पौरैरश्रुकण्ठैर्निरीक्षित: ।। 2.74.32 ।।
सा त्वमग्निं प्रविश वा स्वयं वा दण्डकान् विश।
रज्जुं बधान वा कण्ठे न हि तेऽन्यत् परायणम् ।। 2.74.33 ।।
अहमप्यवनिं प्राप्ते रामे सत्यपराक्रमे।
कृतकृत्यो भविष्यामि विप्रवासितकल्मष: ।। 2.74.34 ।।
इति नाग इवारण्ये तोमराङ्कुशचोदित:। 
पपात भुवि संक्रुद्धो नि:श्वसन्निव पन्नग: ।। 2.74.35 ।।
संरक्तनेत्र: शिथिलाम्बरस्तथा विधूतसर्वाभरण: परंतप:।
बभूव भूमौ पतितो नृपात्मज: शचीपते: केतुरिवोत्सवक्षये ।। 2.74.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतु:सप्ततितम: सर्ग: ।। 74 ।।
दीर्घकालात् समुत्थाय संज्ञां लब्ध्वा च वीर्यवान्।
नेत्राभ्यामश्रुपूर्णाभ्यां दीनामुद्वीक्ष्व मातरम्। 
सोऽमात्यमध्ये भरतो जननीमभ्यकुत्सयत् ।। 2.75.1 ।।
राज्यं न कामये जातु मन्त्रये नापि मातरम्।
अभिषेकं न जानामि योऽभूद्राज्ञा समीक्षित:।
विप्रकृष्टे ह्यहं देशे शत्रुघ्नसहितोऽवसम् ।। 2.75.2 ।।
वनवासं न जानामि रामस्याहं महात्मन:।
विवासनं वा सौमित्रे: सीतायाश्च यथाभवत् ।। 2.75.3 ।।
तथैव क्रोधतस्तस्य भरतस्य महात्मन:।
कौसल्या शब्दमाज्ञाय सुमित्रामिदमब्रवीत् ।। 2.75.4 ।।
आगत: क्रूरकार्याया: कैकेय्या भरत: सुत:।
तमहं द्रष्टुमिच्छामि भरतं दीर्घदर्शिनम् ।। 2.75.5 ।।
एवमुक्त्वा सुमित्रां सा विवर्णा मलिना कृशा।
प्रतस्थे भरतो यत्र वेपमाना विचेतना ।। 2.75.6 ।।
स तु रामानुजश्चापि शत्रुघ्नसहिस्तदा।
प्रतस्थे भरतो यत्र कौसल्याया निवेशनम् ।। 2.75.7 ।।
तत: शत्रुघ्नभरतौ कौसल्यां प्रेक्ष्य दु:खितौ।
पर्य्यष्वजेतां दु:खार्त्तां पतितां नष्टचेतनाम्।
रुदन्तौ रुदतीं दु:खात् समेत्यार्यां मनस्विनीम् ।। 2.75.8 ।।
भरतं प्रत्युवाचेदं कौसल्या भृशदु:खिता ।। 2.75.9 ।।
इदं ते राज्यकामस्य राज्यं प्राप्तमकण्टकम्।
सम्प्राप्तं बत कैकेय्या शीघ्रं क्रूरेण कर्मणा ।। 2.75.10 ।।
प्रस्थाप्य चीरवसनं पुत्रं मे वनवासिनम्।
कैकेयी किं गुणं तत्र पश्यति क्रूरदर्शिनी ।। 2.75.11 ।।
क्षिप्रं मामपि कैकेयी प्रस्थापयितुमर्हति।
हिरण्यनाभो यत्रास्ते सुतो मे सुमहायशा: ।। 2.75.12 ।।
अथवा स्वयमेवाहं सुमित्रानुचरा सुखम्।
अग्निहोत्रं पुरस्कृत्य प्रस्थास्ये यत्र राघव: ।। 2.75.13 ।।
कामं वा स्वयमेवाद्य तत्र मां नेतुमर्हसि।
यत्रासौ पुरुषव्याघ्र: पुत्रो मे तप्यते तप: ।। 2.75.14 ।।
इदं हि तव विस्तीर्णं धनधान्यसमाचितम्।
हस्त्यश्वरथसम्पूर्णं राज्यं निर्यातितं तया ।। 2.75.15 ।।
इत्यादिबहुभिर्वाक्यै: क्रूरै: सम्भर्त्सितोऽनघ:।
विव्यथे भरतस्तीव्रं व्रणे तुद्येव सूचिना ।। 2.75.16 ।।
पपात चरणौ तस्यास्तदा सम्भ्रान्तचेतन:।
विलप्य बहुधाऽसंज्ञो लब्धसंज्ञस्तत: स्थित: ।। 2.75.17 ।।
एवं विलपमानां तां भरत: प्राञ्जलिस्तदा।
कौसल्यां प्रत्युवाचेदं शोकैर्बहुभिरावृताम् ।। 2.75.18 ।।
आये कस्मादजानन्तं गर्हसे मामकिल्बिषम्।
विपुलां च मम प्रीतिं स्थिरां जानासि राघवे ।। 2.75.19 ।।
कृता शास्त्रानुगा बुद्धिर्माभूत्तस्य कदाचन।
सत्यसन्ध: सतां श्रेष्ठो यस्यार्योऽनुमते गत: ।। 2.75.20 ।।
प्रेष्यं पापीयसां यातु सूर्यं च प्रति मेहतु।
हन्तु पादेन गां सुप्तां यस्यार्योऽनुमते गत: ।। 2.75.21 ।।
कारयित्वा महत्कर्म भर्त्ता भृत्यमनर्थकम्।
अधर्मो योऽस्य सोऽस्यास्तु यस्यार्योऽनुमते गत: ।। 2.75.22 ।।
परिपालयमानस्य राज्ञो भूतानि पुत्रवत्।
ततस्तं द्रुह्यतां पापं यस्यार्योनुमते गत: ।। 2.75.23 ।।
बलिषड्भागमुद्धृत्य नृपस्यारक्षत: प्रजा:।
अधर्मो योऽस्य सोस्यास्तु यस्यार्योऽनुमते गत: ।। 2.75.24 ।।
संश्रुत्य च तपस्विभ्य: सत्रे वै यज्ञदक्षिणाम्।
तां विप्रलपतां पापं यस्यार्योऽनुमते गत: ।। 2.75.25 ।।
हस्त्यश्वरथसम्बाधे युद्धे शस्त्रसमाकुले।
मा स्म कार्षीत्सतां धर्मं यस्यार्योऽनुमते गत: ।। 2.75.26 ।।
उपदिष्टं सुसूक्ष्मार्थं शास्त्रं यत्नेन धीमता।
स नाशयतु दुष्टात्मा यस्यार्योऽनुमते गत: ।। 2.75.27 ।।
मा च तं व्यूढबाह्वंसं चन्द्रार्कसमतेजसम्।
द्राक्षीद्राज्यस्थमासीनं यस्यार्योऽनुमते गत: ।। 2.75.28 ।।
पायसं कृसरं छागं वृथा सोऽश्नातु निर्घृण:।
गुरूंश्चाप्यवजानातु यस्यार्योऽनुमते गत: ।। 2.75.29 ।।
गाश्च स्पृशतु पादेन गुरून् परिवदेत् स्वयम्।
मित्रे द्रुह्येत सोऽत्यन्तं यस्यार्योऽनुमते गत: ।। 2.75.30 ।।
विश्वासात् कथितं किञ्चित् परिवादं मिथ: क्वचित्।
विवृणोतु स दुष्टात्मा यस्यार्योऽनुमते गत: ।। 2.75.31 ।।
अकर्त्ता ह्यकृतज्ञश्च त्यक्तात्मा निरपत्रप:।
लोके भवतु विद्वेष्यो यस्यार्योऽनुमते गत: ।। 2.75.32 ।।
पुत्रदारैश्च भृत्यैश्च स्वगृहे परिवारित:।
स एको मृष्टमश्नातु यस्यार्योऽनुमते गत: ।। 2.75.33 ।।
अप्राप्य सदृशान् दाराननपत्य: प्रमीयताम्।
अनवाप्य क्रियां धर्म्यां यस्यार्योऽनुमते गत: ।। 2.75.34 ।।
मात्मन: सन्ततिं द्राक्षीत् स्वेषु दारेषु दु:खित:। 
आयु: समग्रमप्राप्य यस्यार्योऽनुमते गत: ।। 2.75.35 ।।
राजस्त्रीबालवृद्धानां वधे यत्पापमुच्यते।
भृत्यत्यागे च यत्पापं तत्पापं प्रतिपद्यताम् ।। 2.75.36 ।।
सदैव बिभृयाद््भृत्यान् यस्यार्योऽनुमते गत: ।। 2.75.37 ।।
सङ्ग्रामे समुपोढे स्म शत्रुपक्षभयंकरे।
पलायमानो वध्येत यस्यार्योऽनुमते गत: ।। 2.75.38 ।।
कपालपाणि: पृथिवीमटतां चीरसंवृत:।
भिक्षमाणो यथोन्मत्तो यस्यार्योनुमते गत: ।। 2.75.39 ।।
पाने प्रसक्तो भवतु स्त्रीष्वक्षेषु च नित्यश:।
कामक्रोधाभिभूतस्तु यस्यार्योनुमते गत: ।। 2.75.40 ।।
मा स्म धर्मे मनो भूयादधर्मं सुनिषेवताम्।
अपात्रवर्षी भवतु यस्यार्योऽनुमते गत: ।। 2.75.41 ।।
सञ्चितान्यस्य वित्तानि विविधानि सहस्रश:।
दस्युभिर्विप्रलुप्यन्तां यस्यार्योनुमते गत: ।। 2.75.42 ।।
उभे सन्ध्ये शयानस्य यत्पापं परिकल्प्यते। 
तच्च पापं भवेत्तस्य यस्यार्योनुमते गत: ।। 2.75.43 ।।
यदग्निदायके पापं यत्पापं गुरुतल्पगे।
मित्रद्रोहे च यत्पापं तत्पापं प्रतिपद्यताम् ।। 2.75.44 ।।
देवतानां पितॄणां च मातापित्रोस्तथैव च।
मा स्म कार्षीत् स शुश्रूषां यस्यार्योऽनुमते गत: ।। 2.75.45 ।।
सतां लोकात्सतां कीर्त्त्यात् सञ्जुष्टात् कर्मणस्तथा।
भ्रश्यतु क्षिप्रमद्यैव यस्यार्योऽनुमते गत: ।। 2.75.46 ।।
अपास्य मातृशुश्रूषामनर्थे सोऽवतिष्ठताम्।
दीर्घबाहुर्महावक्षा यस्यार्योऽनुमते गत: ।। 2.75.47 ।।
बहुपुत्रो दरिद्रश्च ज्वररोगसमन्वित:।
स भूयात् सततं क्लेशी यस्यार्योऽनुमते गत: ।। 2.75.48 ।।
आशामाशंसमानानां दीनानामूर्ध्वचक्षुषाम्।
अर्थिनां वितथां कुर्याद्यस्यार्योऽनुमते गत: ।। 2.75.49 ।।
मायया रमतां नित्यं परुष: पिशुनोऽशुचि:।
राज्ञो भीतस्त्वधर्मात्मा यस्यार्योऽनुमते गत: ।। 2.75.50 ।।
ऋतुस्नातां सतीं भार्यामृतुकालानुरोधिनीम्।
अतिवर्त्तेत दुष्टात्मा यस्यार्योऽनुमते गत: ।। 2.75.51 ।।
धर्मदारान् परित्यज्य परदारान्निषेवताम्।
त्यक्तधर्मरतिर्मूढो यस्यार्योऽनुमते गत: ।। 2.75.52 ।।
विप्रलुप्तप्रजातस्य दुष्कृतं ब्राह्मणस्य यत्।
तदेव प्रतिपद्येत यस्यार्योऽनुमते गत: ।। 2.75.53 ।।
पानीयदूषके पापं तथैव विषदायके।
यत्तदेक: स लभतां यस्यार्योऽनुमते गत: ।। 2.75.54 ।।
ब्राह्मणायोद्यतां पूजां विहन्तु कलुषेन्द्रिय:।
बालवत्सां च गां दोग्धु यस्यार्योऽनुमते गत: ।। 2.75.55 ।।
तृष्णार्तं सति पानीये विप्रलम्भेन योजयेत्।
लभेत तस्य यत्पापं यस्यार्योऽनुमते गत: ।। 2.75.56 ।।
भक्त्या विवदमानेषु मार्गमाश्रित्य पश्यत:।
तस्य पापेन युज्येत यस्यार्योऽनुमते गत: ।। 2.75.57 ।।
विहीनां पतिपुत्राभ्यां कौसल्यां पार्थिवात्मज:।
एवमाश्वासयन्नेव दु:खार्त्तो निपपात ह ।। 2.75.58 ।।
तथा तु शपथै: कष्टै: शपमानमचेतनम्।
भरतं शोकसन्तप्तं कौसल्या वाक्यमब्रवीत् ।। 2.75.59 ।।
मम दु:खमिदं पुत्र भूय: समुपजायते।
शपथै: शपमानो हि प्राणानुपरुणत्सि मे ।। 2.75.60 ।।
दिष्ट्या न चलितो धर्मादात्मा ते सहलक्ष्मण:।
वत्स सत्यप्रतिज्ञो मे सतां लोकानवाप्स्यसि ।। 2.75.61 ।।
इत्युक्त्वा चाङ्कमानीय भरतं भ्रातृवत्सलम्।
परिष्वज्य महाबाहुं रुरोद भृशदु:खिता ।। 2.75.62 ।।
एवं विलपमानस्य दु:खार्त्तस्य महात्मन:।
मोहाच्च शोकसंरोधाद्बभूव लुलितं मन: ।। 2.75.63 ।।
लालप्यमानस्य विचेतनस्य प्रणष्टबुद्धे: पतितस्य भूमौ।
मुहुर्मुहुर्निश्वसतश्च धर्मं सा तस्य शोकेन जगाम रात्रि: ।। 2.75.64 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चसप्ततितम: सर्ग: ।। 75 ।।
तमेवं शोकसन्तप्तं भरतं कैकयीसुतम्।
उवाच वदतां श्रेष्ठो वसिष्ठ: श्रेष्ठवागृषि: ।। 2.76.1 ।।	
अलं शोकेन भद्रं ते राजपुत्र महायश:।
प्राप्तकालं नरपते: कुरु संयानमुत्तमम् ।। 2.76.2 ।।
वसिष्ठस्य वच: श्रुत्वा भरतो धारणां गत:।
प्रेतकार्याणि सर्वाणि कारयामास धर्मवित् ।। 2.76.3 ।।
उद्धृतं तैलसंरोधात् स तु भूमौ निवेशितम्।
आपीतवर्णवदनं प्रसुप्तमिव भूपतिम् ।। 2.76.4 ।।
संवेश्म शयने चाग्र्ये नानारत्नपरिष्कृते।
ततो दशरथं पुत्रो विललाप सुदु:खित: ।। 2.76.5 ।।
किं ते व्यवसितं राजन् प्रोषिते मय्यनागते।
विवास्य रामं धर्मज्ञं लक्ष्मणं च महाबलम् ।। 2.76.6 ।।
क्व यास्यसि महाराज हित्वेमं दु:खितं जनम्।
हीनं पुरुषसिंहेन रामेणाक्लिष्टकर्मणा ।। 2.76.7 ।।
योगक्षेमं तु ते राजन् कोऽस्मिन् कल्पयिता पुरे।
त्वयि प्रयाते स्वस्तात रामे च वनमाश्रिते ।। 2.76.8 ।।
विधवा पृथिवी राजंस्त्वया हीना न राजते।
हीनचन्द्रेव रजनी नगरी प्रतिभाति मा ।। 2.76.9 ।।
एवं विलपमानं तं भरतं दीनमानसम्।
अब्रवीद्वचनं भूयो वसिष्ठस्तु महामुनि: ।। 2.76.10 ।।
प्रेतकार्याणि यान्यस्य कर्त्तव्यानि विशांपते:।
तान्यव्यग्रं महाबाहो क्रियन्तामविचारितम् ।। 2.76.11 ।।
तथेति भरतो वाक्यं वसिष्ठस्याभिपूज्य तत्।
ऋत्विक्पुरोहिताचार्यांस्त्वरयामास सर्वश: ।। 2.76.12 ।।
ये त्वग्नयो नरेन्द्रस्य चाग्न्यगाराद्बहिष्कृता:।
ऋत्विग्भिर्याजकैश्चैव आह्रियन्त यथाविधि ।। 2.76.13 ।।
शिबिकायामथारोप्य राजानं गतचेतसम्।
वाष्पकण्ठा विमनसस्तमूहु: परिचारका: ।। 2.76.14 ।।
हिरण्यं च सुवर्णं च वासांसि विविधानि च।
प्रकिरन्तो जना मार्गं नृपतेरग्रतो ययु: ।। 2.76.15 ।।
चन्दनागरुनिर्यासान् सरलं पद्मकं तथा।
देवदारूणि चाहृत्य क्षेपयन्ति तथा परे ।। 2.76.16 ।।
गन्धानुच्चावचांश्चान्यान् तत्र गत्वाथ भूमिपम्।
तत: संवेशयामासुश्चितामध्ये तमृत्विज: ।। 2.76.17 ।।
तथा हुताशनं दत्त्वा जेपुस्तस्य तमृत्विज:।
जगुश्च ते यथाशास्त्रं तत्र सामानि सामगा: ।। 2.76.18 ।।
शिबिकाभिश्च यानैश्च यथार्हं तस्य योषित:।
नगरान्निर्ययुस्तत्र वृद्धै: परिवृतास्तदा ।। 2.76.19 ।।
प्रसव्यं चापि तं चक्रुर्ऋत्विजोऽग्निचितं नृपम्।
स्त्रियश्च शोकसन्तप्ता: कौसल्याप्रमुखास्तदा ।। 2.76.20 ।।
क्रौञ्चीनामिव नारीणां निनादस्तत्र शुश्रुवे।
आर्तानां करुणं काले क्रोशन्तीनां सहस्रश: ।। 2.76.21 ।।
ततो रुदन्त्यो विवशा विलप्य च पुन:पुन:।
यानेभ्य: सरयूतीरमवतेरुर्वराङ्गना: ।। 2.76.22 ।।
कृत्वोदकं त भरतेन सार्द्धं नृपाङ्गना मन्त्रिपुरोहिताश्च।
पुरं प्रविश्याश्रुपरीतनेत्रा भूमौ दशाहं व्यनयन्त दु:खम् ।। 2.76.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षट्सप्ततितम: सर्ग: ।। 76 ।।
ततो दशाहेऽतिगते कृतशौचो नृपात्मज:।
द्वादशेऽहनि सम्प्राप्ते श्राद्धकर्माण्यकारयत् ।। 2.77.1 ।।
ब्राह्मणेभ्यो ददौ रत्नं धनमन्नं च पुष्कलम्।
वासांसि च महार्हाणि रत्नानि विविधानि च ।। 2.77.2 ।।
बास्तिकं बहुशुक्लं च गाश्चापि शतशस्तदा।
दासीदासं च यानं च वेश्मानि सुमहान्ति च।
ब्राह्मणेभ्यो ददौ पुत्रो राज्ञस्तस्यौर्द्ध्वदैहिकम् ।। 2.77.3 ।।
तत: प्रभातसमये दिवसेऽथ त्रयोदशे।
विललाप महाबाहुर्भरत: शोकमूर्च्छित:। 
शब्दापिहितकण्ठस्तु शोधनार्थमुपागत: ।। 2.77.4 ।।
चितामूले पितुर्वाक्यमिदमाह सुदु:खित: ।। 2.77.5 ।।
तात यस्मिन्निसृष्टोऽहं त्वया भ्रातरि राघवे।
तस्मिन्वनं प्रव्रजिते शून्ये त्यक्तोऽस्म्यहं त्वया ।। 2.77.6 ।।
यस्या गतिरनाथाया: पुत्र: प्रव्राजितो वनम्।
तामम्बां तात कौसल्यां त्यक्त्वा त्वं क्व गतो नृप ।। 2.77.7 ।।
दृष्ट्वा भस्मारुणं तच्च दग्धास्थिस्थानमण्डलम्।
पितु: शरीरनिर्वाणं निष्टनन् विषसाद स: ।। 2.77.8 ।।
स तु दृष्ट्वा रुदन् दीन: पपात धरणीतले।
उत्थाप्यमान: शक्रस्य यन्त्रध्वज इव च्युत: ।। 2.77.9 ।।
अभिपेतुस्तत: सर्वे तस्यामात्या: शुचिव्रतम्।
अन्तकाले निपतितं ययातिमृषयो यथा ।। 2.77.10 ।।
शत्रुघ्नश्चापि भरतं दृष्ट्वा शोकपरिप्लुतम्।
विसंज्ञो न्यपतद्भूमौ भूमिपालमनुस्मरन् ।। 2.77.11 ।।
उन्मत्त इव निश्चेता विललाप सुदु:खित:।
स्मृत्वा पितुर्गुणाङ्गानि तानितानि तदातदा ।। 2.77.12 ।।
मन्थराप्रभवस्तीव्र: कैकेयीग्राहसङ्कुल:।
वरदानमयोक्षोभ्योऽमज्जयच्छोकसागर: ।। 2.77.13 ।।
सुकुमारं च बालं च सततं लालितं त्वया।
क्व तात भरतं हित्वा विलपन्तं गतो भवान् ।। 2.77.14 ।।
ननु भोज्येषु पानेषु वस्त्रेष्वाभरणेषु च।
प्रवारयसि न: सर्वांस्तन्न: कोऽन्य: करिष्यति ।। 2.77.15 ।।
अवदारणकाले तु पृथिवी नावदीर्यते।
या विहीना त्वया राज्ञा धर्मज्ञेन महात्मना ।। 2.77.16 ।।
पितरि स्वर्गमापन्ने रामे चारण्यमाश्रिते।
किं मे जीवितसामर्थ्यं प्रवेक्ष्यामि हुताशनम् ।। 2.77.17 ।।
हीनो भ्रात्रा च पित्रा च शून्यामिक्ष्वाकुपालिताम्।
अयोध्यां न प्रवेक्ष्यामि प्रवेक्ष्यामि तपोवनम् ।। 2.77.18 ।।
तयोर्विलपितं श्रुत्वा व्यसनं चान्ववेक्ष्य तत्। 
भृशमार्त्ततरा भूय: सर्व एवानुगामिन: ।। 2.77.19 ।।
ततो विषण्णौ विश्रान्तौ शत्रुघ्नभरतावुभौ।
धरण्यां संव्यचेष्टेतां भग्नश्रृङ्गाविवर्षभौ ।। 2.77.20 ।।
तत: प्रकृतिमान् वैद्य: पितुरेषां पुरोहित:।
वसिष्ठो भरतं वाक्यमुत्थाप्य तमुवाच ह ।। 2.77.21 ।।
त्रयोदशोऽयं दिवस: पितुर्वृत्तस्य ते विभो।
सावशेषास्थिनिचये किमिह त्वं विलम्बसे ।। 2.77.22 ।।
त्रीणि द्वन्द्वानि भूतेषु प्रवृत्तान्यविशेषत:।
तेषु चापरिहार्येषु नैवं भवितुमर्हसि ।। 2.77.23 ।।
सुमन्त्रश्चापि शत्रुघ्नमुत्थाप्याभिप्रसाद्य च।
श्रावयामास तत्त्वज्ञ: सर्वभूतभवाभवौ ।। 2.77.24 ।।
उत्थितौ च नरव्याघ्रौ प्रकाशेते यशस्विनौ।
वर्षातपपरिक्लिन्नौ पृथगिन्द्रध्वजाविव ।। 2.77.25 ।।
अश्रूणि परिमृद्नन्तौ रक्ताक्षौ दीनभाषिणौ।
अमात्यास्त्वरयन्ति स्म तनयौ चापरा: क्रिया: ।। 2.77.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तसप्ततितम: सर्ग: ।। 77 ।।
अथ यात्रां समीहन्तं शत्रुध्नो लक्ष्मणानुज:।
भरतं शोकसन्तप्तमिदं वचनमब्रवीत् ।। 2.78.1 ।।
गतिर्य: सर्वभूतानां दु:खे किं पुनरात्मन:।
स राम: सत्त्वसम्पन्न: स्त्रिया प्रव्राजितो वनम् ।। 2.78.2 ।।
बलवान् वीर्यसम्पन्नो लक्ष्मणो नाम योऽप्यसौ।
किं न मोचयते रामं कृत्वा स्म पितृनिग्रहम् ।। 2.78.3 ।।
पूर्वमेव तु निग्राह्य: समवेक्ष्य नयानयौ।
उत्पथं य: समारूढो नार्या राजा वशं गत: ।। 2.78.4 ।।
इति सम्भाषमाणे तु शत्रुघ्ने लक्ष्मणानुजे।
प्राग्द्वारेऽभूत्तदा कुब्जा सर्वाभरणभूषिता ।। 2.78.5 ।।
लिप्ता चन्दनसारेण राजवस्त्राणि बिभ्रती। 
विविधं विविधैस्तैस्तैर्भूषणैश्च विभूषिता ।। 2.78.6 ।।
मेखलादामभिश्चित्रैरन्यैश्च शुभभूषणै:।
बभासे बहुभिर्बद्धा रज्जुबद्धेव वानरी ।। 2.78.7 ।।
तां समीक्ष्य तदा द्वास्स्था: सुभृशं पापकारिणीम्।
गृहीत्वाऽकरुणां कुब्जां शत्रुघ्नाय न्यवेदयन् ।। 2.78.8 ।।
यस्या: कृते वने रामो न्यस्तदेहश्च व: पिता।
सेयं पापा नृशंसा च तस्या: कुरु यथामति ।। 2.78.9 ।।
शत्रुघ्नश्च तदाज्ञाय वचनं भृशदु:खित:।
अन्त:पुरचरान् सर्वानित्युवाच धृतव्रत: ।। 2.78.10 ।।
तीव्रमुत्पादितं दु:खं भ्रातॄणां मे तथा पितु:।
यया सेयं नृशंसस्य कर्मण: फलमश्नुताम् ।। 2.78.11 ।।
एवमुक्ता तु तेनाशु सखीजनसमावृता।
गृहीता बलवत् कुब्जा सा तद्गृहमनादयत् ।। 2.78.12 ।।
तत: सुभृशसन्तप्तस्तस्या: सर्व: सखीजन:।
क्रुद्धमाज्ञाय शत्रुघ्नं विपलायत सर्वश: ।। 2.78.13 ।।
आमन्त्रयत कृत्स्नश्च तस्या: सर्व: सखीजन:।
यथायं समुपक्रान्तो निश्शेषान्न: करिष्यति ।। 2.78.14 ।।
सानुक्रोशां वदान्यां च धर्मज्ञां च यशस्विनीम्।
कौसल्यां शरणं याम सा हि नोऽस्तु ध्रुवा गति: ।। 2.78.15 ।।
स च रोषेण ताम्राक्ष: क्षत्रुघ्न: शत्रुतापन:।
विचकर्ष तदा कुब्जां क्रोशन्तीं धरणीतले ।। 2.78.16 ।।
तस्या ह्याकृष्यमाणाया मन्थरायास्ततस्तत:।
चित्रं बहुविधं भाण्डं पृथिव्यां तद्व्यशीर्यत ।। 2.78.17 ।।
तेन भाण्डेन संस्तीर्णं श्रीमद्राजनिवेशनम्।
अशोभत तदा भूय: शारदं गगनं यथा ।। 2.78.18 ।।
स बली बलवत्क्रोधाद्गृहीत्वा पुरुषर्षभ:।
कैकेयीमभिनिर्भर्त्स्य बभाषे परुषं वच: ।। 2.78.19 ।।
तैर्वाक्यै: परुषैर्दु:खै: कैकेयी भृशदु:खिता।
शत्रुघ्नभयसन्त्रस्ता पुत्रं शरणमागता ।। 2.78.20 ।।
तां प्रेक्ष्य भरत: क्रुद्धं शत्रुघ्नमिदमब्रवीत्।
अवध्या: सर्वभूतानां प्रमदा: क्षम्यतामिति ।। 2.78.21 ।।
हन्यामहमिमां पापां कैकेयीं दुष्टचारिणीम्।
यदि मां धार्मिको रामो नासूयेन्मातृघातकम् ।। 2.78.22 ।।
इमामपि हतां कुब्जां यदि जानाति राघव:।
त्वां च मां च हि धर्मात्मा नाभिभाषिष्यते ध्रुवम् ।। 2.78.23 ।।
भरतस्य वच: श्रुत्वा शत्रुघ्नो लक्ष्मणानुज:।
न्यवर्त्तत ततो रोषात्तां मुमोच च मन्थराम् ।। 2.78.24 ।।
सा पादमूले कैकेय्या मन्थरा निपपात ह।
निश्वसन्ती सुदु:खार्त्ता कृपणं विललाप च ।। 2.78.25 ।।
शत्रुघ्नविक्षेपविमूढसंज्ञां समीक्ष्य कुब्जां भरतस्य माता।
शनै: समाश्वासयदार्त्तरूपां क्रौञ्चीं विलग्नामिव वीक्षमाणाम् ।। 2.78.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टसप्ततितम: सर्ग: ।। 78 ।।
तत: प्रभातसमये दिवसे च चतुर्दशे।
समेत्य राजकर्त्तारो भरतं वाक्यमब्रुवन् ।। 2.79.1 ।।
गतो दशरथ: स्वर्गं यो नो गुरुतरो गुरु:।
रामं प्रव्राज्य वै ज्येष्ठं लक्ष्मणं च महाबलम् ।। 2.79.2 ।।
त्वमद्य भव नो राजा राजपुत्र महायश:।
सङ्गत्या नापराध्नोति राज्यमेतदनायकम् ।। 2.79.3 ।।
आभिषेचनिकं सर्वमिदमादाय राघव।
प्रतीक्षते त्वां स्वजन: श्रेणयश्च नृपात्मज ।। 2.79.4 ।।
राज्यं गृहाण भरत पितृपैतामहं ध्रुवम्।
अभिषेचय चात्मानं पाहि चास्मान्नरर्षभ ।। 2.79.5 ।।
[एवमुक्त: शुभं वाक्यं द्युतिमान् सत्यवाक्छुचि:।]
आभिषेचनिकं भाण्डं कृत्वा सर्वं प्रदक्षिणम्।
भरतस्तं जनं सर्वं प्रत्युवाच धृतव्रत: ।। 2.79.6 ।।
ज्येष्ठस्य राजता नित्यमुचिता हि कुलस्य न:।
नैवं भवन्तो मां वक्तुमर्हन्ति कुशला जना: ।। 2.79.7 ।।
राम: पूर्वो हि नो भ्राता भविष्यति महीपति:।
अहं त्वरण्ये वत्स्यामि वर्षाणि नव पञ्च च ।। 2.79.8 ।।
युज्यतां महती सेना चतुरङ्गमहाबला।
आनयिष्याम्यहं ज्येष्ठं भ्रातरं राघवं वनात् ।। 2.79.9 ।।
आभिषेचनिकं चैव सर्वमेतदुपस्कृतम्।
पुरस्कृत्य गमिष्यामि रामहेतोर्वनं प्रति ।। 2.79.10 ।।
तत्रैव तं नरव्याघ्रमभिषिच्य पुरस्कृतम्।
आनेष्यामि तु वै रामं हव्यवाहमिवाध्वरात् ।। 2.79.11 ।।
न सकामां करिष्यामि स्वामिमां मातृगन्धिनीम्।
वने वत्स्याम्यहं दुर्गे रामो राजा भविष्यति ।। 2.79.12 ।।
क्रियतां शिल्पिभि: पन्था: समानि विषमाणि च।
रक्षिणश्चानुसंयान्तु पथि दुर्गविचारका: ।। 2.79.13 ।।
एवं सम्भाषमाणं तं रामहेतोर्नृपात्मजम्।
प्रत्युवाच जन: सर्व: श्रीमद्वाक्यमनुत्तमम् ।। 2.79.14 ।।
एवं ते भाषमाणस्य पद्मा श्रीरुपतिष्ठताम्।
यस्त्वं ज्येष्ठे नृपसुते पृथिवीं दातुमिच्छसि ।। 2.79.15 ।।
अनुत्तमं तद्वचनं नृपात्मजप्रभाषितं संश्रवणे निशम्य च।
प्रहर्षजास्तं प्रति बाष्पबिन्दवो निपेतुरार्यानननेत्रसम्भवा: ।। 2.79.16 ।।
ऊचुस्ते वचनमिदं निशम्य हृष्टा: सामात्या: सपरिषदो वियातशोका:।
पन्थानं नरवर भक्तिमान् जनश्च व्यादिष्टास्तव वचनाच्च शिल्पिवर्ग: ।। 2.79.17 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनाशीतितम: सर्ग: ।। 79 ।।
अथ भूमिप्रदेशज्ञा: सूत्रकर्मविशारदा:।
स्वकर्माभिरता: शूरा: खनका यन्त्रकास्तथा ।। 2.80.1 ।।
कर्मान्तिका: स्थपतय: पुरुषा यन्त्रकोविदा:।
तथा वर्द्धकयश्चैव मार्गिणो वृक्षतक्षका: ।। 2.80.2 ।।
कूपकारा: सुधाकारा वंशकर्मकृतस्तथा।
समर्था ये च द्रष्टार: पुरतस्ते प्रतस्थिरे ।। 2.80.3 ।।
स तु हर्षात्तमुद्देशं जनौघो विपुल: प्रयान्।
अशोभत महावेग: समुद्र इव पर्वणि ।। 2.80.4 ।।
ते स्ववारं समास्थाय वर्त्मकर्मणि कोविदा:।
करणैर्विविधोपेतै: पुरस्तात् सम्प्रतस्थिरे ।। 2.80.5 ।।
लता वल्लीश्च गुल्मांश्च स्थाणूनश्मन एव च।
जनास्ते चक्रिरे मार्गं छिन्दन्तो विविधान् द्रुमान् ।। 2.80.6 ।।
अवृक्षेषु च देशेषु केचिद्वृक्षानरोपयन्।
केचित् कुठारैष्टङ्कैश्च दात्रैश्छिन्दन् क्वचित् क्वचित् ।। 2.80.7 ।।
अपरे वीरणस्तम्बान् बलिनो बलवत्तरा:।
विधमन्ति स्म दुर्गाणि स्थलानि च ततस्तत: ।। 2.80.8 ।।
अपरेऽपूरयन् कूपान् पांसुभि: श्वभ्रमायतम्।
निम्नभागांस्तत: केचित्समांश्चक्रु: समन्तत: ।। 2.80.9 ।।
बबन्धुर्बन्धनीयांश्च क्षोद्यान् सञ्चुक्षुदुस्तदा।
बिभिदुर्भेदनीयांश्च तांस्तान् देशान्नरास्तदा ।। 2.80.10 ।।
अचिरेणैव कालेन परिवाहान् बहूदकान्।
चक्रुर्बहुविधाकारान् सागरप्रतिमान् बहून् ।। 2.80.11 ।।
निर्जलेषु च देशेषु खानयामासुरुत्तमान्।
उदपानान् बहुविधान् वेदिकापरिमण्डितान् ।। 2.80.12 ।।
ससुधाकुट्टिमतल: प्रपुष्पितमहीरुह:।
मत्तोद्घुष्टद्विजगण: पताकाभिरलङ्कृत: ।। 2.80.13 ।।
चन्दनोदकसंसिक्तो नानाकुसुमभूषित:।
बह्वशोभत सेनाया: पन्था: सुरपथोपम: ।। 2.80.14 ।।
आज्ञाप्याथ यथाज्ञप्ति युक्तास्तेऽधिकृता नरा:।
रमणीयेषु देशेषु बहुस्वादुफलेषु च ।। 2.80.15 ।।
यो निवेशस्त्वभिप्रेतो भरतस्य महात्मन:।
भूयस्तं शोभयामासुर्भूषाभिर्भूषणोपमम् ।। 2.80.16 ।।
नक्षत्रेषु प्रशस्तेषु मुहूर्त्तेषु च तद्विद:।
निवेशान् स्थापयामासुर्भरतस्य महात्मन: ।। 2.80.17 ।।
बहुपांसुचयाश्चापि परिखा परिवारिता:।
तत्रेन्द्रकीलप्रतिमा: प्रतोलीवरशोभिता: ।। 2.80.18 ।।
प्रासादमालावितता: सौधप्राकारसंवृता:।
पताका शोभिता: सर्वे सुनिर्मितमहापथा: ।। 2.80.19 ।।
विसर्पद्भिरिवाकाशे विटङ्काग्रविमानकै:।
समुच्छ्रितैर्निवेशास्ते बभु: शक्रपुरोपमा: ।। 2.80.20 ।।
जाह्नवीं तु समासाद्य विविधद्रुमकाननाम्।
शीतलामलपानीयां महामीनसमाकुलाम् ।। 2.80.21 ।।
सचन्द्रतारागणमण्डितं यथा नभ: क्षपायाममलं विराजते।
नरेन्द्रमार्ग: स तथा व्यराजत क्रमेण रम्य: शुभशिल्पिनिर्मित: ।। 2.80.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अशीतितम: सर्ग: ।। 80 ।।
ततो नान्दीमुखीं रात्रिं भरतं सूतमागधा:।
तुष्टुवुर्वाग्विशेषज्ञा: स्तवैर्मङ्गलसंहितै: ।। 2.81.1 ।।
सुवर्णकोणाभिहत: प्राणदद्यामदुन्दुभि:।
दध्मु: शङ्खांश्च शतशो नादांश्चोच्चावचस्वरान् ।। 2.81.2 ।।
स तूर्यघोष: सुमहान् दिवमापूरयन्निव।
भरतं शोकसन्तप्तं भूय: शोकैररन्ध्रयत् ।। 2.81.3 ।।
तत: प्रबुद्धो भरतस्तं घोषं संनिवर्त्य च।
नाहं राजेति चाप्युक्त्वा शत्रुघ्नमिदमब्रवीत् ।। 2.81.4 ।।
पश्य शत्रुघ्न कैकेय्या लोकस्यापकृतं महत्।
विसृज्य मयि दु:खानि राजा दशरथो गत: ।। 2.81.5 ।।
तस्यैषा धर्मराजस्य धर्ममूला महात्मन:।
परिभ्रमति राजश्रीर्नौरिवाकर्णिका जले ।। 2.81.6 ।।
यो हि न: सुमहान्नाथ: सोपि प्रव्राजितो वनम्।
अनया धर्ममुत्सृज्य मात्रा मे राघव: स्वयम् ।। 2.81.7 ।।
इत्येवं भरतं प्रेक्ष्य विलपन्तं विचेतनम्।
कृपणं रुरुदु: सर्वा: सस्वरं योषितस्तदा ।। 2.81.8 ।।
तथा तस्मिन् विलपति वसिष्ठो राजधर्मवित्।
सभामिक्ष्वाकुनाथस्य प्रविवेश महायशा: ।। 2.81.9 ।।
शातकुम्भमयीं रम्यां मणिरत्नसमाकुलाम्।
सुधर्मामिव धर्मात्मा सगण: प्रत्यपद्यत ।। 2.81.10 ।।
स काञ्चनमयं पीठं सुखास्तरणसंवृतम्।
अध्यास्त सर्ववेदज्ञो दूताननुशशास च ।। 2.81.11 ।।
ब्राह्मणान् क्षत्ित्रयान् वैश्यानमात्यान् गणवल्लभान्।
क्षिप्रमानयताव्यग्रा: कृत्यमात्ययिकं हि न: ।। 2.81.12 ।।
सराजभृत्यं शत्रुघ्नं भरतं च यशस्विनम्।
युधाजितं सुमन्त्रं च ये च तत्र हिता जना: ।। 2.81.13 ।।
ततो हलहलाशब्द: सुमहान् समपद्यत।
रथैरश्वैर्गजैश्चापि जनानामुपगच्छताम् ।। 2.81.14 ।।
ततो भरतमायान्तं शतक्रतुमिवामरा:।
प्रत्यनन्दन् प्रकृतयो यथा दशरथं तथा ।। 2.81.15 ।।
ह्रद इव तिमिनागसंवृत: स्तिमितजलो मणिशङ्खशर्कर:।
दशरथसुतशोभिता सभा सदशरथेव बभौ यथापुरा ।। 2.81.16 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकाशीतितम: सर्ग: ।। 81 ।।
तामार्यगणसम्पूर्णां भरत: प्रग्रहां सभाम्।
ददर्श बुद्धिसम्पन्न: पूर्णचन्द्रो निशामिव ।। 2.82.1 ।।
आसनानि यथान्यायमार्याणां विशतां तदा।
वस्त्राङ्गरागप्रभया द्योतिता सा सभोत्तमा ।। 2.82.2 ।।
सा विद्वज्जनसम्पूर्णा सभा सुरुचिरा तदा।
अदृश्यत घनापाये पूर्णचन्द्रेव शर्वरी ।। 2.82.3 ।।
राज्ञस्तु प्रकृती: सर्वा: समग्रा: प्रेक्ष्य धर्मवित्।
इदं पुरोहितो वाक्यं भरतं मृदु चाब्रवीत् ।। 2.82.4 ।।
तात राजा दशरथ: स्वर्गतो धर्ममाचरन्।
धनधान्यवतीं स्फीतां प्रदापय पृथिवीं तव ।। 2.82.5 ।।
रामस्तथा सत्यधृति: सतां धर्ममनुस्मरन्।
नाजहात् पितुरादेशं शशी ज्योत्स्नामिवोदित: ।। 2.82.6 ।।
पित्राभ्रात्रा च ते दत्तं राज्यं निहतकण्टकम्।
तद्भुङ्क्ष्व मुदितामात्य: क्षिप्रमेवाभिषेचय ।। 2.82.7 ।।
उदीच्याश्च प्रतीच्याश्च दाक्षिणात्याश्च केवला:।
कोट्यापरान्ता: सामुद्रा रत्नान्यभिहरन्तु ते ।। 2.82.8 ।।
तच्छ्रुत्वा भरतो वाक्यं शोकेनाभिपरिप्लुत:।
जगाम मनसा रामं धर्मज्ञो धर्मकांक्षया ।। 2.82.9 ।।
स बाष्पकलया वाचा कलहंसस्वरो युवा।
विललाप सभामध्ये जगर्हे च पुरोहितम् ।। 2.82.10 ।।
चरितब्रह्मचर्यस्य विद्यास्नातस्य धीमत:।
धर्मे प्रयतमानस्य को राज्यं मद्विधो हरेत् ।। 2.82.11 ।।
कथं दशरथाज्जातो भवेद्राज्यापहारक:।
राज्यं चाहं च रामस्य धर्मं वक्तुमिहार्हसि ।। 2.82.12 ।।
ज्येष्ठ: श्रेष्ठश्च धर्मात्मा दिलीपनहुषोपम:।
लब्धुमर्हति काकुत्स्थो राज्यं दशरथो यथा ।। 2.82.13 ।।
अनार्यजुष्टमस्वर्ग्यं कुर्यां पापमहं यदि।
इक्ष्वाकूणामहं लोके भवेयं कुलपांसन: ।। 2.82.14 ।।
यद्धि मात्रा कृतं पापं नाहं तदपि रोचये।
इहस्थो वनदुर्गस्थं नमस्यामि कृताञ्जलि: ।। 2.82.15 ।।
राममेवानुगच्छामि राजा स द्विपदां वर:।
त्रयाणामपि लोकानां राज्यमर्हति राघव: ।। 2.82.16 ।।
तद्वाक्यं धर्मसंयुक्तं श्रुत्वा सर्वे सभासद:।
हर्षान्मुमुचुरश्रूणि रामे निहितचेतस: ।। 2.82.17 ।।
यदि त्वार्यं न शक्ष्यामि विनिवर्त्तयितुं वनात्।
वने तत्रैव वत्स्यामि यथार्थो लक्ष्मणस्तथा ।। 2.82.18 ।।
सर्वोपायं तु वर्त्तिष्ये विनिवर्त्तयितुं बलात्।
समक्षमार्यमिश्राणां साधूनां गुणवर्त्तिनाम् ।। 2.82.19 ।।
विष्टिकर्मान्तिका: सर्वे मार्गशोधकरक्षका:।
प्रस्थापिता मया पूर्वं यात्रापि मम रोचते ।। 2.82.20 ।।
एवमुक्त्वा तु धर्मात्मा भरतो भ्रातृवत्सल:।
समीपस्थमुवाचेदं सुमन्त्रं मन्त्रकोविदम् ।। 2.82.21 ।।
तूर्णमुत्थाय गच्छ त्वं सुमन्त्र मम शासनात्।
यात्रामाज्ञापय क्षिप्रं बलं चैव समानय ।। 2.82.22 ।।
एवमुक्त: सुमन्त्रस्तु भरतेन महात्मना।
हृष्टस्तदादिशत् सर्वं यथासन्दिष्टमिष्टवत् ।। 2.82.23 ।।
ता: प्रहृष्टा: प्रकृतयो बलाध्यक्षा बलस्य च।
श्रुत्वा यात्रां समाज्ञप्तां राघवस्य निवर्त्तने ।। 2.82.24 ।।
ततो योधाङ्गना: सर्वा भर्तॄन् सर्वान् गृहेगृहे।
यात्रागमनमाज्ञाय त्वरयन्ति स्म हर्षिता: ।। 2.82.25 ।।
ते हयैर्गोरथै: शीघ्रै: स्यन्दनैश्च महाजवै:।
सहयोधैर्बलाध्यक्षा बलं सर्वमचोदयन् ।। 2.82.26 ।।
सज्जं तु तद्बलं दृष्ट्वा भरतो गुरुसन्निधौ।
रथं मे त्वरयस्वेति सुमन्त्रं पार्श्वतोऽब्रवीत् ।। 2.82.27 ।।
भरतस्य तु तस्याज्ञां प्रतिगृह्य च हर्षित:।
रथं गृहीत्वा प्रययौ युक्तं परमवाजिभि: ।। 2.82.28 ।।
स राघव: सत्यधृति: प्रतापवान् ब्रुवन् सुयुक्तं दृढसत्यविक्रम:।
गुरुं महारण्यगतं यशस्विनं प्रसादयिष्यन् भरतोऽब्रवीत्तदा ।। 2.82.29 ।।
तूर्णं समुत्थाय सुमन्त्र गच्छ बलस्य योगाय बलप्रधानान्।
आनेतुमिच्छामि हि तं वनस्थं प्रसाद्य रामं जगतो हिताय ।। 2.82.30 ।।
स सूतपुत्रो भरतेन सम्यगाज्ञापित: संपरिपूर्णकाम:।
शशास सर्वान् प्रकृतिप्रधानान् बलस्य मुख्यांश्च सुहृज्जनं च ।। 2.82.31 ।।
तत: समुत्थाय कुलेकुले ते राजन्यवैश्या वृषलाश्च विप्रा:।
अयूयुजन्नुष्ट्ररथान् खरांश्च नागान् हयांश्चैव कुलप्रसूतान् ।। 2.82.32 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्व्यशीतितम: सर्ग: ।। 82 ।।
तत: समुत्थित: काल्यमास्थाय स्यन्दनोत्तमम्।
प्रययौ भरत: शीघ्रं रामदर्शनकाङ्क्षया ।। 2.83.1 ।।
अग्रत: प्रययुस्तस्य सर्वे मन्त्रिपुरोधस:।
अधिरुह्य हयैर्युक्तान् रथान् सूर्यरथोपमान् ।। 2.83.2 ।।
नवनागसहस्राणि कल्पितानि यथाविधि।
अन्वयुर्भरतं यान्तमिक्ष्वाकुकुलनन्दनम् ।। 2.83.3 ।।
षष्टीरथसहस्राणि धन्विनो विविधायुधा:।
अन्वयुर्भरतं यान्तं राजपुत्रं यशस्विनम् ।। 2.83.4 ।।
शतं सहस्राण्यश्वानां समारूढानि राघवम्।
अन्वयुर्भरतं यान्तं सत्यसन्धं जितेन्द्रियम् ।। 2.83.5 ।।
कैकेयी च सुमित्रा च कौसल्या च यशस्विनी।
रामानयनसंहृष्टा ययुर्यानेन भास्वता ।। 2.83.6 ।।
प्रयाताश्चार्यसङ्घाता रामं द्रष्टुं सलक्ष्मणम्।
तस्यैव च कथाश्चित्रा: कुर्वाणा हृष्टमानसा: ।। 2.83.7 ।।
मेघश्यामं महाबाहुं स्थिरसत्त्वं दृढव्रतम्।
कदा द्रक्ष्यामहे रामं जगत: शोकनाशनम् ।। 2.83.8 ।।
दृष्ट एव हि न: शोकमपनेष्यति राघव:। 
तम: सर्वस्य लोकस्य समुद्यन्निव भास्कर: ।। 2.83.9 ।।
इत्येवं कथयन्तस्ते सम्प्रहृष्टा: कथा: शुभा:।
परिष्वजानाश्चान्योन्यं ययुर्नागरिका जना: ।। 2.83.10 ।।
ये च तत्रापरे सर्वे सम्मता ये च नैगमा:।
रामं प्रति ययुर्हृष्टा: सर्वा: प्रकृतयस्तथा ।। 2.83.11 ।।
मणिकाराश्च ये केचित् कुम्भकाराश्च शोभना:।
सूत्रकर्मकृतश्चैव ये च शस्त्रोपजीविन: ।। 2.83.12 ।।
मायूरका: क्राकचिका रोचका वेधकास्तथा।
दन्तकारा: सुधाकारास्तथा गन्धोपजीविन: ।। 2.83.13 ।।
सुवर्णकारा: प्रख्यातास्तथा कम्बलधावका:।
स्नापकोच्छादका वैद्या धूपका: शौण्डिकास्तथा ।। 2.83.14 ।।
रजकास्तुन्नवायाश्च ग्रामघोषमहत्तरा:।
शैलूषाश्च सह स्त्रीभिर्ययु: कैवर्त्तकास्तथा ।। 2.83.15 ।।
समाहिता वेदविदो ब्राह्मणा वृत्तसम्मता:।
गोरथैर्भरतं यान्तमनुजग्मु: सहस्रश: ।। 2.83.16 ।।
सुवेषा: शुद्धवसनास्ताम्रमृष्टानुलेपना:।
सर्वे ते विविधैर्यानै: शनैर्भरतमन्वयु: ।। 2.83.17 ।।
प्रहृष्टमुदिता सेना सान्वयात्कैकयीसुतम्।
भ्रातुरानयने यान्तं भरतं भ्रातृवत्सलम् ।। 2.83.18 ।।
ते गत्वा दूरमध्वानं रथयानाश्वकुञ्जरै:।
समासेदुस्ततो गङ्गां श्रृङ्गिबेरपुरं प्रति ।। 2.83.19 ।।
यत्र रामसखो वीरो गुहो ज्ञातिगणैर्वृत:।
निवसत्यप्रमादेन देशं तं परिपालयन् ।। 2.83.20 ।।
उपेत्य तीरं गङ्गायाश्चक्रवाकैरलङ्कृतम्।
व्यवातिष्ठत सा सेना भरतस्यानुयायिनी ।। 2.83.21 ।।
निरीक्ष्यानुगतां सेनां तां च गङ्गां शिवोदकाम्।
भरत: सचिवान् सर्वानब्रवीद्वाक्यकोविद: ।। 2.83.22 ।।
निवेशयत मे सैन्यमभिप्रायेण सर्वत:।
विश्रान्ता: प्रतरिष्याम: श्व इदानीमिमां नदीम् ।। 2.83.23 ।।
दातुं च तावदिच्छामि स्वर्गतस्य महीपते:।
और्ध्वदेहनिमित्तार्थमवतीर्योदकं नदीम् ।। 2.83.24 ।।
तस्यैवं ब्रुवतोऽमात्यास्तथेत्युक्त्वा समाहिता:।
न्यवेशयंस्तां छन्देन स्वेन स्वेन पृथक््पृथक् ।। 2.83.25 ।।
निवेश्य गङ्गमनु तां महानदीं चमूं विधानै: परिबर्हशोभिनीम्।
उवास रामस्य तदा महात्मनो विचिन्तयानो भरतो निवर्त्तनम् ।। 2.83.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्र्यशीतितम: सर्ग: ।। 83 ।।
ततो निविष्टां ध्वजिनीं गङ्गामन्वाश्रितां नदीम्।
निषादराजो दृष्ट्वैव ज्ञातीन् सन्त्वरितोऽब्रवीत् ।। 2.84.1 ।।
महतीयमित: सेना सागराभा प्रदृश्यते।
नास्यान्तमधिगच्छामि मनसापि विचिन्तयन् ।। 2.84.2 ।।
यथा तु खलु दुर्बुद्धिर्भरत: स्वयमागत:।
स एष हि महाकाय: कोविदारध्वजो रथे ।। 2.84.3 ।।
बन्धयिष्यति वा दाशानथवाऽस्मान् वधिष्यति।
अथ दाशरथिं रामं पित्रा राज्याद्विवासितम् ।। 2.84.4 ।।
सम्पन्नां श्रियमन्विच्छंस्तस्य राज्ञ: सुदुर्ल्लभाम्।
भरत: कैकयीपुत्रो हन्तुं समधिगच्छति ।। 2.84.5 ।।
भर्त्ता चैव सखा चैव रामो दाशरथिर्मम।
तस्यार्थकामा: सन्नद्धा गङ्गानूपे प्रतिष्ठत ।। 2.84.6 ।।
तिष्ठन्तु सर्वे दाशाश्च गङ्गामन्वाश्रिता नदीम्।
बलयुक्ता नदीरक्षा मांसमूलफलाशना: ।। 2.84.7 ।।
नावां शतानां पञ्चानां कैवर्त्तानां शतंशतम्।
सन्नद्धानां तथा यूनां तिष्ठन्त्वित्यभ्यचोदयत् ।। 2.84.8 ।।
यदा तुष्टस्तु भरतो रामस्येह भविष्यति।
सेयं स्वस्तिमती सेना गङ्गामद्य तरिष्यति ।। 2.84.9 ।।
इत्युक्त्वोपायनं गृह्य मत्स्यमांसमधूनि च।
अभिचक्राम भरतं निषादाधिपतिर्गुह: ।। 2.84.10 ।।
तमायान्तं तु संप्रेक्ष्य सूतपुत्र: प्रतापवान्।
भरतायाचचक्षेऽथ विनयज्ञो विनीतवत् ।। 2.84.11 ।।
एष ज्ञातिसहस्रेण स्थपति: परिवारित:।
कुशलो दण्डकारण्ये वृद्धो भ्रातुश्च ते सखा ।। 2.84.12 ।।
तस्मात्पश्यतु काकुत्स्थ त्वां निषादाधिपो गुह:।
असंशयं विजानीते यत्र तौ रामलक्ष्मणौ ।। 2.84.13 ।।
एतत्तु वचनं श्रुत्वा सुमन्त्राद्भरत: शुभम्।
उवाच वचनं शीघ्रं गुह: पश्यतु मामिति ।। 2.84.14 ।।
लब्ध्वाभ्यनुज्ञां संहृष्टो ज्ञातिभि: परिवारित:।
आगम्य भरतं प्रह्वो गुहो वचनमब्रवीत् ।। 2.84.15 ।।
निष्कुटश्चैव देशोऽयं वञ्चिताश्चापि ते वयम्।
निवेदयामस्ते सर्वे स्वके दासकुले वस ।। 2.84.16 ।।
अस्ति मूलं फलं चैव निषादै: समुपाहृतम्।
आर्द्रञ्च मांसं शुष्कञ्च वन्यं चोच्चावचं महत् ।। 2.84.17 ।।
आशंसे स्वाशिता सेना वत्स्यतीमां विभावरीम्।
अर्चितो विविधै: कामै: श्व: ससैन्यो गमिष्यसि ।। 2.84.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुरशीतितम: सर्ग: ।। 84 ।।
एवमुक्तस्तु भरतो निषादाधिपतिं गुहम्।
प्रत्युवाच महाप्राज्ञो वाक्यं हेत्यर्थसंहितम् ।। 2.85.1 ।।
ऊर्जित: खलु ते काम: कृतो मम गुरो: सखे।
यो मे त्वमीदृशीं सेनामेकोभ्यर्चितुमिच्छसि ।। 2.85.2 ।।
इत्युक्त्वा तु महातेजा गुहं वचनमुत्तमम्।
अब्रवीद्भरत: श्रीमान् निषादाधिपतिं पुन: ।। 2.85.3 ।।
कतरेण गमिष्यामि भरद्वाजाश्रमं गुह।
गहनोऽयं भृशं देशो गङ्गानूपो दुरत्यय: ।। 2.85.4 ।।
तस्य तद्वचनं श्रुत्वा राजपुत्रस्य धीमत:।
अब्रवीत् प्राञ्जलिर्वाक्यं गुहो गहनगोचर: ।। 2.85.5 ।।
दाशास्त्वाऽनुगमिष्यन्ति धन्विन: सुसमाहिता:।
अहं त्वाऽनुगमिष्यामि राजपुत्र महायश: ।। 2.85.6 ।।
कच्चिन्न दुष्टो व्रजसि रामस्याक्लिष्टकर्मण:।
इयं ते महती सेना शङ्कां जनयतीव मे ।। 2.85.7 ।।
तमेवमभिभाषन्तमाकाश इव निर्मल:।
भरत: श्लक्ष्णया वाचा गुहं वचनमब्रवीत् ।। 2.85.8 ।।
माभूत्स कालो यत्कष्टं न मां शङ्कितुमर्हसि।
राघव: स हि मे भ्राता ज्येष्ठ: पितृसमो मत: ।। 2.85.9 ।।
तं निवर्त्तयितुं यामि काकुत्स्थं वनवासिनम्।
बुद्धिरन्या न ते कार्या गुह सत्यं ब्रवीमि ते ।। 2.85.10 ।।
स तु संहृष्टवदन: श्रुत्वा भरतभाषितम्।
पुनरेवाब्रवीद्वाक्यं भरतं प्रति हर्षित: ।। 2.85.11 ।।
धन्यस्त्वं न त्वया तुल्यं पश्यामि जगतीतले।
अयत्नादागतं राज्यं यस्त्वं त्यक्तुमिहेच्छसि ।। 2.85.12 ।।
शाश्वती खलु ते कीर्त्तिर्लोकाननुचरिष्यति।
यस्त्वं कृच्छ्रगतं रामं प्रत्यानयितुमिच्छसि ।। 2.85.13 ।।
एवं सम्भाषमाणस्य गुहस्य भरतं तदा।
बभौ नष्टप्रभ: सूर्यो रजनी चाभ्यवर्त्तत ।। 2.85.14 ।।
संनिवेश्य स तां सेनां गुहेन परितोषित:।
शत्रुघ्नेन सह श्रीमान् शयनं पुनरागमत् ।। 2.85.15 ।।
रामचिन्तामय: शोको भरतस्य महात्मन:।
उपस्थितो ह्यनर्हस्य धर्मप्रेक्षस्य तादृश: ।। 2.85.16 ।।
अन्तर्दाहेन दहन: सन्तापयति राघवम्।
वनदाहाभिसन्तप्तं गूढोग्निरिव पादपम् ।। 2.85.17 ।।
प्रसृतस्सर्वगात्रेभ्य: स्वेदं शोकाग्निसम्भवम्।
यथा सूर्यांशुसन्तप्तो हिमवान् प्रसृतो हिमम् ।। 2.85.18 ।।
ध्याननिर्दरशैलेन विनिश्वसितधातुना।
दैन्यपादपसङ्घेन शोकायासाधिश्रृङ्गिणा ।। 2.85.19 ।।
प्रमोहानन्तसत्त्वेन सन्तापौषधिवेणुना
आक्रान्तो दु:खशैलेन महता कैकयीसुत: ।। 2.85.20 ।।
विनि:श्वसन् वै भृशदुर्मनास्तत: प्रमूढसंज्ञ: परमापदं गत:।
शमं न लेभे हृदयज्वरार्दितो नरर्षभो यूथगतो यथर्षभ: ।। 2.85.21 ।।
गुहेन सार्द्धं भरत: समागतो महानुभाव: सजन: समाहित:।
सुदुर्मनास्तं भरतं तदा पुनर्गुह: समाश्वासयदग्रजं प्रति ।। 2.85.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चाशीतितम: सर्ग: ।। 85 ।।
आचचक्षेऽथ सद्भावं लक्ष्मणस्य महात्मन:।
भरतायाप्रमेयाय गुहो गहनगोचर: ।। 2.86.1 ।।
तं जाग्रतं गुणैर्युक्तं शरचापासिधारिणम्।
भ्रातृगुप्त्यर्थमत्यन्तमहं लक्ष्मणमब्रुवम् ।। 2.86.2 ।।
इयं तात सुखा शय्यात्वदर्थमुपकल्पिता।
प्रत्याश्वसि हि शेष्वास्यां सुखं राघवनन्दन ।। 2.86.3 ।।
उचितोऽयं जन: सर्वो दु:खानां त्वं सुखोचित:।
धर्मात्मंस्तस्य गुप्त्यर्थं जागरिष्यामहे वयम् ।। 2.86.4 ।।
नहि रामात् प्रियतरो ममास्ति भुवि कश्चन।
मोत्सुकोभूर्ब्रवीम्येतदप्यसत्यं तवाग्रत: ।। 2.86.5 ।।
अस्य प्रसादादाशंसे लोकेऽस्मिन् सुमहद्यश:।
धर्मावाप्तिं च विपुलामर्थावाप्तिं च केवलाम् ।। 2.86.6 ।।
सोऽहं प्रियसखं रामं शयानं सह सीतया।
रक्षिष्यामि धनुष्पाणि: सर्वै: स्वैर्ज्ञातिभि: सह ।। 2.86.7 ।।
नहि मेऽविदितं किञ्चिद्वनेऽस्मिंश्चरत: सदा।
चतुरङ्गं ह्यपि बलं प्रसहेम वयं युधि ।। 2.86.8 ।।
एवमस्माभिरुक्तेन लक्ष्मणेन महात्मना।
अनुनीता वयं सर्वे धर्ममेवानुपश्यता ।। 2.86.9 ।।
कथं दाशरथौ भूमौ शयाने सह सीतया।
शक्या निद्रा मया लब्धुं जीवितं वा सुखानि वा ।। 2.86.10 ।।
यो न देवासूरै: सर्वै: शक्य: प्रसहितुं युधि।
तं पश्य गुह संविष्टं तृणेषु सह सीतया ।। 2.86.11 ।।
महता तपसा लब्धो विविधैश्च परिश्रमै:।
एको दशरथस्यैष पुत्र: सदृशलक्षण: ।। 2.86.12 ।।
अस्मिन् प्रव्राजिते राजा न चिरं वर्त्तयिष्यति।
विधवा मेदिनी नूनं क्षिप्रमेव भविष्यति ।। 2.86.13 ।।
विनद्य सुमहानादं श्रमेणोपरता: स्त्रिय:।
निर्घोषोपरतं नूनमद्य राजनिवेशनम् ।। 2.86.14 ।।
कौसल्या चैव राजा च तथैव जननी मम।
नाशंसे यदि जीवेयु: सर्वे ते शर्वरीमिमाम् ।। 2.86.15 ।।
जीवेदपि च मे माता शत्रुघ्नस्यान्ववेक्षया।
दु:खिता या तु कौसल्या वीरसूर्विनशिष्यति ।। 2.86.16 ।।
अतिक्रान्तमतिक्रान्तमनवाप्य मनोरथम्।
राज्ये राममनिक्षिप्य पिता मे विनशिष्यति ।। 2.86.17 ।।
सिद्धार्था: पितरं वृत्तं तस्मिन् काले ह्युपस्थिते।
प्रेतकार्येषु सर्वेषु संस्करिष्यन्ति भूमिपम् ।। 2.86.18 ।।
रम्यचत्वरसंस्थानां सुविभक्तमहापथाम्।
हर्म्यप्रासादसम्पन्नां सर्वरत्नविभूषिताम् ।। 2.86.19 ।।
गजाश्वरथसम्बाधां तूर्यनादविनादिताम्।
सर्वकल्याणसम्पूर्णां हृष्टपुष्टजनाकुलाम् ।। 2.86.20 ।।
आरामोद्यानसम्पूर्णां समाजोत्सवशालिनीम्।
सुखिता विचरिष्यन्ति राजधानीं पितुर्मम ।। 2.86.21 ।।
अपि सत्यप्रतिज्ञेन सार्द्धं कुशलिना वयम्।
निवृत्ते समये ह्यस्मिन् सुखिता: प्रविशेमहि ।। 2.86.22 ।।
परिदेवयमानस्य तस्यैवं सुमहात्मन:।
तिष्ठतो राजपुत्रस्य शर्वरी साऽत्यवर्त्तत ।। 2.86.23 ।।
प्रभाते विमले सूर्ये कारयित्वा जटावुभौ।
अस्मिन् भागीरथीतीरे सुखं सन्तारितौ मया ।। 2.86.24 ।।
जटाधरौ तौ द्रुमचीरवाससौ महाबलौ कुञ्जरयूथपोपमौ।
वरेषुचापासिधरौ परन्तपौ व्यवेक्षमाणौ सह सीतया गतौ ।। 2.86.25 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षडशीतितम: सर्ग: ।। 86 ।।
गुहस्य वचनं श्रुत्वा भरतो भृशमप्रियम्।
ध्यानं जगाम तत्रैव यत्र तच्छ्रुतमप्रियम् ।। 2.87.1 ।।
सुकुमारो महासत्त्व: सिंहस्कन्धो महाभुज:।
पुण्डरीकविशालाक्षस्तरुण: प्रियदर्शन: ।। 2.87.2 ।।
प्रत्याश्वस्य मुहूर्त्तं तु कालं परमदुर्मना:।
पपात सहसा तोत्रैर्ह्यतिविद्ध इव द्विप: ।। 2.87.3 ।।
तदवस्थं तु भरतं शत्रुघ्नोऽनन्तरस्थित:।
परिष्वज्य रुरोदोच्चैर्विसंज्ञ: शोककर्शित: ।। 2.87.4 ।।
तत: सर्वा: समापेतुर्मातरो भरतस्य ता:।
उपवासकृशा दीना भर्त्तुर्व्यसनकर्शिता: ।। 2.87.5 ।।
ताश्च तं पतितं भूमौ रुदन्त्य: पर्यवारयन्।
कौसल्या त्वनुसूत्यैनं दुर्मना: परिषस्वजे ।। 2.87.6 ।।
वत्सला स्वं यथा वत्समुपगूह्य तपस्विनी।
परिपप्रच्छ भरतं रुदन्ती शोकलालसा ।। 2.87.7 ।।
पुत्र व्याधिर्न ते कच्चिच्छरीरं परिबाधते।
अद्य राजकुलस्यास्य त्वदधीनं च जीवितम् ।। 2.87.8 ।।
त्वां दृष्ट्वा पुत्र जीवामि रामे सभ्रातृके गते।
वृत्ते दशरथे राज्ञि नाथ एकस्त्वमद्य न: ।। 2.87.9 ।।
कच्चिन्नु लक्ष्मणे पुत्र श्रुतं ते किञ्चिदप्रियम्।
पुत्रे वा ह्येकपुत्राया: सहभार्ये वनं गते ।। 2.87.10 ।।
स मुहूर्त्तं समाश्वस्य रुदन्नेव महायशा:।
कौसल्यां परिसान्त्व्येदं गुहं वचनमब्रवीत् ।। 2.87.11 ।।
भ्राता मे क्वावसद्रात्रौ क्व सीता क्व च लक्ष्मण:।
अस्वपच्छयने कस्मिन् किं भुक्त्वा गुह शंस मे ।। 2.87.12 ।।
सोऽब्रवीद्भरतं हृष्टो निषादाधिपतिर्गुह:।
यद्विधं प्रतिपेदे च रामे प्रियहितेऽतिथौ ।। 2.87.13 ।।
अन्नमुच्चावचं भक्षा: फलानि विविधानि च।
रामा याम्यवहारार्थं बहु चोपहृतं मया ।। 2.87.14 ।।
तत्सर्वं प्रत्यनुज्ञासीद्राम: सत्यपराक्रम:।
न तु तत्प्रत्यगृह्णात् स क्षत्रधर्ममनुस्मरन् ।। 2.87.15 ।।
न ह्यस्माभि: प्रतिग्राह्यं सखे देयं तु सर्वदा।
इति तेन वयं राजन्ननुनीता महात्मना ।। 2.87.16 ।।
लक्ष्मणेन समानीतं पीत्वा वारि महायशा:। 
औपवास्यं तदाऽकार्षीद्राघव: सह सीतया ।। 2.87.17 ।।
ततस्तु जलशेषेण लक्ष्मणोप्यकरोत्तदा।
वाग्यतास्ते त्रय: सन्ध्यां समुपासत संहिता: ।। 2.87.18 ।।
सौमित्रिस्तु तत: पश्चादकरोत् स्वास्तरं शुभम्।
स्वयमानीय बर्हीषि क्षिप्रं राघवकारणात् ।। 2.87.19 ।।
तस्मिन् समाविशद्राम: स्वास्तरे सह सीतया।
प्रक्षाल्य च तयो: पादावपचक्राम लक्ष्मण: ।। 2.87.20 ।।
एतत्तदिङ्गुदीमूलमिदमेव च तत्तृणम्।
यस्मिन् रामश्च सीता च रात्रिं तां शयितावुभौ ।। 2.87.21 ।।
नियम्य पृष्ठे तु तलाङ्गुलित्रवान् शरै: सुपूर्णाविषुधी परन्तप:।
महद्धनु: सज्यमुपोह्य लक्ष्मणो निशामतिष्ठत् परितोऽस्य केवलम् ।। 2.87.22 ।।
ततस्त्वहं चोत्तमबाणचापधृत् स्थितोऽभवं तत्र स यत्र लक्ष्मण:।
अतन्द्रिभिर्ज्ञातिभिरात्तकार्मुकैर्महेन्द्रकल्पं परिपालयंस्तदा ।। 2.87.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्ताशीतितम: सर्ग: ।। 87 ।।
तच्छ्रुत्वा निपुणं सर्वं भरत: सह मन्त्रिभि:। 
इङ्गुदीमूलमागम्य रामशय्यामवेक्ष्य ताम् ।। 2.88.1 ।।
अब्रवीज्जननी: सर्वा इह तेन महात्मना।
शर्वरी शयिता भूमाविदमस्य विमर्दितम् ।। 2.88.2 ।।
महाभागकुलीनेन महाभागेन धीमता।
जातो दशरथे नोर्व्यां न राम: स्वप्तुमर्हति ।। 2.88.3 ।।
अजिनोत्तरसंस्तीर्णे वरास्तरणसञ्चये।
शयित्वा पुरुषव्याघ्र: कथं शेते महीतले ।। 2.88.4 ।।
प्रासादाग्रविमानेषु वलभीषु च सर्वदा।
हैमराजतभौमेषु वरास्तरणशालिषु ।। 2.88.5 ।।
पुष्पसञ्चयचित्रेषु चन्दनागरुगन्धिषु।
पाण्डराभ्रप्रकाशेषु शुकसङ्घरुतेषु च ।। 2.88.6 ।।
प्रासादवरवर्य्येषु शीतवत्सु सुगन्धिषु।
उषित्वा मेरुकल्पेषु कृतकाञ्चनभित्तिषु ।। 2.88.7 ।।
गीतवादित्रनिर्घोषैर्वराभरणनिस्वनै:।
मृदङ्गवरशब्दैश्च सततं प्रतिबोधित: ।। 2.88.8 ।।
वन्दिभिर्वन्दित: काले बहुभि: सूतमागधै:।
गाथाभिरनुरूपाभिस्तुतिभिश्च परन्तप: ।। 2.88.9 ।।
अश्रद्धेयमिदं लोके न सत्यं प्रतिभाति मा।
मुह्यते खलु मे भाव: स्वप्नोऽयमिति मे मति: ।। 2.88.10 ।।
न नूनं दैवतं किञ्चित् कालेन बलवत्तरम्।
यत्र दाशरथी रामो भूमावेव शयीत स: ।। 2.88.11 ।।
विदेहराजस्य सुता सीता च प्रियदर्शना।
दयिता शयिता भूमौ स्नुषा दशरथस्य च ।। 2.88.12 ।।
इयं शय्या मम भ्रातुरिदं हि परिवर्त्तितम्।
स्थण्डिले कठिने सर्वं गात्रैर्विमृदितं तृणम् ।। 2.88.13 ।।
मन्ये साभरणा सुप्ता सीतास्मिन् शयनोत्तमे।
तत्रतत्र हि दृश्यन्ते सक्ता: कनकबिन्दव: ।। 2.88.14 ।।
उत्तरीयमिहासक्तं सुव्यक्तं सीतया तदा।
तथा ह्येते प्रकाशन्ते सक्ता: कौशेयतन्तव: ।। 2.88.15 ।।
मन्ये भर्त्तु: सुखा शय्या येन बाला तपस्विनी।
सुकुमारी सती दु:खं न विजानाति मैथिली ।। 2.88.16 ।।
हा हन्तास्मि नृशंसोऽहं यत् सभार्य: कृते मम।
ईदृशीं राघव: शय्यामधिशेते ह्यनाथवत् ।। 2.88.17 ।।
सार्वभौमकुले जात: सर्वलोकस्य सम्मत:।
सर्वलोकप्रियस्त्यक्त्वा राज्यं सुखमनुत्तमम् ।। 2.88.18 ।।
कथमिन्दीवरश्यामो रक्ताक्ष: प्रियदर्शन:।
सुखभागी न दु:खार्ह: शयितो भुवि राघव: ।। 2.88.19 ।।
धन्य: खलु महाभागो लक्ष्मण: शुभलक्षण:।
भ्रातरं विषमे काले यो राममनुवर्त्तते ।। 2.88.20 ।।
सिद्धार्था खलु वैदेही पतिं यानुगता वनम्।
वयं संशयिता: सर्वे हीनास्तेन महात्मना ।। 2.88.21 ।।
अकर्णधारा पृथिवी शून्येव प्रतिभाति मा।
गते दशरथे स्वर्गं रामे चारण्यमाश्रिते ।। 2.88.22 ।।
न च प्रार्थयते कश्चिन्मनसापि वसुन्धराम्।
वनेऽपि वसतस्तस्य बाहुवीर्याभिरक्षिताम् ।। 2.88.23 ।।
शून्यसंवरणारक्षामयन्त्रितहयद्विपाम्।
अपावृतपुरद्वारां राजधानीमरक्षिताम् ।। 2.88.24 ।।
अप्रहृष्टबलां न्यूनां विषमस्थामनावृताम्।
शत्रवो नाभिमन्यन्ते भक्षान् विषकृतानिव ।। 2.88.25 ।।
अद्यप्रभृति भूमौ तु शयिष्येऽहं तृणेषु वा।
फलमूलाशनो नित्यं जटाचीराणि धारयन् ।। 2.88.26 ।।
तस्यार्थमुत्तरं कालं निवत्स्यामि सुखं वने।
तं प्रतिश्रवमामुच्य नास्य मिथ्या भविष्यति ।। 2.88.27 ।।
वसन्तं भ्रातुरर्थाय शत्रुध्नो माऽनुवत्स्यति।
लक्ष्मणेन सह त्वार्यो ह्ययोध्यां पालयिष्यति ।। 2.88.28 ।।
अभिषेक्ष्यन्ति काकुत्स्थमयोध्यायां द्विजातय:।
अपि मे देवता: कुर्युरिमं सत्यं मनोरथम् ।। 2.88.29 ।।
प्रसाद्यमान: शिरसा मया स्वयं बहुप्रकारं यदि नाभिपत्स्यते।
ततोऽनुवत्स्यामि चिराय राघवं वने वसन्नार्हति मामुपेक्षितुम् ।। 2.88.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टाशीतितम: सर्ग: ।। 88 ।।
व्युष्य रात्रिं तु तत्रैव गङ्गाकूले स राघव:।
भरत: काल्यमुत्थाय शत्रुघ्नमिदमब्रवीत् ।। 2.89.1 ।। 
शत्रुघ्नोत्तिष्ठ किं शेषे निषादाधिपतिं गुहम्।
शीघ्रमानय भद्रं ते तारयिष्यति वाहिनीम् ।। 2.89.2 ।।
जागर्मि नाहं स्वपिमि तमेवार्य्यं विचिन्तयन्।
इत्येवमब्रवीद्भ्रात्रा शत्रुघ्नोपि प्रचोदित: ।। 2.89.3 ।।
इति संवदतोरेवमन्योन्यं नरसिंहयो:।
आगम्य प्राञ्जलि: काले गुहो भरतमब्रवीत् ।। 2.89.4 ।।
कच्चित्सुखं नदीतीरेऽवात्सी: काकुत्स्थ शर्वरीम्।
कच्चित्ते सहसैन्यस्य तावत्सर्वमनामयम् ।। 2.89.5 ।।
गुहस्य तत्तु वचनं श्रुत्वा स्नेहादुदीरितम्।
रामस्यानुवशो वाक्यं भरतोऽपीदमब्रवीत् ।। 2.89.6 ।।
सुखा न: शर्वरी राजन् पूजिताश्चापि ते वयम्।
गङ्गां तु नौभिर्बह्वीभिर्दाशा: सन्तारयन्तु न: ।। 2.89.7 ।।
ततो गुह: संत्वरितं श्रुत्वा भरतशासनम्।
प्रतिप्रविश्य नगरं तं ज्ञातिजनमब्रवीत् ।। 2.89.8 ।।
उत्तिष्ठत प्रबुध्यध्वं भद्रमस्तु च व: सदा।
नाव: समनुकर्षध्वं तारयिष्याम वाहिनीम् ।। 2.89.9 ।।
ते तथोक्ता: समुत्थाय त्वरिता राजशासनात्।
पञ्च नावां शतान्याशु समानिन्यु: समन्तत: ।। 2.89.10 ।।
अन्या: स्वस्तिकविज्ञेया महाघण्टाधरा वरा:।
शोभमाना: पताकाभिर्युक्तवाता: सुसंहता: ।। 2.89.11 ।।
तत: स्वस्तिकविज्ञेयां पाण्डुकम्बलसंवृताम्।
सनन्दिघोषां कल्याणीं गुहो नावमुपाहरत्।
तामारुरोह भरत: शत्रुघ्नश्च महाबल: ।। 2.89.12 ।।
कौसल्या च सुमित्रा च याश्चान्या राजयोषित:।
पुरोहितश्च तत्पूर्वं गुरवो ब्राह्मणाश्च ये।
अनन्तरं राजदारास्तथैव शकटापणा: ।। 2.89.13 ।।
आवासमादीपयतां तीर्थं चाप्यवगाहताम्।
भाण्डानि चाददानानां घोषस्त्रिदिवमस्पृशत् ।। 2.89.14 ।।
पताकिन्यस्तु ता नाव: स्वयं दाशैरधिष्ठिता:।
वहन्त्यो जनमारूढं तदा सम्पेतुराशुगा: ।। 2.89.15 ।।
नारीणामभिपूर्णास्तु काश्चित् काश्चिच्च वाजिनाम्।
काश्चिदत्र वहन्ति स्म यानयुग्यं महाधनम्।। 2.89.16 ।।
ता: स्म गत्वा परं तीरमवरोप्य च तं जनम्।
निवृत्ता: काण्डचित्राणि क्रियन्ते दाशबन्धुभि: ।। 2.89.17 ।।
सवैजयन्तास्तु गजा गजारोहप्रचोदिता:।
तरन्त: स्म प्रकाशन्ते सध्वजा इव पर्वता: ।। 2.89.18 ।।
नावश्चारुरुहुश्चान्ये प्लवैस्तेरुस्तथापरे।
अन्ये कुम्भघटैस्तेरुरन्ये तेरुश्च बाहुभि: ।। 2.89.19 ।।
सा पुण्या ध्वजिनी गङ्गा दाशै: सन्तारिता स्वयम्।
मैत्रे मुहूर्त्ते प्रययौ प्रयागवनमुत्तमम् ।। 2.89.20 ।।
आश्वासयित्वा च चमूं महात्मा निवेशयित्वा च यथोपजोषम्।
द्रष्टुं भरद्वाजमृषिप्रवर्य्यमृत्विग्वृत: सन् भरत: प्रतस्थे ।। 2.89.21 ।।
स ब्राह्मणस्याश्रममभ्युपेत्य महात्मनो देवपुरोहितस्य।
ददर्श रम्योटजवृक्षषण्डं महद्वनं विप्रवरस्य रम्यम् ।। 2.89.22 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोननवतितम: सर्ग:।। 89 ।।
भरद्वाजाश्रमं दृष्ट्वा क्रोशादेव नरर्षभ:।
बलं सर्वमवस्थाप्य जगाम सह मन्त्रिभि: ।। 2.90.1 ।।
पद्भ्यामेव हि धर्मज्ञो न्यस्तशस्त्रपरिच्छद:।
वसानो वाससी क्षौमे पुरोधाय पुरोधसम् ।। 2.90.2 ।।
तत: सन्दर्शने तस्य भरद्वाजस्य राघव:।
मन्त्रिणस्तानवस्थाप्य जगामानुपुरोहितम् ।। 2.90.3 ।।
वसिष्ठमथ दृष्ट्वैव भरद्वाजो महातपा:।
सञ्चचालासनात्तूर्णं शिष्यानर्ध्यमिति ब्रुवन् ।। 2.90.4 ।।
समागम्य वसिष्ठेन भरतेनाभिवादित:।
अबुध्यत महातेजा: सुतं दशरथस्य तम् ।। 2.90.5 ।।
वसिष्ठसाहचर्य्यादिति भाव: ।। 2.90.5 ।।
ताभ्यामर्ध्यं च पाद्यं च दत्त्वा पश्चात् फलानि च।
आनुपूर्व्याच्च धर्मज्ञ: पप्रच्छ कुशलं कुले ।। 2.90.6 ।।
अयोध्यायां बले कोशे मित्रेष्वपि च मन्त्रिषु।
जानन् दशरथं वृत्तं न राजानमुदाहरत् ।। 2.90.7 ।।
वसिष्ठो भरतश्चैनं पप्रच्छतुरनामयम्।
शरीरेऽग्निषु वृक्षेषु शिष्येषु मृगपक्षिषु ।। 2.90.8 ।।
तथेति तत्प्रतिज्ञाय भरद्वाजो महातपा:।
भरतं प्रत्युवाचेदं राघवस्नेहबन्धनात् ।। 2.90.9 ।।
किमिहागमने कार्य्यं तव राज्यं प्रशासत:।
एतदाचक्ष्व मे सर्वं नहि मे शुद्ध्यते मन: ।। 2.90.10 ।।
सुषुवे यममित्रघ्नं कौसल्या नन्दवर्द्धनम्।
भ्रात्रा सह सभार्यो यश्चिरं प्रव्राजितो वनम् ।। 2.90.11 ।।
नियुक्त: स्त्रीनियुक्तेन पित्रा योऽसौ महायशा:।
वनवासी भवेतीह समा: किल चतुर्दश ।। 2.90.12 ।।
कच्चिन्न तस्यापापस्य पापं कर्तुमिहेच्छसि।
अकण्टकं भोक्तुमना राज्यं तस्यानुजस्य च ।। 2.90.13 ।।
एवमुक्तो भरद्वाजं भरत: प्रत्युवाच ह।
पर्य्यश्रुनयनो दु:खाद्वाचा संसज्जमानया ।। 2.90.14 ।।
हतोऽस्मि यदि मामेवं भगवानपि मन्यते।
मत्तो न दोषमाशङ्के नैवं मामनुशाधि हि ।। 2.90.15 ।।
न चैत दिष्टं माता मे यदवोचन्मदन्तरे।
नाहमेतेन तुष्टश्च न तद्वचनमाददे ।। 2.90.16 ।।
अहं तु तं नरव्याघ्रमुपयात: प्रसादक:।
प्रतिनेतुमयोध्यां च पादौ तस्याभिवन्दितुम् ।। 2.90.17 ।।
त्वं मामेवङ्गतं मत्वा प्रसादं कर्तुमर्हसि।
शंस मे भगवन् राम: क्व सम्प्रति महीपति: ।। 2.90.18 ।।
वसिष्ठादिभिर्ऋत्विग्भिर्याचितो भगवांस्तत:।
उवाच तं भरद्वाज: प्रसादाद्भरतं वच: ।। 2.90.19 ।।
त्वय्येतत्पुरुषव्याघ्र युक्तं राघववंशजे।
गुरुवृत्तिर्दमश्चैव साधूनां चानुयायिता ।। 2.90.20 ।।
जाने चैतन्मन:स्थं ते दृढीकरणमस्त्विति।
अपृच्छं त्वां तथात्यर्थं कीर्त्तिं समभिवर्द्धयन् ।। 2.90.21 ।।
जाने च रामं धर्म्मज्ञं ससीतं सहलक्ष्मणम्।
असौ वसति ते भ्राता चित्रकूटे महागिरौ ।। 2.90.22 ।।
श्वस्तु गन्तासि तं देशं वसाद्य सह मन्त्रिभि:।
एतं मे कुरु सुप्राज्ञ कामं कामार्थकोविद ।। 2.90.23 ।।
ततस्तथेत्येवमुदारदर्शन: प्रतीतरूपो भरतोऽब्रवीद्वच:।
चकार बुद्धिं च तदा तदाश्रमे निशानिवासाय नराधिपात्मज: ।। 2.90.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे नवतितम: सर्ग: ।। 90 ।।
कृतबुद्धिं निवासाय तत्रैव स मुनिस्तदा।
भरतं कैकयीपुत्रमातिथ्येन न्यमन्त्रयत् ।। 2.91.1 ।।
अब्रवीद्भरतस्त्वेनं नन्विदं भवता कृतम्।
पाद्यमर्घ्यं तथातिथ्यं वने यदुपपद्यते ।। 2.91.2 ।।
अथोवाच भरद्वाजो भरतं प्रहसन्निव।
जाने त्वां प्रीतिसंयुक्तं तुष्येस्त्वं येन केनचित् ।। 2.91.3 ।।
सेनायास्तु तवैतस्या: कर्तुमिच्छामि भोजनम्।
मम प्रीतिर्यथारूपा त्वमर्हो मनुजाधिप ।। 2.91.4 ।।
किमर्थं चापि निक्षिप्य दूरे बलमिहागत:।
कस्मान्नेहोपयातोसि सबल: पुरुषर्षभ ।। 2.91.5 ।।
भरत: प्रत्युवाचेदं प्राञ्जलिस्तं तपोधनम्। 
ससैन्यो नोपयातोऽस्मि भगवन् भगवद्भयात् ।। 2.91.6 ।।
राज्ञा च भगवन् नित्यं राजपुत्रेण वा सदा।
यत्नत: परिहर्त्तव्या विषयेषु तपस्विन: ।। 2.91.7 ।।
वाजिमुख्या मनुष्याश्च मत्ताश्च वरवारणा:।
प्रच्छाद्य भगवन् भूमिं महतीमनुयान्ति माम् ।। 2.91.8 ।।
ते वृक्षानुदकं भूमिमाश्रमेषूटजांस्तथा।
न हिंस्युरिति तेनाहमेक एव समागत: ।। 2.91.9 ।।
आनीयतामित: सेनेत्याज्ञप्त: परमर्षिणा।
ततस्तु चक्रे भरत: सेनाया: समुपागमम् ।। 2.91.10 ।।
अग्निशालां प्रविश्याथ पीत्वाप: परिमृज्य च।
आतिथ्यस्य क्रियाहेतोर्विश्वकर्माणमाह्वयत् ।। 2.91.11 ।।
आह्वये विश्वकर्माणमहं त्वष्टारमेव च।
आतिथ्यं कर्तुमिच्छामि तत्र मे संविधीयताम् ।। 2.91.12 ।।
	आह्वानमन्त्रमाह--आह्वय इत्यादिना। आह्वय इत्यात्मनेपदमार्षम्। विश्वकर्मा सर्वशिल्पकर्ता। त्वष्टा तु तक्षणेन गृहादिनिर्माता। यद्वा त्वष्टारमेव चेत्यवधारणेनासुरविश्वकर्म्मा मयो व्यावर्त्यते। तत्रातिथ्यनिमित्तं संविधीयतां गृहादिसंविधानं क्रियताम् ।। 2.91.12 ।।
आह्वये लोकपालांस्त्रीन् देवान् शक्रमुखांस्तथा।
आतिथ्यं कर्तुमिच्छामि तत्र मे संविधीयताम् ।। 2.91.13 ।।
प्राक्स्रोतसश्च या नद्य: प्रत्यक्स्रोतस एव च।
पृथिव्यामन्तरिक्षे च समायान्त्वद्य सर्वश: ।। 2.91.14 ।।
अन्या: स्रवन्तु मैरेयं सुरामन्या: सुनिष्ठिताम्।
अपराश्चोदकं शीतमिक्षुकाण्डरसोपमम् ।। 2.91.15 ।।
आह्वये देवगन्धर्वान् विश्वावसुहहाहुहून्।
तथैवाप्सरसो देवीर्गन्धर्व्वीश्चापि सर्वश: ।। 2.91.16 ।।
घृताचीमथ विश्वाचीं मिश्रकेशीमलम्बुसाम्।
नागदन्तां च हेमां च हिमामद्रिकृतस्थलाम् ।। 2.91.17 ।।
शक्रं याश्चोपतिष्ठन्ति ब्रह्माणं याश्च योषित:।
सर्वास्तुम्बुरुणा सार्द्धमाह्वये सपरिच्छदा: ।। 2.91.18 ।।
वनं कुरुषु यद्दिव्यं वासोभूषणपत्त्रवत्।
दिव्यनारीफलं शश्वत्तत्कौबेरमिहैतु च ।। 2.91.19 ।।
इह मे भगवान् सोमो विधत्तामन्नमुत्तमम्।
भक्ष्यं भोज्यं च चोष्यं च लेह्यं च विविधं बहु ।। 2.91.20 ।।
विचित्राणि च माल्यानि पादपप्रच्युतानि च।
सुरादीनि च पेयानि मांसानि विविधानि च ।। 2.91.21 ।।
एवं समाधिना युक्तस्तेजसाऽप्रतिमेन च।
शीक्षास्वरसमायुक्तं तपसा चाब्रवीन्मुनि: ।। 2.91.22 ।।
मनसा ध्यायतस्तस्य प्राङ्मुखस्य कृताञ्जले:।
आजग्मुस्तानि सर्वाणि दैवतानि पृथक््पृथक् ।। 2.91.23 ।।
मलयं दर्दुरं चैव तत: स्वेदनुदो़ऽनिल:।
उपस्पृश्य ववौ युक्त्या सुप्रियात्मा सुख: शिव: ।। 2.91.24 ।।
ततोभ्यवर्तन्त घना दिव्या: कुसुमवृष्टय:।
दिव्यदुन्दुभिघोषश्च दिक्षु सर्वासु शुश्रुवे ।। 2.91.25 ।।
पुष्पवृष्टयोऽभ्यवर्त्तन्त, आसन्नित्यर्थ: ।। 2.91.25 ।।
प्रववुश्चोत्तमा वाताननृतुश्चाप्सरोगणा:।
प्रजगुर्देवगन्धर्वा वीणा: प्रमुमुचु: स्वरान् ।। 2.91.26 ।।
स शब्दो द्यां च भूमिं च प्राणिनां श्रवणानि च।
विवेशोच्चारित: श्लक्ष्ण: समो लयगुणान्वित: ।। 2.91.27 ।।
तस्मिन्नुपरते शब्दे दिव्ये श्रोतृ(त्र)सुखे नृणाम्।
ददर्श भारतं सैन्यं विधानं विश्वकर्मण: ।। 2.91.28 ।।
बभूव हि समा भूमि: समन्तात्पञ्चयोजना।
शाद्वलैर्बहुभिश्छन्ना नीलवैडूर्य्यसन्निभै: ।। 2.91.29 ।।
तस्मिन् बिल्वा: कपित्थाश्च पनसा बीजपूरका:।
आमलक्यो बभूवुश्च चूताश्च फलभूषणा: ।। 2.91.30 ।।
उत्तरेभ्य: कुरुभ्यश्च वनं दिव्योपभोगवत्। 
आजगाम नदी दिव्या तीजैर्बहुभिर्वृता ।। 2.91.31 ।।
चतु:शालानि शुभ्राणि शालाश्च गजवाजिनाम्।
हर्म्यप्रासादसम्बाधास्तोरणानि शुभानि च ।। 2.91.32 ।।
सितमेघनिभं चापि राजवेश्मसु  तोरणम्।
दिव्यमाल्यकृताकारं दिव्यगन्धसमुक्षितम् ।। 2.91.33 ।।
चतुरश्रमसम्बाधं शयनासनयानवत्।
दिव्यै: सर्वरसैर्युक्तं दिव्यभोजनवस्त्रवत्।
उपकल्पितसर्वान्नं धौतनिर्मलभाजनम् ।। 2.91.34 ।।
क्लृप्तसर्वासनं श्रीमत् स्वास्तीर्णशयनोत्तमम्।
प्रविवेश महाबाहुरनुज्ञातो महर्षिणा।
वेश्म तद्रत्नसम्पूर्णं भरत: केकयीसुत: ।। 2.91.35 ।।
अनुजग्मुश्च तं सर्वे मन्त्रिण: सपुरोहिता:।
बभूवुश्च मुदा युक्ता दृष्ट्वा तं वेश्मसंविधिम् ।। 2.91.36 ।।
तत्र राजासनं दिव्यं व्यजनं छत्रमेव च।
भरतो मन्त्रिभि: सार्द्धमभ्यवर्त्तत राजवत् ।। 2.91.37 ।।
आसनं पूजयामास रामायाभिप्रणम्य च।
वालव्यजनमादाय न्यषीदत् सचिवासने ।। 2.91.38 ।।
आनुपूर्व्यानिषेदुश्च सर्वे मन्त्रिपुरोहिता:।
तत: सेनापति: पश्चात् प्रशास्ता च निषेदतु: ।। 2.91.39 ।।
ततस्तत्र मुहूर्त्तेन नद्य: पायसकर्दमा:।
उपातिष्ठन्त भरतं भरद्वाजस्य शासनात् ।। 2.91.40 ।।
तासामुभयत:कूलं पाण्डुमृत्तिकलेपना:।
रम्याश्चावसथा दिव्या ब्रह्मणस्तु प्रसादजा: ।। 2.91.41 ।।
तेनैव च मुहूर्त्तेन दिव्याभरणभूषिता:।
आगुर्विंशतिसाहस्रा ब्रह्मणा प्रहिता: स्त्रिय: ।। 2.91.42 ।।
सुवर्णमणिमुक्तेन प्रवालेन च शोभिता:।
आगुर्विंशतिसाहस्रा: कुबेरप्रहिता: स्त्रिय: ।। 2.91.43 ।।
याभिर्गृहीतपुरुष: सोन्माद इव लक्ष्यते।
आगुर्विंशतिसाहस्रा नन्दनादप्सरोगणा: ।। 2.91.44 ।।
नारदस्तुम्बुरुर्गोप: प्रवरा: सूर्य्यवर्चस:।
एते गन्धर्वराजानो भरतस्याग्रतो जगु: ।। 2.91.45 ।।
अलम्बुसा मिश्रकेशी पुण्डरीकाथ वामना।
उपानृत्यंस्तु भरत भरद्वाजस्य शासनात् ।। 2.91.46 ।।
यानि माल्यानि देवेषु यानि चैत्ररथे वने।
प्रयागे तान्यदृश्यन्त भरद्वाजस्य तेजसा ।। 2.91.47 ।।
बिल्वा मार्दङ्गिका आसन् शम्याग्राहा विभीतका:।
अश्वत्थानर्त्तकाश्चासन् भरद्वाजस्य शासनात् ।। 2.91.48 ।।
तत: सरलतालाश्च तिलका नक्तमालका:।
प्रहृष्टास्तत्र सम्पेतु: कुब्जा भूत्वाथ वामना: ।। 2.91.49 ।।
शिंशुपामलकीजम्ब्वो याश्चान्या: काननेषु ता:।
मालती मल्लिका जातिर्याश्चान्या: कानने लता: ।। 2.91.50 ।।
प्रमदाविग्रहं कृत्वा भरद्वाजाश्रमेऽवदन्।
सुरा: सुरापा: पिबत पायसं च बुभुक्षिता:।
मांसानि च सुमेध्यानि भक्ष्यन्तां यावदिच्छथ ।। 2.91.51 ।।
उच्छाद्य स्नापयन्ति स्म नदीतीरेषु वल्गुषु।
अप्येकमेकं पुरुषं प्रमदा: सप्त चाष्ट च ।। 2.91.52 ।।
संवाहन्त्य: समापेतुर्नार्यो रुचिरलोचना:।
परिमृज्य तथान्योन्यं पाययन्ति वराङ्गना: ।। 2.91.53 ।।
हयान् गजान् खरानुष्ट्रांस्तथैव सुरभे: सुतान्।
अभोजयन् वाहनपास्तेषां भोज्यं यथाविधि ।। 2.91.54 ।।
इक्षूंश्च मधुलाजांश्च भोजयन्ति स्म वाहनान्।
इक्ष्वाकुवरयोधानां चोदयन्तो महाबला: ।। 2.91.55 ।।
नाश्वबन्धोऽश्वमाजानान्न गजं कुञ्जरग्रह:।
मत्तप्रमत्तमुदिता नमू: सा तत्र सम्बभौ ।। 2.91.56 ।।
तर्पिता: सर्वकामैस्ते रक्तचन्दनरूषिता:।
अप्सरोगणसंयुक्ता: सैन्या वाचमुदैरयन् ।। 2.91.57 ।।
नैवायोध्यां गमिष्यामो न गमिष्याम दण्डकान्।
कुशलं भरतस्यास्तु रामस्यास्तु तथा सुखम् ।। 2.91.58 ।।
इति पादातयोधाश्च हस्त्यश्वारोह बन्धका:।
अनाथास्तं विधिं लब्ध्वा वाचमेतामुदैरयन् ।। 2.91.59 ।।
सम्प्रहृष्टा विनेदुस्ते नरास्तत्र सहस्रश:।
भरतस्यानुयातार: स्वर्गोयमिति चाब्रुवन् ।। 2.91.60 ।।
नृत्यन्ति स्म हसन्ति स्म गायन्ति स्म च सैनिका:।
समन्तात् परिधावन्ति माल्योपेता: सहस्रश: ।। 2.91.61 ।।
ततो भुक्तवतां तेषां तदन्नममृतोपमम्।
दिव्यानुद्वीक्ष्य भक्ष्यांस्तानभवद्भक्षणे मति: ।। 2.91.62 ।।
प्रेष्याश्चेष्ट्यश्च वध्वश्च बलस्थाश्च सहस्रश:।
बभूवुस्ते भृशं दृप्ता: सर्वे चाहतवासस: ।। 2.91.63 ।।
कुञ्जराश्च खरोष्ट्राश्च गोश्वाश्च मृगपक्षिण:।
बभूवु: सुभृतास्तत्र नान्यो ह्यन्यमकल्पयत् ।। 2.91.64 ।।
नाशुक्लवासास्तत्रासीत् क्षुधितो मलिनोऽपि वा।
रजसा ध्वस्तकेशो वा नर: कश्चिददृश्यत ।। 2.91.65 ।।
आजैश्चापि च वाराहैर्निष्ठानवरसञ्चयै:।
फलनिर्यूहसंसिद्धै: सूपैर्गन्धरसान्वितै: ।। 2.91.66 ।।
पुष्पध्वजवती: पूर्णा: शुक्लस्यान्नस्य चाभित:।
ददृशुर्विस्मितास्तत्र नरा लौही: सहस्रश: ।। 2.91.67 ।।
बभूवुर्वनपार्श्वेषु कूपा: पायसकर्दमा:।
ताश्च कामदुघा गावो द्रुमाश्चासन् मधुस्रुत: ।। 2.91.68 ।।
वाप्यो मैरेयपूर्णाश्च मृष्टमांसचयैर्वृता:।
प्रतप्तपिठरैश्चापि मार्गमायूरकौक्कुटै: ।। 2.91.69 ।।
पात्रीणां च सहस्राणि स्थालीनां नियुतानि च।
न्यर्बुदानि च पात्राणि शातकुम्भमयानि च ।। 2.91.70 ।।
स्थाल्य: कुम्भ्य: करम्भ्यश्च दधिपूर्णा: सुसंस्कृता:।
यौवनस्थस्य गौरस्य कपित्थस्य सुगन्धिन: ।। 2.91.71 ।।
ह्रदा: पूर्णा रसालस्य दघ्न: श्वेतस्य चापरे।
बभूवु: पायसस्यान्ये शर्करायाश्च सञ्चया: ।। 2.91.72 ।।
कल्कांश्चूर्णकषायांश्च स्नानानि विविधानि च।
ददृशुर्भाजनस्थानि तीर्थेषु सरितां नरा: ।। 2.91.73 ।।
शुक्लानंशुमतश्चापि दन्तधावनसञ्चयान्।
शुक्लांश्चन्दनकल्कांश्च समुद्गेष्ववतिष्ठत: ।। 2.91.74 ।।
दर्पणान् परिमृष्टांश्च वाससां चापि सञ्चयान्।
पादुकोपानहश्चैव युग्मानि च सहस्रश: ।। 2.91.75 ।।
आञ्जनी: कङ्कतान् कूर्चान् शस्त्राणि च धनूंषि च।
मर्मत्राणानि चित्राणि शयनान्यासनानि च ।। 2.91.76 ।।
प्रतिपानह्रदान् पूर्णान् खरोष्ट्रगजवाजिनाम्।
अवगाह्य सुतीर्थांश्च ह्रदान् सोत्पलपुष्करान् ।। 2.91.77 ।।
आकाशवर्णप्रतिमान् स्वच्छतोयान् सुखप्लवान्।
नीलवैडूर्य्यवर्णांश्च मृदून् यवससञ्चयान् ।। 2.91.78 ।।
निर्वापार्थान् पशूनां ते ददृशुस्तत्र सर्वश: ।। 2.91.79 ।।
व्यस्मयन्त मनुष्यास्ते स्वप्नकल्पं तदद्भुतम्।
दृष्ट्वातिथ्यं कृतं तादृक् भरतस्य महर्षिणा ।। 2.91.80 ।।
इत्येवं रममाणानां देवानामिव नन्दने।
भरद्वाजाश्रमे रम्ये सा रात्रिर्व्यत्यवर्त्तत ।। 2.91.81 ।।
प्रतिजग्मुश्च ता नद्यो गन्धर्वाश्च यथागतम्।
भरद्वाजमनुज्ञाप्य ताश्च सर्वा वराङ्गना: ।। 2.91.82 ।।
तथैव मत्ता मदिरोत्कटा नरास्तथैव दिव्यागुरुचन्दनोक्षिता:।
तथैव दिव्या विविधा: स्रगुत्तमा: पृथक् प्रकीर्णा मनुजै: प्रमर्दिता: ।। 2.91.83 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकनवतितम: सर्ग: ।। 91 ।।
ततस्तां रजनीं व्युष्य भरत: सपरिच्छद:।
कृतातिथ्यो भरद्वाजं कामादभिजगाम ह ।। 2.92.1 ।।
तमृषि: पुरुषव्याघ्रं प्राञ्जलिं प्रेक्ष्य चागतम्।
हुताग्निहोत्रो भरतं भरद्वाजोऽभ्यभाषत ।। 2.92.2 ।।
कच्चिदत्र सुखा रात्रिस्तवास्मद्विषये गता।
समग्रस्ते जन: कच्चिदातिथ्ये शंस मेऽनघ ।। 2.92.3 ।।
तमुवाचाञ्जलिं कृत्वा भरतोऽभिप्रणम्य च।
आश्रमादभिनिष्क्रान्तमृषिमुत्तमतेजसम् ।। 2.92.4 ।।
सुखोषितोऽस्मि भगवन् समग्रबलवाहन:।
तर्पित: सर्वकामैश्च सामात्यो बलवत्त्वया ।। 2.92.5 ।।
अपेतक्लमसन्तापा: सुभिक्षा: सुप्रतिश्रया:।
अपि प्रेष्यानुपादाय सर्वे स्म सुसुखोषिता: ।। 2.92.6 ।।
आमन्त्रयेऽहं भगवन् कामं त्वामृषिसत्तम।
समीपं प्रस्थितं भ्रातुर्मैत्रेणेक्षस्व चक्षुषा ।। 2.92.7 ।।
आश्रमं तस्य धर्मज्ञ धार्मिकस्य महात्मन:।
आचक्ष्व कतमो मार्ग: कियानिति च शंस मे ।। 2.92.8 ।।
इति पृष्टस्तु भरतं भ्रातृदर्शनलालसम्।
प्रत्युवाच महातेजा भरद्वाजो महातपा: ।। 2.92.9 ।।
भरतार्द्धतृतीयेषु योजनेष्वजने वने।
चित्रकूटो गिरिस्तत्र रम्यनिर्दरकानन: ।। 2.92.10 ।।
उत्तरं पार्श्वमासाद्य तस्य मन्दाकिनी नदी।
पुष्िपतद्रुमसञ्छन्ना रम्यपुष्पितकानना ।। 2.92.11 ।।
अनन्तरं तत्सरितश्चित्रकूटश्च पर्वत:।
तयो: पर्णकुटी तात तत्र तौ वसतो ध्रुवम् ।। 2.92.12 ।।
दक्षिणेनैव मार्गेण सव्यदक्षिणमेव वा।
गजवाजिरथाकीर्णां वाहिनीं वाहिनीपते।
वाहयस्व महाभाग ततो द्रक्ष्यसि राघवम् ।। 2.92.13 ।।
प्रयाणमिति तच्छ्रुत्वा राजराजस्य योषित:।
हित्वा यानानि यानार्हा ब्राह्मणं पर्य्यवारयन् ।। 2.92.14 ।।
वेपमाना कृशा दीना सह देव्या सुमित्रया।
कौसल्या तत्र जग्राह कराभ्यां चरणौ मुने: ।। 2.92.15 ।।
असमृद्धेन कामेन सर्वलोकस्य गर्हिता।
कैकेयी तस्य जग्राह चरणौ सव्यपत्रपा ।। 2.92.16 ।।
तं प्रदक्षिणमागम्य भगवन्तं महामुनिम्।
अदूराद्भरतस्यैव तस्थौ दीनमनास्तदा ।। 2.92.17 ।।
तत: पप्रच्छ भरतं भरद्वाजो दृढव्रत:।
विशेषं ज्ञातुमिच्छामि मातॄणां तव राघव ।। 2.92.18 ।।
एवमुक्तस्तु भरतो भरद्वाजेन धार्मिक:।
उवाच प्राञ्जलिर्भूत्वा वाक्यं वचनकोविद: ।। 2.92.19 ।।
यामिमां भगवन् दीनां शोकानशनकर्शिताम्।
पितुर्हि महिषीं देवीं देवतामिव पश्यसि ।। 2.92.20 ।।
एषा तं पुरुषव्याघ्रं सिंहविक्रान्तगामिनम्।
कौसल्या सुषुवे रामं धातारमदितिर्यथा ।। 2.92.21 ।।
अस्यावामभुजं श्लिष्टा यैषा तिष्ठति दुर्मना:।
[इयं सुमित्रा दु:खार्ता देवी राज्ञश्च मध्यमा।]
कर्णिकारस्य शाखेव शीर्णपुष्पा वनान्तरे ।। 2.92.22 ।।
एतस्यास्तु सुतौ देव्या: कुमारौ देववर्णिनौ।
उभौ लक्ष्मणशत्रुघ्नौ वीरौ सत्यपराक्रमौ ।। 2.92.23 ।।
यस्या: कृते नरव्याघ्रौ जीवनाशमितो गतौ।
राजपुत्रविहीनश्च स्वर्गं दशरथो गत: ।। 2.92.24 ।।
क्रोधनामकृतप्रज्ञां दृप्तां सुभगमानिनीम्।
ऐश्वर्यकामां कैकेयीमनार्य्यामार्यरूपिणीम् ।। 2.92.25 ।।
ममैतां मातरं विद्धि नृशंसां पापनिश्चयाम्।
यतो मूलं हि पश्यामि व्यसनं महदात्मन: ।। 2.92.26 ।।
इत्युक्त्वा नरशार्दूलो बाष्पगद्गदया गिरा।
स निशश्वास ताम्राक्षो नाग: क्रुद्ध इव श्वसन् ।। 2.92.27 ।।
भरद्वाजो महर्षिस्तं ब्रुवन्तं भरतं तथा।
प्रत्युवाच महाबुद्धिरिदं वचनमर्थवत् ।। 2.92.28 ।।
न दोषेणावगन्तव्या कैकेयी भरत त्वया।
रामप्रव्राजनं ह्येतत् सुखोदर्कं भविष्यति ।। 2.92.29 ।।
देवानां दानवानां च ऋषीणां भावितात्मनाम्।
हितमेव भविष्यद्धि रामप्रव्राजनादिह ।। 2.92.30 ।।
अभिवाद्य तु संसिद्ध: कृत्वा चैनं प्रदक्षिणम्।
आमन्त्र्य भरत: सेन्यं युज्यतामित्यचोदयत् ।। 2.92.31 ।।
ततो वाजिरथान् युक्त्वा दिव्यान् हेमपरिष्कृतान्।
अध्यारोहत् प्रयाणार्थी बहून् बहुविधो जन: ।। 2.92.32 ।।
गजकन्या गजाश्चैव हेमकक्ष्या: पताकिन:।
जीमूता इव घर्मान्ते सघोषा: सम्प्रतस्थिरे ।। 2.92.33 ।।
विविधान्यपि यानानि महान्ति च लघूनि च।
प्रययु: सुमहार्हाणि पादैरेव पदातय: ।। 2.92.34 ।।
अथ यानप्रवेकैस्तु कौसल्याप्रमुखा: स्त्रिय:।
रामदर्शनकांक्षिण्य: प्रययुर्मुदितास्तदा ।। 2.92.35 ।।
चन्द्रार्कतरुणाभासां नियुक्तां शिबिकां शुभाम्।
आस्थाय प्रययौ श्रीमान् भरत: सपरिच्छद: ।। 2.92.36 ।।
सा प्रयाता महासेना गजवाजिरथाकुला।
दक्षिणां दिशमावृत्य महामेघ इवोत्थित: ।। 2.92.37 ।।
वनानि तु व्यतिक्रम्य जुष्टानि मृगपक्षिभि:।
गङ्गाया: परवेलायां गिरिष्वपि नदीषु च ।। 2.92.38 ।।
सा सम्प्रहृष्टद्विजवाजियोधा वित्रासयन्ती मृगपक्षिसङ्घान्।
महद्वनं तत्प्रतिगाहमाना रराज सेना भरतस्य तत्र ।। 2.92.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्विनवतितम: सर्ग: ।। 92 ।।
















