।। अथ चतुर्थः पादः ।।
।। आनुमानिकाधिकरणम् ।। ( 1-4-1 )
सू - आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।। 	( 1-4-1 )
पूर्वत्र स्पष्टजीवादिलिङ्गवाक्यं विचारितम् ।
अत्रात्यन्तस्पष्टजीवलिङ्गवाक्यं विचार्यते ।। 340 ।।
अत्यन्तस्पष्टजीवादिलिङ्गवाक्यविचारणात् ।
लक्षणस्य ब्रह्मभिन्नेऽतिव्याप्तिर्वार्यतेऽत्र च ।। 341 ।।
पूर्वं जीवात्परः कश्चित् नेति वादो निराकृतः ।
अत्र प्रकारान्तरेण प्रवृत्तस्स निवार्यते ।। 342 ।।
(पू) महतः परमव्यक्तमिति मन्त्रे कठश्रुतेः ।
अव्यक्तशब्देनोक्तं तत् - प्रधानमपि कारणम् ।। 343 ।।
तत्तन्त्रप्रत्यभिज्ञानात्पुरुषात्पञ्चविंशकात् ।
पुरुषान्न परं किञ्चिदित्यन्यस्य च वारणात् ।। 344 ।।
(सि) इति चेन्न रथत्वेन शरीरं यद्धि रूपितम् ।
तद्ग्राह्यव्यक्तशब्दोऽतः नाशब्दं तन्न कारणम् ।। 345 ।।
आत्मानं रथिनं विद्धीत्यादिपूर्वोक्तमन्त्रतः ।
उपासनोपायभूता आत्मदेहादयः क्रमात् ।। 346 ।।
रूपिता ये रथित्वाद्यैर्वशीकार्यत्व एष्वथ ।
पराः प्रोक्ता इन्द्रियेभ्यः परा इत्यादिमन्त्रतः ।। 347 ।।
तत्रेन्द्रियादयस्ते च स्वस्वशब्देन भाषिताः ।
शरीरं तु रथत्वेन रूपितं न स्वशब्दतः ।। 348 ।।
परिशेषात्पूर्वमुक्तवाक्यस्थाव्यक्तशब्दतः ।
तदेव गृह्यतेऽतोऽत्र नैव तन्त्राभिमर्शनम् ।। 349 ।।
न पञ्चविंशकः प्रोक्तः पुरुषः पर इत्यतः ।
वशीकार्ये परां काष्ठां गतः प्राप्यः परः पुमान् ।। 350 ।।
इममर्थं वाक्यशेषः प्रदर्शयति च स्फुटम् ।
यच्छेद्वाङ्मनसी प्राज्ञस्तद्यच्छेज्ज्ञान इत्यपि ।। 351 ।।
सू-सूक्ष्मं  तु तदर्हत्वात् ।। ( 1-4-2 )
शरीरावस्थमव्यक्तमेव कार्यार्हमित्यतः ।
शरीरमेव तेनेहाऽव्यक्तशब्देन गृह्यते ।। 352 ।।
सू - ।। तदधीनत्वादर्थवत् ।। ( 1-4-3 )
परमात्मशरीरत्वात्तदधीनतयाऽर्थवत् ।
भूतसूक्ष्ममिति ह्यत्राव्यक्तशब्देन गृह्यते ।। 353 ।।
सू - ।। ज्ञेयत्वावचनाच्च ।। ( 1-4-4 )
यदि तन्त्रप्रक्रिया स्यात् व्यक्ताव्यक्तेति तद्गिरः ।
वक्तव्या ज्ञेयताऽस्यापि नोक्ता साऽतो न सा मता ।। 354 ।।
सू - वदतीति चेन्न प्राज्ञो हि प्रकरणात् ।। ( 1-4-5 )
(पू) अशब्दमिति वाक्येनाऽव्यक्तस्य ज्ञेयतोच्यते ।
(सि) नैवं प्राज्ञस्य तत्रोक्तेस्तस्यैव प्रकृतत्वतः ।। 355 ।।
सू - ।। त्रयाणामेव चैवमुपन्यासः प्रश्नश्च ।। ( 1-4-6 )
अत्र प्रकरणे येयमित्यारभ्यासमाप्तितः ।
उपास्योपासनोपासितॄणां ज्ञेयतया बहुः ।। 356 ।।
उपन्यासस्तथा प्रश्नस्त्रयाणामेव दृश्यते ।
तस्मादव्यक्तस्य नेह ग्रहणं तान्त्रिकस्य हि ।। 357 ।।
सू - ।। महद्वच्च ।। ( 1-4-7 )
बुद्धेरात्मा महानित्यत्रात्मशब्दात् यथा महान् ।
न गृह्यते तथाऽव्यक्तशब्देनापि न तान्त्रिकम् ।। 358 ।।
।। चमसाधिकरणम् ।। ( 1-4-2 )
सू - ।। चमसवदविशेषात् ।। ( 1-4-8 )
अव्यक्ताख्यप्रधानस्य स्वतन्त्रत्वं निराकृतम् ।
अजामन्त्रेण तत्सिद्धिरित्याशंक्य निरस्यते ।। 359 ।।
(पू) श्वेताश्वतरवेदेऽजामेकामित्यादि पठ्यते ।
तत्राजा तन्त्रसिद्धा स्यादकार्यत्वश्रुतेस्तथा ।। 360 ।।
स्वातन्त्र्येण प्रजानां च स्रष्टृत्वश्रवणादपि ।
(सि) मैवमब्रह्मात्मिकाजा कारणत्वेन नोच्यते ।। 361 ।।
जन्मायोगश्रुतेरेव नियमो नहि तद्ग्रहे ।
यथार्वाग्बिल इत्यादौ चमसाख्ये च साधने ।। 362 ।।
श्रुतेपि वाक्यशेषेण शिरसश्चमसत्वधीः ।
तथात्र तन्त्रसिद्धाजाग्रहणे न नियामकम् ।। 363 ।।
सृष्टेर्हेतुत्वमेवोक्तं न स्वातन्त्र्यमिहोच्यते ।
सू - ।। ज्योतिरुपक्रमा तु तथा ह्यधीयत एके ।। ( 1-4-9 )
ब्रह्मकारणिकैवैषाऽजा तथा तैत्तिरीयकाः ।। 364 ।।
अधीयतेऽणोरणीयानित्यारभ्य परात्मतः ।
सर्वोत्पत्त्या तदात्मत्ववादिमन्त्रगणस्थले ।। 365 ।।
अजामेकामिति प्रोक्ताजा परात्मात्मिकैव सा ।
सू - ।। कल्पनोपदेशाच्च मध्वादिवदविरोधः ।। ( 1-4-10 )
अस्मान्मायीति वाक्येन सृष्टेरत्रोपदेशतः ।। 366 ।।
अजात्वब्रह्मकार्यत्वधर्मयोर्न परस्परम् ।
विरोधो, लयकाले तु नामरूपे विहाय तत् ।। 367 ।।
ब्रह्मदेहतया तिष्ठत्यचिद्वस्त्वजता ततः ।
भजमाना सृष्टिकाले ते अजा ब्रह्महेतुका ।। 368 ।।
आदित्यस्य यथा सृष्टौ मधुत्वं कार्यता तथा ।
तस्यैव लयकाले तु सूक्ष्मस्थितिरकार्यता ।। 369 ।।
।। इति चमसाधिकरणम् ।।
।। सङ्ख्योपसङ्ग्रहाधिकरणम् ।। ( 1-4-3 )
सू - ।। न संख्योपसङ्ग्रहादपि नानाभावादतिरेकाच्च ।। ( 1-4-11 )
प्रास्तमब्रह्मात्मकत्वमजाया हेत्वभावतः ।
यस्मिन्नित्यत्र तल्लिङ्गमस्तीत्येतन्निरस्यते ।। 370 ।।
(पू) यस्मिन्पञ्चेति मन्त्रोऽस्ति बृहदारण्यकश्रुतौ ।
एष मन्त्रस्सांख्यतन्त्रतत्त्वबोधक इष्यते ।। 371 ।।
पञ्चविंशतिसंख्याकतन्त्रतत्त्वप्रतीतितः ।
मोक्षाधिकारादेतानि तान्त्रिकाणीति निश्चयः ।। 372 ।।
(सि) मैवं, यस्मिन्पञ्च पञ्चजना इत्यादिवाक्यतः ।
पञ्चविंशतिसंख्योपसंग्रहादपि तत्पदात् ।। 373 ।। 
नात्र तन्त्रप्रतीतिस्स्यादेषां तेभ्यः पृथक्त्वतः ।
यस्मिन्निति पदप्रोक्तब्रह्माश्रयतया सदा ।। 374 ।।
तेषां ब्रह्मात्मकत्वं हि ज्ञायते चातिरेकतः ।
यच्छब्दवाच्यश्चाकाशश्चाधिको पञ्चविंशतेः ।। 375 ।।
संख्यासंग्रह एवात्र नास्तीति ज्ञाप्यतेऽपिना ।
अत्र पञ्चजनाभिख्याः पञ्च सन्तीति कथ्यते ।। 376 ।।
सू - ।। प्राणादयो वाक्यशेषात् ।। ( 1-4-12 )
पञ्च प्राणादयः पञ्चजना ब्रह्माश्रया इति ।
प्राणस्य प्राणमित्यादिवाक्यशेषात्प्रतीयते ।। 377 ।।
सू - ज्योतिषैकेषामसत्यन्ने ।। ( 1-4-13 )
असत्यन्नेपि काण्वानां पाठे पञ्चजना इमे ।
इन्द्रियाणीति बुध्येत ज्योतिश्शब्दात्पुरोदितात् ।। 378 ।।
प्रकाशकानां ब्रह्मोक्त्वा प्रकाशकमनन्तरम् ।
पञ्चपञ्चेत्युक्तितस्स्युस्तादृश्येवेन्द्रियाणि हि ।। 379 ।।
अतो यस्मिन्पञ्च पञ्चेत्यादिना परमात्मनि ।
अक्षभूतस्थितिप्रोक्तेर्नैव कथ्येत तान्त्रिकम् ।। 380 ।।
।। इति संख्योपसंग्रहाधिकरणम् ।।

।। कारणत्वाधिकरणम् ।। ( 1-4-4 )
सू - ।। कारणत्वेन चाकाशादिषु यथाव्यपदिष्टोक्तेः ।। ( 1-4-14 )
अब्रह्मात्मप्रधानस्य कारणत्वमवैदिकम् ।
इत्युक्तं तत्र वेदानामैककण्ठ्योक्तिरस्यते ।। 381 ।।
(पू) सदेवेत्यसदेवेति क्वचिदव्याकृतं तथा ।
उच्यते कारणं वस्तु वाक्यैः कारणबोधिभिः ।। 382 ।।
ब्रह्मणः कारणत्वे तु सत्त्वासत्त्वादिबाधतः ।
सर्ववाक्यैककण्ठ्यं न भवेत् , तन्त्रोदिते पुनः ।। 383 ।।
सत्त्वासत्त्वाव्याकृतत्वान्यासते कालभेदतः ।
अनादित्वात्सृष्टिकाले परिणामित्वतस्तथा ।। 384 ।।
नामरूपवियोगेनाव्यक्तत्वात्प्रलये ततः ।
(सि) कारणं तत्प्रधानं स्यादिति वादोऽसमञ्जसः ।। 385 ।।
सर्वज्ञत्वाद्युक्तधर्मविशिष्टस्यैव सर्वदा ।
अकाशादिषु कार्येषु कारणत्वेन कीर्तनात् ।। 386 ।।
ब्रह्मैव कारणमिति सर्ववाक्यैर्विनिश्चयः ।
सत्यं ज्ञानमिति श्रुत्या प्रकृतस्य विपश्चितः ।। 387 ।।
सर्वेषूत्तरवाक्येषु  सम्बन्धः परिदृश्यते ।
एवमेव हि सर्वत्र, तस्मात् ब्रह्मैव कारणम् ।। 388 ।।
सू - ।। समाकर्षात् ।। ( 1-4-15 )
प्राक् सोकामयतेत्युक्तब्रह्मणस्सृजतो जगत् ।
असद्वा इदमित्यत्र, तद्धेत्युक्तस्य चोपरि ।। 389 ।।
स एष इति वाक्ये च समाकर्षादसत्पदम् ।
अव्याकृतपदं चाह ब्रह्माव्यक्तशरीरकम् ।। 390 ।।
तथा ब्रह्मात्मशब्दौ च न प्रधानावबोधकौ ।
कारणत्वप्रसङ्गोऽतः प्रधानस्य न विद्यते ।। 391 ।।
।। इति कारणत्वाधिकरणम् ।।
।। जगद्वाचित्वाधिकरणम् ।। (1-4-5 )
सू - ।। जगद्वाचित्वात् ।। ( 1-4-16 )
सर्वत्र चेतनस्यैव जगत्कारणतोच्यते ।
इत्युक्तं प्राक् , चेतनस्स कर्मिजीवो न चेतरः ।। 392 ।।
तेनाधिष्ठितमेवैतत्प्रधानं हेतुरिष्यते ।
इत्यसौ सांख्यवादोऽत्राधिकृतौ विनिवार्यते ।। 393 ।।
(पू) कौषीतकीश्रुतौ यो वै बालाक इति पठ्यते ।
वेदितव्यतयात्रोक्तः वियुक्तः प्रकृतेः पुमान् ।। 394 ।।
यस्यवैतदितिश्रुत्या कर्मसम्बन्धितोक्तितः ।
ब्रह्मणस्तु च तद्योगः पुण्यपापात्मकर्मणि ।। 395 ।।
रूढत्वात्कर्मशब्दस्य तदेवात्रोक्तमित्यतः ।
(सि) कर्मिजीवाधिष्टितैतत्प्रधानं हेतुरित्यसत् ।। 396 ।।
यस्य वैतत्कर्म स इत्युक्तकर्मपदस्य च ।
ब्रह्मकार्यजगद्वाचित्वान्न सांख्योक्तपुंग्रहः ।। 397 ।।
बालाकिना ब्रह्मतया प्रोक्तादित्यादिकर्मिणाम् । 
तत्त्वं निराकृत्य, परज्ञापनायैव भाषिते ।। 398 ।।
वाक्येऽस्मिन्कर्मशब्देन पुण्यपापादि नोच्यते ।
अज्ञातज्ञापनासिद्धेः कार्यं क्रियत इत्यतः ।। 399 ।।
प्राक् प्रस्तुतादित्यमुखजगद्वाच्येतदित्यपि ।
अतश्चैतज्जगत्कृत्स्नं यस्य कार्यं परात्मनः ।। 400 ।।
नारायणस्स एवात्र वेदितव्यतयोच्यते ।
सू - ।। जीवमुख्यप्राणलिङ्गान्नेति चेत्तद्वचाख्यातम् ।। 1-4-17 ।।
(पू) एवमेवेत्यत्र वाक्ये भोक्तुर्जीवस्य लिङ्गतः ।। 401 ।।
अथास्मिन्प्राण इत्यादौ मुख्यप्राणस्य चान्वयात् ।
(सि) नायं परात्मेति चेत्प्राक् परिहारोऽस्य दर्शितः ।। 402 ।।
उपक्रमादिना ब्रह्मपरत्वे निश्चिते सति ।
सर्वं तदनुरोधेन नेयं लिङ्गमितीरितम् ।। 403 ।।
प्रातर्दने जीवमुख्यप्राणलिङ्गप्रकीर्तनम् ।
तत्तच्छरीरकब्रह्मोपासार्थमिति भाषितम् ।। 404 ।।
इह चास्मिन् प्राण इति सामानाधिकरण्यतः ।
प्राणान्तर्याम्युपास्त्यर्थं युक्तं प्राणप्रकीर्तनम् ।। 405 ।।
सू ।। अन्यार्थं तु जैमिनिः प्रश्नव्याख्यानाभ्यामपि चैवमेके ।। (1-4-18)
देहातिरिक्तजीवस्य सद्भावप्रतिपादनम् ।
तदन्यब्रह्मसद्भावज्ञापनायेति जैमिनिः ।। 406 ।।
क्वैष एतदिति प्रश्नादथास्मिन्प्राण इत्यतः ।
सता सोम्येत्यादिवाक्यसमार्थोत्तरवाक्यतः ।। 407 ।।
एके च शाखिनस्तस्मिन् शेत इत्यवसानगम् ।
परात्मविषयं वाक्यं संवादेऽस्मिन्पठन्ति हि ।। 408 ।।
।। इति जगद्वाचित्वाधिकरणम् ।।
।। वाक्यान्वयाधिकरणम् ।।
सू - ।। वाक्यान्वयात् ।। ( 1-4-19 )
पूर्वत्र कर्मशब्दस्य जगदर्थकताश्रयात् ।
वाक्यस्य भोक्तृपरता निरस्ताधिकृतौ त्विह ।। 409 ।।
कर्मजन्यफलात्तैव साक्षात्संप्रतिपाद्यते ।
तत्परत्वं च वाक्यस्य युक्तमित्येतदस्यते ।। 410 ।।
(पू) न वा अरे पत्युरिति बृहदारण्यकश्रुतौ ।
द्रष्टव्यत्वेन संप्रोक्तः पुरुषस्तान्त्रिको मतः ।। 411 ।।
पतिजायापुत्रवित्तपश्वादिप्रियतान्वयात् ।
जीवप्रतीतिरस्त्यादौ तथा मध्यावसानयोः ।। 412 ।।
वियुक्ताचिद्धर्मजीवस्वरूपज्ञानमेव हि ।
तन्त्रेऽमृतत्वहेतुत्वेनोच्यतेऽतोऽत्र तादृशम् ।। 413 ।।
स्वरूपममृतत्वाय द्रष्टव्यत्वेन कथ्यते ।
(सि) अतः प्रधानं तद्युक्तं विश्वकारणमित्यसत् ।। 414 ।।
समन्वयादत्र कृत्स्नवाक्यस्य परमात्मनि ।
द्रष्टव्यत्वेन निर्दिष्टस्स एव परमः पुमान् ।। 415 ।।
जीवस्य स्वेष्टसंपत्त्यै यतः पत्यादयः प्रियाः ।
तद्वियुक्तमतो ध्येयं रूपं सन्त्यज्य तान्प्रियान् ।। 416 ।।
असङ्गतेयमुक्तिस्स्यादन्वेष्टव्यं प्रियं हि तत् ।
पत्यादीनां स्वकामाय न स्युः पत्यादयः प्रियाः ।। 417 ।।
आत्मनस्तु हि कामायेत्युक्त्वाऽऽत्मा वा अरे इति ।
द्रष्टव्यत्वेन निर्दिष्टो जीवान्यः पर एव सः ।। 418 ।।
स्वीयान्प्रति प्रियत्वं च पत्यादीनां यदिच्छया ।
स परस्सत्यसङ्कल्पोऽतिप्रियः पुरुषोत्तमः ।। 419 ।।
सू - ।। प्रतिज्ञासिद्धेर्लिङ्गमाश्मरथ्यः ।। ( 1-4-20 )
सर्वज्ञानप्रतिज्ञायास्सिद्धेर्लिङ्गमिदं मतम् ।
यज्जीववाचिभिश्शब्दैः परमात्माभिभाषणम् ।। 420 ।।
यदि जीवः परात्मैव न तत्कार्यतया भवेत् ।
तदा परात्मविज्ञानात् जीवज्ञानं न संभवेत् ।। 421 ।।
उत्पत्तिश्च लयश्चास्य ज्ञायते परमात्मतः ।
अतः परोक्तिर्जीवात्मशब्देनेत्याश्मरथ्यकः ।। 422 ।।
सू - ।। उत्क्रमिष्यत एवंभावादित्यौडुलोमिः ।। ( 1-4-21 )
जीवस्य ब्रह्मकार्यत्वे बहुदोषप्रसङ्गतः ।
न जायत इति श्रुत्या तस्य नित्यत्वसिद्धितः ।। 423 ।।
पूर्वत्रोक्तमयुक्तं तस्योत्क्रमिष्यत एव हि ।
ब्रह्मभावाज्जीवशब्देनोक्तिरित्यौडुलोमिकः ।। 424 ।।
सू - ।। अवस्थितेरिति काशकृत्स्नः ।। ( 1-4-22 )
अनेकदोषदुष्टत्वादेतदप्यसमञ्जसम् ।
शरीरभूते जीवात्मन्यात्मत्वेन परात्मनः ।। 425 ।।
अवस्थितेरस्य जीवशब्देन प्रतिपादनम् ।
अन्तर्यामिब्राह्मणे च तथान्यत्र श्रुतावपि ।। 426 ।।
चिदचिद्भ्यां शरीरित्वं ब्रह्मणो घुष्यते मुहुः ।
वक्त्येवं काशकृत्स्नोऽदस्सूत्रकर्तुर्मतं प्रियम् ।। 427 ।।
।। इति वाक्यान्वयाधिकरणम् ।।
।। प्रकृत्यधिकरणम् ।। ( 1-4-7 )
सू - ।। प्रकृतिश्च प्रतिज्ञादृष्टान्तानुपरोधात् ।। ( 1-4-23 )
यदभ्युपगतं पूर्वं जगत्प्रति परात्मनः ।
उपादानत्वमेतन्न स्यादित्येतन्निवार्यते ।। 428 ।।
(पू) निमित्तमेव जगतो नोपादानं भवेत्परः ।
लोके तयोः कारणयोर्भेदनैयत्यदर्शनात् ।। 429 ।।
अस्मान्मायीत्यादिवाक्यैर्भेदस्य प्रदिपादनात् ।
ब्रह्मणो निर्विकारत्वश्रुतिबाधादपीत्यसत् ।। 430 ।।
(सि) सर्वज्ञानप्रतिज्ञानदृष्टान्तानुपरोधतः ।
निमित्तमात्रं न ब्रह्मोपादानं च जगत्प्रति ।। 431 ।।
ब्रह्मविज्ञानेन सर्वविज्ञानात्मप्रतिज्ञया ।
येनाश्रुतं श्रुतमिति वाक्यावगतया तथा ।। 432 ।।
यथा सोम्येति वाक्योक्तमृत्तत्कार्यनिदर्शनात् ।
ब्रह्मैवोपादानमिति ज्ञायते, ब्रह्म तत् यदि ।। 433 ।।
निमित्तहेतुरेव स्यात् जगद्ज्ञानं न तद्धिया ।
न भवेद्धि कुलालादिधिया कार्यघटादिधीः ।। 434 ।।
विलक्षणस्य सर्वस्मात्सर्वशक्तेः परात्मनः ।
शास्त्रमात्राधिगम्यस्य कार्यकारणरूपयोः ।। 435 ।।
अवस्थयोरपि सदा चिदचिद्भ्यां शरीरिणः ।
एकस्यैव निमित्तत्वोपादानत्वे ह्यबाधिते ।।  436 ।।
विकारास्तु शरीरेऽचिद्वस्तुन्येव हि सङ्गताः ।
अतः कार्यदशायामप्यविकारित्वमक्षतम् ।। 437 ।।
जगच्छरीरकस्यास्योपादानत्वेऽपि सर्वथा ।
अस्मान्मायीत्यादिनाऽवगम्यते दोषशून्यता ।। 438 ।।
सू - ।। अभिध्योपदेशाच्च ।। ( 1-4-24 )
स्वस्यैव ब्रह्मणस्स्रष्टुस्सोकामयत बह्विति ।
तदैक्षतेति च बहुभावचिन्तोपदेशतः ।। 439 ।।
ब्रह्मैव विश्वोपादानं निमित्तं चेति गम्यते ।
सू - ।। साक्षाच्चोभयाम्नानात् ।। ( 1-4-25 )
किंस्विद्वनं क इत्याद्यैस्साक्षादाम्नायते परः ।। 440 ।।
उपादानं निमित्तं चेत्यतो ब्रह्मैव तद्द्वयम् ।
सू - ।। आत्मकृतेः ।। ( 1-4-26 )
तदात्मानं स्वयमिति प्रकृतस्य परात्मनः ।। 441 ।।
सृष्टेः कर्मत्वकर्तृत्वे प्रतीयेते परश्च सः ।
नामरूपाश्रयः कार्यं कर्ता च तदनाश्रयः ।। 442 ।।
सू - ।। परिणामात् ।। ( 1-4-27 )
अत्रोपदिश्यमानस्य परिणामस्य सर्वथा ।
परे न दोषावहता त्वैश्वर्यावहता भृशम् ।। 443 ।।
अपृथङ्नामरूपादिसूक्ष्माचिज्जीवदेहिनः ।
विभक्तनामरूपाचिज्जीवदेहतया श्रुतौ ।। 444 ।।
परिणामोपदेशो हि तद्धेदमिति वाक्यतः ।
अतोऽपुमर्थादिदोषाश्शरीरचिदचिद्गताः ।। 445 ।।
दशाद्वयेऽप्यात्मभूतं ब्रह्मापहतपाप्मकम् ।
स्थूलसूक्ष्मावस्थकृत्स्नवस्तुनो ब्रह्मदेहता ।। 446 ।।
तदात्मत्वं ब्रह्मणश्च वेदान्ते बहु पठ्यते ।
अतोऽनघः परात्मैवोभयमप्यत्र कारणम् ।। 447 ।।
सू - ।। योनिश्च हि गीयते ।। ( 1-4-28 )
यद्भूतयोनिं कर्तारमीशं पुरुषमित्र्युचोः ।
परः कृत्स्नस्य जगतो योनित्वेन हि गीयते ।। 448 ।।
योनिशब्द उपादानवाचीत्यत्रैव गम्यते ।
यथोर्णनाभिवाक्येनातः परे हेतुताद्वयम् ।। 449 ।।
।। इति प्रकृत्यधिकरणम् ।।
सर्वव्याख्यानाधिकरणम् ।। ( 1-4-8 )
सू - ।। एतेन सर्वे व्याख्याता व्याख्याताः ।। ( 1-4-29 )
कारणत्वमुपास्यत्वमुक्तं नारायणस्य हि ।
अयुक्तं तदिदं रुद्रः क्वचिच्छाखाशु कथ्यते ।। 450 ।।
कारणत्वेनेति शङ्का पूर्वोक्तन्यायसञ्चयैः ।
निरस्तेति ज्ञापयितुं प्रवृत्तेयमधिक्रिया ।। 451 ।।
(पू) यदातमस्तदित्याद्यैः श्वेताश्वतर उच्यते ।
रुद्रस्यैकस्य जगतः प्रलयेऽवस्थितिस्ततः ।। 452 ।।
तस्यैव कारणत्वं स्यादित्येतदसमञ्जसम् ।
(सि) उक्तन्यायकलापेन सर्वे कारणवादिनः ।। 453 ।।
श्रीमन्नारायणपरा वेदान्ताः प्रतिपादिताः ।
नारायणस्यैव बहुभावसङ्कल्पनादिभिः ।। 454 ।।
धर्मैरसाधारणैश्च कारणत्वे सुनिश्चिते ।
शिवादिशब्दास्तत्रैव नेतव्या रूढिभङ्गतः ।। 455 ।।
विपर्ययोऽत्र किं न स्यादिति शङ्का न संभवेत् ।
नारायणपदस्यास्य रूढ्या योगेन वा तथा ।। 456 ।।
तदन्यपरताऽयोगात् णत्वासंभवतस्तथा ।
संज्ञायां वै णत्वविधेः श्रीशत्वासंभवादपि ।। 457 ।।
अतो नारायणस्यैव कारणत्वादिकं स्थिरम् ।
अतश्चालोड्येति चाथ ध्येयो नारायणस्सदा ।। 458 ।।
इत्यादिकथितं वेदे सूत्रकारैश्च पञ्चमे ।
अभ्यासोऽत्राध्यायपरिसमाप्तिद्योतको भवेत् ।। 459 ।।
।। इतिसर्वव्याख्यानाधिकरणम् ।।
।। प्रथमाध्यायः परिसमाप्तः ।।
				*****


