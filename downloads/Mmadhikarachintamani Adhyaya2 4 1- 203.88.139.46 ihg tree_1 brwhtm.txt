श्रीः
द्वितीयाध्यायस्य चतुर्थपादः
2.4.1.
	1.  अक्षादीत्यादि। अक्षाद्युत्पत्त्यनूद्यौ --- अचिद्विशेषाणामिन्द्रियानामुत्पत्तिकथने। फलं नहि -- प्रयोजनं नास्ति। अत्र -- इन्द्रियाद्युत्पत्तिविषये। अधिकाशङ्कनं तु मन्दम् --  यत्किञ्चिदधिकाशङ्कापरिहारार्थमधिकरणमारभ्यत इति चेति तदिदं स्पष्टतया न दृष्यते तत इदं मन्दम्।तत्संख्यादेः परीक्षापि -- इन्द्रियादिसंख्याविचारोऽपि। अनुकृतबलिभुग्दन्तचिन्ता -- अनुकृता तुल्यतया स्वीकृता बलिभुग्दन्तचिन्ता  काकदन्तचिन्ता यया  सा तथा काकदन्तपरीक्षातुल्येत्यर्थः।
इति चेन्न ---इत्याशङ्कनंन युक्तम्। एतेषु-- इन्द्रियाद्यचिद्विशेषेषु। किमपि-- वस्तु। अब्रह्मकार्यम् --  ब्रह्मकार्यं न भवतीति।  कथयताम् - वदतां केषाञ्चिद्वादिनाम्। बाधनेन -- निरोधनेन।अर्थवत्त्वात् -- इन्द्रियाद्युत्पत्तिविचारपरस्यास्य पादस्य प्रयोजनवत्त्वात्। नेति पूर्वेणान्वयः। तत्-- तस्मात्। प्रथमचरमयोः -- 'तथा प्राणाः' इत्यादेः प्राणाद्युत्पत्तिप्रतिपादकस्य  प्रथमाधिकरणस्य  'संज्ञामूर्तिक्लृप्तिस्तु त्रिवृत्कुर्वत उपदेशात्'  इत्यादेर्नामरूपव्याकरणात्मकव्यष्टिसृष्टिरपि चतुर्मुखशरीरीकपरमात्मककर्तृकेति प्रतिपादयतश्चरमाधिकरणस्य च ।साक्षात् सङ्गतिस्स्यात्। मध्यमानाम् -- उक्ताधिकरणद्वयमध्यवर्तिनां त्वधिकरणानाम्। प्रसङ्गात् सङ्गतिः-- अत्र ग्रथनम्।।
	2. अष्टावित्यादि। अत्र -- पादे। अष्टावधिकाराः--- अधिकरणान्यष्टौ। इह प्रथमे -- तत्र सन्निहिते प्रथमाधिकरणे। इन्द्रियाणां वियन्नीतिरुक्ता -- चक्षुर्मनः प्रभृतीनामिन्द्रियाणामाकाशस्येव परमात्मनस्सकाशादुत्पत्तिरभिहिता। चक्षुरादीनां वैशेषिकाद्यैरुत्पत्तिकथनेऽपि मनसस्तैर्नित्यत्वकथनात् तन्निरासः फलमिति भावः। चरमे -- 'संज्ञामूर्तिक्लृप्तिः'  इत्यादौ चरमाधिकरणे।  व्यष्टिभेदस्य सृष्टौ तेजोऽबन्नोक्तनीतिं द्रढयति -- तेजस्सलिलपृथिवीनामुक्ता या पूर्वपूर्वतत्त्वशरीरकपरमात्मकार्यतारूपानीतां चतुर्मुखकर्तृतव्यष्टिसृष्टावपि चतुर्मुखशरीरकपरमात्मकर्तृकत्वप्रतिपादनात्  द्रढयति।यद्यन्यकर्तृकतया प्रतीयमानमपि व्यष्टिसृष्टिस्तत्कर्तृशरीरकर्तृका, तर्ह्यसम्भवलातिकर्त्रन्तरा समष्टिसृष्टिः परमात्मकर्तृकेत्यत्र या  कथेति कैमुतिकन्यायेन पूर्वोक्तं प्रतिष्ठापयतीत्यर्थः। संख्यामानादिचिन्तास्वपि इन्द्रियानां या सङ्ख्या सप्तत्वषट््त्वैकादशत्वादिना यन्मानं महत्वाणुरूपं आदिब्देन प्राणत्वेन्द्रियत्वादि सामान्यविशेषधर्मतत्तद्देवताधिष्ठानादि च यत्, तद्विचारेष्वपि। तदुपहितोपासनाद्यैः फलं स्यात् --  तत्तत्संख्यापरिमाणादियुक्तेन्द्रियादिविशिष्टपरमात्मोपासनादिभिर्नादिभिर्नागृहीतविशेषणेति न्यायेन प्रयोजनं स्यात्। एष पादः -- 'तथा प्राणाः'  इत्यादिरयं पादः। प्रमाता प्राणादिभ्यः पृथगिति विशदीकर्तुमपि --  जीवः प्राणेन्द्रियादिभ्यः पृथग्भूत इति स्पष्टतया प्रतिपादयितुमपि  प्रवृत्तः।
	'देहेन्द्रियमनः प्राणधीभ्योऽन्योऽनन्यसाधनः। नित्यो व्यापी प्रतिक्षेत्रमात्मा भिन्नस्स्वतस्सुखी।।'
 इति यामुनाचार्योक्तप्रपक्रियया जीवात्मनः प्राणेन्द्रियादिवैलक्ष्यण्यप्रतिपादकस्य पादस्य प्रयोजनमित्यर्थः।।
	3. अग्रे सत्तामित्यादि। अग्रे -- सृष्टेः प्राक्। ऋषीणाम् -- केषाञ्चिदृषिशब्दवाच्यानाम् सत्ताम् -- विद्यमानताम्। अभिदधती --  प्रतिपादयन्ती। श्रुतिः  -- 'असद्वा इदमग्र आसीत् तदाहुः किं तदासीदिति ऋषयो वाव ते अग्रेऽसदासीत् तदाहुः के ते ऋषय इति प्राणा वाव ऋषयः'  इति श्रुतिः।
तेषाम्-- ऋषित्वेनोक्तानाम्। प्राणतां वक्ति --- 'प्राणा वाव ऋषयः'  इति प्राणशब्दवाच्यत्वं प्रतिपादयति।
अत्र --  अस्मिन्प्रकरणे। वाच्यम् --  ऋषिप्राणशब्दवाच्यम्।  ब्रह्म नैव -- ब्रह्म भवितुमर्हति।    
दार्ढ्यात् --  'एतस्माज्जायते प्राणो मनस्सर्वेन्द्रियाणि च ' इत्यादिश्रुतुस्मृतिभिस्तेषामिन्द्रियाणां सृष्टेः प्रामाणिकत्वात् मैवमित्यनेनान्वयः। इदं वहुवचनम् -- 'प्राणाः' 'ऋषयः' इतिबहुवचनं तु। पाशनीत्यैव नेयम् -- पाशाधिकरणन्यायेन 'अदितिः पाशान्' इत्यत्र पाशपदगतबहुवचनमिवौपाचारिकतया तान्त्रिकैर्निर्णीतं तद्वदिति भावः। प्राणार्षित्वे -- प्राणत्वऋषित्वे। तन्निरुक्त्यादिसाम्यात् -- सर्वप्राणिप्राणहेतुत्वज्ञानवृद्धत्वरूपावयवर्थनिर्वचनस्य तुल्यत्वात्। आदिशब्देन रूढइः प्रयोगप्राचुर्यं वा 
विवक्षितम्। तदुभयस्यापि परमात्मन्यपि तुल्यत्वादित्यर्थः। परात्मन्यपि -- परमात्मविषयेऽपि। सुघटिते हि -- सुसङ्गते इत्यर्थः।।
	4. सप्तेत्यादि। सप्तप्राणाश्चरन्तीत्युदितम् -- 'सप्तं इमे लोका येषु चरन्ति प्राणागुहाशया निहितास्सप्त सप्त' इति श्रुतौ ये जीवेन सह सञ्चरन्ति प्राणास्ते सप्तेति सप्तत्वमुक्तम्। योगे-- चित्तवृत्तिनिरोधात्मकसमाधिप्रतिपादकश्रुतिवाक्ये। ते --- ते सप्त प्राणाः। विशिष्याप्यभिहिताः --  
	'यदा पञ्चावतिष्ठन्ते ज्ञानानि मनसा सह। बुद्धिश्च न विचेष्टेत तामाहुः परमां गतिम्।।'
 इति श्रोत्रत्वक्चक्षुर्जीह्वाघ्राणबुद्धिमनोरूपा इमे एतावन्त इति विशेषतोऽभिहिताश्च। तस्मात् सप्तेन्द्रियाणीति -- ततः कारणात् सप्तैवेन्द्रियाणीति। असत् -- अयुक्तम्। अधिकवचोदृष्टितः-- 'दशेमे पुरुषे प्राणा आत्मैकादशः'  'इन्द्रियाणि दसैकञ्च, तैजलानीन्द्रियाण्याहुर्देवा वैकारिका दश। एकादशं मनश्चात्र'  इत्यादिश्रुतिस्मृतिषु सप्तभ्योऽधिकानामेकादशायां वचनस्य दर्शनात्। अत्र -- 'सप्त प्राणाः' इत्यत्र। आन्यपर्यात् -- सप्तलोकसञ्चरणोपाधिप्रयुक्तसप्तत्वतात्पर्यात्। असदित्यनेनान्वयः।
एषाम् -- इन्द्रियाणाम्। लक्ष्म सात्त्विकाहङ्करणपरिणतिद्रव्याता च अविशिष्टा --  असाधारण
-- धर्मभूता सात्त्विकाहङ्कारपरिणामद्रव्यता च तुल्या। कर्मबोधेन्द्रियेभ्यः -- वागादिभ्यः पञ्चकर्मेन्द्रियेभ्यः श्रोत्रादिभ्यः पञ्चज्ञानेन्द्रियेभ्यश्च। प्रधाने -- मुख्ये। मनसि -- विषये। भेदेनोक्तिः -- दशेन्द्रियेभ्योऽधिकतया प्रतिपादनम्। फलवती -- तत्प्रधान्यप्रदर्शनेन प्रयोजनवतीत्यर्थः।।	
	5. देहव्यापीत्यादि। कतिचित् -- केचन। एकमक्षं देहव्यापि भागतो भिन्नकृत्यमकथयन् -- एकमेवेन्द्रियं देहव्यापि सत् देहाङ्गभूतकरचरणचक्षुश्श्रोत्रादिस्थानभेदेन भिन्नं भिन्नकार्यकारिचेत्यभ्यधुः। श्रुतिपथविमुखाः--श्रौतमार्गे वैमुख्यं प्राप्ताः। केचित् -- काणादयः।क्षुद्रतर्कैः -- व्याप्तिशून्यैस्तर्काभासैः। कर्मैन्द्रियाणि -- वागादीनि पञ्चकर्मैन्द्रियाणि। तत्यजुः -- नाङ्गीचक्रुः। एके-- आपातश्रुतपुराणाआस्तिकाः। क्षेत्रज्ञस्य -- जीवस्य। करणगणम् -- इन्द्रियवर्गम्।
 बुद्ध्यहङ्कारचित्तैस्सह चतुर्दशेन्द्रियाणीत्याहुरित्यर्थः। अन्ये -- केचित्। तम्-- करणगणम्।चित्तवर्गं निजगदुः -- चित्तं मुक्त्वा त्रयोदशेन्द्रियाणीत्याहुः। इति तान् -- इत्येतान्वादिनः। अत्र -- अधिकरणे। अर्थतो व्युदास -- एकादशेत्यभ्युपगमात् न्यूनाधिकसङ्ख्यावादिनिरासोऽत्र आर्थस्तं भाष्यकारश्चकारेति 
भावः।।
	6. सर्वेष्वित्यादि। सर्वेषु -- सर्वेन्द्रियविषये। आनन्त्यवादात् -- 'त एते सर्व एव समास्सर्वेऽनन्ताः'  इत्यनन्तत्वचनात्। परिमितिनियमानुक्तितश्च -- एतस्येन्द्रियस्येदं परिमाणमिति विशेषपरिमितिनियमवचनाच्च। इन्द्रियाणां व्याप्तिस्सिद्धा -- सर्वेन्द्रियाणामपि व्याप्तिर्विभुत्वरूपा सिद्धा प्रामाणिकी। इति चेन्न -- एवं यच्छङ्गनं तन्न सुष्ठु। प्रयतखिलतनूत्क्रान्तिगत्यागतिभ्यः -- प्रयतां म्रियमाणानामखिलानां प्राणिनां तनुभ्य उत्क्रान्तेः, गतेर्देशान्तरगमनात् आगतेः पुनरागमनाच्च, एतेभ्यो हेतुभ्यः। विभुत्ववादोऽयुक्त इत्यर्थः। वृत्त्या --  आप्यायानार्थभूतप्रसर्पनरूपया वृत्त्या। दूरस्थधीस्स्यात् -- दूरगतार्थप्रतीतिर्भवेत्। भजनविधिपरे-- इन्द्रियोपासनविधिपरे वाक्ये। अनन्ततोक्तिः -- इन्द्रियाणामानन्ततोक्तिः। स्वकार्यैः -- इन्द्रियकार्यैरित्यर्थः। परिमितान्यपीन्द्रियाणि प्रतिबन्धकाभावेऽसङ्ख्यातान् विषयान् गृह्णन्तीति प्रदीपप्रकाशादिषु दृष्टत्वादिति भावः। तत्तत्तनुषु -- तत्तद्देहेषु।  कन्दस्थानाञ्च-- इन्द्रियकन्दभूतहृदयवर्तिनां तेषाम्। विकृतिमद्द्रव्यभावात् -- विकारिद्रव्यत्वात् सर्वतोदिक्कप्रसरात्। पृथुत्वम् -- महत्त्वं युज्यत इत्यर्थः।।
	7. प्राण इत्यादि। प्राणः -- श्रेष्ठप्राणः। प्रागुक्तनीत्या --  इन्द्रियविषये उक्तेन न्यायेन। परजनित इति स्थापिते -- परमात्मनोत्पादित इति स्थापिते सति। सः --श्रेष्ठप्राणः।देहान्तर्वायुमात्रम् 
देहान्तस्स्थितवायुमात्ररूप एव। तत्क्रिया वा -- वायुव्यापारस्वरूपो वा। इति न -- इति वक्तुं न युक्तम्।  अस्य --  प्राणस्य। सह --  'खं वायुः' इत्युक्तवायुना सह। पृथगुत्पत्तिवादात् -- पृथगुत्पत्तिवचनात्। प्राणस्य वायुमात्रस्वरूपत्वे तत्क्रियास्वरूपत्वे वा वायुना सह पृथगुत्पत्तिर्वक्तव्या नहि। द्रव्यवर्गे पठनतः -- 
मनइन्द्रियादिद्रव्यवर्गे पठनात्। द्रव्यत्वसमुचितम् -- प्राणस्यापि द्रव्यात्मकत्वमेव युक्तं नतु क्रियात्मकत्वमित्यर्थः। तेजस्त्वे --  'वायोरग्निः'  इत्युक्तरीत्या वायोस्तेजस्त्वावस्थायाम्।  वाय्ववस्थात्यजनवत् -- वायुत्वावस्थात्यागवत्। इह--  प्राणे। कदापि -- कदाचिदपि। तत्त्यागहानेः --  वायुत्वावस्थात्यागाभावात्। एषः -- प्राणः। तत्त्वान्तरं न स्यात् -- वायुकार्यं तेजो यथा वायोस्तत्त्वान्तरं तथआ तत्त्वान्तरं न भवति। किन्तु वायुविशेष एव प्राण इति भावः।।
	8. उक्त इत्यादि। प्राणः त्रिलोक्या सम इति --  लोकत्रयेण तुल्यइति। उक्तः -- 'समएभिस्त्रिभिर्लोकैः' इति श्रुत्या प्रतिपादितः। इति--  अस्माद्धेतोः। सः -- प्राणः। जगद्वयापकोऽस्तु --- विभुस्स्यादित्यर्थः। इत्ययुक्तम्-- इति शङ्कनमयुक्तम्। जीवाश्रन्यायतः --  जीवस्येन्द्रियाणाञअचोक्तेन न्यायेन।  तत्सहपठिततदुत्क्रान्तिगत्यादिबाधात् -- तत्सहपठितस्य जीवेन्द्रियैस्सह पठितस्य तस्य प्राणस्य उत्क्रान्तिगत्यादीनां  'प्राणोऽनूत्क्रामति'  इत्याद्युक्तानां देहोत्क्रमणदेशान्तरगमनपुनरागमनानां बाधात् विरोधादित्यर्थः। प्राणस्य विभुत्वे तदुत्क्रान्त्यादिश्रुतुर्बाधिता स्यादिति भावः। करणक्षेत्रधृत्यादिहेतौ -- करणानां चक्षुरादीन्द्रियाणां क्षेत्रस्य च धृतिर्यथापूर्वमवस्थानं आदिशब्देन स्वस्वकार्यप्रवृत्तिरुच्यते तेषां हेतौ कारणभूते। 'यो हवै ज्योष्ठश्च ' इत्यादिछान्दोग्यश्रुतौ प्राणस्य तथात्वप्रसिद्धेरित्यर्थः। इह-- प्राणे।  सर्वसाम्यश्रुतिः -- पूर्वोदाहृता त्रैलोक्यसाम्यश्रुतिः। स्तुत्यर्था --  करणकलेबरधारणादिबहूपकारहेतुत्वप्रयुक्तस्तुतिप्रयोजना। भवतीति शेषः।  देहे, वृत्तिभेदैः --  प्राणापानवायानोदानसमानागकूर्मकृकरदेवदत्तधनञ्जयात्मकावस्थाभेदैः।  दशधा विभक्तः -- नानात्वेनावगतः। अनल्पोपकारश्च स्फुरति --  महोपकारशअच प्रत्यक्षेणोपलभ्यते। अतस्तत्स्तुतिर्युज्यत इति भावः।।
	9. भोक्त्त़ॄणामित्यादि। भोक्तॄणाम् -- जीवानाम्। देवतानामपि -- अग्न्यादिदेवतानामपि। तनुकरणाधिष्ठितिः -- शरीरेन्द्रियाधिष्ठानम्। जीवानां शरीरेन्द्रियाधिष्ठानम्, देवतानां चक्षुरादीन्द्रियाधिष्ठानमिति भेदः। ईशतन्त्रता न -- परमात्माधीनं न भवति। तत्स्वातन्त्र्यप्रदनात् तेषां जीवदेवतानां स्वातन्त्र्यं तत्स्वातन्त्र्यं यद्वा तस्मिन् शरीरेन्द्रियाधिष्ठाने स्वातन्त्र्यं तत्स्वातन्त्र्यं तस्य प्रदानात्। ईश्वरः खलु सामान्येन सर्वेषामपि चेतनानां ज्ञानचिकीर्षाप्रयत्नशक्तिप्रदानेन स्वातन्त्र्यमापादयति। ते चेश्वरेण दत्तस्वातन्त्र्या जीवाः करणकलेबराद्यधिष्ठाने स्वयमेव प्रवर्तन्त इति युक्तमिति। इति न - इदं न युक्तम्। हि--  यस्मात् कारणात्।  सर्वे तनुभृतस्तच्छरीरम् --  सर्वेऽपि जीवाः परमात्मशरीरभूताः। अयमर्थः -- सर्वे जीवा ईश्वरस्य शरीरमेव। शरीरञ्च नियताधिष्ठेयं नियतविधेयं नियतशेषमिति वृद्धा निरणैषुः। तेन नियतपरतन्त्रा एव जीवा इति। त्तपारतन्त्र्ये नित्ये  - ईश्वरपारतन्त्र्ये एवं सार्वकालिके सति। क्वचिदपि राजसामन्तनीतिर्न भवेत्  -- क्वापि विषये राजदत्तस्वातन्त्र्यकसामान्तन्यायो न भवेत्। सामन्ताः खलूच्छ्वासनिश्वासचिन्तितनिमिषितादिकार्यैषु स्वातन्त्रा अपि  राजाज्ञामप्यनुवर्तन्ते न चैवमीश्वरपरतन्त्र्येषु स्वातन्त्र्यगन्धोऽप्यस्तीति भावः। तत्र दृष्टान्त उच्यते  प्राण न्यायात् --  प्राण उच्छ्वासनिश्वासादिरूपस्तन्न्यायात्। नहि जागरावस्थायामेव प्राणिति अपितु सुषुप्त्यवस्थायामपि, नहि सुषुप्त उच्छ्वासनिश्वासादौ स्वतन्त्रबुद्ध्या प्रवर्तते अपित्वीश्वरप्रेरित एवेति तन्न्यायः सर्वकार्येष्वपीति भावः। तत् - तस्मात्। जीवव्यापाराणां सर्वेषामपि परमात्मायत्तत्वात्।  चेतनानाम्--  जीवादीनां पूर्वोक्तानाम्।  स्वश्क्ये --  स्वशक्यविषयेऽपि।  प्रभुत्वम् --  प्रवृत्तिरूपं कर्तृत्वम्। परवशम् --  परमात्माधीनमिति।  इह--  अस्मिन्नधिकरणे। सिध्यतीति शेषः।।
	10. प्राणोऽपीत्यादि।  प्राणोऽपि --श्रेष्ठप्राणोऽपि। हृषीकं स्यात् --  इन्द्रियं स्यात्।  भृशमुपकरणात् -- इन्द्रियाणामिव प्राणस्य जीवविषये बहुलमुपकरणात्। तेषु मुख्यत्ववादात् --  इन्द्रियेषु  प्राणस्य मुख्यप्रतिपादनात्। 'मुख्यः प्राणः'   इति हि प्राणस्य व्यवहारः। उत्क्रान्त्यादौ साह्याच्च--  देहादुत्क्रान्तौ देशान्तरगमनादौ च प्राणसाहाय्यस्य प्रत्यक्षसिद्धत्वात्। इति यदि --  एवं शङ्क्यते यदि। न -- नैतद्युक्तम्। पृथक्शब्दनैस्तस्य भेदात् -- ' एतस्माज्जायते प्राणो मनस्सर्वेन्द्रियाणि 
च' इतीन्द्रियेभ्यः प्राणस्य पृथगभिधानेनेन्द्रियेभ्यो भेदप्रतीतेः। मनसोऽपीन्द्रियेभ्यः पृथगभिधानमस्ति तस्य कथमिन्द्रियत्वमिति चेत् तत्राह--मनसि तु कण्ठोक्तादिन्द्रियत्वात् गोबलीवर्दनीतिर्घटते --  मनोविषये तु 'मनष्षष्ठानीन्द्रियाणि'  इति मनस इन्द्रियत्वस्य कण्ठोक्त्या  मनस्सर्वेन्द्रियाणि' इत्यत्र गामानय गां बधानेत्यत्रेवेन्द्रियशब्दस्य मनोव्यतिरिक्तेन्द्रियेषु सङ्कोचः कार्य इत्यर्थः। घटते --  युज्यते। किञ्च,  सात्विकाहङ्करणविकृतिता -- सात्त्विकाहङ्कारविकारद्रव्यत्वरूपमिन्द्रियलक्षणञ्च। प्राणे न  -- नास्ति। शब्दसाम्यादि --  प्राणशब्दवाच्यत्वमात्रेण साम्यमुपकारसाम्यनमित्यादि तु।  मन्दम्--  विपलम्। न ह्यक्षशब्दवाच्यत्वमात्रेण विभीतकादीनामिन्द्रियत्वमस्ति नापीन्द्रियाणां वृक्षविशेषत्वमस्तीति भावः।।
	11. मन्वाद्यैरित्यादि।  मन्वाद्यैः --  वैवस्वतमनुप्रभृतिभिस्स्मृतिकर्तृभिः। असौ सरसिजवसतिः --  चतुर्मुखः। व्यष्टिनामादिकर्ता स्मर्यते --  
	'नामरूपञ्च भूतानां कृत्यानाञ्च प्रपञ्चनम्। वेदशब्देभ्य एवादौ देवादीनाञ्चकार सः।।'      इत्यादिना व्यष्टिदशायां यन्नामादि नामरूपव्याकरणं तत्कर्ता कथ्यते। व्यष्टिर्नाम जीवानां करणकलेबरसंयोगकरणम्। 'जीवोपकरणानां प्राणानामुत्पत्त्यादिकं निरूपितम्। तैर्जीवस्य संयोगकरणं  हि व्यष्टिसृष्टिः'  इति चिन्तामणिकाराः प्राहुः। जीवेनानुप्रविश्येत्यपि कथितम्-- 'अनेन जीवेनात्मनानुप्रविश्य नामरूपे व्याकरवाणि'  इति श्रुत्या जीवेनानुप्रविश्येत्यप्यभिहितम्। अतः -- उक्तहेतुभ्यः।  अत्र --  व्यष्टिसृष्टौ। प्रेष्यकृत्यक्रमः-- चारेणानुप्रविश्य परबलं सङ्कलयानीति प्रेष्यकर्तृकपरबलसङ्कलनादिक्रमः। प्रतीयत इति शेषः। तन्न --  तन्न युक्तम्।  एको हि प्रवेष्टा त्रिवृतमकृत व्याकरोच्चेत्यधीतः -- 'सेयं देवतेमास्तिस्रो देवता अनेन जीवेनात्मनानुप्रविश्य नामरूपे व्याकरोत्तासां त्रिवृतंत्रिवृतमेकैकामकरोत्'  इति श्रुत्या एकस्यैव प्रवेष्टृत्वं त्रिवृत्करणकर्तृत्वं नामरूपव्यावर्तकत्वञ्चाभिहितमित्यर्थः। नामरूपव्याकरणस्याण्डसृष्ट्यनन्तरभाविचतुर्मुखकर्तकत्वेऽण्ड
सृष्टिपूर्वभावित्रिवृत्करणेनैककर्तृकत्वासम्भव इति भावः। तर्हि कथं चतुर्मुखकर्तृके परमात्मनः कर्तृत्वमित्याशङ्क्याह --  तत्तज्जीवेति।  भगवान् --  परमात्मा।  तत्तज्जीवान्तरात्मा --  चतुर्मुखादितत्तज्जीवशरीरि सन्।  तादृशं कार्यजातञ्च सृजति --  चतुर्मुखादिकर्तृकतया प्रतीयमानं नामरूपव्याकरणादिकञ्च कार्यं करोति। यथा तेजःप्रभृतिशरीरकस्तत्तत्सृष्ट्यादिकमकरोत् तथेत्यर्थः।।	12. या जीवेनेत्यादि।जीवेनात्मनेति या श्रुतिः-- जीवेनात्मनेतिपदघटिता 'अनेन जीवेनात्मना'
 इत्याकारिका या श्रुतिः। इयमपि ब्रह्मजीवैक्यं नाह-  असौ श्रुतिरपि ब्रह्मजीवैक्यं न वदति।  एकोऽन्तरात्मा इतरो वपुरिति प्रागेव स्थायिभेदाभिधानात् --  एकः परमात्मा सर्वजीवान्तरात्मा, इतरो जीवस्तु वपुस्तच्छरीरभूत इत्येवं पूर्वमेव श्रुतिस्मृतिसूत्रोपबृहंणादिभिर्नित्यसिद्धभेदोपपादनात्। तेन--  उक्तोपपादनेन।  ईशः --  परमात्मा।  तद्विशिष्टस्वकरणकतया--  जीवविशिष्टस्वात्मकरणकतया।  अनुप्रवेशेऽपि --  'अनुप्रविश्य ' इत्युक्तेऽनुप्रवेशेऽपि कर्ता-- कर्ता भवति। जीवविशिष्टस्वात्मनः प्रवेशक्रियायां करणत्वात् तस्य तिङानभिधानात् करणे तृतीयेत्यर्थः। 'जीवेन' जीवविशिष्टेन 'आत्मना'
स्वेन करणभूतेनेत्यर्थः। जीवे तत्कर्तृतायाम्-- जीवात्मनि प्रवेशकर्तृतायामङ्गीकृतायाम्। इह-- श्रुतिवाक्ये। कर्तृभेदात्--  प्रवेशकर्तुर्जीवस्य व्याकरणकर्तुः परस्य च भेदात्। क्त्वाश्रुतिः --  अनुप्रविश्येति क्त्वादेशल्पश्रुतिः। न घटते हि -- तस्यास्समानकर्तृकक्रियाविषयकत्वात् न युज्यत इत्यर्थः। अत्र चिन्तामणिः पङ्क्तिः 'एवं परोक्तमर्थं निरस्य परमात्मन एव नामरूपव्याकरणवत् अनुप्रवेशेऽपि कर्तृत्वं जीवविशिष्टवेषेणेति निगमयति -- तेनेति। एवमुपपादनात् तद्विशिष्टो जीवविशिष्ट एव नामरूपव्याकरणवदनुप्रवेशेऽपि कर्ता। स्वकरणकतया--  जीवशरीरकतया 'करणं साधकतमक्षेत्रगात्रेन््द्रियेष्वपि' इति करणशब्दस्य गात्रवाचित्वात्। अथवा स्वस्यैव साधकतमतया। ईश्वरो हि विवक्षातः कारकाणि भवन्तीति न्यायेन साधकतमतया करणतयापि व्यपदेष्टुं शक्यते। स्वतन्त्रतया कर्तृत्वेन व्यवहारः सुप्रसिद्ध एव। जीवस्यैव प्रवेशकर्तृत्वपक्षे प्रधानभूतं दोषमाह--  जीव  इति। जीवस्य 
प्रवेशकर्तृत्वे क्त्वाश्रुतिर्नघटते, जीवस्य प्रवेशकर्तृत्वादीश्वरस्य नामरूपव्याकर्तृत्वात्' इति।।
	13. अग्न्यादावित्यादि। अण्डमध्यस्थितिमत्यग्न्यादौ रूपभेदैस्त्रिवृत्त्यं कथितम् -- अण्डमध्यवर्तिन्यग्न्यादौ रोहितादिरूपविशेषैस्त्रिवृत्त्वमभिहितं 'यदग्ने रोहितं रूपं तेजसस्तद्रूपं यच्छुक्लं तदपां यत्कृष्णं तदन्नस्य' इत्यादिना। तेजोऽबन्नाशितोक्तावपि--तेजोरूपमब्रूपमन्नरूपञ्च यदशितं भुक्तं तस्योक्तावपि 'अन्नमशितं त्रेधा विधीयते आपः पीतास्त्रेधा विधीयन्ते तेजोऽशितं त्रेधा विधीयते'  इत्यादौ तद्विशेषकथनप्रकरणेऽपि। इदम्--  त्रिवृत्करणम्। विशदम्--  व्यक्तम्। तेन--एवमण्डान्तर्वर्तिवस्तुषु त्रिवृत्करणरप्रदर्शनेन। वेधाः -  चतुर्मुखः। त्रिवृत्कृत्--  त्रिवृत्करणकर्ता अस्तु। मैवम्--  एवं न शङ्कितव्यम्।  असौ ब्रह्माणअडसृष्टिरत्रिवृत्कारपूर्वा कथं भवतु --
	'नानावीर्याः पृथग्भूतास्ततस्ते संहतिं विना। नाशक्यनुवन्प्रजास्स्रष्टुं असमागम्य कृत्स्नशः। 
	समेत्यान्योन्यसंयोगं परस्परसमाश्रयाः। सहदाद्या विशेषान्ताः ह्यण्डमुत्पादयन्ति ते।।'	  इत्यादिना अत्रिवृत्कृतानां भूतानामण्डसृष्ट्यसामर्थ्यकथनात् कथमत्रिवृत्करणपूर्वा अण्डसृष्चिर्भवतीत्यर्थः।
भुक्तेऽन्नादौ त्रिधा परिणतिरुक्ता --  'अन्नमशितम्'  इत्यादौ भुक्तस्यान्नादेः पुरीशादिरूपेण त्रेधा परिणामउच्यते;  नतु त्रिवृत्करणम्। त्रिवृत्करणं नाम त्रयाणामेकीकरणं न पुनर्विभागः।इतरत्--  अग्न्यादौ रोहितादिरूपकथनं तु।  सन्निकर्षस्य --  भूतान्तरसन्निकर्षस्य।  दृष्टिः-- प्रदर्शनम्। शुश्रूषोः श्वेतकेतोरेकस्मिन्भूते भूतान्तरसन्निकर्षप्रदर्शनार्थमिदमिति भावः।।
	14. अक्षाणामित्यादि। अक्षाणां जन्मसंख्यापरिमितयः -- इन्द्रियाणां जन्म तेषामेकादशत्व संख्या अणुत्वरूपा परिमितश्च। प्रथमद्वितीयतृतीयाधिकरणार्था इमे। प्राणवायोस्स्वरूपम्--  चतुर्थाधिकरणार्थः। तत्सौक्ष्म्यम्--  तस्य प्राणवायोरणुत्वरूपं सूक्ष्मत्वम्। अणुश्चेति पञ्चमाधिकरणार्थः। देवतादेः -- अग्न्यादिदेवतानां जीवात्मनश्च। तदुभयविषयाधिष्टितौ-- मुख्यामुख्यप्राणविषयाधिष्ठाने।
पारतन्त्र्यम्--  परमात्माधीनत्वम्।  'ज्योतिराद्यधिष्ठानम्' इत्यादिषष्ठआधिकरणार्थः। प्राणस्य अनिन्द्रियत्वम्--  इन्द्रियत्वाभावः। अयं 'त इन्द्रियाणि'  इत्यादिसप्तमाधिकरणार्थः। बहुविधिचिदचिद्व्यष्टिनामादि च -- बहुविधचिदचिद्व्यष्टिरूपं यत् नाम आदिशाब्दितं रूपञ्च। नामरूपव्याकरणमित्यर्थः। स्वनाभिप्रभवकवचितात् --  स्वनाभिप्रभूतचतुर्मुखशरीरकात्। आद्यात् पञ्चीकर्तुःऋ --  समष्टिसृष्टौ तेजोऽबन्नादिशरीरकत्वेन तत्तत्कार्यसृष्टिहेतोः पञ्चीकरणहेतुभूतात् परमपुरुषात् परब्रह्मभूतादेव भवतीत्येतेऽर्थाः। इह प्राणपादे ऊचिरे --  अधिकरणक्रमेणोक्ता इत्यर्थः।।
	15. नित्यत्वमित्यादि।  व्योम्नि --  आकाशे।  नित्यत्वम्--  वदतामित्यनुकर्षः।  वाताद्यणुषु च -- वायवीयादिपरमाणुष्वपि। नित्यत्वं वदतामिति द्वयोरनुषङ्गानुकर्षौ। पुरुषेऽपि -- जीवात्मन्यपि। अज्ञातादीनपार्थान् --  ज्ञानरूपत्वाभावेन पाषाणवन्मूढत्वज्ञातृत्वाभावादीन् दुरर्थान्। वदतामिति पूर्ववत्। श्रोत्रादौ -- श्रोत्रेन्द्रियप्रभृतिवस्तुषु। भूतताद्यम्-  आकाशस्वरूपत्वादिकम्। वदतामित्यत्रापि सिद्धम्।
मनसि विभुतां नित्यतत्त्वान्तरत्वञ्च -- अणुत्वं विहाय व्यापकत्वं नित्यत्वं, इन्द्रियत्वं विहाय तत्त्वान्तरत्वञ्च, वदतामिति सिद्धम्। प्राणेषु--  मुख्यामुख्यप्राणेषु। आत्मादिभावम्-- जीवात्मस्वरूपत्वादिकम्। स्वर्गिबृन्दे स्वपदनियमनस्वैरिताम् --  स्वनियाम्यनियमने स्वातन्त्र्येण कर्तृत्वम्, तद्वत् जीवानामपि स्वकरणाधिष्ठानस्वातन्त्र्यम्। वेधसि --  निर्जराणामधिपेऽपि पितामहे। उन्मुक्तयन्त्रक्रमम् --  दण्डप्रेरितमुक्तकुलालचक्रादियन्त्रक्रमेण स्वातन्त्र्येण नामरूपव्याकरणादिस्वकार्यकर्तृत्वम्। वदतामपि -- दुर्वादिनामति शेषः। अत्र पादयुग्मे --  अस्मिन् वियत्पादे प्राणपादे च। भङ्गः --  निरासः। प्रत्येतव्य इति शेष।।
	16.  तर्कैरित्यादि। आपातसत्यैः --  आपातं व्यावहारिकं सत्यं येषां तै र्व्यावहारिकैरित्यर्थः। तर्कैः। अविहतिकथने -- एतदध्यायसिद्धविरोधस्थापने। द्वितीयाध्यायविवक्षिताविरोधस्थापकतर्काणां व्यावहारिकसत्यत्वे। व्याहृतिस्थापिता स्यात् -- विरोध एव स्थापितस्स्यात्। विरोधशमकानां तर्काणां व्यावहारिकसत्यत्वे वस्तुतस्तेषामसत्यत्वेन तदपनेयनविरोध एव स्थापितो भवति। वस्तुवृत्त्या सम्यर्भिः -- 
वस्तुतस्सत्यभूतैः। तर्कैरित्यनुषङ्गः। तत् -- विरोधशमनम्। इति यदि --  इत्येवमङ्गीकारो यदि तदा स्वाभामानोपरोधः -- निर्विशेषचिन्मात्रमेव सत्यमिति यस्स्वाभिमानस्तस्योपरोधो निवृत्तिः। भवेदिति शेषः। तेन -- व्यावहारिकाणां पारमार्थिकानाञ्च तर्काणामसम्भवेन। विरोधप्रशमनकृदसावध्यायः -- समन्वये परैरुद्भावितानां विरोधानां प्रशमनकारी असौ द्वितीयोऽध्यायः। बौद्धबन्धोर्विरुद्धः -- मायावादिनोऽभिमतविरोधीत्यर्थः। सौत्री --  'तर्काप्रतिष्ठानात्'  इति सूत्रोक्ता। तर्काप्रतिष्ठा --  तर्काणामप्रतिष्ठा अनवस्थितिः। श्रुतिपधविमुखस्वैरवादेषु योज्या -- वेदमार्गविरुद्धकेवलतर्कावलम्बिस्वतन्त्रवादेषु घटनीया। 
	'आर्षं धर्मोपदेशञ्च वेदशास्त्राविरोधिना। यस्तर्केणानुसन्धत्ते स धर्मं वेद नेतरः।।'
   इति वचनेन वेदेतिकर्तव्यतारूपतर्काणां प्रतिष्ठापनात् वेदविरुद्धतकर्णामेवाप्रतिष्ठेतियोज्यमित्यर्थः।।	
	
 

  
	 
  
	

