Adhyaya 6 Sloka 1 ।। अथ षष्ठोऽध्यायः ।।षष्ठाध्यायोपक्रमस्य पूर्वोक्तार्थानुवादरूपतां दर्शयितुं पूर्वेणाविच्छिन्नानुसंधानार्थमध्यायसंगतिवचनात्पूर्वमेव व्याख्येयोपादानम् । वृत्तवर्तिष्यमाणाभिधानमुखेन संगतिं दर्शयति *उक्त इति । कर्मयोग उक्त:, तत्साध्यतयोपक्षिप्त: समाधिलक्षणो योग एवात्र सानुबन्ध: प्रतिपाद्यत इति संगति: ।। *योगाभ्यासविधिरुच्यत इति । ''योगाभ्यासविधिर्योगी चतुर्धा योगसाधनम् । योगसिद्धि: स्वयोगस्य पारम्यं षष्ठ उच्यते'' (सं 10) इति *संग्रहश्लोके प्रथमं योगाभ्यासविधेरुपादानादन्येषां तदर्थत्वात् स एवाध्यायप्रधानार्थतया संगृहीत इति भाव: । *अनाश्रित: इत्यादीनां *समबुद्धिर्विशिष्यते इत्यन्तानां नवानां श्लोकानां प्रागुक्तानधिकार्थत्वान्निष्प्रयोजनत्वमाशङ्क्याह *तत्रेति। अभ्यासो हि तात्पर्यलिङ्गम्, अव्यवहितनिर्देशश्च नैरपेक्ष्यं सूचयेदिति भाव:। *ज्ञानाकारो योगशिरस्क इति पदाभ्यां साधनस्य प्रागुक्तमन्तर्गतात्मज्ञानत्वादिलक्षणं पौष्कल्यं, साध्यस्याऽऽत्मावलोनस्याव्यवहितत्वं चाभिप्रेतम् । `अनाश्रित:' इति श्लोके पूर्वार्धेन ज्ञानकारकर्मयोगानुवाद:, उत्तरार्धेन नैरपेक्ष्यदृढीकरणम् । `भोक्तारं यज्ञतपसाम्' (भ.गी 5.29) इत्यव्यवहितपूर्वश्लोकालोचय़या *सर्वात्मनाऽस्मत्सुहृद्भूतेत्यादिकमुक्तम् । ततश्च कर्मफलमनाश्रित इत्युक्ते निष्फलप्रवृत्तिस्स्यादिति शङ्कायां कर्मस्वरूपफलत्वस्य वक्तुमुचितत्वात् *कार्यशब्द प्रयोजनविषय इति दर्शयितुं *कर्मानुष्ठानमेव कार्यमिति वचनव्यक्तिर्दर्शिता । *कार्यशब्दस्य चोदितविषयत्वे मन्दप्रयोजनं स्यादिति भाव: । ननु कर्मयोगनिष्ठमनूद्य तस्यैव ज्ञानयोगनिष्ठत्वं कर्मयोगनिष्ठत्वं च विधातुमयुक्तम्; प्रथमे विरोधात्, द्वितीये तूद्देश्योपादेयविभागाभावपौनरुक्त्यनिष्प्रयोजनत्वेभ्य इति शङ्कायामाह *आत्मावलोकनेति । पृथक्साधनभूतोभयसाध्यं फलमनेन लब्धमित्युभयनिष्ठत्वमुपचारादुच्यते । ततश्च कर्मयोगस्य निरपेक्षसाधनत्वं विवक्षितमिति भाव: । यद्वा कर्मयोगांशभूतज्ञानक्रियाभेदेन परिहार इति भाव: । *अग्निशब्दस्यात्राग्निसंबन्धिकर्मलक्षकत्वव्यञ्जनाय *यज्ञादिशब्द: । लक्ष्यार्थानां संग्राहकं *चोदितत्वम् । निरग्नि: इत्येनेनैव कर्मनिवृत्तेरुक्तत्वाद*क्रियशब्द: क्रियानिवृत्तिमुखेन क्रियाव्यतिरिक्तनिष्ठत्वलक्षक:; व्यतिरिक्तश्चात्राऽऽसन्नो ज्ञानयोग इति दर्शयितुं *केवलज्ञाननिष्ठ इति उक्तम् । यद्वा, *न निरग्निर्नचाक्रिय: इत्युभाभ्यां श्रौतस्मार्तक्रियाविशेषनिषेधकाभ्यां फलितमाह *न चोदितेत्यादि । तदभिप्रेतमाह *न केवलं(लं)ज्ञाननिष्ठ इति । `अनग्निरनिकेतस्स्यात्', `त्यक्त्वा द्रव्याग्निसाध्यानि कर्माणि' (मनु 6.25.43) इत्यादिप्रतिपादितसंन्यासाश्रमव्यवच्छेद इहासङ्गत इति भाव:।। 1 ।।
Adhyaya 6 Sloka 2 संन्यासमनूद्य योगत्वे विधीयमाने ज्ञानयोगे कर्मयोगसद्भावप्रतिपादनभ्रम: स्यात् । तच्च `नह्यसंन्यस्त इत्युपपादनविरुद्धम्, अत्रानुपयुक्तं चेत्यभिप्रायेणाह *उक्तलक्षणेति । योगोद्देशेन संन्यासत्वविधिपरं वाक्यमित्यर्थ: । संन्यासशब्दस्याभिप्रेतं वक्तुं प्राकरणिकं वाच्यं तावदाह *ज्ञानयोग भाव: । *तं कर्मयोगमेव विद्धीति कर्मयोगान्तर्गतमेव विद्धीत्यर्थ: । *आत्मयाथाम्येत्यादेरयमभिप्राय:- सङ्कल्पमूल: कामो हि (वै) यज्ञा: संकल्पसंभवा:'' (मनु 2.3) इत्यादिस्मृतिपठित: कामस्य कर्मणां च हेतुस्सङकल्पोऽत्र न विवक्षित: । तस्मादेकीकृत्य कल्पोऽत्र *सङ्कल्प: । स चात्र देहात्मगोचर: । तत्परित्यागश्च तत्त्वज्ञानात् । एवं सत्येव *नहीत्यादेरुक्तोपपादकत्वमुपपद्येत इति । *कश्चनेति निर्देश: प्रागुक्तकर्मयोगनिष्ठवैविध्यसूचक इत्यभिप्रायेण *उक्तेषु कर्मयोगिष्वित्युक्तम् । सिद्धो ह्यत्रोपपादको भवति; तत्सिद्धिरत्र कुत इत्याकाङ्क्षायां *हिशब्दाभिप्रेतमाह *यस्येति ।। 2 ।।
Adhyaya 6 Sloka 3 `आरुरुक्षोर्मुनेर्योगं कर्म कारणमुच्यते' इत्यत्र विशेषविधि: शेषनिषेधपर इत्यभिप्रायेणाह *कर्मयोग एवेति । कर्मयोगमात्रसाध्यो हि योगो न परमात्मावलोकनमित्यभिप्रायेणाह *आत्मवलोकनमिति । आमोक्षात् यत्किञ्चित्कर्म कर्तव्यमित्यभिप्रायेणाह *मुमुक्षोरिति । आत्मावलोकनस्यात्र मोक्ष[त्व?]कल्पनया मुमुक्षु(मोक्ष)शब्दोपचार:  । *योगारूढस्येति युक्तावस्था(भ.गी 6.8)विषयत्व भ्रमव्युदासाय *प्रतिष्ठितयोगस्येत्युक्तम् । कर्म कारणमित्युक्तकर्मप्रतियोगिकश्शम: तन्निवृत्तिरेवात्र भवितुमर्हतीत्यभिप्रायेण *शम: कर्मनिवृत्तिरित्युक्तम् । एतेन ``मुनिरत्रपरिव्राजक:, शमश्च पारिव्राज्यरूप:'' इति परोक्तं निरस्तम् । ननु प्रतिष्ठितयोगस्य किं कारणापेक्षया, न ह्यन्यदस्य कार्यमस्तीति शङ्कायां *योगरूढस्य इत्यादिना कर्मनिवृत्तिविधानं तत: पूर्वमनिवृत्यभिप्रायमिति दर्शयति *यावदिति ।। 3 ।।
Adhyaya 6 Sloka 4 *संगमयति *कदेति । *अयं योगीति । यादवात्मावलोकनं कर्मयोगे वर्तमान इति भाव: । अर्थसिद्धं हेतुमाह *आत्मैकानुभवस्वभावतयेति । अनित्यत्वहेयत्वादिसूचनाय *प्राकृतशब्द: । *कर्मस्विति न चोदितकर्ममात्रविषयम्, वैदिकस्य तत्र निस्सङ्गत्वायोगात् । अतो यो हि यदिच्छति, तस्य तस्मिंस्तत्साधने वा कार्यताबुद्धिरिति न्यायादिन्द्रियार्थेषु सङ्गिनां तदुपायभूतेषु विहितेषु, निषिड़्धेषु, अनुभयेषु च कर्मसु यथासंभवं सङ्ग: स्यादिति तन्निषेध एवोचित इत्यभिप्रयेण *तत्संबन्धिषु च कर्मस्वित्युक्तम् । सङगं त्यजति, निवर्तयतीत्यादिषु प्रयोगेषु जायमानस्य सङ्गस्य बलान्निवर्तनं प्रतीयते; अत्र तु *नानुषञ्जत इत्युक्तम् । सङ्ग स्वयमेव न जायत इत्यर्थ: । तत: फलितमाह *न सङ्गमर्हतीति । *हिशब्दस्य वाक्यार्थान्वयौचित्यात् *तदा हीत्युक्तम् । तदा ह्यसौ सर्वसङ्कल्पसंन्यासी योगारूढो भवति न तु सङ्गकाल इति भाव: । व्याख्यातश्लोकद्वयतात्पर्यार्थमाह *तस्मादिति । इष्टकारणत्वोपदेशो हि तत्र प्रवृत्त्यर्थ इति तात्पर्येणाह *अत इति ।। 4 ।।
Adhyaya 6 Sloka 5 श्लोकद्वयाभिप्रेतमर्थं विवृणोतीत्याह *तदेवाहेति । *आत्मना इत्यस्य करणार्थत्वौचित्यात् *मनसेत्युक्तम् । *विषयानुषक्तेन, तद्विपरीतेनेत्युभयं क्रियाद्वयसामर्थ्यात्पूर्वोत्तरानुसन्धानाच्चोक्तम् । *उद्धरेत् योगारूढतापादनेन संसारसमुद्रादुत्तारयेत्; न पुनरधो नयेदित्यर्थ: । आत्मोद्धरणात्मावसादयोर्द्वयोरपि मनसो हेतुत्वं प्रपञ्चयते *आत्मैवेति । अन्ये बन्धवोऽपवर्गविरोधित्वादबन्धव: । अन्ये च रिपव आत्म प्रवृत्तिमूलभूता इत्यवधारणाभिप्राय: ।। 5 ।।
Adhyaya 6 Sloka 6 एकस्यैवैकं प्रति बन्धुत्वं रिपुत्वं च व्याहतमिति शङ्का परिह्नियते *बन्धुरात्मेति श्लोकेन । *स्वेनैवेति स्वात्मनेत्यर्थ: । मनसो विजयो नाम विषयेभ्यो व्यावर्तनमित्यभिप्रायेणोक्तम् *विषयेभ्यो जितमिति । बन्धुत्वोपपादनं हि मनसो विजेयेनोक्तम्, शत्रुत्वोपपादनमपि हि(तर्हि?)तदभावेनेत्यभिप्रायेणोक्तम् *अनात्मन: अहितमनस इति । *आत्मैव इत्*येवकाराभिप्रेतमाह *स्वकीयमेव मन इति । स्वशेषभूतमेव हि विरोधि संजातमिति भाव: । शत्रुशब्दयो: पुनरुक्तिभ्रमव्युदासायान्वयमाह *शत्रुवच्छत्रुत्वे वर्तेतेति । संप्रतिपन्नो बाह्यशत्रुरिह दृष्टान्तित: । शत्रुकृत्यमिह *शत्रुत्वं विवक्षितमित्याह *स्वनिश्श्रेयसविपरीत इति । नन्वत्र *आत्मनेत्यादीनां मनोविषयत्वं कथम्? कार्यकरणसङ्घातविषयत्वं हि परैरुक्तम् । ऐकरूप्येण सर्वेषा*मात्मशब्दानां स्वात्मविषयत्वं किं न स्यात्? कथं च मनसो जयादि: विषयव्यावर्तनादिरूप: इति शङ्कायां कर्मकर्त्रा(र्तृत्वा)दिभेदव्यपदेशौचित्यात् पूर्वोत्तरानुसन्धानाच्च सिद्धमेवार्थं संवादेन द्रढयति *यथोक्तमिति ।। 6 ।।
Adhyaya 6 Sloka 7 प्रतिष्ठितयोगत्वावस्था, तदारोहणोपायश्चोक्तौ; *अ(त्र)थ योगप्रक्रियां वक्तुं तदारम्भदशा ज्ञाप्यत इत्याह *योगारम्भेति । सप्तम्या: *समाहित: इत्यनेन अन्वयभ्रमव्युदासायान्वयं पदार्थांश्च व्यञ्जयति *शीतोष्णेति । एतेन `मानावमानयोस्समस्य' इति *परोक्ताध्याहारोऽनपेक्षित इति दर्शितम् । शीतोष्णादिषु द्वन्द्वेष्वनुभूयमानेषु कथं मनसो विजय इत्यत्राह- *विकारारहितमनस इति । विकारश्च हर्षोद्रेकादिरूप: प्रागुक्त: । *प्रशान्तस्य इत्येतत् बाह्येन्द्रियव्यापारनिवृत्तिपरम्, मनोविकारनिवृत्तेरुक्तत्वात् । असन्निहितफलाभिसन्ध्यादिराहित्यपरं वा । *समाहित: इत्यस्याकाङ्क्षितं प्रकृतमुचितं चाधिकरणमाह *मनसीति । *सम्यगाहित इति । विशदानुसन्धानयोग्यो जात इत्यर्थ:। जीवात्मप्रकरणे परमात्मा कथमुच्यत इत्यत्राह *स्वरूपेणेति । *अत्रेति प्रकरणौचित्यसूचनम् । तदेव दर्शयति *तस्यैवेति । *एवकारेण प्रासङ्गिको हि पूर्वं परमात्मप्रसङ्ग इति ज्ञापितम् । अवरस्य जीवस्य परमात्मशब्दविषयत्वं कथमित्यत्राह *तस्यापीति । तथाऽपि परमात्मशब्दस्य प्रसिद्धार्थ: परित्यक्तस्स्यात्; परत्वं च सङ्कुचितम्; *परमशब्दनिर्वचनं च न घटते; परो मा अस्मादिति हि तत्; न च पूर्वपूर्वावस्थापेक्षया परो मा अस्मादित्यन्वय: सिध्यतीत्यरुचेरन्वयान्तरमाह *आत्मा परमिति । अत्र चाधिकं केवलमिति वा *परशब्दार्थ:।। 7 ।।
Adhyaya 6 Sloka 8 इन्द्रियविजयो द्वन्द्वसहत्वं चक्तम्; अथ तयोर्हेतुरुच्यते *ज्ञान इति     श्लोकेन । *ज्ञानविज्ञान शब्दयो: पौनरुक्त्यव्युदासायोपसर्गद्योतितं     विषयविशेषं व्यञ्जयति *आत्मस्वरूपेत्यादिना ।     पारलौकिकसमस्तकर्मापेक्षितदेहादिव्यतिक्तत्वधीरिह *ज्ञानम् ।     मोक्षाधिकारिणो विशेषतोऽपेक्षितनित्यत्वनिरतिशयानन्दत्वादिधीस्तु     *विज्ञानम्; न पुनरुपासनरूपज्ञानम्; तत्सामग्रीपरत्वाद्वाक्यस्येति     भाव: । कूटे तिष्ठतीति *कूटस्थ: । कूटशब्दश्च     परिशुद्धात्मन्यौपचारिक: । कूटस्य ह्यागन्तुविनश्वराय:पिण्डादिसंश्लेष     विश्लेषरूपावस्थाप्रवाहे वर्तमानेऽपि स्वस्वरूपे न शैथिल्यादिरूपो     विकार: । तद्वदत्रापि देवादिशरीरसंश्लेषविश्लेषरूपावस्थाप्रवाहेऽपि     ``न जायते म्रियते'' (भ.गी 2.20) इत्यादिनोक्तप्रकारेण निर्विकारत्वं     सिद्धमिति कूटशब्देनोपचारो युज्यत इत्यभिप्रायेणाह *देवादीति ।     शिखरपर्यायकूटविवक्षया वोपचार: । कूटस्थ[पुरुष:?] इव वा साधारणतयाऽनुसन्धानादसौ कूटस्थ इत्यभिप्रायेणाह *देवाद्यवस्थास्विति । देवशब्दोऽत्र भावप्रधान: । अनुवर्तमानत्वात् *सर्वसाधारणत्वमित्यपौनरुक्त्यम् । यद्वा सर्वात्मसाधारणेत्यर्थ: । पूर्वश्लोकोक्तजितेन्द्रियत्वादौ हेतुरयमुक्त इत्याह *तत एवेति । स्वरूपकार्यकारणादिभिरत्यन्तविषमाणां लोष्टादीनां समत्वं कथमिति शङ्कानिराकरणाय *प्रकृतीत्यादि *समप्रयोजन इत्यन्तमुक्तम् । लोष्टाश्मभेदवदश्मकाञ्जनादिभेदेऽपीत्यनेकदृष्टान्ताभिप्राय: । अत्रोद्देश्योपादेयांशौ विभज्यते *य इत्यादिना । युक्तशब्द एवात्र योग्यपर्याय:; प्रकरणवशात्तु योगाभ्यासविषयत्वं सिद्धम् । यद्वा प्रकृतिप्रत्य़ययोरर्थं भेदविवक्षया *योगाभ्यासार्ह इत्युक्तम् ।। 8 ।।
Adhyaya 6 Sloka 9 `समलोष्टाश्मकाञ्चन:' इति अचेतननेषूक्त एवार्थश्चेतनविषयतया प्रपञ्च्यत इत्यभिप्रायेणाह *तथाचेति । यद्वा सुहृदादिषु समबुद्धित्वस्य दुष्करत्वात् अत्र *विशिष्यते इत्युक्तेश्च समदर्शित्वातिशयोऽत्र विवक्षित: । *तथाच अपिचेत्यर्थ: । *सुहृन्मित्रबन्धुशब्दानाम् *अरिद्वेष्यशब्दयोरुदासीनमध्यस्थ शब्दयोश्च पौनरुक्त्यमपाकर्तु तत्तत्पदव्याख्या । *बन्धुशब्दस्तावत् पित्रादिषु प्रसिद्ध:; *मित्रशब्दश्च सवयस्सु । अत: पारिशेष्यात् सुहृच्छब्दस्तदुभयव्यतिरक्तविषय इत्यभिप्रायेणाह वयोविशेषानङ्गीकारेणेति ।  सवयस इत्यनेन मित्राणां क्रीडादिरूपप्रियैषित्वमप्यस्तीति सूचितम् । *बन्धु शब्दासत्तेर्द्वेष्यशब्दस्तावत् सहजशत्रुविषय: प्राप्त:। ततोऽप्यत्रापि पारिशेष्यात् *अरिशब्दं कृत्रिमशत्रुविषयमाह *अरयो निमित्ततोऽनर्थेच्छव इति । *मध्यस्थशब्दोऽपि द्वेष्यबन्धुशब्दासत्ते:, हेतुतो हिताहितप्रवृत्तियोग्येषु प्रयोगाभावाच्च जन्मत एवोभयरहितविषय उचित: । तत: परिशेषादौदासीन्यस्य प्रवृत्तिसंबन्धिकत्वेन तत्स्मारकत्वात् कारणागमे हिताहितप्रवृत्तियोग्या: तदभावमात्रेण तद्रहिता *उदासीना इत्यभिप्रायेणाह *उभयेति । उभयं हितैषित्वमहितैषित्वं च । जन्मतस्संबन्धिनो बन्धव इत्येतावन्मात्रस्य दुर्योधनादिष्वतिव्याप्ते: *जन्मत एव हितैषिणो बन्धव इति उक्तम् । एवं स्वप्रतिसंबन्धिन: पुरुषा उक्ता:। अथ साधारण्येन श्लाघ्यत्वनिन्द्यत्वाद्याश्रया: पुरुषा: साधुपापशब्दाभ्यामभिधीयन्त इत्यभिप्रायेणाह *साधव इति । वाक्यार्थमाह *आत्मैकेति । सुहृदादिभि: प्रयोजनाभावात् इतरैर्विरोधाभावाच्चेत्यर्थ: । ननु युक्तं नाम सुहृदादिषु समबुद्धित्वम्; न तु साधुषु पापेषु च योगिनां समं प्रयोजनम्, सत्सङ्गमादेरसत्परित्यागादेश्च ज्ञानवृद्धिहेतुत्वेन तेषामवश्यापेक्षितत्वात् । उच्यते- नेदानीमुपजीवकदशापन्नो योगी निर्दिश्यते; किंतु श्रुतसकलश्रोतव्य: कृतसकलकर्तव्य: साक्षात्कारात्यन्तयोग्यदशापन्न: । तथाविधस्य च तस्य साधुभि: पापैश्च प्रयोजनाभाव: सम:; केवलं योगोपयुक्तरहस्यस्थानादेरेवोपादेयत्वादिति भाव: । योगाभ्यासार्हदशा हि प्रागप्युक्ता; इयं तु तत्र काष्ठाप्राप्तावस्थेति *विशिष्यते इत्यस्य भाव: । तदाह *योगाभ्यासार्हत्वे विशिष्यते इति । अत्र *विमुच्यते इति परै: पठितान् पाठविकल्पादयमेव पाठ उचित इति भाव: ।। 9 ।।
Adhyaya 6 Sloka 10 अथाध्यायप्रधानार्थभूतयोगाभ्यासविधिरुच्यते *योगी युञ्जीतेति साक्षात्काररूपस्य योगस्य विधीयमानत्वात् *योगीत्यनेन कर्मयोगनिष्ठत्वानुवाद: क्रियत इत्यभिप्रायेणाह *उक्तप्रकारेति । सततम् इत्येतन्न सर्वकालविषयम्; तथायोगशास्त्रैरनभिहितत्वात्, अशक्यत्वाच्च । अत: प्रतिदिवसं योगयोग्यतया विहितसत्त्वोत्तरकालसामस्त्यपरमित्यभिप्रायेणाह *अहरहर्योगकाल इति । *युञ्जीत इत्यत्र विवक्षितमर्थं वक्तुं प्रकृतिप्रत्य़यार्थभेदं दर्शयति *युक्तं कुर्वीतेति । तत्र युज समाधौ (युजिर् योगे?) इति प्रकृत्यंशस्य विवक्षितम् व्यनक्ति *स्वदर्शनेति । *आत्माऽत्र मन:, स्वात्मा वा । जनवर्जितेऽपि देशे बाह्यदेशस्थितानां शब्दस्याऽऽगमे सति मनस्समाधानं न स्यादिति तन्निवृत्त्यर्थमुक्तं *निश्शब्द इति । *रहसि इति विजनदेशाभिधानेऽपि पुन: *एकाकी इति पदं रहस्यार्हात्यासन्नशिष्यसब्रह्मचार्यादिसन्निधिपरित्यागार्थमित्यभिप्रायेणाह *तत्रापि न सद्वितीय इति । यद्वा *रहश्शब्देन जनवर्जनद्वारा निश्शब्दत्वं लक्ष्यते । *एकाकिशब्देन तु जनवर्जनमेवोच्यत इति भाव: । व्युत्थानकालेऽपि एकाकित्वमनेनोच्यत इत्येके । ततोऽप्यस्यार्थस्यात्यन्तोपकारित्वादेवं योजना । एतेन *रहसि स्थित: एकाकी च इति विशेषणात् संन्यासं कृत्वेत्यर्थ: इति शंकरोक्तं प्रत्युक्तम् । *आत्मशब्देन मनसोभिधानेऽपि तस्यैव चिन्तारूपवृत्त्यपेक्षया तद्विशिष्टापेक्षया वा *चित्तशब्दइत्यभिप्रायेणाह *यतचित्तमनस्क इति । आशीश्शब्दस्यानेकार्थत्वादिह निषिध्यविशेषव्यक्त्यर्थमुक्तम् निरपेक्ष इति । *अपरिग्रहशब्देन बुद्ध्या स्वीकारपर्यायः परिग्रहोऽत्र निषिध्यत इत्यभिप्रायेणाह *ममतारहित इति ।। 10 ।।
Adhyaya 6 Sloka 11  to 12 बाह्योपाकरणनियममाह *शुचौ देश इत्यादिना । *शुचिचय: पुरुषा: पाषण्डिपतितादय:। *अनधिष्ठते अपरगृहीते चेति । अधिष्ठानम् परकीयेषु निर्वाहकत्वादिरूपेण संसर्ग:; *परिग्रह:-स्वीकीयत्वाभिमान:; तदुभयवर्जिते । *शुचिशब्द: शास्त्रान्तरोक्तं शोधकत्वमपिलक्षयतीत्यभिप्रायेणोक्तम् *पवित्रभूत इति । च्विप्रत्त्ययरहितप्रयोगात् स्वतश्शुद्धिरुक्ता । *नात्युच्छ्रितं नातिनीचमित्यादि दृष्टसौकर्यार्थम् । स्थिरत्वे हेतु: *दार्वादिनिर्मितत्वम्; तस्य कठिनत्वान्मृदुत्वार्थ चेलम्; तत्रापि निस्तरङ्गत्वार्थं शुद्ध्यर्थं *चाजिनम्;  सर्वस्योपरि शुद्ध्यर्थं सत्त्वोन्मेषार्थं च *कुशा: । *कुशाजिनचेलोत्तरमिति कश्चिद्वाभ्यापाठ:; तथा सति उत्तरोत्तरमार्दवसिद्ध्यर्थमुक्तमिति मन्तव्यम् । ``विपरीतोऽत्र क्रमश्चेलादीनाम्'' इति च *शांकरम् । केचित्तु अव्यवस्थितक्रमत्वमूचु: ।*प्रतिष्ठाप्य दृढं स्थापयित्वा । *तत्रासन उपविश्येत्यन्वयव्यक्त्यर्थं*तस्मिन्नित्यादिकमुक्तम् । उक्तानां शुचिदेशादीनां दृष्टादृष्टद्वारा योगोपयोगं दर्शयितुं *मन:प्रसादकर इत्युक्तम् । *सापाश्रय उपविश्येति । अन्यथा पाश्चात्यधारण प्रयत्न: समाधिविरोधी स्यादिति भाव: । उपविश्य; नतु तिष्ठन् शयानो वा । तथाच *सूत्रितम् , ``आसीन: संभवात्'' (ब्र.सू सू 4.1.7)इति । स्थानशयनयोश्च आयासनिद्रादिप्रसङ्गेन योगे न संभवेत् । *तत्रैकाग्रम् इत्यन्वयभ्रमव्युदासाय *योगैकाग्रमित्युक्तम् । विरुद्धान्यवृत्तेरेतद्वृत्तिप्रधानत्वमिह *एकाग्रहत्वम् । अव्याकुलमेकाग्रमिति केषुचिद्भाष्यकोशेषु पाठ:, आत्मावलोकनोन्मुखं कृत्वेत्यर्थ: । सार्वभौमो हि चित्तस्य वृत्तिनिरोधो योगतया योगशास्त्रेऽभिहित इत्यभिप्रायेण *सर्वात्मनोपसंहृतचित्तेन्द्रियक्रिय इत्युक्तम् । *चित्तमिह चिन्तावृत्ति:, *इन्द्रियाणि च बाह्यानि, ``एकाग्रं मन: कृत्वा'' इति वचनात् । बाह्यविषयेभ्य एवायमुपसंहार:,अन्यथा आत्मावलोकनमपि न स्यात् । एतेन, ``मनसो निश्शेषवृत्तिविलयो योग:'' इति वदन्तो निरस्ता: । शुद्धान्त:करणस्य साक्षात्कारस्साध्या[हि] आत्मविशुद्धिर्मोक्ष एवेत्यभिप्रायेण *बन्धनिवृत्तय इत्युक्तम् । ``अशुद्धास्ते समस्तास्तु देवाद्या: कर्मयोनय:'' (वि.पु 6.7.77) इति कर्मबन्धो ह्यात्मनामशुद्धिरुच्यते; *योगं युञ्जीत (युञ्ज्यात्?) इत्येतत् `ओदनपाकं पचति' इतिवदित्यभिप्रायेण *आत्मावलोकनं कुर्यादित्युक्तम् ।।11-12।।
Adhyaya 6 Sloka 13  to 14 एवं शुचिदेशासनादिरूपं बाह्यं योगोपकरणं मनसश्चैकाग्र्यमुक्तम्; अथान्तरान्तरतमयो: कायमनसो: क्रमात् कर्तव्यनियमविशेषा उच्यन्ते *समम् इत्यादिश्लोकद्वयेन । *कायशरोग्रीवम् इति द्वन्द्वैकवद्भाव:; तत एव नपुंसकता । अत्र *सिद्धापरनामा शरीरस्य *मध्यमप्रदेश: *कायशब्देन विवक्षित: । *समम्, अचलम्, स्थिरम् इति धारणक्रियाविशेषणानि । *सममित्यत्र आर्जवं विवक्षितम्; *अचलशब्देन निष्कम्पत्वेऽभिहितेऽपि *स्थिरमित्येतत् अङ्गकम्पकरश्रमहेतुभूतपश्चाद्धारणप्रयत्ननिवृत्तिहेत्वभिप्रायमिति दर्शयितुं *सापाश्रयतया स्थिरमित्युक्तम् । अनेनाचलत्वस्य चिरानुवर्तनयोग्यत्वमुक्तं भवति । बाह्येभ्यो व्यावर्तनं नासिकाग्रे स्थापनं चेति क्रमप्रदर्शनाय *दिशश्चानवलोकयन् *स्वनासिकाग्रं संप्रेक्ष्य इति व्युत्क्रमेणोक्तम् । यद्वा शतुरत्र हेत्वर्थत्वात् दिक्छब्दोपलक्षितबाह्यसकलपदार्थावलोकननिवृत्त्यर्थंयोगारम्भक्षणे स्वनासिकाग्रप्रेक्षणमिति भाव: । भोग्येतरानुपयुक्तविषयनिरीक्षणमपि निवर्तनीयमित्यभिप्रायेण *दिशश्चेत्युक्तम् । निमीलनेनापि बाह्यानवलोकनसिद्धो स्वनासिकाग्रावेक्षणं निद्रादिनिवृत्त्यर्थम् । *संप्रेक्ष्य नासिकाग्रम् इत्येतावत्यभिहिते परनासिकाग्रपेक्षणमपि शङ्क्येतेति तद्व्यवच्छेदार्थमुक्तम्  *स्वमिति । मनस्यन्तर्मुखे नासांसप्रेक्षणस्यासंभवात्, चक्षुषो दृष्टिसन्निपातमात्रमिह विवक्षितम् । अत: *संप्रेक्ष्येत्यत्र इवशब्दो लुप्तो द्रष्टव्य इति *शाङ्करम् । नायनस्य तेजस: स्वच्छन्दवृत्त्या नासाग्रसन्निपातमात्रमिह विवक्षितम् । *मनस्संयम्य इति संयमस्याभिधानात् *प्रशान्तात्मशब्दो[ऽयं] योगोपयुक्तमनस्सन्तोषपर इत्यभिप्रायेण *अत्यन्तनिर्वृतमना इत्युक्तम् । *ब्रह्मचर्याश्रमप्रतीति:, शङ्करोक्तप्रक्रिय़या वा ब्रह्मचर्यगुरुशुश्रूषाभिक्षाचर्यादिधी: स्यादिति तद्व्यवच्छेदायाह *ब्रह्मचर्ययुक्त इति । ब्रह्मचर्यं च स्तनवति पिशितपिण्डे भोग्यताधीगर्भस्मरणालोकनालापादिरहितत्वमत्र विवक्षितम् । स्मरन्ति च `ब्रह्मचर्यं च योषित्सु भोग्यताबुद्धिवर्जनम्' इत्यादि । तथा, `स्मरणं कीर्तनं केलि: प्रेक्षणं गुह्यभाषणम् । सङ्कल्पोऽध्यवसायश्च क्रियानिर्वृत्तिरेव च । एतन्मैथुनमष्टाङ्गं प्रवदन्ति मनीषिण:। विपरीतं ब्रह्मचर्यमेतदेवाष्टलक्षणम्' (अ.पु 372.10; बा.स्मृ) इति । *युक्त शब्दस्य पूर्वोत्तरप्रतिपन्नात्मावलोकनाभिधानादपि तदुपयुक्तावधानविषयत्वमत्रोचितमित्याभिप्रायेण *अवहित इत्युक्तम् । *मच्चित्तशब्दो भगवति चित्तस्यानुप्रवेशपर: । *मत्परशब्दस्तु तदेकचित्तत्वपर:, तदनुवृत्तिपरो वेत्यपौनरुक्त्यमाह *मामेवेति । यद्वा स्त्र्यादौ भोग्यचिन्ता, राजादौ च महति परधीर्लोके विभक्ता; मयि तु तदुभयमित्यपुनरुक्ति: ।। 13-14 ।।
Adhyaya 6 Sloka 15 जीवात्मयोगप्रकरणे मच्चित्तो...मत्पर: इति परमात्मचिन्तनं किमर्थं विधीयत इत्यत्रोच्यते *युञ्जन्नेवम् इति । *एवमित्यनुवादे *मच्चित्त: मत्पर: इत्युक्त*मच्छब्दाभिप्रेतं परत्वादिकं विवृण्वन् आह *मयीति । परस्मिन् ब्रह्मणीत्यनेन सर्वकारणत्वेन सर्वात्मत्वादिकं विवक्षितम् । तथात्वेऽपि समस्तवैलक्षण्येन तद्गतदोषासंस्पर्शो देवताविशेषनिष्कर्षश्च *पुरुषोत्तमशब्दाभिप्रेत: । उक्ताकारविशिष्टत्वाच्च *मनसश्शुशभाश्रयत्वम् । एतेन शुभाश्रयत्वं प्रकरणान्तरोक्तदिव्यमङ्गलविग्रहविशिष्टत्वमप्यभिप्रेतम् । *तत्रात्मशब्द: प्रकृतानुवादपरतया मनोविषय: । *युञ्जन्नित्यस्य प्रयोजनं *नियतमानसत्वम् । तच्च निश्चलमानसत्वम् । तदुत्पत्तौ हेतोरवान्तरव्यापर: *अयमित्यभिप्रायेणाह *मत्स्पर्शेति । *मत्संस्थामित्यादि परमप्रयोजनम् । *निर्वाणपरमामित्यत्रनिर्वाणं परमं यस्या इति समासे विशेषणव्यत्यासास्वारस्यं, निर्वाणहेतुशान्तेश्च *नियतमानस: इत्यनेन सिद्धत्वात् पुनरुक्तिश्च स्यात्; *परमशब्दश्चास्वरस: । अतो *निर्वाणस्य परमामिति समास:, *परमशब्दश्च परमावस्थाविषय इत्यभिप्रायेणाह *निर्वाणकाष्ठेति । परमात्मनि संस्थिता च *शान्तिरशनायादिषडूर्मिराहत्यरूपा । यद्वा *मयि संस्थितां शान्तिमित्येतदेव *शुभाश्रये स्थितिमित्य(नेन)न्तेन विवृतम् ।। 15 ।।
Adhyaya 6 Sloka 16  to 17 उचितदेशप्रभृति परमात्मचिन्तनपर्यन्तं(न्तमपि) ह्यत्र योगोपकरणमेव । अत: *अन्यदपीत्युक्तम् । *योगोपकरणं योगोपकारकम् । अत्यशनादेर्य़ोगविरोधित्वं *नात्यश्नत: इति श्लोकस्यार्थ: । मिताहारादेस्तु योगोपयुक्तत्वं *युक्ताहारेति श्लोकेनोच्यत इति व्यतिरेकतोऽन्वयतश्च एक एवार्थ: स्थिरीक्रियत इति विभागमभिप्रेत्याह अत्यशनेति । *युक्ताहारेति श्लोके विहारायासयोरपि उक्तत्वात्पूर्वत्रापि हि तावभिप्रेतावविति दर्शयितुम् *अतिविहाराविहारौ अत्यायासानायासावित्युक्तम् । *जाग्रत: इत्यत्रापि *अति: अनुषञ्जनीय: । पूर्वश्लोको*क्तातिशब्दप्रतियोगिकत्वात् *युक्तशब्दो मितपर इत्यभिप्रायेण *मिताहारेत्यादिकमुक्तम् । श्रूयते हि `यद्ध्यात्मसंमितमन्नं तदवति तन्न हिनस्ति, तद्यत्कनीयो न तदवति' इति । स्मरन्ति च,``उदरस्यार्धमन्नस्य तृतीयमुदकस्य तु ।वायोस्सञ्चारणार्थं तु चतुर्थमवशेषयेत् ।।'' इति ।अतो न्यूनाधिकादिसमस्तदोषराहित्यम् *युक्तशब्देनाभिप्रेतम् । द्वन्द्वात्पूर्वमपि परमिव प्रत्येकमन्वेतव्यम् । *विहारशब्द: सञ्चारपर:; तन्द्रीपरिहारार्थविनोदनपरो वा । पारिशेष्यादौचित्याच्च *चेष्टाशब्दार्थोऽत्र श्रमहेतुरायास: । दु:खशब्दासङ्कोचात् योगसामर्थ्याच्च *सकलेति विशेषितम् । तत्फलितमाह *बन्धनाशन इति । एवंविधस्य *योगो दु:खहा भवतीत्यन्वये योगस्य पूर्वसिद्धमात्रभ्रम: स्यात्; तद्व्युदासाय *सम्पन्नो भवतीत्युक्तम् ।। 16-17 ।।
Adhyaya 6 Sloka 18 एवं परिकरोक्तिसमनन्तरं योगदशां प्रदर्शयितुं तत: पूर्वा प्रागुक्तैव योगयोग्यदशा परामृश्यते *यदा विनियतम् इति श्लोकेन । *आत्मन्येव इत्येवकारव्यच्छेद्यक्षुद्रप्रयोजनान्तरज्ञापनाय सामान्यत: *प्रयोजनविषयमित्युक्तम् । प्रयोजनान्तरेषु सत्सु क्वचित् विशेषेण नियतत्वे को हेतुरित्यत्राह *निरतिशयेति । *युक्त: इत्येतावतोऽत्र विधेयत्वात् `नि:स्पृह:' इत्यस्याप्युद्देश्यकोट्यनुप्रवेशाय *नि:स्पृहस्सन् (स?) इति उक्तम् । सर्वकामेभ्यो निर्गता स्पृहा यस्य स तथोक्त: । सर्वकामेषु नि:स्पृह इत्यर्थ: ।।18।।
Adhyaya 6 Sloka 19 अथ योगदशा लक्ष्यते *यथेत्यादिना । दीपस्याचलत्वे हेतु*र्निवातस्थत्वम् । *इङ्गतेश्चेष्टार्थत्वे विवक्षिते दीपे तदनन्वयात् साधारण्यसिध्यर्थमाह *न चलतीति । निश्चलत्वे पर्वतादिनिदर्शनसद्भावेऽपि दीपदृष्टान्ताभिप्रेतमर्थं दर्शयितुमाह *अचलस्सप्रभस्तिष्ठतीति । यतचित्तस्य इत्यनेन चिन्तारूपवृत्तिनियमनवचनमुपलक्षणमित्याह निवृत्तेति । मनोमात्रपर्यायो वाऽत्र *चित्तशब्द:। *इतरशब्देन आत्मविषयवृत्तिरस्तीति सूचितम् । अन्यथा युञ्जतो योगमित्येतत् व्याहन्येतेत्यभिप्रायेणाह *आत्मनि योग युञ्जत इति । आत्मनि विषये साक्षात्कारं कुर्वत इत्यर्थ: । *नेङ्गते इति न शरीरस्य निष्कम्पत्वमुदाह्रियते, `समं कायशिरोग्रीवं धारयन्नचलं स्थिरम्' (13) इति तस्योक्तत्वात् । ध्यानदशासाधारणत्वेन समाधिदशा विशेषकत्वानुपपत्तेश्च। नापीन्द्रियाणां निष्कम्पत्वम्, *योगिन: सोपमेत्यन्वयायोगात् । नाप्यात्मस्वरूपस्य निश्चलत्वं, अवस्थान्तरेऽपि तत्सिद्धे: । अत: स्वयंप्रकाशज्ञानप्रभानिरस्तसमस्तवृत्त्यन्तरपरिशुद्धात्मस्वरूपप्रदर्शनार्थोऽयं दृष्टान्त इति सूचयितुं *योगिन: इत्युक्तेऽपि पुनरपि *आत्मन: इत्युक्तमित्यभिप्रायेण *आत्मस्वरूपस्य सोपमेत्युक्तम् । *योगिन: आत्मन: इति व्यधिकरणे षष्ठ्यौ । ननु- *सोपमेत्यत्र उपमाशब्द उपमिति परो वा, दृष्टान्तपरो वा? उभयधाऽपि न संभवति, *यथेति निर्दिष्टप्रकारपरामर्शित्वादत्र *तच्छब्दस्य, उपमाशब्दस्य च तत्समानाधिकरणत्वात्; `सप्रभस्तिष्ठती'त्येताच्च कथं दार्ष्टान्तिके निर्वाह्यम्? अयोगिनामप्यात्मस्वरूपस्य चलत्वप्रतीत्यभावात् । किमर्थं च निश्चलत्वोपदेश इत्यत्राह *निवातस्थतयेति । अयमभिप्राय़:- *उपमेति दृष्टान्तगतं साधर्म्यमत्र निर्दिश्यते । तस्मात् *यथेत्यनेन सोपमेत्यस्यान्वय उपपन्न: । सा च बाह्यविषयेषु मनोवृत्तेरेवाभावात् संसारदशायां च ज्ञानस्येन्द्रियद्वारैव प्रसरणादिति । *स्मृता । समाधिदशासन्दर्शिभिर्योगिभिरिति शेष: ।। 19 ।।
Adhyaya 6 Sloka 20  to 23 पुनरपि योगदशैव आदरातिरेकाय निरतिशयपुरुषार्थत्वप्रतिपादनेन प्रपञ्च्यते *यत्रेत्यादिभि: । *निरुद्धमित्यत्र परिगृहीतत्वविनष्टत्वादिभ्रमव्युदासाय *योगसेवया हेतुना सर्वत्र निरुद्धमित्युक्तम् । सर्वतो निरुद्धमित्युक्ते प्रवृत्तस्य निवारणमात्रं प्रतीयते; *सर्वत्रेत्युक्ते तु उत्तरोत्तप्रवृत्त्यनुदयोऽपि सिध्यतीति सप्तमीनिर्देश: । `योगसेवया निरुद्धं यत्रोपरमते' इत्युक्ते योगस्य पृथगुपादानात् *यच्छब्दार्थस्य योगात् व्यतिरेक: प्रतीयेतेति तद्व्युदासाय, *योगसंज्ञितमिति वक्ष्यमाणान्वयेन *यत्र योग इत्युक्तम् । `यत्र यस्मिन् काले' इति *परोक्तमयुक्तम्, उपरितनयच्छब्द भिन्नार्थत्वप्रसङ्गात्, प्रतिनिर्देशस्थयोगशब्दानन्वयाच्चेति भाव: । *यत्रोपरमते इत्यत्र यतो विच्छिद्यत इति भ्रमापाकरणायाह *अतिशयितेति । यत्र सिद्धे अन्यत उपरमत इत्यध्याहारेण योजना न युक्ता; तथा सति निरुद्धमित्यनेन पुरुक्तिश्च स्यात् । उप सर्गाणां च नानार्थत्वादयमेवातिशयितार्थ उपपन्न: । आसक्ति(त्ति?)प्रतिपादनद्वारा तात्पर्येण वायमर्थस्सिध्यतीति भाव: । *यत्र चैवेत्येवकारस्य यथाक्रमान्वये प्रयोजनाभावात्, उचितान्वयप्रदर्शनाय *आत्मन्येव तुष्यतीत्युक्तम् । *अन्यनिरपेक्षमिति अवधारण तोषशब्दाभ्यां अर्थसिद्द्धोक्ति: । यद्वा *आत्मानं पश्यंस्तुष्यतीत्येतावतैव विवक्षितसिद्धो पुन: *आत्मनीति निर्देश: तदन्यव्युदासार्थ इत्यभिप्राय: । *आत्मनि परमात्मानमिति योजना तु जीवयोगविषयत्वादिहासङ्गता । अतीन्द्रियमित्युक्तत्वात् परिशेषात् , औचित्याच्च बुद्धिग्राह्यमित्यत्र बुद्धिं विशिनष्टि *आत्मबुद्ध्येकग्राह्यमिति । आत्यन्तिकं पुनर्दु:खसंभेदरहितमित्यर्थ: । *यदेवंविधं *सुखं तत् यत्र वेत्तीत्यस्यापवर्गदशानुभाव्यसुखप्रतिसन्धानपरत्वव्युदासाय *भो(यो)गरूपापरोक्ष्याभिप्रायेण *अनुभवतीत्युक्तम् । *आत्मनि तुष्यतीति पूर्वम् इतरसुखनिरपेक्षत्वपरम् । *सुखमात्यन्तिकमित्यादिकं तु स्वरूपस्वानुभवपरमित्यपौनरुक्त्यम् । *सुखातिरेकेणेति । उक्त एवाचल त्वहेतुरुचित इति भाव: । प्रामाणिकार्थान्नचलतीति वा, सम्यङ्न चलतीति वा निर्वहणं मन्दम् । योगदशायां च सुखातिरेकेण स्वरसतस्तदवस्थयैव चिरतरावस्थानाभिधानमुचितम् अपेक्षितम् चेत्यभिप्रायेण *तत्त्वत: इत्यस्य *तद्भावादिति प्रतिपदमुक्तम् । इतरविषनिरोधनैरपेक्ष्ये *यत्रेति श्लोकेनोक्ते । तत आत्मस्वरूपसुखानुभव:, तस्य स्वरसवाहितया दुर्विच्छेदत्वं च *सुखमिति श्लोकेनाभिहिते । अथ *यं लब्ध्वेति श्लोकेन योगविरतिकालेष्वपि तस्यैवाभिलाषपदत्वात् बाह्यसुखाभिलाषेण दु:खेन चानास्कन्दनमुच्यत इति विभागज्ञापनाभिप्रायेण *योगाद्विरत इत्यादिकमुक्तम् । योगदशायां तु लाभान्तरप्रतिसन्धानमेव नास्तीति भाव: । *गुरुणाऽपीत्युक्तगौरवव्यञ्जनाय *गुणवत्पुत्रवियोगादिनेत्युक्तम् । ``पुत्रजन्मविपत्तिभ्यां न परं सुखदु:खयो:" इति ह्याहु: । *न विचाल्यते योगप्रतिकूलमवसादं न गच्छतीत्यर्थ: । दु:खसंयोगस्य वियोगो यत्रेति व्यधिकरणबहुव्रीहौ[वा?]फलितोक्तिरियम् । अथवा *वियोगशब्दोऽत्र वियुज्यतेऽनेनेति करणार्थघञन्तो वियोगहेतुपर इति भाव: । *निर्विण्णचेतसेति पदच्छेदे संसारे तापत्रये वेत्यध्याहार: स्यात्; तत्तु सप्रयोजने योजनान्तरे संभवति न युक्तम्; तस्मा*दनिर्विण्णचेतसेति पदच्छेद: । *निश्चयशब्दोऽपि तेनैव हेतुसमर्पणेनान्वित:; न तु योक्तव्य इत्यनेन, निरर्थकान्वयप्रसङ्गात् । अनिर्विण्णत्वहेतुश्च निश्चय: पूर्वोक्तनिरतिशयपुरुषार्थत्वेनैव स्यात्; तदेतखिलमभिसन्धायाह *स एवमिति । *एवंरूप: निरतिशयपुरुषार्थरूप इत्यर्थ:। *योक्तव्य इत्युक्तत्वात् आरम्भोपकारकत्वद्योतनाय *आरम्भदशायामित्युक्तम् । ``मनसा क्लिश्यमानस्तु समाधानं च कामयेत् । अनिर्वेदं मुनिर्गच्छन् कुर्यादेवात्मनो हितम्''(मनु 6) इति ह्युच्यते । अत: विरक्त्युपयुक्तनिर्वेदोऽन्य:; अयं त्वन्यादृश इति *हृष्टचेतसेत्युक्तम् । *योक्तव्य: कर्तव्य इत्यर्थ: ।। 20-23 ।।
Adhyaya 6 Sloka 24  to 25 अथ ममकारपरित्यागादिकं प्राक्विप्रकीर्णोक्तमखिलमिदानीं सुखग्रहणायेह सौकर्यप्रदर्शनाय च संकलय्य योगदशापर्यन्ततया स्मार्यते *सङ्कल्पेत्यादिभि: श्लोकै: । `सङ्कल्पप्रभवान् सर्वान् कामास्त्यक्त्वा' इत्येतावतैव सिद्धो पुन: अशेषत इति पदं निश्शेषत्यागानर्हाराय *अशेषतश्च कामांस्त्यक्त्त्वेति चकाराभावेऽपि योज्यम्; अपि च सङ्कल्पप्रभवत्वेन विशेषणमेव असङ्कल्पप्रभवकामसूचकमित्यभिप्रायेण विभजते *स्पर्शजा इति । मनसैवेति पदं मध्यस्थितत्वादपेक्षितत्वाच्च काकाक्षिन्यायेन पूर्वोत्तरान्वितमिति दर्शयितुं *तान् सर्वान् मनसैवेत्यादिकमुक्तम् । कामत्यागकरणस्य मनसोऽवान्तरव्यापार: तदनन्वयानुसन्धानम्; कर्मोपाधिकशरीरान्विता हि पुत्रादय:, न त्वात्मस्वरूपान्विता इत्यनुसन्धानेनेत्यर्थ: । *न प्रहृष्येदित्यादिभि: प्रागेवोक्तं स्मारयति *स्पर्शजेष्वित्यादिना । *समन्तत: इत्यत्र पदच्छेदादिभ्रमव्युदासायाह सर्वस्माद्विषयादिति । प्रक्रान्ताया अशिथिलत्वरूपाया धृते र्हेतुमाह *विवेकविषययेति । *उपरम्य बाह्यलाभार्थं मानसमुद्योगं वारयित्वेत्यर्थ: । *उपरम्येति व्याख्यानमङ्गत्द्योतनाय । *किञ्चिदपीति आत्मव्यतिरिक्तमनुकूलप्रतिकूलोदासीनं सर्वमित्यर्थ: ।। 24-25 ।।
Adhyaya 6 Sloka 26 पूर्वोक्तमेव दुर्ग्रहत्वद्योतनायावधानविधानाय च प्रपञ्चयति *यतो यत: इति । चञ्चलमस्थिरम् इत्यनयो:पौनरुक्त्यनिरासायोक्तं *चलस्वभावतयाऽऽत्मन्यस्थिरमिति । सामान्यविशेषविषयत्वादपुनरुक्ति: । चञ्चलम् इति स्भावातिरिक्तहेतुनिवृत्तिपरं वा । *यतो यतो निश्चरति येन येनेन्द्रियद्वारेण निश्चरतीत्यर्थ: । यद्वा यं यं विषयमभिमुखीकृत्वेत्यर्थ: । प्रयोजनतया वा हेतौ पञ्चमी । तद्व्यञ्जनायाह *विषयप्रावण्यहेतोरिति । विषयसंबन्धार्थमित्यर्थः । विषयप्रावण्यस्य हेतोरिति वा । संभवन्ति ह्यतर्कितोपनता विषयसन्निधाननतत्कीर्तनादयो विषयप्रावण्यहेतव:। सुखाभावनया वशीकरणं शक्यमित्युच्यते *अतिशयितसुखभावनयेति ।। 26 ।।
Adhyaya 6 Sloka 27 आत्मवशीकरणोपाय: प्रागुक्त:; अनन्तरं च तदेवाह *प्रशान्तमनसम् इति श्लोकेन । तत्र विप्रकीर्णावस्थितानां पदानामन्वयक्रममर्थं च दर्शयति *प्रशान्तमनसमित्यादिना । योगिनम्, अकल्मषं, शान्तरजसं, शान्तमनसं, ब्रह्मभूतमेनम् इति हेतुकार्यभावेनान्वयक्रम: । स्वविषययोगस्य स्वकल्मषनिवर्तकत्वं पञ्चगव्यप्राशनादेरिव परसङ्कल्पायत्तम् । * ब्रह्मभूतमितिदेहात्मभ्रमादिप्रयुक्तक्लेशादिदश रूपाब्रह्मत्वव्यवच्छेदार्थम्; तदाह *स्वरूपेणावस्थितमिति । अणोरपि हि जीवस्य, `स चानन्त्याय कल्पते' (श्वे.उ 5.9) इति श्रुतेर्मतो बृहत्त्वमस्त्येव । *उत्तमशब्देन वैषयिकसुखव्यवच्छेदो विवक्षित इति व्यञ्जनाय *स्वरूपानुभवरूपमित्युक्तम् । *ब्रह्मसंस्पर्शम् (28) इति ह्नन्तरमुच्यते। निरतिशयत्वात् दु:खसंभेदविरहाद्वा उत्तमत्वम् । *पूर्वश्लोकोक्तमनोवशीकरणे वा, एतच्छ्लोकोक्तसुखोपागमे वा हेतुपरो *हिशब्द इत्याह *हीति हेताविति । हेतुस्वरूपं विशदयति *उत्तमेति ।। 27 ।।
Adhyaya 6 Sloka 28 एवं योगप्रभावादाविर्भवतस्सुखस्यात्मानुभवरूपत्वं साक्षात्कारात्पश्चान्निरतिशयत्वमनिवर्तनीयत्वमनायाससाध्यत्वं चोच्यते *एवं युञ्जन्निति । एवंशब्देन *योगी युञ्जीत इत्यारभ्योक्त: प्रकार: परामृश्यत इत्यभिप्रायेण *ब्रह्मानुभवरूपमित्युक्तम् । *एवं युञ्चन् इत्यनेनैव सर्वस्योक्तत्वात् तत्र च नियतकाले *सदाशब्दान्वयायोगात् सुखस्य चाविनाशित्ववचनस्यापेक्षितत्वात् *सदाऽश्नुत इत्यन्वय: । ततश्चात्यन्त शब्दोऽपि सावधिकत्वरूपान्तवृत्तिद्वारा निरतिशयत्वपर इत्यभिप्रायेण *अपरिमितमित्युक्तम् । *सुखेन सुखमश्नुते इति सुखसाधनसुखान्तराभावात् *सुखेनेत्यनायासत्वं विवक्षितम् ।। 28 ।।
Adhyaya 6 Sloka 29 एवं योगाभ्यासविधि: प्रपञ्चित:। ``आत्मलाभसुखं यावत् तावत् ध्यानमुदाहृतम्'' इत्याद्युक्तफलपर्यन्तत्वं चोक्तम् । अथ चतुर्धा योगी प्रतिपाद्यत इति चतुर्णां श्लोकानामर्थमाह *अथेति । समदर्शित्वरूपयोगविपाकस्य पर्वक्रमेण तारतम्यमात् चतुष्प्रकारत्वम् । अत्र प्रथमदशोच्यते *सर्वभूतस्थम् इति श्लोकेन । समदर्शिनत्वोपपत्तये स्वरूपतस्साम्यं प्रकारवैषम्यस्य चौपाधिकत्वं दर्शयति *स्वात्मन इत्यादिना *गतत्वादित्यन्तेन । *भूतशब्दोऽत्राचिद्विशिष्टचेतनवाचकोऽपि ``सत्यं भूतहितं प्रोक्तम्'' (यो.या;व्या)इत्यादिष्विव चेतनांशपर: । *योगयुक्तात्मा योगविनियुक्तमना:; यद्वा योगसमधिगतात्मस्वरूप इत्यर्थ: । योगयुक्तात्मत्वं समदर्शनत्वे हेतु: । समदर्शनस्यैव प्रतियोगिविशेषनिर्देशेन प्रपञ्चनं *सर्वभूतस्थम् इत्यादि । *आत्मशब्दस्यात्रात्मसामान्यविषयत्वपरमात्मविषयत्वव्यावर्तनेन स्वपर्यायत्व द्योतनाय *स्वात्मशब्द: । नन्वन्योन्यधाराधेयभाव: कथमुपपद्यते? कथं चाणो: स्वात्मन: सर्वभूतस्थत्वम्?  विप्रकीर्णदेशावस्थितानां च सर्वभूतानां कथमेकदेशस्थिते स्वात्मनि स्थिति:? *अतोऽयमात्मशब्द: परमात्मविषयस्स्यादिति; तत्राह *सर्वभूतसमानाकारमिति । नन्वसौ स्वात्ममात्रानुसन्धानरूपे योगे प्रवृत्त: कथं स्वगतसाम्यप्रतियोगितया स्वप्रतियोगिकसाम्याश्रयतया च स्वव्यतिरिक्तात्मात्मवर्गमीक्षेतेत्यत्राह *एकस्मिन्निति । एकजातीयेषु पदार्थेष्वेकव्यक्तिदर्शनेनैव स्थालीपुलाकन्यायात् तज्जातीयं सर्वमपि तथात्वेनानुसंहितं भवति हीति भावः । सर्वभूतस्थमित्यादेस्साम्यमेव विवक्षितमिति दर्शयितुमेतद्ग्रन्थैकदेशं पूर्वोत्तरप्रकरणग्रन्थं चोदाहरति *सर्वत्रेति । अयमभिप्राय:- *सर्वत्र समदर्शन: इति सर्वेषामात्मानां परस्परसाम्यदर्शनमुच्यते; तदेव *सर्वभूतस्थमिति प्रपञ्च्यते । अत एव च बाह्यभूतेष्वात्मतत्त्वस्य, तस्मिंश्च तेषां स्थितिदर्शनमिहासङ्गतम् । न चेदं परमात्मयोगप्रकरणम्; येन तथाविधपरमात्मानुसन्धानमुपदिश्येत । न च जीवत्मयोगोपयुक्तं परमात्मध्यानमिदमुच्यते, समाधिदशाभेदविषयत्वात् । न च जीवानां परमात्मनश्च साम्यमिहोच्यते, तस्यापि *यो मामिति विशेषनिर्देशयुक्ते(क्त) (30,31) श्लोकद्वये प्रतिपादयितुमुचितत्वात् । अस्य परमात्मविषयत्वे *यो माम् इति श्लोकद्वयेन मात्रया पौनरुक्त्यं च स्यात् । *योऽयं योग: इत्येतदनुवादे च साम्यमात्रमेवोच्यते; न तु परस्पराधाराधेयभाव: । प्रागपि `विद्याविनय' (भ.गी 5.18) इत्यादौ साम्यमात्रमेवोक्तम् । अतोऽत्र जीवानां परस्परसाम्यमेव विवक्षितमिति ।। 29 ।।
Adhyaya 6 Sloka 30 एवं देवमनुष्यादिप्रकृतिपरिणामविशेषरूपभेदनिरसनेन ज्ञानद्रव्यतयैकरूपत्वानुसन्धानमुक्तम् । अथ तस्यैव देवादिभेदहेतुभूतपुण्यपापतारतम्यविधूननेन परमात्मना परमसाम्यानुसन्धानमुच्यते *यो माम् इति । अस्यापि श्लोकस्य साम्यविषयत्वे हेतु: प्रागेवोक्त: । *ततोऽपि विपाकदशापन्न: प्रथमदशातोऽधिकां विपाकदशां प्राप्त इत्यर्थ: । जीवात्मनां परमात्मनश्च साधर्म्यं वक्ष्यमाणं स्मारयति *मम साधर्म्यमिति । *उपागत:- बुध्या प्राप्त इत्यर्थ: । न ह्यसाविदानीं मुक्त:। पुण्यपापविधूननेन साम्यप्रतिपादनाय `निरञ्जन:' इति श्रुतिरुपात्ता। `तदा विद्वान् पुण्यपापे विधूय निरञ्जन: परमंसाम्यमुपैति(मु.उ 3.3)इति हि सा । *यो मां पश्यतीत्यनुवाद: तत्सिद्धौ हि भवति; सा कुत इति शङ्कायाम्, `साम्यं तावत् उपात्तश्रुत्यादिसिद्धम्; तदनुसन्धानं च विहितम्; ततश्च तदनुवादोऽप्युपपन्न:' इति ज्ञापनाय *मत्साम्यं पश्यन् य: सर्वत्राऽऽत्मवस्तुनि मां पश्यतीति अवान्तरवचनव्यक्तिभेदो दर्शित: । परमात्मन: सर्वव्यापितया सर्वेषां परमात्मनिष्ठतया च प्रतीतिर्ह्यत्र स्वरसतो जायते; तच्चात्र प्रकरणादिवशादनुचितम् । ततश्च साम्यदर्शनेमेव विवक्षितमिति वाच्यम्; तदप्ययुक्तम्, स्वात्मानुसन्धानस्वरूपयोगविपाके परमात्मनोऽन्येषां च स्फुरणाभावादिति पूर्ववच्छङ्कायामाह *अन्योन्येति । *अन्यतरदर्शनेनान्यतरदपीति । एकव्यक्तिदर्शनेन व्यक्तत्यन्तरमपीत्यर्थ: । *तस्याहमित्यादौ न तावत् प्रध्वंसनिषेध: क्रियते? नादर्शनमुपयामीति । तदेतत् दर्शयति *तस्येत्यादिना । तादृशत्वा(स्वा?)नुसन्धानस्याभावो निषिध्यत इति भाव: । *स च मे न प्रणश्यतीत्येत् दृष्टान्तार्थं, साम्यस्य सर्वज्ञबुद्धिविषयतया प्रामाणिकत्वार्थं चेत्यभिरायेणाह *ममापीति । सर्वसाक्षात्कारिणोऽपि मम स्वरूपानुसन्धानांशेऽपि तत्साम्यात् तत्स्वरूपमप्यनुसंहितं भवति हीत्यर्थ: । *स इत्यनेन तदवस्थस्य मुक्तप्रायत्वं विवक्षितमिति *व्यञ्जयितुमाह *मत्साम्यात्स्वात्मानं मत्सममवलोकयन्निति ।। 30 ।।
Adhyaya 6 Sloka 31 तृतीयां विपाकदशामाहेत्याह *तत इति । अकर्मकवश्यत्वाकारेणेश्वरसाम्यदर्शनं पूर्व श्लोकोक्तम्, *सर्वभूतस्थितमित्यनेन तु कर्मरूपाविद्यावेष्टनविधुरत्वादसङ्कुचितज्ञानाकारतया साम्यानुसन्धानम्, तत्संस्कारप्रभावेन व्युत्थानकालेऽपि स्वरसतस्तथाविधानुसन्धानवृत्तिश्चेत्येतदुच्यते । *यो भजसि स सर्वथा वर्तमानोऽपीत्यनेन कालभेदस्सिद्धि: । न च समाधिदशायामेव *यथा तथा वर्तमानत्वमुपपद्यते । सर्वभूतस्थितेन परमात्मनैकत्वानुसन्धानं नाम स्वस्यापि सर्वभूतस्थितत्वेन तदेकप्रकारत्वानुसन्धानम् । तच्चारणोरात्मन: स्वरूपेण न संभवति । धर्मतश्च परशुद्धात्मनो व्याप्ति: `वालग्रे'त्यारभ्य `स चानन्त्याय कल्पते'(श्वे.उ 5.9) इति श्रुतिसिद्धा । *सूत्रं च, ``प्रदीपवदावेशस्तथा हि दर्शयति''(4.4.15) इति । अतोऽत्रापि तथैव साम्यं विवक्षितमिति दर्शयितुम् *अस्ङ्कुचितज्ञानैकाकारातयैकत्वमास्थित इत्युक्तम् । *प्राकृतभेदपरित्यागेनेति; कर्मोपाधिकप्रकृतिविशेषसंसर्गकृतज्ञानतारतम्यरूपभेदपरित्यागेनेत्यर्थ: । अनेनैकत्वोक्ते: स्वस्वरूपभेदनिरासार्थत्वं परिहृतम् । सर्वात्मनां ब्रह्मापृथक्सिद्धत्वविवक्षयाऽप्येकत्वोक्तिश्च घटते । *आस्थितशब्दस्य तात्पर्यार्थ: *सुदृढमिति । ततश्च व्युत्थानकालेऽपि तथाविधानुसन्धानप्रवाहहेतुभूतसंस्कारप्राबल्यं सूचितम् । *मां भजति । मत्समात्मावलोकनमपि हि मद्जनमित्यभिप्राय:। *सर्वथेत्यस्य लौकिकक्रियाव्यापृतोऽपीत्यभिप्राय:। *मयि वर्तते इत्यस्य परमात्मनि स्थितिर्नार्थ:, तस्य योग्य़योगिसाधारणत्वात् । अतो वृत्तिरत्र बुद्धिवृत्तिरित्यभिप्रायेणाह *मामेव पश्यतीति । जीवदर्शनमात्रेण कथं परमात्मदर्शनमित्यत्राह *स्वात्मनीति । व्युत्थानकाले स्वात्मसाक्षात्काराभावेऽपि विशदपरोक्षानुसन्धाने परेषामपि तथात्वसिद्धे: फलितत्वोक्ति(?)रियम् ।। 31 ।।
Adhyaya 6 Sloka 32 प्रबलदु:खहेत्वागमेऽपि निर्विकरत्वापादिकां योगविपाककाष्ठाभूतां कर्मज्ञानतारतम्यप्रयुक्तसुखदु:खतारतम्यनिवृत्त्यनुसन्धानरूपां चतुर्थीं दशामाहेत्याह *ततोऽपि काष्ठामाहेति । आत्मौपम्येन इत्यस्य न *पश्यतिनाऽन्वय:, *सममित्यनेन पौनरुक्त्यप्रसङ्गात् । अत: *सर्वत्रात्मौपम्येनेत्यन्वय: । उपमाशब्दस्तुल्यवचन: । तस्य भाव *औपम्यम् । सर्वेषामात्मनां पूर्वोक्तेन देहविलक्षणत्वादिसाम्येनेत्यर्थ: । सर्वत्र इत्येतदेव काकाक्षिन्यायेन *समं पश्यति इत्यत्राप्यन्वितम् । सर्वेषामत्यन्तविषमतया उपलभ्यमानसुखदु:खान्वयसाम्यभ्रमव्युदासेन *व्यतिरेकसाम्यानुसन्धानं दर्शयति *असंबन्धसाम्यादिति । परेष्वसंबन्धानुसन्धानस्य निष्प्रयोजनत्वादिहाभिप्रेतमाह *परेति । परपुत्रजन्मादे: स्वात्मनि स्वपुत्रजन्मादेश्च परेषु यथा न संबन्ध: , तथा [स्वपुत्रजन्मादेरपि?] स्वात्मन्यपीत्युक्तं भवति । *परमशब्दाभिप्रेतमायह *योगकाष्ठां गतो मत इति । जीवात्मयोगकाष्ठेयम्, परमात्मयोगस्य परस्ताद्वक्ष्यमाणत्वात्।।
Adhyaya 6 Sloka 33  to 34 एवं ज्ञानैकाकारतया निर्देषतया ब्रह्मतद्गुणसंबन्धेनेतरासंबन्धेन च साम्यं श्लोकचतुष्टयेनोक्तम् । अत्र श्लोकद्वयेन साम्यानुसन्धानोक्ति:, तृतीयचतुर्थश्लोकाभ्यां तु धृढतरधृढतमसाम्यानुसन्धानफलपर्वद्वयोक्तिरित्येके । योगाभ्यासविधि:, चतुर्धायोगी चोक्त: । अथ प्रागुक्तमेव योगसाधनं विशदं ज्ञातुं पुनरर्जुन उवाच *योऽयमिति । *देवेत्यारभ्य *अनुभूतेष्वित्यन्तम् अनाद्युपोचितसुदृढविपरीतवासनाया साम्यानुसन्धानस्याशक्यत्वप्रदर्शनार्थम् । परस्परवैषम्यम् *देवमनुष्यादिभेदेनेति । जीवेश्वरभेदेन कर्मवश्यत्वाकर्मवश्यत्वादिभेदेनेत्यर्थ: । *अत्यन्तभिन्नतयेति; न ह्यत्र खण्डमुण्डादिवत् भेदकधर्ममात्रम्, किंतु विरुद्धस्वभावत्वमेव हि दृश्यत इति भाव: । *एतावन्तं कालमिति कालाध्वनोरत्यन्तसंयोगे द्वितीया(अष्टा 2.3.5)। *अकर्मकवश्य़तया चेश्वरसाम्येनेति च साम्यद्वयसमुच्चयार्थ: । *अकर्मकवश्यतया चेश्वरसाम्येन चेति कश्चित् पाठ: । तदा पूर्वश्चकार ईश्वरसाम्येऽपि ज्ञानैकाकारत्वसंग्रहार्थ: । द्वितीयस्तु पूर्ववत् । ज्ञानपुरुषार्थवैषम्ययो: कर्मवैषम्यफलत्वात् *अकर्मवश्यतयेत्यनेनैव तयोरपि निवृत्तिसंग्रह: फलित इति तयोरनुपादनम् । *त्वया प्रोक्त: स्वतस्सर्वज्ञेन त्वयैव ह्येतदनुसन्धातुं प्रवक्तुं च शक्यमिति भाव: । *अहं न पश्यामि इति । अनादिभेदानुसन्धानवान् अजितचित्तश्चाहं न पश्यामीति भाव: । *स्थिरां स्थितिं चिरानुवृत्तिमित्यर्थ: । *मधुसूदन । रजस्तमोमयप्रबलविरोधिनिरसनशीलस्त्वमेव मनोनिग्रहोपायमुपदिशेति भाव: । `चञ्चलं हि मन:' इत्युत्तरवाक्यानुसन्धानेन *मनस इत्यध्याहृतम् । *हीति निपातस्य *यादवप्रकाशोक्तादचिद्विशेषणार्थत्वादपि स्फुटमुचितं चात्र हेत्वर्थत्वमाह *तथा हीति । हेतुभूतं चञ्चलत्वं संप्रतिपन्नस्थले प्रदर्शनीयम् । अतश्चलस्भावत्वमत्र *चञ्चलशब्दार्थ इति दर्शयितुम् *अनवरतेत्यादिकम् । चञ्चलत्वफलमाह *पुरुषेणेति । *प्रमाथि प्रमथनशीलम् । *प्रमथ्य । व्याकुलीकृत्येत्यर्थ: ।*बलवच्छब्द: प्रमथनक्रियाविशेषणं वा, बलवत्त्वात्प्रमाथीति हेतुपरो वेत्यभिप्रायेण *बलात्प्रमथ्येत्युक्तम् । वैपरीत्ये दाढ्र्यमित्याह *दृढमन्यत्रेति । *तस्येति परामर्शाभिप्रेतमाह *स्वाभ्यस्तेति । *तद्विपरीताकार इति । अनभ्यस्तपूर्व इत्यर्थ: । *स्थापयितुं स्थापनार्थम् । दार्ष्टान्तिके मनसि प्रदर्शितस्य चञ्चलत्वादे: दृष्टान्ते विवक्षितत्वप्रदर्शनाय *प्रतिकूलेत्यादिकमुक्तम् । मनोनिग्रहोपायदुर्बलत्वज्ञापनाय वायोर्मन्दैर्निग्रहासंभावनार्थं च *व्यजनादिनेवेत्युक्तम् । एवं दुष्करत्ववचनं न प्रतिक्षेपार्थम्, किन्तूपायपरिप्रश्नार्थमित्याह *मन इति ।। 33-34।।
Adhyaya 6 Sloka 35  to 36 अथार्जुनेन कण्ठोक्तमनुवदन् बुभुत्सितमुपायं श्लोकद्वयेनाह भगवान् । तत्र *दुर्निग्रहं चलम् इति पदद्वयमर्जुनोक्तप्रतिज्ञाहेत्वनुवादरूपमाह *चलस्वभावतयेति । असंशयमित्येतत् सत्यमितिवदर्धाङ्गीकारपरम् । *तुशब्दाभिप्रेतं विशेषं दर्शयति *तथाऽपीति । अनुकूलतयाऽभ्यासो हि तत्र प्रावण्यहेतुस्यादित्यभ्यासविशेषं तत्फलं च व्यनक्ति *आत्मन इति । नित्यत्वज्ञानत्वानन्दत्वाकर्मवश्यत्वामलत्वादयोऽत्र *गुणा: । *कथञ्चिदित्यवधानार्थम् । एवं मनसो ग्रहणोपाय उक्त:; ततश्च `एतस्याहं न पश्यामि' (33) इत्युक्तमर्थं विषयविशेषे व्यवस्थापयति *असंयतेति श्लोकेन । मनोनिग्रहप्रकारणत्वात् *असंयतवश्यशब्दसमभिव्याहारसामर्थ्याच्चात्र *आत्मशब्दो मनोविषय: । *महाबाहुसंबुद्धिसूचितमाह *महताऽपि बलेनेति । 'उपायेन तु यच्छक्यं न तच्छक्यं पराक्रमै:' इति भाव: । *मे मति: इत्यनेन निस्सन्देहत्वं विवक्षितिमित्याह *दुष्प्राप एवेति । *उपायतस्तु वश्यात्मनेति व्याख्यायेयान्वयप्रदर्शनात् । तद्व्याख्यानम् *पूर्वेत्यादि । उक्तलक्षणं कर्ममात्रं मनोनिग्रहोपाय:; अभ्यासवैराग्ये तु तस्यैवाङ्गतयोक्ते इति भाव: । *यतमानेन योगमभ्यस्यतेत्यर्थ: ।। 35-36 ।।
Adhyaya 6 Sloka 37  to 39 एवं प्रागुक्तमेव योगसाधनं यथावच़्छ्रुतम्; अथ प्रागुक्तमेव योगमाहात्म्यं श्रोतव्यंसर्वप्रकारान्वितं प्रपञ्चेन श्रोतुं पृच्छतीत्याह *अथेति । *योगमाहात्म्यशब्देन संग्रहश्लोकस्थ*योगसिद्धिशब्दो व्याख्यात: । सिद्धिकारणं हि माहात्म्यम्; *सिद्धिश्चात्र शिथिलस्यापि योगस्य-चिरतरमनेकपुण्यलोकावाप्ति:, पुनर्योगयोग्ययोगिकुलसंभव:, तद् द्वारा पुनर्योगपौष्कल्यम्, ततश्चापवर्ग:- इत्येवंरूपा । एषा च सिद्धि: अनितरसाधारणेन माहात्म्येन । ननु, 'नेहाभिक्रमनाशौऽस्ति (भ.गी 2.40) इत्यादौ कर्मयोगस्य माहात्म्यमुक्तम्; अत्र तु तत्फलभूतस्यात्मावलोकनरूपयोगस्य; अत: कथं श्रुतमित्युक्तम्? तत्राह *अन्तर्गतेति । तत: किमित्यत्राह *तच्चेति । योगाङ्कुरभूतात्मज्ञानगर्भतया पुष्कलयोगस्वरूपसाधनतया च हि कर्मयोगस्य माहात्म्यं तत्रोदितम्, ततश्च योगोपाधिके तदङ्ग भूतकर्मयोगमाहात्म्येऽभिहिते अङ्गिभूतयोगमाहात्म्यमेवोक्तं भवतीति भाव: । *अयतिरित्यादिपदानामर्थौचित्यात् क्रमभेदेनान्वयो दर्शित:। तत्र प्रवृत्तस्य हि ततश्चलितत्वं वाच्यम्, न तु तत्र श्रद्धोपेतमात्रस्येति; अत: श्रद्धया तत्कार्यलक्षणोत्यभिप्रायेण *योगे प्रवृत्त इत्युक्तम् । *उपेतशब्द एव वा अत्रश्रद्धाकृतयोगाधिगमपर इत्यभिप्राय: । *योगसंसिद्धिमप्राप्य योगसिद्धे: पूर्वमेवेत्यर्थ: । *योगाच्चलितमानस: पुष्कलयोगं कर्तुमननुगुणचित्त इत्यर्थ: । *काम्- कामभोगमोक्षनिरयेषु कतमामित्यर्थ: । *कां गतिं गच्छतीति सामान्यनिर्दिष्टमेव *कच्चिदित्यादिना विवृतम् । दृष्टान्तेऽप्युभयभ्रष्टत्वप्रकारं दर्शयति *यथेति । उभयभ्रष्टताविवरणरूपत्वात् *विमूढो ब्रह्मण: पथीत्येकस्याभिधानाच्च पारिशेष्यात् *अप्रतिष्ठपदं सांसारिकफलसाधनकर्मभ्रंशाभिप्रायमित्याह *यथावस्थितमिति । कर्मस्वरूपानुष्ठानप्रयासादौ न किञ्चिन्न्यूनम्; अभिसन्धिवैषम्यात्तु निष्फलं संवृत्तमित्यभिप्राय: । *विमूढो ब्राह्मण: पथीति ब्रह्मपथे अज्ञानं न विवक्षितम्; ज्ञात्वोपक्रम्य निवृत्तं प्रति पृच्छ्यमानत्वात् । अतो विमोहकार्ययोगनिवृत्तिरत्र *विमूढशब्देन लक्ष्यत इत्यभिप्रायेण प्रक्रान्त इत्यादि प्रच्युत इत्यन्तमुक्तम् । ब्रह्मणः पथि- ब्रह्मप्राप्त्युपायभूते योग इत्यर्थ:। *एतं मे संशयमिति निर्दिश्यमानस्य संशयस्यार्थसिद्धं शिरोन्तरमाह *किमयं नश्यत्येवेति । *अर्हसि सर्वज्ञत्वकारुणिकत्वप्रियसखत्वादियुक्तस्त्वं योग्योऽसीत्यर्थ: । *कृष्णशब्देन *त्वच्छब्देन चाभिप्रेतमाह *स्वत इति । करणाधीनम्, अविशदानुमानादिप्रायम्, क्रमभावि, कतिपयविषयम्, कादाचित्कमपि हि त्वदन्येषां ज्ञानमिति भाव: । एतेन, ''यो वेत्ति युगपत् सर्वं प्रत्यक्षेण सदा स्वत: । तं प्रणम्य हरिं शास्त्रं न्यायतत्वं प्रचक्ष्महे'' ।। इति तु *भगवतन्नाथमुनिमिश्राणां वचनमनुसंहितम् । *न ह्युपपद्यत इति युक्तिविरोधोऽभिप्रायः: ।। 37-39 ।।
Adhyaya 6 Sloka 40 अथोभयपुरुषार्थान्वयमुखेन उभयविभ्रष्टतां परिहरति *पार्थेति । *तस्येत्यनेन परामृष्टाकारद्वयमाह *श्रद्धयेति । *इहामुत्रशब्दयोर्भूलोकस्वर्गलोकादिपरत्वं परिहृत्यात्रविवक्षितमाह *प्राकृतेति । यथा मुमुक्षो: पुण्यमपि पापकोटौ निक्षिप्यते, तथा तस्य स्वर्गादिकमपि *इहशब्दनिर्देशार्हं प्रकरणसङ्गतं चेति भाव: । *विनाशशब्द: `प्रत्यवायो न विद्यते' (भ.गी 2.40) इति प्रागुक्तमप्यत्र सर्वं संगृह्णातीत्याह *प्रत्यवायाख्येति । *कल्याणशब्दस्यात्र प्रस्तुतविशेषपर्यवसानव्यञ्जनायाह *निरतिशयेति । *गच्छतीति अनच्छिन्नवर्तमाननिर्देशात् *कालत्रयेऽपीत्युक्तम् । *अनेककालोपचितानन्तपुण्यसाध्यत्वेन प्रागपि दुष्कृताभाव:, इदानीं च निरतिशयकल्याणरूपयोगप्रवृत्ति:, परस्तादपि पुण्यलोकावाप्तियोगसिद्ध्यपवर्गप्रभृतिरिति कालत्रयेऽपि दुर्गत्यभाव:(त्यसंभव:) *दुर्गति: निरय:, अनिष्टमात्रं वा । *हिर्हेतौ, प्रसिद्धौ वा । न हि योगे प्रक्रान्तस्य कस्यचित् कस्मिंश्चित् काले दुर्गतिप्राप्ति: कुतश्चित् प्रमाणात् सिद्धेति भाव: ।। 40 ।।
Adhyaya 6 Sloka 41 उभयभ्रष्टतापरिहारायोक्तमुभयान्वयं प्रपञ्चयति *प्राप्येत्यादिना *परां गतिमित्यनेन। योगभ्रंशहेतुम्, पुण्यकृल्लोकप्राप्तिकृतातिशयितप्राकृतपुरुषार्थयोगे कर्माख्यसाधनरहितत्वेऽपि योगमाहात्म्यस्यैव साधनत्वम्, भोगावसानहेतुं वैतृष्ण्यमुत्पाद्य पुनर्योगमाहात्म्यस्यैव योगारम्भयोग्यकुलोद्भवहेतुत्वं च प्रदर्शयति *यज्जातीयेति । सर्वेषां मात्रया पुण्यकृत्त्वसद्भावेऽपि केषुचित् पुण्यकृच्छब्दप्रयोग: तेषामतिशयितपुण्यकृत्त्वनिबन्धन इत्याह *अतिपुण्यकृतामिति । तज्जातीयत्वेऽपि ततोऽति शयितत्वाय *अतिकल्याणानित्युक्तम् । दृश्यते ह्येकजातीयेष्वपि रूपरसगन्धादिषु भूलोकेऽपि तारतम्यम् । एवं दिव्यादिव्यभेद: । यदि पुराकृतै: पुण्यै: पुण्यलोकावाप्ति:; पापैरपि पुराकृतै:पापलोकप्राप्तिस्स्यादित्यत्राह *योगमाहात्म्यादेवेति । धर्मार्थसंपादितद्रव्यस्य भोगार्थविनियोगवदिति भाव: । ह्यसौ पुण्यक्षयादिव योगमाहात्म्यक्षयान्निवर्तते, तस्याक्षयत्वादिति दर्शयितुं *यावदित्यादिकमुक्तम् । विषमविपाकसमय कर्ममूलसत्त्वोन्मेषकृतविवेकोदयवशात् निरन्तरभोगप्रकर्षादिवशाच्च वैतृष्ण्यसंभव: सौभरिप्रभृतिवृत्तान्तेषु भाव्य:। शुचित्वं श्रीमत्त्वं च अदृष्टद्वारा दृष्टद्वारा च योगोपकारकमित्याह *योगोपक्रमयोग्यानामिति । योगभ्रष्टस्य स्वान्वयात् योगोपक्रमानुगुणस्वभावानामित्यर्थ: । *अथ वा योगिनामेव कुले इति इतोऽप्यतिशयितजन्मनो वक्ष्यमाणत्वात् *शुचीनाम् इत्यादिविशेषणसामर्थ्याच्च *योगोपक्रमे भ्रष्ट इत्युक्तम् ।।41।।
Adhyaya 6 Sloka 42 *अथवेति व्यवस्थितविकल्पार्थम्; अतिशयितजन्मनिर्देशोऽतिशयितहेतुसाकाङक्ष इति दर्शयितुं *परिपक्वयोगश्चलितश्चेदित्युक्तम् । *योगिनां कुले इति कस्यचित् योगिनस्सन्ताने प्रसूतिर्नोच्यते;तान्मात्रस्यात्यन्तयोगोपकारकत्वाभावात्, किंतु उपदेशार्हत्वाय योगिनां सतामेव पुत्रादित्वेन जायत इति दर्शयितुं *योगं कुर्वतामिति वर्तमाननिर्देश:। *शुचीनां श्रीमतामिति अन्यस्मादुपदेष्टुर्योगाधिगमं प्रति आनुगुण्यमात्रमुक्तम्; इह तु *धीमतामिति वचनात् तेषामेवोपदेष्टृत्वयोग्यतोच्यत इत्याह *स्वयमेवेति। " पशुर्मनुष्य: पक्षी वा ये च वैष्णवसंश्रया:'' (शाण्डि 1-15(भर?)), `तव दास्यसुखैकसङ्गिनाम्' (स्तो 55) इत्यादिप्रतिपादितवैभवयुक्तेर्महत्वम् । पूर्वश्लोकस्थहगेहशब्द तुल्यार्थत्वादत्रापि *कुलशब्दो गृहवाची । *एतदुभयविधमिति । साधारणस्य *ईदृशमित्यनुवादस्य उभयान्वयित्वमेव ह्युचितमिति भाव: । प्रकृतिमात्रदर्शितजनविषयेण *लोकशब्देन मुमुक्षुव्यतिरिक्तविवक्षामाह *प्राकृतानामिति । दुर्लभतरं कथं लभ्येतेत्यत्र *ईदृशशब्दाभिप्रेतमाह *एतत्विति ।। 42 ।।
Adhyaya 6 Sloka 43 तत: किमायातमपवर्गस्य, पूर्वदेहारब्धस्य योगस्य शिथिलत्वात्; योगिकुलजन्ममात्रस्य च मोक्षहेतुत्वाभावादित्यत्रोत्तरं *तत्र तमिति । *तत्रशब्दस्य सप्तमीसाम्यात् गेहविषयत्वभ्रमव्यदासाय पूर्वोक्तवाक्यार्थेनान्वयमाह *तत्र जन्मनीति । तत्पूर्वदेहे संसारहेतुबुद्धेरपि सद्भावात् तद्व्यवच्छेदाय *तमित्युक्तमित्याह *योगविषयमिति । *तत:- बुद्धिसंयोगादित्यर्थ:। जन्मान्तरे समस्तसंस्कारतिरोधानस्य दृश्यमानत्वात् कथमिदमुपपाद्यत इति शङ्कायां पुण्यकृतां तथाविध: संस्कारभ्रंशो नास्तीति प्रदर्शनाय *सुप्तप्रबुद्धवदिति दृष्टान्त उक्त: । *संसिद्धो इत्यत्रोपसर्गाभिप्रेतमाह *यथेति । *तेनेत्यस्यार्थो *योगविषयेणेति । *तेनैव इत्यवधारणफलितमाह *योग एव ह्रियत इति । *हि शब्दार्थमाह *प्रसिद्धमिति । प्रसिद्धिश्च आदिभरतविदुरभीष्मादिवृत्तान्तेषु द्रष्टव्या । *पार्थकुरुनन्दनशब्दाभ्यामुभयकुलशुद्ध्यादिसूचकाभ्यामर्जुनस्यापि शुचीनां श्रीमताम् इत्याद्यन्वय: सूचित: ।। 43 ।।
Adhyaya 6 Sloka 44 *जिज्ञासुरित्यादि प्रकरणवशात् वासनाया विच्छिन्नघटकत्वप्रदर्शानार्थमित्याह *अप्रवृत्तेति । *जिज्ञासुरपि इति *सन्नन्ता*पिशब्दयोगस्सामर्थ्यात् *अप्रवृत्तयोग इत्युक्तम् । यद्यपि ``न लोकाव्य़यनिष्ठाखलर्थतृनाम्'' (अष्टा 2.3.69) इति कर्मणि षष्ठीनिषेध:, तथाऽप्यत्र संबन्धसामान्यविवक्षया *योगस्येति षष्ठी । योगिनश्चलितस्य योग:, प्रक्रान्तयोगस्य चलितस्य तत्प्रक्रम:, योगमारुतरुक्षोश्चलितस्य आरुरुक्षेति तत्तदवस्थानुरूपं प्रतिसमाधानमिति भाव: । *कर्मयोगादिकं कर्मयोगज्ञानयोगावित्यर्थ: । यद्वा, कर्मयोग उपक्रमो यस्याऽऽत्मसाक्षात्काररूपस्य योगस्य स तथोक्त:। ब्रह्मशब्दोऽत्र न परब्रह्मविषय:, तस्यातिवर्तनीयत्वानुपपत्ते:,*शब्दब्रह्म इति विशेषणायोगाच्च । अत एव न जीवविषय: । नापि वेदविषय:, तस्याप्यतिवर्तनीयत्वानिरूपणात् । नापि लक्षणया वेदप्रतिपाद्यकर्मविषय:, तत्फलविषयो वा, तत्रापि वेदे ब्रह्मशब्दस्य गौण: प्रयोग:, तस्य परस्ताल्लक्षणा, उपनिषदंशात्संकोच इति बहुदोषप्रसङ्गात् । नापि शब्दजन्यं ज्ञानमत्रं शब्दब्रह्म, योगं जिज्ञासोस्तदतिवृत्तेर्विरुद्धत्वात् । ``स्वाध्यायात् योगमासीत योगात् स्वाध्यायामामनेत्'' (वि.पु 6.6.2) इत्यादिप्रकोपप्रसङ्गाच्च ।। योगमारुरुक्षस्तु पुरुष: शब्दाश्रवणजनितज्ञानमात्रवत: पुरुषाधिक:, ``ब्राह्मणेषु च विद्वांसो विद्वत्सु कृतबुद्धय: । कृतबुद्धिषु कर्तार: कर्तृषु ब्रह्मवादिन:'' (मनु 1.97) इतिवदिति चेत्- तदपि न; अध्याहाराद्यापातात्, अप्रस्तुताभिधानप्रसङ्गात्, पूर्वोत्तरवाक्यानन्वयाच्च । अत: प्रकृतावपि ब्रह्मशब्दप्रयोगस्यात्रापि प्राचुर्यात् अतिवर्तनीयत्वौचित्याच्च *ब्रह्म-शब्दोऽत्र प्रकृतिविषय: । तस्या एव भोग्यभोगोपकरणभोगस्थानाख्यरिणामप्रदर्शनाय *शब्दब्रह्मेति व्यपदेश: । ``सर्वाणि रूपाणि विचित्य धीर:। नामानि कृत्वा'' (पु) इत्यादिश्रुते: विभक्तरूपा हि प्रकृतिर्देवादि शब्दाभिलप्या । तदेतदखिलमभिप्रेत्य *देवमनुष्येत्यादिकमुक्तम् । प्रकृत्यतिवर्तनशब्दार्थ फलितं दर्शयति *प्रकृत्तिबन्धादिति । देवमनुष्येत्यादिना, `पुमान्न देवो न नर:' (वि.पु 2.13.98) इत्यादिकं स्मारितम्; *ज्ञानानन्दैकतानमित्यनेन च `ज्ञानानन्दमयस्त्वात्मा शेषो हि परमात्मन:'(पाञ्च) इत्यादिकम् ।। 44 ।।
Adhyaya 6 Sloka 45 तदेवं योगभ्रष्टस्य पुनस्संसिद्धौ यत्नपर्यन्तमुक्तम् । अथ तत एव तस्याऽऽत्मप्राप्तिलक्षणपरमपुरुषार्थयोगोऽभिधीयते *प्रयत्नात् इति । *तत: इति पदं यथास्थानान्वये प्रयोजनाभावात् प्रकृतहेतुपुरुषार्थयोगोऽभिधीयते *प्रयत्नात् इति । *तत: इति पदंयथास्थानान्वये प्रयोजनाभावात् प्रकृतहेतुपरमाह *यत इति । *अनेकाजन्मसंसिद्धि: अनैकैर्जन्मभिस्सम्यग्योगयोग्यो जात इत्यर्थ: । तत्र हेतु: *संशुद्धकिल्बिषत्वम् । *प्रयत्नाद्यतमानस्तु इन्द्रियनियमनादिप्रयत्नेन योगो यतमान: इत्यपुनरुक्ति: । अथवाऽधिकं यतमान इत्य़र्थ: । *तुशब्दद्योतितं पूर्वौक्तं व्यञ्जयितुं *चलितोऽपीत्युक्तम् । *चलितोऽपि पुनरिति वा *ततश्शब्दव्याख्या । *परां गतिमिति योग एव वा तत्साध्यात् प्राप्त्यादिर्वोयते ।। 45 ।।
Adhyaya 6 Sloka 46 एवंविधं योगस्य माहात्म्यं तप:प्रभृतिषु न कस्यचिदप्यस्ति; अतस्तपस्विप्रभृतिभ्यो योगी समधिक इति योगं योगिनं च प्रशंसन् जीवात्मयोगोपदेशमुपसंहरतीत्यभिप्रायेणाह *अतिशयितेति । योगिनोऽपि तपोज्ञानकर्माणां सद्भावात् तद्व्यवच्छेदाय *केवलादिशब्द: । *आत्मज्ञानव्यतिरिक्तैर्ज्ञानैरिति । सन्ति हि तत्तद्योगशास्त्रोक्तानि औपनिषदानि च देवतान्तर-चन्द्रसूर्यादिग्रह-प्राणेन्द्रियादिविषयाणि ज्ञानानि । *तपश्शब्दार्थात् *कर्मशब्दार्थस्य वैषम्यं दर्शयितुम् *अश्वमेधाद्युपादानम् । तपःप्रभृतीनां योगस्य चफलद्वारा तारतम्यमिह विवक्षितमिति दर्शयितुं पुरुषर्थाभिधानम् ।। 46 ।।
Adhyaya 6 Sloka 47 एवं स्वस्मादाधिक्ये जीवात्मयोगिन: प्रतिपादिते, तत: परम(पर:?)पुरुषार्थो नास्तीति श्रोता चरितार्थबुद्धिस्यादिति शङ्कमानो भूमविद्यायामिव स्वयमेव ततोऽप्यतिशयितपुरुषार्थसाधकं तदङ्गिनं स्वविषयभक्तियोगं मध्यमषट्केन प्रतिपादयितुं स्वयमेव प्रस्तौतीत्याह *तदेवमिति । उक्तै: प्रमाणतर्कै: उपपादित प्रकारेणेत्यर्थ: । सङ्गत्यर्थं प्रथमषट्कशेषत्वमाह *परविद्याङ्गभूतमिति । तत्र प्रमाणद्योतनम् *प्रजापतिवाक्योदितमिति। प्रागेवेदं प्रपञ्चितम् । एतेन परिशुद्धप्रत्यगात्मदर्शनामात्रस्य परमयोगत्वादिकं वदन्तोऽन्तिमयुगवेदान्तिप्रभृतयो निरस्ता: । *परविद्याम् । परां विद्यामित्यर्थ:; `अथ परा, य़या तदक्षरमधिगम्यते' (मु.उ 1.1.5) इत्यादिवत् । यद्वा परमात्मनो विद्यामित्यर्थ: । *प्रस्तौति प्रस्तावमात्रमिदम्; प्रपञ्जो ह्यनन्तरं भविष्यतीति भाव: । नन्वेवं किमर्थं परिक्लिश्यते । निर्धारणे षष्ठ् त्र संभवति । तथा हि प्रागुक्तेषु चतुर्षु योगेषु `सर्वभुतस्थितं यो मां भजत्येकत्वमास्थित:' (30) इति योगी कश्चित्दुक्त: । अत्रापि *श्रद्धावान् भजते यो मामिति स एव प्रत्यभिज्ञायते । अतस्तन्निर्धारणेन *युक्ततम: इति प्रशंसाऽत्र क्रियते । *युक्ततम: इत्यत्र प्रत्य़यश्च निर्धारणार्थत्वसूचक: । तस्मान्नासौ पञ्चम्यर्थे षष्ठीति; तत्राह *सर्वभूतस्थमिति । एतेन पूर्वश्लोके *योगीत्येकवचननिर्देशेऽपि अत्र बहुवचनेनानुवादस्य विषयोऽपि दर्शित: । तत: किमित्यत्राह *तेष्विति । अयमभिप्राय:- परमात्मोपासको हि योगी मध्यमषट्केन वक्ष्यते । तस्य च प्रस्तावोऽत्र क्रियते । न चासौ प्रागुक्त: । 'सर्वभूतस्थितं यो माम्' इत्यादेश्च साम्यानुसन्धानविषयत्वं प्रागेव प्रतिपादितम् । ततो न तस्यात्र प्रत्यभिज्ञा । *किंच `आत्मौपम्येन' (32) इति श्लोके सर्वभूतस्थितमित्याद्युक्तयोगिनोऽपि परतरो योगी प्रागुक्त: । ततश्च सर्वभूतस्थितम् इत्यादिनोक्तयोगिनोऽत्र सर्वस्मादाधिक्यप्रतिपादने पूर्वेण विरोध: स्यात् । अतोऽत्र योगिनस्तेष्वन्यतमत्वायोगान्न निर्धारणे षष्ठीयम् । तदिदमुक्तम् *तेष्वनन्तर्गतत्वादिति । ननु पूर्वोक्तान् वक्ष्यमाणं च योगिनं सामान्येन संगृह्य तेष्वन्यतमस्य वक्ष्यमाणस्य निर्धारणं किं न स्यात् । मैवम्; प्रतिपन्नेषु केषुचित् प्रतिपन्न एव हि कश्चिन्निर्धार्य:, अन्यथाऽतिशयविधानार्थमनुवादायोगात् । न च वक्ष्यमाणो योगी श्रोतुरर्जुनस्य इत: पूर्वं प्रतिपन्न: । इदमपि *वक्ष्यमाणस्येति पदेन सूचितम् । अत: प्रागुक्तेभ्यो योगिभ्योऽधिकस्य वक्ष्यमाणस्य योगिन: प्रस्ताव एवायं भवितुमर्हति । ततश्च पञ्चम्यर्थत्वे विवक्षणीये न निर्धारणे षष्ठी संभवतीति । *योगिनामपि सर्वेषामिति सामानाधिरण्येन योजनायाम् *अपिशब्दस्य मन्दप्रयोदनं स्यात्, योगिनां हि प्रशंसा तदा सूचिता स्यात्, सा च प्रागेव प्रतिपन्नत्वादत्र न सूचनमपेक्षते । समुद्रादपि विपुलोऽमित्यादिव्यवहारेष्विव विपरीतप्रतीतिश्च स्यात्; अपिशब्दस्य समुच्चयार्थत्वं प्रसिद्धिप्रकर्षवदत्रापि संभवदपरित्याज्यम् । *योगिनामपीत्यनेनैव गतार्थत्वेन सर्वशब्दश्च नात्यन्तापेक्षितः; यदि चापेस्समुच्चयार्थत्वम्, सर्वशब्दस्य च समुच्चेतव्यार्थान्तरपरत्वं संभवति, ततस्तदेवोपादातुमुचितम्; संभवन्ति चात्र सर्वशब्दार्थतया तपस्विप्रभृतय: प्रसक्ता: । ते च न योगिशब्देन संगृहीता: । मुख्ये संभवति च तेन तल्लक्षणा न युक्ता । योगिभ्यो न्यूनानामपि तेषामुपादानम् दृष्टान्तार्थतयाऽत्यन्तोचितमेव योगिनां तपस्विप्रभृतिनां च समुच्चयोऽवरत्वसाम्यप्रतिपादनौपयिकत्वादत्यन्तापेक्षित: । तदेतत् सर्वमभिप्रयन्नाह *अपि सर्वेषामिति । *उक्तेन न्यायेनेति । प्रकरणवशात् तेष्वनन्तर्गतत्वादन्तर्भावयितुमशक्यत्वाच्चेति भाव: । तपस्व्यादिसङ्ग्रहाभिप्रायं वक्तुं फलितमन्वयमाह-योगिभ्य इति । युक्ततम इति । अधिक इत्यर्थः । यद्वा योगिनां तपस्विप्रभृतीनां च यथास्वमुपाययक्तत्वात् तेभ्यस्सर्वेभ्योऽयमतिशयितोपाययुक्त इत्यर्थ:। अथवा, योग्यतम इत्यर्थ: । एतदखिलमभिप्रेत्य श्रेष्ठतम इति वक्ष्यति । योगिभ्योऽपि न्यूनतमास्तपस्विप्रभृतय: किमर्थमत्र संगृह्यन्त इत्यत्र दृष्टान्तार्थतां विशदयति *तदपेक्षयेति । लौकिकोदाहरणेन द्रढयति *मेर्वपेक्षयेति । नन्ववरत्वे न कश्चिद्विशेष इत्युक्तम्; तथा सति तपस्विप्रभृतीनां योगिनां चात्यन्तसमत्वप्रसङ्गात् । अस्ति च विशेषो मेर्वपेक्षयाऽपि सर्षपाणां मात्रया न्यूनाधिकभावेनावरत्वावरतरत्वरूप: । तत्राह *यद्यपीति । नेदानीं मिथस्तारतम्यं निषिध्यते; किंतु मिथस्तारतम्यवतामप्यत्यन्तातिशयितापेक्षया न्यूनत्वमात्रमविशिष्टम्; तावतैव चावरत्वव्याहारोप्यविशिष्टो जायत इति भावः । *मत्प्रियत्वातिरकेणेति । अहं *प्रिय: प्रीतिविषयो यस्य स मत्प्रिय: । तस्य भावत्तत्वं । भक्त्यतिरेकेणेत्यर्थ: । अनन्यधारणस्वाभावतयेति । स्वाभिमतभोग्यमेव हि धारकमिति भाव: ।  बाह्येन्द्रियशरीराद्यपेक्षयाऽत्र मनसोऽन्तरात्मशब्दवाच्यत्वम्, इच्छायाश्च त्वराहेतुं तीव्रदशापत्तिं दर्शयति *अत्यर्थेत्यादिना । भजनीयतया निर्दिष्टस्य श्रुतिस्मृत्यादिशतै:, वक्ष्यमाणषट्कद्वयेन चोक्तान् उपासनोपयुक्ताकारान् *मामित्यनेन विवक्षितान् दर्शयति *विचित्रेत्यादिना *आप्याय़न्तमित्यन्तेन । तत्रापि वाङ्मनसापरिच्छेद्यस्वरूपभावमित्यन्तानि परत्वौपयिकानि; तत: पराणि तु सौलभ्यौपयिकानीति विवेक: । तदुभयाभिधानं च अतिसुलभस्य तृणादे:, अतिदुर्लभस्य मेर्वादेश्चान्यतर वैकल्येनानुपादेयत्वात् । कारणवाक्यस्थानां सद्ब्रह्मात्मादिसामान्यशब्दानाम् अनन्यथासिद्धविशेषोपस्थापकनारायणपदार्थपर्यवसानमभिप्रयन्, ``जन्माद्यस्य यत:'' (ब्र.सू 1.1.2)इति सूत्रनिरूपितार्थेन, ``यतो वा इमानि'' (तै.भृ) इत्यादिवाक्येन प्रतिपादितं जिज्ञास्यस्य ब्रह्मणो लक्षणं दर्शयिष्यमाणजगत्कारणत्ववैश्वरूप्यादिवैभवे धनञ्जयसारथौ दर्शयति *विचित्रेति । कारणत्वमुखेन लीलाविभूतियोग: प्रतिपादित:; अथ कारणत्वशङ्कितदोषवत्त्वगुणवैकल्यशङ्कानिवृत्त्यर्थं शोधकवाक्यादिसिद्धमुभयलिङ्गत्वं दर्शयति *अस्पृष्टेति । *अस्पृष्टाशेषदोषेत्यस्य गुणविशेषणत्वे दोषसामानाधिकरण्यभावो विवक्षित:; गुणिविशेषणत्वे दोषात्यन्ताभाव: । अथ शुभाश्रयाप्राकृतविग्रहविशिष्टत्वप्रतिपादनमुखेन दिव्याभरणायुधमहिषीपरिजनस्थानादियोगमुपलक्षयन् नित्यविभूतियोगं सूचयति * स्वाभिमेतेति । एवमुभयविभूतियोगादुभयलिङ्गत्वाच्च फलिते केवलपरत्वे वाङ्मनसापरिच्छेद्यतया उपासनायोग्यत्वमपि सूचयितुं परत्वातिशयमाह *वाङ्मनसेति । स्वरूपमीश्वरत्वादिकम्; आनन्दत्वादिकं वा । स्वाभाव[ा]स्तु निरूपितस्वरूपविशेषका धर्मा: । उक्तं परत्वमेव स्वरूपम्, वक्ष्यमाणं सौभ्यं तु स्वभाव इत्येके । अवतारसौभ्यहेतून् आह *अपारेत्यादिना । प्रत्येकमेषां महोदधिम् । ``स्त्रियो वैश्यास्तथा शूद्रा:'' (भ.गी 9.32), ``अभयं सर्वमूतेभ्य:'' (रा.यु 18.35), ``सर्वलोकशरण्याय'' (भ.गी 17.25), ``यदि वा रावण: स्वयम्'' (भ.गी 18.36)इत्यादिभिस्सिद्धं दर्शयति *अनालोचितेति । *विशेषा: जातिगुणवृत्तविशेषादिरूपा: । उक्ता: कारुण्यादिगुणा: एवंविधशरण्यत्वे हेतव: । *शरण्यशब्देनाभिगमनीयत्वमुक्तम्; तत्फलभूतविरोधिनिरसनशीलतामाह *प्रणतार्तिहरमिति । सर्वसाधारणतया गुणान्तरैस्सह निर्दिष्टमपि वात्सल्यगुणं भूयोऽपि विशेषसंबन्धानुसन्धानाय, विशेषतोऽवतारेषु कार्यकरत्वज्ञापनाय, सापराधानामभीतये, ज्ञानादिरहितदशायामपि स्वयमेव रक्षक इति प्रदर्शनाय, तत्प्रतिबन्धकभूतपरमात्मत्वैमुख्यनिवृत्तये च पृथगनुसन्धत्ते *आश्रितवात्सल्यैकजलधिमिति । उक्तकारुण्यादिगुणगणफलितं प्रकृतावतारस्यावतारान्तराद्वैलक्षण्यमाह *अखिलेति । ``अजोऽपि सन् अव्ययात्मा'' (भ.गी 4.3)इत्यादिना पूर्वोक्तं स्मारयति *अजहदिति । अवतारविशेषमाश्रितो हि *मामित्याहेत्यभिप्रायेणाह *वसुदेवेति । तेज:कान्तिरूपावतारविग्रहगुणविशेषाभ्याम् अवतारदशायामेव परत्वसौलभ्यव्यञ्जकाभ्याम् उपासकचित्ताकर्षणमभिप्रेत्याह अनवधिकेति । अत्रापि भास्वरत्वं तेज:; तत एवानभिभवनीयत्वमपि सिद्धम् । *कान्तिस्तु रामणीयकम्, लावण्यापरपर्यायचन्द्रिकाकल्पा प्रभावा । अत एव हि आप्यायन्तमित्युक्तम् । एतेन ``विश्वमाप्य़ायायन् कान्त्या'' (सा.सं 2.70) इत्यादिकं स्मारितम् । भजते इत्यस्य विवक्षितं वक्तुं धातुपाठपठितमर्थं तावत् दर्शयति- सेवत इति । सेवा भक्तिरूपास्तिः इति नैघण्टुकप्रसिद्धिमाश्रित्य विवक्षिते श्रुतप्रसिद्धे स्थापयति -  *उपास्त इत्यर्थ इति। *योगिनामपि सर्वेषामित्युक्तवर्गद्वयं सङ्कलय्य *सर्वेभ्य इत्युक्तम् । *मे मत: इत्यत्रास्मच्छब्दाभिप्रेतमाह *सर्वमित्यादिना । अत्रापि ``यो वेत्ति युगपत्सर्वम्''(न्यायतत्त्व) इत्यादिकमनुसंहितम् ।। 47 ।।।। इति श्रीमद्गीताभाष्यटीकायां तात्पर्यचन्द्रिकायां षष्ठोऽध्याय: ।। 6 ।।
