3.3.0.0
तैत्तिरीयब्राह्मणे तृतीयाष्टके तृतीय प्रपाठक प्रारम्भः ।। हरिः ओम् ।।
3.3.1.1
प्रत्युष्ट रक्ष प्रत्युष्टा अरातय इत्याह । रक्षसामपहत्यै । अग्नेर्वस्तेजिष्ठेन तेजसा निष्टपामीत्याह मेध्यत्वाय । स्रुचस्संमार्ष्टि । स्रुवमग्रे । पुमासमेवाभ्यस्सश्यति मिथुनत्वाय । अथ जुहूम् । अथोपभृतम् । अथ ध्रुवाम् । असौ वै जुहूः ।। 1 ।।
3.3.1.2
अन्तरिक्षमुपभृत् । पृथिवी ध्रुवा । इमे वै लोकास्स्रुचः । वृष्टिस्संमार्जनानि । वृष्टिर्वा इमाल्लोँकाननुपूर्वं कल्पयति । ते तत कॢप्तास्समेधन्ते । समेधन्तेऽस्मा इमे लोका प्रजया पशुभिः । य एवव्वेँद । यदि कामयेत वर्‌षुक पर्जन्यस्स्यादिति । अग्रतस्संमृज्यात् ।। 2 ।।
3.3.1.3
वृष्टिमेव नि यच्छति । अवाचीनाग्रा हि वृष्टिः । यदि कामयेतावर्‌षुकस्स्यादिति ।मूलतस्संमृज्यात् । वृष्टिमेवोद्यच्छति । तदु वा आहुः । अग्रत एवोपरिष्टाथ्संमृज्यात् ।मूलतोऽधस्तात् । तदनुपूर्वं कल्पते । वर्‌षुको भवतीति ।। 3 ।।
3.3.1.4
प्राचीमभ्याकारम् । अग्रैरन्तरतः । एवमिव ह्यन्नमद्यते । अथो अग्राद्वा ओषधीनामूर्जं प्रजा उपजीवन्ति । ऊर्ज एवान्नाद्यस्यावरुद्ध्यै । अधस्तात्प्रतीचीम् । दण्डमुत्तमतः । मूलेन मूलं प्रतिष्ठित्यै । तस्मादरत्नौ प्राञ्च्युपरिष्टाल्लोमानि । प्रत्यञ्च्यधस्तात् ।। 4 ।।
3.3.1.5
स्रुग्घ्येषा । प्राणो वै स्रुवः । जुहूर्दक्षिणो हस्तः । उपभृथ्सव्यः । आत्मा ध्रुवा । अन्न संमार्जनानि । मुखतो वै प्राणोऽपानो भूत्वा । आत्मानमन्नं प्रविश्य । बाह्यतस्तनुव शुभयति । तस्माथ्स्रुवमेवाग्रे संमार्ष्टि । मुखतो हि प्राणोऽपानो भूत्वा । आत्मानमन्नमाविशति । तौ प्राणापानौ । अव्यर्धुक प्राणापानाभ्यां भवति । य एवं वेद ।। 5 ।।
3.3.1.0
जुहूर्मृज्याद्भवतीति प्रत्यञ्च्यधस्तान्मार्ष्टि पञ्च च ।। 1 ।।
3.3.2.1
दिवश्शिल्पमवततम् । पृथिव्या ककुभि श्रितम् । तेन वय सहस्रवल्‌शेन । सपत्नं नाशयामसि स्वाहेति स्रुख्संमार्जनान्यग्नौ प्र हरति । आपो वै दर्भाः । रूपमेवैषामेतन्महिमानं व्याचष्टे । अनुष्टुभर्चा । आनुष्टुभ प्रजापतिः । प्राजापत्यो वेदः । वेदस्याग्र स्रुख्संमार्जनानि ।। 6 ।।
3.3.2.2
स्वेनैवैनानि छन्दसा । स्वया देवतया समर्धयति । अथो ऋग्वाव योषा । दर्भो वृषा ।तन्मिथुनम् । मिथुनमेवास्य तद्यज्ञे करोति प्रजननाय । प्रजायते प्रजया पशुभिर्यजमानः ।तान्येके वृथैवापास्यन्ति । तत्तथा न कार्यम् । आरब्धस्य यज्ञियस्य कर्मणस्सविदोहः ।। 7 ।।
3.3.2.3
यद्येनानि पशवोऽभि तिष्ठेयुः । न तत्पशुभ्य कम् । अद्भिर्मार्जयित्वोत्करे न्यस्येत् । यद्वै यज्ञियस्य कर्मणोऽन्यत्राहुतीभ्यस्संतिष्ठते । उत्करो वाव तस्य प्रतिष्ठा । एता हि तस्मै प्रतिष्ठां देवास्समभरन्न् । यदद्भिर्मार्जयति । तेन शान्तम् । यदुत्करे न्यस्यति । प्रतिष्ठामेवैनानि तद्गमयति ।। 8 ।।
3.3.2.4
प्रतितिष्ठति प्रजया पशुभिर्यजमानः । अथो स्तम्बस्य वा एतद्रूपम् । यथ्स्रुख्संमार्जनानि ।स्तम्बशो वा ओषधयः । तासां जरत्कक्षे पशवो न रमन्ते । अप्रियो ह्येषां जरत्कक्षः ।यावदप्रियो ह वै जरत्कक्ष पशूनाम् । तावदप्रिय पशूनां भवति । यस्यैतान्यन्यत्राग्नेर्दधति ।नवदाव्यासु वा ओषधीषु पशवो रमन्ते ।। 9 ।।
3.3.2.5
नवदावो ह्येषां प्रियः । यावत्प्रियो ह वै नवदाव पशूनाम् । तावत्प्रिय पशूनां भवति ।यस्यैतान्यग्नौ प्रहरन्ति । तस्मादेतान्यग्नावेव प्रहरेत् । यतरस्मिन्थ्संमृज्यात् ।पशूनां धृत्यै । यो भूतानामधिपतिः । रुद्रस्तन्तिचरो वृषा । पशूनस्माकं मा हिसीः ।एतदस्तु हुतं तव स्वाहेत्यग्निसंमार्जन्यग्नौ प्रहरति । एषा वा एतेषां योनिः ।एषा प्रतिष्ठा । स्वामेवैनानि योनिम् । स्वां प्रतिष्ठां गमयति । प्रतितिष्ठति प्रजया पशुभिर्यजमानः ।। 10 ।।
3.3.2.0
वेदस्याग्र स्रुख्संमार्जनानि विदोहो गमयति पशवो रमन्ते हिसीष्षट् च ।। 2 ।।
3.3.3.1
अयज्ञो वा एषः । योऽपत्नीकः । न प्रजा प्रजायेरन्न् । पत्न्यन्वास्ते । यज्ञमेवाकः । प्रजानां प्रजननाय । यत्तिष्ठन्ती सन्नह्येत । प्रियं ज्ञाति रुन्ध्यात् । आसीना सन्नह्यते । आसीना ह्येषा वीर्यङ्करोति ।। 11 ।।
3.3.3.2
यत्पश्चात्प्राच्यन्वासीत । अनया समदन्दधीत । देवानां पत्निया समदन्दधीत । देशाद्दख्षिणत उदीच्यन्वास्ते । आत्मनो गोपीथाय । आशासाना सौमनसमित्याह । मेध्यामेवैनाङ्केवलीङ्कृत्वा । आशिषा समर्धयति । अग्नेरनुव्रता भूत्वा सन्नह्ये सुकृताय कमित्याह । एतद्वै पत्नियै व्रतोपनयनम् ।। 12 ।।
3.3.3.3
तेनैवैनां व्रतमुपनयति । तस्मादाहुः । यश्चैवव्वेँद यश्च न । योक्त्रमेव युते । यमन्वास्ते ।तस्यामुष्मिल्लोँके भवतीति योक्त्रेण । यद्योक्त्रम् । स योगः । यदास्ते । स ख्षेमः ।। 13 ।।
3.3.3.4
योगख्षेमस्य कॢप्त्यै । युक्तङ्क्रियाता आशी कामे युज्याता इति । आशिषस्समृद्ध्यै ।ग्रन्थिङ्ग्रथ्नाति । आशिष एवास्यां परि गृह्णाति । पुमान् वै ग्रन्थिः । स्त्री पत्नी ।तन्मिथुनम् । मिथुनमेवास्य तद्यज्ञे करोति प्रजननाय । प्र जायते प्रजया पशुभिर्यजमानः ।। 14 ।।
3.3.3.5
अथो अर्धो वा एष आत्मनः । यत्पत्नी । यज्ञस्य धृत्या अशिथिलंभावाय । सुप्रजसस्त्वा वय सुपत्नीरुप सेदिमेत्याह । यज्ञमेव तन्मिथुनीकरोति । ऊनेऽतिरिक्तन्धीयाता इति प्रजात्यै । महीनां पयोऽस्योषधीना रस इत्याह । रूपमेवास्यैतन्महिमानं व्याचष्टे । तस्य तेऽक्षीयमाणस्य निर्वपामि देवयज्याया इत्याह । आशिषमेवैतामा शास्ते ।। 15 ।।
3.3.3.0
करोति व्रतोपनयनं क्षेमो यजमानश्शास्ते ।। 3 ।।
3.3.4.1
घृतं च वै मधु च प्रजापतिरासीत् । यतो मध्वासीत् । तत प्रजा असृजत । तस्मान्मधुषि प्रजननमिवास्ति । तस्मान्मधुषा न प्रचरन्ति । यातयाम हि । आज्येन प्रचरन्ति । यज्ञो वा आज्यम् । यज्ञेनैव यज्ञं प्रचरन्त्ययातयामत्वाय । पत्न्यवेक्षते ।। 16 ।।
3.3.4.2
मिथुनत्वाय प्रजात्यै । यद्वै पत्नी यज्ञस्य करोति । मिथुनं तत् । अथो पत्निया एवैष यज्ञस्यान्वारम्भोऽनवच्छित्त्यै । अमेध्यं वा एतत्करोति । यत्पत्न्यवेक्षते । गार्‌हपत्येऽधि श्रयति मेध्यत्वाय । आहवनीयमभ्युद्द्रवति । यज्ञस्य सन्तत्यै । तेजोऽसि तेजोऽनु प्रेहीत्याह ।। 17 ।।
3.3.4.3
तेजो वा अग्निः । तेज आज्यम् । तेजसैव तेजस्समर्धयति । अग्निस्ते तेजो मा विनैदित्याहाहिसायै । स्फ्यस्य वर्त्मन्थ्सादयति । यज्ञस्य सन्तत्यै । अग्नेर्जिह्वाऽसि सुभूर्देवानामित्याह । यथायजुरेवैतत् । धाम्नेधाम्ने देवेभ्यो यजुषेयजुषे भवेत्याह । आशिषमेवैतामा शास्ते ।। 18 ।।
3.3.4.4
तद्वा अत पवित्राभ्यामेवोत्पुनाति । यजमानो वा आज्यम् । प्राणापानौ पवित्रे । यजमान एव प्राणापानौ दधाति । पुनराहारम् । एवमिव हि प्राणापानौ संचरतः । शुक्रमसि ज्योतिरसि तेजोऽसीत्याह । रूपमेवास्यैतन्महिमानं व्याचष्टे । त्रिर्यजुषा । त्रय इमे लोकाः ।। 19 ।।
3.3.4.5
एषां लोकानामाप्त्यै । त्रिः । त्र्यावृद्धि यज्ञः । अथो मेध्यत्वाय । अथाज्यवतीभ्यामपः ।रूपमेवासामेतद्वर्णं दधाति । अपि वा उताहुः । यथा ह वै योषा सुवर्ण हिरण्यं पेशलं बिभ्रती रूपाण्यास्ते । एवमेता एतऱ्हीति । आपो वै सर्वा देवताः ।। 20 ।।
3.3.4.6
एषा हि विश्वेषां देवानां तनूः । यदाज्यम् । तत्रोभयोर्मीमासा । जामि स्यात् । यद्यजुषाऽऽज्यं यजुषाऽप उत्पुनीयात् । छन्दसाऽप उत्पुनात्यजामित्वाय । अथो मिथुनत्वाय । सावित्रियर्चा । सवितृप्रसूतं मे कर्मासदिति । सवितृप्रसूतमेवास्य कर्म भवति । पच्छो गायत्रिया त्रिष्षमृद्धत्वाय । अद्भिरेवौषधीस्सं नयति । ओषधीभि पशून् । पशुभिर्यजमानम् । शुक्रं त्वा शुक्रायां ज्योतिस्त्वा ज्योतिष्यर्चिस्त्वाऽर्चिषीत्याह सर्वत्वाय । पर्याप्त्या अनन्तरायाय ।। 21 ।।
3.3.4.0
ईक्षत आह शास्ते लोका देवता भवति षट् च ।। 4 ।।
3.3.5.1
देवासुरास्सय्यँत्ता आसन्न् । स एतमिन्द्र आज्यस्यावकाशमपश्यत् । तेनावैक्षत । ततो देवा अभवन्न् । पराऽसुराः । य एवं विद्वानाज्यमवेक्षते । भवत्यात्मना । पराऽस्य भ्रातृव्यो भवति । ब्रह्मवादिनो वदन्ति । यदाज्येनान्यानि हवीष्यभिघारयति ।। 22 ।।
3.3.5.2
अथ केनाज्यमिति । सत्येनेति ब्रूयात् । चख्षुर्वै सत्यम् । सत्येनैवैनदभि घारयति ।ईश्वरो वा एषोऽन्धो भवितोः । यश्चख्षुषाऽऽज्यमवेख्षते । निमील्यावेख्षेत । दाधारात्मञ्चख्षुः । अभ्याज्यङ्घारयति । आज्यङ्गृह्णाति ।। 23 ।।
3.3.5.3
छन्दासि वा आज्यम् । छन्दास्येव प्रीणाति । चतुर्जुह्वाङ्गृह्णाति । चतुष्पाद पशवः । पशूनेवाव रुन्धे ।अष्टावुपभृति । अष्टाख्षरा गायत्री । गायत्र प्राणः । प्राणमेव पशुषु दधाति । चतुर्ध्रुवायाम् ।। 24 ।।
3.3.5.4
चतुष्पाद पशवः । पशुष्वेवोपरिष्टात्प्रति तिष्ठति । यजमानदेवत्या वै जुहूः ।भ्रातृव्यदेवत्योपभृत् । चतुर्जुह्वाङ्गृह्णन्भूयो गृह्णीयात् । अष्टावुपभृति गृह्णन्कनीयः ।यजमानायैव भ्रातृव्यमुपस्तिङ्करोति । गौर्वै स्रुचः । चतुर्जुह्वाङ्गृह्णाति । तस्माच्चतुष्पदी ।। 25 ।।
3.3.5.5
अष्टावुपभृति । तस्मादष्टाशफा । चतुर्ध्रुवायाम् । तस्माच्चतुस्स्तना । गामेव तथ्सस्करोति ।सास्मै सस्कृतेषमूर्जन्दुहे । यज्जुह्वाङ्गृह्णाति । प्रयाजेभ्यस्तत् । यदुपभृति ।प्रयाजानूयाजेभ्यस्तत् । सर्वस्मै वा एतद्यज्ञाय गृह्यते । यद्ध्रुवायामाज्यम् ।। 26 ।।
3.3.5.0
अभिघारयति गृह्णाति ध्रुवायाञ्चतुष्पदी प्रयाजानूयाजेभ्यस्तद्द्वे च ।। 5 ।।
3.3.6.1
आपो देवीरग्रेपुवो अग्रेगुव इत्याह । रूपमेवासामेतन्महिमानव्व्याँचष्टे ।अग्र इमय्यँज्ञन्नयताग्रे यज्ञपतिमित्याह । अग्र एव यज्ञन्नयन्ति । अग्रे यज्ञपतिम् ।युष्मानिन्द्रोऽवृणीत वृत्रतूर्ये यूयमिन्द्रमवृणीध्वव्वृँत्रतूर्य इत्याह । वृत्र ह हनिष्यन्निन्द्र आपो वव्रे ।आपो हेन्द्रव्वँव्रिरे । संज्ञामेवासामेतथ्सामानव्व्याँचष्टे । प्रोख्षितास्स्थेत्याह ।। 27 ।।
3.3.6.2
तेनाप प्रोख्षिताः । अग्निर्देवेभ्यो निलायत । कृष्णो रूपङ्कृत्वा । स वनस्पतीन्प्राविशत् ।कृष्णोऽस्याखरेष्ठोऽग्नये त्वा स्वाहेत्याह । अग्नय एवैनञ्जुष्टङ्करोति । अथो अग्नेरेव मेधमव रुन्धे ।वेदिरसि बर्हिषे त्वा स्वाहेत्याह । प्रजा वै बर्हिः । पृथिवी वेदिः ।। 28 ।।
3.3.6.3
प्रजा एव पृथिव्यां प्रतिष्ठापयति । बर्हिरसि स्रुग्भ्यस्त्वा स्वाहेत्याह । प्रजा वै बर्हिः । यजमानस्स्रुचः । यजमानमेव प्रजासु प्रतिष्ठापयति । दिवे त्वाऽन्तरिख्षाय त्वा पृथिव्यै त्वेति बर्हिरासाद्य प्रोख्षति । एभ्य एवैनल्लोकेभ्य प्रोख्षति । अथ ततस्सह स्रुचा पुरस्तात्प्रत्यञ्चङ्ग्रन्थिं प्रत्युख्षति । प्रजा वै बर्हिः । यथा सूत्यै काल आप पुरस्ताद्यन्ति ।। 29 ।।
3.3.6.4
तादृगेव तत् । स्वधा पितृभ्य इत्याह । स्वधाकारो हि पितृणाम् । ऊर्ग्भव बर्‌हिषद्भ्य इति दख्षिणायै श्रोणेरोत्तरस्यै निनयति सन्तत्यै । मासा वै पितरो बर्‌हिषदः । मासानेव प्रीणाति । मासा वा ओषधीर्वर्धयन्ति । मासा पचन्ति समृद्ध्यै । अनतिस्कन्दन् ह पर्जन्यो वर्‌षति । यत्रैतदेवङ्क्रियते ।। 30 ।।
3.3.6.5
ऊर्जा पृथिवीङ्गच्छतेत्याह । पृथिव्यामेवोर्जन्दधाति । तस्मात्पृथिव्या ऊर्जा भुञ्जते ।ग्रन्थिव्विँ स्रसयति । प्रजनयत्येव तत् । ऊर्ध्वं प्राञ्चमुद्गूढं प्रत्यञ्चमा यच्छति ।तस्मात्प्राचीन रेतो धीयते । प्रतीची प्रजा जायन्ते । विष्णोस्स्तूपोऽसीत्याह । यज्ञो वै विष्णुः ।। 31 ।।
3.3.6.6
यज्ञस्य धृत्यै । पुरस्तात्प्रस्तरङ्गृह्णाति । मुख्यमेवैनङ्करोति । इयन्तङ्गृह्णाति । प्रजापतिना यज्ञमुखेन संमितम् ।इयन्तङ्गृह्णाति । यज्ञपरुषा संमितम् । इयन्तङ्गृह्णाति । एतावद्वै पुरुषे वीर्यम् । वीर्यसंमितम् ।। 32 ।।
3.3.6.7
अपरिमितङ्गृह्णाति । अपरिमितस्यावरुद्ध्यै । तस्मिन्पवित्रे अपि सृजति । यजमानो वै प्रस्तरः ।प्राणापानौ पवित्रे । यजमान एव प्राणापानौ दधाति । ऊर्णाम्रदसन्त्वा स्तृणामीत्याह ।यथायजुरेवैतत् । स्वासस्थन्देवेभ्य इत्याह । देवेभ्य एवैनथ्स्वासस्थङ्करोति ।। 33 ।।
3.3.6.8
बर्हिस्स्तृणाति । प्रजा वै बर्हिः । पृथिवी वेदिः । प्रजा एव पृथिव्यां प्रतिष्ठापयति ।अनतिदृश्ञ स्तृणाति । प्रजयैवैनं पशुभिरनतिदृश्ञङ्करोति । धारयन्प्रस्तरं परिधीन्परि दधाति ।यजमानो वै प्रस्तरः । यजमान एव तथ्स्वयं परिधीन्परि दधाति । गन्धर्वोऽसि विश्वावसुरित्याह ।। 34 ।।
3.3.6.9
विश्वमेवायुर्यजमाने दधाति । इन्द्रस्य बाहुरसि दख्षिण इत्याह । इन्द्रियमेव यजमाने दधाति ।मित्रावरुणौ त्वोत्तरत परिधत्तामित्याह । प्राणापानौ मित्रावरुणौ । प्राणापानावेवास्मिन्दधाति । सूर्यस्त्वा पुरस्तात् पात्वित्याह । रख्षसामपहत्यै । कस्याश्चिदभिशस्त्या इत्याह । अपरिमितादेवैनं पाति ।। 35 ।।
3.3.6.10
वीतिहोत्रन्त्वा कव इत्याह । अग्निमेव होत्रेण समर्धयति । द्युमन्त समिधीमहीत्याह समिद्ध्यै ।अग्ने बृहन्तमध्वर इत्याह वृद्ध्यै । विशो यन्त्रे स्थ इत्याह । विशाय्यँत्यै ।उदीचीनाग्रे नि दधाति प्रतिष्ठित्यै । वसूना रुद्राणामादित्याना सदसि सीदेत्याह ।देवतानामेव सदने प्रस्तर सादयति । जुहूरसि घृताची नाम्नेत्याह ।। 36 ।।
3.3.6.11
असौ वै जुहूः । अन्तरिख्षमुपभृत् । पृथिवी ध्रुवा । तासामेतदेव प्रियन्नाम । यद्घृताचीति ।यद्घृताचीत्याह । प्रियेणैवैना नाम्ना सादयति । एता असदन्थ्सुकृतस्य लोक इत्याह ।सत्यव्वैँ सुकृतस्य लोकः । सत्य एवैनास्सुकृतस्य लोके सादयति । ता विष्णो पाहीत्याह ।यज्ञो वै विष्णुः । यज्ञस्य धृत्यै । पाहि यज्ञं पाहि यज्ञपतिं पाहि माय्यँज्ञनियमित्याह ।यज्ञाय यजमानायात्मने । तेभ्य एवाशिषमाशास्तेऽनार्त्यै ।। 37 ।।
3.3.6.0
स्थेत्याह पृथिवी वेदिर्यन्ति क्रियते वीणुर्वीर्यसंमितङ्करोत्याह पाति नाम्नेत्याह लोके सादयति षट् च ।। 6 ।।
3.3.7.1
अग्निना वै होत्रा । देवा असुरानभ्यभवन्न् । अग्नये समिध्यमानायानुब्रूहीत्याह भ्रातृव्याभिभूत्यै ।एकविशतिमिध्मदारूणि भवन्ति । एकविशो वै पुरुषः । पुरुषस्याप्त्यै । पञ्चदशेध्मदारूण्यभ्या दधाति ।पञ्चदश वा अर्धमासस्य रात्रयः । अर्धमासशस्सव्वँथ्सर आप्यते । त्रीन्परिधीन्परि दधाति ।। 38 ।।
3.3.7.2
ऊर्ध्वे समिधावा दधाति । अनूयाजेभ्यस्समिधमति शिनष्टि । षट्थ्संपद्यन्ते । षड्वा ऋतवः ।ऋतूनेव प्रीणाति । वेदेनोप वाजयति । प्राजापत्यो वै वेदः । प्राजापत्य प्राणः । यजमान आहवनीयः । यजमान एव प्राणन्दधाति ।। 39 ।।
3.3.7.3
त्रिरुप वाजयति । त्रयो वै प्राणाः । प्राणानेवास्मिन्दधाति । वेदेनोपयत्य स्रुवेण प्राजापत्यमाघारमा घारयति । यज्ञो वै प्रजापतिः । यज्ञमेव प्रजापतिं मुखत आरभते । अथो प्रजापतिस्सर्वा देवताः ।सर्वा एव देवता प्रीणाति । अग्निमग्नीत्त्रिस्त्रिस्सं मृड्ढीत्याह । त्र्यावृद्धि यज्ञः ।। 40 ।।
3.3.7.4
अथो रख्षसामपहत्यै । परिधीन्थ्सं मार्ष्टि । पुनात्येवैनान् । त्रिस्त्रिस्सं मार्ष्टि । त्र्यावृद्धि यज्ञः । अथो मेध्यत्वाय । अथो एते वै देवाश्वाः । देवाश्वानेव तथ्सं मार्ष्टि । सुवर्गस्य लोकस्य समष्ट्यै । आसीनोऽन्यमाघारमा घारयति ।। 41 ।।
3.3.7.5
तिष्ठन्नन्यम् । यथाऽनो वा रथव्वाँ युञ्ज्यात् । एवमेव तदध्वर्युर्यज्ञय्युँनक्ति । सुवर्गस्य लोकस्याभ्यूढ्यै । वहन्त्येनङ्ग्राम्या पशवः । य एवव्वेँद । भुवनमसि वि प्रथस्वेत्याह । यज्ञो वै भुवनम् । यज्ञ एव यजमानं प्रजया पशुभि प्रथयति । अग्ने यष्टरिदन्नम इत्याह ।। 42 ।।
3.3.7.6
अग्निर्वै देवानाय्यँष्टा । य एव देवानाय्यँष्टा । तस्मा एव नमस्करोति । जुह्वेह्यग्निस्त्वा ह्वयति देवयज्याया उपभृदेहि देवस्त्वा सविता ह्वयति देवयज्याया इत्याह । आग्नेयी वै जुहूः । सावित्र्युपभृत् । ताभ्यामेवैने प्रसूत आदत्ते । अग्नाविष्णू मा वामव क्रमिषमित्याह । अग्नि पुरस्तात् । विष्णुर्यज्ञ पश्चात् ।। 43 ।।
3.3.7.7
ताभ्यामेव प्रतिप्रोच्यात्या क्रामति । विजिहाथां मा मा सन्ताप्तमित्याहाहिसायै । लोकं मे लोककृतौ कृणुतमित्याह । आशिषमेवैतामा शास्ते । विष्णोस्स्थानमसीत्याह । यज्ञो वै विष्णुः । एतत्खलु वै देवानामपराजितमायतनम् । यद्यज्ञः । देवानामेवापराजित आयतने तिष्ठति । इत इन्द्रो अकृणोद्वीर्याणीत्याह ।। 44 ।।
3.3.7.8
इन्द्रियमेव यजमाने दधाति । समारभ्योर्ध्वो अध्वरो दिविस्पृशमित्याह वृद्ध्यै । आघारमाघार्यमाणमनु समारभ्य । एतस्मिन्काले देवास्सुवर्गल्लोँकमायन्न् । साख्षादेव यजमानस्सुवर्गल्लोँकमेति । अथो समृद्धेनैव यज्ञेन यजमानस्सुवर्गल्लोँकमेति । अह्रुतो यज्ञो यज्ञपतेरित्याहानार्त्यै । इन्द्रावान्थ्स्वाहेत्याह । इन्द्रियमेव यजमाने दधाति । बृहद्भा इत्याह ।। 45 ।।
3.3.7.9
सुवर्गो वै लोको बृहद्भाः । सुवर्गस्य लोकस्य समष्ट्यै । यजमानदेवत्या वै जुहूः । भ्रातृव्यदेवत्योपभृत् । प्राण आघारः । यथ्सस्पर्शयेत् । भ्रातृव्येऽस्य प्राणन्दध्यात् । असस्पर्‌शयन्नत्या क्रामति । यजमान एव प्राणन्दधाति । पाहि माऽग्ने दुश्चरितादा मा सुचरिते भजेत्याह ।। 46 ।।
3.3.7.10
अग्निर्वाव पवित्रम् । वृजिनमनृतन्दुश्चरितम् । ऋजुकर्म सत्य सुचरितम् । अग्निरेवैनव्वृँजिनादनृताद्दुश्चरितात्पाति । ऋजुकर्मे सत्ये सुचरिते भजति । तस्मादेवमा शास्ते । आत्मनो गोपीथाय । शिरो वा एतद्यज्ञस्य । यदाघारः । आत्मा ध्रुवा ।। 47 ।।
3.3.7.11
आघारमाघार्य ध्रुवा समनक्ति । आत्मन्नेव यज्ञस्य शिर प्रति दधाति । द्विस्समनक्ति ।द्वौ हि प्राणापानौ । तदाहुः । त्रिरेव समञ्ज्यात् । त्रिधातु हि शिर इति । शिर इवैतद्यज्ञस्य ।अथो त्रयो वै प्राणाः । प्राणानेवास्मिन्दधाति । मखस्य शिरोऽसि सञ्ज्योतिषा ज्योतिरङ्क्तामित्याह ।ज्योतिरेवास्मा उपरिष्टाद्दधाति । सुवर्गस्य लोकस्यानुख्यात्यै ।। 48 ।।
3.3.7.0
परिदधाति प्राणन्दधाति हि यज्ञो घारयति नम इत्याह पश्चाद्वीर्याणीत्याह भा इत्याह भजेत्याह ध्रुवैवास्मिन्दधाति त्रीणि च ।। 7 ।।
3.3.8.1
धिष्णिया वा एते न्युप्यन्ते । यद्ब्रह्मा । यद्धोता । यदध्वर्युः । यदग्नीत् । यद्यजमानः । तान् यदन्तरेयात् । यजमानस्य प्राणान्थ्सङ्कर्‌षेत् । प्रमायुकस्स्यात् । पुरोडाशमपगृह्य सञ्चरत्यध्वर्युः ।। 49 ।।
3.3.8.2
यजमानायैव तल्लोक शिषति । नास्य प्राणान्थ्सङ्कर्‌षति । न प्रमायुको भवति । पुरस्तात् प्रत्यङ्ङासीनः । इडाया इडामा दधाति । हस्त्या होत्रे । पशवो वा इडा । पशव पुरुषः । पशुष्वेव पशून्प्रतिष्ठापयति । इडायै वा एषा प्रजातिः ।। 50 ।।
3.3.8.3
तां प्रजातिय्यँजमानोऽनु प्र जायते । द्विरङ्गुलावनक्ति पर्वणोः । द्विपाद्यजमान प्रतिष्ठित्यै ।सकृदुप स्तृणाति । द्विरा दधाति । सकृदभि घारयति । चतुस्संपद्यते । चत्वारि वै पशो प्रतिष्ठानानि । यावानेव पशुः । तमुपह्वयते ।। 51 ।।
3.3.8.4
मुखमिव प्रत्युपह्वयेत । संमुखानेव पशूनुप ह्वयते । पशवो वा इडा । तस्माथ्साऽन्वारभ्या ।अध्वर्युणा च यजमानेन च । उपहूत पशुमानसानीत्याह । उप ह्येनौ ह्वयते होता ।इडायै देवतानामुपहवे । उपहूत पशुमान्भवति । य एवव्वेँद ।। 52 ।।
3.3.8.5
याव्वैँ हस्त्यामिडामादधाति । वाचस्सा भागधेयम् । यामुपह्वयते । प्राणाना सा । वाचञ्चैव प्राणाश्चाव रुन्धे । अथ वा एतर्ह्युपहूतायामिडायाम् । पुरोडाशस्यैव बर्‌हिषदो मीमासा । यजमानन्देवा अब्रुवन्न् । हविर्नो निर्वपेति । नाहमभागो निर्वफ्स्यामीत्यब्रवीत् ।। 53 ।।
3.3.8.6
न मयाऽभागयाऽनुवख्ष्यथेति वागब्रवीत् । नाहमभागा पुरोनुवाक्या भविष्यामीति पुरोनुवाक्या ।नाहमभागा याज्या भविष्यामीति याज्या । न मयाऽभागेन वषट्करिष्यथेति वषट्कारः ।यद्यजमानभागन्निधाय पुरोडाशं बर्‌हिषदङ्करोति । तानेव तद्भागिन करोति । चतुर्धा करोति ।चतस्रो दिशः । दिख्ष्वेव प्रतितिष्ठति । बर्हिषदङ्करोति ।। 54 ।।
3.3.8.7
यजमानो वै पुरोडाशः । प्रजा बर्हिः । यजमानमेव प्रजासु प्रतिष्ठापयति । तस्मादस्थ्नाऽन्या प्रजा प्रतितिष्ठन्ति । मासेनान्याः । अथो खल्वाहुः । दख्षिणा वा एता हविर्यज्ञस्यान्तर्वेद्यव रुध्यन्ते । यत्पुरोडाशं बर्‌हिषदङ्करोतीति । चतुर्धा करोति । चत्वारो ह्येते हविर्यज्ञस्यर्त्विजः ।। 55 ।।
3.3.8.8
ब्रह्मा होताऽध्वर्युरग्नीत् । तमभि मृशेत् । इदं ब्रह्मणः । इद होतुः । इदमध्वर्योः । इदमग्नीध इति । यथैवादस्सौम्येऽध्वरे । आदेशमृत्विग्भ्यो दख्षिणा नीयन्ते । तादृगेव तत् । अग्नीधे प्रथमाया दधाति ।। 56 ।।
3.3.8.9
अग्निमुखा ह्यृद्धिः । अग्निमुखामेवर्द्धिय्यँजमान ऋध्नोति । सकृदुपस्तीर्य द्विरादधत् ।उपस्तीर्य द्विरभि घारयति । षट्थ्संपद्यन्ते । षड्वा ऋतवः । ऋतूनेव प्रीणाति । वेदेन ब्रह्मणे ब्रह्मभागं परिहरति । प्राजापत्यो वै वेदः । प्राजापत्यो ब्रह्मा ।। 57 ।।
3.3.8.10
सविता यज्ञस्य प्रसूत्यै । अथ काममन्येन । ततो होत्रे । मध्यव्वाँ एतद्यज्ञस्य । यद्धोता । मध्यत एव यज्ञं प्रीणाति । अथाध्वर्यवे । प्रतिष्ठा वा एषा यज्ञस्य । यदध्वर्युः । तस्माद्धविर्यज्ञस्यैतामेवावृतमनु ।। 58 ।।
3.3.8.11
अन्या दख्षिणा नीयन्ते । यज्ञस्य प्रतिष्ठित्यै । अग्निमग्नीथ्सकृथ्सकृथ्सं मृड्ढीत्याह ।पराङिव ह्येतर्‌हि यज्ञः । इषिता दैव्या होतार इत्याह । इषित हि कर्म क्रियते ।भद्रवाच्याय प्रेषितो मानुषस्सूक्तवाकाय सूक्ता ब्रूहीत्याह । आशिषमेवैतामा शास्ते ।स्वगा दैव्या होतृभ्य इत्याह । यज्ञमेव तथ्स्वगा करोति । स्वस्तिर्मानुषेभ्य इत्याह ।आशिषमेवैतामा शास्ते । शय्योँर्ब्रूहीत्याह । शय्युँमेव बार्‌हस्पत्यं भागधेयेन समर्धयति ।। 59 ।।
3.3.8.0
चरत्यध्वर्यु प्रजातिर्ह्वयते वेदाब्रवीद्बर्‌हिषदङ्करोत्यृत्विजो दधाति ब्रह्माऽनुकरोति चत्वारि च ।। 8 ।।
3.3.9.1
अथ स्रुचावनुष्टुग्भ्याव्वाँजवतीभ्याव्व्यूँहति । प्रतिष्ठा वा अनुष्टुक् । अन्नव्वाँजः प्रतिष्ठित्यै ।अन्नाद्यस्यावरुद्ध्यै । प्राचीञ्जुहूमूहति । जातानेव भ्रातृव्यान्प्रणुदते । प्रतीचीमुपभृतम् ।जनिष्यमाणानेव प्रतिनुदते । सविषूच एवापोह्य सपत्नान् यजमानः । अस्मिल्लोँके प्रतितिष्ठति ।। 60 ।।
3.3.9.2
द्वाभ्याम् । द्विप्रतिष्ठो हि । वसुभ्यस्त्वा रुद्रेभ्यस्त्वाऽऽदित्येभ्यस्त्वेत्याह । यथायजुरेवैतत् । स्रुख्षु प्रस्तरमनक्ति । इमे वै लोकास्स्रुचः । यजमान प्रस्तरः । यजमानमेव तेजसाऽनक्ति । त्रेधाऽनक्ति । त्रय इमे लोकाः ।। 61 ।।
3.3.9.3
एभ्य एवैनल्लोँकेभ्योऽनक्ति । अभिपूर्वमनक्ति । अभिपूर्वमेव यजमानन्तेजसाऽनक्ति ।अक्त रिहाणा इत्याह । तेजो वा आज्यम् । यजमान प्रस्तरः । यजमानमेव तेजसाऽनक्ति ।वियन्तु वय इत्याह । वय एवैनङ्कृत्वा । सुवर्गल्लोँकङ्गमयति ।। 62 ।।
3.3.9.4
प्रजाय्योँनिं मा निर्मृख्षमित्याह । प्रजायै गोपीथाय । आप्यायन्तामाप ओषधय इत्याह ।आप एवौषधीरा प्याययति । मरुतां पृषतयस्स्थेत्याह । मरुतो वै वृष्ट्या ईशते । वृष्टिमेवाव रुन्धे । दिवङ्गच्छ ततो नो वृष्टिमेरयेत्याह । वृष्टिर्वै द्यौः । वृष्टिमेवाव रुन्धे ।। 63 ।।
3.3.9.5
यावद्वा अध्वर्यु प्रस्तरं प्रहरति । तावदस्यायुर्मीयते । आयुष्पा अग्नेऽस्यायुर्मे पाहीत्याह । आयुरेवात्मन्धत्ते । यावद्वा अध्वर्यु प्रस्तरं प्रहरति । तावदस्य चख्षुर्मीयते । चख्षुष्पा अग्नेऽसि चख्षुर्मे पाहीत्याह । चख्षुरेवात्मन्धत्ते । ध्रुवाऽसीत्याह प्रतिष्ठित्यै । यं परिधिं पर्यधत्था इत्याह ।। 64 ।।
3.3.9.6
यथायजुरेवैतत् । अग्ने देव पणिभिर्वीयमाण इत्याह । अग्नय एवैनञ्जुष्टङ्करोति । तन्त एतमनु जोषं भरामीत्याह । सजातानेवास्मा अनुकान्करोति । नेदेष त्वदपचेतयाता इत्याहानुख्यात्यै । यज्ञस्य पाथ उप समितमित्याह । भूमानमेवोपैति । परिधीन्प्र हरति । यज्ञस्य समिष्ट्यै ।। 65 ।।
3.3.9.7
स्रुचौ सं प्रस्रावयति । यदेव तत्र क्रूरम् । तत्तेन शमयति । जुह्वामुपभृतम् ।यजमानदेवत्या वै जुहूः । भ्रातृव्यदेवत्योपभृत् । यजमानायैव भ्रातृव्यमुपस्तिङ्करोति । सस्रावभागास्स्थेत्याह । वसवो वै रुद्रा आदित्यास्सस्रावभागाः । तेषान्तद्भागधेयम् ।। 66 ।।
3.3.9.8
तानेव तेन प्रीणाति । वैश्वदेव्यर्चा । एते हि विश्वे देवाः । त्रिष्टुग्भवति । इन्द्रियव्वैँ त्रिष्टुक् ।इन्द्रियमेव यजमाने दधाति । अग्नेर्वामपन्नगृहस्य सदसि सादयामीत्याह । इयव्वाँ अग्निरपन्नगृहः ।अस्या एवैने सदने सादयति । सुम्नाय सुम्निनी सुम्ने मा धत्तमित्याह ।। 67 ।।
3.3.9.9
प्रजा वै पशवस्सुम्नम् । प्रजामेव पशूनात्मन्धत्ते । धुरि धुर्यौ पातमित्याह । जायापत्योर्गोपीथाय । अग्नेऽदब्धायोऽशीततनो इत्याह । यथायजुरेवैतत् । पाहि माऽद्य दिव पाहि प्रसित्यै पाहि दुरिष्ट्यै पाहि दुरद्मन्यै पाहि दुश्चरितादित्याह । आशिषमेवैतामा शास्ते । अविषन्न पितुङ्कृणु सुषदा योनि स्वाहेतीध्मसव्वृँश्चनान्यन्वाहार्यपचनेऽभ्याधाय फलीकरणहोमञ्जुहोति । अतिरिक्तानि वा इध्मसव्वृँश्चनानि ।। 68 ।।
3.3.9.10
अतिरिक्ता फलीकरणाः । अतिरिक्तमाज्योच्छेषणम् । अतिरिक्त एवातिरिक्तन्दधाति । अथो अतिरिक्तेनैवातिरिक्तमाप्त्वाऽव रुन्धे । वेदिर्देवेभ्यो निलायत । ताव्वेँदेनान्वविन्दन्न् । वेदेन वेदिव्विँविदु पृथिवीम् । सा पप्रथे पृथिवी पार्थिवानि । गर्भं बिभर्ति भुवनेष्वन्तः ।ततो यज्ञो जायते विश्वदानिरिति पुरस्ताथ्स्तम्बयजुषो वेदेन वेदि संमार्ष्ट्यनुवित्त्यै ।। 69 ।।
3.3.9.11
अथो यद्वेदश्च वेदिश्च भवतः । मिथुनत्वाय प्रजात्यै । प्रजापतेर्वा एतानि श्मश्रूणि । यद्वेदः । पत्निया उपस्थ आस्यति । मिथुनमेव करोति । विन्दते प्रजाम् । वेद होताऽऽहवनीयाथ्स्तृणन्नेति । यज्ञमेव तथ्सन्तनोत्योत्तरस्मादर्धमासात् । त सन्ततमुत्तरेऽर्धमास आलभते ।। 70 ।।
3.3.9.12
तङ्कालेकाल आगते यजते । ब्रह्मवादिनो वदन्ति । स त्वा अध्वर्युस्स्यात् । यो यतो यज्ञं प्रयुङ्क्ते । तदेनं प्रतिष्ठापयतीति । वाताद्वा अध्वर्युर्यज्ञं प्रयुङ्क्ते । देवा गातुविदो गातुव्विँत्वा गातुमितेत्याह । यत एव यज्ञं प्रयुङ्क्ते । तदेनं प्रतिष्ठापयति । प्रति तिष्ठति प्रजया पशुभिर्यजमानः ।। 71 ।।
3.3.9.0
तिष्ठतीमे लोका गमयति द्यौर्वृष्टिमेवावरुन्धे पर्यधत्था इत्याह समिष्ट्यै भागधेयन्धत्तमित्याह वा इध्मसव्वृँश्चनान्यनुवित्त्यै लभते यजमानः ।। 9 ।।
3.3.10.1
यो वा अयथादेवतय्यँज्ञमुपचरति । आ देवताभ्यो वृश्च्यते । पापीयान्भवति । यो यथादेवतम् । न देवताभ्य आवृश्च्यते । वसीयान्भवति । वारुणो वै पाशः । इमव्विँष्यामि वरुणस्य पाशमित्याह । वरुणपाशादेवैनां मुञ्चति । सवितृप्रसूतो यथादेवतम् ।। 72 ।।
3.3.10.2
न देवताभ्य आवृश्च्यते । वसीयान्भवति । धातुश्च योनौ सुकृतस्य लोक इत्याह । अग्निर्वै धाता ।पुण्यङ्कर्म सुकृतस्य लोकः । अग्निरेवैनान्धाता । पुण्ये कर्मणि सुकृतस्य लोके दधाति । स्योनं मे सह पत्या करोमीत्याह । आत्मनश्च यजमानस्य चानात्यै सन्त्वाय । समायुषा सं प्रजयेत्याह ।। 73 ।।
3.3.10.3
आशिषमेवैतामा शास्ते पूर्णपात्रे । अन्ततोऽनुष्टुभा । चतुष्पद्वा एतच्छन्द प्रतिष्ठितं पत्नियै पूर्णपात्रे भवति । अस्मिल्लोँके प्रतितिष्ठानीति । अस्मिन्नेव लोके प्रतितिष्ठति । अथो वाग्वा अनुष्टुक् । वाङ्मिथुनम् । आपो रेत प्रजननम् । एतस्माद्वै मिथुनाद्विद्योतमानस्स्तनयन्वर्‌षति । रेतस्सिञ्चन्न् ।। 74 ।।
3.3.10.4
प्रजा प्रजनयन्न् । यद्वै यज्ञस्य ब्रह्मणा युज्यते । ब्रह्मणा वै तस्य विमोकः । अद्भिश्शान्तिः । विमुक्तव्वाँ एतर्‌हि योक्त्रं ब्रह्मणा । आदायैनत्पत्नी सहाप उपगृह्णीते शान्त्यै । अञ्जलौ पूर्णपात्रमा नयति । रेत एवास्यां प्रजान्दधाति । प्रजया हि मनुष्य पूर्णः । मुखव्विँ मृष्टे । अवभृथस्यैव रूपङ्कृत्वोत्तिष्ठति ।। 75 ।।
3.3.10.0
सवितृप्रसूतो यथादेवतं प्रजयेत्याह सिञ्चन्मृष्ट एकञ्च ।। 10 ।।
3.3.11.1
परिवेषो वा एष वनस्पतीनाम् । यदुपवेषः । य एवव्वेँद । विन्दते परिवेष्टारम् । तमुत्करे । यन्देवा मनुष्येषु । उपवेषमधारयन्न् । ये अस्मदप चेतसः । तानस्मभ्यमिहा कुरु । उपवेषोप विड्ढि नः ।। 76 ।।
3.3.11.2
प्रजां पुष्टिमथो धनम् । द्विपदो नश्चतुष्पदः । ध्रुवाननपगान्कुर्विति पुरस्तात्प्रत्यञ्चमुप गूहति ।तस्मात्पुरस्तात्प्रत्यञ्चश्शूद्रा अवस्यन्ति । स्थविमत उपगूहति । अप्रतिवादिन एवैनान्कुरुते ।धृष्टिर्वा उपवेषः । शुचर्तो वज्रो ब्रह्मणा सशितः । योपवेषे शुक् । साऽमुमृच्छतु यन्द्विष्म इति ।। 77 ।।
3.3.11.3
अथास्मै नाम गृह्य प्रहरति । निरमुन्नुद ओकसः । सपत्नो य पृतन्यति । निर्बाध्येन हविषा ।इन्द्र एणं पराशरीत् । इहि तिस्र परावतः । इहि पञ्च जना अति । इहि तिस्रोऽति रोचनायावत् । सूर्यो असद्दिवि । परमान्त्वा परावतम् ।। 78 ।।
3.3.11.4
इन्द्रो नयतु वृत्रहा । यतो न पुनरायसि । शश्वतीभ्यस्समाभ्य इति । त्रिवृद्वा एष वज्रो ब्रह्मणा सशितः । शुचैवैनव्विँध्वा । एभ्यो लोकेभ्यो निर्णुद्य । वज्रेण ब्रह्मणा स्तृणुते । हतोऽसाववधिष्मामुमित्याह स्तृत्यै ।यन्द्विष्यात्तन्ध्यायेत् । शुचैवैनमर्पयति ।। 79 ।।
3.3.11.0
नो द्विष्म इति परावतमर्पयति ।। 11 ।।
3.3.0.0
प्रत्युष्टन्दिवश्शिल्पमयज्ञो घृतञ्च देवासुरास्स एतमिन्द्र आपो देवीरग्निना धिष्णिया अथ स्रुचौ यो वा अयथादेवतं परिवेषो वा एकादश ।। 11 ।। प्रत्युष्टमयज्ञ एषा हि विश्वेषान्देवानामूर्जा पृथिवीमथो रख्षसान्तां प्रजातिन्द्वाभ्यान्तङ्कालेकाले नवसप्ततिः ।। 79 ।। प्रत्युष्टमर्पयति ।। हरिः ओम् ।। श्रीकृष्णार्पणमस्तु ।। तृतीयप्रपाठकस्समाप्तः।