1.1
हरिः ओम् । ओमित्येतदक्षरमिदं सर्वम् । तस्योपव्याख्यानम् । भूतं भवद्
"भविष्यदिति सर्वमोङ्कार एव । 	यच्चान्यत् त्रिकालातीतं, तदप्योङ्कार एव ।। 1 ।।"
B.1.1
रामानन्दचार्यविरचितं
आनन्दभाष्यम्
"		जाग्रत्काले य ईशो विविधमसुमतो भोजयत्यर्थजातं"
"		स्थूलं भुङ्क्ते स्वयं चाक्षिणि वसतिमुपादाय सङ्कर्षणात्मा ।"
"		प्रद्युम्नः स्वप्नजातं तदनु च सुविविक्ते सुषुप्तेऽनिरुद्धो"
"		यस्तुर्ये वासुदेवः स भवतु शरणं रामचन्द्रः ससीतः ।। 1 ।।"
"		आराध्यं ब्रह्मरुद्रादेर्जगद्धेतुं च मुक्तिदम् ।"
"		दिव्यदेहं गुणाम्भोधिं रामं ब्रह्म समाश्रये ।। 2 ।।"
"		सूत्रवृत्तिकृतौ नत्वा व्यासबोधायनौ मुनी ।"
"		श्रीमन्तं राघवानन्दाचार्यं गुरुं नमाम्यहम् ।। 3 ।।"
"		कुर्वे गुरुं नमस्कृत्य ज्ञानभक्तिदयानिधिम् ।"
"		माण्डूक्योपनिषदो हि भाष्यमानन्दसंज्ञकम् ।। 4 ।।"
"	प्रणवावयवैरकारोकारमकारैः समस्तेन प्रणवेन च प्रतिपाद्यानां भगवत्स्व- रूपाणामुपासना अनया उपनिषदा प्रतिपाद्यते"
। तस्या उपासनाया समष्ट्या व्यष्ट्या  चालम्बनीभूतमोङ्कारं प्रथमं स्तौति - ओमित्येतदक्षरमिति । 'इति' पदमोङ्कारस्यानुकरणत्वद्योतकम्
। एतच्छ्रावणप्रत्यक्षगोचरीभूतम् । ओमिति अक्षरं वर्णस्वरूपम् । इदं सर्वं चिदचिदात्मकं सर्वं जगत् तत्तत्प्रतीतिविषयभूतं
चिद्रूपमचिद्रूपं च सर्वं जगदोमित्यक्षरमेव । ओङ्कार एवेत्यर्थः । अनेन सर्वस्य जगतः प्रणवविस्तारोक्त्या
प्रणवस्तुतिर्व्यज्यते । संक्षेपतः सर्वस्य प्रणवत्वमुक्त्वा विशेषतो विविनक्ति - तस्योपव्याख्यानमिति ।
तस्य - प्रणवस्य उप - उपपन्नम् । युक्तमित्येतत् । विशेषेण आसमन्तात् ख्यानं प्रकथनम् । समुपयुक्तं विवेचनमित्येतत्
। किन्तदित्यत्राह - भूतमिति । भूतम् अतीतकालीनम् भवत् - वर्तमानकालीनम् । भविष्यत् - अनागतकालीनम् । इति
- एवं रीत्या सर्वम् कालत्रयावच्छिन्नं यद्यत् तत्सर्वमोङ्कार एव - ओङ्कारस्वरूपमेवेत्यर्थः । यत्र त्रिकालातीतं
कालत्रयाऽपरिच्छिन्नं चिद्वस्तु अव्याकृतं प्रधानं च तदपि ओङ्कारस्वरूपमेवेत्यर्थः । ओङ्कारस्य ब्रह्मवाचकत्वात्
वाच्यवाचकयोश्चाभेदाध्यवसायात् ब्रह्मणः शरीरभूतस्य
सर्वस्य जगतः ब्रह्मात्मकत्वात् प्रणवात्मकत्वमपि जगतः समुच्यमानं न विरुध्येत । आलम्बनीभूतस्य प्रणवस्य
माहात्म्यं चाख्यायत इति भावः ।। 1 ।।
1.2
सर्वं ह्येतद् ब्रह्म; अयमात्मा ब्रह्म । सोऽयमात्मा चतुष्पात् ।। 2 ।।
B.1.2
प्रणवप्रतिपाद्यः परमात्मा
"	आ.भा. - सर्वमोङ्कार एवेति वाचकप्राधान्येन पूर्वमुक्तम् । अधुना वाच्यप्राधान्येनापि तदुच्यते - सर्वं"
ह्येतदिति । एतद् दृश्यमानं सर्वं समग्रं भूत- भविष्यद्भेदेन समवस्थितं जगत् ब्रह्मैव ब्रह्मात्मकमेव विनिश्चितमेतद्
ब्रह्मविद्भिः । सर्वस्य परब्रह्मकार्यत्वात् तच्छरीरत्वाच्च । एतत् कथनेन वाच्यवाचकयोः ब्रह्मप्रणवयोः अभेदाध्यवसायः
सूचितो भवति । अन्यथा पूर्वं प्रणवः सर्वं अत्र ब्रह्मैव सर्वमिति विरुद्धकथनात् पूर्वापरवाक्ययोरसङ्गतार्थाभिधायकत्वमापद्येत
। अयमात्मा ब्रह्म, अयम् अस्मदादिभिरहमितिप्रतीतिगोचरतयानुभूयमानः, आत्मा जीवात्मा पूर्वमन्त्रे यच्च त्रिकालातीतमित्यनेनोक्तः
कालत्रयापरिछिन्नः सोऽपि ब्रह्मैव ब्रह्मात्मक एवेत्यर्थः । अनेन समस्तप्रणवप्रतिपाद्यं परब्रह्मात्मकं
भगवत्स्वरूपमुक्तं भवति । सम्प्रति प्रणवावयवप्रतिपाद्यानि भगवत्स्वरूपाणि वक्तुकामः समस्त- प्रणवप्रतिपाद्यस्य
भगवतश्चतुष्पात्त्वं प्रतिपादयति सोऽयमात्मा चतुष्पादिति । स समस्तप्रणवप्रतिपाद्योऽयं सर्वनियामकतया तत्तद्देहेषु
अवस्थितः आत्मा परमात्मा चतुष्पात् । चत्वारः पादाः स्वरूपांशा यस्य स चतुष्पात् । चत्वारि अस्यांशभूतानि
स्वरूपाणीत्यर्थः ।। 2 ।।
ओंकारात्मकमिदं समस्तम्
2.1
जागरितस्थानो बहिष्प्रज्ञः सप्ताङ्ग एकोनविंशतिमुखः
स्थूलभुग्वैश्वानरः प्रथमः पादः ।। 1 ।।
B.2.1
"	आ.भा. - यत्र स्थित्वा जीवो जागर्त्ति तत्स्थानं जागरितं तदेव स्थानं यस्य तादृशोऽयं प्रथमः पादः । तच्च"
स्थानं दक्षिणस्य चक्षुषोऽग्रभागो दक्षिणाक्षिमुखे विश्वः इत्युक्तेः । तत्र स्थित्वाऽयं परमात्मा जीवं
स्थूलविषयान् भोजयतीत्यर्थः । बहिष्प्रज्ञः - बहिर्बाह्यार्थेषु प्रज्ञा प्रज्ञापना यस्य स बहिष्प्रज्ञः
। ज्ञाधातुरन्तर्भावितण्यर्थ इत्यर्थः । बाह्यार्थानयं ज्ञापयति जीवानां कृते इति भावः । सप्ताङ्गः - सप्त
सप्तत्वसंख्यावन्ति अङ्गानि यस्य स सप्ताङ्गः तानि चाङ्गानि वैश्वानरविद्योक्तानि द्युलोकसूर्यवायुव्योमरयिपृथिव्याहवनीयपदोक्तानि
मूर्धचक्षुःप्राणशरीरमध्यभागमूत्रा- शयपादमुखरूपाणि समनुसन्धेयानि । श्रुतिर्भवति - तस्य ह वा एतस्यात्मनो
वैश्वानरस्य मूर्धैव सुतेजाः चक्षुर्विश्वरूपः प्राणः पृथग्वर्त्मा सन्देहो बहुलो वस्तिरेव
रयिः पृथिव्येव पादौ आस्यमाहवनीयः (छां.उ. 5-18-2) अस्य परमात्मनः पादस्य सर्वं स्थूलभूतं जगत् अङ्गसप्तकतया
विवक्षितमिहेति भावः । पुनरयं कीदृश इत्यत्राह - एकोनविंशतिमुखः - एकोनविंशतिसंख्याकानि मुखानि उपलब्धिः
कर्मणश्च द्वाराणि यस्य सः । पञ्चज्ञानेन्द्रियाणि पञ्चकर्मेन्द्रियणि पञ्चप्राणाः प्राणापानसमानोदानव्यानाः
चत्वार्यन्तःकरणानि चेत्येतैरयं स्थूलानर्थान् भुङ्क्ते भोजयति जीववर्गमिति भावः । स्थूलभुक् - स्थूलान्
बाह्यान् पदार्थान् भुङ्क्ते भोजयति चेति स्थूलभुक् । वैश्वानरः - नयतीति नरो नेता विश्वेषां समेषां जीवानां
नरो विश्वानरः । नरे संज्ञायामिति  (पा.सू. 6-3-129) दीर्घः । स एव वैश्वानरः चक्षुर्निष्ठान् सर्वान् जीवान्
स्थूलभोगाय नयनकर्तायमिति भावः । अयं समस्तप्रणवप्रतिपाद्यस्य भगवतः प्रथमः पादः - प्रथमं स्वरूपमंशभूतं
प्रणवा- वयवाकारप्रतिपाद्यमित्यर्थः ।। 1 ।।
2.2
स्वप्नस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक् तैजसो द्वितीयः पादः ।। 2 ।।
B.2.2
"	आ.भा. - स्वप्नस्थानो यत्र स्थाने पुरीततो नाड्या वर्तमानो जीवः ईशसृष्टान् स्वाप्नान् सूक्ष्मान् पदार्थान्"
अनुभवति तत्स्थानं स्वप्न इत्युच्यते । अधिकरणार्थे नञ् प्रत्ययः । स्वप्न एव स्थानं यस्य स स्वप्नस्थानो
मनः प्रदेशस्थः । मनस्यन्तस्तु तैजसः (मां.का.2) इत्युक्तेः । अन्तःप्रज्ञः - अन्तःशब्देन ईशसृष्टा सूक्ष्मा
आन्तराः स्वप्नकालीनानुभवविषयाः पदार्था उच्यन्ते । तेषु प्रज्ञा ज्ञानानि ज्ञापनव्यापाराश्च यस्य सोऽन्तःप्रज्ञः
। सूक्ष्मान् पदार्थान् जीववर्गाय ज्ञापयति स्वयमपि च जानातीत्यर्थः । सप्ताङ्गः सूक्ष्मभूतः । सर्वं जगदङ्गसप्तकत्वेनेह
विवक्षितम् । तानि चाङ्गानि वैश्वानरो विश्वोक्तानि सप्त द्युलोकादीन्येव । पूर्वमन्त्रे स्थूलत्वाभिमतानि,
इह तु सूक्ष्मत्वाभिमतानि इति विवेकः । एकोनविंशतिमुखः - व्याख्यानं पूर्ववत् । प्रविविक्तभुक् - प्रविविक्तान्
बाह्यार्थापेक्षया भिन्नान् सूक्ष्मान् स्वप्नकालीनानर्थान् भुङ्क्ते भोजयति च जीववर्गमिति प्रविविक्तभुक्
तैजसः । तेजोऽत्र मनः तत्र वर्तमानत्वेन तत्सम्बन्धितया तैजस इत्युच्यते द्वितीयः पादः । समस्तप्रणवप्रतिपाद्यस्य
परमात्मनः प्रणवावयवद्वितीयमात्रारूपोकारप्रतिपाद्यं द्वितीयं स्वरूपमिदमित्यर्थः ।। 2 ।।
2.3
यत्र सुप्तो न कञ्चन कामं कामयते न कञ्चन स्वप्नं पश्यति, तत् सुषुप्तम् ।
सुषुप्तस्थान एकीभूतः प्रज्ञानघन एव आनन्दमयो ह्यानन्दभुक् चेतोमुखः
प्राज्ञस्तृतीयः पादः ।। 3 ।।
B.2.3
"	आ.भा. - जागरितस्वप्नस्थानापेक्षया वैलक्षण्यं प्रदर्शयितुं सुषुप्तिस्थानस्य स्वरूपं पूर्वं दर्शयति -"
यत्र सुप्त इति । यत्र - यस्मिन् स्थाने हृदयाकाशरूपे सुप्तः - परमात्मना संश्लेषविशेषं गतः प्राज्ञेनात्मना
सम्परिष्वक्तः (बृ.उ. 6-3-21) इति श्रुतेः । एवम्भूतो जीवः कञ्चन कमपि कामं - मनोरथं न कामयते - नेच्छति
। कञ्चन - कमपि स्वप्नं - स्वाप्नमर्थं न पश्यति - नावलोकयति । जाग्रत्स्वप्न- पदार्थज्ञानशून्यो भवतीत्यर्थः
। तत्स्थानं सुषुप्तमित्युच्यत इत्यर्थः । सुषुप्तस्थानः सुषुप्तं स्थानमस्य स सुषुप्तस्थानो हृदयकमलकर्णिकाग्रस्थाकाशदेशस्थ
इत्यर्थः । एकीभूतः ज्ञानानन्दादिकं यत् परमात्मनो रूपं तद्विशिष्टतया परमात्मना सह एकीभावं प्राप्तः । प्रज्ञानघनः
प्रज्ञानं घनं घनीभूतं यस्य तादृशः । प्रसरणशीलं हि विषयेषु ज्ञानं प्रभावद् विश्लिष्टावयवं सद्घनमित्युच्यते
। प्रसरणविमुखं तु संश्लिष्टावयवं सद्घनमित्युच्यते । प्रज्ञानशब्दश्च प्रज्ञानजननव्यापारपरः । सुषुप्ति-
स्थानस्य प्राज्ञस्य भगवतो व्यापारस्तादृश एव भवति । यज्जीवस्य प्रज्ञानं बाह्येषु चान्तरेषु विषयेषु न प्रसरति
। आत्मस्वरूपमात्रे ज्ञानानन्दादौ प्रवर्तते । ज्ञानमत्र
धर्मभूतं संकोचविकासशालि प्रभावद् द्रव्यमिति स्वसिद्धान्तानुगतमेव । अत एव प्राज्ञाख्यो भगवान् विज्ञानघन
इत्युच्यते । एवकारेण इतरविषयज्ञानजननव्यापार- राहित्यमुच्यते । एतावन्तं सुखमहमस्वाप्सं न किञ्चिदवेदिषमिति
सुप्तोत्थितस्य परामर्शदर्शनात् । जीवस्य स्वस्वरूपमानन्दरूपं कालोऽज्ञानश्च इति त्रयोऽत्र विषयाः स्फुरन्ति
। एतेष्वेव तदीयज्ञानप्रसरो नान्यत्रेति घनप्रज्ञानो जीवः तादृशज्ञानजनन- व्यापारवत्त्वात् प्रज्ञः प्रज्ञानघन
इति भावः । आनन्दमयः - आनन्दप्राचुर्यविशिष्टः । पूर्णानन्दो भगवान् प्राज्ञ इत्यर्थः । हिशब्दः आनन्दमयत्वप्रसिद्धिसूचकः
। पूर्णानन्दता तु शास्त्रेषु भगवतः प्रसिद्धेत्यर्थः । आनन्दभुक् - आनन्दं भुङ्क्ते भोजयति च जीववर्गमसौ
प्राज्ञः । नायमानन्दो वैषयिकः किन्तु स्वरूपानन्दः तत्प्रचुरत्वात् तद्युक्त्वं न्याय्यमेव । चेतोमुखः -
चेतःशब्दो नाहङ्कारिकचित्तवाची किन्तु ज्ञानवाची । चेतः स्वधर्मभूतज्ञानमेव मुखमानन्दकालज्ञानोपलब्धिसाधनं
यस्य तादृशः । न हि वैश्वानरतैजसवदयमेकोनविंशतिमुखः । स्वचैतन्यद्वारैव जीवस्यानन्दादिभोगयितृत्वं तद्भोक्तृत्वं
चास्य भगवत इति भावः । प्राज्ञः - प्रकृष्टं विषयान्तरेभ्यः समुत्कृष्टं स्वस्वरूपमानन्दमासमन्ताज्जानाति
ज्ञापयति चेति प्राज्ञः । ज्ञाधातुरन्तर्भावितण्यर्थोऽपि पक्षान्तरे । तृतीयः पादः - प्राज्ञ एव समस्तप्रणव-
प्रतिपाद्यस्य प्रणवावयवमकारप्रतिपाद्यमंशभूतं तृतीयं स्वरूपमित्यर्थः ।। 3 ।।
2.4
एष सर्वेश्वर एष सर्वज्ञ एषोऽन्तर्याम्येष योनिस्सर्वस्य । प्रभवाप्ययौ हि भूतानाम् ।। 4 ।।
B.2.4
"	आ.भा. - एष यदीयं पादत्रयं वर्णितम् । वर्णनीयश्चाग्रेऽवशिष्टश्चतुर्थः"
पादः । स एष चतुष्पात् समस्तप्रणवप्रतिपाद्यः परमात्मा । सर्वेश्वरः सर्वेषां चिदचिद्वस्तूनां ईश्वरः - ईशिता
। एष सर्वज्ञः - चतूरूपः परमात्मा य एष प्रकृतः स सर्वविषयक ज्ञानवान् । एषोऽन्तर्यामी - एष प्रकृत एव परमात्मा अन्तस्थः सन्
सर्वान् नियमयति । अन्तरनुप्रवेशेन नियमनकर्ता सर्वेषामेतदतिरिक्तो नास्तीत्यर्थः । एष योनिः सर्वस्य - सर्वस्य
योनिरुपादानकारणम् । एतेन सांख्यतार्किकसम्मतौ प्रधानपरमाणूपादानतावादौ निरस्तौ भवतः । प्रभवाप्ययौ हि भूतानाम्
हि यस्माद्धेतोरयं सर्वस्य योनिः तस्माद् भूतानां प्रभवश्चाप्ययश्चेति प्रभवाप्ययौ । प्रभवन्ति भूतानि यस्मादसौ
प्रभवः । अप्येति यस्मिन्नित्यप्ययः । सर्वभूतोत्पत्ति- प्रलयहेतुरयमेव चतुष्पात् परमात्मेति भावः । प्रकृतस्य
परमात्मनो महिमायं  चतुर्थपादनिरूपणात्  प्रागेव  वर्णितः । साधकस्य श्रद्धातिशयोत्पादाय ।। 4 ।।
2.5
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं नप्रज्ञं नाप्रज्ञं
अदृष्टमव्यवहार्यमग्राह्यमलक्षणमचिन्त्यमव्यपदेश्यमैकात्म्यप्रत्ययसारं
प्रपञ्चोप शमं शान्तं शिवमद्वैतं चतुर्थं मन्यन्ते । स आत्मा । स विज्ञेयः ।। 5 ।।
।। इति द्वितीयः खण्डः ।।
B.2.5
"	आ.भा. -  प्रकृतस्य परमात्मनो महिमानमुपवर्ण्य सम्प्रति तदीयं तुरीयं पादं वर्णयति - नान्तरिति । नान्तःप्रज्ञं"
- स्वप्नकालीनसूक्ष्मार्थरूप आन्तरपदार्थ- प्रज्ञापनं हि व्यापारस्तैजसस्य पूर्वमुक्तः तुरीये स नास्तीत्यर्थः
। अन्तःप्रज्ञमित्यादीनि सर्वाणि द्वितीयान्तपदानि चतुर्थमित्यस्य विशेषणीभूतानि । विग्रहस्तु पूर्ववदिहाप्यनुसंधेयः
। न बहिः प्रज्ञं - बाह्यार्थप्रज्ञापनव्यापारो वैश्वानरो न तादृशस्तुरीयः तद्व्यापारस्यात्राभावादित्यर्थः
। नोभयतः प्रज्ञं - जाग्रत्स्व- प्नयोरन्तरालेऽपि काचिद् दशाऽनुभूयते सर्वैर्यत्र बाह्यमपि पदार्थं शाब्दिकमनुभवति
शयानः स्वाप्नांश्च पदार्थान् पश्यति स व्यापारो न केवलस्य वैश्वानरस्य तैजसस्य वा किन्त्वंशत उभयस्य । सोऽपि
व्यापारः तुरीये नास्ति । विग्रहस्तु उभयतो बाह्यानान्तराश्च पदार्थान् प्रजानाति प्रज्ञापयति च स उभयतःप्रज्ञः
तद्भिन्नोऽयं तुरीयः । न प्रज्ञानघनं न प्रज्ञं प्राज्ञो हि भगवान् प्रज्ञानघनः प्रज्ञश्च भवति घनीभूतप्रज्ञानजनन-
व्यापारवत्वात् प्रकृष्टस्यात्मसुखस्य प्रज्ञापनव्यापारवत्वाच्च । तुरीयस्तु न तादृशः । तदीयव्यापारद्वयस्य
तुरीयेऽभावादत एव नायं प्रज्ञानघनो न वा प्रज्ञः । प्राज्ञवैलक्षण्यं पदद्वयेन तुरीयस्य प्रदर्शितम् । किं
तर्ह्ययं तुरीयः सर्वव्यापाररहित एवेत्याशङ्कायामाह - न प्रज्ञम् ।  न प्रजानाति प्रज्ञापयति च सोऽप्रज्ञ
इत्युच्यते । जड इत्येतत् । न तादृशोऽयं तुरीयः किन्तु स्वयं चैतन्यविशिष्टः सन् मुक्तात्मभ्यः
सर्वं ज्ञानं ददाति इत्यस्य व्यापारः । स्वयं चायं सर्वज्ञ एवेत्यर्थः । न हि विज्ञातुर्विज्ञातेर्विपरिलोपः
(बृ.उ. 6-3-30) इति श्रुतेः । अदृष्टं ज्ञानेन्द्रियाविषय- ममुक्तैरदृश्यत्वात् । मुक्तात्म-दृश्यत्वन्त्वस्यास्त्येवेति
भावः । अत एव अव्यवहार्यः, यो हि दृष्टो न भवति स कथं व्यवहरणीयः । अर्थक्रियारूपस्य व्यवहारस्य दृष्टेष्वेव
संभवात् इति भावः । अग्राह्यं - कर्मेन्द्रियागोचरं मनसोप्यगोचरमिति वा । अलक्षणं, लक्ष्यते गम्यते विषय
इन्द्रियासन्निकृष्टोऽप्यनेनेति लक्षणमनुमापकं लिङ्गं तत् जाग्रदादिप्रवृत्तिरूपमस्ति वैश्वानरादे रूपत्रयस्य
; तुरीयस्य तु तादृशं किमपि लिङ्गं नास्ति येन तदनुमितिः शक्यसम्भवा स्यादतोयमलक्षण इत्युच्यते । अचिन्त्यमत
एवायं न चिन्तयितुं योग्यः । इन्द्रियगोचरत्वेऽनुमितिगोचरत्वे व्यवहार्यत्वे वा वस्तुनो ध्यानापरपर्याया
चिन्ता सम्भवति । नायं तथेत्यचिन्त्य एवेति भावः । अव्यपदेश्यं व्यपदेष्टुं शब्दैः प्रतिपादयितुं योग्यो
व्यपदेश्यः । तद्भिन्नोऽव्यपदेश्यः ; तुरीयस्तु शब्देनापि व्यपदेशं नार्हति अयमीदृश इति । नन्वेवं तुरीय
अप्रामाणिक एव भवेत् , अदृष्टादारभ्याव्यपदेशान्तविशेषणविशिष्टस्य केनापि प्रमाणेनावगन्तुमशक्यत्वादित्याशङ्कायामाह
- ऐकात्म्यप्रत्ययसारम् । अतति आप्नोति वा सर्वं यः स आत्मा । सर्वव्यापी परिपूर्णश्च यः स आत्मेति तदर्थः
। एकश्चासौ आत्मा एकात्मा । ईदृशः परिपूर्णः सर्वव्यापी पदार्थ एक एवेति भावः । एकात्मा एव ऐकात्म्यम् ।
स्वार्थे ष्यञ् । तस्य प्रत्ययः श्रुतिजन्यं ज्ञानम् आत्मेत्येवोपासीत (बृ.उ. 3-4-7) एको देवः सर्वभूतेषु
गूढः सर्वव्यापी सर्वभूतान्तरात्मा (श्वे.उ. 6-11) इत्यादि श्रुतिनिकरजन्य ऐकात्म्यप्रत्यय इत्येतत् । अयमेव
सारः प्रमापको यस्य स ऐकात्म्यप्रत्ययसारः । सृगतौ (धा.पा. 935) इति धातोर्ज्ञानार्थत्वाश्रयणात् । श्रुतिभ्यो
जायमानः परिपूर्णः सर्वव्यापक आत्मा एक एवेति प्रत्यय एवात्र तुरीये प्रमाणमतो नायमप्रामाणिक ईदृशविशेषणविशिष्टोऽपीति
भावः । प्रपञ्चमुपशमयतीति प्रपञ्चोपशमस्तम् । जीवस्य सर्वविधबन्धरूपः प्रपञ्चोऽस्य तुरीयस्य परिज्ञाने विनश्यतीति
तुरीयः प्रपञ्चोपशम उच्यत इति भावः ।
शान्तम् ऊिर्मिषट्करहितम् । रागद्वेषादिगन्धविहीनमित्येतत् । शिवम् - दुःखसम्पर्क- शून्यत्वात् । अनपायानन्दस्वरूपत्वाच्चायं
तुरीयं शिव उच्यत इत्यर्थः । अद्वैतं चिदचिद्विशिष्टोऽयमेक एव, नास्य समोऽधिको वा द्वितीयः कश्चिदस्तीति
तुरीयोऽद्वैत इतीर्यते । न तत्समश्चाभ्यधिकश्च दृश्यते (श्वे.उ. 6-8) इति श्रुतेः । चिदचिद्विशिष्टस्य परमात्मनः
एकस्यैव तत्त्वस्य सिद्धान्तसिद्धत्वादिति भावः । चतुर्थं मन्यन्ते । पूर्वोक्तविशेषणविशिष्टं तुरीयं पादं
समग्रप्रणवप्रतिपाद्यस्य स्वरूपं मन्यन्त औपनिषद्रहस्यवेत्तार इति शेषः । स आत्मा स विज्ञेयो - यश्चतूरूपतया
वर्णितः स एव आत्मा सर्वेषां चिदचितामतः परमात्मभूतः स एव विज्ञेयो विशेषेण यथाधिकारं विविधरूपतया समुपदिष्टो
ज्ञेयः साक्षात्कार्य उपासनद्वारा । यत्साक्षात्कारेण सर्वबन्धविनिर्मुक्तिर्भवति मुमुक्षूणामुपासकानामित्यर्थः ।। 5 ।।
।। इति द्वितीयखण्ड आनन्दभाष्यम्  ।।
3.1
हरिः ओम् सोऽयमात्मा अध्यक्षरमोङ्कारोऽधिमात्रम् ।
पादा मात्राः मात्राश्च पादाः अकार उकारो मकार इति ।। 1 ।।
B.3.1
"	आ.भा. - ओङ्कारप्रतिपाद्यस्यात्मनः चत्वारि रूपणि प्रदर्शितानि द्वितीये खण्डे । सम्प्रति तेषां स्वरूपाणां"
प्रतिपादक ओंकारस्य कस्कोंऽश इति विविनक्तिसोऽयमिति । सः चतुष्पात्त्वेन वर्णितोऽयमात्मा प्रकृतः परमात्मेत्यर्थः
। अध्यक्षरम् अक्षरं - वर्णस्वरूपमधिकृत्येत्यध्यक्षरमक्षरस्वरूपे ओङ्कार - ओङ्कार- रूपः । वाच्यवाचकयोरभेदाध्यवसायादात्मन
ओङ्काररूपतेति तात्पर्यम् । ओङ्कार- रूपेणाक्षरेण समुच्यमानत्वादयमात्मा ओङ्कार एवेति भावार्थः । अधिमात्रं
- मात्रामधिकृत्येत्यधिमात्रम् । मात्रारूपेण तस्य चतुष्पादरूपस्यात्मनः पादा वर्तन्त इत्यर्थः । आत्मनो
ये पादा त ओङ्कारस्य मात्रा इति कथमित्याशङ्कायामाह - पादा मात्रा मात्राश्च पादा इति ।  य आत्मनः पादा विश्वादयः
त एव ओङ्कारस्य मात्रा याश्चोङ्कारस्य मात्राः ता एवात्मनः पादाः प्रणवमात्राणामेवात्मनः पादाभिधायकत्वाद-
भिधानाभिधेययोश्चाभेदाध्यवसायात् । कास्ताः प्रणवस्य मात्रा या आत्मनः पादान् विश्वादीनभिदधतीत्याशंकायामाह
- अकार उकारो मकार इति । योऽयमकार उकारो मकारश्च प्रणवावयवा येषां सन्धौ प्रणवरूपनिष्पत्तिर्भवति ओं इति
ते एव मात्रा इत्युच्यन्ते । तासामेवात्मनः पादाभिधायकत्वात् पादरूपता भवति पादानामात्मां- शत्वं मात्राणां
च प्रणवांशत्वमित्यंशत्वरूपसामान्यान्मात्रासु पादत्वमिति भावः ।। 1 ।।
3.2
जागरितस्थानो वैश्वानरोऽकारः प्रथमा मात्रा । आप्तेरादिमत्त्वाद्वा आप्नोति ह
वै सर्वान् कामानादिश्च भवति । य एवं वेद ।। 2 ।।
B.3.2
"	आ.भा. - सामान्यतो मात्रासु पादाभिधायकत्वात् पादत्वमुक्तम् । सम्प्रति कस्यां मात्रायां किं पदत्वं इति"
वदति - जागरितेति । जागरितस्थानो दक्षिणचक्षुरग्रभागवर्ती वैश्वानर एतदाख्यः समग्रप्रणवप्रतिपाद्यस्यात्मनः
प्रथमपादभूतो यः स प्रणवस्य प्रथमा मात्रा अकारः । अकारोकारमकारादिषु प्रथमपाठादकारस्य प्रथमत्वं तैजसप्राज्ञापेक्षया
च विश्वस्य प्रथमत्वम् । अकारो हि विश्वस्य वाचकः1 । तस्मादकारे विश्वत्वमुक्तमिति भावः । वैश्वानरस्य अकारस्य
साधारणधर्मे अकारे वैश्वानरत्वाप्तिनिमित्तं दर्शयति । वैश्वानरोपासनायामकारस्या- लम्बनत्वं सम्पादयितुं
आप्तेरिति ।  आप्तिर्व्यापनम् । आप्नोति सर्वां वाचमकारः । अकारो वै सर्वावाक् (ए.उ. 2-3-6) इति श्रुतेः
। वैश्वानरोऽपि व्याप्नोति सर्वमर्थजातं द्युलोकादीनां तदीयमूर्धत्वादि श्रुतेः । एतेन व्यापकत्वं समानो
धर्म उभयोः कथितः । आदिमत्त्वादादिः प्रथमं स्थानम् । तद् यस्यास्तीत्यादिमान् । अकारस्योकारमकारापेक्षया
प्रणवपाठक्रमेण प्रथमस्थानवत्त्वादादिमत्त्वम् । विश्वस्य तु तैजसप्राज्ञापेक्षया प्रथमस्थाने वर्तमानत्त्वादादिमत्त्वम्
। अतो द्वयोः सामान्यो धर्मो द्वितीय आरोपनिमित्तभूत उक्तः । अनेन धर्मद्वयेनोभयोः सादृश्यादकारे विश्वत्वमारोपितं
भवति । तथा चाकारालम्बनेन विश्वरूपं परमात्मनः स्वरूपमुपासनीयमिति फलति । एवं उपासनायां यत्फलमुपासकस्य भवति
तन्निर्दिशति - आप्नोतीत्यादिना । य उपासक एवं वेद अकारालम्बनमुपासनं भगवतो वैश्वानरस्य कुरुते स सर्वान्
कामानाप्नोति । आदिश्च भवति प्रथमो भवति । महता सम्माननीयोऽयं भवति लोके इत्यर्थः ।। 2 ।।
3.3
स्वप्नस्थानस्तैजस उकारो द्वितीया मात्रोत्कर्षादुभयत्वाद्वा उत्कर्षति ह वै
ज्ञानसन्ततिं समानश्च भवति नास्याब्रह्मवित्कुले भवति य एवं वेद ।। 3 ।।
B.3.3
"	आ.भा. - स्वप्नस्थानस्तैजसो यः समस्तप्रणवप्रतिपाद्यस्य भगवतो द्वितीयोंशः स प्रणवस्य द्वितीया मात्रा ।"
द्वितीयां मात्रामालम्ब्य तैजसोपासना विधेयेत्यर्थः । केयं द्वितीया मात्रेत्यत्राह - उकार इति ।  उकार एव
प्रणवस्य द्वितीया मात्रेत्यर्थः । तैजसोपासना कथमुकारमालम्ब्य कार्या इति शङ्कानिराकरणाय धर्मद्वयसाम्यरूपं
निमित्तं दर्शयति - उत्कर्षादिति । उत्कर्षात् उत्कृष्टत्वात् ।
उत्कृष्टत्वं हि तैजसस्य विश्वापेक्षयाऽस्ति । जीवगतदुष्परित्यज्य- देहाभिमानपरित्यागहेतुत्वात् । विश्वो
जीवगतं देहाभिमानं न त्यजतीति विशेषः । अकारापेक्षयोकारोऽपि भवत्युत्कृष्टो देहाभिमानपरित्यागहेतुतैजसवाचकत्वादत
उत्कर्षो धर्मः समानो द्वयोरस्ति । उभयत्वाद्वा । उभयत्वमपि द्वयोः समानो धर्मः । उभयत्वंचोभयसम्बन्धित्वम्
। अस्ति च तत् तैजसस्य विश्वप्राज्ञयोर्द्वयोर्मध्य- वर्तित्वात् । उकारोऽपि प्रणवावयवमध्यवर्तित्वादुभयसम्बन्धी
भवत्येवेति धर्मद्वयं समानमुकारालम्बनतैजसोपासनायां निमित्तमस्तीति भावः । एवमुकारालम्बन- मुपासनं तैजसस्य
भगवतो यः करोति तस्य किं फलं भवतीति दर्शयति - उत्कर्षतीत्यादिना । य - उपासक एवं वेद उत्कृष्टत्वोभयत्वनिमित्तक-
मुकारालम्बनं तैजसोपासनं कुरुते स ज्ञानसन्ततिं ज्ञानधाराम्  उत्कर्षति - वर्धयति शिष्यप्रशिष्यपरम्परानुवर्तनात्
। समानश्च भवति - समानो मानसहितो भवति ब्रह्मज्ञानिनां मध्ये शत्रुमित्रयोर्वा समानस्तुल्यो भवति । अस्य
- तैजसोपासकस्य ब्रह्मज्ञानिनः कुले कश्चिदपि पुत्रपौत्रादिरब्रह्मविद् ब्रह्मज्ञानविधुरो न भवति । जनकस्येवास्यापि
कुले सन्तानपरम्परा ब्रह्मज्ञानविशिष्टैव जायत इत्यर्थः ।। 3 ।।
3.4
सुषुप्तस्थानो प्राज्ञो मकारस्तृतीया मात्रा मितेरपीतेर्वा ।
मिनोति ह वा इदँ सर्वं, अपीतिश्च भवति, य एवं वेद ।। 4 ।।
B.3.4
"	आ.भा. - सुषुप्तस्थानः प्राज्ञो यो भगवतः समस्तप्रणवप्रतिपाद्यस्य तृतीयोंऽशः स प्रणवस्य तृतीया मात्रा"
। तृतीयमात्रा यामालम्बनीभूतायां भगवतः प्राज्ञस्योपासनं विधेयमित्यर्थः । कासौ तृतीया मात्रेत्यत्राह -
मकार इति । मकार एव प्रणवस्य तृतीयामात्रा यः प्राज्ञोपासनायामालम्बनीय इति भावः । मकारस्य प्राज्ञोपासनालंबनतायां
निमित्तद्वयमाह - मितेरपीतेर्वेति । मितिर्मानम् । प्राज्ञो विश्वतैजसौ सुषुप्तिदशायां स्वतादात्म्यापन्नौ
करोऽति । तस्मान्मिनोतीत्युच्यते । तस्मान्मितिः प्राज्ञाधर्मः । मकारोपि झटित्योमित्युच्चारणकालेऽकारोकारौ
स्वतादात्म्यापन्नाविव करोतीति मिनोतीत्युच्यतेऽतो मितिर्मकारस्यापि धर्मः । एवं मितिरपि द्वयोर्धर्मः ।
प्राज्ञः सुषुप्तिदशायां जाग्रत्स्वप्नपदार्थानामप्ययं कुरुते मकारोऽपि प्रणवोच्चारणे मकारोच्चारणकालेऽकारोकारयोरप्ययं
कुरुते । अप्ययोऽत्र नाशः । तस्मादपीतिरपि द्वयोर्धर्मः । तत्साम्यात् मकारस्य प्राज्ञोपासनालम्बनत्वमिति
भावः । एतद्धर्मद्वयनिमित्तेन मकारालम्बनकप्राज्ञोपासनाकर्तुः फलमुपदर्शयति - मिनोति ह
वेति । य - उपासक एवं वेद - धर्मद्वयनिमित्तकं मकारालम्बनमुपासनं प्राज्ञस्य भगवतो विधत्ते स इदं सर्वं मिनोति
- सकलं जगत् स्वज्ञानशक्त्या व्याप्नोति । यथार्थतया ज्ञातुं प्रभवतीत्येतत् । अपीतिश्च भवति । अस्योपासकस्य
सर्वदुःखक्षयो भवतीत्यर्थः । अङ्गस्तुतेरङ्गिस्तुतिपर्यवसायित्वात् प्रणवालम्बकं ब्रह्मोपासनमेव मुख्यमित्यत्र
तात्पर्यमिति ।। 4 ।।
।। इति तृतीयखण्ड आनन्दभाष्यम् ।।
4.1
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत एवमोङ्कार
आत्मैव संविशत्यात्मनात्मानम् । य एवं वेद, य एवं वेद ।। 1 ।।
B.4.1
"	आ.भा. - अमात्रः - न विद्यते मात्रा यस्य सोऽमात्र एवंभूतश्चतुर्थः । तुरीय आत्मेत्यर्थः । विश्वादयो हि"
मात्रालंबना उपासनायामकारादिभिर्मात्राभिः प्रतिपाद्यमानत्वात् । चतुर्थस्त्वात्मा न मात्रालंबनः समग्रप्रणवप्रतिपाद्यत्वाद-
तस्तुरीयोऽमात्र उच्यते । अयमेवांशीत्यर्थः । तुरीयस्य विशेषणानि पूर्वोक्तान्येवानु- वदति - अव्यवहार्य
इत्यादिना पूर्ववदेवार्थोऽद्वैत इति पर्यन्तविशेषणवाचकपदानाम् । एवमोङ्कार - ओङ्कारोप्यमात्र एव । तुरीयस्यालम्बनमित्यर्थः
। समग्रं प्रणवालम्बनं तुरीयस्योपासनं कर्तव्यमिति भावः । समग्रप्रणवालम्बनं भगवतस्तुरीयस्योपासनं यः कुरुते
तस्य किं भवतीत्यत्राह - आत्मैवेत्यादिना । यः - उपासकः । एवं वेद
समग्रं प्रणवमालम्बनं कृत्वा अव्यवहार्यत्वादिगुणगणविशिष्टं तुरीयमंशिनं भगवन्तमुपास्ते, स आत्मैव  अहं
ममताद्यभिमानपरित्यागपूर्वकं  शुद्धस्वरूपो भूत्वा ; आत्मना - सर्वान्तरात्मभूतेन परमात्मना स्वस्मिन् प्रसीदता,
आत्मानं -  तुरीयपदवाच्यं समग्रोङ्कारप्रतिपाद्यं भगवन्तं संविशति - प्राप्नोति । समग्रप्रणवप्रतिपाद्यस्तुरीयोंशिस्वरूपः
परमात्मा श्रीरामाख्यः, तमेव साकेताख्य- देशविशेषगतं - प्राप्नोति ; समग्रप्रणवालम्बनं तुरीयमुपासमान इति भावः ।। 1 ।।
"		जाग्रत्स्वप्नसुषुप्तिषु स्थितिपदं प्राप्तः स्वरूपैस्त्रिभिः ।"
"		भुङ्क्ते भोजयते च जीवनिवहान् स्थूलान् विविक्ताननु ।"
"		आनन्दं विषयानिमान् प्रणवमात्रोक्तोप्यमात्रश्च य-"
"		स्तस्मै तुर्यपदाय सन्तु नतयो रामाय सद्ब्रह्मणे ।। 1 ।।"
।। भगवद्रामानन्दाचार्यप्रणीतानन्दभाष्ये चतुर्थः खण्डः ।।