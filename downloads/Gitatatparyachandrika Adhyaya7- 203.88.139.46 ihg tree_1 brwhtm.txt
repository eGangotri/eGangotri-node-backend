Adhyaya 7 Sloka 0 ।। अथ सप्तमोऽध्याय: ।।षट्कसङ्गत्तिमाह *प्रथमेनेति । *परमेत्यादिना वक्तुमित्यन्तेन द्वितीयषट्कार्थ उक्त: । तत:परं प्रथमषट्कार्थ: । प्रथमेनाध्याय*षट्कोनोक्तमित्यन्वय: । `मामुपेत्य' (भ.गी 8.16)इत्यादीनामर्थं दर्शयति *परमप्राप्यभूतस्येति । तेन परिशुद्धजीवमात्रव्यावर्तनम् । परमप्राप्य़त्वे हेतु: परब्रह्मत्वादिकम् । `परं ब्रह्म परं धाम' (भ.गी 10.12) इत्यदिकं वक्ष्यति । पुरुषोत्तमत्वप्रकरणादीनामर्थो निरवद्यत्वम् । एतेन अचिद्गता विकारा: चिद्गता: क्लेशादयश्च परिहृता: । `अहं सर्वस्य प्रभव:' (भ.गी 10.8)इत्यादेरर्थमाह *निखिलेति । चिदचिदात्मकं सर्वं जगत् प्रति निमित्तोपादानभूतस्येत्यर्थ:। एवं परमप्राप्यस्यैव कारणत्वप्रतिपादनात् व्योमातीतमतं निरस्तम् । निमित्तोपादानत्वोपयक्तुं `मत्त: परतरम्' (7) इत्याद्यभिप्रेतं सर्वज्ञत्वादिकम् । *सर्वभूतस्य । सर्वान्तर्यामितया सर्वशरीरकस्येत्यर्थ: । `सर्वं समाप्नोषि ततोऽसि सर्वं:' (भ.गी 11.40) इति हि वक्ष्यति । `भूमिराप:'(4) इत्यादिना विभूत्यध्यायादिना च वक्ष्यमाणं महाविभूतित्वं नारायणशब्दनिर्वचनमपि *परमप्राप्यभूतस्य...महाविभूतेरित्यादिना सूचितम् । एतदुक्तं भवति -*परत्वान्निरद्यत्वात् पितृत्वात् हितवेदनात् ।अन्तरात्मतया दोषप्रतिक्षेपक्षमत्वत:।।भोगलीलार्थनिस्सीमविभूतिद्वययोगत:।श्रीमत्त्ववादप्युपास्योऽयं प्राप्यो नारायण:पर:।। इति ।*पाप्त्युपायभूतं तदुपासनमिति । परमात्मोपासनमेव तत्क्रतुन्यायात् तत्प्राप्त्युपाय:; जीवज्ञानं कर्मानुष्ठानं च तन्निर्वर्तकत्वेन परम्परयोपाय इति भाव: । अङ्गप्राप्तोर्वचनानन्तरम् अङ्गिप्राप्ययो: प्रतिपादनमिति सङ्गत्यभिप्रायेणाह *इदानीमिति । पूर्वोक्तात्परिशुद्धात्मनो व्यावृत्तिं वक्ष्यमाणवैभवसंग्रहं चाभिप्रेत्याह *परब्रह्मभूतपरमपुरुषस्वरूपमिति । एतेन तत्त्वपरेषु सामान्यब्रह्मशब्दस्य विशेषे स्थितिदर्शिता ।  अथ मोक्षोपायपरेषु वेदान्तवाक्येषु वेदनोपासनादिशब्दानां विशेषपर्यवासानमाह *तदुपासनञ्च । भक्तिशब्दवाच्यमिति । एवं वाक्यद्वयेन षट्कद्वय*संग्राहश्लोकावप्यर्थात् व्याख्यातौ । तथा हि ``ज्ञानकर्मात्मिके निष्ठे योगलक्ष्ये सुसंस्कृते । आत्मानुभूतिसिद्ध्यर्थे पूर्वषट्केन चोदिते ।। मध्यमे भगवत्तत्त्वयाथाम्यावावाप्तिसिद्धये । ज्ञानकर्माभिनिर्वर्त्यो भक्तियोग: प्रकीर्तत: ।।''(सं 2.3) इति *आत्मज्ञानपूर्वकेत्यनेन *सुसंस्कृतशब्दो व्याख्यात: । बुद्धिविशेषसंस्कृतत्वं हि प्रागेवोपपादितम् । *योगलक्ष्ये आत्मानुभूतिसिद्ध्यर्थे इत्यत्र योगो विषयान्तरेभ्यश्चित्तवृत्तिनिरोध:; तज्जन्यसाक्षात्कारस्त्विहात्मानुभूतिशब्देनोच्यत इत्यपौनरुक्त्यमित्यभिप्रायेण *याथाम्यदर्शनमित्युक्तम् । तत्त्वयाथात्म्यशब्दविवरणं *परब्रह्मभूतेत्यादि । *तत्त्वशब्दोऽत्र स्वरूपपर: । *याथात्म्यं यथावस्थित: प्रकार: । भक्ते: कर्मानुष्ठानसाध्यात्मदर्शनहेतुकत्वम् अष्टादशे वक्ष्यत इत्याह *तदेतदिति । ननु `तमेव विदित्वाऽति मृत्युमेति' (श्वे.उ 3.8) इत्यादिबलात् वेदनमात्रेण मोक्ष: प्रतीयते; अस्तु वा `उपसीत'इति बलादुपासनरूपेण वेदनेन मोक्ष:; तथाऽपि न भक्त्या मोक्ष इति क्वचिदपि श्रुतम् । कर्मसमुच्चयश्च श्रुतिसिद्धो दुस्त्यज: । परमपुरुषविषयस्यैवोपासनस्य मोक्षसाधनत्वमित्यपि दुर्वचम्; रुद्रेन्द्राद्युपासनस्यापि मोक्षसाधनत्वेनाथर्वशिर: प्रतर्दनविद्यादिषु श्रुतेरित्यादि आशङ्कयाऽऽह *उपासना त्विति । उपासनमेव, न तु ज्ञानमात्रमित्येकाप्रतिज्ञा; तत्रापि भक्तिरूप[आपन्न]मेव, नोपासनमात्रमिति द्वितीया; एवंविधमुपासनमेव, न तु कर्मसमुच्चितमिति तृतीया; तच्च परविषयमेवेति चतुर्थी । एषा तु तत्क्रातुन्यायात् सूचिता *परप्राप्त्युपायभूतमिति। *वेदान्तवाक्यसिद्धमिति । एतच्चतुष्टयमपि वेदान्तवाक्यैरेव सिद्धम्; न तु कल्प्यम्; नाप्युपबृंहणसापेक्षमिति भाव:। तत्र प्रथमां प्रतिज्ञां समर्थयते *तमेवेत्यादिना *अवगम्यत इत्यन्तेन । `श्रोतव्य:, मन्तव्य:' (बृ.उ 6.5.6) इत्येतयोस्तु रागप्राप्तश्रवणमननानुवादरूपत्वात् तत्परित्यागेन `द्रष्टव्य: निदिध्यासितव्य:' इति विध्यंश उपात्त: । ध्यानोपासनशब्दयोरत्रैकार्थ्यं दर्शयितुमुभयविशिष्टवाक्योपादानम् । `द्रष्टव्य: निदिध्यासितव्य:' इत्यनयोर्भिन्नार्थत्वप्रसिद्धे:, एकवाक्यस्थयोरेकार्थत्वे पौनरुक्त्यादिदोषाच्च दर्शनं ध्यानं च पृथगेव विहितमिति शङ्कायां तयोरपि सामान्यविशेषरूपतयैक्यमेवेति दर्शयितुं स्मृतिमात्रं दर्शनमात्रं च पृथक्सर्वग्रन्थिमोक्षहेतुतया वदतोरत एवैकार्थविषय़योर्वाक्ययोरुपादानम् । एतदुक्तं भवति- समानप्रकरणपठितविशेषे सामान्यशब्दानां पर्यवसानं न्यायसिद्धम्; अतो ऽत्र वेदनादिसामान्यशब्दानां ध्यानोपासनादिशब्दवाच्ये विशेषे पर्यवसानमभ्युपेयम् । ध्यानं चतैलधारावदविच्छिन्नस्मृतिसन्ततिरूपमिति `ध्रुवा स्मृति:' (छा.उ 7.26.2) इत्यादिसिद्धम् । सा च ध्रुवा स्मृति: सर्वग्रन्थिविप्रमोक्षहेतुतया विहिता । दर्शनं च तद्धेतुतया विहिताम् । न चेदमुपायद्वयम्; गुरुलघुतारतम्यात् फलस्य चाविशिष्टत्वात् लघौ सति नियमेन गुरोरपरिग्रहेणानुपायत्वप्रसङ्गात् । न च द्वारद्वारिभाव:, एकस्मिन्वाक्ये विशिष्टैकविधिसंभवे पृथग्विधे: परिग्रहायोगात् । न च दर्शनं स्मृतिशब्देनोपचारे कश्चित् गुण: । अतो ध्रुवा स्मृतिरेव दर्शनशब्देन विशेषिता । स्मृतेश्च दर्शनरूप(समान)त्वं नाम विशदतमतया दर्शनसमानाकारत्वमेव । भवति च स्मृतेर्भावनाप्रकर्षात् दर्शनरूपसमानाकारता भीरुकामुकादिषु । यथा ``वृक्षे वृक्षे च पश्यामि चीरकृष्णाजिनाम्बरम् । गृहीतधनुषं रामं पाशहस्तमिवान्तकम्'' (रा.आ 39.14) इत्यादि । तथा "लीनेव प्रतिबिम्बितेव'' (मालती.मा 5) इत्यादि । एवं च स्मृतिदर्शनशब्दयोरैकार्थ्ये सिद्धे, `द्रष्टव्य: निदिध्यासितव्य:' इत्यनयोरेकवाक्यस्थयोरपि समान्यविशेषरूपेणैकार्थ्यमेवेति ।  अथ द्वितीयां प्रतिज्ञामुपपादयितुमाह *पुनश्चेति । एतदुक्तं  भवति- `नायमात्मा' इत्यादिना केवलश्रवणमनननिदिध्यासननिषेध:;  अत्यन्तवनिषेधे त्वनेकप्रमाणविरोधात् । यमेवैष:' इत्यादिना[पि]  वरणीयत्वहेतुभूतस्वक्रियासाध्यो गुणविशेषो विधीयते,  ईश्वरस्वाच्छन्द्यमात्राभिधाने वैषम्यनैर्घृण्यादिदोषप्रसङ्गात्;  शास्त्रानर्थक्याच्च । तथा सिद्धगुणभिधानेऽपि शास्रानर्थक्यमेव,  विधेयान्तराभावात् । स च वरणीयताहेतु: साध्यो गुणो भक्तिरेव । प्रियतम एव हि वरणीयो भवति । परमात्मविषयप्रीतिमानेव परमात्मना  वरणीय:, ``प्रियो हि ज्ञानिनोऽत्यर्थमहं स च मम प्रिय:'' (17)  इति स्ववचनादिभिस्तथाऽवगतेरिति । तस्याश्च प्रीते: स्वयमपि स्वादुतमत्वमुपायान्तरेष्वदृष्टपूर्वं दर्शयति *स्मर्यमाणेत्यादिना । ``या प्रीतिरविवेकानाम्'' इत्यारभ्य, ``तेषु तेष्वच्युता भक्तिरच्युतास्तु सदा त्वयि'' (वि.पु 1.20.18), ``क्व नाकपृष्ठगमनं पुनरावृत्तिलक्षणम् । क्व जपो वासुदेवेति मुक्तिबीजमनुत्तमम्''(वि.पु 2.6.34) इत्यादिभि: भगवद्भक्ते: स्वादुतमत्वं सिद्धम् । स्मृति: सन्तन्यते यत्रेति वा , स्मृते: सन्तानो यत्रेति वा *स्मृतिसन्तानशब्देन प्रकृतं वेदनं विशेष्यते इति नपुंसकत्वोपपत्ति: । पुल्लिङ्गतया वा पठितव्यम् । अस्त्येवं, तथाऽपि भक्तेर्मोक्षोपायत्वं कथमित्यत्राह *तदेव हीति । महनीयविषये प्रीतिरेव हि भक्तिरिति भाव: । तत्र प्रमाणमाह *स्नेहेति । महनीयविषये प्रीतिरेव हि स्नेहपूर्वमनुध्यानमिति भाव्यम्; अन्यथा स्नेहपूर्वस्वप्रियतमानुध्यानस्यापि भक्तित्वप्रसङ्गात् । एवं भक्तिरूपत्वानभ्युपगमे श्रुतिस्मृत्यो: परस्पर विरोध: । अभ्युपगमे तदुपबृंहणीयत्वोबृंहणत्वाभ्यां परस्परानुकूल्यमित्यभिप्रायेणाह *अत इति । वेदनशब्द निर्दिष्टस्य मुक्त्युपायस्य भक्तिरूपत्वादित्यर्थ: । निर्दिष्टस्य मुक्त्युपायस्य भक्तिरूपत्वादित्यर्थ: । परमपुरुषव्यतिरिक्तोपायनिषेधमुखेन तज्ज्ञानव्यतिरिक्तोपायनिषेध: श्रुतौ सिद्ध:। तद्भक्तिव्यतिरिक्तोपायनिषेध: समृतौ । तदेतत् भक्तिवेदनशब्दयोरैकार्थ्ये हि घटते । अन्यथा तु मिथो व्याघात इति । एवं प्रतिज्ञाद्वयं कण्ठोक्त्योपपादितम् । अन्यत् प्रतिज्ञाद्वयं त्वर्थत: स्थापितम् । तथा हि वेदनव्यतिरिक्तनिषेधात् समुच्चपक्षो निरस्त: । कर्मापेक्षणं त्वङ्गतयेति तत्तद्वाक्यार्थनिरूपणेन सिद्धं भवति । श्वेताश्वतरपुरुषसूक्तवाक्ययोरेकविषयतयोपादानात् सर्वशाखागतपुरुषसूक्तवाक्यैकार्थ्यं सर्वोपनिषदां दर्शितम् । तत्र च `महान्प्रभुर्वै पुरुष: सत्त्वस्यैष प्रवर्तक:' (श्वे.उ 3.12) इत्यादिबलात् पुरुषविषयत्वमेव व्यक्तम् । शिवादिशब्दास्तु शुद्धिगुणयोगादिना परमपुरुष एव मुख्या: । अथर्वशिर: प्रतर्दनविद्यादिष्वपि रुद्रेन्द्राद्यन्तर्यामिपरमपुरुषोपासानमेव विधेयमिति स्थापितम् *शारीरके । *तत्रेति । मध्यमषट्क इत्यर्थ: । *उपास्यभूतेत्यनेन प्रकृतसङ्गति: सूचिता । उपास्यभूत: परमपुरुषो हि षष्ठाध्यायान्तिमश्लोके *मामिति प्रसक्त: । एतेन, ``स्वयाथात्म्यं प्रकृत्याऽस्य तिरोधि: शरणागति: । भक्तभेद: प्रबुद्धस्य श्रैष्ठ्यं सप्तम उच्यते'' इति *संग्रहश्लोकोऽपि व्याख्यात: ।।
Adhyaya 7 Sloka 1 अथ भजनीयतया *माम् इति प्रस्तुतं स्वात्मानं भजननिर्वृत्तये यथावस्थितमुपदिशामीति भगवानुवाच *मय्यासक्त इति । *आसक्त इत्यत्रोपासनार्थमाभिमुख्यमुपसर्गविविक्षितमित्याह *आभिमुख्येनेति । तदेव सहेतुकं प्रपञ्चयति *मत्प्रियत्वेत्यादिना । अहं *प्रिय: प्रीतिविषयो यस्य स *मत्प्रिय:; तस्य भावस्तत्त्वम् । यद्वा, मम प्रियतत्वातिरेकेण *मत्प्रियत्वातिरेकेणेत्यर्थ: । *मद्विभूतिशब्देनात्र भगवदसाधारणपरिजनपरिबर्हभूषणादीनि गृह्यन्ते; न तु विभूतिमात्रम् ,कदाचिदपि तद्विश्लेषायोगात् । यद्वा, विभूतित्वेनाननुभवो *विभूत्या विश्लेष: । स्वरूपादिभिरपि हि विश्लेषो यथाभिलषतानुभवाभव एव । *विशीर्यमाणस्वरूपतयेति । कार्याक्षमत्वलक्षणशैथिल्येनेत्यर्थ: । तेन चात्र मनो विशेष्यते । पौनरुक्त्यप्रसङ्गं परिहर्तुं *स्वयंचेत्युक्तम् । *मदाश्रय: इत्यादाविवावधारणं विवक्षितमिति दर्शयति *मदेकाधार इति । मदनुभवैकधारक इत्यर्थ: । *योग शब्देन योगापकारकभजनीयतत्त्वविषयज्ञानमिहोच्यते; न तु योगस्य साक्षादनुष्ठानामित्यभिप्रायेण *युञ्जन् इति शत्रभिप्रेतमाह *योक्तुं प्रवृत्त इति । प्रारब्धापरिसमाप्तरूपपवर्तमाने प्रारम्भोऽत्र विवक्षित इति भाव: । योगात्पूर्वमेव तत्त्वतो ज्ञातव्यत्वार्थम् *योगविषयभूतमित्युक्तम् । *अशंशयं समग्रम् इत्युभयं क्रियाविशेषणम् । *समग्रशब्दो निस्संशयत्वाय सर्वप्रकारविशिष्टत्वपर इति दर्शयितुम् *सकलपदम् । विशेषप्रदर्शनेन हि संशयनिवृत्ति: । *तच्छृणु इति प्रतिनिर्देशवशादुत्तरश्लोकालोचनया उक्तिश्रवणयोरेकविषयत्वसिद्धेश्चात्र *यथेतिशब्दो ज्ञानपर इत्यभिप्रायेण *येन ज्ञानेनोक्तेन ज्ञास्यसीत्युक्तम् । *उक्तेन वक्ष्यमाणवाक्यप्रतिपाद्येनेत्यर्थ: । श्रूयमाणविषयस्यादृष्टचरत्वाच्छ्रोतुरवधानकरणं प्रथमश्लोकप्रयोजनमिति दर्शयति *अवहितमना इति ।। 1 ।।
Adhyaya 7 Sloka 2 *तच्छृणु (1) इत्युक्तमर्थं पुनस्सावधानत्वातिशयसंपादनाय अहमपि सर्वज्ञस्सर्वशक्तिर्वक्ष्यामीति वदन् *असंशयं समग्रम् इत्युक्तमर्थ किञ्चिद्विशदयति *ज्ञानं तेऽहम् इति श्लोकेन । ज्ञानविज्ञानशब्दयो: पौनरुक्त्यव्युदासाय उपसर्गसिद्धं विशेषं दर्शयति *विज्ञानं हि विवक्ताकारविषयं ज्ञानमिति । अत्र ज्ञानविज्ञानशब्दाभ्यां तज्जनकवाक्यलक्षणा श्रोतव्यत्ववक्तव्यत्वे वा तज्जनकवाक्यद्वारा तत्रोपचरिते । [यद्वा?] *ज्ञानं ज्ञात्वेति ओदनपाकं पचतीतिवत् । एतेन *विज्ञानशब्दस्यात्र निदिध्यासनविषयत्वं परोक्तं प्रत्य़ुक्तम् । अर्थस्थितिपरिज्ञानं ह्यत्र `यज्ज्ञात्वा' इत्यादिनाऽपि व्यज्यते । अत:स्वरूपनिरूपितस्वरूपविशेषकधर्मविषयतया *ज्ञानविज्ञानशब्दयोरपुनरुक्ति: । उभयलिङ्गतयोभयविभूतिविशिष्टतया च वक्ष्यमाणं विवक्तत्वं दर्शयति *यथाऽहमिति । नानाविधानवधिकातिशयासंख्येयकल्याणगुणगणश्च अनन्तमहाविभूतिश्चेति पृथक्बहुव्रीहि । ``ज्ञानं तु विज्ञानगुणोपपन्नं(गुणानुयुक्तं) कर्माशुभं पश्यति वर्जनीयम्'' (म.भा.मो 199.17) इत्यत्रापि विज्ञानशब्देनैतदेव विवक्षितम् । अतिशयितविषयज्ञानस्यान्यानादरहेतुत्वात् । *अशेषत: इत्येतस्यैव विवरणं ज्ञानप्रशंसारूपं *चोत्तरार्धं व्याख्याति *किं बहुनेति । *इह भूय: इत्यस्यार्थो *मयि पुनरिति । अवश्यज्ञातव्यसमस्ताकारविशिष्टमिहोपदिशामीत्युक्तं भवति ।। 2 ।।
Adhyaya 7 Sloka 3 पुनरपि प्रकारान्तरेण प्रशंसा क्रियत इत्यभिप्रायेणाह  *वक्ष्यमाणस्येति । *मनुष्यशब्दोऽत्र न जातिविशेषाभिप्राय:,  देवादीनामप्यधिकारस्य शारीरके समर्थितत्वात् ।  अत:सिद्ध्यर्थयतनयोग्यमात्राभिप्राय इति दर्शयति *शास्त्राधिकारयोग्या  इति । सिद्ध्यर्थयतनमात्रं प्रायेण सर्वसाधारणम्, अत: *सिद्धये  इत्यस्य *कश्चिदित्युक्तविशेषान्वयाय *सिद्धिपर्यन्तमित्युक्तम् । `मां  वेत्ती'त्युक्तवेदनस्य तदधीनसिद्धिपर्यन्तयतनार्थत्वं *यततामपि  सिद्धानामित्यनुवादेनाभिप्रेतमित्याह *मां विदित्वा मत्तस्सिद्धये यतत  इति । प्राप्यस्यैव प्रापकत्वादिकमिह *तत्त्वम् । `तत्त्वत:' इति  विशिष्टं वेदनं सामान्यतोऽपि वेदनमात्रे सत्येव हि भवति; अतो  यततामपि सिद्धानां कश्चिन्मां वेत्ति; मद्वेदिषु कश्चिन्मां तत्त्वतो  वेत्तीति वाक्यद्वयं विवक्षितमित्यभिप्रायेण *सिद्धिपर्यन्तं  यतमानानामित्यादिवाक्यभेद: । कश्चिन्मां वेत्ती'त्यत्र कश्चिदेव वेत्ति, न द्वाविति विवक्षा व्यासाभीष्माद्यनेकदर्शनादययुक्ता; कश्चित्त्येवेति विवक्षा चात्र निरर्थका; दौर्लभ्यवचनविरुद्धा च । अतोऽर्थस्वभावात् वक्ष्यमाणसंवादाच्च फलितं दुर्लभत्वाभिप्रायं दर्शयति * न कश्चिदिति ।। 3 ।।
Adhyaya 7 Sloka 4 *अथ भूमिरित्यादिना न त्वहं तेषु ते मयीत्यन्तेन स्वयाथात्म्यमुपदिश्यते । तत्र प्रथमं कार्यकारणरूपाचिद्विलक्षणत्वं तच्छेषित्वादिमुखेन दर्शयति । भूम्यादिनां प्रकृतिकार्याणामत्र प्रकृतित्वेन उच्यमानत्वात् व्यष्टिसृष्ट्यपेक्षया प्रकृतित्वमिह विवक्षितमित्यभिप्रायेणाह *अस्येति । केचिदाहु: `अष्टौ प्रकृत्य:' (गर्भ.उ) इति श्रुतेरिह *भूम्यादिशब्दैस्तन्मात्राणि गृह्यन्ते; *मनश्शब्देन मनसः कारणभूतोऽहंकार:; *अहंकारशब्देन त्वहंकारवासनास्पदमव्यक्तं मूलकारणमिति । एवं समस्तपदमुख्यार्थभङ्गक्लेशात् व्यष्ट्यपेक्षया प्रकृतित्वं वरमिति भाव: । यद्वा *प्रकृतिशब्देन मूलप्रकृतिरेवोच्यते । द्रव्यैक्यात् सैवाष्टधाऽवस्थितेत्युच्यते; एषा हि पूर्वमेका पश्चादष्टधा परिणता । अत्र स्वोपदेशप्रवृत्तस्य प्रकृतेरष्टविधत्वाद्युपदेशो न सङ्गत:न च सवकीयत्वात् तत्सङ्गति:, तथात्वेनेत: प्रागनुपदिष्टत्वात् । अत: प्रत्यक्षादिसिद्धपृथिव्याद्याकारपरिणता प्रकृतिरिहानूद्यते; स्वस्य तद्विलक्षणत्वतच्छेषित्वतन्नियामकत्वादिसिद्ध्यर्थं *मे इति तस्यास्स्वकीयत्वं विधीयत इत्यभिप्रायेणोक्तम् *मदीयेति । *विद्धीति पृथिव्यादीनामितरेतरवैषम्यार्थं भोग्यत्वसिद्ध्यर्थम्, अनुक्तानां तन्मात्राणां कार्यविशेषप्रदर्शनार्थं च *गन्धादिगुणकेत्य़ुक्तम् । एतेन भूतोक्तिस्तन्मात्रोपलक्षणार्थेत्य़पि *दर्शितम् । तदभिप्रायेण *आकाशादित्यादिशब्दोऽपि पठ्यते । तन्मात्राणां भूतानामप्यनतिविप्रकर्षात् संख्यानिवेश: । मनश्शब्द: करणभूतेन्द्रियवर्गोपलक्षणार्थं इति दर्शयितुम् *मन:प्रभृतीन्द्रियरूपेणेत्युक्तम् । एवं समष्टिव्यष्टितत्त्वमखिलमुक्तम् [भवति] । अत्र संबन्धसामान्यविहिताऽपि षष्ठी स्वस्वामिलक्षणसंबन्धविशेषपर्यवसिता ।। 4 ।।
Adhyaya 7 Sloka 5 एवमचिद्विलक्षणत्वं प्रतिपादितम्; अथ तथाभूताज्जीवादपि विलक्षणत्वं  प्रतिपाद्यते, *अपरेयमिति श्लोकेन । *अपरा अनुकृष्टा अप्रधानभूतेत्यर्थ:  । *तुशब्दोऽत्यन्तवैलक्षण्यपर: । *इत: परामित्येतावतैव स्वरूपभेदे  सुवचेऽप्यन्यशब्दो वैजात्यदृढीकरणार्थ इत्यभिप्रायेण *अचेतनाया इत्यदिकमुक्तम् । भोक्ता भोग्यम्' (श्वे.उ 1.12) इत्यादिश्रुत्य़नुसारेण भोक्तृत्वभोग्यत्वाभ्यां परत्वापरत्वे दर्शिते । *इदं जगदिति प्रमाणसिद्धनिर्देशासङ्कोचात् *कृत्स्नमित्युक्तम् । तत्र *इदमिति पराक्त्वनिर्देशेन सूचितमचेतनत्वम् । इदं च धारणं जागरादिषु सङ्कल्पत इति प्रत्यक्षादिसिद्धम्; अन्यदा ऽपो स्वरुपतो धारणमिति ।। 5 ।।
Adhyaya 7 Sloka 6 एवं समष्टिदशोक्ता; *एतद्योनीनीत्यर्धेन तु व्यष्टिरुच्यते; *अहं कृत्स्नस्येति तु समष्टिव्यष्ट्यो: सङ्कलितयो: कार्यत्वादिकथनम् । सर्वाणि भूतानीति चिदचिन्मयकार्य निर्देशात् *एतच्चेतनेत्यादिना । एतेन स्वरूपतो निर्विकारस्यापि चेतनस्य देवादिशरीरेन्द्रियतदधीनज्ञानक्रियाभोगादिविशिष्टवेषापेक्षया तत्पूर्वाचित्कल्पावस्थस्य प्रकृतित्वमुपपन्नमिति सूचितम् । व्याख्येये मदीयानीत्येतन्न दृश्यते; तत् कथमत्र निर्दिश्यत इत्यत्राह *मदीयप्रकृतिद्वययोनीनि हीति । इतिशब्दाप्रयोगेऽपि वाक्यार्थसिद्धौ, इतिशब्द: स्वीकीयत्वपरामर्शार्थ इति भाव: । भगवदभिप्रायस्थवचनरूपत्वादत्र *मदीयशब्दोक्ति:। *तथेत्यस्य तथासतीत्यर्थ: । तस्यैव विवरणम् *प्रकृतिद्वयेत्यादि । पूर्वोक्तशेषित्वादिसमुच्चयार्थो वा *तथाशब्द: । *प्रभवप्रलयशब्दौ अत्रोत्पत्तिलयस्थानपरौ । ननु `अजामेकाम्' (श्वे.उ 4.5.) इत्यादिषु सत्सु कार्यविषयकृत्स्नशब्देन प्रकृतिद्वयस्यापि संग्रह: कथमवगम्यत इत्यत्राह *चिदचित्समष्टीति । प्रकृतिपुरुषयो: परमात्मनि लयो नाम क्षीरे नीरस्येव विभागानर्हसंश्लेषविशेष: । तेन द्रव्यस्वरूपस्य नित्यत्वात् अजामित्यादेरविरोध: । उक्तार्थे स्मृतिमुदाहरति *विष्णोरिति । *परतोदिते । परत उदिते इत्यर्थ: । आर्ष: सन्धिभेद:। यद्वा, स्मृतिरपीयं प्रलयपरैव, तत्प्रकरणस्थात्वात् । दो अखण्डने इत्यत्र *दिते इति निष्ठान्तं पदम्; पृथग्भूते इत्यर्थ: । तेन प्रलयदशायामपि प्रधानपुरुषेश्वराणां मिथ: स्वरूपभेदोऽस्त्येवेत्युक्तं भवति । *अदिते इति वा पदच्छेद: । अपृथग्भूते इत्यर्थ:; तेन विभागानर्ह: संश्लेषविशेष उक्तो भवति; प्रलयप्रकरणस्थत्वात्; अत्रापि पूर्वोत्तरोपादीयमानश्रुतिस्मृतिसमानार्थत्वाभिप्रायाच्च । स्वाभिमतार्थे स्फुटार्थे वचनमुदाहरति *प्रकृतिरिति ।। 6 ।।
Adhyaya 7 Sloka 7 *मत्त: परतरमित्यत्र पूर्वोक्तस्यैवार्थस्य व्यतिरेकेण दृढीकरणमात्रपरत्वे मन्दप्रयोजनत्वम्; अहं परतर इत्येवंरूपेण पूर्वमनुक्तेश्च तद्व्यतिरेकनिषेधोऽपि नातीवोचित:। अतोऽनुपदिष्टपूर्वार्थपरत्वमेव शब्दस्य संभवत् अपरित्जाज्यमित्यभिप्रायेणाह *य़थेति । पूर्वलोकस्थतथाशब्दोऽत्रानुषक्त: । ततश्चानन्तमहाविभूतियोगोऽनन्तगुणयोगे दृष्टान्तित इत्यभिप्रायेणाह *तथा ज्ञानशक्तीति । शेषित्वेनेत्यन्तमर्थस्थितिप्रदर्शनम्, *कारणतया शेषितया चेति परतरत्वप्रकारकथनमित्यपुनरुक्ति: । नन्वहमेवेत्यवधारणमशक्यम्, स्वस्मात्परतरनिषेधेऽपि समनिषेधाप्रतीतेरित्यत्राह *मत्तोऽन्यत् मद्व्यतिरिक्तमिति । अयमभिप्राय:-मत्त: इति पञ्चमी न *परतरमित्यनेनान्विता । तथा सति *अन्यशब्दानन्वयप्रसङ्गात् । अतो मत्तोऽन्यत्परतरं नास्तीत्यन्वये अहमेव परतर इति फलितम्; ततश्च समाभ्यधिकदरिद्रत्वमुक्तं भवति इति । *ज्ञानबलादिगुणान्तरयोगि किंचिदपीत्यनेनब्रह्मेशानादयोऽधिकारिण: परिशुद्धात्मानश्च क्रोडीकृता: । एवं *भूमिराप:(4) इत्यादिनानिरपेक्षप्रकृतिपरिणामवाद:, केवलचेतनसन्निधिमात्रपरिणामित्वम्, प्रकृतिपुरुषयोरीश्वरं प्रति अशेषत्ववादश्च निरस्त: । *मत्त: परतरमित्यनेन तु त्रिमूर्त्यैक्य-साम्योत्तीर्णं व्यक्त्यन्तरप्रवाहेश्वरपक्षा: प्रतिपक्षिप्ता: ।। अथ पूर्वोक्तसर्वोपादानत्वप्रसक्तसविकारत्वपरिहारार्थं पृथक्सिद्धप्रकृतिपुरुषादिवादनिरासार्थं च सर्वाधारत्वमुखेन सर्वशरीरत्वमुच्यते *मयीत्यर्धेन । सर्वमिदमित्यनेन सर्वावस्थसमस्तचिददिद्वस्तुसंग्रह इत्यभिप्रायेणोक्तं *चिदचिद्वस्तुजातमित्यादि । सूत्रमणिगणदृष्टान्तसामर्थ्यात्, *प्रोतमित्यनेन चानुप्रवेशाश्रयाश्रयिभावप्रतीते: शरीरलक्षणमपि सूचितमित्यभिप्रायेण *मच्छरीरभूतमित्यादिकमुक्तम् । एकस्यैव सर्वाधारत्वमनुप्रविष्टस्य गूढत्वमाधेयभूतप्रकृत्याद्यधीनस्थितिविरहश्च *सूत्रदृष्टान्तसिद्ध: । *प्रोतशब्देन सूत्रवत् बहिर्व्याप्त्यभावप्रतीतिव्युदासायाह *आश्रितमिति । अत्र सुबालोपनिषद्वावाक्योपादानमन्तर्यामिणो नारायणत्वव्यक्त्यर्थमन्तर्यामिब्राह्मणानुक्तत्वान्तरसंग्रहार्थं च ।। 7 ।।
Adhyaya 7 Sloka 8  to 11 एवं *भूमिराप: (4) इत्यादिना भेदश्रुत्यर्थ: उपबृंहित: । *मयि सर्वम् (7) इति तु घटकश्रुत्यर्थ: । अथ तदुभयनिर्वाहिताभेदश्रुत्यर्थोपबृंहणं क्रियत इत्यभिप्रायेणाह *अत इति । *केचित् ``मयि सर्वमिदमित्यस्य रसादिधर्मविशिष्टे मयि प्रोतमित्यर्थ:, तद्विवरणं रसोऽहमित्यादि'' इति व्याचख्यु; तत्परिहारायाह *सर्वस्य परमपुरुषशरीरात्वेनेति । परोक्ते त्वाधारधेयभाववैपरीत्यादिदोष इति भाव: । प्रकारवाचिशब्दानां प्रकारिणि पर्यवसानस्वाभाव्यं जातिगुणादिशब्देष्वपि सामान्यत: सिद्धमिति दर्शयितुं प्रकारत्वोपादानम् । *अभिधानं- मुख्यवृत्त्या बोधनम् । यद्यपि रसादिशब्दा लोके निष्कर्षका: प्रयुज्यन्ते; व्यधिकरणतया चात्राबादिद्रव्योपादानम्- तथाऽपि रसादीनां परमात्मशरीरभूतद्रव्यप्रकारत्वेन परमात्मन: प्रकारत्वात् रसादिशब्दानां चात्र तत्समानाधिकरणतया प्रयोगात् तत्र निष्कर्षकत्वं नास्तीत्यभ्युपगन्तव्यम् । [अत्र]द्रव्योपादनं तु तत्र तत्र द्रव्ये प्रधानभूतरसगन्धादिप्रकारिभूतोऽहमिति ज्ञापनार्थम् । द्रव्यप्रकाराणां च तत्प्रकारत्वं ``काठिन्यवान् यो बिभर्ति'' (वि.पु 1.14.28) इत्यादिषु प्रयुक्तमिति भाव: । रसस्य पृथिव्यां वृत्तौ सत्यामपि, अपां रूपादिगुणान्तरसद्भावेऽपि *रसोऽहमप्सु इति विशिष्योपादानं तेजस्तत्त्वात् अब्रूपपरिणामस्य पूर्वतत्त्वानुपन्नरसप्रधानत्वात् । अन्यत्र च, ``आत्तगन्धा तदा भूमि: प्रलयत्वाय कल्पते'' (वि.पु 6.4.14) इत्यादिना च पृथिव्यादीनां गन्धरसाद्यधीनत्वमुक्तम् । एवमुत्तरत्रापि प्राधान्यतो विशेषनिर्देशे यथोचितं भाव्यम् । प्रभा स्वाश्रयातिरिक्तप्रसारितेजोद्रव्यविशेष: । प्रभा स्वाश्रयातिरिक्तप्रसारितेजोद्रव्यविशेष: । प्रभयैव चन्द्रसूर्यौ जगदुपकारहेतुभूताविति तौ तत्प्रधानौ । सर्वेषां वेदानां बीजत्वादिना तेषु प्रणव: प्रधानभूत: । *पौरुषं पुरुषस्य भाव:, यत: पुरुषबुद्धिरित्येके । संततिपरम्परा हेतुभूतं रेत इत्यपरे । यद्वा पौरुषं सामर्थ्यं कर्तृत्वशक्तिरित्यर्थ: । तयैव हि कर्तुरात्मन: कारकान्तरेभ्य: प्राधान्यम् । *नृष जीवेष्वित्यर्थ:। यद्वा *पौरुषं पुंस्त्वं; स्त्रीनपुंसकव्यावृत्त: सत्त्वादिस्वभावविशेष: । *नृशब्दश्च पुरुषपर्याय:। *पुण्यो गन्ध: तुलस्यादिगन्ध:; सुरभिगन्धमात्रं वा; तद्योगेन हि पृथिवी सत्त्वोन्मेषस्य सुखस्य वा हेतुर्भवति । *विभावसुरत्राग्नि: । तत्र च *तेज: दाहकत्वशक्ति: । *भूतशब्देनात्र शरीरिणो गृह्यन्ते । *सर्वशब्देनात्र ब्रह्मशर्वादीनामपि संग्रह:। तेषु *जीवनं प्राणनम्, प्राणस्थितिहेतुर्वा, येन सर्वाणि भूतानि जीवन्ति; भूतेषूपजीवनीयं वा रूपम् । सर्वभूतानां *सनातनं बींजं प्रकृतितत्त्वम् । अथवा प्रधानधर्मनिर्देशप्रकरणत्वात् बीजशब्दोऽत्रोपादानत्वाख्यस्वभावपर: । सर्वेषां परिणामिद्रव्याणां स्वकार्यपरिणामसामर्थ्यमित्यर्थ: । अथवा *बीजं प्ररोहकारणं जङ्गमस्थावरभूतानां तत्तदुपादानद्रव्यम् । *बुद्धि: अध्यवसाय:, ज्ञानमात्रं वा । *तेजस्विन: प्रतापशीला: । तेषां *तेज: अनभिभवनीयत्वम्, पराभिभवसामर्थ्यं वा । *तेज: अभिमान इति केचित्; प्रागल्भ्यमित्यपरे । *बलं धारणादिशक्तिः । कामरागवशात्स्वकार्ये प्रवृत्तस्य बलस्य परपीडादिहेतुत्वाद्धर्मोपयुक्त- शरीरादिधारणमात्रादिविषयत्वाय *कामरागविवर्जितमित्युक्तम् । *काम: इच्छाया: काष्ठाप्राप्तदशा । *राग: इच्छा । यद्वा *कामशब्द: कामन्यपर: । तद्विषयो राग: *कामराग: । भूतेषु देवमनुष्यादिरूपेणावस्थितेषु जन्तुषु । *धर्माविरुद्ध: काम स्वादरप्रीत्यादि: । अथ *रसोऽहमित्यादिसामानाधिकरण्यं सहेतुकमुपपादयति *एत इति । न चायं तदधीनसामर्थ्यप्रदर्शनार्थ: `राजा राष्ट्रम्' इत्यादिवदारोप:, मुख्यसंभवे वृत्त्यन्तरायोगादिति भाव: । *एत इत्यनेनेश्वरव्यतिरिक्तैरशक्यक्रियत्वमभिप्रेतम्। *सर्व इत्यनेन ब्रह्मरुद्रादिभिरन्यैश्च क्रिय़माणानामपि ब्रह्मादिशरीरपरमात्माधीनसृष्टत्वम् `अहं कृत्स्नस्य' (6) इति पूर्वोक्तं स्मारितम् । वक्ष्यमाणराजसतामसेभ्यो वैलक्षण्यार्थमुक्तम् *विलक्षणा इति । ``मत्त एव पृथग्विधा:'' (भ.गी 10.5) इति च वक्ष्यते । एतेन ``न विलक्षणत्वादस्य'' (ब्र.सू 2.1.4) इत्यधिकरणार्थोऽपि स्मारित: । *मत्त एवोत्पन्ना इत्यादितत्तद्वस्त्वनुरूपं यथासंभवं सामानाधिकरण्यहेतु: । गुणजातिशरीरेष्वनुगत: सामानाधिकरण्यहेतुरपृथक्सिद्धिरिति प्रदर्शनायोक्तं *मध्येवावस्थिता इति ।। 8-11 ।।
Adhyaya 7 Sloka 12 *रसोऽहमित्यादे: प्रदर्शनार्थत्वं *ये चेत्यस्योपसंहारतां च दर्शयति *किं विशिष्येति । *तत्तद्धेतुत्वेनेति समष्टिदशाया अपि संग्रह: । अयं च देहत्वादिविभागोऽनुभूयमानप्रकारानुवादि*यच्छब्दाभिप्रेत: । सात्त्विकतादिकं देहादिषु प्रत्येकमन्वितम् । अपि च ``प्रहर्ष: प्रीतिरानन्द: सुखं संशान्तचित्तता'' (म.भा.मो 219.27) इत्यादय: *सात्विका भावा: । ``अतुष्टि: परितापश्च क्रोधो लोभ: *(शोको मोह:) तथाऽक्षमा'' (28) इत्यादयो राजसा: । ``अविवेकस्तथा मोह: प्रमाद: स्वप्नतन्द्रिता'' (29) इत्यादय *स्तामसा: । एत चान्यत्र प्रपञ्चिता इहाभिप्रेता: । *मत्त एवेत्यवधारणेन निमित्तोपादानैक्यं सात्त्विकत्वादिना वैचित्र्यशक्तितत्तदुचितानेकनिमित्तत्वादिप्रतिक्षेपश्चकृत: । कारणत्वेन सह सामानाधिकरण्यनिबन्धननियमनगर्भं शरीरत्वेन तादधीन्यमपि सप्तम्या विवक्षितमिति दर्शयितुम् *मच्छरीरतया मय्येवावस्थिता इत्युक्तम् । *नत्वेहं तेष्वित्यत्र व्याप्तिप्रतिक्षेपभ्रमनिरासायाह *नाहमिति । किमर्थमिदमप्रसक्तं प्रतिषिध्यत इत्याशङ्कयाह *अन्यत्रेति । *तुशब्दोऽत्र शङ्कानिवृत्त्यर्थ: । सर्वोपकारनिषेधे तदुत्पादनादिवैयर्थ्यमापरिहाराय *तथाविध इत्युक्तम् । अभिप्रेतमुपकारान्तर*महंशब्दाभिप्रेतपरिपूर्णत्वमुखेन दर्शयति *केवलेति ।। 12 ।।
Adhyaya 7 Sloka 13 एवं स्वयाथात्म्यमुपदिष्टम् । अथ *त्रिभिरित्यादिना प्रकृत्याऽस्य तिरोधिमुपदिशति । अत्र *मामित्यनेन `भूमिरापोऽनल:' (4)इत्यारभ्योक्तं यथावस्थितस्वरूपं गुणमयभावेभ्य: परत्वप्रदर्शनायानूदितमिति दर्शयितुमाह *तदेवमिति । उत्पत्तिप्रलययोरविरोधं सर्वेषु कल्पेषु तस्यैव कारणत्वं चाभिप्रेत्योक्तम् *कालेकाल इति । त्रिभिर्गुणमयैरेभिरिति पदत्रयेण दु:खमिश्रत्वनश्वरत्वसातिशयत्वादीनि विवक्षितानि । रजस्तमो मिश्रत्वाद्दु:खमिश्रत्वम् । सुखदु:खमोहात्मका हि त्रयो गुणा: । कार्यत्वादनित्यत्वम् इन्द्रियपरिच्छिन्नत्वात् क्षुद्रत्वमिति भाव: । *मामेभ्य: परमव्य़मिति तु त्रिभिर्निखिलहेयप्रत्यनीकस्वरूपत्वनिरतिशयानन्दत्वनित्यत्वानि अभिप्रेतानीति दर्शयति *एवंभूतमिति । कारणत्वेन पितृत्वाद्धितैषिणम्, शेषित्वेन शेषभूतानामुज्जीवनमप्यात्मलाभं मन्वानम्, सर्वज्ञत्वसर्वशक्तित्वादिभिरनिष्टनिवर्तनेष्टप्रापणयोरन्यनिरपेक्षं चेति *एवंभूतशब्दाभिप्राय: । दु:खमिश्रत्वादिविशिष्टतया प्रस्तुता एव भावा: एभ्य: इत्यवधित्वेन परामृश्यन्त इति प्रदर्शनाय *त्रिभ्य इत्यादिकमुक्तम् । *एभ्य: परमित्यत्र `तमस: परस्तात्' इत्यदिष्विव देशादिविवक्षाव्य़ुदासायोत्कृष्टत्वोक्ति: । *तत्तद्भोग्यताप्रकारैश्चैति समुद्रे गोष्पदमस्तीतिवत् । श्रूयते हि ``यच्चास्येहास्ति यच्च नास्ति सर्वे तदस्मिन् समाहितम्'' (छा.उ 7.1.3) इति । शब्दस्पर्शादिरूपेण प्राकृता भावा भोग्या: । परमात्मा तु ज्ञानशक्यादिगुणगणै: स्वरूपसमवेतै: शब्दादिविसजातीयानुकूस्यप्रकारैरप्राकृतैश्च शब्दादिभिः प्राकृतैश्च तैरेव स्वपर्यन्तताबोधादप्राकृतकल्पैः प्रत्येकं भोग्यतायमनवधिकातिशयपरत्वविशिष्ट इति भाव:। एवं निर्दिष्टभोग्यतमस्वरूपस्याविकारित्वेन कालावच्छेदव्युदासपरोऽव्य़यशब्द इत्यभिप्रायेणाह *सदैकरूपमिति । तैरेवेति । उक्तदोषत्रययुक्तैरेवेत्यर्थ: । *त्रिभिरिति । गुणा: परस्परन्यूनाधिकभावेनाववस्थिता अप्यविनाभूता:। ततश्च गुणत्रयमयानां भावानां दु:खमिश्रत्वमवर्जनीयमिति भाव:। *निहीनतरैरिति । कर्मानुरूपगुणत्रयमयभोगा: तत्तत्कर्मानुरूपेण क्षुद्रा इति भाव:। *क्षणध्वंसिभिरिति कर्मावसाने क्षणान्तरं स्थातुं न प्रभवन्तीति भाव:। ननु सत्त्वेन कथं मोह:? इत्थम्- यथा विषसंपृक्तेऽप्यन्ने मधुनिषेको मन्दस्य भोजनाभिलाषमुत्पादयति, तथा तत्तत्त्कर्मानुरूपानर्थपर्यवसितसुखलहेतुत्वेन युक्तं सत्त्वस्यैव मोहहेतुत्वम् इति । *सर्वशब्दोऽत्र देवजात्यनुप्रविष्टब्रह्मरुद्रादेस्संग्रहपर:। *इदं शब्दोऽनुभूयमानभोक्तृवर्गवैचित्र्यभिप्राय:। *जगच्छब्दश्चाचिद्विशिष्ट चेतनवाचीत्यभिप्रायेण *देवेत्यादिकमुक्तम् । ``ब्रह्माद्या: सकला देवा मनुष्या: पशवस्तथा । विष्णुमायामाहावर्तमोहहान्धतमसावृता:।।'' (वि.पु 5.30.17) इत्यादिकमत्रानुसन्धेयम् ।।उक्तायामर्थस्थितौ मोह एवायं न घटत इति शङ्कायां *दैवीत्यादिकमवतारयति *कथयति । *सर्वस्येति । सत्त्वोत्तरतयातत्त्वज्ञानप्रच्युतिरहिताया देवजातेरिति भाव:। उत्कृष्टापकृष्टसन्निधावुत्कृष्टग्रहणशीलता *भोक्तृवर्गस्येत्यनेन सूचिता। *हिशब्दोऽत्र दुरतिक्रमत्वहेत्वर्थ:। देवेन निर्मिता *दैवीति तद्धितार्थ:। `दिवु क्रीडा....'त्यादिधातौ देवशब्दनिष्पत्ति:; एतेन `देवात्मशक्तिम्' (श्वे.उ 1.3) इति श्रुतिसूचनम् । *दैवी, मम इति शब्दाभ्यां मायाप्रवर्तकस्य देवस्य मायिनश्च कृष्णस्य भेदभ्रमव्युदासाय *मयैवेत्युक्तम् । न हि स्वच्छन्देनाघटितघटनासमर्थेनेश्वरेण लीलार्थं प्रवर्तिता माया अनीश्वरै: सर्वभूतैरपि लङ्घितुं शक्यत इति *सर्वैरित्यस्य भाव: । अत्ययशब्दस्यात्र नाशार्थत्वव्युदासायाह *दुरतिक्रमेति । दु:खेनातिक्रमणीया; भगवत्प्रपत्तिरहितैर्लङ्घयितुमशक्यैव । *मायाशब्दस्य पराभिमतमर्थं दूषयिष्यन् स्वाभिमतमर्थं तावदाह *अस्या इति । सत्येष्वेवासुरराक्षसास्त्रादिषु मायाशब्दप्रयोगो न मिथ्यात्वनिबन्धन इति भाव: । *यथाचेति । `तेन मायासहस्रम्' इत्यत्र न मिथ्यार्थविषयत्वमुत्प्रेक्षितुमपि शक्यम्, मिथ्याभूतस्य शस्त्रस्य निषूदनीयत्वाभावादिति भाव: । *आदिशब्देन ``माया सततं वेत्ति प्राणिनां च शुभाशुभम्'' ``देवमायेव निर्मिता'' (रा.बा 1.26) इत्यादि प्रयोगसंग्रह: । अपि च दण्डनीतौ सामाद्युपायचतुष्टयादन्ये मायोपेक्षेन्द्रजालरूपा: अमुख्या: त्रय उपाया उपदिष्टा:; तत्र *माया अन्यथाभूतस्य वस्तुनोऽन्यथाकरणशक्ति:; *इन्द्रजालं तु तथा प्रतिभासनशक्तिरिति विभाग:। तस्मात् सत्यविषय एव मायाशब्द इत्यभिप्रायेणाह *अत इति ।। मायाशब्दप्रयोगस्य सत्यविषयत्वादित्यर्थ: । ननु मिथ्याभूतार्थप्रदर्शकेषु तत्संबन्धात् मायाविशब्द: प्रयुज्यते । अतो मायाशब्दो मिथ्यार्थोऽपि प्रयुक्त इत्यत्राह *ऐन्द्रजालिकेति । असत्यत्ववत् असत्योत्पादकत्वमपि न माया शब्दप्रवृत्तिनिमित्तमिति दर्शयितुम् *पारमार्थिक्या एवेत्युक्तम् । भ्रान्तिज्ञानमपि स्वरूपत: सत्यम्; आरोपितस्तु विषयो मिथ्येत्युच्यते । तथाऽप्यन्ततो मिथ्यार्थसंबन्धो निमित्तमित्यत्राह *तथेति । मन्त्रौषधादेर्मिथ्यार्थस्य च सन्निधाने किं विशेषनियामकमित्यत्राह *सर्वेति । न ह्येकशक्त्यैव निर्वाहे संभवति अनेकशक्तिकल्पनायुक्तेति भाव:। मिथ्याभूतेष्वेवार्थेषु मायेयमिति प्रयोगो भवति, तत्र च विचित्रकार्यकरत्वाभावान्मिथ्यात्वमेव निमित्तमाश्रयणीयमित्राह *तत्रेति। अयं भाव:- यत्र संबन्धाद्गुणयोगाद्वा प्रयोगो दुर्निर्वह:; तत्र हि शक्यन्तरकल्पनागौरवं सह्यम् । संभवति चात्र परम्परया संबन्ध:, मायाकार्यज्ञानविषयत्वात् । न च मिथ्यात्वे प्रवृत्तिनिमित्ततया स्वीकृते अस्त्रादिषु तत्संबन्धगन्ध: । मिथ्यार्थस्य च गुणाभावादेव तद्गुणयोगो दूरनिरस्त:। अपिच मिथ्याभूतेषु शुक्तिकारजतादिषु तत्प्रयोगाभावात् मिथ्यात्वविशेषे निष्कृष्यमाणे अस्मदुक्त एव विशेषेऽन्तर्भवतीति । ``त्वं हि लोकगतिर्देव न त्वां केचित् प्रजानते । ऋते मायां विशालाक्षीं तव पूर्वपरिग्रहाम् ।।'' (रा 110.10), ``योगनिद्रा महामाया'' (वि.पु 5.1.71) इत्यादिष्वपि भगवतो विचित्रकार्यविशेषोपयेगितया वा प्रकृतितत्त्वाभिमानिदेवतात्वादिरूपेण वा मायेत्युक्तम् । अतो युक्तं विचित्रकार्यकरत्वमेव मायाशब्दप्रवृत्तिनिमित्तमिति । श्रुतावपि विचित्रसृष्ट्युपादाने प्रकृतौ सत्यायामेव मायाशब्द: प्रयुक्त इत्याह *एषेति । महेश्वर शब्दस्यात्र रुद्रविषयत्वभ्रमव्युदासाय *भगवच्छब्द: । श्वेताश्वतरोपनिषदपि पुरुषसूक्तप्रत्यभिज्ञान-महापुरुषशब्द-सत्त्वप्रवर्तकत्वादिभिर्भगवद्विषयतयैव प्रतीयते । महेश्वरशिवादिशब्दास्तु तस्मिन् अवयवशक्त्या गुणयोगेन वा प्रवृत्ता:, रुद्रस्यान्यत्र कार्यत्वकर्मवश्यत्वसंप्रतिपत्तेरिति भाव: । `मायां तु प्रकृतिं विद्यात्' इति न तत्र प्रकृत्यनुवादेन मायात्वं विधीयते; किंतु मायाशब्दार्थानुवादेन प्रकृतित्वमिति वाक्यस्वारस्यावगतम्; पूर्वत्र ``अस्मान्मायी सृजते विश्वमेतत् तस्मिंश्चान्यो मायया सन्निरुद्ध:'' (श्वे.उ 4.9) इत्यभिहिते केयं मायेत्याकाङ्क्षायां प्रवृत्तत्वादिति भाव: । अस्मिन् प्रकरणे मायाशब्दप्रयोगानिदानमत्रोपयुक्तं विचित्रकार्यं दर्शयति *अस्या इति । तदेतदखिलमभिप्रेत्य *भगवद्यामुनमुनिभिरुक्तम्, ``स्वयाथात्म्यं प्रकृत्याऽस्य तिरोधि: शरणागति:'' (गी.सं 11) इति । चोद्यपरिहारतां दर्शयन् उपसंहरति *अत इति ।। 13 ।।
Adhyaya 7 Sloka 14 ``प्रकृत्याऽस्य तिरोधिश्शरणागति:'' (11) इति *संग्रहश्लोके तन्निवृत्त्यर्थमित्यध्याहर्तव्यमिति दर्शयन् अनन्तरग्रन्थमवतारयति *मायाविमोचनेति । यच्छासनादलङ्घनीयं निगलनम्, तन्निवृत्तिरपि तेनैव कार्या, न त्वन्येनेति *मामेवेत्यवधारणाभिप्रायं व्यञ्जयति *सत्यसङ्कल्पमिति । न हि बन्धविषय एव सङ्कल्प:; अपि तु मोक्षविषयोऽपीति स एव प्रपदनीय इति भाव: । शक्तस्यापि निर्घृणस्य प्रपत्त्या न किञ्चित् प्रयोजनमित्यत उक्तं *परमकारुणिकमिति । परमकारुणिकस्यापि लोकवत् परि ग्राह्यापरिग्राह्यविभागे किमस्यासह्यापराधशालिनो जनस्य तत्प्रपत्तयेत्यत्रोक्तम् *अनालोचितेत्यादि । वायस-शाखामृग-विभीषण-द्रौपदीप्रभृतिषु चैतत् स्पष्टम् । ``यदि वा रावण: स्वयम्'' (रा.यु 18.35) इति च तदुक्ति: ।*एतामित्यस्याभिप्रेतमाह *मदीयां गुणमयीमिति । अपीति शेष: । उपासनप्रकणत्वात् वक्ष्यमाणार्तादिचतुष्टयसाधारणत्वाच्चोपासनाङ्गभूता प्रपत्तिरत्रोच्यत इत्यभिप्रायेणाह *मायामुत्सृज्येति ।।14।।
Adhyaya 7 Sloka 15 *ये प्रपद्यन्ते इति विशेषनिर्देशप्रतिक्षेपाभिप्रायेणाऽऽशङ्कते *किमितीति । सुकृतित्वदुष्कृतित्वभेद: साक्षाच्छङ्कोत्तरम्; तत्तारतम्यकथनं तु अत्यन्तहेयात्यन्तोपादेयाकारभेदज्ञापनार्थमित्यभिप्रायेणाह *दुष्कृतिन इति । उत्तरश्लोकस्थचतुर्विधिपदमत्रापि चतुर्विधपुरुषनिर्देशवशादाकृष्य दर्शितम् । मूढत्वापहृतज्ञानत्वयोर्मध्ये काचिदवस्था *नराधमशब्देन विवक्षितेत्यभिप्रायेणाह *सामान्येनेति । उपनिषदर्थनिश्चयाभावेऽपि सर्वलोकप्रसिद्धेतिहासपुराणादिभि: सामान्यज्ञानम् । सुमेरुप्रभूतिष्विव सुलभत्वापरिज्ञानादौन्मुख्यानर्हत्वम् । उत्पन्नस्यैव हि ज्ञानस्यापहार:; स च विचित्रमोहजनकतया मायाशब्दवाच्याभि: कृदृष्टिबाह्यप्रसूतकूटयुक्तिभिरेवेत्यभिप्रायेणाह *मद्विषयमिति । *आसुरं भावमाश्रिता: इत्येतत् अनपहृतज्ञानविषयमित्याह *सुदृढमुपपन्नमिति । निपुणतमप्रतिपादितप्रक्रियया प्रमाणतर्कैरबाध्यत्वेन निश्चितमित्यर्थ: । असुरसंबन्धी भाव *आसुरो भाव:; असुरा हि भगवन्तमतिशयितशक्तिं जानन्त एव द्वेषमाचरन्ति । वक्ष्यते च असुरप्रकृतीनां भाव: षोडशे । ``विष्णु भक्तिपरो देवो विपरीतस्तथाऽऽसुर:'' (वि.ध 109.78) इति न्यायाच्चायमासुरो भावो भगवति द्वेष एवेत्यभिप्रायेण *द्वेषायैव भवतीत्युक्तम् । एषामुत्तरोत्तरेषां ज्ञानांशेनातिशयादुत्कृष्टतमत्वभ्रमस्स्यादिति तन्निरासायाह *उत्तरोत्तरा इति । ``विदुषोऽतिक्रमे दण्डभूयस्त्वम्'' (गौ.ध.सू 2.12.6) इति न्यायेन ज्ञानप्रकर्ष एवात्र पापिष्ठतमत्वे हेतु:; ज्ञानातिशयेऽपि वैमुख्यं च प्राचीनपापातिशयादेवेति भाव: ।। 15 ।।
Adhyaya 7 Sloka 16 चतुर्विधा भजन्ते इत्यत्र भजनपर्यवसिता प्रपत्तिर्विधित्सिता; पूर्वश्लोके तन्निषेधादत्र तद्विधानस्योवोचितत्वादित्यभिप्रायेण *शरणमुपगम्येत्युक्तम् । सुकृतित्वादिविशेषे कथमधिकारिभेद इत्यत्रोक्तं *सुकृततारतम्येनेति । तारतम्यं विवृणोति *सुकृत गरीयस्त्वेनेति । विश्वासादेस्साधारणत्वेऽपि *प्रपत्ते(प्रतिपत्ते?)र्वैशिष्ट्यं फलेच्छाभेदात् । *आर्तशब्दोऽत्र आर्तिमूलपूर्वस्थितिशैथिल्यपर इत्यभिप्रायेणाह *प्रतिष्ठाहीन इति । आर्तस्य हि परभजनमार्तिनिवृत्त्यर्थमेवेत्यभिप्रायेणाह *भ्रष्टैश्वर्य: पुनस्तत्प्राप्तिकाम इति । पाठक्रमादप्यर्थक्रमस्य प्रबलत्वात् जिज्ञासो: प्रागेवार्थार्थिन उपादानम् । आर्तात् तस्य विशेषं दर्शयति *अप्राप्तेति । *अर्थशब्दोऽत्रार्थनीयभोगविशेषपर: । फलद्वारा ह्यधिकारिभेदोऽभिधीयते; फलच्च आर्तस्यार्थार्थिनश्चैश्वर्यमेकमेव । यदा पुनस्तदवान्तरभेदेन भेदक्लृप्ति:; तदा भेदान्तरमपि वक्तुं शक्य़मित्यत्राह *तयोरिति । प्रसिद्धेनावान्तरभेदेन विशेषव्यपदेशमात्रमिति भाव: । *जिज्ञासुशब्देन ज्ञानार्थिमात्रं किं न गृह्यते, भगवन्तमेव वा विज्ञासु;, भक्तिश्रद्धारहित: कुतूहलमात्रेण भगवन्तं जिज्ञासमानो वा, यथा एकतद्वितादय:, ``यूयं जिज्ञासवोऽभक्ता:'' (म.भा.मो 344.31)इति । ``आरोग्यं भास्करादिच्छेत् श्रियमिच्छेद्धुताशनात् । ईश्वरात् ज्ञानमन्विच्छेत् मोक्षमिच्छेज्जनार्दनात् ।'' (ब्र.पु) इत्युक्ताधिकारिचतुष्टये चात्र प्रत्यभिज्ञायमाने जिज्ञासुरपि स एव भवितुमर्हति- तत्राह *प्रकृतीति । भगवन्तं जिज्ञासोरन्ततो भगवानेव प्राप्यतयाऽभिमत इति न पुरूषार्थभेद:; तद्भेदाच्चात्राधिकारिभेदः प्रतिपाद्यते । आर्त:, अर्थार्थीति बाह्यपुरुषार्थाभिलाषिणो निर्दिष्टा:, भगवदर्थी च ज्ञानीति । जीवात्मस्वरूपं चाधिकानन्दस्वरूपं प्राप्यं चान्यत्र प्रसिद्धम् । अत्रापि परसतादधिकारिभेद: समर्थयिष्यते । अत: परिशेषादात्म आर्थिविषयोऽयं जिज्ञासुशब्द इति भाव: । ज्ञानार्थिवाचके जिज्ञासुशब्दे कथमात्मार्थित्वं व्याक्रियत इत्यत्राह *ज्ञानमेवेति । ज्ञानमिह शुद्धात्मानुभवरूपं विवक्षितमिति भाव: । *ज्ञानिनोऽधिकार्यन्तरत्वानुगुणान् वक्ष्यमाणान् विशेषान् अनुसन्धाय विशिष्टज्ञानत्वं दर्शयति *इतस्त्वन्यामित्यादिना । केवलात्मन्यपर्यवस्यन्निति -नगरं प्रविविक्षोपरध्वगस्य छायातरुमूलस्वापवादात्मानुभवविलम्ब इति भाव: । अत्र जिज्ञासोर्वक्तव्यं सर्वमष्टमे प्रपञ्चयिष्याम: । विशिष्टज्ञानफलभूतं पुरुषार्थान्तरपरिग्रहमाह *भगवन्तं प्रेप्सुरिति । तत्र हेतुमाह *भगन्तमिति । *भगवन्तमेवेत्यात्मानुभवविलम्बाक्षमत्वमभिप्रेतम् ।। 16 ।।
Adhyaya 7 Sloka 17 एवं भक्तभेद उक्त:; तत्र प्रतिबुद्धस्य श्रैष्ठ्यं दर्शयति *तेषामिति । इममेवार्थं परस्तादपि वक्ष्यति``चतुर्विधा मम जना भक्ता एव हि ते श्रुता: ।तेषामेकान्तिन: श्रेष्ठास्ते चैवानन्यदेवता: ।अहमेव गतिस्तेषां निराशी:कर्मकारिणाम् ।ये तु शिष्टास्त्रयो भक्ता: फलकामा हि ते मता: ।सर्वे च्यवनधर्माण: प्रतिबुद्धस्तु मोक्ष भाक् ।।''(म.भा.मो 350(342?).33-35) इति ।*तेषामिति निर्धारणे षष्ठी । *विशिष्यते श्रेष्ठतम इत्यर्थ: । किं प्रशंसा[मात्रा]र्थमिदमिति शङ्कते *कुते इति । वैशिष्यहेतुपरं विशेषणद्वयमित्याह *नित्य़युक्त: एकभक्तिरिति चेति । ज्ञानिनो हीत्यादि । प्रापकस्य तस्यैव प्राप्यत्वात् फलदशायामपि योगोऽनुवृत्त इत्यर्थ: । आर्तस्यार्थार्थिनश्चैकाधिकारित्वनिर्णयादि*तरयोरिति द्विवचनम् । एतेन, आत्मार्थिन: फलदशायां परमात्मभोग्यतानुसन्धानं नास्तीति सिद्धम् । एकस्मिन् भक्तिर्यस्य स *एक भक्तिरिति व्यधिरकरणबहुव्रीहि: । *एकशब्दाभिप्रेतमुपास्यफलयोरभेदं दर्शयितुं *एकस्मिन्नेवेत्वधारणम् । *प्रियो हि इत्यादिना हेत्वन्तरमुच्यत इत्यभिप्रायेणाह *किंचेति। अतिशयितकाष्ठां वक्तुमाह *अर्थशब्दोऽभिधेयवचन इति । *अत्यर्थम्- अत्यभिधेयम्; अभिधेयातिक्रमाणं चात्राभिधेयान्तराद्वैलक्षण्यम् । तच्चाभिधातुमशक्यतेत्यभिप्रायेणाह *ज्ञानिनोऽहमिति । अभिधातुमशक्यमित्यस्येश्वरवचनत्वात् तेनाप्यशक्यमिति फलितमित्यभिप्रायेणोक्तम् *ममेत्यादि । ननु सर्वज्ञेन यदज्ञातं तदसदेव स्यात्; यत्र चासावशक्त:, तत्र चास्यानीश्वरत्वं स्यादित्यत्राह *प्रियत्वस्येति । गगनकुसुमादिवदसत्त्वनिबन्धनमज्ञानं न दोषाय, अन्यथा भ्रान्तत्वप्रसङ्गात् । इयत्ताया अभावादेव तद्वाचक: शब्दोऽपि नास्तीति तदप्रयोगोऽपि नाशक्तिहेतुरिति भाव: । *हिशब्दद्योतितां प्रसिद्धिमुदाहरति *यथेति । *ज्ञानिनामग्रेसरस्येत्यनेन जन्मसिद्धनिरतिशयज्ञानवत्त्वं बाधकवचनादिभिर्बिभीषिकासहस्रैश्चाकम्पितत्वं विवक्षितम् । ``कृषिर्भूवाचकशब्दो णश्च निर्वृत्तिवाचक:'' (म.भा.उ 69.5) इति कृष्णशब्देनात्र निर्वृत्तिहेतुत्वादिकं विवक्षितम् । प्रवाहानादिकृष्णावतारकृतकालियमर्दनसूचनं वा । भक्तदु:खानां कर्षणाद्वा कृष्ण:  तीव्रदु:खहेतुसद्भावेऽपि दु:खानुभवाभावो निरतिशयप्रीत्यन्तरमत्ततयेति भाव: । आत्मज्ञानमपि तदानीं मृग्यम्, किंपुनर्गृहादिकल्पशरीरभावाच्चानुषक्त इत्यभिप्रायेणाह *तथैवेति । यथाऽहं त्रिविधपरिच्छेदरहितनिरतिशयानन्दस्वरूपोऽनन्तगुण विभूतिर्ज्ञानिन: प्रिय:, तथाऽयमेक एव ज्ञानी मम निरतिशयप्रीतिं कुर्वतोऽपि महोदारस्यैश्वरस्यापि तत्प्रीत्युपाधिकप्रीतकरणादतृप्तिस्सूचितेति *केचिदाचार्या: ।। 17।।
Adhyaya 7 Sloka 18 *तेषामिति श्लोकस्यार्थ एव *उदारा इत्यनेनापि दृढीक्रियते । ज्ञानिनोऽयत्यर्थ प्रियत्ववचनादन्येषामपि किञ्चित्प्रियत्वं फलितम्; तदेव *उदारास्सर्वे इति पादेन विशदीकृतम् । तदेकोपायत्वस्य साधारण्यं *मामेवोपासत इत्यनेन दर्शितम् । *उदार शब्दस्यात्र मन्दप्रयोजनोत्कर्षमात्रपरत्वव्युदासाय प्रसिद्ध्यनुरोधेनाह *वदान्या इति । अर्थित्वेनावस्थितानां कथं वदान्यत्वमित्यत्राह *ये मत्त इति । सकलफलप्रदत्वलक्षणं परमौदार्यमेव हि मम सर्वस्वम्; तच्च प्रतिग्रहीतृसापेक्षं तदभावे कथं स्यादित्युक्तं भवति । *मतमिति नपुंसकत्वान्न ज्ञानीत्यनेनान्वय:; मत इत परोक्तपाठस्त्वप्रसिद्ध:; तस्मात् *इतिशब्दोऽध्यायाहृत: । अयमर्थस्त्रय्यन्तसिद्धान्तो भवतु वा मा वा; कृष्णसिद्धन्तस्त्वयमिति भाव: । आत्मशब्दस्यास्य बहुप्रमाण विरुद्धत्वान्न तादात्म्यादिविषयत्वम्'; तथा सति व्यतिरेकनिर्देशबाधश्च । अतस्तदभिप्रेतमाह *तदायत्तेति । शरीरं प्रति धारको ह्यात्मा । प्रियत्वातिशयप्रतिपादनाय सावधारणोऽयमात्वारोप: । अस्मिन् अभिमानमात्रसारे भवत्सिद्धान्ते किं प्रमाणमभिमतमित्याकाङ्क्षायाम् *आस्थित इत्यादिकमुच्यत इत्याह *कस्मादेवमिति । *हिर्हेतौ । *युक्तात्मेत्याशंसायां क्त:; परमात्मयोगाशंसाविशिष्ट एव आत्मा यस्य सोऽत्र युक्तात्मा; तदेतभिप्रेत्योक्तं *मया विनाऽऽत्मधारणासंभावनयेति । मदनुसन्धानाभावे सति अर्थान्तरानुसन्धानप्रवृत्तेरसमर्थस्भावतयेत्यर्थ: । *मामेवेति अयुक्तदशायामसत्त्वमेव हि स्यादिति भाव: । *मामेव- उपायभूतमेव, न तु फलान्तररुप(लव)मित्यर्थ: । *प्राप्यमिति । *गतिशब्दोऽत्र गन्तव्यपर:। अस्त्वेवं तदायत्तधारणो यथाप्रमाणं ज्ञानी, तत: किमायातं भगवस्तदायत्तधारणत्वस्येत्यत्राह *अतस्तेन विनेति । सहृदयानां मदभिप्रायविदां चैतत् व्यक्तमित्यभिप्राय: । तथा हि (म.भा.मो 353.65) ``न तस्यान्य: प्रियतर: प्रतिबुद्धैर्महात्मभि: । विद्यते त्रिषु लोकेषु ततोऽस्म्येकान्तितां गत:। नारदैतद्धि ते सत्यं वचनं समुदाहृतम् । नास्य भक्तै: प्रियतरो लोके कश्चन विद्यते।।'' इति । *ततो ममात्मा हि स इति । आधारत्वादिविशेषो ह्यात्मलक्षणमिति भाव: । ऐश्वर्यादिकामा: सर्व एव मत्स्वरूपस्यातिशयहेतव:; ज्ञानी तु मम स्वरूपतसत्ताहेतुरिति स्वभक्तस्तुतिपर: श्लोक: ।। 18 ।।
Adhyaya 7 Sloka 19 पुनरप्युक्तज्ञानवत्त्ववस्यानेकजन्मसाध्यपुण्यफलत्वेन दुर्लभतरतया ज्ञानिन: श्रैष्ठ्यं दर्शयति *बहूनामिति श्लोकेन । ``ये जन्मकोटिभिस्सिद्धास्तेषामन्तेऽत्र संस्थिति;'' (पौ.सं 38 305) इति भगवच्छास्त्रं `जन्मान्तरसहस्रेषु' (इ.स 17) इत्यादिकां स्मृतिं चानुसन्दधान आह *नाल्पेति । *बहूनां जन्मनामित्यत्र न तावत् बहुजन्मसद्भावमात्रं विवक्षितम् , तस्यात्रानुपयुक्तत्वात् । न च बहुजन्ममात्रस्य ज्ञानहेतुत्व मुच्यते; सर्वेषामयत्नतो ज्ञानित्वप्रसङ्गात् । अत: *पुण्यजन्मनाम् इति विशेषितम् । ईदृशज्ञानवत्त्वमेवंभूतविशिष्टप्रपत्तौ हेतुरिति दर्शयितुं ज्ञानवतोऽनेकजन्मभ्रमव्युदासाय च *ज्ञानवान् भूत्वेत्युक्तम् । *वासुदेवस्सर्वमिति सामानाधिकरण्यस्य बाधाध्यासतादात्म्यादिविषयत्वायोगाच्छरीरशरीरिभावादिनिर्वाहादपि प्रकरणविशेषसिद्धस्यार्थस्य ग्राह्यतरत्वात् *परमप्राप्यमित्यादिकमुक्तम् । लौकिकं धारकादिकमभिप्रेत्याह- अन्यदपीत्यादि । ``त्वमेव माता च पिता त्वमेव'', ``माता पिता भ्राता निवास: शरणं सुहृद्गतिर्नारायण:'' (सु 6) इत्यादिकमपीहाभिप्रेतम् । प्रपत्तेरत्रोपासनासङ्गत्वादाह *मामुपास्त इति । ज्ञानिनोऽपि स्वरूपमहत्त्वं प्रमाणविरुद्धम्; पङ्क्तिपावनत्वादिमाहात्न्यं सदपि प्रकृतेऽनकपेक्षितम्; तस्मात् ज्ञानविशेषाधीनमाहात्म्यमिह विवक्षितमित्याह *महामना इति । फलान्तरपरस्यापि भगवदुपासकस्य दुर्लभत्वात् तद्व्यच्छेदाय *सुशब्द इति दर्शयतुं *दुर्लभतर इत्युक्तम् । *वासुदेवस्सर्वमिति सामानाधिकरण्यस्य पराभिमतमर्थं प्रतिक्षिपन् स्वोक्तं दृढयति *वासुदेव इति । अत्र ह्युपक्रम: प्राप्यभेदनिबन्धनाधिकरारिभेदपर: । प्रकरणविरुद्ध:, प्रकरणानुपयुक्तो वाऽर्थ: प्रकरणविशेषसिद्धोपयुक्ततमार्थे जागरूके अनादरणीय इति भाव: । *ज्ञानवानित्यत्रापि निर्विशेषादिज्ञान-जीवमात्रज्ञानादिव्युदासायाह *ज्ञानावांश्चायमिति । उक्तलक्षण: वासुदेवशेषतैकरसस्वात्मवेदीत्यर्थ: । उक्तलक्षणत्वे हेतुमाह अस्यैव पूर्वोक्तज्ञानित्वादिति । `ज्ञानी च भरतर्षभ' (16)इति पूर्वोक्ते ज्ञानिनि कथमुक्तलक्षणत्वमित्यत्राह *भूमिराप इत्यारभ्येति । यद्वा *पूर्वोक्तज्ञानित्वादित्येकभक्तित्वादिकं विवक्षितम्; *भूमिराप इत्यादिना हेत्वन्तरोक्ति: । *कार्यकारणोभयावस्थस्येति कार्यत्वकारणत्व रूपोभयावस्थाविशिष्टस्येत्यर्थ: । स्वरूपस्थित्यादितादधीन्यं *मयि सर्वं (7),  *रसो ऽहमित्यादिषु व्यक्तम् । उक्तलक्षणत्वं निगमयति *अत इति । *स एवेति वासुदेव शेषतैकरसोऽहमित्यादिनोक्तलक्षण एवेत्यर्थ: । उक्तलक्षण एव ज्ञानवानित्यभिधीयत इति दर्शयितुं *ज्ञानीत्युच्यत इत्युपसंहृतम् ।। 19 ।।
Adhyaya 7 Sloka 20 कामैस्तैस्तैरित्यादे: सर्गे यान्ति परन्तपेत्यन्तस्य प्रकृतसङ्गतिमाह *तस्येति । देवतान्तरफलान्तरसङ्गादिकं प्रतिबन्धकमिति भाव: । *ह्रृतज्ञाना इत्यत्र बहुवचना सङ्कोचं *सर्वभूतानि संमोहमिति वक्ष्यामाणं चानुसन्धायोक्तं *सर्व एव हीति । *स्वयेति । प्राचीनस्वकीयानुभवजनितया प्रत्यात्मनियतया तदेकनिष्ठफलप्रसाधिकये त्यर्थ: । वासनाया नियतविषयेच्छाजनकत्वायोक्तं *गुणमयभावविषययेति । एतेन स्वभाव पर्याय: *प्रकृतिशब्दोऽत्र *कामैस्तैस्तैरित्यादिसमभिव्याहारात् तत्तदिच्छाहेतुभूतसहजवासनाविषय इत्यपि निर्वूढम् । *नियतत्वं नाम अदृष्टव्यभिचारस्संबन्ध इत्य भिप्रायेणोक्तं *नित्यान्विता इति । वीप्साभिप्रेतमाह *स्ववासनानुरूपैरिति । `लभते च तत: कामान्' (22) इत्यनन्तराभिधीयमानैकार्थ्यात् *कामशब्दोऽत्र कर्मणि व्युत्पन्न: । *हृतज्ञाना इत्यत्र ज्ञानशब्देन पूर्वप्रसक्तमेव ज्ञानं विवक्षितमिति प्रदर्शयितुं *हृतमत्स्वरूपविषयज्ञाना इत्युक्तम् । तदेव चान्यदेवताभजनकारणम् । फलकारणयो: स्वरूपेण निर्दिष्टयोरपि साध्यसाधनभावोऽर्थसिद्ध इति दर्शयितुं *तत्तत्कामसिद्ध्यर्थमित्युक्तम् । *तैस्तै: । तत्तद्देवतात्वादन्यदेवतात्वं तथाविधानुसन्धानराहित्यादिकमितरभक्तत्रयविषयम्'' इति परोक्तं निरस्तम् । तत्तत्कामार्थमपि निपुणैर्भगवानेव प्रपदनीय:; अत एव हि संगृहीतम्, ``ऐकान्त्यं भगवत्येषां समानाधिकारिणाम्'' (गी.सं 28) इति । अन्यथा `तृषितो जाह्नवीतीरे कूपं खनति दुर्मति:, इति भाव: । *तं तं नियममिति नियमोऽत्र सङ्कल्पविशेषादि: । *श्रद्धयाऽर्चितुमिच्छतीति वक्ष्यमाणवशादत्रापि प्रपत्तेर्चनाङ्गत्वं दर्शयति *ता एवाश्रित्यार्चयन्त इति । विश्वासगर्भफलप्रदत्ववरणपूर्वकं तत्तत्कर्मभि: प्रीणन्तीत्यर्थ: । प्रपत्तिस्वरूपसामर्थ्यादवधारणसिद्धि: । ``तदेकोपायतायाच्ञा'' (वि.सं) इति हि तल्लक्षणम् ।। 20 ।।
Adhyaya 7 Sloka 21 एवं देवतान्तरफलान्तरसक्ता अपि तत्तदाराधनतत्फलयो: शैथिल्ये सति ``अलाभे मत्तकाशिन्या दृष्टा तिर्यक्षु कामिता' इति न्यायेन अनर्थहेतुषु निषिद्धेषूपायेषु निमज्जेयुरिति भयात् परमकारुणिकोऽहमेव तत्तदाराधेनहेतुश्रद्धाविघ्नशान्तिं तत्फलं च प्रयच्छामीति श्लोकद्वयेनाह *यो य: इति । एक एवेश्वरो रामकृष्णाद्यवतारवत् आदित्यादिविग्रहभाक्, न तु चेतनान्तरमस्ती(मि)ति कृदृष्टिमितनिरासावाह *ता अपीति । अयमभिप्राय:-पूर्वश्लोके `प्रपद्यन्तेऽन्यदेवता:' (20) इति निर्देश: न तावत् ईश्वरासाधारणविग्रहविशेषविषय:, तद्विशिष्टेश्वरविषयो वा भवितुमर्हति, तत्रान्यदेवतात्वव्यपदेशायोगात्, रामकृष्णादिवदेव । ततश्च चेतनान्तरविषयत्वमवश्याभ्युपगमनीयम् । ``देवान् देवयजो यान्ति मद्भक्ता यान्ति मामपि'' (23) इति च पृथक् वक्ष्यते । अतोऽत्र *तनुशब्द: पूर्वोत्तरपरामर्शवशात् चेतनविशेषविषय: इति । सर्वासां चेतनविशेषरूपदेवतानामीश्वरशरीरत्वप्रदर्शनार्थं श्रुतिमुदाहरति *य आदित्य इति । नात्र तनुत्वेन भजनं विवक्षितम्, तथा सति प्रतर्दनविद्यादिष्विव परमात्मोपासनत्वप्रसङ्गात्, ``न तु मामभिजानन्ति तत्त्वेन'' (भ.गी 9.24) इति वक्ष्यमाणत्वाच्चेत्यभिप्रायेणाह *मदीयास्तनव इत्यजानन्नपीति । तर्हि तनुत्वेनात्र निर्देशोऽनुपपन्नो निरर्थकश्च, यां यां देवतामित्येव हि वक्तव्यमित्यत्राह *तस्य तस्येति । `यथा नरपतेरात्मस्वरूपमजानतोऽपि राजशरीरप्रसाधनादिकं कर्तुरन्ततो राजात्मनैव फलम्' इति न्यायसूचनादुपपन्नोऽत्र *तनुशब्द इति भाव: । जाताया: श्रद्धाया अचलत्वं प्रतिबन्धकराहित्येन आफललाभं निरन्तरसंतन्यमानत्वमित्यभिप्रायेणोक्तम् *निर्विघ्नमिति ।। 21 ।।
Adhyaya 7 Sloka 22 *स तयेति श्लोकेऽपि पूर्ववत् वीप्सा भाव्या । *तयेत्यस्य प्रस्तुतोपयुक्ताकारपरामर्शित्वज्ञापनाय *निर्विघ्नयेत्युक्तम् । देवान् देवायजो यान्तीति ह्यन्तरमुच्यते इत्यभिप्रायेण *तस्येन्द्रादेरित्युक्तम् । यद्यापि *तस्या इति पदच्छेद: शक्य:, तथाऽपि राधनमित्यस्योपसर्गरहितस्य आराधने प्रसिद्ध्यभावात् तदनादर: । यद्वा फलितोक्तिरियम्; *राधनमित्येव पदच्छेद: । *तत इति व्याख्येयनिर्देश: । तद्व्याख्यानम् *मत्तनुभूतेन्द्रादिदेवताराधनादिति । अयमभिप्राय:-*तत इति पदस्येन्द्रादिपरत्वं मन्दम्, * मयैव विहितानिति स्वस्यैव फलदातृत्ववचनात् । ततस्तन्निमित्तमेवात्रापेक्षितम् । अत: *तस्याराधनमीहते इति प्रधानतया प्रस्तुतपरामर्श एवायमिति । *हितानित्यत्र हीत्यव्य़म् । सर्वत्र तच्छब्दनिर्देशात् *कामानित्यत्रापि *तानिति विशेषणमुचितम्; भगवत स्समस्ताभिलषितादायित्वसूचनादपेक्षितं च । हितत्ववचनं च प्रकरणविरुद्धम् । `अन्तवत्तु फलं तेषां तद्भवत्यल्पमेधसाम्' (भ.गी 6.23) इति तन्निन्दाप्रवृत्तत्वादित्यभिप्रायेणोक्तम् *तानेव हि स्वाभिलषितानिति । त्वद्विषयज्ञानहीनस्य त्वया फलदानं कथमित्यत्र *मयैवत्यवधारणाभिप्रेतमाह *यद्यपीति ।। 22 ।।
Adhyaya 7 Sloka 23 यदि भवत्प्रसादात् तेषामपि फलसिद्धि:, तर्हि तत्र को विशेषो भवदुपासकेभ्य इत्यत्रोत्तरम् *अन्तवत्तु इत्यादि । पूर्वार्धे संभवत्येकवाक्यत्वे वाक्यभेदभ्रमनिरासाय * तेषामल्पमेधसामिति सामानाधिकरण्यं दर्शितम् । *तेषामिति फलाल्पत्वहेतुपरामर्श इत्याह *इन्द्रादिमात्रयाजिनामिति । तत्र हेतुरल्पबुद्धित्वम् । *अल्पेष्विन्द्रादिषु तदधीनफलेषु च *मेधा बुद्धिर्यैषां ते *अल्पमेधस:; अल्पगोचरत्वादल्पामेधा येषामिति वा । अल्पमेधस्त्वादेव तत्फलस्याप्यल्पत्वं सिद्धमिति कृत्वा *अल्पमन्तवच्च भवतीत्युक्तम् । *देवान् देवजय इत्यत्र देवशब्दो गोवलीवर्दन्यायात् *मच्छब्दोक्तभगवद्व्यतिरिक्तदेवपर:, अथवा मनुष्यादिसहपठितकर्मवश्यदेवजातिविशेषपर इत्यभिप्रायेण *इन्द्रादीन् देवांस्तद्याजिन इत्युक्तम् । कथमिन्द्रादिप्राप्ति: फलस्याल्पास्थिरत्वहेतुरित्यत्राह *इन्दादयोऽपि हीति । अस्तु तेषामल्पभोगत्वमस्थिरत्वं च; तत: किं तदुपासकस्य भवत्प्रसादाधीनफललाभस्येत्यत्राह *तत इति । केवलेन्द्रादियाजिनां तत्तदभिलषितं तत्सायुज्यादिकमेव हि भगवान् प्रयच्छति; सायुज्यं च समानभोगत्वमेव; तत इन्द्रादिभोगस्य परिमितस्वरूपत्वात् परिमितकालवर्तित्वाच्च तत्समानस्तदुपासकभोगोऽपि तथाविध एव भवेदिति भाव: । *मामिति निर्दिष्टभगवत्स्वरूपस्य निरतिशयानन्दमयत्वात् तत्साधर्म्यमागतस्यापि निरतिशयभोगत्वं सिद्धम् । *सूत्रं च ``भोगमात्रसाम्यलिङ्गाच्च'' (4.4.29) इति । तन्नित्यत्वाच्च तदुपासकभोगस्यापि नित्यत्वं दर्शयति * न च पुनर्निवर्तन्त इति । अत्राभिप्रेतं वक्ष्यमाणवचनेन विशदयति *मामुपेत्येति । अत्रापि *सूत्रम्, ``अनावृत्तिश्शब्दादनावृत्तिश्शब्दात्'' (4.4.22) इति । *मद्भक्ता यान्ति मामपीत्यत्र भगवति फलान्तरार्थिनामपि मोक्षे विश्रामो *नारायणार्यैरुक्त:, ``तथा देवतान्तरभक्तानामपेक्षितार्थलाभ एव फलम्; भगवद्भक्तानां तु न तावन्मात्रं फलम्; किं तुस्वभावप्राप्तादनभिसंहितादपि पापक्षयात् सत्त्वाधिक्योन्मीलनेन शुद्धेषु धर्मेषु श्रद्धोत्पत्त्या शनैश्शनैर्ज्ञानवैराग्यादिलाभद्वारेण पूर्वोक्त भक्तिविशेषलाभाच्चिरतरेणापि कालेन भगवत्प्राप्तिर्भविष्यतीति नित्यफलत्वमित्यभिप्राय:'' इति । इदं च *शाण्डिल्यसंहितायामपि भागवतापचारसंग्रहे प्रोक्तम्,``भगवन्तं समुद्दिश्य तदेकशरणा नरा: ।कदाचिन्न च हीयन्ते काम्यकर्मरता अपि ।।'' इति ।। 23 ।।
Adhyaya 7 Sloka 24 ननु फलान्तरदेवतान्तरवासनया हि त्वद्विषयज्ञानप्रतिबन्ध उक्त:; त्वत्साक्षात्काराभावे हि तदुत्पत्ति:; त्वयि कारुण्यादिगुणप्रेरिते सर्वसमाश्रयणीयत्वायवतारवशादशेषजननयनगोचरे कथं त्वत्परित्याग इत्यत्रोत्तरम् *अव्यक्तं व्यक्तमापन्नमित्यादीत्यभिप्रायेणाह *इतरे त्विति । इतरे चतुर्विधसुकृतिभ्योन्ये । *परं भावमित्यनेनाभिप्रेतम् निरतिशयपरत्वसौलभ्यरूपं स्वभावं दर्शयति *सर्वै: कर्मभिरित्यादिना *अवतीर्ण इत्यन्तेन । *अजहत्स्वभाव इति अव्य़यशब्दाभिप्रेतोक्ति: । अस्मादुत्तमं नास्ती*त्यनुत्तमम् । अनवधिकातिशयमित्यर्थ: । अत्र *अव्यक्तं व्यक्तिमापन्नमित्येतत्सामर्थ्यादवतारविषयत्वम् तत्रापि *मामित्यस्यौचित्यादवतारविशेषविषयत्वं च सिद्धमित्यभिप्रेत्योक्तं *वसुदेवसूनरवतीर्ण इति, *प्राकृतराजसूनुसमानमिति च । इदं सर्वावतारोपलक्षणतया विशेषोदाहरणमात्रं वा । *अव्यक्तम्, व्यक्तिमापन्नमित्यनयोरर्थान्तरभ्रमव्युदासायाह *प्राकृतेत्यादि । मन्दमतिबोध्यतया निन्द्यमानोऽर्थोऽत्रायमेव भवितुमर्हतीति भाव:। इत: पूर्वमनभिव्यक्तत्वमिदानीमवताराद्व्यक्तत्वमपि प्रमाणसिद्धम्; तत् कथमत्र प्रतिपक्षिप्यत इत्यत्रोक्तं *कर्मवशाज्जन्मविशेषं प्राप्येति । उत्सर्गापवादादिनयात् सङ्कोच इति भाव: । *अबुद्धय इत्यनेन परमात्मतदवतारादिविषयश्रवणमननादिराहित्यं वैलक्षण्यज्ञापकलिङ्गदर्शनेऽपि तदूहशक्तिवैकल्यं च विवक्षितम् । फलितमाह *अत इत्यादि । आश्रयणमत्र प्रपत्ति(प्रीति) पूर्वकभजनम् । तदभावाच्च तदङ्गतया वर्णाश्रमादिधर्मान्, स्तुतिनमस्कारादींश्च न कुर्वत इत्याह *न कर्मभिरिति ।। 24 ।।
Adhyaya 7 Sloka 25 यदि त्वमप्रतिहतसङकल्पः साभिसंधिकं सर्वसमाश्रयणीयत्वायावतीर्ण:, तर्हि कथं तत्फलासिद्धिरित्यभिप्रायेण शङ्कते *कुत इति । *मायाशब्दस्तावत् विचित्रसृष्टिकरार्थवाचितया प्रागेव प्रपञ्चित: । त्रिगुणात्मिकया मायया समावृत्तत्वं तु परावस्थावतारावस्थयोस्साधारणम् । असाधारणश्चाऽऽवरणहेतुरत्र संभवे वक्तुमुचित: । सङ्कल्पादिश्च साधारण": । *योगशब्दोऽपि सम्बन्धे प्रचुरप्रयोगात्तदर्थः प्राप्तः । तत्सम्बन्धी चार्थसिद्धः, स चात्रौचित्यात्प्रदेशान्तरेषु प्रसिद्ध(दर्शि)त्वाच्च मनुष्यादिसंस्थानवेषभाषादिरेव; तेनैवेन्द्रजालमायाव्यवच्छदोऽपि सिद्ध: इत्यभिप्रायेणाह *मनुष्यत्वादीति । *प्रकाश:, परस्वभावेनेति शेष: । तर्हि तवैवायं दोष इत्यत्रोत्तरं मूढोऽयमित्यादि । अधिगम्यत्वायाऽऽपादितं मनुष्यत्वादिकं दुर्मतीनां परित्यागहेतुरभूत्; न च पारमेश्वरस्वभावो मया सर्वास्तिरोहित:; लोकोत्तरकर्मतेज: प्रभृतीनां प्रकाशनात् । किंत्वयं मन्दो लोको यत्किञ्चित्साधर्म्यात् घनावृते मयूखमालिनि स्वद्योतभावमवगच्छतीत्यभिप्रायेणाह *मयीति । मूढ: मयि मनुष्यत्वादिभ्रमविशिष्ट: इत्यर्थ: । *मामिति तदानीन्तनोपलभ्यमानाकारनिर्देशसामर्थ्यात् प्रदेशान्तरोक्तत्वाच्च *अतिवाय्विन्द्रकर्माणमित्यादि उक्तम् । परावस्थस्याज्ञानं सर्वेषां प्राप्तमेव हि । इह तु परंभावमजानन्तो ममाव्ययमनुत्तमम् (24) इति मनुष्यत्वे परत्वस्याज्ञानँमुच्यते । तत्र प्रतिषेध्यस्य ज्ञानस्य प्रसङ्गार्थं लिङ्गोक्तिरियम् । निरतिशयदीप्तियुक्तत्वमपि जगत्कारणपरमपुरुषासाधारणधर्मतया वेदान्तेषु निर्णीतम् । *अतिवाय्विन्द्रकर्मत्वं च सर्वनियन्तृत्वलिङ्गम् । *मामजमित्यनेन फलितमाह *निखिलजगदेककारणमिति । अव्य़यमित्यनेन लब्धमाह *सर्वेश्वरमिति । स्वरूपतो धर्मश्च निर्विकारत्वं हि तस्याव्य़यत्वम् । एतेन `अजोऽपि सन्नव्ययात्मा भूतानामीश्वरोऽपि सन्' (भ.गी 4.6) इति प्रागुक्तसूचनं वा । *अजमव्य़यं नाभिजानाति; किंतु पुरुषान्तरवत् कर्माधीनजन्मानं ज्ञानसङ्कोचादिमन्तं जानातीति शेष: ।। 25 ।।
Adhyaya 7 Sloka 26 अयं लोको नाभिजानातीत्युच्यते *वेदाहमित्यादिना । अत्र *अतीतानीति पृथङ्निर्दिष्टत्वात् *भूतानि इत्येतत् क्षेत्रज्ञपरम् ।स्वस्य सर्वज्ञत्वमत्र किमर्थमुच्यत इत्यत्राह *मयेति । तद्वेदनफलं हि तदेकसामाश्रयणमिति दर्शयितुम् *मामेव समाश्रयन्नित्युक्तम् । परमकृतेन सङ्गमयति *अत इति ।। 26 ।।
Adhyaya 7 Sloka 27 एवं ज्ञानिनो दौर्लभ्याय कालत्रयवर्तिसर्वभूतसाधारणं भगवदज्ञानकारणम् *इच्छेति श्लोकेनोच्यत इत्यभिप्रायेणाह *तथा हीति । पदार्थमन्वयार्थं च दर्शयति *इच्छाद्वेषाभ्यामिति । इच्छाद्वेषाभ्यां समुत्तिष्ठतीति *इच्छाद्वेषसमुत्थ:। ननु जन्मकाल एवेच्छाद्वेषौ कारणाभावान्न संभवत:; संभवन्तौ वा भगवद्विषयौ किं न स्याताम्? न चेच्छाद्वेषमात्रेण शीतोष्णादेरुत्थानम्, तस्य च(?) हेमन्तधर्मादिस्वकारणाधीनत्वात् । द्वन्द्वस्य च कथं मोहशब्दार्थता ? *मोहेन मोहं यान्तीत्यात्माश्रयादिप्रसङ्ग: । `इच्छाद्वेषावेव द्वन्द्वशब्देन गृह्येते; अतो द्वन्द्वनिमित्तो मोहो द्वन्द्वमोह:' इत्यादि परव्याख्यानं च पुनरुक्त्यादिकमाशङ्क्याह *एतदुक्तं भवतीति । जन्मान्तरवासनाख्यं कारणमस्ति; वासनायाश्च स्वकारणस्वभावविषयत्वादिच्छाद्वेषयोर्न भगवत् संश्लेषविश्लेषविषयत्वप्रसङ्ग: । *उत्थानं च इच्छाद्वेषविषयतया स्फुरणमेव । *मोहशब्दस्य करणे व्युत्पत्त्या द्वन्द्वे प्रयोग: । मोहकारणस्य मोहजनने च नात्मा श्रयादिरिति भाव: । अभोग्ये भोग्यताबुद्धि: अद्वेष्ये च द्वेष्यताबुद्धिरिह संमोह इत्यभिप्रायेणाह *तद्विषयेति । एवंविधसंमोहवशादिच्छाद्वेषयो: साक्षात्प्राप्तविषयपरित्यागं दर्शयति *ज्ञानी त्विति । ``ज्ञानी तु परमैकान्ती तदायत्तात्मजीवन: । तत्संश्लेषवियोगैकसुखदु:खस्तदेकधी:'' (29) इति *संग्रह: । तद्व्यति रेकमेव जन्मसिद्धं दर्शयति *न तदिति ।।27।।
Adhyaya 7 Sloka 28 यद्येवं सर्वभूतानि संमोहं यान्ति; भगवदुपासनं कदाचिदपि कस्यचिदपि न स्यात् । अत: `चतुर्विधा भजन्ते माम्' इत्यादिनोक्तं चानुपपन्नं स्यादित्यत्रोत्तरं *येषां त्वित्यादि । *पुण्यकर्मणाम् इत्येतत् पापनिवृत्तिहेतुपरम् । तथा च श्रुति:; ` धर्मैण पापमपनुदति'' (तै.ना 50) इति । *जनशब्दश्च जननवति वर्तमानत्वात् पुण्यप्रचयहेतुभूतानेकजन्मसूचनपर इत्यभिप्रायेणोक्तम् *अनेकजन्मार्जितेनोत्कृष्टपुण्यसञ्चयेनेति । भगवज्ज्ञानप्रतिबन्धकपापनिवर्तकत्वाच्चोत्कृष्टत्वं फलितम् । गुणमयशब्देन सुखदुःखरूपभगवत्संश्लेषविश्लेषाख्यद्वन्द्वव्यवच्छेदः । *द्वन्द्वमोहविनिर्मुक्ता:, मां भजन्ते इति फलद्वयदर्शनात् तत्प्रतिबन्धकेऽपि पापे द्वन्द्वेच्छाद्वेषहेतुभूतं मदौन्मुख्यविरोधि चेति भेदो दर्शित: । अनेकजन्मार्जितोत्कृष्टपुण्यनाश्यत्वायोक्तम् *अनादिकालप्रवृत्तमिति । उपासनारम्भे पापस्य द्वन्द्वमोहस्य च निश्शेषविनष्टत्वाभावात् *अन्तगतशब्देनाल्पावशिष्टत्वं विवक्षितमित्यभिप्रायेणोक्तं *क्षीणमिति । `मामेव ये प्रपद्यन्ते' (14), `चतुर्विधा भजन्ते माम्' (16) इत्यादिकं च प्रागुक्तम्, अनन्तराभिधीयमानं च `जरामरणमोक्षाय' इत्यादिकमनुसन्धान आह *पूर्वोक्तेनेति । न चात्र द्वन्द्वमोहविनिर्मुक्तत्ववचनादैश्वर्यार्थिनां प्रसङ्गानुपपत्ति:, तेषामपि क्षुद्रतरद्वन्द्वनिरोधस्यावश्यापेक्षितत्वात् । *व्रतशब्द: सङ्कल्पविशेषे[षु] मुख्य:; तत्संबन्धादेव क्रियाविशेषे[षु] तत्प्रयोग इत्यभिप्रायेण *दृढसङ्कल्पा इत्युक्तम् । *दृढव्रतशब्देन देवतान्तरपरित्यागादिनियमोऽपि यथा प्रमाणं सूचित इत्यभिप्रायेण *मामेव भजन्त इत्युक्तम् । *मां भजन्ते इत्यनेन [एव] भजनाङ्गव्रतादेरपि सिद्धत्वात् *मत्प्राप्तये चेत्यन्तेन दृढसङ्कल्पत्वं स्वाभिमतफलविषयतया व्याख्यातम् ।। 28 ।।
Adhyaya 7 Sloka 29 अथाष्टमाध्याये प्रपञ्चयिष्यमाणस्यार्थस्य प्रस्ताव: श्लोकद्वयेन क्रियत इत्याह *अत्रेति । *जरामरणमोक्षायेत्येतावतो निर्देशात् *प्रकृतिवियुक्तात्मस्वरूपदर्शनायेत्युक्तम् । *यतनमत्राऽऽराधनरूपं विवक्षितम् । एषां ब्रह्माध्यात्मकर्मादीनां सप्तानां प्रश्नपूर्वकं प्रपञ्चो भविष्यति । अत्र विदु: इति सिद्धवन्निर्देशो वर्तमानापदेशोऽपि विध्यर्थ: ।। 29 ।।
Adhyaya 7 Sloka 30 साधिभूतेति श्लोकस्यैश्वर्यार्थिविषयत्वं वक्तुमधिकारि[णो]भेदमात्रज्ञापकं तावत् दर्शयति *अत्रेति । पूर्वाधिकारिविषयत्वे, साधियज्ञं च ते विदुरिति हि वक्तव्यम्; न चैवं शिष्टा: पठन्ति; न चात्र यच्छब्दाऽऽवृत्ते: प्रयोजनमस्तीति भाव: । प्रश्नोत्तरवशाच्चाधिकारिभेद: सेत्स्यति । एवं सामान्येन ज्ञातमधिकारिभेद*मधिभूतादिसामर्थ्यात् विशनष्टि *ऐश्वर्यार्थिन इति ।*जरामरणमोक्षायेत्यादाविव अत्रापि *यच्छब्दवशादनुवादत्वं प्रतीतमिति तत् प्रतीतमिति तत् प्रतिक्षिपति *इत्येतदित्यादिना । ``यदाग्नयोऽष्टाकपाल:'' (शत 2.5.1.11) इत्यादिवदिति भाव: । अस्य विधित्वं प्रश्नादिवशाच्च फलिष्यति । न ह्यवगते प्रश्नाद्यवकाश: । *साधियज्ञम् इत्यस्यैकस्मिन्नधिकारिणि निर्दिष्टस्याप्यर्थस्वाभाव्यात् त्रिष्वप्यन्वयं दर्शयति *तथेति ।*अर्थ स्वाभाव्यादिति । सर्वाधिकारिसाधारणतया प्रमाणसिद्धयज्ञाख्य़पदार्थस्वभावाव्या दित्यर्थ: एतदेव दर्शयति *त्रयाणां हीति । अन्यथा ``सन्ध्याहीनोऽशुचिर्नित्यमनर्हस्सर्वकर्मसु'' (द.स्मृ) इत्यादिक्रमेण अकर्मण्य (कर्मानर्ह)त्वादिप्रसङ्ग इत्यभिप्रायेणाह *अवर्जनीयमिति । *अपिचेत्येकाव्ययार्थत्वे प्रयोजनाभावात् पृथक्त्वे सप्रयोजनतया अन्वयसंभवाच्च विभज्याह *ते चेति । अन्तिमप्रत्य़यस्यै[कस्यै] वक्ष्यमाणं विषयविशेषेण प्राप्यानुगुणाकारत्वं *युक्तचेतश्शब्देन विवक्षितमित्याह *स्वप्राप्यानुगुणमिति । *चकारस्य पृथगन्वयेन लब्धमाह *ते चेति । *चकारादिति *यद्वृत्तप्रतियोगिकत्वात् *तद्वृत्तमैश्वर्यार्थिविषयमेव । *चकरात्तु पूर्वश्लोकोक्तानां समुच्चय: । तेषामपि ह्यन्तिमप्रत्य़ये विशेषो वक्ष्यत इति भाव: । *त्रयाणामित्यादिमयुक्तम् , ज्ञानिनामत्र प्रसङ्गाभावादित्यत्राह *अनेनेति । अधियज्ञान्तिमप्रत्ययमात्रयोरधिकारित्रयसाधारण्यसिद्धेरिति भाव: ।। 30 ।।।। इति श्रीमद्गीताभाष्यटीकायां तात्पर्यचन्द्रिकायां सप्तमोऽध्याय: ।। 7 ।।
