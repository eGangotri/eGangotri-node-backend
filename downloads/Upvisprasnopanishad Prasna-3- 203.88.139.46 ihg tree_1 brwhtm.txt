3.1
अथ हैनं कौसल्यश्चाऽऽश्वलायनः पप्रच्छ । भगवन्! कुत एष प्राणो
जायते । कथमायात्यस्मिन् शरीरे । आत्मानं वा प्रविभज्य कथं
प्रतितिष्ठते1 । केनोत्क्रमते । कथं बाह्यमभिधत्ते । कथमध्यात्ममिति ।।
3.2
तस्मै स होवाच - अतिप्रश्नान् पृच्छसि ब्रह्मिष्ठोऽसीति तस्मात् तेऽहं ब्रवीमि ।।
3.3
आत्मन एष1 प्राणो जायते । यथैषा पुरुषे
छायैतस्मिन् एतदाततं मनोकृतेनायात्यस्मिन् शरीरे ।।
3.4
यथा सम्राडेवाधिकृतान् विनियुङ्क्ते एतान् ग्रामानेतान् ग्रामान्
अधितिष्ठस्वेति, एवमेवैष प्राणः इतरान् प्राणान् पृथग्पृथगेव सन्निधत्ते ।।
3.5
पायूपस्थे  अपानम् । चक्षुश्श्रोत्रे मुखनासिकाभ्यां प्राणः स्वयं प्रतितिष्ठते1 ।
मध्ये तु समानः । एष ह्येतद्धुतमन्नं समं नयति । तस्मात् एतास्सप्तार्चिषोभवन्ति ।।
3.6
हृदि ह्येष आत्मा । अत्रैतदेकशतं नाडीनाम् । तासां शतं शतमेकैकस्यां1
द्वासप्ततिः द्वासप्ततिः प्रतिशाखानाडीसहस्राणि भवन्ति । आसु व्यानश्चरति ।।
3.7
अथैकयोर्ध्व उदानः पुण्येन पुण्यं लोकं नयति; पापेन पापम्; उभाभ्यामेव मनुष्यलोकम् ।।
3.8
आदित्यो ह वै बाह्यः प्राण उदयति एष ह्येनं चाक्षुषं प्राणमनुगृह्णानः;
पृथिव्यां या देवता, सैषा पुरुषस्यापानमवष्टभ्य । अन्तरा यदाकाशः स
समानः । वायुर्व्यानः ।।
3.9
तेजो ह वा उदानः । तस्मादुपशान्ततेजाः पुनर्भवमिन्द्रियैर्मनसि सम्पद्यमानैः।। 9 ।।
3.10
यच्चित्तस्तेनैष प्राणमायाति । प्राणस्तेजसा युक्तः स ह्यात्मना यथासंकल्पितं लोकं नयति ।। 10 ।।
3.11
य एवं विद्वान् प्राणं वेद, न हास्य प्रजा हीयते; अमृतो भवति । तदेष श्लोकः ।।
3.12
उत्पत्तिमायतिं स्थानं विभुत्वं चैव पंचधा । अध्यात्मं चैव
प्राणस्य विज्ञायामृतमश्नुते । विज्ञायामृतमश्नुत इति ।