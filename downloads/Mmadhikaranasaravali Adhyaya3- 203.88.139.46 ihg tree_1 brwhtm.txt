3.3.0,1. तत्त्वज्ञानानुविद्धं हिततममनघं मोक्ष्यमाणस्य वक्तुं
 तत्त्वे निर्धूततर्कज्वरनियतमहासन्निपातप्रलापान् ।
 निष्पन्ने तत्त्वबोधे न किमपि विदुषा साध्यमित्युद््गृणद्भ्यो
 यावज्जीवानुवर्त्यं मुररिपुभजनं मुक्तिलाभाय वक्ति ।।
3.3.0,2. भीष्माभ्यो यातनाभ्यः पितृपथगमनावर्तनादेश्च बिभ्यत्
 तृष्णां कृष्णामृताब्धौ परिणयति परां यावता तावदुक्तम् ।
 इत्थं लब्धाधिकारः परमधिकुरुते साधने यत्र साङ्गे
 पादद्वन्द्वे परस्मिन्तदिह बहुभिदाबर्बरं निर्ब्रवीति ।।
3.3.0,3. एकस्मिन्नेव पादे निपुणनयकृता न द्वयोस्तर्कणं स्यात्
 भेदोऽभेदश्च नैको विषय इह भवेदन्यहानप्रसङ्गात् ।
 तस्मादस्मिन्प्रकीर्णा नयविततिरिति प्रेक्षितग्रन्थचोद्ये
 वेद्यावच्छिन्नविद्यानियमकृदयमित्यैदमर्थ्यं समर्थ्यम् ।।
3.3.0,4. आख्यावन्तं गुणानां निजगदुरुपसंहारतः पादमेतं
 विद्यैक्यार्थे तदस्मिन्नपवदनतया भेदचिन्ता प्रसक्ता ।
 इत्थं शुश्रूषुशङ्कामिह शिथिलयितुं भाषितं भाष्यकारैः
 तद्भेदाभेदमीमांसनमिह विषयस्त्वत्र चोक्तोऽनुवृत्तः ।।
3.3.0,5. निस्सीमानन्दनाडिन्धमनिरुपधिकानन्तसम्पद्गुणौधे
 विद्याभेदैरविभज्य प्रणिधिरिह यदि प्राप्तिरप्यंशतस्स्यात्।
 मैवं तैरेव धर्मैस्तदितरसहितैः पूर्णकामस्य पूर्णँ
 प्राप्यं ब्रह्मैव नान्यत्किमपि फलमतस्तत्क्रतुन्यायसिद्धिः ।।
3.3.1,6. भेदश्शब्दान्तराद्यैर्विधिषु नियमितः कर्मकाण्डे द्वितीये
 संयोगाद्यैक्यतोऽन्यस्समुदितनियतात् सैव विद्यासु नीतिः ।
 आदौ तेनैव शाखान्तरनयमुदितं चोदनादेरभेदात्
 श्रुत्यैवाक्षिप्य भूयः प्रतिसमधित तं भेदकान्यार्थतोक्त्या ।।
3.3.1,7. शाखासु प्रक्रियान्या श्रवणमपि पुनर्दृष्टमत्राविशेषं
 विद्याभेदस्ततस्स्यादिति न तदुभयं युक्तमध्येतृभेदात् ।
 तेषामेवेति वाक्यात् क्वचिदुपजनिता भेदशङ्का त्वयुक्ता
 स्वाध्याये ब्रह्मविद्यापदमिह हि भवेत्तद्व्रतेनान्वयोक्तेः ।।
3.3.1,8.रूपैक्यादैक्यसिद्धौ किमितरदुपसंहार्यमन्यो गुणश्चेत्
 भेदो न स्याद्विकल्पं तदिह किमफला तेन चिन्तेति चेन्न ।
 वेद्याकारैक्यमैक्यं दिशति तदधिकं किञ्चिदाकृष्यतेऽङ्गं
 कर्मण्यप्येवमेव ह्युपहृतिविषयो भेदकांशातिरिक्तः ।।
3.3.2,9. प्राग्वच्छाखाविभेदेऽप्युपशमितभिदा तादृगुद्गीथविद्या
 स्यादेका चोदनाद्यैस्तदसदुभयथा रूपभेदोपलब्धेः ।
 गाता गेयश्च गेये सकलमसकल़ञ्चेति वैषम्यसिद्धौ
 शेषाभेदोऽप्यभेदं न गमयति भिदा त्वेकभेदेऽपि सिध्येत् ।।
3.3.2,10. छन्दोगोद्गीथशब्दस्तदवयवपरः प्रक्रमादिप्रसिद्धेः
 कृत्स््नोद्गीथाभिधायी प्रकरणनियमाभावतो वाजिनां स्यात् ।
 उद््गीथोक्तिश्च नैषामुपचरितवती गातरि प्रक्रमस्था
 तत्कर्त्रा साधनीये द्विषदुपशमने तत्फलत्वोक्त्यबाधात् ।।
3.3.2,11. यद्यप्यब्रह्मविद्या परपरिभवनाद्यैहिकार्थप्रयुक्ता
 न ग्राह्या मोक्षशास्त्रे तदपि समतया तत्परीक्षेति केचित् ।
 काम्या विद्याप्यनिष्टव्यपनयनमुखैर्ब्रह्मविद्योपयुक्तैः
 तत्तत्साध्यप्रभेदैर्भवति समुचितालोचनेत्याहुरन्ये ।।
3.3.2,12. अज्ञातब्रह्मतत्त्वः कथमिव विमृशेत् कुत्रचिद् ब्रह्मदृष्टिं
 तस्मात्तत्तादृशानां समुचितमगतेरत्र मीमांसनं स्यात् ।
 आदध्युः कर्मणाञ्च स्वफलवितरणे वीर्यवत्त्वातिरेकं
 ब्रह्मध्यानार्थकर्मातिशयजननतः प्रस्तुतापेक्षितं तत् ।।
3.3.3,13. ज्यैष्ठ्यश्रैष्ठ्यादिसाम्ये क्वचन समधिकं भाति वासिष्ठ्यपूर्वं
 तेनेत्थं रूपभेदाद्बहुनिगमगता भिद्यतां प्राणविद्या ।
 मैवं वागादितत्तद्गुणपरवशतावर्णनस्याविशेषात्
 वागाद्यैस्स्वस्वधर्मोपचरणमकृतं तावता स्यान्न भेदः ।।
3.3.4,14. नानाशब्दादिभेदादिति खलु भिदुरां वक्ष्यति ब्रह्मविद्यां
 रूपं विद्यान्तरस्य प्रकरणपठितं नान्यदन्यत्र योज्यम् ।
 तस्मात् सत्यत्वपूर्वास्तदितरगुणवत् स्युर्व्यवस्थापनीयाः
 मैवं ब्रह्मस्वरूपावगतिरिह यतस्तद्धि सर्वास्वपेक्ष्यम् ।।
3.3.4,15. सत्यत्वं विश्वहेतौ बहुविधचिदचिद्विक्रियाजालहानेः
 ज्ञानत्वं ज्ञातृभावात् स्वरबहुलतया स्वप्रकाशत्वतश्च ।
 त्रिद्व्येकाभिस्तु सर्वं प्रमितमिह परिच्छित्तिभिर्ब्रह्मणोऽन्यत्
 तस्यानन्त्यं वियोगात् तिसृभिरपि सदा निर्मलानन्दधाम्नः ।।
3.3.4,16. उक्तं जन्मादिसूत्रे ननु निखिलजगद्धेतुता ब्रह्मलक्ष्म
 स्यात्तेनैव स्वरूपावगतिरिह मुधा सत्यतादीति चेन्न ।
 हेतोरीशस्य हेत्वन्तरगतविविधावद्यवर्गप्रसङ्गे
 शङ्कारूढे क्रमेणेतरविभजनतस्तस्य साफल्यसिद्धेः ।।
3.3.4,17. नन्वाध्यानं प्रियाद्यैरपि भवति शिरः पक्षपुच्छादिरूपैः
 बाढं तत्र प्रियाद्यैस्तदवगतिरतस्ते तु सर्वानुवृत्ताः ।
 पुच्छाद्यंशो निरंशे न भवतु न च तद्दृष्टिरुत्कृष्टतत्त्वे
 तस्माच्चित्याग्निरूपक्रमवदिह कृतं रूपणं ब्रह्मणि स्यात् ।।
3.3.4,18. आनन्दत्वप्रधानं कतिचिदिह विदुस्सौत्रमानन्दशब्दं
 धर्मानन्दाभिधानं तदुभयवचनं वेति पश्यन्ति केचित् ।
 ज्ञानोक्तौ चैतदेवं तदितरसमता यावता स्यान्न शङ्क्या
 तावद्धर्मानुवृत्तिर्बहुभजनपदे ब्रह्मणि स्थाप्यतेऽत्र ।।
3.3.5,19. आचामेदित्यपूर्वाचमनमिह विधेः प्राणविद्यावतस्स्यात्
 मैवं स्मृत्यादिसिद्धेः परमनुविहिता प्राणवासस्त्वदृष्टिः ।
 भुञ्जीतेत्यादिनीत्या विधिरपि घटते प्राप्तधात्वर्थनिष्ठः
 प्रागुक्ता प्राणविद्या तदिदमवसरे चिन्तितं त्वङ्गमस्याः ।।
3.3.5,20. आदावन्ते च वासः परिधिरभिहितो मन्यतिश्चात्र दृष्ट्यै
 सा चाराध्यप्रियार्था स्तुतिरिह न भवेद्गत्यलाभाभिनन्द्या ।
 युक्तश्चापूर्वभावात् परिदधतिगिरा तद्विधानाभिसन्धिः
 प्राणश्चाराधनीयः परिहितवसनो युज्यते सद्भिरद्भिः ।।
3.3.6,21. शाखैक्येऽध्येतृभेदो न भवति न गुणः कश्चिदन्यो विधेयः
 तस्मादुक्ताविशेषश्रवणमिह पुनः किं न विद्यां विभिन्द्यात् ।
 मैवं यद्यप्यनूक्तिर्नतु गुणविधये कल्पतेऽस्यास्तथापि
 व्यक्त्यै सौकर्यतश्च व्यसनसमसनन्यायतस्त्वैक्यसिद्धेः ।।
3.3.6,22. छन्दोगैर्वाजिभिश्च स्फुटमनुपठिता भाति शाण्डिल्यविद्या
 भेदाभेदावमर्शस्त्विह किमिति न सन्दर्शितो भाष्यकारैः ।
 तद्ब्रूमो यत्रयत्राधिकपरिपठनं तत्रतत्राधिकानां
 अन्तर्भावादियुक्तावधिकमनधिकं वेति साधारणोक्तेः ।।
3.3.6,23. स्थानद्वन्द्वे वशित्वप्रभृतिविरहिता वाजिभिस्तद्युता चा-
 धीता शाण्डिल्यविद्या तदिह भिदुरता कल्पनीयेति चेन्न ।
 आरण्योक्तं वशित्वाद्यपि खलु विततिस्सत्यसङ्कल्पतायाः
 साधीताग्नेरहस्येऽप्यधिकविरहतो नात्र विद्यैक्यबाधः ।।
3.3.7,24 अक्ष्यादित्योपलक्ष्ये भगवति भजनं चोदनादेरभेदात्
 एकं स्यात् तेन नाम्नोरनियतिरिति न स्थानतो रूपभेदात् ।
 स्थानं तत्स्थत्वबुद्ध्यै ह्युपदिशति न चेत् स्यान्न रूपातिदेशः
 तस्मादर्काक्षिय़ोगादहरहमिति तन्नामनी स्थापनीये ।।
3.3.8,25. सम्भृत्यादिर्गुणौघः प्रकरणपठनाभावतस्सर्वविद्या-
 स्वन्वीयेतेति चेन्न क्वचिदगतिकतो लिङ्गतस्स्थापितत्वात् ।
 अल्पस्थानासु विद्यास्वघटितवपुषस्स्वोचितस्थानवृत्तेः
 द्युव्याप्तेरेकमन्त्रे सहपठनवशात् तत्समस्थानिनोऽन्ये ।।
3.3.9,26. आख्याद्यैक्यादभेदः पुरुषविषययोर्विद्ययोरित्ययुक्तं
 यज्ञाद्याकारक्लृप्तेरिह विषमतया रूपभेदप्रसिद्धेः ।
 तादर्थ्यात् तैत्तिरीये परभजनफलं मुक्तिरत्राप्यनूक्ता
 छान्दोग्ये पूर्णमायुः फलमिति तु तयोर्भाति संयोगभेदः ।।
3.3.9,27. स्पष्टे रूपादिभेदे हठसमुपनतो नामसाम्यादिमात्रात्
 पुंविद्यापूर्वपक्षो मृदुरिति विफलाऽधिक्रियैषेति चेन्न ।
 अन्यैव न्यासविद्या प्रकरणपठिता तद्विधानप्रधाने-
 त्यस्वातन्त्र्यादिसिद्ध्यै विभजनमनयोरित्यतीवार्थवत्त्वात् ।।
3.3.9,28. यद्येवं यज्ञदृष्टिः परविदि पुरुषे चोद्यते सानुबन्धे
 यज्ञस्यानङ्गभूतं कथमिह विविधं कल्प्यते तत्रतत्र ।
 तस्मात् प्रक्रान्तविद्यास्तुतिरियमुचितेत्याहुरेकेऽन्यथाऽन्ये
 तिष्ठत्वेतद् द्विधापि प्रकृतसुघटिता सम्प्रदायस्तु चिन्त्यः ।।
3.3.10,29. युज्येरन् ब्रह्मविद्यापरिसरपठिताश्शन्न इत्य़ादिमन्त्राः
 तादर्थ्यात् सर्वविद्यास्विति न तदुदिताधीतिशेषत्वलिङ्गात् ।
 नो चेदन्येऽपि तद्वत् सविधपठनतस्सन्तु शुक्रं प्रविध्ये-
 त्येवम्प्रायास्तदर्था न च घटत इदं लिङ्गतो दुर्बलत्वात् ।।
3.3.11,30. शाखे द्वे मुक्तिभाजः क्वचन कथयतः पुण्यपापप्रहाणं
 ब्रूतेऽन्या तत्प्रवेशं प्रियतदितरयोर्दायसंक्रान्तिकाले ।
 हानञ्चोपायनञ्च क्वचिदिति पृथगाम्नातसंपर्कसिद्धिः
 वाक्यं शाखान्तरस्थं भवति हि विहिताकाङ्क्षया वाक्यशेषम् ।।
3.3.11,31. इत्थं ब्रह्मज्ञकर्मत्यजनमितरसंक्रान्तिसम्पृक्तमस्तु
 स्याच्चिन्तायां व्यवस्था पृथगनुपठनादित्यसत् क्लृप्तिदौस्स्थ्यात् ।
 सर्वेषां मुक्तिभाजां द्वितयमपि यथोपास्ति साध्यं समानं
 तच्चिन्तासौ तथा तन्महिमविद इति स्थापनीयोभयत्र ।।
3.3.11,32. कर्त्रा तेनैव भोग्यं शुभमितरदपि स्थापितं कर्मकाण्डे
 तस्माद् ब्रह्मज्ञकर्म द्विषति सुहृदि वा नापतेदित्ययुक्तम् ।
 विद्यामाहात्म्यतो यद्विगलति विदुषः कर्म तत्साध्यतुल्यं
 विद्वत्प्रद्वेषभक्त्योः फलमिति कथने वाक्यतात्पर्यसिद्धेः ।।
3.3.12,33. कर्मोद्धूतिर्मुमुक्षोः क्वचिदुपनिषदि श्रूयते साम्पराये
 मार्गेऽन्यस्यां द्विधैवं शकलश इह तच्चिन्तनञ्चास्तु मा भूत् ।
 नह्युक्तं कर्मसाध्यं पथि फलमथ गत्यर्थदेहानुवृत्तिं
 मुक्त्यै विद्यैव कुर्यादघहतिवचने पाठतोऽर्थो बलीयान् ।।
3.3.12,34. निश्शेषं कर्म नश्येदिह यदि विदुषस्स्थूलदेहान्तमात्रे
 विश्राम्येत् तस्य तावच्चिरमिति हि वचो नार्थँवत्त्वं गतेस्स्यात् ।
 गत्वा सम्पद्य चाविर्भवनमिति न संबोभवीतीत्ययुक्तं
 स्याद्धीसङ्कोचमात्रस्थितिकृदनुगतस्सूक्ष्मसंस्कारयोगः ।।
3.3.13,35. पन्थास्स्यादर्चिरादिः फलमिह सकलब्रह्मविद्यासु मा वा
 प्रारभ्याधीतियोगात् प्रकरणनियता तस्य चिन्तेति चेन्न ।
 सर्वासां तद्य इत्थं विदुरिति वचसात्राथ येचेति चोक्त्या
 मार्गे साधारणेऽस्मिंन्स्तदनुसरणतस्तद्वदेवास्य चिन्ता ।।
3.3.13,36. हेयोपादेयमार्गद्वितयमुपदिशन् मुक्तिदाता मुमुक्षोः
 योगी यः कश्चनैतत्सरणियुगलविन्मुह्यते नेत्यगायत् ।
 तस्मादस्मादृशाधीत्यविशदविशदीकर्तृवाक्यावमर्शात्
 ब्रह्मप्राप्त्यर्हकृत्स्नप्रणिहितविहितं मार्गचिन्ताविधानम् ।।
3.3.13,37. हानादेरर्चिरादेरपि किमभिहितं चिन्तनं सूत्रकारैः
 विद्याङ्गत्वादिसिद्ध्यै यदि भवतु तदानन्तरे पाद एतत् ।
 मैवं विद्याङ्गतायामपि भजनमिवेदञ्च धीत्वाविशेषात्
 कर्मादिभ्यो विभक्तं कथयितुमिह तत्सूत्रणं स्थानपाति ।।
3.3.14,38. यस्यामस्थूलतादि प्रपठितमुचितं चिन्तनं तस्य तस्यां
 नान्यस्यां मानहानेर्न यदि नियमनं कस्य कुत्रेति चेन्न ।
 हेतुत्वोन्नेयदोषव्यपनयनमिह ब्रह्मविद्यासु सर्वा-
 स्वानन्दाधिक्रियोक्तक्रमनियमितमित्यस्य सार्वत्रिकत्वात् ।।
3.3.14,39. सत्यत्वाद्यैस्स्वरूपावगतिरभिहिता सर्वविद्यानुवृत्त्या
 भूयस्तत्तुल्यधर्मेष्वधिकरणमिदं स्याद् वृथैवेति चेन्न ।
 कैश्चिज्ज्ञातस्वरूपे क्वचिदितरगतं किञ्चिदन्यन्निषेध्यं
 व्यावृत्त्या न स्वरूपावगतिरत इति प्रेक्षणस्यापि रोधात् ।।
3.3.14,40. व्यावर्त्यानन्त्यतस्तद्व्युदसनमपि हि स्यादनन्तं ततस्त-
 च्चिन्ता किञ्चिज्ज्ञसाध्या जलधितरणवन्नोपदिश्येत मैवम् ।
 तत्तत्सामान्यधर्मानुहतिकबलिताशेषभेदोपदेशे
 तादृक्विन्तोपपत्तेरनवममिति वा गृह्यतां संगृहीतिः ।। 
3.3.15,41. सूत्रस्वारस्यलाभात् प्रथममसुभृतः पूर्वपक्षे निवेशः
 सिद्धान्ते ब्रह्मणश्चेत्यधिकरणगतिस्तोकशङ्कापनुत्यै ।
 साक्षाद्ब्रह्मेति वाक्यद्वयमवमृशतामन्यशङ्कैव न स्या-
 दित्यालोच्याथ भाष्ये परविषयतया पूर्वपक्षोऽप्युपात्तः ।।
3.3.15,42. यत्साक्षादित्यमुष्मिञ्छ्रुतिशिरसि परं ब्रह्मवैद्यं यदेवे-
 त्येतस्मिंश्चास्त्वथापि प्रतिवचनभिदा तत्र रूपं भिनत्ति ।
 विद्याभित् प्रष्टृभेदोऽप्ययमिति यदि नानूद्य भूयोऽनुयोगात्
 पश्चादुक्तश्च दोषात्यय इह न भिदां सौति साधारणत्वात् ।।
3.3.15,43. सद्विद्यायां यथा हि प्रतिवचनभिदा प्रश्नभेदानुसारात्
 विद्यैकत्वे विशेष्यं प्रकटयति परां देवतामेवमत्र ।
 तेनोषस्तः कहोलश्रुतमपि स च तत्संश्रुतं सङ्कलय्य
 ध्यायेतां ब्रह्म सर्वान्तरमिति फलवत्तत्र सब्रह्मचर्यम् ।।
3.3.16,44. आकाशं ताण्डिनस्तच्छयितमधिजगुर्वाजिनस्तेन विद्या
 भिद्येतात्रेति चेन्न द्विविध इह यतो ब्रह्मनिर्देश एषः ।
 सर्वाधारत्वपूर्वैः परतरविषयस्सामगाकाशशब्दो
 विश्वेशाधारतोक्त्या सुषिरविषयतान्यत्र रूपं तु नान्यत् ।।
3.3.16,45. छन्दोगानामुपास्यं प्रथितमिह गुणैरष्टभिर्ब्रह्म जुष्टं
 तच्चान्येषां वशित्वप्रभृतिघटितमित्यस्तु रूपे तु भेदः ।
 मैवं यत्तद्वशित्वाद्यपि तदिह भिदा सत्यसङ्कल्पतायाः
 इत्यैकार्थ्यं निरूढं परमपि दहरोपासनं तद्वदूह्यम् ।।
3.3.16,46. नन्वाकाशो गुणाद्यैः पर इति दहराधिक्रियायां पुरोक्तं
 तस्मान्नान्यार्थशङ्केत्यधिकरणमिदं नोज्जिहीतेति चेन्न ।
 व्योमातीतं निमित्तं दहरमिदमुपादानमित्युद्गृणन्तः
 पूर्वं क्षिप्ताः प्रसङ्गात् पुनरपि गमिताश्छिन्नमूलत्वमत्र ।।
3.3.17,47. उद्गीथादौ क्रियाङ्गे भजनमपि भवेत्पर्णताद्युक्तनीत्या
 कर्माङ्गं तत्फलोक्तिस्त्विह नुतिरिति गोदोहनन्यायभग्नम् ।
 स्वर्गादीनां फलत्वं क्रतुषु तदधिके ह्यत्र वीर्यातिरेकः
 पर्णत्वादौ न वाक्यं वदति करणतां कर्म चाहानुपास्तौ ।।
3.3.17,48. उद्गीथे प्राणदृष्टौ क्रतुघटितफलादन्यदुक्तं फलं तत्
 स्वीकृत्य प्राग्विचारः स्थित इति विहतः पूर्वपक्षोऽत्र मैवम् ।
 अत्रत्येऽनङ्गभावे स्थितनिहितधियस्तत्र विद्यैक्यशङ्का
 त्यक्त्वाङ्गानङ्गभावौ पृथगपृथगिति स्याच्च पूर्वत्र चिन्ता ।।
3.3.18,49. कामानेतांश्च सत्यानिति वचनबलाद्धर्म्युपास्तेर्विभक्ता
 धर्मोपास्तिस्तदर्थं गुणिपरिगणनं तन्त्रतोऽस्त्वित्ययुक्तम् ।
 तत्तद्वैशिष्ट्यभेदात् प्रतिविधि गुणिनश्चिन्तनावृत्तिरर्थ्या
 राजत्वाद्यैः पृथक्त््वाद्भवति हि हविषो दानमावृत्तमिन्द्रे ।।
3.3.18,50. तत्तद्भोगप्रतीतेर्गुणघटितपरोपासना भोगहेतुः
 मुक्तिश्च स्यात् क्रमादित्यसदगुणवचस्यान्यपर्याभिधानात् ।
 शास्त्रेऽस्मिन्ना समाप्तेः क्व फलमभिहितं निर्गुणोपास्तिसाध्यं
 नोच्छास्त्रञ्च प्रकल्प्यं गुणनियमनतः ख्यातिमांश्चैष पादः ।।
3.3.18,51. प्रत्येकं मेलनाद्वा दहरगुणगणेऽप्यत्र सञ्चिन्त्यमाने
 गुण्यावृत्त्यर्थलब्धेः कथमिह तदनावृत्तिशङ्केति चेन्न ।
 बुद्ध्यारोहे गुणानां यदवधि गुणिनो रूपमर्थ्यं ततोऽन्यद्
 विद्यैकान्तं तदावृत्त्यनुघटिततदावृत्तिचिन्ताप्रवृत्तेः ।।
3.3.19,52. प्रक्रान्ता दह्रविद्या प्रकटमुपरि च ज्ञायते तैत्तिरीये
 तस्मादूर्ध्वानुवाकः प्रकृतिविषयनिर्धारणार्थोऽस्तु मैवम् ।
 तत्तद्विद्योदितैस्तैः परमिह पुरुषं प्रत्यभिज्ञाप्य शब्दैः
 तस्मिन्नारायणत्वं वददधिकबलं प्रक्रियातो हि वाक्यम् ।।
3.3.19,53. वाक्यैस्सर्वार्थतायां दहरभजनमप्यत्र भागीति सार्थः
 तल्लिङ्गोपेतभागो न च बहुभिरलं योद्धुमेकं गतार्थम् ।
 नैकस्यास्योपकुर्यात् प्रकरणमलसं किञ्च सर्वोपजीव्ये
 तत्त््वे तात्पर्यमत्र स्फुटमिति वितथा तत्परित्यागक्लृप्तिः ।।
3.3.19,54. आत्मैक्यं देवतैक्यं त्रिकसमधिगता तुल्यतैक्यं त्रयाणाम्
 अन्यत्रैश्वर्यमित्याद्यनिपुणफणितीराद्रियन्ते न सन्तः ।
 त्रय्यन्तैरेककण्ठैस्तदनुगुणमनुव्यासमुख्योक्तिभिश्च
 श्रीमान्नारायणो नः पतिरखिलतनुर्मुक्तिदो मुक्तभोग्यः ।।
3.3.20,55. अङ्गं पूर्वप्रसक्तेष्टकचितसमुपस्थापितस्य क्रतोस्स्याद्
 बुद्ध्यात्माग्निर्मनश्चित्प्रभृतिरपि यथा मानसं द्वादशाहे ।
 तद्वीर्यस्यातिदेशादिति न सदुदितो ह्यत्र विद्यात्मकोऽङ्गी
 श्रुत्याद्यैरेव तस्मिन्नुपकृतिसमताबोधनार्थोऽतिदेशः ।।
3.3.20,56. कल्प्यो ह्यत्र क्रियात्मा क्रतुरपि तदपि प्रागुपात्ताङ्गशक्त्या
 वाक्यस्थैश्चानुबन्धैरिह समुपनतो भाति विद्यामयस्तु ।
 दूरस्थाकृष्टयोगात् स्ववचनपठिताकृष्टयोगो लघीयान्
 अप्राप्तेऽर्थे विधित्वं ह्यनुवदनसमेऽप्याश्रितं तद्वदत्र ।।
3.3.21,57. तत्कालाकारिणस्स्यादहमिति भजने कञ्चुकस्यात्मनो धीः
 आसत्तेर्मामुपास्स्वेत्युदितवदिति चेन्नान्यथा सन्निकर्षात् ।
 शुद्धो ह्यात्मात्र साध्यः फलमतिरविनाभाविनी बोद्धृकृत्ये
 बुद्ध्यासन्नेऽन्तरङ्गे सति विधिनियता तत्क्रतुन्यायसिद्धिः ।।
3.3.21,58. कर्तुर्भोक्तृत्वमात्रं गणयितुमुचितं दृष्टभोगार्थयत्ने
 स्वर्गाद्यर्थेऽन्यदेहानुगतिरपि परं स्वाधिकारानुविद्धा ।
 मुक्त्यर्थे प्राप्त्यवस्थाप्रणिधिकथनतस्तत्क्रतुन्यायवाचां
 तद्युक्तोपास्यरूपं विषय इति कुतोऽतिप्रसङ्गादिशङ्का ।।
3.3.21,59. विद्याभेदेषु वेद्याकृतिविषमतया यावदुक्तेऽपि चिन्त्ये
 प्राप्यं सर्वोपपन्नं खलु तदिह कथं प्राप्यचिन्तानिषेधः ।
 तस्माद्बद्धस्य चिन्तास्त्विति न कलुषितो नह्यहंशब्दमुख्यः
 प्राजापत्यात्तु वाक्यादकलुषदशया भावनीयत्वसिद्धिः ।।
3.3.22,60. उद्गीथादेर्विशेषे भजनविधिरसौ स्यात् स्वसान्निध्यगीतेः
 मैवं सर्वाङ्गिभूतक्रतुमुखत इहाशेषसान्निध्यसिद्धेः ।
 सामान्यं व्यक्त्यपेक्षक्रियमपि नियमादर्शने व्रीहितावत्
 शब्दश्चोद्गीथमात्रं वदति नतु भिदां छागनीतिस्तु नात्र ।।
3.3.23,61. व्यस्तो वैश्वानरात्मा प्रतिनियतफलोदाहृतेश्चिन्तनीयः
 कृत्स्नोपास्तौ फलोक्तिस्स्तुतिरिह यदि वा कृत्स्नरूपोऽप्युपास्यः ।
 मैवं व्यस्तेषु दोषः पृथगनुकथितस्तत्फलोक्तिस्स्तुतिस्स्याद्
 दृष्टं ह्यष्टाकपालप्रभृतिषु च तथा तेन चिन्त्यस्समस्तः ।।
3.3.23,62. सामस्त्यस्यैव योगे द्रढिमवति महावाक्यतात्पर्यवृत्त्या
 व्यस्तेष्वंशाननूद्य स्तुतिनियतनयादान्यपर्यं फलोक्तेः ।
 नामादीनामुपास्तौ फलमवधितयापेक्षितं भूमवाक्ये
 नाप्येवं प्रत्यवायश्श्रुत इति विषमोदाहृतिर्नार्थसिद्धै ।।
3.3.24,63. सर्वासु ब्रह्म वेद्यं फलमपि खलु तद्ब्रह्मविद्येति चाख्या
 ध्यानाद्युक्त्येकलक्ष्ये विधिरपि भजने सर्वविद्यैक्यमित्थम् ।
 तन्नाख्यारूपभेदात् तदुपहितविधौ तेन वैशिष्ट्यसिद्धेः
 मिश्रं मध्वादिविद्याफलमिह च पृथक्काम्यविद्यासु चैवम् ।।
33.24,64. नानाशब्दादिभेदादिति कथमवदत् सूत्रकृच्छब्दसाम्ये
 न ह्येते यागदानादय इव भिदुरा भक्तिविश्रान्तिसिद्धेः ।
 सत्यं शब्दस्य भेदस्त्वयमुपचरितो रूपभेदद्रढिम्ने
 ज्ञानं ये चाविधेयं करणमिति जरतुस्तन्निरासेऽभिसन्धिः ।।
3.3.24,65. यद्वा शब्दादिभेदादिति तु कथयता सूत्रकारेण सम्यक्
 न्यासोपासे विभक्ते यजनहवनवच्छब्दभेदादभाक्तात् ।
 आख्यारूपादिभेदश्श्रुत इतरसमः किञ्च भिन्नोऽधिकारः
 शीघ्रप्राप्त्यादिभिस्स्याज्जगुरिति च मधूपासनादौ व्यवस्थाम् ।।
3.3.25,66. ज्योतिष्टोमाग्निहोत्रप्रभृतिवदधिकानन्दसिद्ध्यै समुच्चि-
 त्यर्हास्स्युर्ब्रह्मविद्या न च भजनविधिः कश्चिदेकं प्रति स्यात् ।
 कर्तुं ताः कालभेदात् क्षममिति न मिथो वासनास्थैर्यबाधात्
 सम्पूर्णब्रह्मलब्धै पृथगिह च विधिः प्रायणान्ते समाधौ ।।
3.3.25,67. रूपादीनां विशेषैर्ननु परभजनं नैकरूपं विभक्तं
 सामग्रीभेदतस्तत्फलमपि विषमं सम्मतं न्यायतस्स्यात् ।
 न स्यात् सर्वासु विद्यास्वपि हि फलतया वक्ष्यते भोगसाम्यं
 प्राप्यैक्यञ्च प्रसिद्धं बहुसरणिजुषां लोकतो वेदतश्च ।।
3.3.26,68. तत्तद्विद्यासु तादृक्फलतरतमतां वारयित्वा प्रसङ्गात्
 प्रागुक्तोद्गीथविद्याफलमथ पुनराक्षिप्य गाढीकरोति ।
 मा भूदुक्तं स्ववाक्ये फलमिह तु न सा पर्णमय्यादिनीतिः
 स्पष्टा खल्वत्र विद्या फलकरणतया वर्तमानोक्तितोऽपि ।।
3.3.26,69. तादर्थ्यं नात्र कर्मश्रुतिरवगमयेदाश्रयालम्बमात्राद्
 विद्याहानौ च युक्तं प्रतिविधिवचनं तत्फलार्थिप्रसङ्गे ।
 तारे सोपासनेऽस्तु स्तवनमनुगमात् तावता सा तु नाङ्गं
 प्रग्वक्तव्यस्य हित्वा वच इदमुपरि स्थापनीयप्रसक्त्यै ।।
3.3.26,70. विद्यैक्योद्गीथविद्याद्वितयविभजनप्राणविद्यैकभावाः
 सर्वास्वानन्दतादेर्गुणिवदनुगतिः प्राणवासस्त्वदृष्टिः ।
 शाण्डिल्यैक्यं विभज्य स्थितिरहरहमोस्सम्भृतेस्स्थानसीमा
 पुंविद्याया विभेदोऽध्ययननियतता शन्न इत्यादिकानाम् ।।
3.3.26,71. हानाद्यन्योन्ययोगस्तदुचितसमयो देवयानादिसाम्यं
 सर्वत्रास्थूलतादि व्यतिहरणमथानेकशिष्यश्रुतानाम् ।
 दह्रोपास्त्येकभावो गुणफलविधिरुद्गीथमाश्रित्य दृष्टौ
 गुण्यावृत्तिर्गुणार्थं निखिलपरतरोपास्तिवेद्यावसायः ।।
3.3.26,72. विद्यारूपा मनश्चित्प्रभृतय उचिता ज्ञानरूपक्रतुस्थाः
 क्षेत्री शुद्धोऽनुचिन्त्यः क्रतुगुणसकलोद्गीथपूर्वेषु दृष्टिः ।
 सामस्त्येनैव वैश्वानरभजनमथानेकविद्योपपत्तिः
 मोक्षार्थनां विकल्पः पुनरनियतिरुद्गीथदृष्टेरिहोचे ।।
3.4.0,1. कर्म प्राक् चिन्तयित्वा ननु परममथ ब्रह्म जिज्ञास्यमुक्तं
 पादे विद्याङ्गतोक्तिः पुनरिह वितथानेकधा त्याज्यतोक्तेः ।
 मैवं कर््््मैव तत्तद्गुणयुतविनियुक्त्यन्यभावेन भिन्नं
 विद्यानिष्पत्तिहेतुः किमपि च सुकृतं स्यान्नवृत्येकसंज्ञम् ।।
3.4.0,2. त्यागः काम्यक्रियायां क्वचन परविदः क्वाप्यनर्हक्रियायां
 स्वैकाधीनत्वबुद्धेः क्वचिदनुपधिकस्वार्थबुद्धेश्च गतिः ।
 अत्राहिंसादिकानां त्वघविहतिकृतां सर्वसाधारणानां
 ब्रूते वर्णाश्रमादिप्रतिनियतिमतामप्युपास्त्यङ्गभावम् ।।
3.4.1,3. कर्तात्मा कर्मणां यस्तदधिकमिह न ब्रह्म तस्मान्मखादौ
 तद्बुद्ध्यैवोपयुक्तास्स्युरुपनिषद इत्यज्ञमीमांसकोक्तौ ।
 जीवान्यब्रह्मचिन्तात्मकभजनविधौ कर्मणामङ्गभावं
 प्राह क्षिप्तान्यलिङ्गः कलुषशमनतस्सत्त्वसंवर्धकानाम् ।।
3.4.1,4. पादैरत्रैवमेकादशभिरपि परं ब्रह्म वेद्यं निरूढं
 भूयः किं क्षुद्रलिङ्गैर्गगनलिपिसमैः क्षोभ्यते ब्रह्मविद्या ।
 सत्यं तत्तादृगल्पश्रुतमतिकलहत्रासितच्छात्रडिम्भ-
 स्तोमक्षेमाय जैमिन्यहृदयकथितं पक्षमुत्क्षिप्य हन्ति ।।
3.4.1,5. कुर्वन्नेवेति वाक्यं परविदि नियताचारतोक्तिस्सहैवा-
 न्वारम्भो धीक्रियाभ्यामपि न नियमयेदङ्गतामङ्गितां वा ।
 विद्यापूर्वं क्रियाणां करणमनुवदद्वाक्यमन्यार्थमुक्तं
 न ह्येतद् ब्रह्मविद्यामनुवदति न चोद्गीथविद्या क्रियाङ्गम् ।।
3.4.1,6. स्वाध्यायप्राप्तये ह्यध्ययनमुदितमाघानवन्नोत्तराङ्गं
 विद्याङ्गं त्वर्थबोधो भवतु यदधिका सा स्वरूपैः फलैश्च ।
 नित्यात्मज्ञानमात्रं क्रतुषु नियमतोऽपेक्षितं नान्यविद्या
 काम्यत्यागस्सविद्ये कथमिह भविता सापि यद्यङ्गमेषाम् ।।
3.4.1,7. नाङ्गं विद्या मखादेर्न हि तदधिकृतेष्वेव तामामनामः
 स्यात्तत्तत्कर्मणां सेत्यपि न बहुविधाद् वैपरीत्योपदेशात् ।
 जाबालैरूर्ध्वरेतोविधिरपि पठितोऽनूद्यतेऽन्यैश्च तस्मात्
 प्राप्तिर्ग्राह्यान्यथापि स्वयमिह तु विधिस्तन्निषेधस्सरागे ।।
3.4.2,8. जुह्वादिस्तोत्रनीत्या भजतु रसतमाद्युक्तिरङ्गस्तुतित्वं
 मैवं तत्तद्विधानप्रकरणरहितापूर्वनिर्देशयुक्तेः ।
 तत्तद्दृष्टेर्विधानं विविधमिह समालक्षि चैतत्समीपे
 तेनानन्यार्थशिष्टे फलवति च विधिर्युज्यते कल्प्यमानः ।।
3.4.2,9. किञ्च प्राप्तेरभावान्न तदनुवदनं नाधिरोप्यस्तुतिर्वा
 युक्ता विध्येकवाक्ये गतिरियमगतेस्सात्र नासक्तिहानेः ।
 उत्कर्षः कल्प्यते चेदगतिकविषये तत्प्रसह्य प्रसह्यं
 मध्ये विद्याविधीनां वचनमिदमिति स्यात्तु विद्यार्थमेतत् ।।
3.4.2,10. विद्यार्थत्वेऽपि युक्ता स्तुतिरियमसतः कीर्तनादित्ययुक्तं
 दृष्ट्युद्देशेऽतिचारादथ च विशयनं स्यादिति त्वर्भकोक्तिः ।
 नित्येऽस्मिन्ह्यप्रमाणं प्रसजति निगमो युक्तिवार्यत्वपक्षे
 त्वित्थम्भावे बुभुत्स्ये वच इह फलवद् दृष्टिविध्यर्थमेव ।।
3.4.3,11. विद्यास्वाख्यानभेदा विधिमहिमहृतास्सन्तु पारिप्लवार्थाः
 न स्युर्विद्याविधानैः प्रकरणपठितैरेकवाक्यत्वदृष्टेः ।
 मन्वाद्याख्यानमात्रं भवति च कथितं तत्र पारिप्लवार्थं
 तेनाकाङ्क्षानिवृत्तौ न तदधिकपराख्यानतादर्थ्यक्लृप्तिः ।।
3.4.4,12. यज्ञादेरङ्गभावाच्च तदनधिकृतेष्वङ्गिनोऽधिक्रिया स्यात्
 विद्यैवं नोर्ध्वरेतस्स्विति न बहुविधस्वाश्रमार्हाङ्गतोक्तेः ।
 विद्यायोगश्चतुर्णां विधिरपि हि समश्श्रूयते स्मर्यते च
 प्रायेणौचित्यभूम्ना मुनिभिरभहितं क्वापि मोक्षाश्रमत्वम् ।।
3.4.5,13. त्यक्ते यज्ञादिधर्मे परभजनविधेरूर्ध्वरेतस्सु दृष्ट्या
 विद्या तेनानपेक्षा गृहवति च भवेदित्यनालोचितोक्तिः ।
 यज्ञेनेत्यादिकाभिश्श्रुतिभिरवगता ह्यस्य सा तत्प्रसाध्या
 जिज्ञासार्थत्ववादो जिगमिषति पदेत्यादिनीत्या निवर्त्यः ।।
3.4.5,14. नन्विच्छार्थत्वहानिर्जिगमिषति पदेत्यादिके गत्यभावात्
 श्रुत्युक्तेऽस्मिंस्तथा नेत्यसदिह च यतो गत्यभावस्समानः ।
 इच्छा स्याद्धीविशेषात्तदनुपजनने कर्मभिस्सा न साध्या
 जिज्ञासां प्राप्तुमिच्छोर्न च न भवति तज्ज्ञानमिष्टं पुरैव ।।
3.4.5,15. नन्वत्रेच्छानुवृत्तिं प्रति विहितमिदं कर्म योज्यम् ततः किं
 नेच्छार्थं धीविशेषप्रजननमुदितं तावता वारितं स्यात् ।
 ज्ञानार्थं कर्मविध्यन्तरमपि विविधं नापलापक्षमं ते
 निध्यानन्यायतोऽतस्त्वनुवदति विधेयेष्टतां सन्प्रयोगः ।।
3.4.6,16. यज्ञादिव्यापृतत्वादनिभृतकरणे सर्वकालं गृहस्थे
 शान्त्यादीनामयोगात्तदितरविषयास्ते गुणा इत्ययुक्तम् ।
 प्रव्रज्यादिस्थितानामपि तदुपधिकानेकधर्मप्रवृत्तेः
 तत्सर्वं सह्यते चेत्सह तदपि फलाद्युज्झनञ्चात्र तुल्यम् ।।
3.4.6,17. प्रज्ञातस्वापराधाः प्रभुमनुतपने लोकसिद्धैरुपायैः
 आत्मार्हैरर्चयन्तः क्रमशमितरुषस्तस्य सेवां लभन्ते ।
 इत्थं नश्शास्त्रसिद्धैरिदमनिदमिति स्वाधिकारैर्विभक्तै-
 निष्प्रत्यूहः प्रसादो निरुपधिसुहृदश्श्रीधरस्स्याधिगम्यः ।।
3.4.7,18. आहारस्य व्यवस्था न भवति वचनात्प्राणविद्याधिकर्तुः
 सामान्यस्थो निषेधो बलवति हि विधौ संकुचेदित्ययुक्तम् ।
 अङ्गत्वेनाविधेस्स्यादनुमतिवचनं प्राणभङ्गप्रसङ्गे
 पश्यैतत्प्राणनिष्ठादधिकमहिमनि ब्रह्मनिष्ठे ह्युषस्तौ ।।
3.4.8,19. वर्णादेः कर्मणां हि श्रुतिभिरभिदधे ब्रह्मविद्याङ्गभावः
 तस्मादब्रह्मनिष्ठे तदननुसरणात्स्वैरितैवास्तु मैवम् ।
 नित्यत्वस्यापि सिद्धेस्तदुचितविनियुक्त्यन्यभावानुसारात्
 तन्त्रं काम्याग्निहोत्रादिवदिह परविन्नित्यवर्गेऽपि योज्यम् ।।
3.4.9,20. दारालाभे विरक्तेर्म्रदिमनि च भवेदन्तरेणाश्रमान् यः
 तस्मिन्निश्शेषधर्मत्यजि भवतु कथं ब्रह्मविद्येति चेन्न ।
 सामान्यैर्वर्णधर्मैर्गुणनियतियुतैस्सा हि तत्रापि साङ्गा
 भीष्मादौ दृष्टमेतद् भवति तु वृषले गत्यभावादभावः ।।
3.4.9,21. आरूढो नैष्ठिकादित्रयमथ पतितस्तत्परावर्तनाद्यः
 तत्रापि ब्रह्मविद्या भवतु सहकृता तद्दशार्हैस्स्वधर्मैः ।
 मैवं यद्यप्यभीच्छन्त्युपपतनमिदं शोधकञ्चास्त्यनेकं
 सर्वार्हं कीर्तनाद्यं तदपि तदुचितो नैष तादृङ्निषेधात् ।।
3.4.9,22. प्रायश्चित्तं वदन्ति ह्युपपतनमहापातयोर्ब्रह्मयोगं
 प्राप्ते पाते प्रमादाद् विदधति मुनयो योगिनां योगमेव ।
 तस्मादारूढपातेऽप्यधिकृतिरिति नाचोदनीयं हि शास्त्रं
 यावज्जीवं तु तन्निष्कृतिरिति नियमस्सूत्रकाराद्यभीष्टः ।।
3.4.9,23. यो बालं हन्ति यस्स्रीं शरणमुपगतं यश्च यो वा कृतघ्नः
 प्रायश्चित्तैर्विशुद्धानपि जगदुरिमान्साधुसंसृष्ट्यनर्हान् ।
 स्मृत्याचारानुसारादिह च गतिरियं दर्शिता सूत्रकारैः
 शास्त्रं नश्शासनीयं यदि भवति तदा सम्प्लुतो धर्मसेतुः ।।
3.4.10,24. ब्रह्मांशत्वे समाने गुणविषमतया शुद्ध्यशुद्धिस्वभावैः
 देहैर्योगादनुज्ञापरिहरणमपि प्रेक्षणस्पर्शनादेः ।
 इत्येवं सूत्रितं प्राक् पुनरिह विविधालेपकक्षोभशान्त्यै
 सम्यग्ज्ञातात्मनोऽपि स्वतनुसमुचिताचारतः प्रत्यबोधि ।।
3.4.11,25. उद्गीथादावुपास्तिर्भवति हि फलिना यज्वनैवात्र शक्या
 तस्मात्तत्कर्तृकासाविति यदि न परिक्रीतकर्माश्रयत्वात् ।
 ऋत्विक्साध्या यथान्ये गुणफलविधयोऽनूद्यते चैवमेषा
 शक्यत्वं नह्युपाधिर्विधिबलनियतेस्स्वामिभृत्यक्रमेण ।।
3.4.12,26. मन्तव्यत्वे श्रुते सत्यथ मुनिरिति वागस्तु तस्यानुवादः
 कश्चिन्न ह्यत्र दृष्टो विधिरिति पुरः पण्डितत्वस्य लब्धेः ।
 ऊहापोहार्हता हि श्रवणमननतोऽनन्तरं पण्डितत्वं
 मौनख्यातिः प्रकृष्टे मनन इति विभौ धारणाद्युक्तिरेषा ।।
3.4.13,27. शिष्टं बाल्येन तिष्ठासनमपि विदुषो बालकृत्यं तदस्तु
 भर्तुं बालस्य भावो नतु सुशक इति स्वैरितास्येति चेन्न ।
 दुश्चारित्रादमुं नाविरत इति वचस्सन्निरुन्धे ह्यतोऽसौ
 माहात्म्यं स्वं निगूहेदिति मुनिविहिते बाल्यविध्याशयस्स्यात् ।।
3.4.14,28. भोगार्थोपासनानां स्वजनसुकृतैस्तत्क्षणादुद्भवस्स्यात्
 स्वर्गादिस्त्वत्र देहे न घटत इह तु स्वान्तशुद्ध्योपपत्तिः ।
 स्नानप्रायत्यनीतिस्तत इति न पुरो विघ्नसम्भावनोक्तेः
 कारीर्यादौ तदर्हैस्सगुणविरचितेऽप्यस्ति विघ्नः कदाचित् ।।
3.4.15,29. अस्त्वन्यत्रान्तरायः प्रबलतममिदं सात्त्विकत्यागयुक्तं
 कर्म प्रोक्तं निवृत्त्याह्वयमिति सपदि ब्रह्मविद्यां विदध्यात् ।
 मैवं तस्माद् बलीयान् यदि भवति परब्रह्मभक्तापराधः
 तच्छान्तौ तत्प्रसूतिस्स न यदि झटिति स्यात्परोपास्तिलाभः ।।
3.4.15,30. विद्यार्थत्वं क्रियाणां व्यभिचरणवशान्नेति शङ्कापनुत्त्यै
 प्रत्यूहानाञ्चतुर्णां प्रशमनमुचितं सर्वदेति प्रसिद्ध्यै ।
 निष्प्रत्यूहस्य सद्यः फलमिति च सतां तोषहेतोरमुष्मिन्
 पादान्ते न्यासिषातामनियमविषयौ शास्त्रकर्त्राधिकारौ ।।
3.4.15,31. प्रत्यूहस्य प्रसङ्गः क्षम इह परवित्कर्मणां तद्विधूत्यै
 भोगार्थोपास्तिहेतुष्वयमनुकथितः किं मुधात्रेति चेन्न ।
 काम्ये निर्विघ्नबुद्ध्या पतति मतिरतस्तत्र वैराग्यभूम्ने
 तत्प्रत्यूहप्रसक्तिर्भवति फलवती स्याच्च विद्यार्थकाम्यम् ।।
3.4.15,32. विद्या कर्माङ्गिका स्याद्रसतममुखधीश्चोदिता प्राप्त्यभावात्
 आख्यानानाञ्च विद्याविधिसविधजुषां तद्विधानार्थतैव ।
 विद्या साङ्गोर्ध्वरेतस्स्वपि गृहवति सा यज्ञदानाद्यपेक्षा
 शान्त्याद्यर्हो गृहस्थोऽप्यविपदि विदुषोऽप्यन्नशुद्ध्यैव सिद्धिः ।।
3.4.15,33. एकं विद्याश्रमार्थं विधुरमवियुतं विद्ययाहुश्च्युतं न
 क्रत्वङ्गे दृष्टिर्ऋत्विक्कृतिरथ मुनिता चोदिता ध्यानसिद्ध्यै ।
 बाल्यं शक्त्यादिगुप्तिर्बलवदभिहतैः कर्मभिर्नान्यविद्या
 तद्वन्मुक्त्यर्थविद्या स्वजनकसुकृतैरित्युवाचात्र पादे ।।
3.4.15,34. वाक्यार्थज्ञानमात्रं कतिचन कुदृशो मुक्त्युपायं गृणन्ति
 ज्ञानं कर्मेति युग्मं करणमिति समुच्चित्य मन्यन्त एके ।
 कर्मप्राधान्यमन्ये निजगदुरपरे मुक्तिमिच्छन्त्यसाध्यां
 सर्वे तेऽप्यत्र कर्माङ्गकभजनविधिस्थापनोक्त्या निरस्ताः ।।
3.4.15,35. यद् दुःखं वर्तते तत्क्षणभिदुरतया न स्वयत्नोपरोध्यं
 नातीतार्थञ्च यत्नो न च सुपरिहरं भाविहेतौ समग्रे ।
 दुःखात्यन्तोपरोधे करणविधिरतो व्यर्थ इत्यर्धरम्यं
 प्रायश्चित्त्या कृतानां परमकरणतो दुःखसामग्र्यपोहात् ।।
3.4.15,36. राजद्विष्टादि सर्पाद्यपि परिहरसि च्छत्रपूर्वं बिभर्षि
 प्रायश्चित्ताप्रवृत्तौ फलति दुरितमित्येवमीहामिहेच्छ ।
 उत्प्रेक्षारूढभाव्यापजयशमनतस्स्वोक्तिसाफल्यमिच्छन्
 पश्यंश्चाबालतिर्यग्भयचकितगतिं जोषमित्थं जुषस्व ।।
3.4.15,37. साध्यं वा साधनं वा स्वविहितविपथैर्दुर्निरूपं वदन्तः
 तद्वादे किं प्रवृत्ताः किमिति च विदधत्यन्वहं भोजनादीन् ।
 मुक्तेर्नित्यत्वसिद्ध्या भजनमफलमित्यप्यसत् प्रागसिद्धेः
 सांख्यास्त्वत्रानुयोज्यास्सकरणदशया नित्यमुक्तिं गृणन्तः ।।
3.4.15,38. मोक्षोभावे मुधा स्यात्सपरिकरमिदं साधनं चिन्त्यमानं
 मुक्तिश्चेद् भ्रान्तिसिद्धा भ्रम इह भविता यावदात्मस्वरूपम् ।
 क्षेत्रज्ञं नित्यमुक्तं कथयितुरफलस्साधनाध्याय इत्थं
 प्रध्वंसात्मा हि मुक्तिर्नयविदभिमता सा तु भावात्मिका नः ।।
3.4.15,39. सन्तत्यात्मा कपालप्रभृतिबहुविधावस्थयान्यत्र नाशो
 धीसङ्कोचप्रणाशो विकसनमतथाभूतमत्रागमात्स्यात् ।
 मन्यन्तेऽन्ये तु धारावहनमतिनयात् सन्ततिं मुक्तबुद्धेः
 सामग्री चेश्वरेच्छाप्रभृतिसमुदयस्स्यादनावृत्तिरेवम् ।।
स्स्वधर्मैः प्रकृतिपुरुषतो भेदवादः कथं स्यात्।।"
