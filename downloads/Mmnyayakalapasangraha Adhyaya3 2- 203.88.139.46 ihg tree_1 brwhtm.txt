।। तृतीयाध्यायस्य द्वितीयः पादः ।। 
गमनागमनप्रकारचिन्ता 
विहितोपासिसिषाप्रसिद्धिहेतोः । 
न तु कश्चन दोषमात्मसंस्थं 
यदि नेक्षेत तदा परं ह्युपास्ते ।। 9 ।।
7 ।। सन्ध्याधिकरणम् ।। 1 ।। 
गुणित्वतः सन्निधितश्च जीवः 
स्वाप्नार्थकर्तेति न शंक्यमेतत् । 
असंभवत्वात् अहितक्रियायाः 
तिरोहितत्वेन गुणस्य चास्य ।। 10 ।। 
8 ।। तदभावाधिकरणम् ।। 2 ।। 
श्रुतौ विशेषाग्रहणात् सुषुप्तेः 
नाड्यः पुरीतत् परमोऽथवा स्यात् 
भूमिस्त्वितीदं न, विकल्पदोषात् 
प्रासादखट््वाशयनादिवत् स्यात् ।। 11 ।। 
9 ।। कर्मानुस्मृतिशब्दविध्यधिकरणम् ।। 3 ।।
प्राप्त्या परस्याखिलकर्मनाशात् 
अन्यः प्रबोद्धा न पुनः सुषुप्तः । 
नैवार्थवत्त्वात् विधिकर्मणोः स्यात् 
अनुस्मृतेः व्याघ्र इति श्रुतेश्च ।। 12 ।। 
10 ।। मुग्धाधिकरणम् ।। 4 ।। 
प्राणस्य सर्वेन्द्रियसंहृतेश्च 
व्यापारहानेर्मरणं तु मूर्च्छा । 
मुग्धेऽर्धलाभो मरणस्य सा स्यात् 
आकारवैषम्यसमुत्थितिभ्याम् ।। 13 ।। 
11 ।। उभयलिङ्गाधिकरणम् ।। 5 ।। 
आत्मेच्छया वाऽप्यतिहेयभावात् 
पूयादिसङ्गः स परस्य दोषः । 
तत्स्थानसंबन्धितयेति, नैतत् 
सर्वत्र निर्दोषगुणित्वशब्दात् ।। 14 ।। 
12 ।। अहिकुण्डलाधिकरणम् ।। 6 ।। 
नानात्वैकत्वयुक्तेः परिणमनमचित्त्वेन चेत् बाधितत्वं 
निर्दोषत्वश्रुतेः स्यात् अथ तदुभययोरेकसामान्ययोगः । 
नैतत् स्यान्नैव लोके क्कचिदपि कथितः खण्डशब्देन मुण्डः 
तस्मादंशत्वमंशित्वमपि हि जगतो ब्रह्मणश्चाऽऽत्मवत् स्यात् ।। 15 ।। 
13 ।। पराधिकरणम् ।। 7 ।। 
सेतुत्वव्यपदेशतो मिततया संशब्दनात् प्रापक 
श्रुत्या चापि ततो यदुत्तरतरं त्वित्येव भेदग्रहात् । 
प्राप्योऽन्यः परतोऽपि कश्चिदिति यन्नैतत् त्वसंभेदनात् 
ध्येयत्वादपवर्गसाधनतया हेतुत्वसंशब्दनात् ।। 16 ।। 
14 ।। फलाधिकरणम् ।। 8 ।। 
साक्षात् क्रमात् वा फलदत्वदृष्टेः 
अत्रापि कर्मैव फलं ददातु । 
नैवेदमन्यार्थतया तु क्लृप्तेः 
श्रुतिस्मृतिभ्यश्च स एव दत्ते ।। 17 ।। 
स्वप्नः सुषुप्तिः प्रतिबोधनं च 
मूर्च्छा च जीवस्य, परस्य चापि । 
निर्दोषभावो जगदंशभावः 
सर्वेश्वरत्वं फलदातृता च ।। 18 ।। 
न्यायैश्चतुर्भिराद्यैः विचिन्तितः पूर्वपादशेषस्तु । 
तस्मादत्र तु पादे सुसङ्गतं पञ्चमात् प्रभृति ।। 19 ।।
स्थानित्वात् अचिदैक्यात् अवरत्वात् अफलदत्वाच्च । 
अनुपास्यं इति तु शङ्कां शकलयति स्मौत्तरैः चतुर्भिः इह ।।  
।। इति तृतीये द्वितीयः ।।