2.2.1.
	1. बाधाभावादित्यादि। निगमे ब्रह्महेतुत्ववादे बाधाभावात् अपम्पे स्थितवति सति। वीतरागः- वादिविजयख्यातिलाभादिविरक्तस्सूत्रकारः। अत्र- रचनादिपादे। भूयः किं परपरीवादं वदति? इति- एवंशङ्कनम्, अयुक्तम्। प्रख्यातप्राच्यनैकप्रतिसमयभवन्मन्दसंदेहशान्त्यै-प्रख्यातैः प्रसिद्धैः प्राच्यः अनादिसिद्धैः नैकैर्बहुप्रकारैः प्रतिसमयैर्वेदान्तविरोधिसिद्धान्तौ र्हेतुभिर्भवतो जायमानस्य मन्दबुद्धीनां 
सन्देहस्य 'किं वेदान्तसिद्धान्तः प्रमाणमुत कापिलादितन्त्राणि प्रमाणम्' इत्येवंरूपस्य शान्त्यै। तुल्यत्वभ्रान्तिसिद्धा प्रकरणसमता- वेदान्तेन तुल्यानि पक्षान्तराणीति भ्रान्तिसिद्धा सत्प्रतिपक्षता। तर्कपादेन- अनेन द्वितीयाध्यायद्वितीयपादेन। वार्या- वारणीया। अतस्सफल एव तर्कपादारम्भ इतिभावः।।
	2. षड़्विंशालम्बीत्यादि। ष़ड्विंशालम्बि- अचित्तत्त्वानि चतुर्विंशतिः प़ञ्चविंशो हि जीवः षड्विंशः परमात्मेति क्रमेण षड्विंशतितत्त्वावलम्बनम्। साङ्ख्यम्- साङ्ख्यदर्शनम्। योगतुल्यम्- योगशास्त्रमसतयेत्यर्थः। भारते स्फुटतरपठितम्- 'सांख्यं योगः' इत्यादिना 'न हन्तव्यानि हेतुभिः' इत्यन्तेन हेतुहन्तव्यं नेत्यादरणीयतया स्फुटतरं यथातथा पठितं प्रतिपादितम्। सर्वतत्त्वान्तरात्मा- परमात्मा। तत्स्थत्वात्तु- पञ्चविंशजीवान्तर्यामितयावस्थानात्तु। पञ्चविंश इति च- 'पञ्चविंश आत्मा भवति' इत्यादिश्रुतिषु पञ्चविंश इिति च। निगमितः- उक्तः। तस्मात् सेशानतन्त्रम्- सेश्वरसाङ्ख्यपक्षमेव। प्रतिवदति- प्रतिक्षिपति।।
	3. अव्यक्तादीनित्यादि। अव्यक्तादीन् पदार्थान्। अनुमितिमुखतः- अनुमानमुखेन। स्वबुद्ध्या  कल्पयन्तः साङ्ख्याः। षट्त्रिंशत्तत्त्ववादप्रभृतिषु- शैवादिपरिकल्पितेषु षट्त्रिंशत्तत्त्ववादप्रभृतिषु। कथं सङ्गं नेच्छन्ति। तुल्याक्षेपोपपत्तीः- साङ्ख्यदर्शनोपर्याक्षेपे सति साङ्ख्या यदि किञ्चिदुपपन्नं वदन्ति तदन्यवादिभिरपि वक्तुं शक्यमिति तुल्याक्षेपोपपत्तियुक्ताः। श्रुतिनियतिमुचाम्- श्रुत्युक्ततत्त्वादिव्यवस्थामुल्लङ्घ्य वदतां साङ्ख्यवैशेषिकादीनाम्। कल्पनाः- तत्त्वोपायादिकल्पनाः। सम्मृशन्तः- परामृशन्तो वेदान्तवादिनामग्रगण्याः। दृष्टम्- अबाधितप्रत्यक्षसिद्धम्। नापह्नुवीरन्- नापलपेयुः। लघुम्- लाघवयुक्तम्। अनुमिनुयुः- अनुमानवृत्तान्ते हि गुरुर्न कल्प्यते लघुरेव पक्षः स्वीक्रियत इति न्यायविदां प्रक्रिया। शेषम्- प्रत्यक्षानुमानासिद्धमर्थम्। शास्त्रादिच्छन्ति- अप्राप्तत्वात् शास्त्रेणैवाङ्गीकुर्वन्ति।।
	4. कार्यं किञ्चिदित्यादि। किञ्चित्कार्यम्- लोकसिद्धं पटादि कार्यम्। कुविन्दप्ऱभृतिविरचितं दृश्यते- कुविन्दाः पटनिर्मातारः, तत्प्रभृतिभिस्तत्प्रमुखैर्विरचितं निर्मितं दृश्यते। तन्तुमृदादिकमचेतनं तन्तुवायकुलालादिचेतनाधिष्ठितमेव पटघटादिरूपेण परिणममानं दृश्यत इत्यर्थः। अन्यच्चसर्वम्- सकर्तृकत्वेनास्माबिरदृष्टं महीमहाधरमहार्णवादिकं सर्वमपि वस्तुजातम्। कर्त्रायत्तम्- ईश्वररूपकर्त्रधिष्ठितमेव। श्रुतम्- श्रुत्यादिभिरवगतम्। तत्- तस्मात्। क्वचिदपि- कुत्रापि। पराधीनताभङ्गदृष्टिर्न- ईश्वराधिष्ठानाभावसिद्धिर्न भवति। पङ्ग्वन्धक्षीरपाथस्तृणजलदतटिद्वाय्वयस्कान्तपूर्वैर्दृष्टान्तैः- पङ्ग्वन्धौ गमनशक्त्या दृक्शक्त्याच विकलावपि परस्परोपकारात् गमनं कुर्वाणौ, क्षीरं चेतनानधिष्ठितमेव दधिरूपेण परिणममानं दुग्धम्, पाथः स्वयमेव हिमकरकादिरूपतया परिणतं जलम्, तृणं तथा पशुदेहपुष्ट्यादिहेतुभूतं तृणम्, जलदः चेतनाधिष्ठानं विनैव सामुद्रसलिलग्रहणवर्षणादिकं कुर्वाणो धूमज्योतिस्सलिलवायुसङ्घातात्मा मेघः, तटित् मेघोदरे स्फुरन्ती स्तनितादिहेतुर्विद्युत्, वायुः महानगकम्पनादिहेतुर्वातः, अयस्कान्तः चेतनाधिष्ठानं विनैवायः कर्षणादिकं कुर्वाणोऽयस्कान्तः, एतत्पूर्वैः एतत्प्रभृतिभिर्दृष्टन्तैः। त्वदिष्टम्- अचेतनानां चेतनाधिष्ठानं विनैव परिणाम इति त्वदभिमतम्। न फलति- न सिध्यति। नः- श्रुत्या ईश्वराधिष्ठानं साधयतामस्माकं वेदान्तिनाम्, अनुमानेनेश्वराधिष्ठानं साधयतां वैशेषिकादीनाञ्च। तदखिलम्- पूर्वोक्तं क्षीरपाथःप्रभृति वस्तुजातम्। चेतनाधिष्ठितम्- श्रुत्या अनुमानेन च चेतनाधिष्ठितमेव साध्यते। पक्षमेव दृष्टान्तं कृत्वा पक्षे साध्याभावसाधनमनुमानवार्त्तानभिज्ञानां प्रक्रियेति भावः।।
	5. नन्वत्रेत्यादि। ननु- आमन्त्रणे। अत्र- एतत्प्रकरणे। अचेतनानाम्- प्रकृत्यादीनाम्। स्वसमुचितविधौ- स्वोचितकार्यनिष्पादने। कर्त्रधीनत्वम्- चेतनपरतन्त्रत्वं तदधिष्ठितत्वमिति यावत्। उक्तम्- प्रतिपादितम्। अस्मिन्नधिकरणेऽचेतनानामीश्वराधिष्ठानमनुमानेन साध्यत इत्यर्थः। शास्त्रारम्भे- शास्त्रारम्भसमर्थनपरे शास्त्रयोनित्वाधिकरणे तु। विधातुः- जगत्कर्तुः। अनुमितिं सूत्रकार एव व्यनुदत्- निराचकारेत्यर्थः। तेन सूत्रकारः किम्परः- किमभिप्रैतीत्यर्थः। इयं पृच्छा- अयं प्रश्नः। नातितुच्छा- अतितुच्छा न भवति। उचितप्रश्नकरणसन्तोषेणैवमुक्तिः। तत्- सूत्रकारहृदयम्। अवहितः- गम्भीरत्वात् सावधानस्सन्, श्रृणु। सर्वकृत्- सर्वस्रष्टा। तदुभयनियमादर्शनात्- ईश्वरसदसद्भावरूपोभयार्थनियमादर्शनात्, ईश्वरसद्भावव्याप्तियुक्तलिङ्गस्य तदसद्भावव्याप्तियुक्तलिङ्गस्य चादर्शनादित्यर्थः। अनुमातुं च न शक्यः, अपह्नोतुं 
बाधितु़ञ्च न शक्यः, इति अमंस्त- सूत्रकार एवममनुत, इदं तस्य हृदयमित्यर्थः। सर्वस्रष्टा परमपुरुषो नानुमानेन साधयितुं शक्यत इति शास्त्रयोन्यधिकरणभावः, स एव परमपुरुषो नानुमानेन बाधितुं शक्यत इत्येतधिकरणभावः, यत् येन प्रमाणेन साधयितुं योग्यं तदेव हि तेन प्रमाणेन बाधितुमपि शक्यते यथा प्रत्यक्षसिद्धो घटादि स्तेनैव बाध्यते न पुनः प्रत्यक्षाविषयः परमाण्वादिस्तेन बाध्यते एवमनुमानाविषयत्वादीश्वरस्तेन साधयितुं बाधितुं च न शक्यत इति सूत्रकारहृदयमिति भावः।।
	6.सत्त्वाद्यानित्यादि। सत्त्वाद्यान्- सत्त्वमाद्यं येषां सत्वरजस्तमसां ते तथा। तद्गुणसंविज्ञानो बहुव्रीहिः। तान्। द्रव्यभेदान्- द्रव्यविशेषान्। समाहारतः- साम्यावस्थापन्नसङ्घातात्मकत्वेन। त्रिगुणमिति- गुणत्रयसमाहारात्मकं प्रधानमिति। कल्पयन्तः- साङ्ख्याः। तेषाम्- सत्त्वादीनाम्। नित्यं विभुत्वे- नित्यं विभुत्वेन स्वीकारे। तथा तैस्स्वीकृतत्वादेवेत्यर्थः। अत्र- जगत्सृष्ट्यादिविषये। स्वकल्पितमिति शेषः। समविषमदशादि- समदशा विषमदशा च आदिर्यस्य समुदायस्य, एकदेशे साम्यं एकदेशे वैषम्यञ्चान्यशब्दार्थः। अत्रापि तद्गुणसंविज्ञानः। कीदृक्- कीदृशम्। वदेयुः- सत्त्वादीनां साम्ये संहारः, तेषां वैषम्ये सृष्टिरिति संहारसृष्ट्याद्यपेक्षितसाम्यवैषम्यदशा तेषां नित्यविभुत्वस्वीकारविरुद्धेत्यर्थः। प्रकृतिपुरुषयोरन्योन्याध्यासक्लृप्तिः- जीवगतस्य भोक्तृत्वस्य प्रकृतौ प्रकृतिगतस्य कर्तृत्वस्य जीवे चाध्यासइत्येवमन्योन्यधर्माध्यासकल्पना। भोगमोक्षोपपत्त्यै- संसारमोक्षयोरुपपत्त्यै। छायापत्त्यादिनीत्या- जपाकुसुमरागस्य स्फटिके छायापत्त्यादिन्यायेन। भवद्भिः स्वीक्रियत इति शेषः। इयम्- पूर्वोक्ताध्यासकल्पना। उभयाचेतनत्वे- उभयोः प्रकृतेः पुरुषस्य च अचेतनत्वे चेतनत्वाभावे। कथं घटेत- कथमुपपद्येतेत्यर्थः। विद्यमानमेव ह्यन्यत्र कल्प्यते न पुनरविद्यमानम्, इह तु चेतनत्वं जीवे न विद्यते जीवस्य ज्ञानमात्रत्वेन चेतनत्वस्य चैतन्याश्रयत्वरूपस्य भवद्भिरनङ्गीकारात्, नापि प्रधाने चेतनत्वं अचेतनस्वभावत्वादेव, ज्ञानचिकीर्षाप्रयत्नवत्त्वमेव हि कर्तृत्वम्, त्रयाणामपि जीवनिष्ठत्वेन प्रकृतिसम्बन्धो नास्त्येव, न च भोक्तृत्वं जीवनिष्ठं भवत्पक्षे पुरुषस्य पुष्करपलाशवन्निर्लेपत्वेन ज्ञानादिसर्वधर्मविधुरत्वात् तेनोभयत्रोभयमपि नास्तीत्यन्योन्याध्यासक्लृप्तिर्न घटत इति भावः।।
	7. पुंसामित्यादि। इदं भोगापवर्गप्रभृति- भोगापवर्गादिकं फलम्। पुंसाम्- पुरुषाणां चेतनानाम्। तच्च सर्वम्- पुरुषसम्बन्धितयोक्तं तत्सर्वं फलजातम्। प्रधाने- त्रिगुणद्रव्य एव। 'बध्यते मुच्यते च नानाश्रया प्रकृतिः' इति भोगमोक्षादिकं प्रकृतेरेवेत्यर्थः। इह- साङ्ख्यदर्शने। द्रष्टृत्वादेः- प्रकृतिद्रष्टृत्वादिहेतुभ्यः। पुरुषः- जीवः। पृथक्- पृथक्तया। क्लृप्तः- निश्चितः 'सङ्घातपरार्थत्वात्' इत्यादितदीयवचनात्। द्रष्टृतादिश्च- जीवसम्बन्धितयोक्तो द्रष्टृतादिश्च। बुद्धौ- अन्तः करणे। बद्धस्य- जीवस्य। मुक्त्यै- मुक्तिलाभाय। शास्त्रम्- साङ्ख्यशास्त्रम्। मुनिः- कपिलः। अकृत- निर्मितवान्। ततः- तेन शास्त्रेण नित्यमुक्तोऽस्मि च। इत्याद्यन्योन्यव्याहतोक्तिम्- एवमादिकां पूर्वोत्तरविरुद्धोक्तिम्। जैनभक्ताः- विरुद्धभाषणेन जैनतुल्यतया जैनभक्तास्साङ्ख्याः। वृषलपरिणये- शूद्रविवाहसमये जपन्तु। द्रमिडदेशे याज्ञिकैर्वृषलविवाहकाले पठ्यमानविरुद्धार्थकवाक्यतुल्यतया साङ्ख्यवाक्यानि शूद्रविवाहमन्त्रवत् परिहासयोग्यानीत्यर्थः।।
2.2.2.
	1. कल्प्येत्यादि। कल्प्योपादानम्- अनुमानकल्प्यञ्च तदुपादानञ्च एवम्भूतम्। एकं परममहत्- प्रधानम्। अधिक्षिप्य- निरस्य। दृष्टात्- त्रसरेणोः। समधिकवपुषः- अधिकस्वरूपस्य कल्प्यस्येत्यर्थः। नानाविधाणूपादानौघस्य- पार्थिवाप्यतैजसवायवीयाणुरूपोपादानौघस्य। कल्पनेऽनिष्टमाह। इयमेका पूर्वोत्तराधिकरणसङ्गतिः। प्राज्ञाधिष्ठानशून्यप्रकृतिपरणतिः- ईश्वरानधिष्ठितमूल्प्रकृतिपरिणतिपक्षः। प्राक्- पूर्वाधिकरणे, निरस्ता। अथ- अस्मिन्नधिकरणे। सेशम्- सेश्वरम्। सूक्ष्माणुद्रव्यमूलद्व्यणुकमुखजगत्सृष्टिपक्षम्-सूक्ष्माः अतीन्द्रियाः अणवः परमाणव एव द्रव्याणि मूलं आदिकारणं यस्यास्तादृश्याः, द्व्यणुकादिक्रमेण जगत्सृष्टेः पक्षं सिद्धान्तं, यद्वा सूक्ष्माणुद्रव्यमूलकं यत् द्व्यणुकं तदादिरूपस्य जगतस्स्सृष्टेः पक्षम्। पिनष्टि- निराकरोतीत्यर्थः।
	2. प्रागेवेत्यादि। प्रागेव- पूर्वपाद एव। आरम्भणोक्तौ- आरम्भणाधिकरणे। प्रागसद्द्रव्यक्लृप्तिः- उत्पत्तेः प्रागविद्यमानस्यैव द्रव्यस्योत्पत्तिरिति कल्पना। अपहृतविषया- प्रागप्यवस्थान्तरेण विद्यमानस्यैव द्रव्यस्य 
पुनरन्यावस्थाप्राप्तिरिति स्थापनेनापहृतावकाशा। इदानीं तु काणादानां बहुमुखम्- समवाय्यसमवायिनिमित्तभेदेन बहुप्रकारम्। कारणप्रक्रियांशम्- कारणप्रक्रियाभेदान्। क्षिपति- निराकरोतीत्यर्थः। उक्तमेव विवृणोति पश्चार्धेन। अनुमितिशरणैः- काणादादिभिः। त्रेधा- समवाय्यसमवायिनिमित्तभेदेन त्रैविध्येन। हेतौ- कारणे, विभक्ते सति। तत्तदंशे, यथार्हम्- यथायोगम्। विकल्पक्रमविविधगतीन्- विकल्पक्रमेण विविधप्रकारान्। व्याघातादीन्- बाधकान्। अत्र-अस्मिन्नधिकरणे। सूत्रैः- 'महद्दीर्घवत्' इत्यादिसूत्रैः। सूत्रकारो व्याहरतीत्यन्वयः। अतो न पौनरुक्त्यमिति हृदयम्।
	3. दृष्टस्याणोरित्यादि। दृष्टस्य- जालसूर्यमरीचिस्थतयोपलभ्यमानस्य। अणोः- त्रसरेणोः। प्रसूतिम्- कारणम्। द्व्यणुकम्- द्व्यणुकाख्यमणुविशेषम्। अणुमपि- द्व्यणुककारणतया परमाणुशब्दवाच्यमणुमपि। अनुमित्या स्थापयन्तः काणादाः। दृष्टाकारानुसारात्- अन्यत्र दृष्टाकारस्यैव कल्प्येऽप्यनुसरणीयतया। अत्र- परमाणौ। निरवयवतादि- निरवयवत्वप्रभृति धर्मजातम्। वक्तुम्- प्रतिपादयितुम्। न क्षमेरन्- न शक्नुयुः। द्रव्यान्तरारम्भकस्य द्रव्यस्य निरवयवत्वमन्यत्र क्वाप्यदृष्टमित्यस्मिन्नपि द्व्यणुकारम्भके परमाणौ न निरवयवत्वं वक्तुं शक्नुयुरित्यर्थः। अणुपरिमाणतारतम्यविश्रमस्थानतया परमाणुकल्पनं व्यर्थमनर्थावहञ्चेति भावः। जालकालोकलक्ष्ये- जालसूर्यमरीचिषूपलभ्यमाने। सूक्ष्मे-त्रसरेणौ तु। सर्वम्- दूषणाभासजातं नामेति न्यायेन सोढुं शक्यते। स्मृतिस्तु- हिरण्यदानफलप्रशंसापरा त्रसरेणुतदवयवद्व्यणुकादितुल्यपरिमितिकहिरण्यदातुः फलविशेषान्निर्दिशन्ती स्मृतिस्तु। तद्भागान्- त्रसरेण्ववयवान्। ख्यापयेद्वा- प्रख्यापयेद्वा। अत्र मा वा इति शेषः। अफलतया- परिमितहिरण्यदानप्रशंसापरायास्तस्यास्त्रसरेण्ववयवख्यापने वैफल्यात्। आन्यपर्येण- उक्ततात्पर्यान्तरेण। नेया- नेतुमर्हा।
	4. विश्रान्तिरित्यादि क्वचित्- परमाणौ। विश्रान्तिर्न चेत्- अवयवधाराविश्रमो नास्ति चेत्। अवयवनिवहानन्त्यतः- अवयवनिवहानन्त्यात्। माषक्षोणीभृतोः- माषपर्वतयोः। मानसाम्यम्- परिमाणसाम्यम्। स्यादिति- अल्पावयवत्वबह्ववयवत्वाभ्यां हि माषपर्वतयोः परिमाणतारतम्यम्, इदानीमवयवधारविश्रमाभावे द्वयोरप्यनन्तावयवत्वसाम्यात् परिमाणतारतम्यं न स्यादिति। यदि- एवं वदसि यदि। तदसत्- तदसाधु। अनन्ते तारतम्यात्- अनन्तेऽपि तारतम्यस्य विद्यमानत्वादित्यर्थः। परमाण्ववयवानन्त्यात् पर्वतप्रविष्टानन्तपरमाण्ववयवानन्त्यवैषम्यस्य वक्तुं शक्यत्वादिति यावत्। उक्तस्यार्थस्य दृष्टान्ताभ्यां विवरणमुत्तरार्धेन- अनन्तेष्वपि पक्षमासप्रभृतिषु नियतं दृष्टं वैषम्यं नहि भवतामनिष्टम्। दिवसाः पक्षा मासा इत्यादयः कालभेदाः सर्वेऽपि पृथगनन्ता एव, तथाऽपि पूर्वपूर्वेभ्य उत्तरोत्तरेषामाधिक्यमीश्वरेणापि नापलपितुं शक्यमित्यर्थः। व्यक्तयनन्तत्वसाम्ये- आश्रयव्यक्तयानन्त्यतौल्येऽपि। जात्योः- पृथिवीत्वघटत्वरूपयोर्द्वयोर्जात्योः। पारापर्यम्- पराचापराच परापरे तयोर्भावः पारापर्यम्, परजातित्वमपरजातित्वञ्चेत्यर्थः। अनुकथितं न किम्- भवद्भिरेवोक्तं न किम्। जातिर्द्विविधा परा चापराच, पृथिवीत्वादिः परजातिर्घटत्वादिरपरजातिः, तत्राश्रयाधिक्यात् पृथिवीत्वादिः परजातिः आश्रयाल्पीयस्त्वात् घटत्वादिरपरजातिरिति हि भवत्प्रक्रिया। तत्राश्रयान्त्ये तुल्येऽपि परत्वापरत्वरूपं तारतम्यं भवद्भिर्यथोक्तं तथान्यत्रापि स्यादिति भावः।। 
	5.नादृष्ट मित्यादि। श्रुतिसरणिजुषाम्- अस्माकम्। देवतानुग्रहादेरन्यत् अदृष्टं नाम किञ्चित् नास्ति। तस्य- अदृष्टस्य। अन्यत्वे- देवतानुग्रहादेरन्यत्वे तेन जीवनिष्ठत्वे परिकल्पिते। तज् ज्ञैः- तादृग्विधादृष्टस्वरूप्ज्ञैः। अधिकयतनवत्क्लृप्तिः- अदृष्टादधिकस्य यतनवत ईश्वरस्य कल्पना। आदौ निरस्ता- शास्त्रारम्भे शास्त्रयोन्यधिकरणे निरस्ता, जीवगतादृष्टैरेव विश्वसृष्टावुपपन्नायामधिकेश्वरकल्पनमन्याय्यमिति। अदृष्टस्याचेतनत्वाच्चेतनाधिष्ठानमावश्यकमितीश्वरयत्नापेक्षास्तीत्याशङ्क्येश्वरयत्नस्य यत्नान्तरानपेक्षस्यैव कार्यकारित्ववत् जीवगतादृष्टस्यापि ईश्वरयत्ननिरपेक्षस्यैव कार्यकारितास्त्वित्युच्यते यत्न इति। यत्ने- ईश्वरयत्ने। यत्नानपेक्षाम्- यत्नान्तरापेक्षाभावम्। अनुमनुते न किम्- अङ्गीकरोति न किमित्यर्थः। अदृष्टेऽपि- जीवगतादृष्टेऽपि। तद्वत् स्यात्- ईश्वरयत्नानपेक्षा स्यात्। तथा च जीवगतादृष्टस्य विश्वकारणत्वे सति नेश्वरसिद्धिरित्यर्थः। भूतस्थादृष्टवादे-भूतगतादृष्टपक्षे। द्व्यणुकृदणुगतादृष्टकल्पः- 
द्व्यणुककारणभूतपरमाणुगतादृष्टपक्षः। अत्र- एतदधिकरणे। लूनः- निराकृत इत्यर्थः। भाष्यकारैरिति शेषः। तथा च भाष्यम्- 'परमणुकारणवादे हि परमाणुगतकर्मजनित तत्संयोगपूर्वकद्व्यणुकादिक्रमेण जगदुत्पत्तिरिष्यते' इत्यारभ्य 'तदिदं परमाणुगतं कर्म स्वगतादृष्टकारितमात्मगतादृष्टकारितं वा उभयथापि न सम्भवति क्षेत्रज्ञपुण्यपापानुष्ठानजनितस्यादृष्टस्य परमाणुगतत्वासम्भवात्, सम्भवे च सदोत्पादकत्वप्रसङ्गः, आत्मगतस्य चादृष्टस्य परमाणुगतकर्मोत्पत्तिहेतुत्वं न सम्भवति' इत्यादि।।
	6. नित्यं सम्बन्धमित्यादि। एक-वैशेषिकाः। अपृथक्सिद्धसर्वानुवृत्तम्- अपृथक्सिद्धेषु गुणगुण्यादिषु सर्वेष्वनुस्यूतम्। नित्यं सम्बन्धम्- समवायाख्यं नित्यं सम्बन्धम्। निजगदुः- ऊचुः। कतिचित्-प्राभाकराः। इमम्-समवायम्। नित्येषु नित्यम्- नित्यगुणगुण्यादिषु नित्यम्। अनित्येष्वपि तेषु तावदायुष्कम्- सम्बन्धिद्वयसमानकालिकम्, आहुः। अनित्येष्विति वचनं नित्यानित्ययोरप्युपलक्षणम्। नित्यानित्यसम्बन्धिनोरपि अनित्यमित्यर्थः। तत्तद्द्वन्द्वस्वभावप्रतिनियतिमुचाम्-तत्तद्द्वन्द्वानि शैत्यजलौष्ण्यानलादिसम्बन्धिद्वन्द्वानि तेषां स्वभावप्रतिनियतिः स्वभावनियमस्तन्मुचां विशेषणविशेष्ययोरन्योन्यप्रतिसम्बन्धित्वस्वाभावमनुपजीव्य समवाय एव तयोरन्योन्याश्लेषव्यवस्थापक इति वदतामित्यर्थः। तेन- समवायेन। व्यवस्था न स्यात्- शैत्यजलयोरेव समवायो न तु शैत्यदावानलयोरिति द्व्यवस्था न स्यादित्यर्थः। तत्तद्द्वन्द्वस्वभावमुपजीव्य समवायस्य गुणगुण्याश्लेष व्यवस्थापकत्व्ऽपि दुषणमाह-अन्यस्येति। शैत्यजलौष्ण्यानलादिषु स्वभावादेव परस्पराश्लेषसिद्धौ अन्यस्य समवायस्य क्लृप्तिस्तु कल्पना गुर्वी। गुणादिविशिष्टप्रतीतिनिर्वाहकत्वेनातिरिक्तसमवायाभ्युपगमे दोषमाह- कथमित्यादिना। अधिकजुषां विशिष्टबुद्धिनिर्वाहायातिरिक्तं समवायमङ्गीकुर्वताम्, अनवस्थादिदोषः कथं न स्यादिति। अयं भावः- विशेषणविशेष्ययोर्विशिष्टबुद्धिनिर्वाहायातिरिक्तसमवायाभ्युपगमे समवायस्यापि सम्बन्धिनाबुद्दिश्य विशेषणत्वेन रूपसमवायवान् घट इत्यादिव्यवहारदर्शनात् तत्रापि समवायान्तरं कल्पनीयम्, तथा चानवस्था, तत्र स्वभावसम्बन्धाङ्गीकारे अपृथक्सिद्धविशेषणविशेष्ययोरेव स्वभावसम्बन्धोऽङ्गीकार्यः, नत्वनुपलब्धः समवायोऽङ्गीकार्य इति।।
	7. निर्धूत  इत्यादि। सूत्रकारैः। अवयविपरमाण्वात्मके- अवयवातिरिक्तावयव्यात्मके दृष्टत्रसरेण्वधिकद्व्यणुकपरमाण्वात्मके च। द्रव्यवर्गे निर्धूते- निराकृते सति। विश्वं व्याप्त्येकलक्ष्यं परममहदेव स्यात्, अथ वा असत् स्यात्,  तेनैव न्यायेन परममहतोऽप्यभावात्। यद्वा एवं द्रव्ये निरस्ते सति विश्वमद्रव्यमेव स्यात्। उक्तं चोद्यं प्रतिक्षिपति-मैवमिति। तत्र हेतुमाह-दृष्टेति। नह्यस्माभिर्दृष्टं त्रसरेणुद्रव्यं तत्संहतिरूपं कार्यद्रव्यं तदुभयसम्बन्धादिकं च बाध्यते, अतो मैवमित्यन्वयः। कथं तर्हि भवत्पक्षे प्रलयकाले क्षित्यादीनामभावात् पञ्चभूतकार्यतया जगत्सृष्टिसम्भव इत्याशङ्क्य परिहरति- आगन्त्विति। प्रकृतावेव महदाद्यवस्थाविशेषा जायन्ते तेन प्रकृतिरेव नित्या महदादितत्त्वान्तराणि पञ्चभूतपर्यन्तान्यनित्यान्येव तेनागन्तुक्षोणीताद्यैरागन्तुकपृथिव्याद्यवस्थामापन्नैः प्राकृतैर्द्रव्यैर्विश्वसृष्टिरुपपद्यत इति श्रुतिरेव जगदारम्भणं बम्भणीतीति न कश्चिदप्यस्माकं दोषः।।

	1. बाह्योक्तेत्यादि। बाह्योक्ताचारभागः- बौद्धप्रतिपादित आचारांशः। श्रुतिविहतिवशात्- श्रुतिविरोधात्। जैमिनीये-पुर्वकाण़्ड एव निरस्तः। तैः- बौद्धैः। तर्कितम्- विचारितम्। तत्त्वांशम्। जैमिनेर्गरुः- बादरायणः। अत्र पादे- तर्कपादे। प्रतिवदति- नीराकरोति। वैशेषिकनिरासानन्तरं बौद्धनिरासे सङ्गतिरुच्यते उत्तरार्धेन। बौद्धास्तावत् वैनाशिकाः परमाणुविनाशवादित्वात्, वैशेषिकास्त्वर्धवैनाशिकाः परमाणोर्विनाशाभावेऽपि द्व्यणुकादिद्रव्यविनाशवादित्वात्। तत्र- अर्धवैनाशिकवैनाशिकनिराकरणे। पूर्वम्- पूर्वाधिकरणे। निरुपधिकनयैः- निर्दोषन्यायैः। अर्धवैनाशिकोक्ते- वैशेषिकोक्तमार्गे। निर्धूते सति। वैनाशिकानाम्- वैभाषिकसौत्रान्तिकयोगाचारमाध्यमिकरूपाणां चतुर्विधानां बौद्धानाम्। पक्षान्-सिद्धान्ताम्। जिनगिरिशमतक्षेपतः प्राक्- जैनपशुपतिमतक्षेपात् पूर्वम्। क्षिणोति- निराकरोति।।
	10. बुद्धोऽसावित्यादि। असौ बुद्धः ।  श्रीधरेण --भगवता। स्वशास्त्रे -- पञ्चरात्रे। 
स्वावतारैस्सह -- मत्स्यकूर्मादिभिस्साकम्।परिगणितः -- सङ्ख्यातः।  सर्वज्ञः -- भगवदवतारत्वेन सर्वज्ञः। एषः --बुद्धः। न मुह्येत् -- न भ्रान्तिमियात्।  निखिलसुहृत् --एषः बुद्धः।कञ्चिदपि चेतनम्।नच विप्रलिप्सेत --- न वञ्चयितुं प्रवर्तेत। तस्मात् -- बुद्धस्याज्ञानविप्रलिप्साद्यभावात्।बुद्धोक्तभङ्गे -- बुद्धप्रतिपादितशास्त्रस्य निरासे। सात्त्वतादि --- पञ्चरात्रशास्त्रम्। भिदुरताम् -- तदेककर्तृकतया तद्वदेव भङ्गम्।भजति -- भजेत्।इति चेन्न। स्वानिष्टप्रत्यनीकप्रमथनमनसा --स्वानिष्टाः स्वद्वेषिणः, 'मामात्मपरदेहेषु प्रद्निषन्तोऽभ्यसूयकाः। तानहं द्विषतः क्रूरान्' 	इत्याद्युक्त्या ये तामसास्तेषां, प्रत्यनीकानां राजसानां च प्रमथने  अधओगतिनयने मनो यस्य तेन भगवता। मोहनादिप्रवृत्तेः --- मोहजनकशास्त्रनिर्माणतत्प्रवर्तनादिप्रवृत्तेः प्रमाणसिद्धत्वादित्यर्थः।'एष एवासाधुकर्म कारयति तं यमधोनिनीषति' इति श्रुतिः। 'तानहं द्विषतः क्रूरान् संसारेषु नराधमान्। क्षिपाम्यजस्रमशुभान्' इति स्मृतिः। पञ्चरात्रेष्वाश्रितरक्षणार्थं प्रवृत्तेस्तेषां तत्त्वावेदकत्वमिति वाक्यशेषः।।
	11. दुर्वारेवत्यादि। निखिलजनयितुः --- निखिलजनकस्येश्वरस्य।मोहनेच्छा -- राजसजनमोहनेच्छा।दुर्वारा -- कयापि युक्त्या दुष्परिहरा। निखिलजनकत्वात् मोहजनकत्वमपि दुर्वारमित्यर्थः। अन्यथा --ईश्वरस्य मोहजनकत्वाभावे। नः -- अस्माकम्। मोहः -- विपरीतज्ञानम्।केन -- स्यादिति शेषः। तस्मात् -- कारणात्।कर्मानुरूपम् -- पूर्वकर्मानुरूपं फलम्।तत्त्वबोधम् -- तत्त्वज्ञानम्।भ्रमं वा। असौ -- असावेव। दिशति -- पुरुषाणां ददाति। एतत् -- उक्तमिदमीश्वरस्य मोहजनकत्वम्। स्वोक्त्यादेः -- स्ववचनप्रभृतिप्रमाणात्। सिद्धम्। स्वोक्तिस्तु -- 'तानहं द्विषतः क्रूरान् संसारेषु नराधमान्। क्षिपाम्यजस्रमशुभान्' इत्यादिः। एषः --ईश्वरः।निरुपधिविषमो न -- अकारणवैषम्यराहित्यादेव।समोक्तिः -- 'समोहं सर्वभूतेषु' इति स्वस्य सर्वसमत्वेन वचनमीश्वरस्य दृश्यते। यदि कारुण्यात्  ईश्वरस्य विप्रलिप्सावञ्चनेच्छा न स्यात्, तर्हि वृजिनजं पापजन्यं फलमीशनिघ्नमीश्वराधीनं न स्यात्। तथाचेश्वरस्य सर्वकर्तृत्वं भज्येतेति भावः।।	
	12. कल्प्य इत्यादि।सुगतमतविदः --सुगतस्य बुद्धस्य मतविदो दर्शनज्ञाः। सर्वे -- वैभाषिकसौत्रान्तिकयोगाचारमाध्यमिकनामानश्चत्वारोऽपि बौद्धाः। बोद्धा -- आत्मा।कल्प्यः -- कल्पनाविषयः।भ्रान्तिकल्पित इत्यर्थः। इत्याहुः। सर्वेषामपि बौद्धानां नैरात्म्यवादित्वात् आत्मा नास्तीति तेषां साधारणोऽर्थ इत्यर्थः। एके -- वैभाषिकाः। बोध्यम् --- विषयम्। अध्यक्षमित्याहुः -- प्रत्यक्षगम्यमित्याहुः। कतिचन --  सौत्रान्तिकाः। बोध्यम् -- बुद्धिस्थाकारसमर्पकम्। बुद्ध्याकारानुमेयमाहुः ---बुद्धिगतेन स्वाकरेणानुमेयमाचक्षते। कतिचित्---योगाचारः।बोध्यमित्यात्वमाहः--बोध्यस्य मिथ्यात्वमाचक्षते।अन्ये--- माध्यमिकाः।तत्तुल्यन्यायतः---बोध्यतुल्यन्यातया।धियमंपि बोद्धृमिथ्यात्वस्य बौद्धचतुष्टयसाधारणार्थत्वात् तं बोद्धारमिव बुद्धिमपीत्यर्थः।संवृतेरेव सिद्धां जगदुः---संवृत्तिशब्दावाच्यमायाविशेषत एव सिद्धां कल्पितां जगदुरित्यर्थः।बोध्यस्येव बुद्धेरपि मिथ्यात्वं माध्यमिकाः प्रतिपेदिर इत्यर्थः।तान् सर्वान् वैभाषिकादीन् दितिजगुख्यन्---असुरगुरून्। अत्र---एतदधिकरणादिश्वधिकरणेषु। तर्कमानैः---तर्कयुक्तैः प्रमाणैः।द्यति-- सुत्रकारः खण्डयतीत्यर्थः।दो अवखण्डन इत्यस्मात् दैवादिकाल्लटि रूपम्।।
	13. एकद्ध्यादिति।'' अत्र खलु वैभाषिका द्वेधा वर्णयन्ति, गन्धरसरूपस्पर्शेषु स्पर्शैकस्वभावो वायुपरमाणुः, स्पर्शरूपद्विस्स्वभावस्तेजःपरमाणुः, स्पर्शरूपरसस्त्रिस्वभावोऽप्परमाणुः स्पर्शरूपरसगन्धचतुस्स्वभावः पृथिवीपरमाणुः, इत्येकः पक्षः, अपरस्तु गन्धस्वभावः पार्थिवपरमाणुः, एवं रसस्वभाव आप्यपरमाणुः, रूपस्वभावस्तैजसः, स्पर्शस्वभावो वायवीय इति। तदिदमाह --एकद्व्यादिति।तत्रैवमन्वयः ---- एकद्व्यादिस्वभावैरणुभिर्यत् कार्यमारभ्यते अथवा तत् कार्यं तदेकस्वभावैरारभ्यत इति क्षोणीदेहादिपुञ्चप्रभृतिर्वैभाषिकेणसमाभाषि। इदन्तु क्षणिकैरेव परमाणुभिरिति तैरुक्तम्। तत्र दोषमुद्धाटयति --ज्ञानादानादीति। अयमर्थः -- बोद्धा तावन्नास्त्येव नैरात्म्यवादास्वीकारात्। तेन भवतां बुद्धिर्बोध्यञ्चावशिष्येते। तदुभयमपि क्षणिकमेव। तथा च क्षणिकत्वे ज्ञानमपि नोपपद्यते। प्रवृत्तिरपि नोपपद्यते। इन्द्रियार्थसंनिकर्षलक्षण एव वेद्यं नष्टम्। ज्ञानोत्पत्तिक्षणे वेद्यं नानुवर्तते। कथं तस्य प्रत्यक्षेण 
वेद्यत्वम्?ज्ञानमपि स्वोत्पत्तिक्षण एव नष्टम््। तत्कथमर्थमवबोधयत अनवबोधकञ्च कथं प्रवर्तयेत्? तथा च ज्ञानार्थयोः क्षणिकत्ववादि नस्तवार्थावबोधनमर्थप्रवर्तनञ्च न घटते। ननु यत् सत् तत् क्षणिकं यथा जलधरपटलमित्याद्यनुमानात् क्षणिकत्वं प्रतिपद्यामाह इति बौद्धाः प्राहुः, तत्रोत्तरमाह -- निर्बाधेति। स एवायं प्रदीप इति भ्रान्तप्रत्यभिज्ञादिव्यावृत्तिसिद्धयै निर्बाधत्वमुच्यते। स एवायं स्फटिक इति प्रत्यभिज्ञायाः खलु स्वारसिको बाधो न क्वापि दृश्यते। तेन सा प्रत्यभिज्ञा भददनुमानं मथ्नातीत्यर्थः। शेषमिति --यत् क्षणभङ्गवादे वक्तव्यमवशिष्टं तत्सर्वस्माभिस्तत्त्वमुक्ताकलापे सूक्तम्'' इति चिन्तामणिपङ्क्तिः। क्षोणीदेहादिपुञ्चप्रभृतिरेकद्व्यादिस्वभावैरणुभिरारभ्यत इति शेषः। अथवा तत्तदेकस्वभावैर्गन्धाद्येकैकस्वभावैरणुभिरारभ्यत इति वैभाषिकेण यत्समाभाषि वैभाषिककर्तृकं यत् समाभाषणं तत्र बोध्यबुद्ध्योःक्षणभिदुरतया ज्ञानादानादि न सिध्येत्। निर्बाधा बाधकप्रत्ययरहिता प्रत्यभिज्ञाप्यनुमितिमथनी  यत्सत्तत्क्षणिकं यथा जलधरपटलमित्याद्यनुमिति बाधिकेत्यर्थः।शेषमन्यत्र तत्वमुक्ताकलापादौ सूक्तं सुष्टूक्तमित्यन्वयेऽपि न दोष इति भाति।।
	14. बोधेष्वित्यादि। उपरितनेषु -- स्वोत्पत्तिक्षणानन्तरक्षणभाविषु। बोधेषु -- ज्ञानेषु। निजम् --स्वकीयम्। आकारभेदम् -- नीलाद्याकारभेदम्। अपर्यन् -- सङ्क्रामयन्।  प्राक्तन -- पूर्वक्षणभवः। अर्थः -- घटादिः। तद्वैचित्र्यानुमेयः --- ज्ञानगताकारवैचित्र्यलिङ्गेनानुमेयः। क्वचिदपि -- कुत्रापि विषये। तदध्यक्षता न -- तस्यार्थस्य प्रत्यक्षविषयत्वं नास्ति। इति प्रजल्पन् सौत्रान्तिकाख्यः --सौत्रान्तिकनामा वौद्धविशेषः। प्राक् पश्चाच्च प्रवृत्तैः -- स्वस्य गुरूपदेशलाभात् पूर्वं पश्चाच्च लब्धोपदेशैर्बौद्धमतनिर्धारणप्रवृत्तैः।                 विहतिबहुलतां गौरवञ्च ब्रुवाणैः --- व्याहतिबाहुल्यं कल्पनागौरवञअच वदद्भिः। शिक्षादक्षैः --- स्वपक्षदूषणेन स्वस्यापथप्रवृत्तिवारणमेव शिक्षा तत्र समर्थैः। सयूथ्यैः -- सतीर्थ्यैर्वैभाषिकादिभिरेव। दमितः -- घातितः, भग्नदर्पः कृत इति यावत्। स्वयं नष्टोऽर्थं कथं स्वीकारं कालान्तरव्रर्तिनि ज्ञाने समर्पयति?कथञ्च प्रच्यक्षरूपतया प्रतीयमानोऽर्थो बुद्धिगताकारेणानुमीयते? कथञ्च वा नीलपीताद्येकाकारदर्शने ज्ञानवतः कश्चिन्नीलाकारो विषयरूपोऽन्यो नीलाकार इत्याकारद्वयं भवता परिकल्प्यते? इति दूषणकलापैर्दमित इत्यर्थः।।उपशमं यातु।।   
	*2.2.7.
	1. न ग्राह्येत्यादि।क्वचिदपि ग्राह्यग्राहकौ न स्तः -- क्ववापि ज्ञाने बोध्यबोद्धारौ न विद्येते। तर्हीदमहञ्जानमीति त्र्यात्मकत्वेन बुद्धेः स्फुरणं कथमित्याशङ्क्य परिहरति --- विविधेतिव। विविधानादिसन्तानाचित्रः --विविधः --बहुप्रकारः अानादिश्च सन्तानो वासना तद्वशात् चित्ररूपः। बुद्ध्यात्मा --बुद्धइरूप आत्मा।अद्य -- बन्धदशायाम्। त्र्यात्मकः स्फुरति -- त्र्यात्मकत्वेन स्फुरति। ग्राह्यग्राहकग्रहरूपभेदवत्तया प्रकाशत इत्यर्थः। तथा च योगाचारकारिका --
	'अविभागोऽपि बुद्ध्यात्मा विपर्यसितदर्शनैः। ग्राह्यग्राहकसंवित्तिभेदवानिव लक्ष्यते।।'इति।
भवदशातिक्रमे --बन्धदशानिवृत्तौ मुक्तिदशायाम्।स्वात्मनैव स्फुटति -- स्वरूपेणाविभागेन प्रकाशत इत्यर्थः।  इत्थम् --एवंरूपा योगाचारोक्तिः। विषयविषयिणोः ---अर्थज्ञानयोः। बोधबाधौ --- बोधं बाधञ्च।समानौ मन्वानैः--- समानतयया बुध्यमानैर्विद्वद्भिरित्यर्थः। वारणीया --निवारणीया। यदि प्रतीतत्वात् बोधस्स्वीक्रियते अबाधितप्रतीतिसिद्धत्वात् अर्थोऽपि स्वीकार्यः,. यदि कयालि कुसृष्ट्या बाधितत्वतादर्थो न स्वीक्रियते तर्हि तादृशीनां कुसृष्टीनां सुलभत्वात् बोधो न स्वीकार्य इति ज्ञानज्ञेययोस्तुल्यत्वात् ज्ञेयाभावे ज्ञानाभावः, ज्ञानस्य सद्भावे ज्ञेयस्यापि सद्भाव इत्युक्त्वा योगाचारोक्तिर्निराकरणीयेत्यर्थः। एवमनङ्गीकारे दोषमाह --- स्वपरेति। अत्र -- बाह्यार्थानङ्गीकारपक्षे। क्वापि --- विषये। स्वपरविभजनादि --- 'अयं वादी अयं परवादी, अयं स्वपक्षः, अयं परपक्षः, परवादिनां पराजयः अस्माकं विजयः' इत्यादिविभागः।न सिध्येत् -- सर्वस्यापि विभागस्य बाह्यार्थविभागमूलकतया बाह्यार्थाभावे सर्वोऽपि भेदो न सिध्येत्।।
	2. बुद्ध्यैक्यमित्यादि। इत्थं किलाहुर्योगाचाराः'सहोपलम्भनियमादभेदो नीलतद्धियोः ' इति बोध्यस्य नीलस्य तद्बोधेन इदमहञ्जानामीति सहोपलम्भनीयमादैक्यमिति एतत्तु बोध्यन्यायेन बोद्धुरपि योजयितुं शक्यते 
तच्चासम्बद्धमिति वक्तुं विकल्पयति --बुद्ध्यैक्यमिति। सत्ययोः अन्ययोर्वा -- असत्ययोर्वा।बोध्यबोध्ध्रोः। इह -- मते।ते --तवाभिमतम्।बुद्ध्यैक्यम् -- बुद्ध्या साकमैक्यम्।  न घटते -- न युज्यते। बोध्यबोद्घ्रोस्सत्ययोश्चेद्बुद्ध्यैक्यं तर्हि तयोस्सत्यत्वमङ्गीकृतमिति नास्माभिस्साध्यं किञ्चित्, असत्ययोश्चेत् बुद्धेरिव तयोरपि सत्यत्वं प्रसज्येत, यद्वा तयोरिव बुद्धेरप्यसत्यत्वं प्रसज्येत, अत उभयतोऽपि दोष इति भावः। बोध्यस्य बुद्धिभिन्नत्वं तु न घटत इति भवान् ब्रूत इत्याह -- भिन्नत्व इति। भिन्नत्वे --बोध्यस्य बुद्धिभिन्नत्वे। ग्राह्यलक्ष्मतिमतिमभिमनुषे -ग्राह्यस्य बोध्यस्य लक्ष्म विषयभावात्मकं लक्षणं तस्य क्षतिं  विरोधं चिन्तयसि, यदि घटो घटज्ञानाद्भिन्नस्तर्हि पटवत् तस्य विषयो न स्यादिति चिन्तयसीत्यर्थः। तर्हि भिन्नाभिन्नत्वं ब्रूमः यथा चित्रं वस्तु भिन्नमभिन्नञ्च तद्वत् बोध्यबोद्धृबुद्ध्यात्मकमेकं भिन्नमभिन्नञ्चेति तदप्यसङ्गतमित्याह -- नात्रेति। अत्र -- विषये। चित्रैक्यम् --चित्रवस्तुसम्बन्धइ यत् ऐक्यं भिन्नत्वे सत्यभिन्नत्वरूपं तत्। अर्थ्यं न -- अर्थापदनपेतं न। ननु कथँ दृष्टमपलपितुं शक्यम्, दृष्टं हि चित्रपटादिकं द्रव्यं तन्निष्टं चित्ररूपञ्च तद्वत् बुद्ध्यादित्रिकं भिन्नाभिन्नमस्त्वित्यत्राह -- चित्रमिति।केऽपि -- वयमेव न, किन्तु विद्वांसस्सर्वेऽपि। द्रव्यं वा गुणं वा किमपि वस्तु चित्रं भिन्नैकरूपं भिन्नञ्च तदेकरूपञ्च। नच विदुः -- नाङ्गीचक्रुः। चित्रमित्येकं द्रव्यं न स्वीकुर्वन्ति नापि चित्रं रूपमेकम्, अपितु सर्वं सङ्घातात्मकमेव , भिन्नत्वाभिन्नत्वयोः स्फुटतरविरोधादिति भावः।तेन -- बोध्यबोद्ध्रोर्बुद्ध्यैक्यस्यायुक्तत्वेन। इह -- योगाचारमते। आत्मख्यातिवादः आत्मनो ज्ञानस्य ख्यातिवादः बोध्यबोद्ध्रात्मना ख्यातिरिति प्रवादः। स्वप्रकाशत्वमात्रे --- बोध्यबोद्ध्रोरिव ज्ञानस्य प्रकाशे परापेक्षा नास्ति किंतु स्वयमेव प्रकाशत इत्येतदर्थप्रतिपादने। स्थितिं भजतु -- तात्पर्यं प्रतिपद्यताम्। नतु बोध्यबोद्धृरूपलब्ध्यादिविषये, तस्य स्वमनोरथानुसारेण दुस्साधत्वादिति भावः।।
	2.2.8.
	1. सत्त्वेऽसत्त्व इत्यादि। सत्त्वे -- जगतस्सत्त्वपक्षे। असत्त्वे -- असत्त्वपक्षे।द्वये च -- सदसत्त्वपक्षेच। द्वितयपरिहृतावपि --सत्त्वासत्त्वाभावपक्षे सदसद्विलक्षणत्वपक्ष इत्यर्थः। अिनिष्टप्रसङ्गैः -- अनिष्टापातैः। सत्त्वे नित्यप्रमाणप्रमेयभावस्य वक्तुमेवाशक्यत्वात्, असत्वे असतः प्रमाणप्रमेयभावविरोधात् , सदसत्वे नित्यप्रमाणप्रमेयभावतदभावयोर्विरोधात् , सदसद्विलक्षणत्वेsपि सत्वासत्त्योरिव तद्वैलक्षण्ययोरपि सहावस्थानविरोधात्  पक्षचतुष्टयेsप्यनिष्टापातप्रसङ्गैरितियावत्। सर्वम् --वस्तुजातम् । चतुष्को-
ट्यतिगतम् -- सत्त्वासत्त्वसदसत्वसदसद्विलक्षणत्वात्मककोटिचतुष्टयमतीतम्। शून्यम्--अभावात्मकमेव।  इति न -- इत्ययं पक्षो न युक्तः। अमानतः -- मानं विना स्वपक्षसाधकप्रमाणं  विना ।  स्वेष्टवादात्-- स्वाभिमतकथनात् । साधकप्रमाणं  विना  स्वाभिमतार्थजल्पनमात्रात् न स्वाभिमतविद्विः। अत्रायं  विकल्पः--किं  प्रमाणात् अबाध्यं तत्त्वमिति  ब्रूषे उताप्रमाणात् यदि प्रमाणात् अस्मच्छिष्योsसि यद्यप्रमाणात् त्वदुक्तशून्यवादो न सिध्यतीति। तर्हिविश्वस्तित्ववादमिव विश्वशून्यत्ववादमपि  
परित्यजामइत्याशङ्क्याह -- अ	क्षोभ्यमित्यादि। तत्ग्रहणे -- तस्य विश्वशून्यत्ववादस्य ग्रहरणे त्योगे। त्वया कृते सतीति शेषः।  परमतम् --परेषां विश्वसत्यत्ववादिनां मतम्। अक्षाभ्यमेव स्यात्। संवृत्या सर्वमपि सिध्यतीतिचेत्  तदपि  नेत्याह --असतीति। असती संवृतिः-- त्वया असतया अङ्गीकृता संवृतिनाम्नी माया । अर्थसिद्वयै न भवति। सा संवृतिरसती सती वा यद्यसती तदा खल्वनर्थक्रियाकारित्वात् विश्वासत्यत्वं न साधयेत् , यदि सती तदापि  न साधयेत्  स्वस्यैव विद्यमानत्वादिति भावः। तस्मात् --उक्तदूषणआत्।
इत्थम्-- माध्यमिकोक्तरीत्या। निरुपधिकः--देशविशेषकालविशेषरूपोपाधिरहितः। इह--लोके।  क्वाप्यदृष्टः कुत्रापि न दृष्टः , निषेधः।  न कल्प्यः --न कल्पनार्हःः।  दृष्टो हि  सर्वत्र निषेधस्सोपाधिक  एव ।तत्रेदमत्र   नास्तीति देशभेदोपाधिना निषएधः इदमिदानीं नास्तीति  कालभेदेन , इदमिदं न भवतीति वस्तुभेदेन , एवं सोपाधिकनिषेधस्यैव  सर्वत्र प्रामाणिकत्वात् केवलं निरूपाधिकमिदं नास्तीति वदन् माध्यमिको लोकविरोधात् वहिष्करणीय इति भावः।।
2. प्राक्पश्चादि त्यादि। प्राक्--कार्यस्योत्पत्तेः  प्राक्। पश्चात्--कार्यनाशात्  पश्चाच्च। सत्वहाने ः 
सत्वाभावेन । मध्येsपि कार्यं गगनकुसुमवत् न स्यात् --सत् न भवेत्। इति  चोदिति  शेषः।    मैवम्--एवं न वाच्यम्।  तत्रैव दृष्टेः--प्रध्यकाल  एव कार्यस्योपलब्धेः। प्रमाणदेव   प्रमेयसिद्धिः पूर्वोत्तरकालयोरदृष्टत्वात् कार्यं न विद्यते मध्यकाले तु दृष्टत्वात् कार्यं नास्तीति वक्तुं न शक्यमिति भावः।  न यदि -- एवमनङ्गीकारे। असौ मध्यकार्यादिशब्दः कथम् ---कथं प्रयुज्यते।मध्यशब्दो हि प्रागभावस्य प्रध्वंसकालं प्रध्वंसस्य प्रागभावकालञ्च बोधयति तेन वस्तुसद्भावोऽवगम्यते। कार्यशब्दोऽपि प्राक्पश्चादसन्तं मध्य.कालवर्तिनमाह तेन  च मध्यकाले वस्तुसत्तावगम्यते। अतस्तयोः प्रयोगो न स्यादित्यर्थः। कार्यारम्भे -- कार्योत्पादने। निदानम् -- कारणम्। विकृतिमत् --किञ्चिद्विकारमापन्नं जनयति। उत न ---  आहोस्विदविकृतमेव जनयतीत्यर्थः। किं कारणमविकृतमेव कार्यं जनयेदुत विकृतम्, यद्यविक-तं तदा सर्वदा जनयेत्, यदि विकृतं तदा तद्विकारस्यापि कार्यत्वात् विकारान्तरमन्वेषणीयम्, तथाचानेस्थेति भावः। इत्यादिचिन्तापि -- इत्यादिविचारश्च।बन्ध्या -- विफला। सामग्र्या -- सहकारिसम्पत्त्या। कार्यसिद्धेः ---कार्योत्पत्तिरूपाभिमतलाभात्। कारणस्य, अनवस्था च --- उपर्युपरि 	कारणान्तरपरम्परापेक्षा च। गुणताम् -- सिद्धानवस्थारूपतया गुणत्वम्। भजति -- न तु दोषताम्।कल्प्ये ह्नवस्थादोषः, क्लृप्तेऽनवस्था गुण एव न दोष इति भावः।।
	3. साध्यमित्यादि। साध्यम् -- हेतुसाध्यम्। हेतुः --तत्साधकम्। तदङ्गप्रभृति च -- तदङ्गं व्याप्यादिकम्। प्रभृतिशब्देन तदपेक्षितं तर्कादिमुच्यते। सर्वं  वस्संवृतेरेव सिध्येद्यदि -- विपरीतज्ञानादेव सिध्येद्यदीत्यर्थः, त्वद्वाक्यमेव सिध्येद्यदीति पर्यवसन्नम्।  तर्हि अस्मद्वाक्यानुरोधात् -- ताड़ृशप्रमाणादस्मद्वाक्यानुरोधात्।इह --अनुमानविषये।असिद्ध्यादिदोषाः कथं न भवेयुः--- त्वदनुमानदूषणाङ्गं सकलमपि कथं न ,सिध्येदित्यर्थः। तत्र -- युष्मद्वाक्यानुरोधे। प्रामाण्यबुद्धइर्न यदि मम प्रमामत्वबुद्धिर्नास्तीति यदि। तत्-- त्वस्ताधकदूषकत्वेन प्रयुज्मानं मद्वाक्यम्।मानम् -- प्रमाणम्।इति --एवमाकारम्।अस्मदुक्तिम्। पठत --पठित्वा सन्तुष्यत।वस्तुस्थित्वा , तत् --त्वद्वाक्यम्। न मानमिति यदि -यदि  वदसि तर्हि वस्तुस्थित्या प्रामाण्यं नास्तीत्येतत्। त्वन्मतस्थापकेऽपि -- त्वन्मतस्थापकानुमानेऽपि। समम् -- तुल्यम्। तत्प्रमाण्यस्यापि सांवृत्तिकत्वेन भवतैवाभिधानात् समस्समाधिरित्यर्थः। अयमर्थः -- त्वसिद्धान्तस्साधउरिति त्वद्वाक्यप्रामाण्ये त्वत्सदिध्न्तोऽसाधुरिति मद्वाक्यमपि प्रमाण्यं स्यात् मद्वाक्यस्याप्रामाण्यं त्वद्वाक्यस्याप्यप्रामाण्यं स्यात्द्वयोस्सांवृतिकत्वाविशेषादिति।।
	4. अख्यातिरित्यादि। प्राभाकराः शुक्तिरजतत्वयोरसंसर्गाग्रहात् शुक्तिरजतयोर्भेदाग्रहाच्च यां बुद्धिं प्रतिपेदिरे सैव अख्यातिः। असंसर्गस्याग्रहणात् भेदस्याग्रहणाच्च। तु -- अनेनान्यथाधीरित्युक्तस्यान्यथाख्तिपक्षस्य वैलक्षण्यं प्रतिपाद्यते। तच्च भाष्ये 'ख्यात्यन्तरवादिनां सुदूरमपि गत्वान्यस्यान्यथाभानमवर्जनीयम्।' इत्यादौ स्पष्टम्। नैयायिकाः पुनरन्यथाज्ञानं भ्रान्तिरितिप्राहुः --- अन्यथाधीरिति। शुक्ती रडतात्मना भातीत्यर्थः। विषयरहितधीरिति। वैद्धैकदेशिनःष विपरीतज्ञानस्य विषयएव नास्तीति तेषां भावः। तेषां निर्विषयख्यातिवादित्वात्। चस्समुच्चये पादपूरणे वा।  अनधिष्ठानबुद्धिः --- अयमपि बौद्धभेदाभिमतः पक्षभेदः, तत्र गन्धर्वनगरादिकं स्वप्नमप्युदाहरन्ति। बाह्यार्थाकारयोग ---इति सौत्रान्तिकाः पुनस्सन्निहितनीलादयः स्वविषयबुद्धौ स्वाकारमपर्यन्तीति तथा बुद्ध्यारोपितनीलादिविज्ञानं भ्रान्तिरिति निश्चिन्वन्ति।सदसदितरधीरिति -- मायावादिनस्सदसद्विलक्षणस्यानिर्वचनीयस्य ख्यातिमाचक्षते।शून्यधीरिति ---माध्यमिकाः पुनश्शून्यस्यार्थस्य प्रतीतिर्भ्रान्तिरिति प्रलपन्ति।आत्मधीश्चेति। -- आत्मशब्देन ज्ञानस्वरूपमुच्यते। योगाचारस्तु विज्ञानस्यात्मैव बाह्यत्वेन बुध्यत इति भ्रान्तिप्रकारमालपन्ति। एवं सर्वत्र भ्रान्तौ तत्तत्परमतकथकैः --तत्तद्वादिभिः।आदृता एते पक्षभेदाः।एवं पक्षभेदाननूद्य स्वमतमाह --प्राय इत्यादिना। प्रायः -- प्राचुर्येण।बुद्धिः। यथार्था -- विद्यमानविषयग्राहिणीति। श्रुतिविदभिमता --- श्रुतिविदां मीमांसकानां नाथयामुनप्रभृतीनाञ्च सम्मता। क्वापि -- यत्र द्रव्ये द्रव्यान्तरसद्भावो न लभ्यते तत्र। भेदाग्रहादि -- 
प्राभाकराभितो भेदाग्रहोऽसंसर्गाग्रहो वा स्वीकार्य इति भावः। अत्र प्रायश्शब्दं प्रयुञ्जानस्यायमभिप्रायः। प्राचुर्येण सर्वत्र यथार्थख्यातिरेव सुलभा पञ्चीकरणप्रक्रियया शुक्तौ रजतमस्ति रजतेच शुक्तिरप्यस्ति। सदृशे सदृशान्तरस्य विद्यमानत्वं तान्त्रिकाणामप्यनुमतम्। अतएव सोमाभावे पूताकानभिषुणुदित्युच्यते पूतीकेऽपि सोमावयवस्य विद्यमानत्वात्। उक्तमिदं यामुनाचार्यैः ----
	'सोमाभावे पूतीकग्रहणं श्रुतिचोदितम्। सोमावयवसद्भावादिति न्यायविदो विदुः।।' 	इति। तेन शुक्तौ विद्यामानमेव रजतं शुक्तिभूयस्त्वमस्ति रजताल्पीयस्त्वञअच तथाच शुक्तिभूयस्त्वरजतताल्पीयस्त्वाग्रहणसहकृतं विद्यमानरजतग्रहणं भ्रान्तिज्ञानमित्युच्यते। तथा चाख्यातिसंबलिता यथार्थख्यातिः श्रुतिविदामस्माकमभभिमतेति। अत्र  श्रुतिविदभिमतेति स्वपक्षस्य पारमार्थ्यसाधकं सन्ध्याधिकरणविषयवाक्यं स्मार्यते। श्रूयते हि 'न तत्र रथा न रथयचोगा न पन्थानो भवन्त्यथ रथान्रथयोगान्पथस्सृजते स हि कर्ता' इति।।			                                                                              	*2.2.9.
	1. संवादादित्यादि। जिनमुनिवचसः -- जिनाख्यऋषिवचनरूपस्य जैनशास्त्रस्य। क्वापि भागे -- क्वचिति अहिंसा परमो धर्म इत्यादिवाक्यभागे।संवादात् --वेदेनैकत्वात्।शेषमरि, वाक्यजातं मानमस्तु --तुल्यन्यायतया प्रमाणमस्तु। तस्मात् --वेदसंवादित्वसिद्धप्रमाणभावत्वात्। तेन -- जिनमुनिवचसा। उपनिषदुपरोध्या भवत्विति। कचोल्लुच्छनानाम् --जैनानाम्। दुराशा --दुष्टटाशा। दुराशेत्युक्त्वा प्रसक्तस्य दुष्टत्वस्य प्रतिबन्द्या उपपादनं वक्तुं दोषमाह -- वैघट्यस्यापि दृष्टेरिति। पिञ्छधारणादीनां बहूनां वेदविरुद्धानां दृष्टेरित्यर्थः। न यदि -- एवं बहुविरुद्धार्थदृष्टावपि जैनमतस्य दुष्टत्वं न यदि। सुगतवागेवमेव सत्यास्तु -- तस्या अपि क्वचित् संवादात्। ननु जिनसुगतवचसोर्द्वयोरपि सत्यत्वे श्रुतिर्भ्रष्टा स्यादित्यत्राह --तेनेत्यादि।पुरुषवचनयोः -- बुद्धजिनवाक्ययोः। अन्योन्यं विरोधात् --जातेन तेन निरोधेन प्रामाण्यबुद्धिप्रतिबन्धनेन। नः -- अस्माकं प्रमाणत्वेनाभिमता। श्रुतिः --नित्यं श्रूयमाणत्वेन श्रुतिः। अप्रकम्प्या -- अनादिनिधनाविच्छिन्नसम्प्रदायत्वात् निष्कण्ठको नैगमिकमार्ग इति भावः।।
	2. सच्चासच्चेत्यादि। परिहितगमनैः -- परिहितं अम्बरतया परिगृहीतं गगनं यैस्ते परहितगगनास्तैर्दिगम्बरैरित्यर्थः।जैनैरितियावत्। चस्समुच्चये। जैनैरभ्युपगतं वस्तु सर्वम्। सच्च -- ईषत्सत्त्वविशिष्टञ्च। असच्च --- ईषदसत्त्वविशिष्टञ्च। द्वयञ्ज - --ईषत्सदसच्च। द्वितयसमधिकम् -- सत्त्वासत्त्वात्मकावयवद्वयघटितभङ्गीत्रयविलक्षणमवक्तव्यशब्दवाच्यमनिर्वचनीयञ्च। पूर्वैस्सहच -- पूर्वोक्तसत्त्वासदसत्त्वपक्षैस्सहितञ्च। तत् --अनिर्वचनीयम्। अस्त्यवक्तव्यनास्त्यवक्तव्यास्तिनास्त्यवक्तव्यशब्दवाच्यञ्च। इति --एवमाकारया।  स्यादस्तीत्यादिवाचा -- 'स्यादस्ति स्यान्नास्ति स्यादस्तिचनास्तिच स्यादवक्तव्यं स्यादस्त्यवक्तव्यं स्यान्नास्त्यवक्तव्यं स्यादस्तिनास्तिचावक्तव्यम्।' इति वाचा। सप्तभङ्गी -- सप्तभङ्गी विशिष्टो न्यायः। गीयते -- उपन्यस्यते। हे  दिगम्बर ते -- तव। व्याघातः -- व्याघातशब्दवाच्यं किमपि दूषणम्।यदीष्टः --लोके शास्त्रे च दि सम्मतः। तदा  स्वसमयविहतिः --- स्वसिद्धान्तव्याघातः। अत्यन्तव्याघातदुष्टायास्सप्तभङ्ग्यास्स्वसिद्धान्तत्वेनेष्टत्वात्। यद्यनिष्टः --- यदि व्याघातो नाम दूषणं नेष्टं तदा । परोक्तेः --परेषामुक्तेर्जैनेतरसिद्धान्तस्य। त्वद्वाक्यैः -- जैनवाक्योक्तदूषणैः। क्षतिः --निष्कर्षः। न स्यात् -- न भवेत्। निरुपाधइकः -- देषकालावस्थाद्युपाधिरहितः। असत्त्वादियोगः --आदिशब्देन सत्त्वादिकमुच्यते। असत्त्वसत्त्वादिधर्मसम्बन्धः। क्वापि -- कुत्रापि।  नच -- न भवति। अयं भावः --सप्तभङ्गीघटकमसत्त्वं किं सोपाधिकम्? निरुपाधिकम्?
पूर्वत्र वयमपि मन्महे घटो हि  स्वदेशेऽस्ति परदेशे नास्ति स्वकालेऽस्ति कालान्तरे नास्ति स्वात्मनास्ति परात्मना नास्तीति। उत्तरत्र व्याघातः। घटोऽस्ति केनाप्यात्मना  घटोनास्तीति सर्वथाऽसङ्गतमेव तदिति।।
	3. वृद्धिह्रासावित्यादि।भविनाम् -- संसारिणाम्। प्रतितनु -- प्रतिशरीरम्।  यथार्हं वृद्धिह्रासौ -- आत्मनां देहपरिमाणत्वात् शरीरे वृद्धे वृद्धो भवति ह्रासवति ह्रासवान्भवतीत्ययमेकोऽर्थः। देहभङ्गे 
-- मुक्तौ देहनाशे सति। विमानम् -- विगतमानमेवात्मानं वदन्ति। तेष्वेव केचित् मुक्तौ --आत्मनो नित्योर्ध्वयानप्रभृतिच सततोर्ध्वगमनप्रभृतिच वदन्ति। गुरुतया --गुरुत्ववत्तया। क्षमादेः  -- पृथिव्यादेः। नित्यपातम् -- सततमधःपतनम्।धर्मादेः -- धर्माधर्मयोः। गगनवत् --आकाशवत्। व्यापकत्वम् -- विभुत्वम्।अथवा -- पक्षान्तरे।अतादृशम् -- व्यापकत्वविलक्षणम्। पुद्गलत्वम् -- परिमितवस्तुत्वम्। इमानर्थान्। दुस्तर्कैः -- व्याप्तिशून्यैस्तर्कैः। कल्पयन्तो जैनाः. श्रुतिनियकुशलैः -- वेदान्तवादिभिः। दूरमुत्सारणीयाः -- निरसनीयाः।।
   *2.2.10.
	1. सर्वं जानातीत्यादि। रुद्रस्सर्वं जानाति श्रुत्यादिषु तथा प्रसिद्धेः। श्रुतिषु---'नमस्ते  रुद्रमन्यवे' इत्यादिश्रुतिषु। महितश्च -- पूजितश्च। सत्यवादी दृष्टश्च --
	 'क इति ब्रह्मणो नाम ईशोऽहं सर्वदेहिनाम्। 
	आवां तवाङ्गे सम्भूतौ तस्मात् केशवनामवान्।।'              
इत्यादिषु परतत्त्वविषये सत्यवादी दृष्टश्च। तद्व्रतम् -- रौद्रव्रतं भस्मधारणादिव्रतम्। उपनिषदि क्वचित् प्रदेशे। प्रख्यातञ्च --प्रसिद्धञ्च। व्रतमेतत्पाशुपतम् इत्युपनिषद्यभिधानम्। इति -- हेतोः। तदुक्तिः -- तदुक्तिरूपं पाशुपततन्त्रम् । मानम् --प्रमाणम्, अस्तु, मैवम् -- एवं न वक्तव्यमित्यर्थः। दैत्यप्रमथरुचिना -- दैत्यप्रमथने असुरमोहने रुचिरभिलाषो यस्य तेन। देवेन -- भगवता।मोहशस्त्राणि कुर्वित्यादिष्टो हि -- 'त्वं हि रुद्र महाबाहो मोहशास्त्राणि कारय' इत्यादिरूपेण वचनेन मोहनानि शास्त्राणि पाशुपतादीनि त्वं कुरु इत्याज्ञप्तो हि। एषः -- रुद्रः ।  निजम् -- स्वीयम्। तन्त्रम् -- पाशुपताख्यं शास्त्रम्। अकृत --कृतवान्। ततः --तस्मात् कारणात्। पाशुपततन्त्रस्य मोहनार्थं कृतत्वात्. तत् -- पाशुपतं तन्त्रम्। शिष्टोपजीव्यं न -- शिष्टानां सात्त्विकानामादरणीयं न भवति।।
	2. प्राजापत्य इत्यादि।प्राजापत्ये वाक्ये -- छान्दोग्येऽष्टमाध्याये 'अथ यदिदमस्मिन् ब्रह्मपुरे दहरम्' इत्यादिदहरविद्याशेषभूते इन्द्रविरोचनयोरुपदेशप्रकरणे प्रजापतिनोच्माने 'तौ ह प्रजापतिरुवाच' इत्यादौ। हि प्रसिद्धौ। उपनिषत् -- उपनिषत् स्वयमेव।देहात्मवादम्-- देहएवात्मेत्युद्यतेऽनेनेति देहात्मवादस्तं देहात्मभावपर्यवसन्नं सन्दर्भविशेषम्। प्रकटम् -- प्रसिद्धतया। प्राह -- प्रतिपादितवती। तत् -- प्रसिद्घम्। लोकायतम् ----लोकायतशास्त्रम्।सुरगुरुश्चक्रे -- सर्वविद्याधिकृतो बृहस्पतिरेव चकार।मुकुन्दः -- सर्वेषां ज्ञानोपदेशादिभिर्मोक्षभूमिप्रापणपर्यन्तैर्व्यापारैर्मोक्षदत्वेन प्रसिद्धो भगवांश्च। मोहनत्वम् -- बुद्धावतारमाश्रित्यासुरमोहनत्वम्। अभजत् ।इदञ्च प्रसिद्धम्।अपि च भारतेऽपि  पञ्चमवेदतया प्रमाणतमे भारतेऽपि। कण्वस्थाने -- कण्वाख्यमहर्ष्याश्रमे। लोकायतिकपरिबृढाः --- लोकायतिकश्रेष्ठाः। प्रगीताः -- वर्तमानतया प्रतिपादिताः।तत् -- तस्मात्कारणात्। पशुपतेः -- रुद्रस्यापि।कार्यार्थः --भगवदाज्ञानुपालनार्थः। इह -- पाशुपततन्त्रे।  विप्रलम्भः -- तत्त्वोपायादीनामन्यथावचनेन वञ्चनव्यापारः। तद्वत् -- उपनिषदादिवत्। उपपन्न एव--  युक्त एव।।
	3. शैवाद्याख्याविशेषैरित्यादि।पशुपतिसमयः --पशुपकिसिद्धान्तः।शैवाद्याख्याविशेषैः--शैवपाशुपतकापालकालामुखसंज्ञाविशेषैः।चतुर्धआ स्यात् -- चतुर्विधोऽस्तु।  अन्यथा वा -- एकधा वा भवतु। इह -- तन्त्रे।  श्रुत्या --वेदेन।  अन्योन्यश्च -- शैवादितन्त्राणां परस्परमपि च। बाधः -- अभिधेयापहारः। स्फुटः -- व्यक्तः। तत् -- तस्मादेव कारणात्।असौ -- पशुपतिसमयः।शापदुष्टार्हं उक्तः --- गौतमशापदुष्टानामेवार्ह इति मनीषिभिरुक्तः। किञ्च, अनुसृतनिगमाः --- वैदिका महर्षयः। तत्प्रविष्टान् --शैवपाशुपतादिसमयप्रविष्टान््। वैदिकानामग्राह्यान् सस्मरुः ---वैदिककर्मसु असंग्राह्यान् प्राहुः। अत्र -- अस्मिन्पशुपतिसमये।तत्त्वे --जीवेश्वरादिप्रामाणिकार्थविषये।अन्यथात्वमपि -- व्यत्यासोऽपि। अनीश्वरस्यपशुपतेरीश्वरत्वादिकल्पनात् तत्त्वव्यत्यासः। न केवलमाचारे किंतु  तत्त्वविषयेऽपीति अपिशब्दार्थः। अत एव पशुपतिमतस्य सुगतजिनमतानन्तरोक्तिः -- वेदविरुद्धबौद्धार्हतादि मतानन्तरमुपन्यासः।  क्रमाप्ता -- 
वेदविरुद्धाचारतत्त्वव्यत्यासपर्वक्रमेण प्राप्ता।।
	4. निष्ठेत्यादि। सर्वेषु निष्ठा नारायण इति वचनात्---- साङ्ख्यादिषु सर्वेष्वेतेषु तन्त्रेषु 'निष्ठा नारायणः परः' इति महाभारते वचनात््। हेत्वहन्तव्यतोक्तेः	----'न हन्तव्यानि हेतुभिः' इति तत्रैव वचनात्।	 मानत्वोक्त्या च -- 'आत्मप्रमाणान्येतानि' इति प्रमाणत्वोपन्यासेन च। तन्त्रान्तरमपि --पाशुपततन्त्रमपि।भारतादौ। वेदवत्  -- वेदेन तुल्यम्।महितम् -- पूजितम्। अतः --हेतोः।बौद्धादिवत् -- बौद्धआदितन्त्रतुल्यतया। तन्निरसनम् --- सर्वांशेऽपि तन्निरसनम्।न -न युक्तम्।इति चेत्। सत्यम्-- इदमर्धाङ्गीकारे। अङ्गीकारस्यैव विवरणम् --अंशेत्विति। अंशे तु बाधस्स्यात् -- विरुद्धांशे बाधस्स्यात्।अविरुद्धआंशस्वीकारोऽपि स्यादित्यर्थः। तर्हि पञ्चरात्रेऽपि क्वचिद्बाधः क्वचिदबाधश्च स्यादित्याशङ्क्य निरस्यति --नासाविति। असौ-- वेदविरुद्धांशः।  पञ्चरात्रे क्वचिदपि न -- नदृश्यते।तत् -- सर्वांशेऽपि वेदाविरुद्धत्वात्। इह -- पञ्चरात्रे। स्वीकृतिः -- स्वीकारः। वेदतुल्या -- वेदसमः। वेदविरुद्धांशास्तित्वारोपेण पञ्चरात्रस्यास्वीकारे पञ्चरात्रविरुद्धांशास्तित्वारोपेण वेदस्याप्यस्वीकारस्यादिति वेदतुल्येत्यनेन व्यज्यते।।
	5. दृश्यन्त इत्यादि।  हि --प्रसिद्धौ।  जगति --लोके। समयाः -- सर्वेऽपि सिद्धान्ताः। सङ्गहीताः -- तत्तत्समयनिष्ठैः परिगृहीता एव दृश्यन्ते।अयमर्थः  प्रसिद्ध एव हि।ते च -- सर्वे समयाः। राज्ञाः अनुपाल्याः --- प्रजापालनं राज्ञः परमो धर्मः इति वचनानुकरोधेन परिपालनीयाः। तस्मात् 	कारणात् । न --अस्माकम्। क्वचित्-- क्वचितन्त्ने । पक्षपातः -- प्रेमानुबन्धः'पक्षः प्रेम च पार्श्वञ्च गरुञ्च' इति नैघण्डुकाः। अनुचितः-- उचितो न भवति। इति--एवमाशङ्कनम्। अर्भकप्रायचोद्यम् -- बालचोद्यम्। अन्ये -- वेदविरुद्वास्समयाः। मुग्धैः -- अज्ञैः। गृहीताः -- परिगृहीताः। कुतः? वेदविरुद्वत्वादेव। राज्ञां सर्वसमयसंरक्षणोक्तिः कथमिति चेत् तत्राह --भवत्वित्यादि।समयसंरक्षणोक्तिश्च --सर्वे सिद्धान्ता राज्ञा रक्षणीया इति वचनं च।धर्म्ये -- धर्मादनपेते।वेदाविरुद्धधर्मप्रतिपादकसमयविषये भवतु।  राज्ञां सर्वसमयसंरक्षणोक्तेरेवमर्थ इत्युच्यते। नपुनर्वेदविरुद्धसमयसंरक्षणम्। तर्हि 'सर्वेषामपि तन्त्राणां निष्ठा नारायणः परः' इत्युच्यते, कथं क्वचित् त्याज्यत्वमित्यत्राह --निष्ठैक्योतदन्यग्रहविहतिपरा -- नारायणेतरस्य परत्वेन ग्रहणं यत् तस्य विहतौ तत्परा।अयमर्थः ---'निष्ठा नारायणः परः' इति परमर्षिणैवोच्यते। सतु स्वसिद्धान्तमेवाह। साङ्ख्यादीनां सर्वेषामपि तन्त्राणां प्रधानप्रतिपाद्यो नारायण एव पर्यवसानऊभूमिरिति वेदविदां व्यासादीनां सिद्धान्तः। तेन तदन्यग्रहणमल्पज्ञानां स्वकपोलकल्पितमिति तदेव तदन्यग्रहणं 'निष्ठा नारायणः परः' इति निवर्तते। ननु प्रसक्तं हि निवार्यं प्रसक्त्यभावे कथं वारणमित्यस्योत्तरमाह -- तद्विरुद्धोक्तिदृष्टेरिति।नारायणपारम्यविरुद्धोक्तेर्लोके दृष्टत्वात्। अयमर्थः -- सर्वेषामपि तन्त्राणां नारायणएव पर्यवसानभूमिरिति वेदवित्सिद्धान्तः, इममर्थमविजानानास्तद्विरुद्धं प्रलपन्ति, तन्निवारणार्थं निष्ठा नारायण इत्युच्यत इति।। 
	*2.2.11.
	1. प्रामाण्य्मित्यादि। कर्मकाण्डे --कर्मप्रतिपादकपूर्वमीमांसायाम्। स्मृतिनयवशतः -- विध्यर्थवादस्मृत्याचारप्रामाण्यप्रतिपादकप्रथमाध्यायस्मृत्यधिकरण एव। सात्वतस्यापि --- वेदोपबृंहणभूतस्य पञ्चरात्रस्यापि।प्रामाण्यं सिद्धम् -- निश्चितमेव। अतः पञ्चरात्रस्य प्रामाण्यसमर्थनार्थमिदमधिकरणमिति न वाच्यमिति भावः। अमुष्य -- श्रीपाञ्चरात्रस्य। प्रतिमतदमने -प्रतिमतानि निरीश्वरसाङ्ख्यादिशैवमतान्तानि वेदविरुद्धमतानि दम्यन्ते निरस्यन्तेऽस्मिन्निति प्रतिमतदमने वेदविरोधिमतवनिरसनपरे।  अस्मिन् पादे।सङ्गतिश्च नास्ति -अनुस्यूतिश्च नास्ति। इति चेन्न। पञ्चरात्र्स्य विरोधभ्रमम् -- वेदविरोध्यर्थप्रतिपादनभ्रान्तिम्।अपनयता -- निराकुर्वता व्यासेन। प्रत्यर्थित्वम् -- पञ्चरात्रस्य वेदप्रतिभटत्वम्।वार्यम् -- निवारणीयम्। तदितरसमयेषु --साङ्ख्यादिशैवपर्यन्तेष्वितरमतेषु च। दुस्तर्काद्युत्थितोक्त्या--कुत्सितयुक्तिमूलत्वप्रतिपादनेन।प्रत्यर्थित्वम् -- वेदप्रतिभटत्वमेव निवारणीम्।इति --एवं विधया। अुनुस्यूतिसिद्धिः --- उभयत्राप्यर्थानुवृत्तिसिद्धिः। 
अयमर्थः ---पञ्चरात्रस्य वेदप्रत्यर्थित्वस्य वार्यते पूर्वत्रापि साङ्ख्यादीनां तु कुत्सितयुक्तिमूलत्वेन दुर्बलत्वात् वेदप्रत्यर्थित्वं नास्ति तथाचोभयत्रापि तन्त्राणां वेदप्रत्यर्थित्वनिराकरणस्याविशिष्टत्वात् उभयत्राप्यर्थानुवृत्तिरिति न कश्चिद्दोष इति। अयमत्र विशेषः --- पूर्वत्र साङ्ख्यादिरूपवेदप्रत्यर्थितन्त्रवादी निरस्तः, अत्रपुनः श्रीपाञ्चरात्रस्य वेदप्रत्यर्थित्वमस्तीति वदन् दुर्वादी निरस्यत इति।।
	2. दृष्टेत्यादि।अस्मिन् -- पञ्चरात्रे।वेदनिन्दा -- साङ्गेषु वेदेषु निष्ठामलमानश्शाण्डिस्यः पञ्चरात्रशास्त्रमधीतवानित्यादौ वेदनिन्दा।दृष्टा, इति हेतोः। सात्वते -- पञ्चरात्रे।  वैदिकत्वम् --वेदानुकूलत्वम्। ऋषेः -व्यासस्य। अनभिमतम्। मैवम्  -- एवं मा शङ्कनीयम्।  वैशद्यमूलस्तुतिपरवचने--वेदवत् प्रकृतिप्रत्ययत्यासाद्यभावेन पञ्चरात्रे यद्वैशद्यं प्रतिपत्तृसौकर्यं तन्मूला या स्तुतिस्तत्परे पूर्वोक्तवचने।पूर्वोक्तवचनस्य वैशद्यमूलस्तुपरत्वादित्यर्थः। वेदवैरस्य हानेः -- वेदनिन्दाप्रसक्त्याभावात्।षभक्तानुकम्पी भगवान्। आम्नायसारम् -- वेदार्थसारांशम्। संगृह्य -- विशदतया प्रतिपाद्यमिति स्वीकृत्य। तत् -- पञ्चरात्रम्। प्रणयति -- विरचयति। इति पञ्चरात्रएव श्रूयते। हि हेतौ। अतो वदसारार्थसंग्रहरूपस्य वेदनिन्दापरत्वकल्पनं जाड्यकृतमेवेत्यर्थः। विभुः -- भगवान्।इह -- पञ्चरात्रे। श्रौतस्मार्थादिवच्च --- स्मार्तस्यापि कर्मणश्श्रौतत्वेऽपि श्रौतस्मार्तविभागो यथा दृश्यते तथेत्यर्थः। वैदिकं तान्त्रिकञ्च व्यभजत् ---- 'वैदिकं तान्त्रिकञ्चैव' इत्यादौ वैदिकतान्त्रिकतया विभागमकृत। द्वयोरपि वैदिकत्वे कथं विभाग इति चेत् द्वयोरपि श्रौतत्वे कथं श्रौतस्मार्तविभागः। प्रत्यक्षश्रुतिमूलत्वानुमेयश्रुतिमूलत्वाभ्यामितिचेत् अत्रापि तथैव। यथाहुश्श्रीविष्णुचित्ताचार्याः --
'वैदिंक तान्त्रिकञ्चेति विभागोऽयमुदीर्यते। वैदिकत्वे समानेऽपि श्रौतस्मार्तविभागवत्।।' इति।।
	3. वेदानामित्यादि।वेदानां मानतोक्तेः -- पञ्चरात्रशास्त्रएव वेदानां प्रमाणत्वेनोपन्यासात्। तदनुसरणतः -- वेदानुसरणात्। वेदोक्तार्थानां प्रतिपादनादिति यावत्। अनुसरणशब्दस्वारस्येन वेदोक्तानां तत्त्वानां तदुक्तक्रमेणैव कथनं गम्यते। स्वस्य -- पञ्चरात्रस्य ।  तन्मूलतोक्त्या -- वेदाएव मूलमिति पञ्चरात्रएव दर्शनात्। बाह्यागमतः -- पाशुपतादितन्त्रात्।व्यावृत्तिः --- पञ्चरात्रस्य विशेषो भाति। इति -- हेतोः। तत्तुल्यभावोक्तिः -- बाह्यागमनतुल्यत्वेन कथनम्।आर्शी न--ऋषेर्व्यासस्याभिमता न भवति।
 क्षुद्रविद्याशबलमिति --पञ्चरात्रं वश्याकर्षणमोहनस्तम्भनादिक्षुद्रविद्याभिर्मिश्रमिति हेतोः। का हानिः -- का त्यागकथा।तादृशे वेदभागे -- अभिचारादिकर्मप्रतिपादके वेदभागे। यथा --यथाधिकारं यथापरिग्रहः तथात्रापीति भावः। परम् -- अत्यन्तम्।  मोक्षस्य प्रत्ययार्थन्तु -- मोक्षशास्त्रे फलसिद्धइविश्वासजननार्थमेव।यद्वा मोक्षप्रतिकोटिक्षुद्रफलदर्शादल्पास्थिरत्वादितदीयदोषदर्शनेन तेष्वरुचिर्वर्धनार्थं तद्विलक्षणे मोक्षे रुचिवर्धनार्थम्। सिद्धिभेदाः -- ऐहिकफलसिद्धिप्रकाराः। सात्वते -सत् --सत्त्वं गुणप्रधानात्वात् तद्वान् परमपुरुषस्सत्वान् तेन प्रोक्तं शास्त्रं सात्वतं तस्मिन्पञ्चरात्र इत्यर्थः।  अगणिषत --- प्रत्यपाद्यन्त।गणयतेः कर्मणि लुङि प्रयोगः। वेदेऽपि दृष्टफलेषु कारीर्यादिषु विश्वासादेव ह्यदृष्टफलेषु ज्योतिष्टोमादिषु विश्वासो जायते एवमत्रापि मोक्षशास्त्रेऽपि फलसिद्धिविश्वासार्थं दृष्टफलक्षुद्रविद्योपदेशे इति भावः।।
	4. जीवस्येत्यादि।जीवस्योत्पत्तिमाह -- वासुदेवात् सङ्कर्षणो नाम जीवो जायत इति पञ्चरात्रं जीवस्योत्पत्तिमाह। 	मनो जीवतत्त्वप्रसूतञ्च प्रथयति -- संकर्षणात् प्रद्युम्नसंज्ञं मनो जायत इति तदेव पञ्चरात्रं मनस्सङ्कर्षणसंज्ञकजीवतत्त्वादुत्पन्नं प्रतिपादयति। तच्च --मनश्च। अहङ्कारहेतुं व्यपदिशति -- ,तस्मादनिरुद्धाख्योऽहङ्कारो जायत इति तदेव पञ्चरात्रं मनः अनिरुद्धाख्याहङ्कारणत्वेन व्यपदिशति।इदं त्रयमपि वेदविरुद्धम् --जीवस्य 'नित्यो नित्यानाम्' इति वेदे नित्यत्वप्रतिपादनात् मनस आहङ्कारिकत्वेन अहङ्कारस्य मगत्तत्वकार्यत्वेन च प्रतिपादनाच्च। ततः --वेदविरुद्धार्थप्रतिपादनात्। पञ्चरात्रं न मानम् -- न प्रमाणमिति। मैवम्। हि -- यस्मात् कारणात्। इह -- पञ्चरात्रे । जीवादिवाच -- जीवमनोऽहङ्कारशब्दाः। विभोः -- भगवतः।त्रीन् व्यूहभेदानभिदधाति  ---सङ्कर्षणप्रद्युम्नानिरुद्धनामकान् त्रीन् भगवद्व्यूहनेव कथयन्ति। तेषाञ्च जननं प्रादुर्भाव एवेति न 
क्वचिद्विरोधः। कथमन्यत्र प्रसिद्धानां जीवादिशब्दानां सङ्कर्षणादिवाचकत्वमित्यत्राह -- तत्तदिति।तत्तत्तत्त्वाभिमानात् -- सङ्कर्षणप्रद्युम्नानिरुद्धानां जीवमनोहङ्कारतत्त्वाभिमाननियमात्। तेषु --- सङ्कर्षणप्रद्युम्ननिरुद्धेषु।तत्तत्समाख्या -- जीवमनोऽहङ्कारसंज्ञा।नियतिम् -तेष्वेव प्रयोगनैयत्यम्।अधिगता -- लब्धवती।अभिमेयवाचकानामभिमानिवाचकत्वं नियतमन्यत्र प्रसिद्धं हीति भावः।।
	5. जीवोऽत्रेत्यादि। अत्र -- पञ्चरात्रे। जीवः, अनाद्यनन्तः -- न विद्यते आदिर्यस्येत्यनादिः उत्पत्तिशून्यः , न विद्यतेऽन्तो यस्येत्यनन्तो नाशशून्यः , अनादिश्चासावनन्तश्चानाद्यनन्तः। कथितः -- प्रतिपादितः।इति -- हेतोः। तदुत्पत्तिपक्षः -- जीवोत्पत्तिपक्षः।नेष्टो हि -- नाभिमत इति स्फुटमेव हि। जीवादिशब्दानां जीवाद्यभिमानपरत्वमनाश्रित्य जीवपरत्वकल्पनपक्षे, सङ्कर्षणादिश्शब्दः -- सङ्कर्षणप्रद्युम्नानिरुद्धशब्दा इत्यर्थः। कथमपि -- केनचित्प्रकारेणापि। जीवादिमात्रे -- केवलजीवमनोऽहङ्कारेषु।न समन्वेति -- नान्वेतुमर्हति। सङ्क्रर्षणादिशब्दानां जीवमनोऽहङ्कारेषु कथञ्चिदपि समन्वयानार्हत्वात् तथाविशेषणे प्रयोजनाभावात्,अभिमानादिगत्यन्तरकल्पनासम्भवात् जीवानादित्ववादेन प्राकारणिकेन विरोधाच्चेति 	भावः। श्रौतः --श्रुतिप्रसिद्धः।सृष्टिक्रमश्च -- प्रकृतिमहदहङ्कारादिसृष्टिक्रमश्च। स्वयमनुपठितः -- पञ्चरात्रानुपठितः।तद्विरुद्धम् ---तस्य तत्त्वक्रमस्य विरुद्धमर्थतत्त्वम्। न कल्प्यम् -- वासुदेवात्सङ्कर्षणो नाम जीवो जायत इत्यस्मिन्वाक्ये न कल्प्यमित्यर्थः।तस्मात् --- उक्तक्रमेणाविरुद्धार्थपरत्वस्थापनात्। इह -- पञ्चरात्रे ।श्रुत्या, मिथो न -- समानजातीयतन्त्रान्तरैर्वा।  न विहतिः -- न विरोधः । तत्र हेतुमाह --तत्तन्त्रतात्पर्यदृष्टेरिति। उपक्रमोपसंहारादिषड्विधतात्पर्यलिङ्गनिरूपणेन तन्त्रेषु पञ्चरात्रेषु तात्पर्यस्य सम्यगदर्शनादित्यर्थः।।
	6. सांख्या इत्यादि।सांख्याः -- कापिलतन्त्रनिष्ठाः। वैशेषिकाश्च --- विशेषाख्यातिरिक्तपदार्थवादिनो नैयायिकाश्च। श्रुतिपरिपठितं धर्ममैच्छन् -- श्रुत्युक्तमाचारमङ्गीचक्रुः। श्रुतिपरिपठितं तत्त्वं तु नैच्छन् -- नाङ्गीचक्रुः। बुद्धक्षपणकपशुपत्युक्तिषु तु -- बुद्धजिनपशुपतितन्त्रेषु तु। तत्त्वाचारौ -- तत्त्वाचारौ द्वावपि।श्रुत्यपेतौ -- श्रुत्युक्तौ न। श्रुतिविरुद्धावित्यर्थः। वेदोपस्कारिविष्णुस्मृतिवत् -- वेदोपस्कारिविष्णुस्मृतितुल्यतया वेदोपस्कारिणि। पञ्चरात्राख्यतन्त्रे -- पञ्चरात्रतन्त्रे प्रतिपन्नम्। अिवितथम् -- परमार्थभूतम्। तत्त्वम् -- चिदचिदीश्वरूपतत्त्वत्रयम्।चरणमपि -- धर्माचरणमपि। गृह्यभेदादिनीत्या-- श्रुतिमूलत्वे समानेऽपि बोधायनास्पस्तम्बादिगृह्यभेदोक्तकिञअचित्परस्पराधइन्यूनभावभिन्नगर्भाधानकर्मपरिग्रह न्यायेन, एकायनश्रुतिमूलपञ्चरात्रसिद्धत्वेनाचारभेदोऽपि स्वीकार्य इति हेतोः। समम् -- तत्त्वमाचरणं द्वयमपि तुल्यतया। त्रय्यन्तसिद्धम् -- वेदवेदान्तसम्मतमेवेत्यर्थः।।
	7. ननु 'शूद्रैश्च कृतलक्षणैः। अर्चनीयश्च' इति पञ्चरात्रिककर्मानुष्ठाने शूद्रस्याधिकार उच्यते, वैदिकेतु न शूद्रस्याधिकारः, अतः कथं वेदाविरोधः पञ्चरात्रस्येत्याह -- स्मर्यन्त इत्यादिष मुनिभिरपि -- याज्ञवल्यक्यादिमहर्षिभिरपि।शूद्रे नमस्कारमन्त्रेण --देवेभ्यो  नमः पितृभ्यो नम इत्यादिरीत्या नमोऽन्ततत्तन्मन्त्रेण। पञ्चयज्ञाः--महायज्ञाः। कार्या इति शेषः। स्मर्यन्ते -- 'नमस्कारेण मन्त्रेण पञ्चयज्ञान् समापयेत्' इति वचनेन प्रतिपाद्यन्ते।तत्र --शूद्रविषये।हविष्कृत्प्रभृतिपदम् -- हविष्कृत्पदं बहुयाजिपदञअचेत्यर्थः। अधीतम् -- पठितम्।'हविष्कृतादाधावेति शूद्रस्य' इति हविषअकृत्प्रेषपरे श्रौतसूत्रे शूद्रविषये हविष्कृत्पदं प्रयुक्तम्। तथा सामगानां गृह्यसूत्रे श्रोत्रियागारादग्निग्रहणप्रकरणे 'बहुयाजिनोऽगाराच्छूद्रवर्जम्' इति सूत्रवाक्ये शूद्रस्य बहुयाजित्वाभावे शूद्रवर्जमित्यप्रसक्तप्रतिषेधापत्त्या शूद्रेऽपि बहुयाजित्वमकामेनापि स्वीकार्यमिति बहुयाजिपदं शूद्रविषये पठितम्। केषुटित् वैदिकेषु कर्मसु शूद्रस्याधिकारोऽस्तीति स्वीक्रियत इति चेत् इहापि --पञ्चरात्रोक्तकर्मजातविषयेऽपि। अस्य -- शूद्रस्य । अंशतः -- स्ववर्णानुरूपकर्मानुष्ठानांश एव। अधिकारः ---योग्यतास्ति। नतु ब्राह्मणादियोग्यकर्मस्वपि शूद्रस्याधिकारोऽस्तीत्युक्तवचनेनोच्यत इति भावः)। दक्षोक्तकालक्रमगतिः -- दक्षेण।
 'दिवसस्याद्यभागेषु कृत्यं तस्योपदिश्यते। द्वितीयेच तृतीयेच चतुर्थ पञ्चमे तथा।
  षष्ठेच सप्तमेचैवमष्टमेच पृथक्पृथक्। भागेष्वेतेषु यत्कृत्यं तत्प्रवक्ष्याम्यशेषतः।। 	'  	
इत्यादिवचनेन उक्ता कालानामष्टधआविभक्तानामेकैकदिवसभागभूतानां कालावयवानां क्रमगतिः --पूर्वकालिककर्मानुष्ठानानन्तरकालिककर्मानुष्ठाननमित्येवं क्रमेणानुसूतिरपि।तदुक्ते -- पञ्चरात्रोक्ते। 	 अभिगत्यादिभेदे -- अभिगमनोपादानेज्यास्वाध्याययोगाख्यप्रतिनियतकृत्यभेदयुक्तदिवसभागविशेषे।योज्या -- दक्षोक्ताष्टविधकालकृत्यानामेव पञ्चकालकृत्यत्वात् कालविभादभेदमात्रस्यकिञ्चकरत्वात् ऐकरस्येनैव योजनीया। पञ्चरात्रोक्तानां स्मृत्युक्तानाञ्च कर्मणां परस्परं भेदेतु द्विविधानामपि तुल्यप्रमाणकत्वेनानुष्ठेयत्वात्, अखिलम् --	स्मृत्युक्तं पञ्चरात्रोक्तञ्चाखिलं कर्म। पश्विष्टिसोमप्रभृतिवत् -- 'अग्नीषोमीयं पशुमालभेत' 'दर्शपूर्णमासाभ्यां स्वर्गकामो यजेत' इत्यादिवचनविहितपशुद्रव्यकपुरोडाशद्रव्यकसमोरसद्रव्यकयागवत्। प्रभृतिशब्देन दर्वीहोम उच्यते। युक्तितः -- युक्त्या -- , तत्तदुचितकालक्रमयोगादिचिन्तनेन।सङ्कलय्य -- एकीकृत्य। ग्राह्यम् -- कर्तव्यत्वेनाङ्गीकरणीयम्। नत्वन्यतरत् हेयमित्यर्थः। तथाच श्रीपाञ्चरात्ररक्षायां 'यत्त्वपरमुक्तं व्यासदक्षाद्युपदिष्टवर्त्मनापि स्ववर्णाश्रमोचितभगवदाज्ञानुपालनरूपदिनचर्यासिद्धिः, अतश्चोभयसम्भेदे कर्मणां परस्परोपरोधप्रसङ्गश्चेति। तत्र तावतविदितश्रौतस्मार्तवृत्तान्तानामयं परस्परोपरोधचोद्यावतारः., एवं ह्यत्र परिहृतं श्रीकृष्णमुनिभिः --
   'पश्विष्टिदर्विहोमानां ससोमानां समुच्चयः। यथा बहूनामेकस्मिन् तथैवास्यापि कर्मणः।।'
	इति इत्याद्याचार्यश्रीसूक्तिः।।
	8. जातावित्यादि।उत्तरार्धे सात्वतादावित्यन्तं पूर्वपक्षोपन्यासः, तदुपरि अगतिकविषयइत्यादिसिद्धान्तग्रन्थः। आचार्यशब्दः। क्वचित् जातौ -- शिल्पिरूपजातिविशेषविषये। प्रयुक्त इति शेषः। इति --हेतोः। आचार्यदेवो भवेत्याद्याम्नाते -- आचार्यदेवो भव' इति वाक्याधीते
 आचार्य शब्दे। तथा -- आचार्येण सद्म निर्मापयेत्'इत्यादाविवष तत्प्रतीतिः -- शिल्पिजातिप्रतीतिः। न -न भवति हि। स्मृतिषु --
	'उपनीय तु यश्शिष्यं वेदमध्यापयेद् द्विजः। सकल्पं सरहस्यञ्च तमाचार्यं प्रचक्षते।।'
इत्यादिषु। नियमितात् --निबद्धात्। लक्षणात् -- उपनीयाध्यापनादिरूपाचार्यलक्षणात्। तत्प्रवृत्तेः -- 
तद्युक्ताचार्यविशेषबोधदर्शनादित्यर्थः।सात्वतादौ -- पञ्चरात्रादितन्त्रेऽधिकारिप्रतिपादनप्रकरणे तदुक्तकर्माधिकारिविषयतया प्रयुक्तो ब्राह्मणादिशब्दः। तद्वत् स्यात् -- औपचारिकस्स्यात् भग्नरूढिस्स्यात्। अत्रोत्तरम् -- अगतिकविषय इत्यादि। अगतिकविषये -- यत्र खलु रूढिभङ्गमन्तचरेणान्या गतिर्नास्ति तद्विषये। रूढिभङ्गः --- रूढिशक्तित्यागेन केवलयौगिकार्थस्वीकारः। न दोषः -- नायुक्तः।अत्रतु पञ्चरात्रे विप्राणामिधिकारविचने रूढिभङ्गो न कार्यः।अत्र शास्त्रे -- पञ्चरात्रे।  विप्रादेः --- मुख्यब्राह्मणादेः। स्थितिरपि -- तदुक्तकर्मानुष्ठानतृतयावस्थानमपि। भारतादौ --
	'पञ्चरात्रविदो विप्रास्तस्य गेहे महात्मनः।
      प्रापणं भगवद्भुक्तं भुञ्जते चाग्र्यभोजनम्।।'  	 			 
इत्यादौ महाभारते। बहुधा प्रसिद्धा।।
	9. 	नन्वत्र साङ्ख्यादयएव निरस्ताः, नपुनर्योगादयः, अतः कथमस्य पादस्य कार्स्न्येन परपक्षप्रतिक्षेपरूपत्वमित्याशङ्क्य तत्तदेकैकवादिनिरसनात् सदृशानामन्येषामपि अर्थान्निरासः प्रत्याय्य इत्याह -- योगा इत्यादिना।	साङ्ख्यव्युदासात् योगाः -- योगतन्त्रनिष्ठाः। ध्वस्ता इत्यन्वयः। कणचरचमनात् -- कणादिनिरसनात्। अक्षपादानुयाताः --अक्षपादो गौतम्ः, तमनुयातास्तन्मतानुसारिणः।ध्वस्ता इत्यनुषङ्गः। बौद्धोन्माथेन -- बौद्धनिरासेन। लोकायतनमुषितधियः -- चार्वाकमतेन लुण्टितबुद्धयः, चार्वाका इत्यर्थः। ध्वस्ता इति पूर्ववत्। जैनभङ्गात् तदुत्थाः --- भेदाभेदवादित्वसाम्येन जैनोत्था भाट्टादयः। 	ध्वस्ता इति पूर्ववत्। पशूनां पत्युतन्त्रे प्रकटितविहतौ -- पशुपतितन्त्रे प्रकटितदोषे सति। तादृशापष्ठुनिष्ठाः -- पशुपतितन्त्रतुल्यशाक्याद्यपष्ठुसमयनिष्ठाः। 
तत्तुल्यतर्कागमशरणतया -- पाशुपततुल्यव्याप्तिशून्यश्रुतिविरुद्धतर्कपौरुषतन्त्रबवम्बितया। कुदृग्भिस्साकम् -- शङ्करभास्करयादवप्रकाशादितन्त्रनिष्ठैस्सह। अस्मिन् -- निखिलपरपक्षप्रतिक्षेपपरेऽस्मिन् पादे। ध्वस्ताः -- निर्मूलाः। तत्तन्मतनिरासए तेषां विध्वंसनतुल्य इति भावः।।
 	10. पादेऽस्मिन्नित्यादि। पञ्चमाम्नायदर्शी -- 'भारतः पञ्चमो वेदः' इत्युक्तरीत्या पञ्चमामनायतया प्रसिद्धं श्रीमन्महाभारतं प्रणीतवान् व्यासः।अस्मिन्पादे --- परपक्षप्रप्रतिक्षेपपरेऽस्मिन्पादे। अधिकरणक्रमेणेति शेषः।कापिलस्थैः -- कपिलमतनिष्ठैस्साङ्ख्यैः। कणभुगनुगतैः -- कणादानुसारिभिर्वैशेषिकैः। वृद्धवैभाषिकाद्यैः --- वैभाषिकद्वित्वप्रदर्शनार्थो वृद्ध इत्यर्थः।ते हि एदद्वयादिस्वभावपरमाणुमूलकजगत्सृष्टिवादिनस्तत्तदेकैकस्वभाव परमाणुमूलकजगत्सृष्टिवादिनश्चेति द्विविधाः। अयञ्च भेदः 'एकद्वयादिस्वभावैर्यदणुभिरथवा तत्तदेकस्वभावैः' इति तदधिकरणश्लोकेच स्पष्टमुक्तः। वृद्धवैभाषिका आद्या येषां नवीनवैभाषिकाणामित्युक्ते बहुव्रीहिरन्यपदार्थप्रधानतया वृद्धवैभाषिकग्रहणं न स्यात्। अतो वृद्धवैभाषिकाश्च आद्याश्च वृद्धवैभाषिकाद्या इति द्वन्द्वसमास आश्रयणीयः। आद्यशब्दस्य वैभाषिकेषु प्रथमपरिगणनीयत्वपरतया कथञअचिन्नवीनवैभाषिकपरत्वं वक्तव्यमिति केचित्। योगाचाराभिधानैः -- योगाचारसंज्ञैर्बौद्धविशेषैः। सुगतमतरहश्शून्यवादप्रसक्तिः --बौद्धमतरहस्यभूते शून्यवादे सर्वशून्यत्ववादे माध्यमिकसिद्धान्ते प्रसक्तैरत्यन्तानुरक्तैर्माध्यमिकैरित्यर्थः। अर्हत्सिद्धान्तभक्तैः -- अर्हतो जिनस्य सिद्धान्तस्सम्प्रदायस्तत्रभक्तैरासक्तैर्जनैः। पशुपतिसमयस्थायिभिश्च -- पशुपतिसिद्धान्तनिष्ठैः पाशुपतैश्च।  उपरोधण् -- श्रुतिमार्गनिरोधम्। क्षिप्त्वा -- निरस्य। अथो --पश्चात्, अन्तिमे पञ्चरात्राधिकरण इत्यर्थः। पञ्चरात्रम् -- श्रीपाञ्चरात्रशास्त्रम्।श्रुतिपथम् -- श्रुतेः पन्था यस्य पन्थास्तादृशम्। वेदमार्गानुसारीतियावत्।  अवदत् -- असारान्निरस्य सारं प्रादर्शयदिति भावः।।
।।	इति द्वितीयाध्यायस्य द्वितीयः पादः समाप्तः।। 

अथ द्वितीयाध्यायस्य तृतीयः पादः
2.3.1.
	1.अत्र चत्वारः पक्षाः प्रतिक्षेप्याः --सर्वनित्यत्ववादः सर्वानित्यत्ववादः सर्वनित्यानित्यत्वादो नित्यानित्यवपर्यस्तवादश्चेति। ताननूद्य वियत्प्राणपादाववतारयति --सर्वंसाङ्ख्या इत्यादिना। अत्र -- वृत्ते द्वितीयपादे। अस्य निरुन्धन्नित्यनेनान्वयः। साङ्ख्यास्तु सर्व वस्तु नित्यमभिदधति। वैभाषिकाद्याअखिलमपि वस्तु क्षणिकं क्षणमात्रवर्ति क्षणान्तराविनाशीत्यर्थः। अत्राभिदधतीत्यस्यानुषङ्गः। जिनपरिपठितां सप्तभङ्गीं --स्यादस्तीत्यादिरूपां सप्तचभङ्गीनीतं पठन्तो  जैनास्समस्तं  वस्तु नित्यानित्यं नित्यञ्च तदनित्यञ्चेति। अभिदधतिपदं पूर्ववदनुषज्यम्। वैशेषिकाद्याः  काणादप्रभृतयस्तु नित्यानित्ये वस्तुनी विभज्यापि विपर्यस्य  व्यत्यस्य नित्यमनित्यत्वेन ,अनित्यं नित्यत्वेनचेत्यर्थः। अभिदधति -- वैशेषिकाः खलु नित्यं चैतन्यमनित्यमितिवदन्ति, तथा नित्यमीश्वरविग्रहादिकं प्रमाणसिद्धं न सहन्ते। तथा अनित्यमपि नित्यं वदन्ति यथा घटोघटत्वयोस्संम्बन्धं समवायात्मकमनित्यमपि नित्यमेव ब्रुवते। श्रुत्युत्थान् -- श्रुत्यबलम्बनेन तत्प्रतिक्षेपायोत्थितान्। तान् -- साङ््यादीन् चतुरः प्रतिपक्षान्।श्रुतिभिः -- श्रुत्यभिमतैस्सत्तर्कैरित्यर्थः।  निरुन्ध् --निरोधाद्धेतोः, तेषां निरोधायेति यावत्। अथ -- अनन्तरमेव। वियत्प्राणपादौ -- ' नवियदश्रुतेः, ' इति पादं 'तथा प्राणाः' इति पादञ्चेत्यर्थः। युनक्ति -- विरचयतीत्यन्वयः। कार्यताप्रकारविशोधनेन स्वपक्षए तादृषदोषाभावप्रतिपादनार्थं वियत्प्राणपादद्वयमनन्तरं विरचितवानित्यर्थः।।
	2. पूर्वत्रेत्यादि। पूर्वत्र अधिक्रियायाम् -- पूर्वाधिकरणे। पञ्चरात्राधिकरण इत्यर्थः।पुरुषजनिवचः -- पुरुषस्य  जीवस्य जनिवचः उत्पत्तिवचनम्,जीवो जायत इति वचनम्
नित्यतोक्त्या -- 'सह्यनादिरनन्तश्च' इति तन्नित्यत्ववचनेन। निरूढम् -- प्रतीयमानादर्थान्तरपरतया 
अन्यथा नीतं हि। एवं व्योमोत्पत्तौ -- वियदुत्पत्तिविषयेऽपि।  वचसोः -- तदुत्पत्तितन्नित्यत्वसमापकर्षयोः 'आत्मनः आकाशस्सम्भूतः' 'एतस्माज्जायते प्राणो मनस्सर्वेन्द्रियाणि च। खं वायुः' 'वायुश्चान्तरिक्षञ्च एतदमृतम्'  इत्याकारयोद्वयोर्वचनयोः। व्याहतौ --