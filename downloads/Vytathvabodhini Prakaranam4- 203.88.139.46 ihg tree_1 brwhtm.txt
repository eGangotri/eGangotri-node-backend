* अथ अजन्तपुलिङ्गप्रकरणम् । *
	(146) अर्थवदधातुरप्रत्ययः प्रातिपदिकम् ।1।2।45।
	अथाजन्तपुंलिङ्गप्रकरणम् । अर्थवदधातु । प्रत्ययं प्रत्ययान्तं चेति । सूत्रे तन्त्रादिनोभयं विवक्षितमिति भावः । अर्थव'दिति नपुंसकनिर्देशस्याऽनुगुणं विशेष्यमध्याहरति--शब्दस्वरूपमिति । `अधातुरप्रत्यय' इति पुंलिङ्गनिर्देशस्तु `परवल्लिङ्गं द्वन्द्वतत्पुरुषयोः' इत्युत्तरपदलिङ्गवत्त्वाद्बोध्य इत्याहुः । यदि तु धातुभिन्नमित्यर्थं परित्यज्यारोपितो धातुरधातुरिति व्याख्यायते, तदा नपुंसकत्वप्राप्तेराशङ्कैव नास्तीति ज्ञेयम् । अर्थवदिति किम् ?। `धनं' `वन'मित्यादौ प्रतिवर्णं संज्ञा मा भूत् । तस्यां च सत्यां स्वादयः स्युः । ननु सङ्ख्याकर्मादेरभावान्न भविष्यतीति चेन्न; `एकवचनमुत्सर्गतः करिष्यते' इति सिद्धान्ताद्धुंफडादिभ्य इव सोर्दुर्वारत्वात् । न चार्थवद्ग्रहणपरिभाषया अनर्थके न स्यादिति वाच्यं, तस्या विशिष्टरूपोपादानविषयत्वात् । `प्रादूहोढ'इत्यत्र तु `ऊढ' इति विशिष्टरूपमुपात्तमितिक्तवत्वन्तैकदेशस्यानर्थकस्योढशब्दस्य 
ग्रहणं नेत्युक्तम् । न ह्यत्र तथा विशेषरूपस्योपादानमस्ति । यद्यप्यधातुरित्यादिपर्युदासेनार्थवत्त्वं लभ्यते, तथाप्युत्तरार्थमर्थवह्ग्रहणं स्पष्टप्रतिपत्तये इहैव कृतम् । न चैकाज्द्विर्वचनन्यायेन समुदायस्यैव संज्ञा स्यान्नावयवानामित्यर्थवद्ग्रहणमिह व्यर्थमिति शङ्क्यं ; समुदाये द्विरुक्ते अवयवा अपि द्विरुक्ता भवन्ति । `वृक्षः प्रचलन्सहावयवैः प्रचलती'ति न्यायात् । इह तु समुदाये प्रवृत्तया प्रातिपदिकसंज्ञया नावयवानां तत्कार्यसिद्धिरिति वैषम्यात् । अतएव `यत्र बहवो हलः संश्लिष्टास्तत्र द्वयोर्बाहूनां चाऽविशेषेण संयोगसंज्ञे'ति सिद्धान्तः सङ्गच्छते । अन्यथा त्वदुपन्यस्तन्यायेन समुदाय एव संयोगसंज्ञा प्रवर्तेत । अत्र केचित्-`धनं' `वन'मित्यादौ प्रतिवर्णं सत्यामपि संज्ञायां सत्स्वपि स्वादिषु न क्षतिः । `हल्ङ्या'बित्यादिना सुलोपात् । न च नलोपो धस्य जश्त्वं च स्यादिति शङ्क्यम्, धातुपाठे `धन' `वने'त्युच्चारणसामर्थ्यात्तदप्रवृत्तेरित्याहुः । तदसत् । ्कारात्सोरुत्पत्तौ रुत्वप्रवृत्तेः । यद्यपि समुदितप्रातिपदिकस्यावयवत्वेन सुपो लुकि रुत्वं न भवेत्तथापि `चिकीर्षति' `विद्म' इत्यादौ रेफदकारयोः पदान्तत्वे सति `खरवसानयो'रिति विसर्गस्य `यरोऽनुनासिके' इत्यनुनासिकस्य च प्रसङ्गादिति दिक् । अधातुः किम् ?, अहन् । धातोः प्रातिपदिकसंज्ञायां सत्यां तिङां स्वाद्यपवादत्वादहन्नित्यत्र हन्तेस्तिपि सिपि वा कृते `इतश्चे'तीकारलोपे हल्ङ्यादिलोपे च प्राक्कृता प्रातिपदिकसंज्ञा नापगतेति `नलोपः प्रातिपदिकान्तस्ये'ति नलोपः स्यात्तन्मा भूत् । `अहन्' इति रुत्वं `रोऽसुपी'ति रत्वं चेह नाशङ्क्यम्, लाक्षणिकत्वात् । न च कार्यकालपक्षे प्रत्ययान्तत्वेन पर्युदासात्प्रातिपदिकसंज्ञाऽभावेन नलोपो न भवेदिति वाच्यं, प्रत्ययलक्षणेन उक्तपर्युदासाऽप्रवृत्तेः `न ङिसंबुध्द्यो'रिति निषेधेन ज्ञापितत्वात् । कथमन्यथा `राज'त्यादौ नलोपः स्यात् । यद्यपि व्युत्पत्तिपक्षे राजञ्शब्दस्य कनिन्प्रत्ययान्ततया `कृत्तद्धिते'ति प्रातिपदिकसंज्ञायां राजेत्यादौ नलोपःस्यात् , तथा च `न ङिसबनध्द्यो'रिति निषेधो न ज्ञापक इति कार्यकालपक्षेऽधातुग्रहणं व्यर्थं, तथाप्यव्युत्पत्तिपक्षे ज्ञापक एवेति कार्यकालेऽपि तत्स्वीकर्तव्यम्, न च `सुपो धा'त्विति सूत्रे प्रातिपदिकात्पृथग्धातुग्रहणाद्धातोर्नेयं संज्ञेति वाच्यम्, `पुत्रीयती'त्यादौ प्रत्ययान्ते धातुग्रहणस्य चरितार्थत्वात् । अप्रत्ययः किम् ?, हरिषु, करोषि । अत्र सुप्सिपोर्मा भूत् । अप्रत्ययान्तः किम् ?। तत्रैव विभक्तिविशिष्टयोर्मा भूत् । न चान्तवद्भावेन `काण्डे' `कुड्ये'इत्यादौ प्रातिपदिकत्वं स्यादेव । तथा च `ह्रस्वो नपुंसके-' इति ह्रस्वः सोरुत्पत्तिश्च स्यादिति वाच्यम्, `सप्तम्यधिकरणे चे'त्यादिनिर्देशेन विभक्तयेकादेशस्यान्तवद्भावानभ्युपगमादिति दिक् । ननु प्रत्ययपर्युदासो न कर्तव्यः, प्रत्ययान्तपर्युदासेनैव गतार्थत्वात् । व्यपदेशिवद्भावेन तस्यापि प्रत्ययान्तत्वादिति चेन्मैवं, प्रत्ययग्रहणे यस्मात्स विहितस्तदादेर्ग्रहणात्, केवलस्य चाऽतथात्वात् । अन्यथा सुप्तिङोरपि तदन्तत्वात्पदत्वं स्यात् । तथा च `हरिषु' `करोषी'-त्यादौ षत्वं न स्यात्, `साप्तपदाद्यो'रिति निषेधात् । न च षत्वविधेर्निरवकाशाता, `सर्पिषे' `एष' इत्यादौ चरितार्थत्वात् । अन्ये तु व्याचक्षते-`कृत्तद्धिते'त्यत्र हि तदन्तविधिर्वक्ष्यते । तथा च `तद्धितग्रहणस्य तद्धितान्तानामेव नत्वन्यप्रत्ययान्तानां संज्ञे'ति नियमार्थतामाश्रित्य प्रत्ययान्तपर्युदासोऽत्र न कर्तव्यः । अथवा `सात्पदाद्यो'रिति सूत्रे सातिग्रहणात्प्रत्ययो न प्रातिपदिकमिति सिद्धे प्रत्ययग्रहणं सामर्थ्यात्तदन्तपरम् । उत्तरसूत्रे तद्धितग्रहणं तु विध्यर्थमेवाऽस्तु । यद्वा सातिग्रहणात्प्रत्ययस्य प्रातिपदिकत्वाऽभावे तद्धितग्रहणस्योक्तरीत्या नियमार्थत्वे च `अर्थवदधातुः प्रातिपदिक'मित्येव सुवचमिति, तेषाम् `इको यणची'ति सूत्रं व्यर्थं स्यात् । `तस्मादित्युत्तरस्य' `वाय्वृतुपित्रुषसः'-इत्यादिनिर्देशाज्ज्ञापकादिष्टसिद्धेः । `नाज्झलौ' इत्यत्राकारसहितोऽच् आजित्ययं मूलग्रन्थोऽपि विरुध्येत, `कालसमयवेलासु'-इत्यादिज्ञापकादेव ढत्वाऽभावसिद्धे । यदि ज्ञापकेन प्रत्याख्यानमयुक्तमिति, यदि चाऽऽकारप्रश्लेषे एव तल्लिङ्गमित्यभ्युपगमे सूत्राक्षरैरेवेष्टं सिध्यतीत्युच्येत, तर्हि `अप्रत्यय' इत्येतदभ्युपगम्य प्रत्ययपर्युदासे `साति'ग्रहणं लिङ्गं, प्रत्ययान्तपर्युदासे तु तद्धितग्रहणमित्यप्रत्ययग्रहणमेवावर्त्त्य व्याख्यायतां, किमनया कुसृष्टयेति दिक् । `अधातुप्रत्यया'विति सिद्धे नञ्द्वयोपादानमप्रत्यय इत्यस्यावृत्तिसोकर्यार्थम् । महासंज्ञाकरणं श्रुत्यनुरोधात् । तथा चाथर्वणे पट्यते--`को धातुः, किं प्रातिपदिकं, कः प्रत्ययः' इति । डित्थादीन्यव्युत्पन्नानीहोदाहरणम् । अव्युत्पत्तिपक्षस्य चेदमेव ज्ञापकमिति प्राञ्चः । वस्तुतस्तु व्युत्पत्तिपक्षे `बहुपटव' इत्याद्यर्थं सूत्रमिति नव्याः । न चैवं `बहुच्पूर्वः प्रातिपदिक'मित्येव सूत्र्यतामिति वाच्यम्, `मूलकेनोपदंश'मित्यादौ कृदन्तत्वेनातिप्रसङ्गात्, गतिकारकपूर्वस्यापि कृदन्तत्वात् । न च समासग्रहणं नियमार्थमिति निस्तारः, अर्थवत्सूत्रारम्भं विना समासग्रहणस्य नियमार्थत्वाऽयोगात् ।
	(147)कृत्तद्धितसमासाश्च ।1।2।46।




	कृत्तद्धितसमासाश्च । `अर्थव'दित्यनुवर्तते, तत्सामर्थ्यात्तदन्तविधिः । ननु यद्यर्थवत्ता पारमार्थिकीं विवक्ष्यते, सा पदस्य वाक्यस्य वाऽस्ति, न तु कृत्तद्धितान्तस्य, यदि तु प्रक्रियादशायां या कल्पिता सा विवक्ष्यते, तर्हि कृत्तद्धितयोरपि साऽस्तीति कथमर्थवद्ग्रहणानुवृत्त्या तदन्तग्रहणमिति चेदत्राहुः,-अतएवार्थवद्ग्रहणसामर्थ्यमुक्तम् । प्रत्ययान्तेन ह्योकार्थीभूतेन प्रतीयमानोऽर्थ इह गृह्यते । तस्य लोकिकार्थं प्रति प्रत्यासन्नतरत्वान्मतुपः प्राशस्त्यपरतया तस्यैव ग्रहणात् । अतएव च तदुपादानं सार्थकं, पूर्वसूत्रे `अधातु'रिति `कर्ता ' `औपगव' इत्यादौ `अप्रत्ययान्त' इति च पर्युदासे प्राप्ते `कृत्तद्धिते'त्यारम्भः । नियमार्थमिति । न च प्रत्ययान्तत्वेन पर्युदासे प्राप्ते विध्यर्थमस्त्विति शङ्क्यम् ; वाक्यस्याऽप्रत्ययान्तत्वात् । प्रत्ययग्रहणे यस्मात्स विहितस्तदादेरेव ग्रहणात् । न चैवमप्यनुपसर्जनस्त्रीप्रत्यये तदादिनियमाऽभावाद्राजकुमारीत्यादौ ङीबन्ते विध्यर्थमस्त्विति वाच्यम्, `अन्तरङ्गानपि विधीन्बहिरङ्गो लुग्बाधते' इति लुग्विषये हल्ङ्यादिलोपाऽप्रवृत्त्या श्रूयमाण एव सुपि समासप्रवृत्तेः । तत्र च कुमारीशब्दस्य सुबन्तत्वेऽपि राजशब्दसहित[कुमारी]शब्दस्याऽतथात्वादप्रत्ययान्तत्वेन प्रवृत्तायाः संज्ञाया एकदेशविकृतन्यायेन विभक्तिलुक्यपि सुलभत्वात् । अतएव `गोमत्प्रिय'इत्यादौ नुमादयो न, लुकः प्रागन्तरङ्गस्य हस्ङ्यादिलोपस्य प्रवृत्तौ तु स्युरेवेति दिक् । नियमशरीरमाह-यत्र सङ्घात इति । नियमश्चात्र सजातीयापेक्ष इत्याह-पूर्वो भागः पदमिति । षड्विधेऽपि समासे पूर्वभागस्य पदत्वाऽव्यभिचाराद्भवत्ययं सजातीयः । `पूर्वो भाग' इत्युपलक्षणम्, `उत्तरस्तु प्रत्ययो ने'त्यपि बोध्यम् । अन्यथा `जन्मवा'नित्यादौ संज्ञा न स्यात्, `स्वादिष्वि'त्यनेन पूर्वभागस्य पदत्वात् । न च तद्धितग्रहणसामर्थ्यात्तत्र स्यादेवेति वाच्यं, तद्धितग्रहणस्य `भानव' इत्यादौ कृतार्थत्वात् । तत्र हि पूर्वभागस्य भत्वं, न तु पदत्वम् । न चैवमयमियानित्यादिसमुदायस्य प्रातिपदिकत्वं स्यादेव, पूर्वभागस्य पदत्वेऽप्युत्तरस्य प्रत्ययत्वादनेन नियमेन वारयितुमशक्यत्वादिति वाच्यम् ; `उत्तरस्तु प्रत्ययो ने'त्यत्र `तद्विहितप्रत्ययो ने'ति व्याख्यानात् । पूर्वो भागः पदमिति किम् ?, बहुज्विशिष्टस्य प्रातिपदिकसंज्ञा यथा स्यात् । तेन `बहुपटव' इत्यत्र उपोत्तमोदात्तत्वं सिध्यति । प्रथमजसो लुकि `चितः सप्रकृतेर्बह्वकजर्थ'मिति चित्स्वरे कृते पुनर्जस उत्पत्तेः । प्रातिपदिकसंज्ञायामसत्यां तु जसेवोदात्तः स्यात् । यद्वा `प्रकृतिप्रत्ययभावानापन्नसङ्घातस्य चेद्भवति तर्हि समासस्यैवे'ति नियमार्थं `समास'ग्रहणम् । तेन गवित्ययमाहे'त्यादौ नातिप्रसङ्ग इति दिक् । नियमफलमाह-तेन वाक्यस्य नेति । `गांमभ्याज शुक्ला'मित्यादिवाक्यस्य न भवतीत्यर्थः । सत्यां हि संज्ञायां सुब्लुक्स्यात् । नन्वेवमपि `मूलकेनोपदंशं भुङ्क्ते' इत्यादिवाक्यस्य संज्ञा दुर्वारा, `कृद्ग्रहणे गतिकारकपूर्वस्यापि ग्रहणा'दिति चेन्मैवम् । समासग्रहणरृतनियमेन परत्वाद्बाधात् । एवंच `कृत्तद्धिते'ति सूत्रे कृद्ग्रहणपरिभाषा निष्फलत्वान्नोपतिष्ठते । तस्याश्च परिभाषायाः `व्यावक्रोशी' `व्यावहासी'त्यत्रावकाशः । तत्र हि `कर्मव्यतिहारे णच्स्त्रिया'मिति धातोर्णचि कृते गतिपूर्वस्य णजन्तत्वात् `णचः स्त्रिया'मित्यञिसत्युपसर्गाकारस्यादिवृद्धिस्वरौ भवतः । कृद्ग्रहणे कारकपूर्वस्याप्युदाहरणम्-अवतप्ते नकुलस्थितमित्यादि स्फुटीभविष्यति । चकारोऽनुक्तसमुच्चयार्थः । तेन `निपातस्यानर्थकस्य प्रातिपदिकसंज्ञा वक्तव्ये'ति वार्तिकं गतार्थम् । येषां द्योत्योऽप्यर्थो नास्ति तदर्थमिदम्,-अवद्यति । अनुकरणेषु तु अनुकार्येण सहाऽभेदविवक्षायामर्थवत्त्वाऽभावादेव न प्रातिपदिकत्वम् । `भू सत्ताया'मिति यथा । भेदविवक्षायां तु संज्ञा स्यादेव-`भुवो वु'गिति यथा ।
	(148) प्रत्ययः ।3।1।1।
	अधिकारोऽयमिति । प्रत्ययशब्दः संज्ञात्वेनाधिक्रियत इत्यर्थः ।
	(149) ङ्याप्प्रातिपदिकात् ।4।1।1।
	ङ्याप्प्रातिपदिकात् । समाहारद्वन्द्वादेकवचनम् । `ङी'ति ङीप्ङीष्ङीनां सामान्यग्रहणम् । `आ'विति च टाप्डाप्चापाम् । आपञ्चमपरिसमाप्तेरिति । ननु `घकालतनेषु'--इति ज्ञापकात्सुबन्तात्तद्धितोत्पत्तिरित्यभ्युपगतेः किमर्थस्तद्धितेषु प्रातिपदिकाधिकार इति चेदत्राहुः--असति त्वधिकारे `अत इ'ञित्यत्राऽत इत्येतत्सुबन्तस्यैव विशेषणं स्यात्, ततश्च दक्षस्यापत्यमित्यत्रैव इञ्स्यान्न तु दक्षयोर्दक्षाणामित्यत्र । किञ्च `वद्धाच्छः' इत्यत्र `वृद्ध'-मित्येतत्सुबन्तविशेषणं मा भूत् । अन्यथा जानन्तीति ज्ञाः, `इगुपधे'तु कः । `ज्ञानामय'मित्यत्र सुबन्तस्य वृद्धत्वाच्छो न भवति, किन्त्वणेव भवति । शब्दकौस्तुभे त्वसत्यस्मिन्नधिकारे वाक्यादपि कप्रत्ययादयः स्युः । ततो विशिष्यस्य प्रातिपदिकतया [सकल]सुब्लोपे स्पष्टमेवानिष्टमिति स्थितम् । लिह्गविसिष्टस्येति । 
लिङ्गबोधकप्रत्ययविशिष्टस्यापीत्यर्थः । परिभाषायाः प्रयोजनः-श्वश्रूः । प्रत्ययान्तत्वेनाऽप्रातिपदिकत्वेऽपि इह स्वादयः । न च `श्वशुरः श्वश्वे'ति निर्देशादेव स्वादिसिद्धिरिति वाच्यम् । निर्देशस्य शब्दपरत्वात् । `विपाराभ्यां जेः'`ङेर्यः' इतिवत् । किंच कुमारीमाचष्टे कुमारयति । `णाविष्ठव'दिति टिलोपः । एवं यामिन्य इवांचरन्ति अहानि `यामिनयन्ती'त्यत्राचारे क्विबपि फलम् । ङ्याब्भ्यां प्रागिति । तेन `एनिका' `आर्यका' च सिध्यति । तथाहि `न सामिवचने' इति ज्ञापयिष्यमाणोऽत्यन्तस्वार्थिकः क एतार्याशब्दाभ्यां ङ्यापौ बाधेत, ततश्च `एतिका' `आर्यिके'त्येव रूपं स्यात् । ङ्याब्ग्रहणसामर्थ्यात्तु ङीबन्तात्कनि `एनिके'-त्यपि सिध्यति । `वर्णादनुदात्ता'दित्यस्य वैकल्पिकत्वात् । आबन्तात्कनि तु `उदीचामातः स्थाने' इतीत्त्वविकल्पादार्यका आर्यिकेति रूपद्वयं सिध्यति । वस्तुतस्तु ङ्यापोर्ग्रहणं मास्तु, `घकालतनेषु'--इत्यलुग्विधानसामर्थ्यात्सुबन्तात्तद्धितोत्पत्तिरिति हि निष्कर्षः । तथा च सुपः प्रागेव ङ्यापौ प्रवर्तेते । स्वार्थद्रव्यलिङ्गसङ्ख्याकारकप्रयुक्तकार्याणां क्रमिकत्वस्वीकारादित्यवधेयम् ।
	(150) स्वौजसमौट्छष्टाभ्याम्भिस्ङेम्भ्यस्ङसिभ्याम्भ्यस्ङसोसाम्ङ्योस्सुप् ।4।1।2।
	स्वौजसमौट् । समाहारे द्वन्द्वः । सुङस्यौरिति । सोरुकारः `अर्वणस्त्रसा'वित्यत्र विशेषणार्थः । `असी'त्युक्ते हि असकारादाक््त्यिर्थः स्यात् । तथा च `वाजमर्वत्सु' इति न सिध्येत् । ङसेरिकारः `टाङसिङसां'--`ङसिङयोः स्मात्स्मिनौ' इत्येतदर्थः । जश्शसोर्जकारशकारौ `जसः शी' तस्माच्छसौ नः' इत्यनयोर्विषयविभागार्थौ । [ननु] अन्यतरस्य निरनुबन्धकत्वमेवास्त्विति चेत्[न], जाकाराऽभावे `औ'इत्यस्य आव् स्यात्, ततश्च प्रत्ययस्य वकारान्तता संभाव्येत । एवं शसः शकाराऽभावे औटो ङित्त्वं संभाव्येत, तथाच `तेजसी' इत्यादौ टिलोपः स्यात् । अथवा `लिहा'वित्यादौ ङित्त्वसामर्थ्यादभस्यापि टेर्लोपः संभाव्येत । औटष्टकारः `सु'डिति प्रत्याहारार्थः । टाटकारस्तु `टाङसिङसां'--`द्वितीयाटौस्वेनः' इति विशेषणार्थः । एतेन `आदिरन्त्येने'ति सूत्रे काशिकाकारेण यदुक्तम्-`अन्त्येनेति किम् ?, `सु'डिति तृतीयैकवचनावयवेन मा भूत्'-इति तत्परास्तम् । औटष्टकारस्यान्यार्थतया तेनैव संभवात्, प्रत्यासत्तेश्च । अतेव शब्दकौस्तुभे तत्रान्यदेव प्रयोजनमुक्तम्--`मध्यमेनेता सहित आदिस्तदुत्तरेषामपि ग्राहको मा भूदित्यन्त्येनेति ग्रहणम् । अन्त्येनेता सहितो मध्यमः पूर्वेषामपि मा भूदित्यादिग्रहणम्'-इति । अमुमेवार्थं मनसि निधाय--`आद्यन्ताभ्यामवयवाभ्यामवयवी समुदाय आक्षिप्यते'--इति निष्कृष्टमुक्तं प्राक् । प्रकृतमनुसरामः--ङेप्रभृतीनां ङकारो `घेर्ङिति' `ङेराम्--' इति विशेषणार्थः । सुपः पकारस्तु प्रत्याहारार्थः ।
	(151) विभक्तिश्च ।1।4।104।	विभक्तिश्च । `तिङ्स्त्रीणि त्रीणि--' इत्यतस्तिङ्ग्रहणं व्यवहितमपि स्वरितत्वबलादनुवर्तते । `सुपः' इति च संनिहितमित्यभिप्रेत्याहु--सुप्तिङाविति । तिङां विभक्तिसंज्ञायाः प्रयोजनं `न विभक्तौ तुस्माः' इति । सुपां तु त्यदाद्यत्वादिकमपि । चकारः पुरुषवचनसंज्ञाभ्यां संमावेशार्थः । अन्यथा एकसंज्ञाधिकारादेकवचनादिसंज्ञाभिः सह वचनद्वयप्रामाण्यात्पर्यायः स्यात् । ततश्च `रामेभ्यो' `नमाम' इत्यादौ बहुवचनसंज्ञापक्षे विभक्तित्वाऽभावात्सस्येत्संज्ञा स्यात् । इहापीति । अस्मिन्नपि तन्त्रे `प्रातिपदिकार्थलिङ्गपरिमाणे'त्यादावित्यर्थः ।
	(152) सुपः ।1।4।103।
	सुपः । अत्र `तिङस्त्रीणि त्रीणि'--इति सूत्रात् `त्रीणि त्रीणी'ति पदं, `तान्येकवचने'ति सूत्रं च `तानी'ति पदं विहायानुवर्तत इति व्याचष्टे--सुपस्त्रीणि त्रीणित्यादिना । एकश इति । एकैकमित्यर्थः । सङ्ख्यैकवचनाच्चे'ति वीप्सायां प्रथमान्ताच्छस् ।
	(153) द्वयेकयोर्द्विवचनैकवचने ।1।4।22।
	द्वयेकयोः । इह `द्वयेक'शब्दौ सङ्ख्यापरावित्यभिप्रेत्याह--द्वित्वैकत्वयोरिति । सङ्ख्येयपरत्वे तु बहुवचनं स्यादिति भावः ।
	(154) बहुषु बहुवचनम् ।1।4।21।
	बहुषु । अयमपि सङ्ख्यापर एवेत्याह--बहुत्व इति । बहुवचनं त्वाश्रयद्रव्यगतबहुत्वं धर्मे आरोप्य कृतम् । तत्फलं तु `बहुः परव्त' इति वैपुल्यवाचिनो नेह ग्रहणमिति सूचनमेव । वस्तुतो व्यर्थं तत्, परत्वादेकवचनसंभवादिति शब्दकौस्तुभादौ स्थितम् । रुत्वविसर्गाविति । ननु रुत्वस्यासिद्धत्वादुकारस्येत्संज्ञालोपयोरभावात् `स्थानिवदादेशः' इत्यस्यापि त्रिपाद्यामप्रवृत्त्या रेफान्तस्य `सुप्तिङ्न्त'मिति पदसंज्ञाऽभावेन विसर्गोऽत्र दुर्लभः । विसर्गविधेस्तु `पुन'रित्यादौ 
चरितार्थत्वादिति चेन्मैवम्, `न मु ने' इति सूत्रे  `ने'ति योगं विभज्य `असिद्धं ने'ति व्याख्यायामिष्टसिद्धिरित्युक्तत्वात् । राम इति । संज्ञाशब्दोऽयमव्युत्पन्न इति पक्षेऽर्थवत्सूत्रेण प्रातिपदिकसंज्ञा, `करणाधिकरणयोश्चे'त्याधिकारे घापवादेन `हलश्चे'ति घञा रमन्तेऽस्मिन्निति व्युत्पादने तु `कृत्तद्धिते'ति सूत्रेणेति विवेकः । अत्र केचित्परिश्कुर्वन्ति--`गन्धर्वः शरभो रामः सृमरो गवयः शशः । इत्यादयो मृगेन्द्राद्या गवाद्याः पशुजातयः इत्यमरोक्तया यदि पशुविशेषे प्रयुज्यते तदा रूढोऽयं रामशब्द इत्यर्थवत्सूत्रेण संज्ञा । यदा तु रामचन्द्रे भगवति प्रयुज्यते तदा रमन्ते योगिनोऽस्मिन्निति व्युत्पत्त्याश्रयणात्कृद्धितेति सूत्रेण संज्ञेति । सरूपाणामेकशेषः । इतरनिवृत्तिपूर्वकमवस्थानं शेषशब्दार्थः । न च विरूपेष्वेकशेषाऽप्रवृत्त्या `घटकलशा'विति द्वन्द्वापत्तिरिति शङ्क्यम्, `वुरूपाणा'मिति वार्तिकस्य वक्ष्यमाणत्वात् । वस्तुतस्तु सूत्राक्षरैरेव वार्तिकार्थो लभ्यते । रूप्यते बोध्यते । इति रूपमर्थः, समानं रूपं येषामिति सरूपाः । ज्योतिर्जनपदेत्यादिना समानस्य सभावः । तथा समानं रूपं स्वरूपं येषां ते सरूपाः । सरूपाश्च सरूपाश्च सरूपाः, तेषामित्येकशेषेण व्याख्यानात् । न च स्वाङ्गे स्वव्यापाराऽयोगो वाक्यापरिसमाप्तिन्यायादिति वाच्यम् ; उद्देश्यतावच्छेदकरूपाक्रान्ततया स्वस्मिन्नपि प्रवृत्तेः । अन्यथा `तुल्यास्यप्रयत्न'मित्यादौ सवर्णदीर्घो न स्यात् । तथाऽर्थवत्सूत्रान्तर्गतानां प्रातिपदिकत्वं, `प्रत्ययः' `परश्चे'त्यत्र सुप्प्रत्ययः, `ससजुषो'रित्यत्र रुः, `खरवसानयो'रिति सूत्रे विसर्गश्च न स्यादिति सर्वोपप्लवः स्यात् । `स्वाध्यायोऽध्येतव्यः' इत्यस्य `नेह नाने'त्यादिश्रुतेश्च स्वस्मिन्नपि यथा प्रवृत्तिस्तथा दीर्घादीनामपीति चेत्तुल्यमेकशेषेऽपि । एतेन `अइउ'णित्यादौ `आद्गुणः' इत्यादिसन्धिकार्यं कुतो नेत्याशङ्कायाम्--`वर्णोपदेशकालेऽजादिसंज्ञानामनिष्पादात्सन्धिर्ने'ति केषाञ्चित्समाधानं परास्तम् । वर्णोपदेशे इत्संज्ञायामत्प्रत्याहारे च निष्पन्ने प्रवर्तमानानां गुणादीनामुपेन्द्र इत्यादौ तटस्थ इव उद्देश्यतावच्छेदकरूपाक्रान्ते वर्णोपदेशादावपि प्रवृत्तेरावश्यकत्वात् । स्यादेतत्--`सरूपाणामेक एकविभक्तौ' इत्येव सूत्रमस्तु, किमनेन `शेष'ग्रहणेन ?। अत्राहुः--तथाहि सति सरूपाणां स्थाने एकोऽन्तरतम आदेशो भवतीत्यर्थः स्यात् । तथा चाश्वश्चाश्वश्चेत्यत्रोदात्तद्वयवतः स्थाने उदात्तद्वयवानादेशस्तथाऽनुदात्तद्वयवतः स्थानेऽनुदात्तद्वयवानादेशः प्रसज्येतेति । एकविभक्तौ यानीति । विभक्तिः सारूप्ये उपलक्षणं न त्वेकशैषे निमित्तम् । एवं चाऽनैमित्तिकत्वेनान्तरङ्गोऽयमेकशेषः सुबुत्पत्तेः प्रागेव प्रवर्तते । यद्योतन्नारभ्येत तर्हि प्रत्येकं विभक्तिः स्याद्द्वन्द्वश्च प्रवर्तते । आरब्धे त्वेकशेषेऽनेकसुबन्तविरहाद्द्वन्द्वस्य प्राप्तिरेव नास्तीति भावः । ननु सुबुत्पत्तेः प्रागेकशेषप्रवृत्तौ शिष्यमाणं यत्प्रातिपदिकं तदेकमेवार्थं बोधयतीति द्विवचनाद्यनुत्पत्तौ `रामौ' `रामा' इत्यादि न सिध्येत् । नैष दोषः, शिष्यमाणस्य लुप्यमानार्थाभिधीयित्वात् । अतएव `कृत्तद्धितसमासैकशेषे'त्येकशेषो वृत्तषु गण्यते । परार्थाभिधानं हि वृत्तिः । अतएव च लुप्तेऽपि प्रत्यये`लिङ्'`धु'गित्यादौ कर्ता प्रतीयत इति दिक् ।
	(155) सरूपाणामेकशेष एकविभक्तौ ।1।2।64।
	सरूपाण्येवेति । एतच्च उत्तरसूत्रस्थस्यैवकारस्येहानुकर्षणाल्लभ्यते । अत्र च `एकस्यापि विभक्तौ परतो विरूपाणि न दृष्टानी'ति पर्यवसन्नोऽर्थः, तेन मातृशब्दयोर्जननीवाचिपरिच्छेत्तृवाचनिनोर्नैकशेषः, `मातृभ्यां' `मातृभि'रित्यादौ सारूप्येऽपि औजसादिषु वैरूप्यात् । नन्वेवं `पयः पयो नयति' `देवदेवे'त्यादावतिप्रतिप्रसङ्ग स्यादेवेति चेत् ; उच्यते-सहविविक्षायामेवैकशेषः प्रवर्तते । इतरेतरयोगद्वन्द्वस्य  विषय इति यावत् । यत्र ह्यनेकस्यार्थस्य मिलितस्येतरान्वयः स तथाभूतो विषयः । इदं च `इदितो नुम्धातो'रिति लिङ्गाल्लभ्यते, न्यायाच्च । तथाहे-`यः शिष्यते स लुप्यमानार्थाभिधायी'ति  स्थिते श्रूयमाणैकशब्दोपस्थितं सर्वमविशेषादैकरूप्येणैवान्वयितुमर्हति । यद्वा `तिष्यपुनर्वस्वो'रिति सूत्राद्द्वन्द्वे इत्यनुवर्त्त्य `द्वन्द्वे प्रसक्ते सती'ति व्याख्येयं, न तु द्वन्द्वे कृते सती'ति । `पन्थानौ' `पन्थान' इत्यादौ `ऋक्पूरब्धू'रित्यादिना समासान्तापत्तेः, `करौ'`करा' इत्यादौ `द्वन्द्वश्च प्राणितूर्ये'त्यादिना एकवद्भावापत्तेश्चेति दिक् । सूत्रे `शेष' शभ्दः कर्मसाधन इत्याह-एक एव शिष्यत इति । असत्येकग्रहणे द्विबह्वोरपि शेषः स्यादित्येकग्रहणम् । न चैवमप्येकविभक्तावित्यत्र एकग्रहणं व्यर्थमिति शङ्क्यम्, `एकस्यामपि विभक्तौ परतो विरूपाणि न दृष्टानी'व्यर्थलाभाय तस्यावश्यकत्वात् । किंच `स्वसा च स्वसारौ चे'त्यादौ विभक्तौ परतः पूर्वभागयोर्वैरूप्यदर्शनात्स्वसार इत्येकशेषस्तत्र न स्यात् । तथा `स्वसरि च स्वस्त्रोश्चे'त्यत्र वैरूप्यदर्शनात्स्वसृष्विति न स्यात् । किं तु `कमलौ' `कमल' इत्यादिष्वेव स्यात् । कृते त्वेकग्रहणे नायं दोषः प्रसज्यते । एकविभक्तौ परतः पूर्वत्र वैरूप्याऽदर्शनात् । यदा तु विभक्तावित्यत्रैकत्वस्य विवक्षितत्वान्मास्त्वत्र एकग्रहणमित्युच्यते, तर्हि स्पष्टप्रतित्त्यर्थमेवास्त्विति केचित् । अन्ये त्वाहुः-एकग्रहणमेकैकविभक्तावित्यर्थलाभार्थम् । तथा च सकलविभक्तावित्यर्थलाभादेवकारापकर्षणं विनैव सिद्धमिष्टमिति 
दिक् ।
	एकश्च एकश्च द्वौ च द्वौ चेत्यादावेकशेषो न भवत्यनभिधानात् । द्वन्द्वोऽप्यत्रानभिधानेनैव वारणीयः । उत्सर्गतः सङ्ख्याशब्देश्वेवमेव । विंशत्यादौ त्वेकशेष इष्ट एवेति बोध्यम् । 
	(156) चुटू ।1।3।7।
	युटू । `आदिर्ञिटुडवः' इत्यत `आदिः,' `षः प्रत्ययस्य' इत्यतः `प्रत्ययस्ये'ति चानुवर्तते, तदाह-प्रत्ययाद्याविति । प्रत्ययाद्यविति किम् ?। वाचाटः । `तेन वित्तश्चुञ्चुप्चणपौ' इत्यत्र प्रत्ययादौ यकारो लुप्तनिर्दिष्टस्तेन चस्य नेत्संज्ञेति वक्ष्यति । 
	(157) न विभक्तौ तुस्माः ।1।3।4।
	न विभक्तौ । `हलन्त्य'मितीत्संज्ञाप्राप्तौ निषेधारम्भः । `तु' इत्यस्योदाहरणं रामात्, पचेरन् । मकारस्य तु--रामम्, अद्राक्षम् । विभक्तौ किम् ?। `अचो यत्' ऊर्णायां युस्', `रुधादिभ्यः श्नम्' । एतेष्वन्त्यस्येत्संज्ञा यथा स्यात् । `इदमस्थमु'रित्यत्र मकारपरित्राणार्थमुकारानुबन्धासञ्जनादनित्योऽयमिति ज्ञायते । अन्यथा `प्राग्दिशो विभक्ति'-रिति थमो विभक्तित्वाद्दानीमो मकारस्येवानेनैव सूत्रेणेत्त्वनिषेधसिद्धेः किं तेनेति । तेन `किमोऽत्' क्वेति सिद्धम् ।
	(158) एकवचनं संबुद्धिः । 2।3।49।
	एकवचनम् । `सुः संबुद्धि'रित्येव सुवचम् । न च सप्तमीबहुवचनेऽतिप्रसङ्गः । `संबोधने प्रथमे'त्यधिकारादेव तदभावादिति नव्याः । अत्र व्याचख्युः--`सुः संबुद्धि'रिति वाच्ये एकवचनग्रहणमेकोऽर्थ उच्यते येन तावन्मात्रस्य प्रत्ययस्य संज्ञार्थम् । अन्यथा `सामत्रित'मिति पूर्वसूत्रे तदन्तस्यामत्रितसंज्ञा कृतेति प्रक्रमाऽभेदाय इयमपि संज्ञा तदन्तस्यैव स्यादिति । एङ्ह्रस्वात्संबुद्धेः । यद्यत्र `हल्ङ्याब्भ्य' इत्यतो हलमननुवर्त्त्य `एङन्ताद्ध्रस्वान्ताच्चाङ्गात्परस्याः संबुद्धेरलोप' इति व्याख्यायेत, हलनुवृत्तावप्यङ्गात्परा या संबुद्धिः तस्या यद्धलिति वा, उभयथापि `हे ज्ञाने'ति न सिध्येत् । लोपात्परत्वात्सोरतोऽभि कृते परत्वान्नित्यत्वाच्च अमि पूर्वत्वे च कृते एकादेशस्य परादिवद्भावे ह्रस्वान्तात्परत्वाभावात्, पूर्वान्तवद्भावे अम एवाभावादुभयत आश्रयणे नान्तादिवदिति निषेधादतो व्याचष्टे-एङन्तादित्वादिना चेदित्यन्तेन । 
	(159) एङ्ह्रस्वात्संबुद्धेः ।6।1।69।
	संबुद्ध्याक्षिप्तस्येति । तदन्तस्यैव संज्ञाभ्युपगमे तु सम्बुद्ध्याऽङ्गमाक्षेप्तुं न शक्यते इति बोध्यम् । ह्रस्वात्परत्वं नास्तीति । तथा च सूत्रे एङ्ग्रहणमावश्यकमिति भावः । किं च `इमां किमाचामयसे न चक्षुषी'इति श्रीहर्षप्रयोगे `से' इति पृथक्पदं, `सलक्ष्मीके हे दमयन्ती'त्यर्थ इति `निगरणचलनार्थेभ्यश्चे'ति सूत्रे मनोरमायां व्युत्पादितम् । ततश्च तत्रापि संबुद्धिलोपार्थमेङ्ग्रहणमावश्यकमेव । स्यादेतत् । एङ्ग्रहणस्य `से' इत्यत्र सावकाशतया `हे हरे' इत्यादौ संबुद्धिलोपो न स्यात्, संनिपातपरिभाषाविरोधात् । तथा ह्रस्वग्रहणस्यापि `हे रामे'त्यत्र सावकाशत्वात् `हे गौरी'-त्यादौ परत्वाद्धल्ङ्यादिलोपं बाधित्वा `अम्बार्थनाद्यो'रिति ह्रस्वे कृते संबुद्धिलोपो न स्यात् । लक्ष्मीशब्दे तु हल्ङ्यादिलोपस्याप्यभावाद्धे लक्ष्मीत्यत्र सुतरां संबुद्धिलोपो न स्यात् । सत्यम्, `गुणात्संबुद्धे'रिति वक्तव्ये एङ्ह्रस्वग्रहणसामर्थ्यात्संनिपातपरिभाषां बाधित्वाऽपि संबुद्धिलोपः प्रवर्तते इति दिक् ।
	(160) अमिपूर्वः ।6।1।107।
	अमिपूर्वः । `प्रथमयो'रिति पूर्वसवर्णदीर्घे प्राप्तेऽयमारम्भः । `इको यणची'त्यतोऽचीत्यनुवर्तते, तदाह--अम्यचीति । अमि योऽच् तस्मिन् । अमोऽवयवे अचीति यावत् । तेन मकारसहितस्य पूर्वरूपं नेति स्थितं मनोरमायाम् । एवम् `अक्षादूहिन्या'मित्यादावपि `ऊहिन्यां योऽच्तस्मि'न्नित्यादि बोध्यम् । `पदास्वैरिबाह्ये'त्यादिनिर्देशाश्चास्मिन्व्याख्याने लिङ्गमित्यपि स्थितम् । कथं तर्हि काशिकादावमि परत इत्येवोक्तं, न त्वम्यचीति चेदत्राहुः-`तस्मादित्युत्तरस्या,' `आदेः परस्ये'त्यादेरेवादेश इति निर्णीते `एकः पूर्वपरयो'रित्यादेशः पूर्वपरयोर्वर्णयोरेव भविष्यतीत्याशयेन नोक्तमिति ।
	(161) लशक्वतद्धिते ।1।3।8।
	लशक्व । `आदिर्ञिटुडवः' इत्यत `आदि'-रित्यनुवर्तते `षः प्रत्ययस्ये'त्यतः प्रत्ययस्येति । `अतद्धिते' इति पर्युदासाद्वा लभ्यत इत्याह--प्रत्ययाद्या इति । लश्त शश्च कुश्चेति समाहारद्वन्द्वे `लशक्वि'ति नपुंसकम् । तदितरेतरयोगद्वन्द्वेन विवृणोति-लशकवर्गा इति । अतद्धित इति कम् ?, `प्राणिस्थादातः-'इति लच् । चूडालः । `लोमादिभ्यः[शः'] । लोमशः । अत्र प्रयोजनाऽभावादेव नेत्संज्ञेति नेदं प्रत्युदाहरणमिति नव्याः । `कर्णललाटा'दिति भवार्थे कन् । कर्णिका । सत्यां हीत्संज्ञायां `किति चे'ति वृद्धिः स्यात् । प्रत्ययाद्या इति किम् ?। `जल्पभिक्षे'ति वृडः षाकन् । वराकः । अत्र `क्ङिति 
चे'ति गुणो न स्यात् । 
	(162) तस्माच्छसो नः पुंसि ।6।1।103।
	तस्माच्छसो । `त'च्छब्देन संनिहितः पूर्वसवर्णदीर्घः परामृश्यते । दीर्घमात्रपरामर्शे तु `एतान् गाः पश्ये'त्यत्रापि नत्वप्रसङ्गात् । `शस'इत्यवयवषष्ठी, स चावयवः परत्वेन विशेष्यते-पूर्वसवर्णदीर्घात्परस्य शसोऽवयवस्येति, तदेतदाह-परो यः शसः सकार इति । `परो यः श'सिति न व्याख्यातम् । कृते पूर्वसवर्णदीर्घे ततः परस्य शसोऽसंभवात् ।
	(163) अट्कुप्वाङ्नुम्व्यवायेऽपि ।8।4।2।
	अट्कुप्वाङ् । `रषाभ्या'मिति पञ्चमीनिर्देशाद्व्यवहितस्याऽप्राप्तौ वचनमिदम् । तत्र सर्वैर्व्यवायोऽसंभवी । `एकैकमात्रव्यावय' इत्यपि नार्थः, क्षुभ्नादिषु क्षु भ्नपाठसामर्थ्यात्, `सरूपाणाम्-'इत्यादिनिर्देशाच्चेत्यभिप्रेत्याह-व्यस्तैर्यथासंभवमिलितैश्चेत्यादि । नन्वेवं `कृत्स्नं' `कार्त्स्न्य'मित्यादावडादिव्यवधानाऽभावण्णत्वाऽभावेप्यादर्शेनेत्यादावड्वयवधानादतिप्रसङ्गः । न च अडादिभिरेव व्यवधान इति नियमः, अप्राप्ते विधिरयमित्युक्तत्वात् । सत्यम् । योगविभागोऽत्र बोध्यः । `व्यवायेऽपि' इत्येको योगो विध्यर्थः । `अट्कुप्वाङ्नुम्--'इत्यन्यो नियमार्थः । छान्दसो भिसो लुक् । अत्र योगविभागं विनापि निर्वाहः सुकर इति तु नव्याः । तथाहि--अट्कुप्वाङ्-'इति सूत्रे `रषाभ्याम्' इत्यनुवर्तते । पञ्चमीश्रुत्या `तस्मादित्युत्तरस्ये'ति परिभाषोपतिष्ठते । उपस्थितापि सा वचनप्रामाण्यादडादिव्यावाये न प्रवर्तते । तदन्यव्यवाये तु प्रवर्तत एव । अतएव-`येन नाव्यवधानं तेन व्यवहितेऽपि वचनप्रामाण्यादेकवर्णव्यवहितस्यैव इको गुणो न तु भिनत्तीत्यादावनेकव्यवहितस्येकः'--इति `पुगन्तलघूपधस्ये'ति सूत्रे वक्ष्यति । एवं च यत्राडादिभिरेव व्यवधानं रामेणेत्यादौ तत्र भवत्येव णत्वम् । अत्र त्वडादिभिन्नेन व्यवधानमादर्शेनेत्यादौ, तत्र न भवति, `तस्मा'दिति परिभाषाया जागरूकत्वात् । निषेधं बाधितुमिति । तेन `पर्यणद्ध'मित्यत्र `उपसर्गादसमासेऽपि-' इति णत्वं सिध्यतीति भावः । उपलक्षणार्थमिति । नुम्स्थानिकस्य, स्वाभाविकस्य वाऽनुस्वारमात्रस्योपलक्षणार्थं नुम्ग्रहणमित्यर्थः । तेन `बृहि वृद्धौ' । इदित्त्वान्नुम् । तस्यानुस्वारः । `तृंहू हिंसायां'। स्वाभाविकोऽत्रानुसवारः । बृंहणम् तृंहणम् । उभयत्रापि णत्वं सिद्धम् । अयोगवाहानामिति । अविद्यमानो योगः=प्रत्याहारेषु संबन्धो येषां ते अयोगाः । अनुपदिष्टत्वादुपदिष्टैरगृहीतत्वाच्च प्रत्याहारसंबन्धशून्या इत्यर्थः । वाहयन्ति निर्वाहयन्ति प्रयोगमिति वाहाः । अयोगाश्च ते वाहाश्च अयोगवाहाः । अनुपदिष्टत्वे उपदिष्टैरगृहीतत्वे च सति श्रूयमाणा इत्यर्थः । अट्स्विति । निष्कर्षस्त्वकारोपरीति । तेन पयःस्वित्यादाविणः परस्येति षत्वं न भवति । अत एवोक्तं प्राक्-`अनुस्वारविसर्गजिह्वामूलीयोपध्मानीययमानामकारोपरी'ति ।
	(164) पदान्तस्य ।8।4।37।
	णत्वं न स्यादिति । `न भाभूपूकमिगमी'त्यतो `ने'त्यनुवर्तत इति भावः ।
	(165) यस्मात्प्रत्ययविधिस्तदादि प्रत्ययेऽङ्गम् ।1।4।13।
	यस्मात् । तदादीति । तत्प्रकृतिरूपमादिर्यस्य शब्दस्वरूपस्येति बहुव्रीहिः ।
	ननु `यस्मात्प्रत्ययविधिस्तदङ्ग'मित्येवास्तु किमादिग्रहणेनेत्यत आह-भवामीत्यादि । प्रकृतिमात्रस्य तु व्यपदेशिवद्भवेन तदादित्वादङ्गत्वम्, तेन `कर्ता' `कारक' इत्याद्यपि सिध्यतीति भावः । अङ्गसंज्ञार्थमिति । अन्यथा `अतो दीर्घो यञी'ति दीर्घो न स्यादिति भावः । नचारम्भसामर्थ्यादेव दीर्घः स्यादिति वाच्यम् । `पय गतौ' `वय गतौ' आभ्यां यङ्लुकि पापामि पापावः, वावामि वावाव इत्यादौ चरितार्थत्वात् । स्त्रीइयतीति । इदमः परिमाणे वतुप् । `किमिदभ्यां वो घ' इति घः । तस्य इयादेशः । `इदंकिमो'रिति ईश् । `यस्येति च' इति ईशो लोपः । `उगितश्च' इति ङीप् । सत्यां संज्ञायां स्त्रीशब्दस्य `यस्येति च' इति लोपः स्यात् । न चेशो लोपस्य `असिद्धवदत्राभा'दित्यसिद्धत्वान्नातिप्रसङ्ग इति वाच्यम्, `प्राग्भादसिद्धत्व'मिति पक्षाभ्युपगमादनित्यत्वाद्वेति व्याख्यातारः । नव्यास्तु-`स्त्री अंपश्यती'त्यत्र स्त्रीशब्दस्य `स्त्रियाः' इति इयङ् स्यात् । अकारादमि कृते `अमि पूर्वः' इत्येकादेशस्य परादिवद्भावेन प्रत्ययत्वात् । अततेर्डप्रत्यये टिलोपे च सत्यकारस्य स्वत एव प्रत्ययत्वाच्च । विधिग्रहणे कृते तु नायं दोषः प्रसज्यते । अम्प्रत्ययस्य अकाराड्डप्रत्ययस्य चाततेर्विहितत्वेऽपि स्त्रीशब्दादविधानात् । स्यादेतत् । वतुपोऽम्प्रत्ययस्य च स्त्रीशब्दादविधानेऽपि सोर्विधिरस्त्येवेति तद्दोषतावदवस्थ्यमिति चेन्मैवम्, संनिधानबलेन `यस्माद्यः प्रत्ययो विहितस्तस्मिस्तदङ्ग'-मिति व्याख्यानात् । प्रत्यये किमिति । `तदादिरूपं किय'दित्यपेक्षयां यस्मात्प्रत्यय इति प्रत्ययस्य श्रुतत्वात्प्रत्ययपर्यन्तमेवाङ्गं भविष्यतीति मत्वा प्रश्नः । 
प्रत्ययस्य श्रुतत्वेऽपि प्रत्ययविशिष्टं, ततोऽप्याधिकं वा निरवधिकमङ्गं स्यात्, तदादीत्यस्यार्थनिर्णये प्रत्ययश्रवणस्योपक्षयादित्याशयेन व्याचष्टे--प्रत्ययविशिष्टस्येत्यादिना । प्रत्ययविशिष्टस्येति किम् ?। वव्रश्च । अत्र विशिष्टस्याङ्गसंज्ञायाम् `उरत्' इत्यादेशस्य परनिमित्तत्वाऽलाभात् `अचः परस्मिन्नि'ति स्थानिवत्त्वाऽप्रवृत्त्या `न संप्रसारणे--' इति निषेधाऽभावादभ्यासस्य पुनरपि संप्रसारणं प्रवर्तेत । तथा `श्यर्थं' भ्र्वर्थमित्यत्र `अचि श्नुधातुभ्रुवाम्-,'इति इयुङुवङौ स्याताम्, उक्तरीत्या अचीप्यनेनाजादौ प्रत्यये इत्यलाभात् । ततोऽधिकस्याङ्गसञ्ज्ञायान्तु `देवदत्त ओदनमपाक्षी'दित्यत्र देवदत्तशब्दात्प्रागडागमः स्यात्, देवदत्तशब्दासुत्प्रत्ययस्य विहितत्वेन लुडः प्राग्वर्तिसमुदायस्याऽङ्गत्वात् । द्वितीयप्रत्ययग्रहणे कृते तु न कोऽपि दोषः प्रसज्यते । अन्ये तु यस्माल्लुङादिविधिः प्रत्यासत्त्या तस्यैवाङ्गस्याडागमः स्यादिति ततोऽप्यधिकस्येत्येतदनास्थयोक्तं, किंतु एतस्यापि प्रत्ययविशिष्टस्याङ्गत्वे यद्दूषणं तदेवेत्यहुः ।
	(166) टाङसिङसामिनात्स्याः ।7।1।12।
	टाङसि । `अतो भिस ऐ'सित्यस्मादनुवृत्तेन `अत' इत्यनेन सामानाधिकरण्येन विशेषणात् `अङ्गस्ये'त्याधिकृतं षष्ट्यन्तमपि पञ्चम्या विपरिणम्यते, विशेषणेन तदन्तविधिस्तदाह--अकारान्तादङ्गादिति ।
	(167) सुपि च ।7।3।102।
	सुपि च । `यञी'त्यनुवर्तते । अल्ग्रहणात्तदादिविधिरित्याह--यञादौ सुपीति । यञि किम् ?। रामः । अत इति किम् ?। अग्निभ्याम् ।
	(168) अतो भिस ऐस् ।7।1।9।
	अतो भिस ऐस् । ननु `ए'सित्येवास्तु । न च `अतो गुणे' इति पररूपापत्तिः । एकारोच्चारणवैयर्थ्यापत्तेः । अन्यता इसमेव विदध्यादिति चेत्सत्यम् । एदैतोर्द्विमात्रत्वाऽविशेषेण गौरवाऽभावात् । `बहुलं छन्दसि' इत्यत्र `अनतोऽपि भवति नद्यै'रिति काशिकोदाहृतप्रयोगस्य ऐस्करणं विना अनिर्वाहाच्च । केचिदैस्करणं निर्जरसैरित्यैकारश्रवणार्थमिति व्याचख्युः, तच्चिन्त्यम् । संनिपातपरिभाषया जरसादेशाऽप्रवृत्तेर्निर्जरैरित्येव भाष्ये सिद्धान्तितत्वात् । 
	(169) ङेर्यः ।7।1।13।
	ङेर्यः । `ङे'रिति चतुर्थ्येकवचनस्य ग्रहणं, न सप्तम्येकवचनस्य, व्याख्यानात् । अतएव `ङेरा'मित्यत्रास्याऽग्रहणम्, `समानाधिकरणे'`स्त्रिया'मित्यादिनिर्देशाच्च । स्थानिवद्भवेनेति । आदेशालाश्रयविधौ स्थानिवत्त्वनिषेधाऽभावादिति भावः । सुपि चेति दीर्घ इति । न च परत्वात् `अकृत्सार्वधातुकयोः--' इति दीर्घोऽस्त्विति शङ्क्यम्, तत्र `अयङ््यि क्ङिति' इत्यतः `क्ङिती'त्यनुवर्तनात् । अन्यथा `उरुये'त्यत्रापि दीर्घः स्यात् । उरुशब्दात्परस्य `टा' इत्यस्य `सुपां सुलुक्' इति यादेशः । एतच्च काशिकायां स्पष्टम् । यद्यपि ङेर्यादेशस्य ङित्त्वमस्ति `न ल्यपि' इति ज्ञापकेन अनुबन्धकार्येष्वनल्विधावपि स्थानिवत्त्वाभ्युपगमात्, तथापि शानचः शित्त्वेन लिङ्गेन क्वचिदनुबन्धकार्येषु स्थानिवत्त्वानभ्युपगमाद्यादेशे ङित्त्वं नेत्यभ्युपेत्येदं । विरोधाऽभावात्परत्वमत्राकिंचित्करभित्यनादरेण वा `अकृत्सार्वधातुकयोः-' इति दीर्घेण ज्यायानिति रूपसिद्धेरिति भाष्ये स्थितं, तदिदानीं विरुध्येत, `क्ङिती'त्यनुवृत्तौ तु `ज्याया'नित्यत्र `अकृत्सार्वे'ति दीर्घाऽप्रवृत्तेः । तथाच `अकृत्-' इति सूत्रे क्ङितीति नानुवर्तनीयम्, उरुया धृष्णुयेत्यत्र दीर्घाभावश्छान्दस इत्येवाभ्युपेयमिति चेत्, अत्राहुः, `ज्ञाजनोर्जा' इत्याकारग्रहणमुक्तपरिभाषालिङ्गम् । अन्यथा जमेव विदध्यात् । `अतो दीर्घो यञि' इति `जायते' `जानातीत्यादौ दीर्घसिद्धेरित्यपि भाष्ये स्थितं, तच्च ज्ञापकम् `अकृत्-' इत्यत्र क्ङितीत्यनुवृत्तावपि सङ्गच्छते । एवं च सति `ज्यादात्' इत्याकारग्रहणं लिङ्गमिति तु भाष्ये प्रौढवादमात्रमस्तु ।
	संनिपातलक्षणो विधिरनिमित्तं तद्विघातस्ये'ति । संनिपातेति । संनिपातः संश्लेषः लक्षणं निमित्तं यस्य स संनिपातलक्षणः । तं संनिपातं विहन्तीति तद्विघातः । कर्मण्यण्, कुत्वतत्वे । उपजीवकविधिः स्वोपजीव्यविघातकविधेर्निमित्तं न भवतीत्यर्थः ।
	(170) बहुवचने झल्येत् ।7।3।103।
	रामः । रामस्येति । यद्यपि रामस्येत्यत्र संनिपातरिभाषयाप्येत्त्वं सुपरिहरम्, तथापि `अदः सर्वेषा'मिति निर्देशादेत्त्वविधौ संनिपातपरिभाषा न प्रवर्तत इत्याशयेनोक्तमिति स्थितस्य गतिः समर्थनीया ।
	(171) वावसाने 8।4।56।
	जश्त्वं वावसान इति । अत्राहुः--जश्त्वे कृतेऽवसाने चर्त्वमिति न मन्तव्यं, किंतु येननाप्राप्तिन्यायेन अवसाने 
चर्त्वस्य जश्त्वापवादत्वाच्चर्त्वाऽभावपक्षे जश्त्वमिति योज्यमिति । द्वित्व इति । `अनचि चे'त्यनेन । `अनचीति प्रसज्यप्रतिषेध' इति प्रागेवोक्तम् । पर्युदासाभ्युपगमे तु इह द्वित्वं न स्यात् । तादेश आरभ्यत इति । वत्स्यतीत्यादौ चर्त्वेन तकारो न लभ्यत इति `सः स्यार्द्धधातुके' इत्यनेन सकारस्य तकारो विधीयत इत्यर्थः ।
	(172) ह्रस्वनद्यापो नुट् ।7।1।54।
	ह्रस्वनद्यापो । `अङ्गस्ये'त्यनुवर्तते । तच्च पञ्चन्यन्तेन सामानाधिकरण्यादङ्गादिति विपरिणमय्य ह्रस्वादिभिर्विशेष्यते, विशेषणेन तदन्तविधिरित्याशयेनाह-ह्रस्वान्तादिति । एतेन `ह्रस्वनद्यापः-' इति पञ्चमी न तु षष्ठीति स्फोरितम् । ज्ञापकं त्वत्र `नामी'ति । नहि प्रकृत्यागमत्वे अङ्गसंज्ञानिमित्तं नाम् सम्भवति । एवं चानया पञ्चम्याऽनन्यार्थया `तस्मादित्युत्तरस्ये'ति परिभाषोपस्थित्या `आमि सर्वनाम्नः सुट्' इत्यतोऽनुवृत्तमामीति सप्तम्यन्तं `डः सि धु'डित्यत्रेव षष्ठ्या विपरिणम्यते, `अमी'ति सप्तम्याः `त्रेस्त्रयः' इत्यत्र चरितार्थत्वादित्यभिप्रेत्याह-आमो नुडागमः स्यादिति । अत्र नव्याः-`नुट्' इति योगं विभज्य `अङ्गात्परस्यामो नुट्' इत्युत्सर्गविधि कृत्वा `नद्यापः' इत्यंशेन `दीर्घात्परस्यामो नुट् चेद्भवति तर्हि नद्याप एव' इति नियमविधिं व्याख्याय ह्रस्वग्रहणं प्रत्याख्येयम् । न चैवं `लिहां' `दुहा'मित्यादावतिप्रसङ्गइति वाच्यम् । `हलन्ताच्चेद्भवति तर्हि षट्चतुर्भ्य एवे'ति नियमाभ्युपगमात् । `ध्वस्वनडुहां' `कतिपयचतुरां' `यजिक्रुञ्चा' `झलाम्' इत्यादिनिर्देशाच्च । तस्माद्ध्रस्वग्रहणप्रत्याख्याने न कोऽपि दोष इत्याहुः । अत्र वदन्ति--`नु'डिति पृथग्योगे कृते सति ङेरामि कृते परमप्याटं बाधित्वाऽन्तरङ्गत्वादामो नुट् स्यात् । तथा च-`परत्वादाटा नुड्बाध्यते'-इति वक्ष्यमाणग्रन्थेन, `आटि कृते सकृद्गतिन्यायान्नुड् ने'ति भाष्यग्रन्थेन च विरोधः स्यात् । यद्यपि `नियमसूत्राणां विधिमुखेन प्रवृत्ति'रिति पक्षे ङेरामि कृते तस्य `नद्यापः' इत्यनेनैव नुडागमे प्रसज्यमाने `आण्नद्याः' इत्यनेन स बाध्यत इति `परत्वादाटा नुड् बाध्यत' इत्यादिग्रन्थः सङ्गच्छते, तथापि `नियमसूत्राणां निषेधमुखेन प्रवृत्ति'रिति पक्षे परमपि आटं बाधित्वा अन्तरङ्गत्वान्नुट् स्यादेव । किंच `नद्यापः' इत्यत्र `नद्यापः परस्यामो नुडेव स्यान्नान्यत्' इत्यर्थः स्यात् । तथा च गौर्यां रमायां सर्वासां सर्वस्यामिति न सिध्येत् । सुडामस्य पुंसि, आट्-याट्-स्याडागमानां तु ङिदन्तरे चरितार्थत्वात् । अपि च गौर्यामित्यादौ ङेरामि कृते नुटं बाधित्वा प्राप्तमाटं बाधितुं नदीग्रहणम् । एवं रमायां सर्वासां सर्वस्यामित्यादौ प्राप्तं याटं सुटं स्याटं च बाधितुमाब्ग्रहणमिति `नद्यापः' एतद्विध्यर्थमेव स्यान्न नियमार्थम् । ततश्च विश्वपां वातप्रम्यामित्यादौ नुड् दुर्वार एव । `नद्यां मतुप्' `भाषायां सदवसश्रुवः' `सर्वसां प्रायदर्शनम्' `तदस्यां प्रहरणम्' इत्यादिनिर्देशाञ्शरणीकृत्य विध्यर्थत्वापादनस्य, नुडेवेति प्रागुक्तनियमस्य [च] निवारणे तु प्रतिपत्तिगौरवम् । अपि च-`आकारान्तादीकारान्तादूकारान्ताच्चेद्भवति तर्हि नद्याप एव' इति नियमस्यापि संभवाद्विश्वपां वातप्रम्यां खलप्वामित्यादौ नुडागमाऽभावेऽपि गवामित्यादौ नुट् स्यात् । न च छन्दसि `गोः पादान्ते' इत्यारम्भाल्लोके गोशह्दात्परस्यामो नुड् न भवेदिति वाच्यम्, `पादान्ते गोशब्दात्परस्यामो नुट् चेच्छन्दस्येवे'ति नियमेन लोके पादान्ते `गोना'मिति प्रयोगस्याभावेऽप्यपादान्ते तस्याऽनिवर्त्त्यत्वापत्तेः । रायां ग्लावां नावामित्यादौ दुर्निवारत्वाच्च । यदि तु `दीर्घात्परस्य आमो नुट्चे'दित्यादिनियमे `गोः पादान्ते' इति सूत्रं विध्यर्थं भवेत् । `आकारान्तादिभ्यः परस्यामो नुट् चे'दित्यादिनियमे तु नियमार्थं स्यात् । तत्र विधिनियमयोर्विधिरेव ज्यायानिति न्यायाननुसन्धानेन `दीर्घान्तात्परस्यामो नुट् चे'दित्यादिनियम एव स्वीक्रियत इत्युच्यते तदापि पुनः प्रतिपत्तिगौरवमस्त्येव `दीर्घान्तात्परस्यामो नुट् चे'दित्यादिनियम एव स्वीक्रियत इत्युच्यते तदापि पुनः प्रतिपत्तिगौरवमस्त्येव, तस्माद्ध्रस्वग्रहणप्रत्याख्यानस्यातिक्लेशसाध्यत्वाद्यथाश्रुतमेव रमणीयमिति ।
	(173) नामि ।6।4।3।
	नामि । `ढ्रलोपे'-इत्यतो `दीर्घ' इत्यनुवर्त्तते । दीर्घश्रुत्योपस्थितेनाऽच इत्यनेनाङ्गस्येति विशेष्यते । विशेषणेन न तदन्तविधिः । तदेतदाह-अजन्ताङ्गस्येत्यादि । अर्थवद्ग्रहणपरिभाषया `नामी'ति नुट् सहित एवाऽऽम् गृह्यते । तेन पामनाम्, अङ्गनामित्यादौ न भवति । तत्र हि पामादिलक्षणे नप्रत्यये टापि द्वितीयैकवचने च कृते त्रयाणामपि प्रत्ययानां प्रत्येकमर्थवत्त्वेऽपि `ना'मिति समुदायस्यानर्थकत्वात् । यद्यपि नलोपस्याऽसिद्धत्वादनेन `पामना'मित्यत्र दीर्घः सुपरिहरः, तथापि `नोपधायाः' इत्यनेन तु स्यादेवेति बोध्यम् । `नुटि' इति तु न सूत्रितम् । `भृञः किन्नुट् च' इत्यौणादिकगन्प्रत्ययान्ते भृङ्गशब्दे मा भूदिति । स्यादेतत् । नुडागमस्याऽऽम्भक्तत्वादाम्ग्रहणेन सनकारोऽप्याम् ग्रहीष्यत इति `आमि' इत्येव सूत्रमस्तु । न चाऽऽमीति दीर्घस्य कृताकृतप्रसङ्गित्वेन नित्यत्वात्परमपि नुटं बाधित्वा अग्नीनामिन्दूनामित्यत्र दीर्घे कृते ह्रस्वाश्रयो नुट् न भवेदिति वाच्यम्, ह्रस्वान्तान्नुडिति वचनसामर्थ्यात्कृतेऽपि दीर्घे भूतपूर्वगत्याश्रयणेन तत्प्रवृत्तेः । नापि `न तिसृचतसृ' 
इति निषेधात्तिसृणां चतसृणामित्यत्र ह्रस्वान्तान्नुडिति वचनस्य प्रयोजनमस्तीति वाच्यम् । `चतसृणा'मित्यत्र `षट्चतुर्भ्यश्च' इत्यनेनैव नुट्सिद्धेः । `ह्रस्वनद्यापः'--इति सूत्रे `त्रेस्त्रयः' इत्यतः `त्रे'रित्यनुवर्त्त्य त्रिशब्दात्परस्यामो नुडिति व्याख्यानात्तिसृणामित्यत्रापि तत्सिद्धेः । यद्यपि नृणामित्यत्र प्रयोजनमस्ति, तथापि नैकमुदाहरणं प्रयोजयति । अन्यथा `नृनद्यापः' इत्येव वदेत् । तस्मादादमीत्युक्तौ न किंचिद्बाधकमस्तीत्यामः सनकारस्य ग्रहणं व्यर्थमिति चेत्, अत्रोच्यते, उत्तरार्थं सनकारग्रहणं कर्तव्यं, `नोपधायाः' इति दीर्घो न नुड्भवेत् । वचनाद्यत्र तन्नास्ति नोपधायाश्च वर्मणाम्' इति । अत्र वदन्ति-वचनाद्भूतपूर्वगत्याश्रयणेन तत्प्रवृत्तिरित्येतच्चिन्त्यम् । गौणत्वे `षट्चतुर्भ्यश्च' इति नुटोऽप्रवृत्त्या `प्रियचतसृणा'मित्यत्र नुडर्थं ह्रस्ववचनस्य चरितार्थत्वेन सामर्थ्यस्योपक्षयात् । तत्र हि `नुमचिर-' इति रादेशात्पूर्वविप्रतिषेधेन नुडिष्यत इति । तदयुक्तम् । `ऋन्नद्यापः' इति सूत्रितेऽपि ऋदन्तान्नुट् सिध्यत्येवेति ह्रस्वग्रहणसामर्थ्यस्यानुपक्षीणत्वादिति दिक् । परिभाषाविरोधादिति । `कृताकृतप्रसङ्गित्वेन `नामि' इति दीर्घस्याप्यनित्यत्वात् । आरम्भसामर्थ्यादिति । `सुपि च' इत्यस्य तु न सामर्थ्यं, रामाभ्यामित्यादौ सावकाशत्वादिति भावः । ननु `कतीना'मित्यत्र परत्वात् `षट्चतुर्भ्यश्च' इति नुटि `नामि' इति दीर्घः सन्निपातपरिभाषामबाधित्वैव प्रवर्तत इत्यारम्भसामर्थ्यस्योपक्षयात् `नामि' इति सूत्रमपि `रामाणा'मित्यत्र सन्निपातपरिभाषया न प्रवर्तते । तथा च `आचार्याणाम्' इति निर्देशेनोक्तपरिभाषाया अनित्यत्वमाश्रित्य `सुपि च' इति दीर्घ एव परत्वात्प्रवर्ततामिति चेत् । अत्र केचित्समाधयन्ति-चतुर्ग्रहणसाहचर्याद्धलन्तषट्संज्ञकादेव परस्यामः षट्संज्ञाश्रयो नुड्भवति न तु कतिशब्दात्परस्यामः, तथा च `कतीना'मित्यत्र ह्रस्वाश्रय एव नुडित्यारम्भसामर्थ्यं नोपक्षीणमिति । तदपरे न क्षमन्ते । रेफो यथा हल्संज्ञकस्तथा अम्संज्ञकोऽपि भवतीत्यमन्तषट्संज्ञकादेव परस्यामः षट्संज्ञाश्रयो नुड्भवति न तु प्रियपञ्चां प्रियषषामित्यादाविति सिद्धान्ताद्बहिरङ्ग षट्संज्ञायो नुट् । तथा चान्तरङ्गत्वात्कतीनामित्यत्र ह्रस्वाश्रय एव नुडिति `नामि' इति दीर्घः सन्निपातपरिभाषां बाधित्वैव प्रवर्तते, ततश्चापम्भसामर्थ्यादिति मूलोक्तग्रन्थस्य न काप्यमुपपत्तिरिति समादधुः । इतरे तु `आरम्भसामर्थ्या'दित्यस्यायमर्थो `न तिसृचतसृ' इति  निषेधारम्भसामर्थ्यादिति । `तिसृणा'मित्यत्र ह्रस्वान्तलक्षणे नुटि कृते `नामि' इति दीर्घप्रवृत्तौ हि `न तिसृ-' इति निषेध आरभ्यते । सन्निपातपरिभाषया दीर्घाऽप्रवृत्तौ तु किमनेन निषेधेन ?। अतो ज्ञायते `नामि' इति दीर्घ संनिपातपरिभाषां बाधत इति । यैस्तु `ह्रस्वनद्यापः-' इत्यत्र ह्रस्वग्रहणं प्रत्याख्यायते, तैस्तु `नामि' इति दीर्घे आरम्भसामर्थ्यं नाश्रयणीयमेव ।
	(174) अपदान्तस्य मूर्धन्यः ।8।3।55।
	अपदान्तस्य । `ष' इत्येव सिद्धे मूर्धन्यग्रहणम् `इणः षीध्व'मिति ढत्वार्थम् । चकृढ्वे । अकृढ्वम् । 
	(175) इण्कोः ।8।3।57।
	इण्कोः । समाहारद्वन्द्वे सौत्रं पुंस्त्वम् । कोः किम् ?। गवाक्षु । गवाङ्षु ।
	(176) आदेशप्रत्यययोः ।8।3।59।
	आदेशप्रत्ययोः । प्रत्ययशब्दः प्रत्ययावयवे लाक्षणिकः, `हलि सर्वेषाम्' इति निर्देशात् `सात्पदाद्योः' इत्यत्र सातिग्रहणाच्च लिङ्गादित्याशयेन व्याचष्टे--आदेशः प्रत्ययावयवश्चेति । यदि तु आदेशावयवो गृह्येत, तर्हि `तिसृणा'मित्यादौ दोषः । यद्यपि सकारोच्चारणसामर्थ्यात्तत्र षत्वं न स्यात्, तथापि बिसम्बिसं मुसलंमुसलमित्यादौ षत्वं दुर्वारं स्यात् । आष्टमिकद्विर्वचनस्यादेशरूपत्वात् । यदि तु `प्रत्ययो यः सकार' इति गृह्येत, तर्हि `रामेषु' `करिष्यती'त्यादौ न स्यात्, किं तु `इन्द्रो मा वक्षत्' इत्यादावेव स्यात् । इह मनोरमायामेकापि षष्ठी विषयभेदाद्भिद्यत इत्युक्त्वा सहविवक्षाऽभावेऽपि सौत्रत्वान्द्वद्व इत्युक्तं, तत्तु प्रत्ययशब्दे लक्षणामनङ्गीकृत्य यथाश्रुताभिप्रायेणोक्तमिति बोध्यम् । विवृताघोषस्येति । `विवृतस्य सस्य तादृश एवे'त्युक्ते ऋकारेऽतिप्रसङ्गस्तद्वारणायाऽघोषस्येति । `अघोषस्ये'त्येतावदुच्यमाने ठकारेऽतिप्रसङ्गस्तद्वारणायोभयमुपात्तम् । तादृश एव ष इति । तादृशः ष एवादेशो भवति नान्य इत्यर्थः । नच `दधिसेचौ' `दधिसेच' इत्यादौ प्राक् सुबुत्पत्तेः समासे षत्वं वारयितुं पदादादिः पदादिरिति पञचमीसमासो भाष्ये उक्तस्ततश्चेहापि `सात्पदाद्योः' इति निषेधः स्यात्, `करिष्यती'त्यादौ षत्वविधेः सावकाशत्वादिति चेन्मैवम्, `स्वादिषु' इति या पदसंज्ञा तामाश्रित्य उक्तनिषेधो न प्रवर्तत इति सातिग्रहणेन ज्ञापितत्वात् । रामस्येति । `टाङसिङसामिनात्स्याः' इति वक्तव्ये सकारोच्चारणसामर्थ्यात्षत्वं न भवेत्, नडादिषु `अमुष्ये'ति निपातनात्ततः फगादौ `आमुष्यायण' इत्यादिवार्तिकनिर्देशाच्च `अमुष्ये'त्यत्र षत्वं भवेदिति यदि तर्हि `विश्वपास्वि'त्यादि प्रत्युदाहर्तव्यम् । न च तत्रापि `षु'बिति वक्तव्ये `सु'बिति सकारोच्चारणसामर्थ्यादेव न भवेदिति शङ्क्यं लिट्त्सु' `प्रशान्त्सु' इत्यत्र `डः सि धट्' `नश्चे'ति धुटः प्रवृत्तये 
सकारोच्चारणस्यावश्यं स्वीकर्तव्यत्वादिति दिक् ।
	(177) सर्वादीनि सर्वनामानि ।1।1।27।
	सर्वादीनीति । तद्गुणसंविज्ञानो बहुव्रीहिरयम् । `अदः सर्वेषा'मिति लिङ्गम् । आदिशब्दोऽत्रावयववाची । सर्व आदिराद्यावययो येषां तानीति विग्रहः । उद्भूतावयवभेदः समुदायः समासार्थं इति बहुवचनम् । तस्य समुदायस्य युगपल्लक्ष्ये प्रयोगाभावात् `आनर्थक्यात्तदङ्गेषु' इति न्यायेन तदवयवेषु प्रवर्तमाना सर्वनामसंज्ञाऽविशेषात्सर्वशब्देऽपि प्रवर्तत इति युक्तं तद्गुणसंविज्ञानत्वम् । तस्यान्यपदार्थस्य गुणा वर्तिपदार्थरूपाणि विशेषणानि तेषा कार्यान्वयितया संविज्ञानं यत्र स तद्गुणसंविज्ञान इत्यक्षरार्थः । लोकवेदयोरपि संयोगसमवायान्यतरसम्बन्धे `लोहितोष्णीषाऋत्विजश्चरन्ति,'`लम्बकर्णमानये'त्यादौ तद्गुणसंविज्ञानत्वमेव । स्वस्वामिभावसंबन्धे त्वतद्गुणसंविज्ञानत्वं `चित्रगुमानये'त्यादौ । ननु `सर्वनामानी'त्यत्र `पूर्वपदात्संज्ञाया'मिति णत्वं कस्मान्न भवति ?। सौत्रत्वान्नेति चेत्,लोके सर्वनामशब्दस्याऽसाधुत्वापत्त्या `सर्वनामसंज्ञानि स्यु'रित्युत्तरग्रन्थस्याऽसाधुत्वापत्तेरिति चेन्मैवम् । `निपातनाण्णत्वं ने'ति भाष्योक्तव्याख्याश्रयणादिष्टसिद्धेः । अत्र भाष्यानुसाराद्बाधकान्येव निपातनानि भवन्तीति पक्ष आश्रितः । `अबाधकान्यपि निपातनानि भवन्ती'त् पक्षस्तु `विभाषा फाल्गुनी'ति सूत्रे श्रवणाशब्दे निपातितेऽपि `श्रावणी'ति प्रयोगोऽपि साधुरित्येवमर्थमाश्रयिष्यते । विशेषणानुगुणं विशेष्यमध्याहरति-शब्दस्वरूपाणीति । द्वन्द्वे चेति । स हि निषेधः समुदायस्यैव न त्ववयवानामिति वक्ष्यति, न च तदन्तविधिं विना समुदाये संज्ञाप्रसक्तिरस्तीति भावः । नन्वङ्गाधिरकारे तदन्तविधिं विनैव `परमसर्वस्मै' इत्यादौ स्मायादिसिद्धेस्तदन्तसंज्ञायाः किं फलमित्यत आह--तेनेति । न चेहापि `प्रातिपदिका'दित्यनुवृत्ते सर्वनाम्नस्तद्विशेषणत्वे तदन्तविधिर्भविष्यतीति वाच्यं, `समासप्रत्ययविधौ प्रतिषेधः' इत्युक्तत्वादिति भावः । अकच्चेति चकारात्परमसर्वत इत्यत्र तसिल् ।
	(178) जसः शी ।7।1।17।
	जसः शी । दीर्घोच्चारणमुत्तरार्थं-वारिणी मधुनी । अनेकाल्त्वादिति । न तु शित्त्वादिति भावः । इत्संज्ञाया एवाभावादिति । `तृ'इत्यत्रोपदेशकाल एव ऋकारस्येत्संज्ञा, शीभावस्य तु सर्वादेशत्वानन्तरं स्थानिवत्त्वेन प्रत्ययत्वे लब्धे `लशक्वतद्धिते' इति प्रत्ययादेःशस्येत्संज्ञेति दृष्टान्तदार्ष्टान्तिकयोर्वैषम्यमिति भावः ।
	(179)आमि सर्वनाम्नः सुट् 7।1।52।
	अवर्णान्तादिति । अवर्णान्चतादङ्गत्पर्सयेत्यर्थः । तेन `येषां' `तेषा'मित्यादौ नाऽव्याप्तिः । सर्वनाम्नो विहितस्येति । `सर्वनाम्नः परस्ये'ति नोक्तं, `वर्णाश्रमेतराणा'मित्यत्र सुट्प्रसङ्गात्, `द्वन्द्वेचे'त्यनेन समुदायस्य सर्वनामसंज्ञानिषेधेऽप्यवयवस्याऽनिषेधात् । विहितविशेषणत्वाश्रयणे प्रमाणं तु `दक्षिणोत्तरपूर्वाणा'मिति भाष्यकारप्रयोग एव । आम इति । `सर्वनाम्न' इति पञ्चम्या निरवकाशतया `आमी'ति सप्तम्याः `त्रेस्त्रयः'इत्युत्तरसूत्रे कृतार्थायाः षष्ठी प्रकल्प्यत इति भावः । पञ्चत्रिंशदिति । पञ्च च त्रिंशच्चेति द्वन्द्वः । पञ्चाधिकास्त्रिंशदिति तत्पुरुषो वा । न च `संङ्ख्यायास्तत्पुरुषस्ये'ति वक्ष्यमाणवार्तिकेन समासान्तो डच्स्यादिति वाच्यम्, तत्रैव वार्तिके `अन्यत्राधिकलोपा' दित्युक्तत्वात् । ननु सर्वेषां नाम सर्वनामेत्यन्वर्थत्वात्संज्ञायाः सर्वविश्वादय एव संज्ञिनो भविष्यन्ति नान्ये इति किमनेन पञ्चत्रिंशदिति परिगनेन, `सर्वादीनी'ति सूत्रेण वा ?। मैवम् । परिगणनाऽभावे कृत्स्नसकलसमस्तादिष्वतिप्रसङ्गात् । एवं च `पञ्चत्रिंशत्सङ्ख्याकानि सर्वादीन्येव सर्वनामसंज्ञकानि नान्यानी'ति नियमाय `सर्वादीनी'ति सूत्रमावश्यकं न त्वनुनासिकसंज्ञासूत्रमिव मन्दप्रयोजनमिति बोध्यम् । 
	पूर्वपरावर । व्यवस्थायामसंज्ञायां यानि पूर्वपरावरदक्षिणोत्तरापराधराणि तानि सर्वादिगणसंनिविष्टानि नान्यानीत्यर्थः । सर्वनामसंज्ञा तु `सर्वादीनि सर्वनामानि' इत्यनेनैव सिध्यति । एवमुत्तरसूत्रद्वयेऽपि बोध्यम् । `त्यद्' `तद्' एतौ उक्तपरामर्शकौ । `तत्राद्यश्छान्दस' इति गणरत्नकारोक्तिर्नादर्तव्या । स्यश्छन्दसि बहुल'मिति सूत्रे छन्दोग्रहणवैयर्थ्यापत्तेः । एक इति । `एकोऽन्यार्थे प्रधाने च प्रथमे केवले तथा । साधारणे समानेऽल्पे सङ्ख्यायां च प्रयुज्यते' । अत एवेति । द्वयोर्द्विवचनस्यैव युक्तत्वादिति भावः । नित्यं द्विवचनान्त इति । सर्वदा । द्विवचनान्त इत्यर्थः । न चैव `मुभादुदात्तो नित्यम्', `उभय सर्वनामत्वे कोऽर्थः'-इति सूत्रकारभाष्यकारप्रयोगो विरुध्यत इति शङ्क्यम्, अर्थपरस्यैव नित्यं द्विवचनान्तता न तु स्वरूपानुकरणपरस्येत्यभ्युपगमात् । अथ सर्वादिषूभशब्दपाठो व्यर्थः, सर्वनामकार्याणां स्मायादीनां द्विवचनेऽभावात् । न च `सर्वनाम्नस्तृतीया चे'ति सूत्रेणोभाभ्यां हेतुभ्याम् उभयोर्हेत्वोरिति षष्ठीतृतीयासिद्धिसतत्फलमिति वाच्यम् । `निमित्तकारणहेतुषु सर्वासां प्रायदर्शन'मिति वार्तिकेनैव गतार्थत्वात् । न च वृत्तिकृता `सर्वनाम्नस्तृतीया चे'ति सूत्रे 
पठितत्वादिदमपि वार्तिकं सर्वनाम्न एव सर्वविभक्तिप्रापकं नान्यस्येति वाच्यम्, भाष्ये `हेतौ' इति सूत्रे तद्वार्तिकस्य पठितत्वादिदमपि वार्तिकं सर्वनाम्न एव सर्वविभक्तिप्राप्कं नान्यस्येति वाच्यम्, भाष्ये `हेतौ' इति सूत्रो तद्वार्तिकस्य पठितत्वात् । अत एव `अन्नेन कारणेन वसति' `अन्नस्य कारणस्ये'त्युदाहृतं हरदत्तेनेत्याशङ्ख्याह-तस्येह पाठस्त्विति ।  	
	ननु कप्रत्ययेनापीष्टसिद्धेः किमनेनाऽकजर्थपाठेना ?। न च काऽकचोः स्वरे विशेषोऽस्तीति वाच्यम्, प्रत्ययस्वरेण चित्स्वरेण वाऽन्तोदात्तत्वे विशेषाऽभावादित्याशङ्क्याह- न चेति । उभशब्दस्य द्विवचनपरत्वमकच्प्रत्ययो न विहन्ति, टेः प्राग्जायमानत्वात्, तन्मध्यपतितस्य तद्ग्रहणेन ग्रहणात् । कप्रत्ययस्तु विहन्त्येव, प्रातिपदिकात्परत्र जायमानत्वादित्याशङ्ख्यामाह-द्विवचनपरत्वाभावेनेति । अयच्प्रसङ्गादिति । उभयशब्दात्रतसोः परतः स्वार्थे यथा अयज्यभवति तथा कप्रत्यये सति स्यादिति भावः । यद्यपि स्वार्थे अयज्दृष्टान्तेऽपि दुर्लभस्तथापि `उभादुदात्त' इति सूत्रे `नित्य'मिति योगविभागात्सुलभ एव । तथाहि-`उभादुदात्तः' । `द्वित्रिभ्या'मिति सूत्राद्वेति नानुवर्तते, अस्वरितत्वात् । अवयववृत्तेः सङ्ख्यावाचिन उभशब्दादवयविन्यर्थे अयच् स्यात् । उभयो मणिः । उभयः पाशः । ततो `नित्यम्' । उभशब्दाद्वृत्तिविषये नित्यमयच्स्यात्स्वार्थे । तेन `उभयतः', `उभयत्र,' `उभयपक्षविनीतानिद्राः' इत्यादि सिद्धम् । नन्वेवमकचि कृतेऽप्ययज्दुर्वारः, `वृत्तिविषये स्वार्थे नित्यमय'जिति त्वयैवोक्तत्वादिति चेत्, एवं तर्हि योगविभागस्येष्टध्द्यर्थतया `उभौ साभ्यासस्ये'ति निर्देशेन च यत्र द्विवचनं न श्रूयते तत्रैवायमिति व्याख्यायते, न तु वृत्तिविषय इति न दोषः । तदुक्तमिति । `वार्तिककृते'ति शेषः ।
	उभयोऽन्यत्रेति । उभयेति यः स्वार्थिकोऽयजन्तः सोऽन्यत्र प्रयुज्यते, न तु द्विवचने परत इत्यर्थः । न च `उभा'वित्यादौ द्विवचनपरत्वं दुरुपपादम्, उभयत आश्रयणोऽन्तादिवद्भावविरहादिति वाच्यम्; `उभशब्दादुत्पन्नं द्विवचनं लुका नापहृतं यत्र ततोऽन्यत्रायजिति विवक्षितोर्थ' इति मनोरमायामुक्तत्वात् । एवं च सर्वादिषूभशब्दपाठोऽकजर्थ इति स्थितम् । भाष्ये तु--कप्रत्ययस्य स्वार्थिंकत्वेन स्वार्थाभिधानसमर्थत्वादुभशब्दात्परस्य द्विवचनपरत्वमस्तीत्याश्रित्योभशब्दपाठः सर्वादिगणे प्रत्याख्यातः । मनोरमायां तु-भाष्ये प्रत्याख्यानं प्रौढिवादमात्रं, कृत्तिमस्यैव द्विवचनस्येह ग्रहीतुमुचितात्वदन्यथात्रतसिलादावतिप्रसक्तत्वादित्यादि स्थितम् ।
	उभयशब्दस्येति । उभावयवौ यस्य उभयः । `उबादुदात्तो नित्य'मिति तयपोऽयच् । नास्तीति । अनभिधानादिति भावः । तथा चोभयशब्दस्य द्विवचनानुत्पादादसर्वविभक्तत्वेनाऽव्ययत्वे प्राप्ते `तद्धितश्चासर्वविभक्ति'रिति सूत्रे `कृत्ताद्धितानां ग्रहणं च पाठे' इति भाष्यं कैयटेनावतारितम् । अस्तीति । `पचतिरूप'मित्यादिवारणेन पाठस्योपक्षीणत्वादनभिधाने प्रमाणं नास्तीति भावः । तस्मादिति । उभयशब्दादित्यर्थः । तयप्प्रत्ययान्ततयेति । `उभयशब्दस्ये'ति शेषः । यदि तूभयशब्दादयच् स्वतन्त्रः, नतु तयप आदेश इति निष्कर्षः स्वीक्रियते, तदाऽपि `प्रथमचरमतये'ति वैकल्पिकप्राप्तिर्नास्त्येवेति बोध्यम् । नित्यैवेति । `उभया अमित्रा' इति तु छान्दसत्वाद्बोध्यम् । डतरडतमाविति । `किंयत्तदोर्निधारणे द्वयोरेकस्य डतरच्', `वा बहूनां जातिपरिप्रश्ने डतमच्', एकाच्च प्राचा'मिति विहितौ । अव्युत्पन्नाविति । एतच्च पस्पशायां कैयटे स्पष्टम् । एके इति । काशिकाकाराः । `एतं त्वं मन्ये'इत्युनुदात्तस्य, `उत त्वः पश्यन्' इत्यनुदात्तस्य च दर्शनादिति भावः । एक इति । प्रथम इत्यर्थः । संहितया पाठे तान्तत्वस्याऽस्फुटत्वेऽपि `त्व'दिति तान्तश्छेत्तव्यः । अन्यथा एकश्रुत्या सकृदेव पठेत् । न च तान्ते विप्रतिपत्तव्य। `त्वत्त्वसमसिमेत्यनुच्चानी'ति फिट्सूत्रात् । तथाच ऋङ्भन्त्रः-`स्तरीरु त्वद्भवति सूत उ त्वत्' इति । जयदेवोपि प्रायुङ्क्त`त्वदधरममधुरमधूनि पिबन्त'मिति । त्वत्तोऽन्यस्या अधर इति विग्रहो न तु तवाधर इति, `पश्यति दिशि दिशि रहसि भवन्त'मिति पूर्ववाक्येन सहाऽनन्वयापत्तेः । सम इति । तथाच श्रूयते-`मा नो वृकाय वृक्ये समस्मै' । `उतो समस्मिन्' इत्यादि । `सिमः कृत्स्ने च शक्ते च स्यान्मर्यादावबद्धयोः' । गणसूत्र इति । यद्यपि भाष्येऽष्टाध्यायीस्थसूत्रे `अपुरीति वक्तव्य'मिति वार्तिकं पठितं, तथापि तद्गणसूत्रस्यैव शेषो न तु जसि विभाषाविधायकस्य । `अत' इत्यधिकृत्य जसः शीविधानादाबन्तात्प्राप्त्यभावात् । अन्तरायामिति । प्राकाराद्बाह्यायां, तदन्तर्विर्तिन्यां वेत्यर्थः । लिङ्गविशिष्टपरिभाषया एकादेशस्य पूर्वान्तत्वेन ग्रहणाद्वा सर्वनासतायाः प्राप्तिर्बोध्या । इत्थं सर्वादिगणं व्याख्यायेदानीं तदन्तर्गतत्रिसूत्रीसमानाकारामष्टाध्यायीस्थां त्रिसूत्रीं व्याचष्टे ।
	(180) पूर्वपरावरदक्षिणोत्तरापराधराणि व्यवस्थायामसंज्ञायाम् ।1।1।34।
	पूर्वपरावरेत्यादिना । स्वाभिधेयेति । स्वस्य पूर्वादिशब्दस्याऽभिधेयेनापेक्ष्यमाणस्यावधेर्नियम इत्यर्थः । अपेक्ष्यते इत्यपेक्षः । कर्मणि घञ् । कथं तर्हि `दिशः सपत्नी भव दक्षिणस्या' इति ?। अत्राहुः-अस्त्येवात्रापि व्यवस्था, 
प्रसिद्धत्वान्नावधिवाची शब्दः प्रयुज्यते । न च संज्ञात्वान्निषेधः । आधुनिकसङ्केतो हि संज्ञा, न च दिक्षु साऽस्तीति । `दिक्षु चिरन्तनः, कुरुष त्वाधुनिकः सङ्केत' इत्यत्र तु व्यख्यातृवचनमेव प्रमाणम् । एतेन `विश्वेषां देवाना'मिति व्याख्यातम्, वेदे प्रसिद्धत्वाद्देवगणविशेषे विश्वशब्दस्याधुनिकसङ्केताऽभावात् । दक्षिणा गाथका इति । `गस्थक'निति शिल्पिनि थकन् । इहामुकस्मात्कुशला इत्यवध्यन्वयसंभवेऽपि तन्नियमो नास्तीति भावः । एवम`धरे ताम्बूलरागः, `उत्तरे प्रत्यत्तरे च शक्तः' इत्यपि प्रत्युदाहर्तव्यम् । उत्तराः कुरव इति । सुमेरुमवधिमपेक्ष्य कुरुषु उत्तरशब्दो वर्तते इत्यस्तीह व्यवस्था, किं त्वाधुनिकसङ्केतोऽयमित्याहुः ।
	(181) स्वमज्ञातिधनाख्यायाम् ।1।1।36।
	स्वमज्ञाति । आत्माऽऽत्मीयज्ञातिधनवाची स्वशब्दः, तत्र ज्ञातिधनयोः पर्युदासादात्मात्मीयौ परिशिष्टावित्याशयेन व्याचष्टे--आत्मीया इत्यर्थः । आत्मान इति वेति । यत्वाहुः - आत्मनि स्वशब्दो नपुंसकः, ते `स्वे' `स्वा' इत्युदाहरणं तत्राऽयुक्तमिति । तद्रभसात् । `स्वो ज्ञातावात्मनि, स्वं त्रिष्वात्मीये, स्वोऽस्त्रियां धने' इत्यमरसिंहोक्तेरात्मन्यपि स्वशब्दस्य पुंस्त्वात् । न च `स्वौ ज्ञातौ' इत्यमरकोशे `आत्मनी'त्यस्य `स्व'मित्युत्तरेणान्वयादात्मवाची स्वशब्दो नपुंसक एवेति वाच्यम्, `स्वः स्य्तापुंस्यात्मनि ज्ञातौ त्रिष्वात्मीयेऽस्त्रियां धने' इति मेदिनीकोशविरोधेनात्मनीति पूर्वान्वयि, न तूत्तरान्वयीति व्याख्यातुमुचितत्वात् । किंच `विभाषा जसी'ति प्रकरणे `स्वमात्मीये' इत्येव वक्तव्ये गुरुनिर्देशं कुर्वन्सूत्रकारोऽप्यात्मवाचिस्वशब्दस्य पुंस्त्वे प्रमाणम् । तस्मात् `स्वे' `स्वा' इत्यस्य आत्मान इति विवरणं सम्यगेवेति स्थितम् । ज्ञातिधनवाचिनस्त्विति । ताच्छीस्येन णिनिना ज्ञातिधनयोरप्यात्मीयत्वं पुरस्कृत्य प्रवृत्तौ सर्वनामताऽस्त्येवेति ध्वनयति । एतदर्थमेव हि सूत्रे आख्याग्रहणं कृतम् । `स्वमात्मात्मीयाख्याया'मिति वक्तव्ये ज्ञातिधनयोः पर्युदासाश्रयणं मात्रालाघवाय । न च `स्वमात्मात्मीययोः' इत्युच्यमाने आख्याग्रहणं नापेक्षितिमिति वाच्यम्; वस्तुतस्तु आत्मीयस्यापि ज्ञातित्वेन धनत्वेन विवक्षायां सर्वनामता मा भू'दिति तस्यावश्यकत्वात् ।
	(182) अन्तरं बहिर्योगोपसंव्यानयोः ।1।1।36।
	अन्तरं बहिर्योगोपसंव्यानयोः । `बहि'रित्यनावृतो देशो, बाह्यं चोच्यते । तत्राद्यमर्थं गृहीत्वाह--बाह्या इत्यर्थ इति । द्वितीये त्वाभ्यन्तरा इत्यर्थो बोध्यः । बाह्येन ह्यभ्यन्तरस्य योगोऽस्ति । अर्थद्वयमप्याकरे स्थितम् । इदमेवार्थद्वयं मनसि निधाय `अन्तरायां पुरी'त्यत्र प्राकाराद्बाह्यायां तदन्तर्वर्तिन्यां वेति व्याख्यातम् । `उपसंव्यान' शब्दोऽपि करणव्युत्पत्त्या उत्तरीयपरः, कर्मव्युत्पत्त्यात्वन्तरीयपरः । 
	(183) पूर्वादिभ्यो नवभ्यो वा ।7।1।16।
	एकशब्दस्याष्टावर्था उक्तास्तत्र विशेषमाह--सङ्ख्यायामिति । अन्येषु तु सप्तस्वर्थेषु वचनान्तरमपि स्यादेव, `एके' `एकोषा'मिति यथेति भावः ।
	(184) न बहुव्रीहौ ।1।1।29।
	न बहुव्रीहौ । कृते बहुव्रीहौ निषेधो व्यर्थः, `उपसर्जनीभूतास्तु न सर्वादयः' इति वक्ष्यमाणत्वात् । अत आहचिकीर्षित इति । `बहुव्रीहा'वित्यत्र विषयसप्तम्याश्रयणादयमर्थो लभ्यते । त्वकमिति । अज्ञाते कुत्सिते वा `अव्ययसर्वनाम्ना'मित्यकच् । एवमहकमित्यत्रापि । प्रक्रियावाक्ये इति । अलोकिकविग्रहवाक्ये इत्यर्थः । तच्च `युष्मद् सु पितृ सु' इत्याद्याकारकम् । ननु तत्राऽकच् प्रवर्ततां को दोष इत्यत आह--स चेति । न च निमित्तस्यानुपसर्जनत्वस्य विनाशोन्मुखत्वादकृतव्यूहपरिभाषया समासात्प्रागपि सर्वनामता न भविष्यतीति वाच्यं, तस्या अनित्यत्वात् । तत्र चूतत्सूत्रस्यैव ज्ञापकत्वात् । अतिभवकानिति । इदमेव ज्ञापनफलमिति भावः । `अत्यादयः क्रान्ताद्यर्थे द्वितीयये'ति प्रादिसमासः । प्रत्याचख्याविति । `छ्वोः शू'डिति सतुग्ग्रहणं, प्रकृतिप्रत्यापत्तिवचनं वा अनित्यत्वे ज्ञापकं, लक्ष्यानुरोधाच्च व्यवस्थेति भावः । यथोत्तरमिति । तथाच सम्प्रति भाष्यकारोतयैव व्यवस्थेति भावः । गणेसंनिवेशादिति । एतेन `पूर्वपरावरे'ति गणसूत्रे `असंज्ञाया'मिति ग्रहणं मन्दप्रयोजनमिति ध्वनितम् । संज्ञायां यानि पूर्वादीनि तेषां गणे संनिवेशाऽभावात् । एवमष्टाध्यायीस्थे `पूर्वपरावरे'ति सूत्रेऽपि `असंज्ञाया'मित्येतत्त्युक्तुं शक्यम् । न च तदभावे जसि परतः संज्ञायाम् `उत्तराः कुरव' इत्यत्राऽप्राप्तविकल्पः स्यांदिति वाच्यं, सर्वनामसंज्ञाया अन्वर्थत्वेन संज्ञायामप्राप्तविधेरसंभवादसंज्ञायामेव पूर्वेण प्राप्ता संज्ञा जसि वा स्यादिति वक्तुमुचितत्वात् । संज्ञाकार्यमिति । सर्वनामसंज्ञाप्रयुक्तं स्मायादिकमित्यर्थः । अन्तर्गणकार्यमिति । `अद्ड्डतरादिभ्यः,'`त्यादादीनामः', `तदोः सः सौ' 
इत्यादिकमित्यर्थः । अतिकतरमिति । अत्राऽद्डादेशो न । `अतित'दित्यत्र तु त्यदाद्यत्वं, `तदो सः सौ' इति सत्वं च नेति भावः । 
	(185) तृतीयासमासे ।1।1।30।
	तृतीयासमासे । अत्र `विभाषा दिक्समासे' इत्यतः समास इत्यनुवर्तमाने पुनः समासग्रहणं गौणार्थस्यापि सङ्ग्रहार्थमित्यभिप्रेत्याह--तृतीयासमासार्थेति । इह `पूर्वसदृशे'ति विहितः समासो गृह्यते, प्रतिपदोक्तत्वात् । न तु `कर्तृकरणे' इति समासः, तेन त्वयका कृत'मित्यत्र निषेधो न भवति । `ओकारसकारभकारादौ सुपी'ति व्यवस्थापयिष्यमाणत्वादिह सुपष्टेः प्रागकच् ।
	(186) द्वन्द्वे च ।1।1।31।
 	द्वन्द्वे च । समुदायस्येति । तत्रैव द्वन्द्वशब्दस्य मुख्यत्वात् । न च `द्वन्द्वे यानि सर्वादीनी'ति संबन्धः, कारकाणां क्रिययैवान्वयात् । न च `द्वन्द्वे विद्यमानानि यानी'ति संबन्धः, विद्यतिक्रियाध्याहारे गौरवात्, निषेध्याया भवतिक्रियाया एव प्राधान्येन तदन्वयस्यैव न्याय्यत्वाच्चेति भावः । 
	सुट्प्रसङ्ग इति । न च `द्वन्द्वे चे'ति निषेधसामर्थ्यात् `वर्णाश्रमेतराणा'मित्यादौ सुण्न प्रसज्यत इति वाच्यम्, अनङ्गस्य त्रतसिलादेर्व्यावृत्त्या तत्सामर्थ्यस्योपक्षीणत्वात् । 
	(187) विभाषा जसि ।1।1।32।
	जसाधारमिति । शीभावेन जस्यपहृतेऽप्यौपचारिकमाधारत्वमत्र बोध्यम् । यद्वा जस इर्जसिः,तस्मिन् । सौत्रः सप्तम्या लुगित्यर्थतो व्याचष्टे-जसाधारमिति । अन्यथा सत्यकचि `जसः शी' त्यस्य प्रवृत्तौ `वर्णाश्रमेतरके' इत्यपि रूपं स्यादिति भावः । यदा अज्ञातः कुत्सितो वा इतरः इतरक इत्यकचं कृत्वा वर्णाश्च आश्रमाश्च इतरकश्चेति द्वन्द्वः क्रियते तदा रूपद्वयं स्यादेव । परं तु इतरशब्देन द्वन्द्वं कृत्वा अज्ञाता वर्णाश्रमेतरा इत्यज्ञाताद्यर्थयोगो यदा क्रियते तदा `वर्णाश्रमेतरका' इत्येकमेव रूपं साध्विति बोध्यम् । 
	ननु द्वन्द्वावयवस्येतरशब्दस्याप्यकच् दुर्वारः, अवयवस्य सर्वनामताऽनपायात् । `द्वन्द्वे चे'त्यनेन हि समुदायस्य निषेधो न त्ववयवानामिति चेत् ; अत्राहुः--सिद्धान्ते हि `जहत्स्वार्था वृत्ति'रिति पक्षो मुख्यस्तस्मिंस्तु पक्षेऽवयवानां निरर्थकत्वादज्ञाताद्यर्थयोगाऽभावेनाऽकचः प्राप्तिरेव नास्ति । यैस्तु `द्वन्द्वे चे'ति चकारेणावयवेष्वपि संज्ञा निषिध्यत इत्युच्यते, तेषामजहत्स्वार्थावृत्तिपक्षाभ्युपगमेऽपि न दोष इति ।
	(188) प्रथमचरमतयाल्पार्धकतिपयनेमाश्च ।1।1।33।
	प्रथमचरम । नेमशब्दस्य नित्यं प्राप्तेऽन्येषामप्राप्ते चायमारम्भः । तयः प्रत्यय इति । `सङ्ख्याया अवयवे तय'बिति विहितः । तीयस्येति । `द्वेस्तीयः', `त्रेः सम्प्रसारणं चेतिविहितस्य ।
	(189) जराया जरसन्यतरस्याम् ।7।2।101।
	जराया जर । `अष्टन आ विभक्तौ' इत्यतो `विभक्ता'वित्यनुवर्त्त्य `अचि र ऋतः' इत्यतो।डनुवृत्तेनाचीत्यनेन विशेष्यते, विशेषणेनेह तदादिविधिः, `यस्मिन् विधिस्तदादावल्ग्रहणे' इत्यस्य तदन्तविधेरपवादत्वादित्याशयेनाह--अजादौ विभक्ताविति । अजादौ किम्? जराभ्याम् । जराभिः । विभक्ताविति किम्?। जराया इदं जारम् । न च `जराया असु'ङेवाऽस्त्विति वाच्यम् । जराशब्दात् `तत्करोती'ति णिचि `णाविष्टवत्--' इति  टिलोपे ततः क्विपि णिलोपे चैकदेशविकृतस्यानन्यतया `ज'रित्यस्य जराशब्दत्वादसुङि सति `ङिच्चे'त्यन्त्यस्य प्रवृत्त्या `जसौ' इति रूपापत्तेः । इष्यते त्वत्रापि `जरसौ' `जरस' इति । न च णिलोपस्य स्थानिवद्भावाद्विभक्तिपरत्वाऽभावेन `जरसा'वित्यादि न सिध्यतीति वाच्यम्, `क्वौ लुप्तं न स्थानिव'दिति निषेधात् । यद्यपि `क्वौ लुप्तं न स्थानिव'दिति क्वाचित्कं, तथापीह तदाश्रयणे `जर'सिति गुर्वादेशकरणमेव मानमित्यवधेयम् ।
	पदाङ्गाधिकार इति । परिभाषेयं `येन विधि'रित्यस्य प्रपञ्चभूता । अतएव मनोरमायां पदमङ्गं च विशेष्यं, विशेषणेन च तदन्तविधि'रित्युक्तम् । `विशेष्य'मिति तु प्रायेणेति बोध्यम् । तेन `अल्लोपोऽनः' इति सूत्रे `अङ्गावयवो योऽ'निति वक्ष्यमाणग्रन्थः [स्वरसतः] सङ्गच्छते । अत्र नव्याः--`नन्वाकारे `तस्य तदुत्तरपदस्य चे'ति प्रचुरः पाठः । `तदन्तस्य चे'ति पाठे तु बहुच्पूर्वकेषु न प्रवर्तन्त इत्याशयेन फलितार्थकथनपरतया `तदुत्तरपदस्य चे'ति पठितं न त्विदमपूर्वं वचन'मिति । सोपसर्गस्य सर्वस्य स्थाने जरसादेशमाशङ्क्याह ।
	निर्दिश्येति । ननु तदन्तविधिनाऽपि जराशब्दान्तं यदङ्गं तत्रैव निर्दिश्यमानजराशब्दे जरसादेशेन भवितव्यं, न त्वन्यत्रेत्यत आह-एकदेशविकृतस्येति । पदाधिकारेऽपि तदन्तविधाबुदाहरणं--तदन्तस्यापि रुत्वरत्वे `दीर्घाहा निदाघ' इति वक्ष्यति । `अलुगुत्तरपदे' इत्ययमुत्तरपदाधिकारोऽपि पदाधिकारग्रहणेन गृह्यते । तत्फलं तु तत्रैव स्फुटीकरिष्यति । पक्षे इति । जरसादेशभावे ।
	तदनुसारिभिरिति । ये तु `निर्जरसिने'त्यादि व्याचक्षते तन्मतानुसारिभिरित्यर्थः । निर्जरस्येत्येवेति । पूर्वविप्रतिषेधेन स्यादेशे कृते जरसादेशो न प्रवर्तत इत्येकमेव रूपमिति तेषामाशयः । अतएव `वीतजन्मजरसः परं शुचिब्रह्मणः पद'मिति भारविप्रयोगमसमञ्जसं मत्वा `वीतजन्मरजसः' इति पठनीयमिति तैरुक्तम् । एतच्चेति । भाष्यकृताहि `टाङ्सी'ति सूत्रे इनातौ प्रत्याख्याय, नादेशमदादेशं च विधाय, नादेशे परे एत्वम् `आङि चे'ति योगं विभज्य साधितम् । तथा च निर्जरसिनः' निर्जरसा'दित्येतद्भाष्यविरुद्धमिति स्पष्टमेव । न च नादेशे कृते हलि लोपप्रवृत्त्या `अनेने'त्येतन्न सिध्यतीति शङ्क्यम्, नशब्दे परतो विशिष्याऽनादेशविधानात् । तथाहि `अनाप्यकः; इत्यत्र `अन्-नापि' इति पदच्छेदः । नपुंसकत्वात्सोर्लुकि नलोपः । `नापी'ति समाहारद्वन्द्वात्सप्तम्येकवचनम् । न च ङसेरदादेशे कृते पररूपं स्यादित्यपि शङ्क्यम् , अकारोच्चारणसामर्थ्याद्दीर्घसंभवात् । तथा `जराया जरसन्यतरस्या'मित्यस्मिन्नेव सूत्रे भाष्ये उक्तम्-`अतिजरैरिति भवितव्यं संनिपातपरिभाषये'ति । ततश्च `निर्जरसै'रित्यपि बाष्यविरुद्धमेव । एतेन `अतो भिसः' इति सूत्रे `ए'सिति वक्तव्ये ऐस्करणं `निर्जरसै'रिति रूपार्थमिति केषांचिद्व्याख्यानं प्रामादिकमिति स्पष्टमेव ।
	(190) पद्दन्नोमास्हृन्निशसन्यूषन्दोषन्यकञ्छकन्नुदन्नासञ्छस्प्रभृतिषु ।6।1।63।
	पद्दन्नो । शसादौ वेति । `अनुदात्तस्य चर्दुपधस्ये'त्यतोऽन्यतरस्यामित्यनुवर्तत इति भावः । अत्र शस्प्रभृतयो निमित्ततयोपात्ताः, ते च पदाद्यादेशानुरूपान्प्रकृतिविशेषानाक्षिपन्तीत्याह-पाददन्तेति । यद्यसि `शीर्षंश्छन्दसी'त्यतः `छन्दसी'त्यनुवर्तते, तथापि भाषायामपि क्वचित्पदादयो भवन्ति, `मासश्छन्दसी'ति वार्तिके छन्दोग्रहणसामर्थ्यादिति वक्ष्यति । प्रामादिकमिति । तथाहि-`आस्नो वृकस्य वर्तिका'मिति मन्त्रे मुखादित्यर्थः, औचित्यात् । `वृकस्य चिद्वर्तिकामन्तरास्यात्' इति मन्त्रान्तरसंवादाच्च । तथा `हव्या जुह्वान आसनि' इति मन्त्रे मुखे इत्यर्थः । एवम् `आसन्यं प्राणमूचुः' इत्यादावपि बोध्यम् ।
	(191) सुडनपुंसकस्य ।1।1।43।
	सुडनपुंसकस्य । `सुट् स्त्रीपुंसयो'रिति वक्तव्येऽनपुंसकस्येति वचनं ज्ञापकं `प्रसज्यप्रतिषेधेऽपि नञ्समासोऽस्ती'ति कैयटः । तेन `असूर्यंपश्यानि मुखानी'त्यादि सिद्धम् । 
	(192) स्वादिष्वसर्वनामस्थाने ।1।4।17।
	स्वादिष्वसर्वनाम । `सु'रत्र सप्तमीबहुवचनमिति न शङ्क्यम् , किंतु `असर्वनामस्थाने' इति पर्युदासात्प्रथमैकवचनमेव । `सुपी'त्येव सिद्धे आदिग्रहणमधिकपरिग्रहार्थमित्याशयेनाह -कप्प्रत्ययावधिष्विति । नन्वेवं-राजे'त्यत्र नलोपो न स्यात्प्रत्ययलक्षणेन सर्वनामस्थानपरतया पदत्वाऽभावात् । नैष दोषः । सौ परतः `स्वादिषु' इत्यनेन पदत्वाऽसंभवेऽपि सुब्विशिष्टस्य `सुप्तिङ्न्त'मितित पदसंज्ञायां हल्ङ्यादिना सुलोपे एकदेशविकृतन्यायेन नकारान्तस्य पदत्वात् । यदि तु `स्वादिषु' इतियोगेन स्वादिषु परेषु पूर्वं पदं भवतीति पूर्वस्य पदसंज्ञां विधाय `यचि भ'मित्यत्र `यची'ति च्छित्त्वायजादौ सर्वनामस्थाने परतः पूर्वं पदं नेति निषिध्यते, तदा औजसादिषुपदसंज्ञाऽभावेऽपि सौ परतः पदत्वसंभवात् `राजे'त्यादौ नलोपे कार्ये न काप्यनुपपत्तिः ।
	(193) यचि भम् ।1।4।18।
	यचि भम् । `यची'त्यल्ग्रहणेन सप्तमीनिर्देशात्तदादिविधिरित्याह-यकारादिष्वित्यादि । यकारादिषु किम् ?।गार्ग्यः । वात्स्यः । गर्गादिभ्यो यञि `यस्येति चेत्यकारलोपो यथा स्यात् । असर्वनामस्थानेषु किम् ?। सुपादौ, सुपादः । विद्वांसौ, विद्वांसः । दित्यवाहौ , दित्यवाह इत्यादौ `पादः पत्' `वसोः संप्रसारणम्' `वाह ऊ'डित्यादयो मा भूवन्निति ।
	(194) आ कडारादेका संज्ञा ।1।4।1।
	आ कडारा । इह `प्राक्कडारात्मसमासः' इत्यस्य नावधित्वं, व्याप्तिन्यायात् । `तत्पुरुषो द्विगुश्चे'ति लिङ्गाच्च । संज्ञाद्वयसमावेशार्थं हि तत्र चकारः । तदाह-कडाराः कर्मधारय इत्यत इति । एकस्यैकैव संज्ञेति । उभयोः सावकाशत्वे `विप्रतिषेधे पर'मिति परैव गृह्यते, निरवकाशत्वे तु सैव । तत्र परस्या उदाहरणं--`धनुषा विध्यती'ति । अत्र शराणामपायं 
प्रत्यवधिभूतस्यैव धनुषो व्यधनं प्रति साधकत्वमित्युभयप्रसङ्गे परत्वात्करणसंज्ञा अपादानसंज्ञां बाधते । निरवकाशायाः पूर्वस्यास्तदाहरणं `भवतष्ठक्छसौ' भवदीय इति । अत्र हि `सिति चे'ति पदसंज्ञा परामपि भसंज्ञां बाधते, निरवकाशत्वात् । तेन तकारस्य जश्त्वं भवति । प्रकृते तु पराऽनवकाशा भसंज्ञा पदसंज्ञां बाधते इति शसादावचि सैव ग्रहीतुमुचितेत्याशयेनाह--या परेत्यादि । यलोप इति । `हलि सर्वेषा'मित्यनेन । `लोपो व्योर्वली'ति तु न प्रवर्तते, यत्वास्याऽसिद्धत्वात् ।
	(195) यल्लोपोऽनः ।6।4।134।
	यल्लोपोऽनः । `भस्ये'त्यनेनैक्षिप्तः प्रत्ययविशेषः, अङ्गं चेति द्वयमनो विशेषणम्, अन् तु अकारस्येत्यभिप्रेत्य व्याचष्टे--अङ्गावयव इकत्यादि । अन्नन्तस्य भस्याऽङ्गस्याऽकारस्य लोपः स्या'दिति प्राचां व्याख्याने `तक्ष्णे'त्यादौ तकाराऽकारस्यापि लोपः स्यात् । `भस्याङ्गस्यानोऽकारस्ये'ति व्याख्याने तु `अनसा' `मनसे'त्यादौ स्यात् । तत्रावृत्त्यादिनाऽन्नन्तस्य भस्याङ्गस्यानो।डकारस्येति व्याख्यानेऽपि `अनस्तक्ष्णे'त्यादावतिव्याप्तिरेवेति बावः । सूत्रे तपरकणं नञ्समासभ्रमनिवारणाय कृतमित्येके । ननु पाणितीति प्राण्, ततः शसादिप्रत्यये `प्राणः' इत्यादौ `अनितेः' इति णत्वस्याऽसिद्धतयाऽतिप्रसङ्गः स्यादिति तद्वारणायैव तपरकरणमस्त्विति चेन्मैवम् । सवर्णदीर्घ कृते अन एव तत्राऽसत्त्वात् । न च `वर्णादाङ्गं बलीयः' इति सवर्णदीर्घात्प्रागेव लोपः प्रवर्तत इति अस्त्येवाऽन्रूपमिति वाच्यम्,तथाहि सति व्यावर्त्त्याऽलाभेन तपरकरणवैयर्थ्यस्य तदवस्थत्वात् । वस्तुतो वार्णपरिभाषेह न प्रवर्तते, युगपत्प्रवृत्तावेव वार्णादाङ्गस्य बलीयस्त्वात् । क्विपि `अनुनासिकस्ये'ति दीर्घे सवर्णदीर्घात्प्रागपि अनोऽभावाच्च । तस्माद्भ्रमनिरासार्थमेव तपरकरणं, न तु `प्राण' इत्यादावनोऽकारलोपवारणार्थमिति तेषामाशयः । वस्तुतस्तु एकदेशविकृतन्यायेन भवत्येव तत्राऽतिप्रसङ्ग इति तपरकरणमत्रावश्यकमेवेति नव्याः ।
	(196) रषाभ्यां नो णः समानपदे ।8।4।1।
	रषाभ्यां नो णः । अत्र `अपदान्तस्य मूर्धन्यः' इत्यनुवर्त्त्य णप्रहणं, `पदान्तस्ये'ति सूत्रं च भाष्ये प्रत्याख्यातम् । समानपदे इति । निमित्तनिमित्तनोरपदस्थत्वाऽसंभवात्पदे इतीयतैव सामर्थ्यादेकपदत्वे लब्धे समानग्रहणं यत्समानमेव पदं, निमित्तवत्पदभिन्नपदस्थत्वाऽभावादिति यावत्, तत्र यथा स्यादित्येतदर्थम् । तेन समासे `रामनाम' `गन्धर्वगान'दित्यादौ न भवति । तत्र हि नकारस्यैकपदवृत्तित्वेऽपि निमित्तवत्पदभिन्नपदस्थत्वात् । भवति हि `यूष्ण' इत्यादौ णत्वम्, निमित्तवत्पदभिन्नपदत्वाऽभाववद्वृत्तित्वान्नाकारस्य । `मातृभोगीण' इत्यादावपि नस्य णत्वं भवत्येव, प्रत्ययवृत्तित्वेऽपि निमित्तवत्पदभिन्नपदस्थत्वाऽभावात् । एतेन समानग्रहणमखण्टपदलाभार्थमिति व्याख्याय `रामनामे'त्यादावपिप्रसङ्गे निवारितेऽपि `मातृभोगीण' इत्यादावव्याप्तिः स्यादेवेति केषांचिदुक्तिः परास्ता । उक्तरीत्या त्वव्याप्तिशङ्काया निरस्तत्वात् । यूष्ण इति । यूषो मण्डः । `मुद्रामलकयूषस्तु भेदी दीपनपाचनः' इति दर्शनात् । 
	पूर्वत्रासिद्धे न स्थानिवदिति । एतच्च न्यायसिद्धं, त्रिपाद्या असिद्धत्वेन तत्रत्ये कर्तव्ये `अचः परस्मि'न्नित्यतिदेशस्याऽप्रवृत्तेः । तस्येति । तस्य `पूर्वत्रासिंद्धे ने'त्यस्य । तथाच स्थलत्रये स्थानिवद्भावो वक्तव्य इत्यर्थः । संयोगादिलोपे--चक्र्यत्र । इह `अचः परस्मि'न्निति यणादेशस्य स्थानिवत्त्वात् `स्कोः' इति कलोपो न । लत्वे-निगाल्यते । अत्र णिलोपस्य स्थानिवत्त्वा `दचि विभाषे'ति लत्वम् । णत्वे-माषवपनी । इह `यस्येति चे'त्यल्लोपस्य स्थानिवत्त्वेन नकारस्य प्रातिपदिकान्तत्वाऽभावाण्णत्वं न । ननु `गर्गभगिनी'त्यत्रेव `माषवपनी'त्यत्रापि णत्वप्राप्तिर्नास्त्येव, `उत्तरपदं यत्प्रातिपदिकं तदन्तस्ये'ति वक्ष्यमाणत्वात् । अत्राहुः-`साधनं कृते'ति ल्युडन्तेन समासे पश्चान्ङीपि `यस्येति चे'त्यल्लोपे कृते नकारस्योत्तरपदान्तत्वाण्णत्वप्राप्तिरस्त्येवेति । स्यादेतत् `यूष्ण' इत्यादौ `रषाभ्या'मित्यस्य नोपयोगः, ष्ठुत्वेनैव रूपसिद्धेः । अतएव च `षग्रहणमुत्तरार्थं'मित्याकरे स्थितिमिति चेदुच्यते, उत्तरार्थतयाऽपीह षग्रहणं स्थितं, ततश्च `यूष्णः' `पुष्णाती'त्यादौ `रषाभ्या'मिति णत्वस्य प्रवृत्तिः केन वार्यताम् ?। ष्टुत्वेनेति चेन्न, तस्याऽसिद्धत्वात् । न च वचनप्राभाण्यात्सिद्धत्वं शङ्क्यम्, `पृष्टः' `पुष्टिः' `षष्ठः' इत्यादौ चरितार्थत्वात् । `नस्य षयोगे ण' इत्यंशोऽचरितार्थ इति चेन्न, तस्य पृथगनुक्तेः । इह षात्परस्येत्युक्तिप्यचरितार्थेत्यस्यापि तुस्यत्वाच्च । एवमप्युत्तरार्थं षग्रहणमित्याकरो विरुध्यत इति चेन्न, आकरे हीह षग्रहणं विना पुष्णातीत्यादिलक्ष्यस्याऽसिद्धिर्नास्तीत्येतावदभिप्रेतं, न तु `पुष्णाती'त्यादौ `रषाभ्या' मित्यस्याऽप्रवृत्तिरिति ।
	(197) न लोपः प्रातिपदिकान्तस्य ।8।2।7।
	नलोपः प्रातिपदिकान्तस्य । लुप्तषष्ठीके इति । सौत्रत्वात् । न तु षष्ठीतत्पुरुषौ, पूर्वपदे सापेक्षत्वेन 
समासाऽसंभवात्, प्रातिपदिकस्य पदविशेषणत्वाच्चेति भावः । तदन्तस्येति । षष्ठीतत्पुरुषोऽयम् । तस्य-प्रातिपदिकसंज्ञकपदस्याऽन्तो यो नकारस्तस्येत्यर्थः । यतदि तु प्रातिपदिकेनेव`ने'त्यनेनापि पदं विशेष्यते तदा विशेषणेन तदन्तविधौ सौत्रमन्तग्रहणं शक्यमकर्त्तुमिति मनोरमायां स्थितम् । प्रातिपदिकेति किम् ?। अहन् । पदमिति किम् ?। राजानौ । राजानः ।
	(198) विभाषा ङिश्योः ।6।4।136।
	विभाषा ङिश्योः । `शी'ति-`नपुंसकाच्चे'ति विहितो गृह्यते, न तु `जश्शसोः शिः' । तस्मिन्नमत्वात् । `भस्ये'त्यनेनाऽसर्वनामस्थानस्यैव यजादेराक्षेपात् । तदेतदाह--अस्रवनामस्थानेत्यादि । ककुद्दोषणी इति । ककुत्--दोषणी इति च्छेदः । एकपदत्वे त्वनुपपत्तिरनुपदमेव वक्ष्यते । आसन्यमिति । `ये चाभावकर्मणो'रिति प्रकृतिभावात् `नस्तद्धिते' इति टिलोपो न । अत एवेति । `ककुद्दोषणी' इति प्रयोगादेवेत्यर्थः । यंद्यपि ककुच्चदोश्च तयोः समाहारः ककुद्दोः । ककुद्दोश्च ककुदोश्च ककुद्दोषणी कृते भाष्यं सुयोजमिति दोःशब्दस्य नपुंसकत्वे नेदं प्रमाणं, तथापि `ककु'दित्यस्य पृथक्पदत्वमेव न्याय्यम् । अन्यथा बाह्वोर्द्वित्वे लब्धेऽपि ककुद एकत्वं न लभ्येतेति भावः । `तमुपाद्रवदुद्यम्य दक्षिणं दोर्निशाचरः' इति रघुः । तत्र दक्षिणं दोरुद्यम्य तमुपाद्रवदित्यन्वयः । दोषं तस्येति । अयं च श्रीहर्षप्रयोगः । दोषं हस्तु दूषणं च भजतः चापस्येति संबन्धः । द्वयोरह्नोर्भव इति । तद्धितार्थ इति समासः । `राजाहःसखिभ्य' इति टच्, `अह्नोऽह्न एतेभ्यः' इति अह्नादेशः, कालाट्टञो `द्विगोर्लुगनपत्ये' इति लुक् ।
	(199) सङ्ख्याविसायपूर्वस्याह्नस्याऽहनन्यतरस्यां ङी ।6।3।110।
	अह्नः साय इति । स्यतेर्घञि अवसानवचनः सायशब्दः, सङ्याविसाये'ति ज्ञापकादेकदेशिसमासः । इत्यदन्ताः । विश्वपा इति । विश्वं पाति रक्षतीति विग्रहे `पा रक्षणे' इत्यस्मात् `आतोऽनुपसर्गे' इति कं बाधित्वा `आतोमनिन्क्वनिब्वनिपश्चे'ति चकाराद्विजिति व्याख्यातारः । इह च्छन्दसि `आतो मनिन्--' इति विच् । लोके तु `अन्येभ्योऽपि दृश्यते' इत्यनेनेति विवेकः ।	(200) दीर्घाज्जसि च ।6।1।105।
	दीर्घाज्जसि च । चकारादिचीत्यनुकृष्यते, नेति चानुवर्तते, तदाह-दीर्घाज्जसि इचि चेति । सूत्रे चकाराऽभावे ह्रस्वाऽकारादिचि दीर्घाकारात्तु जसीति व्यवस्था संभाव्येतेति भावः । इत्याद्यर्थमिति । 
	ननु `यू स्त्र्याख्यौ' `ल्वादिभ्यः' इति निर्देशादिक्प्रत्याहाराऽच्प्रत्याहारयोरेव निरूढलक्षणेति व्याख्यायतां, तथाच दीर्घस्याऽच्त्वाऽभावाद्गौर्यावित्यादौ पूर्वसवर्णदीर्घो न प्राप्नोतीति किमनेन निषेधसूत्रेणेति चेन्मैवम्, अस्मादेव निषेधाज्ज्ञापकादिगज्भिन्नेष्वपि प्रत्याहरेषु लक्षणा स्वीक्रियते । अन्यथा `गौरी'रित्यादौ शसि परतः पूर्वसवर्णदीर्घो न स्यात् । किंच `उपार्छती'त्यादौ `उरण्रपरः,' `नैषादकर्षुकः' इत्यादौ `इसुसु'गिति ठस्य कादेशः, `अमीषा'मित्यादौ इणः परस्य सस्य च षत्वं न सिध्यतीति दिक् । `प्रथमयोः--' इति सूत्रानन्तरं `दीर्घाच्छसी'त्येव सुवचम् । दीर्घाच्छस्येव पूर्वसवर्णदीर्घ इति तस्यार्थः । एवं च चकारो न कर्तव्यो, नेति च नानुवर्तनीयमिति महल्लाघवमित्येके । `शसि दीर्घादेवे'ति विपरीतनियमवारणाय `नॄन्पे', `कानाम्रेडिते' इति निर्देशाश्रयणे प्रतिपत्तिगौरवं स्यादिति यतान्यास एव श्रेय इत्यन्ये । 
	(201) आतो धातोः ।6।4।140।
	हाहानिति । गन्धर्वविशेषवाचकमव्युत्पन्नं प्रातिपदिकमिदम् । `हाहा हूहूश्चैवमाद्या गन्धर्वाः' इत्यमरः । केचित्तु अकारो वासुदेवस्तेन सह वर्तन्ते इति साः । तान् सानिति प्रत्युदाहरन्ति । क्त्व श्न इति । यद्यपि `क्त्वो ल्यप्' श्नः शानज्झौ', `क्रमश्च क्त्वि' इति निर्देशादेतत्सूत्रेष्वातो लोपः सिध्यति, तथापि क्त्वो ल्यब्भवति' `श्नः शानज्भवती'ति व्याख्यानवाक्येष्वसाधुत्वशङ्कावारणायेदमुक्तम् । इत्यादन्ताः । 
	(202) शेषो घ्यसखि ।1।4।7।
	सूत्रे शेषपदस्य प्रयोजनमाह--अनदी--संज्ञाविति । `यूस्त्र्याख्यौ' इत्यतः `यू' इति, `ङिति ह्रस्वश्चे'त्यतो `ह्रस्व' इति चानुवर्तते, तदाह-ह्रस्वौ यावित्यादि । मत्यै इति । नदीसंज्ञापक्षेऽपि घिसंज्ञायां सत्याम् `आण्नद्या' इत्याडागमे `घेर्ङिती'ति गुणे कृतेऽयादेशे च `मतयै' इति स्यादिति भावः ।
	(203) आङो नाऽस्त्रियाम् ।7।3।120।
	आङो ना । `पुंसी'ति तु नोक्तम्, `अमुना कुलेने'त्यत्र यथा स्यात् ।  न च नुमा रूपसिद्धिः, 
मुत्वास्याऽसिद्धत्वा `इकोऽची'ति नुमोऽप्रवृत्तेः । नादेशे तु नाऽसिद्धत्वम् । `न मुने' इति निषेधात् । नच `न मु ने' इति निषेधो नुम्येव किं न स्यात्,-`न' इत्यकारस्याऽविवक्षितत्वादिति वाच्यम्, `अमुना घटेने'त्याद्यसिद्ध्यापत्तेः । `अमुष्मै कुलाये'त्यादौ नुम्प्रसङ्गाच्च । न च तत्रस्मायादेशे सति नुमोऽप्रवृत्तिरिति शङ्क्यं, स्मायादेशं बाधित्वा परत्वान्नुमः प्रवृत्तेः । प्राचामिति । `आचार्याणा'मिति शेषः ।
	(204) ङसिङसोश्च ।6।1।110।
	ङसिङसोश्च । इह ङसिङसौ द्वौ, एङावपि द्वौ, तयोर्यथासङ्ख्यं न, अस्वरितत्वात् । अल्पाच्यतरस्य पूर्वनिपाताऽकरणाल्लिङ्गात्, `अच्च घेः' `उपसर्गे घोः कि'रिति निर्देशाच्च ।
	(205) अच्च घेः ।7।3।119।
 	अच्च घेः । अत्र`इदुद्भ्याम्', `औ'दिति `डेरा'मित्यतो `ङे'रिति च पदत्रयमनुवर्तत इत्याशयेन व्याचष्टे-इदुद्भ्यां परस्य ङेरौत्स्यादिति । `घेरुत्तरस्ये'ति प्राचां व्याख्यानमिह तु नोक्तम् । सूत्रे `घे'रित्य 
