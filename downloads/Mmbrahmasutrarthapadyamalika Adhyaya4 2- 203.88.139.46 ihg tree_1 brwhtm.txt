                             ।। अथ द्वितीयः पादः।।
 <4.2.1>
 संयोग एव वाचोऽत्र मनसा न भवेल्लयः।  वागभावे मनोवृत्तेः दर्शनाच्छब्दतोऽपि हि।।
 अनुवाचं त्विन्द्रियाणां संपत्तिर्मनसि श्रुतेः।  सम्पद्यमानैर्मनसि त्विन्द्रियैरिति शब्दतः।।
 <4.2.2>
 सर्वेन्द्रियसमायुक्तं प्राणे सम्युज्यते मनः।  मनः प्राण इति श्रुत्या परया चापि कथ्यते।।
 <4.2.3>
 देहाध्यक्षेऽत्र जीवे तु प्राणसम्युज्यते  हि सः।  उत्क्रामति समायाति भविष्यामीति शब्दतः।।
 <4.2.4>
 प्राणश्च जीवसंयुक्तः युक्तस्याद्भूतपञ्चके।  सर्वभूतमयत्वं च जीवस्य श्रुतिराह हि।।
 एकस्मिन्प्राणसम्बन्धः तेजसीति न युज्यते।  कार्याक्षमत्वादेकस्य त्रिवृत्यरण शंसनात्।।
 <4.2.5>
 नाडीप्रवेश पर्यन्तं समोत्क्रान्तिर्भवेद्द्वयोः।  शरीरात्यागतो यस्मात् अमृतत्वं तदुच्यते।।
 अत्र ब्रह्मेति वचनात् ध्यानामृतमिहाह हि।  सशरीरस्य चाऽऽप्राप्तेः संसारव्यपदेशतः।।
 प्रतिब्रूयादिति श्रुत्या सूक्ष्मदेहोपलब्धितः।  संसारबन्धो नाऽदग्धः ध्यानामृतमिहाश्नुते।।
 अत्र ब्रह्मेति वचनात् अमृतत्वं तु सर्वथा।  बन्धोपमर्दान्नोदेति ध्यानं चामृतमेव हि।।
 सूक्ष्मस्यास्मिन्वर्तमानत्वोपपत्तेश्च तद्गुणः।  ऊष्मोपलभ्यते चेति मुक्तस्सूक्ष्मेण गच्छति।।
 प्राणोत्क्रान्तिनिषेधाच्चामृतत्वं ह्यत्र चेन्न च।  जीवान्निषेधस्स्पष्टो हि शरीरान्न निषेधनम्।।
 ब्रह्मलोकमतिक्रम्य तेन यान्ति परां गतिम्।  इति स्मृत्या हि चोत्क्रान्तिः विदुषोऽपि प्रसिध्यति।।
 <4.2.6>
 भूतसूक्ष्माणि परमे संपद्यन्ते हृदि स्थिते।  तेजः परस्यामिति च श्रुत्या चात्रावगम्यते।।
 अविभागश्च सम्पत्तिः परमात्मनि युज्यते।  पूर्ववाक्यस्थसम्पत्ति वचनावर्तनादिह।।
 <4.2.7>
 ज्वलिताग्रं भवेत्स्थानं विद्याशक्त्यागति स्मृतेः।  मूर्धन्ययैति तद््दृष्टः हार्दाऽऽदर्शितमार्गवान्।।
 <4.2.8>
 सूर्यस्य रश्मीनुत्क्रान्तस्त्वनुसृत्यैव गच्छति।  एतैरेवेति वाक्ये च दृश्यते ह्यवधारणम्।।
 <4.2.9>
 निशामृतस्य विदुषः ब्रह्मप्राप्तिर्न चेन्न हि।  आदेहात्कर्मसंबन्धस्त्वतो ब्रह्माप्ति दर्शनात्।।
 <4.2.10>
 पूर्वोक्तहेतोर्विदुषस्त्वयने दक्षिणेऽपि च।  मृतस्यापि भवेदेव ब्रह्मप्राप्तिस्तु तत्क्षणात्।।
 शुक्लकृष्णे गती चैते योगिनां सर्वदा पुनः।  अनुसन्धान विषयौ स्मर्यते इति निश्चितम्।। 
          ।। इति ब्रह्मसूत्रार्थपद्यमालिकायां चतुर्थाध्यायस्य द्वितीयः पादः।।