                    ।। अथ द्वितीयाध्यायस्य द्वितीयः पादः।।  
<2.2.1>
 सृष्ट्याद्यनुपपत्तेश्च नानुमानं तु कारणम्।  ब्रह्मणाधिष्टितस्यास्य जगत्सृष्टौ प्रवृत्तितः।।
 क्षीराम्बुनोर्दधित्वाम्रसाभ्यां तु यथा जनिः।  तथात्रापि भवेनमैवं तत्रपि प्राज्ञसंयुतेः।।
 अनपेक्षप्रवृत्तित्वे सर्वदा सृष्टिरेव हि।  प्रळयादेरभावाच्च व्यवस्था च न सिद्ध्यति।।
 तृणादिकं यथा क्षीरं प्रकृतिश्च तथेति चेत्।  वृषभेणोपभुक्तं तत्तृणं नैव भवेत्पयः।।
 पङ्गुरन्धमयस्कन्तोऽयः प्रयुङ्क्ते यथा तथा।  प्रधानं पुरुषश्चेति मैवं स्यात्स्रष्टृता सदा।।
 सत्वादीनां गुणानां तु प्रळये समता भवेत्।  गुणस्य चैकस्याङ्गित्वानुपपत्तेरसंभवः।।
 प्रधानानुमितौ चात्र ह्यन्यथा यदि तत्र च।  ज्ञातृत्व शक्ति विरहाद्रचनादेरसंभवः।।
 प्रधानसाधनेऽप्यत्र फलाभावाद्विपर्ययः।  भोगमोक्षौ च न स्यातां प्रधानेन सदा स्थितेः।।
 पूर्वापर विरोधाच्च कापिलं त्वसमञ्जसम्।  निर्लेपस्याऽविकारस्य  द्रष्टृत्वाद्युपपादनात्।।
<2.2.2>
 द्व्यणुकं परमाणुभ्यां भवतीत्यसमञ्जसम्।  द्व्यणुकैश्च महद्दीर्घं इत्येतच्चासमञ्जसम्।।
 कादाचित्कं च कर्मैव परिमण्डलजीवयोः।  न सम्भवति तन्मूलं महद्दीर्घं न सिद्ध्यति।।
 समवायाभ्युपगमात्तस्य चाप्यपृथक् स्थितेः।  हेत्वपेक्षाऽनवस्थानादसमञ्जसमेव तत्।।
 संबन्धस्य च नित्यत्वे संबन्धिजगतस्तथा।  नित्यत्वं संभवत्येवेत्यसमञ्जसमेव तत्।।
 रूपादिमत्वनियमात् परमाणोरनित्यता।  घटादीनां रूपवत्वादनित्यत्वस्य दर्शनात्।।
 कार्यनिश्टगुणानां तु कारणस्थ गुणात्परः।  हेतुर्नेति च तद्वत्वे तदभावे च दोषतः।।
 काणादस्य मतस्यास्य सर्वांशेऽप्यपरिग्रहात्।  मुमुक्षुभिश्च कर्तव्या ह्यनपेक्षा सदा बुधैः।।
<2.2.3> 
 सर्वेषां क्षणिकत्वोक्त्या समुदायोऽणुमूलकः।  भूताद्यारब्धतन्वादिसमुदायश्च नो भवेत्।।
 इतरेतरहेतुत्वादविद्यादेर्जगद्भवेत्।  इति चेन्न तथाप्यस्याः  सङ्घातत्वे न हेतुता।।
 कार्योत्पत्तौ कारणस्य नष्टत्वात्कारणं नहि।  कारणत्वे त्वभावस्य सर्वं स्यात् सर्वदा जगत्।।
 हेतावसति कार्यं चेत् प्रतिज्ञा चोपरुद्ध्यते।  चत्वारो हेतव (:) इति  यौगपद्यं तदन्यथा।।
 निरन्वयौ स्थूलसूक्ष्मौ विनाशाविति चेन्नहि।   अवस्थान्तरसद्भावान्न विनाशो निरन्वयः।।
 उत्पन्नस्य च तुच्छत्वं तुच्छादेवोद्भवोऽपि च।   वदतां भवतां नूनं  तुच्छं स्यान्निखिलं जगत्।।
 जगत्प्रतीति तुल्यत्वान्नाकाशस्यापि तुच्छता।  पतत्यत्र श्येन (:) इति प्रतीतिर्हि न बाध्यते।।
 स(:) एवायं घट (:) इति प्रत्यभिज्ञा च जायते। अतो घटादि कार्याणां क्षणिकत्वं न सिद्ध्यति।।
 विनष्टेषु पदार्थेषु तद्गुणस्यान्य वस्तुनि।  न दृष्टस्संक्रम (:) इति क्षणिकत्वं न युज्यते।।  
 यतमान विनाशेऽपि फलं भवति यन्मते।   निष्प्रयत्न जनानां च  तत्र मोक्षादिकं भवेत्।।
<2.2.4>
 ज्ञानादन्य पदार्थानामभावोक्तिर्न सिद्ध्यति।  सर्वेषां तु पदार्थानां  उपलब्देः प्रमाणतः।।
 
 स्वप्नादिवज्जागरितज्ञानस्यापि न युज्यते।  मिथ्यात्वं दोषराहित्यवैधर्म्यादेव सत्यता।।
 ज्ञनस्य चार्थशून्यस्य सद्भावो नैव विद्यते।   कर्मकर्तृवियुक्तस्य ज्ञानस्यानुपलव्धितः।।
<2.2.5>
 सर्वशून्यत्ववादच्च न सिद्ध्यति भवन्मते।  सर्वथानुपपत्तेश्च प्रमाणादिविरोधतः।।
<2.2.6>
 एकस्मिन्नेव युगपदस्ति नास्त्यादिशंसनम्।  भिन्नाभिन्नत्ववादश्चासंभवात्तु निरस्यते।।
 तद्देहपरिमाणत्वे ह्यात्मनोऽपूर्णता भवेत्।  गजदेहस्थितस्याजतनुं प्रविशस्तदा।।
 अवस्थान्तरयोगेऽपि ह्यविरोधो न सिद्ध्यति।  आत्मनोऽपि विकारित्वे घटादेस्तुल्यता भवेत्।।
 मुक्तात्मपरिमाणस्य मुक्तस्याप्यात्मनस्तथा।  नित्यत्वादुभयोर्जीवः  न देहपरिमाणवान्।।
<2.2.7>
 मतं पशुपतेश्चापि त्याज्यमेव मुमुक्षुभिः।  वेदाचारविरुद्धत्वादुपादानादिभेदतः।।
  अशरीरस्येश्वरस्य जगत्सृष्टिर्न सिद्ध्यति।  कुलालवदधिष्टानानुपपत्तेर्विरोधतः।।
 जीवस्वीकरणं यद्वदधितिष्टत्यजस्तथा।   इति चेत् कर्म भोगादि जीवस्येव प्रसज्यते।।
 तस्याप्यदृष्टवत्वे तु सृज्यत्वादि ततो भवेत्।  सर्वज्ञताया (:) हानिश्च तस्मात्तन्न समञ्जसम्।।
<2.2.8>
 जीवोत्पत्यादिवादश्च पाञ्चरात्रे तु दृश्यते।  उत्पत्यसंभवश्रुत्या विरोधादसमञ्जसम्।।
 कर्तुर्जीवाच्च करणं मनस्तु नहि जायते।  संकर्षणाद्धि जीवात्तु मनसो जन्म शंसनात्।।
 संकर्षणादिकानां तु परमात्मत्वनिश्चयात्।  जीवाभिमान्यवतारात् न प्रामाण्यं निषिद्ध्यते।।
 पाञ्चरात्रेऽपि तन्त्रेऽस्मिन्  जीवोत्पत्तिर्निषेधतः।  समीचीनं तन्त्रमिदं ग्राह्यं स्यान्मुक्तिमिच्छता।। 
          ।।इति ब्रह्मसूत्रार्थपद्यमालिकायां द्वितीयाध्यायस्य द्वितीयः पादः।। 