।। द्वितीयाध्यायस्य चतुर्थः पादः ।। 
26 ।। प्राणोत्पत्त्यधिकरणम् ।। 1 ।। 
न हि जननं इन्द्रियाणां प्राणा अग्रेऽभवन् इति श्रुत्या । 
नैवं प्राणस्तु परः प्रतिज्ञया गौणमेव बहुवचनम् ।। 35 ।। 
27 ।। सप्तगत्यधिकरणम् ।। 2 ।। 
सप्त तु यदेति वाक्यात् सप्त प्राणा इति श्रुतेश्चापि । 
नैवं प्राधानभावात् दशेम इति वाक्यतः स्मरणात् ।। 36 ।। 
28 ।। प्राणाणुत्वाधिकरणम् ।। 3 ।। 
तानि तु विभूनि युक्तं सर्वेऽनन्ताः समा इति श्रवणात् । 
नैवमुपास्त्यर्थत्वात् उत्क्रमणश्रुतित एव चोत्क्रमणे ।। 37 ।। 
29 ।। वायुक्रियाधिकरणम् ।। 4 ।। 
वाक्यात् प्रसिद्धेश्च विशंक्यतेऽयं 
न वायुमात्रं न च तत्क्रिया वा । 
प्राणस्तु देहादिभृदेव वायुः 
प्राणस्य वायोश्च पृथक्त्वशब्दात् ।। 38 ।। 
30 ।। श्रेष्ठाणुत्वाधिकरणम् ।। 5 ।। 
लोकैः त्रिभिः साम्यगिरा विभुः स्यात् 
प्राणस्त्वितीदं न विशङ्कनीयम् । 
उत्क्रान्तिशब्दादिभिरस्य लोकैः 
साम्यश्रुतिर्याऽत्र तथाऽर्थवाद ।। 39 ।।
31 ।। ज्योतिराद्यधिष्ठानाधिकरणम् ।। 6 ।। 
वागाद्यधिष्ठानं इह स्वतः स्यात् 
जीवेन सार्धं ज्वलनादिकानां । 
नैवं परात्मामननात् अमीषां 
एतत्तु योऽग्नौ इति च श्रुतत्वात् ।। 40 ।। 
32 ।। इन्द्रियाधिकरणम् ।। 7 ।। 
प्राणाभिधानात् उपकारसाम्यात् 
ज्येष्ठोऽपि चायं स्फुटमिन्द्रियं स्यात् । 
नैतत् दशे ति व्यपदेशभावात् 
प्राणो मनश्चेन्द्रियमित्यतश्च ।। 41 ।। 
33 ।। संज्ञामूर्तिक्लृप्त्यधिकरणम् ।। 8 ।। 
नामादिसृष्टिस्तु हिरण्यगर्भात् 
भवेत् अनेने ति तु वाक्यभावात् । 
नैवं परादेव तु तच्छरीरात् 
सेयं त्रिवृत्कारसमानकर्तुः ।। 42 ।। 
उत्पत्त्या संख्यानं परिमाणं चैव करणानाम् । 
प्राणस्य च स्वरूपं परिमाणमनिन्द्रियत्वं च ।। 43 ।। 
एतेषां सर्वेषां सर्गकरो व्यष्टिभूतानां । 
इत्येतदखिलममुना पादेन विचिन्तितं  सम्यक् ।। 44 ।।
प्रथमे प्रसक्तरूपाः पञ्चापि विचिन्तिता द्वितीयाद्याः । 
तस्मात् सङ्गतमस्मिन् पादे प्रथमं च चरमं च ।। 45 ।। 
प्राणस्वरूपचिन्ता प्राणतया शब्दनेन करणानाम् । 
प्रासङ्गिकप्रसिद्धा प्रसङ्गतस्तद्विशेषचिन्ता च ।। 46 ।। 
अण्डबहिर्भूतानां पूर्वेण विचिन्तिता सृष्टिः ।
सृष्टिस्तु चिन्तिता स्यात् अण्डान्तर्वर्तिनामनेनापि ।। 47 ।। 
।। इति द्वितीयस्य चतुर्थः ।। 
इति सेनेश्वराचार्यकृते न्यायकलापसङ्ग्रहे 
।। द्वितीयोऽध्यायः ।।