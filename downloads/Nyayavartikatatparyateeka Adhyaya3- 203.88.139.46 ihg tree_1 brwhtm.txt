।। न्यायवार्तिकतात्पर्य्यटीकायां तृतीयोऽध्याय: ।।

3.1.01
	अत्र भाष्ये परीक्षितानि प्रमाणानि प्रमेयमिदार्नी परीक्ष्यइति। वृत्तानुकीर्तनं प्रमेयपरीक्षां वर्तिष्यमाणां प्रति वृत्ताया: प्रमाणपरीक्षायाहेतुभावं दर्शयितुम्। प्रमाणेन हि प्रमेयं पीक्ष्यते नान्येन। न च तदपरीक्षितं प्रमेयपरीक्षायै प्रभवति। तस्मात्प्रमाणपरीक्षा हेतु: हेतुमती प्रमेयपरीक्षेति। द्वादशविधं प्रमेयं तत्कस्मात्प्रथमत आत्मैव परीक्ष्यते न प्रमेयान्तरमित्यत आह। तच्चात्मादीत्यात्मा विचार्यतइति। (335।5) आत्मैव हि प्रमेयेषु प्रथममुद्दिष्टो लक्षितश्चेति तदनुरोधादात्मैव प्रथमं 
परीक्ष्यते न प्रमेयान्तराणीति। अत्र च यद्यपि स्वरूपेणात्मन्येव परीक्षां प्रतिजानीते तथा ऽपि लक्षणपरीक्षाद्वारेण लक्ष्यपरीक्षणाल् लक्षणपरीक्षैव द्रष्टव्या। यथा चेयमात्मलक्षंणपरीक्षा तथोपरिष्टाद्दर्शयिष्यते। 
	तदेतद्वार्त्तिककारो व्याचष्टे। आनन्तर्यादिति। किं पुन: प्रयोजनं प्रमेयपरीक्षाया: न हि निष्प्रयोजनं परीक्षन्ते प्रेक्षावन्त इत्यत आह। यद्विषयो ऽहंकार इति। अहंकार इत्यात्मादिविषयं मिथ्याज्ञानं निदिंशति। शरीराद्यभेदेनात्मदर्शनं खलु संसार प्रवर्तयतीत्युक्तं द्वितीयसूत्रे। अनेन प्रमेयपरीक्षाया: प्रयोजनवत्त्वं दर्शितम्। 
	अत्र भाष्यकारेण विचारपूर्वरूप: संशयो दर्शित:। किं   देहेन्द्रियमनोबुद्धिसंघामात्रमात्मेति। संशयकारणं चोक्तं व्यपदेशस्येति। यद्यपि वृक्षप्रासादयोरवयविसमुदाययोरन्ययोरेवावयवेन समुदायिना च व्यपदेशस्तथाऽप्यवयव्यभावं समुदायं च समुदाय्यनतिरिक्तं मन्वानस्य परस्योदाहरणं द्रष्टव्यम्। 
	तदेतद्वार्तिककार आक्षेप्तुं पृच्छति। किं पुनरस्येति। उत्तरंव किं शरीरेति। आक्षियति नेति। समानधर्मणो धर्मिणो दर्शनात्संशयो न पुनरदर्शनादित्यर्थ:। समाधत्ते:। नेच्छादिसूत्रेति। इच्छादयो हि कार्यत्वाल्लिङ्गमात्मन इति दर्शितम्। तान्येव तु लिङ्गानि दर्शयत्येषितारं परीक्षन्ते। किं देहेन्द्रियव्यतिरिक्त एषितैभ्य: सिध्यति आहो स्विदभिन्न इति युक्तो विचार:। 
	अपि चायमात्मशब्दाभिधेयो धर्मी सर्वतन्त्रसिद्ध: केवलमस्य शरीरेणं सह भेदाभेदे वादिनां विवाद इत्याह। अविप्रतिपत्तेश्चैति। (336।1) ननु चात्मासत्त्वे परै: प्रमाणान्यजातत्वादीन्युपन्यस्तानि तत्र कथं न तत्सत्त्वे विप्रतिपत्तिरत आह। असत्त्वप्रतिपादकप्रमाणाभावाच्चेति। वाद्येवासौ न भवति यो धर्मिणि विप्रतिपद्यते न हि धर्मिणि विप्रतिपद्यमानस्यास्ति किं चित्प्रमाणं सर्वस्य तस्याश्रयासिद्धेरप्रमाणत्वात्। अभावस्य च भावाधीननिरूपणस्यात्यन्तासद्भावानिरूपणात्। तस्माद्धर्म्यभाववादी न लौकिको न परीक्षक इत्युन्मत्तवदुपेक्षणीय:। 
	धर्म्यसिद्धिवादिनां प्रमाणमुपन्यस्यति। न नास्तीति। निराकरोति। तत्र नास्त्यात्मेति। यत्पुनरपरे समादधु:
अनादिवासनोद्भूतविकल्परिनिष्ठित:।
शब्दार्थस्त्रिविधो धर्मी भावाभावोभयाश्रय: ।।
	भावाश्रयो यथा नीलमिति अभावाश्रयो यथा शशविषाणमिति उभयाश्रयो यथा ऽमूर्तमिति। अमूर्तं हि भवति विज्ञानं भवति च शशविषाणम्।
तस्मिन्बाह्यानुपादाने साध्ये ऽस्यानुपलम्भनम्।
तथा हेतुर्न तस्यैवाभाव: शब्दप्रयोगत इति।
	सो ऽयमात्मविकल्पो बाह्योपादानो न भवतीति। यथा नीलविकल्पो बाह्यनीलोपादान: नैवमात्मविकल्पो बाह्योपादानं इत्यर्थ:।
	तत्रैवं भवान्प्रष्टव्यो जायते। किमात्मविकल्पस्य बाह्योपादानत्वमात्रं प्रतिषिध्यते किं बाह्यात्मोपादानत्वम्। पूर्वस्मिन् सिद्धासाधनं मा भूदात्मविकल्पो बाह्यनीलाद्युपादान: किं न: छिन्नम्। उत्तरस्मिंस्तु कल्पे क्वायं बाह्यात्मा सिद्ध: यदुपादानत्वं विकल्पस्य प्रतिषिध्यते। सिद्धश्चेत् क्वापि नास्यात्यन्ताय प्रतिषेध:। असिद्धश्चेत् कथमप्रतीतस्य निषेध:। प्रतीतो विकल्पे बाह्ये निषिध्यते चैत्र इव गेहे चत्वरतले निषिध्यतइति चेत्। एवमपि यत्र प्रतीतस्तत्र न निषिध्यते यथा भवद्भिरेवोक्तं न तस्यैवाभाव: शब्दप्रयोगत इति। बाह्यश्चात्मा विकल्पेन नोपदर्शित इति प्रसक्त्यभावान्न शक्यो निषेद्धुम्। अप्रदर्शितोप्यध्यवसित इति प्रसक्त एवेति चेत्। ननु विकल्पस्य को ऽयमध्यवसायो नाम। ग्रहणादतिरिक्त: ग्राह्यस्य स्वाकारस्य वा ऽऽलीकस्य वा बाह्याध्यारोप इति चेत्। न बाह्याऽविषया विकल्पा बाह्यमारोपयन्तीति चित्रम्। न हि आरोपविषयरोप्ये अजानन् आरोपयितुर्महतीत्यसकृदावेदितम्। अपि च अलीकं प्रतीयमानं यथा न निषेद्धुं शक्यं प्रतीयमानत्वादेवमस्य बाह्यत्वमपि। मिथ्यात्वात्प्रतिषिध्यतइति चेत् तत्किमलीकमपि सत्यं यत्तदुल्लङ्घ्य बाह्यत्वं प्रतिषेद्धुमध्यवसितो ऽसि बाह्यभेदग्रहम्तदध्यवसायो न प्रसञ्जक इति न निषेधगोचर:। न च ज्ञानकार 
आत्मा परमार्थसन् बाह्यत्वेनारोप्यमाण: प्रतिषिध्यत इति सांप्रतम्। विज्ञानमये हि सर्वथा बाह्यस्याग्रह तत्समारोपसंभवात्। अत्यन्तासतश्च बाह्यस्य विज्ञानात्मनो ग्रहे तथाविधेनासता विज्ञानानात्मना विज्ञानग्रह्येण किमपराद्धं येन तद्ग्राह्यो न स्यादिति विज्ञाननयो दत्तजलाञ्जलि: प्रसज्येत। न चायमात्मा पूर्वापरकालावस्थायी क्षणिकविकल्पाकारो भवितुमर्हति येन तदाकारो बाह्यत्वेन प्रतिषिध्यते। तस्मादन्यत्र दृष्टमन्यत्र समारोप्य प्रतिषिध्यतइति युक्तम्। स च समारोप: क्व चित्स्वकारणप्रभव: क्व चित्प्रतिषिध्यते यथेन्द्रियादिदोषादुत्पन्नरजतज्ञानस्य शुक्तिकायां नेदं रजतमिति। क्वचित्पुनराहार्यो यथा नेह चैत्रइति। 
तस्मादात्मनो देशकालान्तरे वस्तुनि विकल्पनं विज्ञाने चासंभवादत्यन्तासत्तो समारोप: तदभावादात्मन्येव नास्ति अस्ति चेत्कथमत्यन्ताय निषेध:। तस्मादात्मा नास्तीति पदयोर्व्याघात:। यद्यप्यात्मा नास्तीति पदानि तथा ऽपि नास्तीत्यैकपद्यं विवक्षित्वा पदे इति द्विवचनोपपत्ति:। पद्यते गम्यते ऽनेनार्थ इति विवक्षित्वा पदसमुदायो ऽपि पदमुच्यते। 
	यद्यपि घटादीनां देशान्तरादौ निषेधस्तथा ऽपि आत्मनोऽत्यन्ताय भविष्यति न हि प्रतिषेधान्तरधर्ममवश्यं प्रतिषेधान्तरमनुबध्नातीत्यत आह। सर्वश्चायमिति। उपपादितमेतदधस्ताद् यथा चाननुभूतमशक्यमारोपयितुमिति न क्व चिदात्मन्यन्याधारत्वमुक्तं पिण्डाद्याधारा इति। 	पृच्छति। किमयमिति। (337।2) यन्न क्व चिदस्ति तदत्यन्तमसद् तथा चायं तस्मादत्यन्तमसन्निति भाव:। उत्तरं न नास्तीति। न तावन्न क्व चिदस्तीति वाक्यमात्मानं स्वरूपेण निषेधति देशरूपविशेषप्रतिषेधात्। शङ्किता आह। केयं वाचोयुक्तिरिति। उत्तरवाद्याह। एषा वाचोयुक्तिरिति। एषा वक्ष्यमाणार्था। तदर्थमाह। यद्यथाभूतमिति। न हि पदार्थानां सत्ता देशबलेन व्याप्ता येन देशवत्त्वं निवर्त्तमानं तां निवर्त्तयेदिति भाव:। न च कालविशेषप्रतिषेधो ऽपीति। कालान्तरप्रतियोगी एकैक: काल: कालविशेष: तत्प्रतिषेधो ऽप्यात्मन्ययुक्त: न हि यथा घटादिष्ववच्छेदार्थ: काल: तथा नित्यआत्मनि। प्रध्वंसाभाववान् घट: खल्वासन्नि तथा ऽऽत्वा प्रागभाववान् घटो भविष्यति न तथा आत्मा। अतीतप्रागभावो ऽनागतप्रध्वंस: घटो वर्तमानो न च तथा आत्मा तस्मान्नास्यावच्छेदार्थेन त्रैकाल्यमुपावर्तते। अतीतानागतव्यपवृक्तवर्त्तमानक्रियाव्यङ्न्य: कालो ऽस्ति सदा नित्यानां यतो ऽस्त्यात्मा विद्यते व्योमेति तस्मादवच्छेदकत्रैकाल्याप्राप्ते: न त्रैकाल्यप्रतिषेध:। अतीतानागतव्यप्रवृक्तक्रियाव्यङ्न्यस्य च वर्तमानस्याशक्यनिषेधत्वाद् नात्मनि कालप्रतिषेध इति स्थितम्। आत्मप्रतिषेधं चेति। आत्मेति हि पदं लोकसिद्धं पद्यते ह्यनेन कश्चिदर्थ: येन न कश्चिदर्थ: पद्यते तदपार्थकं भवितुमर्हति।  
	किमसत: सता साधर्म्यमिति। तर्हि भवतां सिद्धान्ते सर्वोपाख्यारहितमसंत्प्रमेयमपीति भाव:। अथ शरीरादेरात्मत्वं कल्पितं निषिध्यते शरीरादयो नात्मान इति तत्राह। आत्मसामान्यं चेति। अथ शरीरादीति। अहंकारस्तावत्परमार्थत: शरीरादिविषय: स्थूलो ऽहं गोरो ऽहमिति प्रत्ययात। तमिममात्मेति कल्पयित्वा विपर्यस्यति तदनुरूपं व्यपदिशति व्यवहरति च। सो ऽयं विपर्यय: प्रतिषिध्यते नास्त्यात्मेति। निराकरोति। एवं शरीरादीति। ( 338 । 1 ) न ह्यहंकारसमारोपविषयसत्त्वमनभ्युपगच्छत: समारोप उपपद्यते तस्मात्तत्प्रतिषेधतो व्याघात इत्यर्थ:। चतुर्णामुपादानरूपत्वात् तमस इति। रूपरसगन्धस्पर्शाश्चत्वारो घटादिरूपेण परिणतास्तेषामुपादानरूपं न भ इति उपादीयतइत्युपादानम्। उपादेयरूपत्वादिति क्व चित्पाठ: सतु सुसम:। सोऽयं वात्सीपुत्राणां वैभाषिकाणां सिद्धान्त: तेन विरोध इत्यर्थ:। सुगममन्यत्। 
	अथायं भावप्रतिषेध इति। (339।16) न जन्मात्रप्रतिषेधो ऽपि तु आत्मानो भाव: सत्ता प्रतिषिध्यत इत्यर्थ:। स्वतन्त्रस्य धर्मस्य समवायादन्यस्यादर्शनादिति। निकायो देवमनुष्यतिर्यगादीनामनौत्तराधर्येणावस्थित: संघात: तद्विशिष्टाभिरित्यर्थ:। 
	कार्यं कारणं वेति। ( 340 । 14 ) यदि विषाणमवयवस्तदा कारणं यदि तु  
केशनखादितुल्यत्वेनानारम्भकत्वान्नावयवस्तदा कार्यं तस्मात्तत्प्रभवतीति। उक्तमप्यर्थं पुनर्विकल्पयन् पर्यनुयोगार्थमाह। इदं शशविषाणं नास्तीति ब्रुवाण इति। सामान्यप्रतिषेधो विषाणसम्बन्धमात्रप्रतिषेध इति। विशेषप्रतिषेध: कार्यकारणभावलक्षणसम्बन्धप्रतिषेध इति। 
	विषयस्वभावभेदानुविधायीति। अहमिति विज्ञानं मानसं विषथस्यात्मनो य: स्वभावभेद: कर्तृत्वभोक्तृलक्षणो जाने ऽहं भुञ्जइत्यादिस्तदनुविधायि। एतदुक्तं भवति न केवलमात्मस्वरूपमात्मज्ञानस्य विषयस्तथा सति परसमवेतक्रिया फलशालित्वाभावेनात्मन: कर्मत्वाभावेनाकर्मतया तव्द्याप्यज्ञानस्यापि निवृत्तिप्रसङ्गात्। यदा तु धर्मवदात्मविषयं ज्ञानं भवति तदा धर्माणां परसमवेतकियाफलशालितया तव्द्याप्तस्य ज्ञानस्यापि निवृत्तिरिति। जानातिश्चात्मधर्मकर्मा आत्मानमपि गोचरयतीति सूक्तं विषयस्वभावभेदानुविधायीति। अहंकारालम्बनेति। ( 341 । 16 ) आलम्ब्यते अनेनेत्यालब्नं ज्ञानमहंकारेण च विषयिणा विषयमुपलयति। देशयति। ननु भवत्यहं गौर इति। परिहरति न भवतीति ब्रूम इति। न व्यपदेशमात्रं देहाद्यव्यतिरिक्तात्मसद्भावसाधनमस्माभिरुक्तं येनानैकान्तिकं भवेत्। अपि त्वनुभव:। स 
च न शरीरादिष्विदमो विषयेष्वस्ति। अपि त्संभिन्नेदंविषयो ऽहंप्रत्यय: शरीरादयस्तु मतुब्लोपादभेदोपचाराद्वा ऽहमा विषयीक्रियन्ते। ममात्मेति तु व्यपदेशमात्रं न पुन: शरीरादिष्विव मकारस्तत्र मुख्यो भेदेनाप्रतिभासनात्। राहो: शिर इतिवत्तु 
ममकार आत्मनि द्रष्टव्य:। अत एवाह। ममप्रत्ययेति। (342।2) न पुनर्ममकारमात्रं तस्मात्सर्वं रमणीयम्। विरुद्धा प्रतिपत्तिर्विप्रतिपत्तिर्बाधितेति यावत्। 
	क: साधनार्थ इति। क: साधनशब्दस्यार्थ:। अथानुपलब्धिरपि नास्तीति। भावरूपो धर्मो ऽसति विरुध्यते नासद्रूप उभयो: समानशीलत्वादित्यर्थ:। निराकरोति। क: साधनार्थो ऽनुपलब्धेरिति। असत्यास्तुच्छाया अनुपलब्धे: क: साधनत्वरूपो ऽर्थ इत्यर्थ:। शङ्कते। अथ कल्पितस्येति। (343) नापलब्धिस्तुच्छा किं तु तत्त्वान्तरं सत् सा तु कल्पिताश्रयतया नाश्रयासिद्धेत्यर्थ:। एतद्विकल्प्य निराकरोति। कथं कल्पितस्येति। न हि तात्त्विक्यनुपलम्धि: परमार्थसदाश्रया कल्पितसत्त्वस्य धर्मिणो धर्मो भवितुमर्हतीत्यर्थ:। द्वितीयं कल्पमाशङ्कते। अथासत्त्वेनेति। निराकरोति। सिध्यत्यनुपलब्धिरिति। असत्त्वेन कल्पितस्पय पारमार्थिकं सत्त्वमनुमन्तव्यम्। असत्यसत्त्वकल्पनाया अयोगात् तथा च भावाश्रयानुपलब्धिस्तात्विकी सिध्यत्येव। यदर्थं त्वसौ तदेव पारमार्थिकमसत्त्वमात्मनो न सिध्यति असत्त्वस्य काल्पनिकत्वाभ्युपगमाद्भवद्भिरित्यर्थ:। अपि चायमसत्वेन सन्तमात्मानं कल्पयित्वा ऽत्यन्तासत्वमनुपलब्धेरस्य साधयितुमध्यवसित:। तच्चास्य सधर्मेणानुपलब्ध्या न सिध्यति। न जातु स्थाणुधर्मेण कल्पितेन पुरुषे स्थाणुत्त्वं पारमार्थिकं शक्यं साधयितुमित्याह। किमर्थं चायमात्मेति। 
	रूपादिशब्देभ्योऽन्यत्वे सतीति। यदि हि पदत्वादित्युच्यते रूपादिशब्दैरनैकान्तिकं स्यादत उक्तम्। रूपादिशब्देभ्यो ऽन्यत्वे सतीति। यद्येकपदत्वादित्युच्येत रूपादिशब्दैरनैकान्तिकं स्यादत उक्तं रूपादिशब्देभ्योऽन्यत्वेसतीति। तथा ऽपि रूपविज्ञानवेदनासंज्ञासंस्कारा इत्ययं शब्दो रूपादिवाचको य: शब्दो रूपं वेदना संज्ञा विज्ञानमित्यादिस्ततो ऽन्यो ऽसमस्तादन्य: समस्त इति तेनानैकान्तिकत्वमत उक्तमेकेति। तेन रूपादिवाचकपदव्यतिरिक्तं यदेकपदं तद्रूपादिव्यतिरिक्तस्य वाचकं यथा घटादिपदं तथा चात्मपदं तस्मात्तदपि तथेति। एतेनेति। आत्मशब्दसाध्यत्वेनैवासंभिन्नेदंप्रत्ययो ऽहंप्रत्ययो व्याख्यात:। शङ्कते असिद्धइति। घट इति रूपादय एवैकोदकाहरणावच्छिन्ना उच्यन्ते। न तु रूपाद्यतिरिक्तो घटो नाम कश्चिदस्तीत्यर्थ:। निराकरोति। अत्रोक्तमिति। उपादेयरूपत्वात्तमस इति। यथा दायइति देयमुच्यते एवमुपादायेत्यनेनोपादेयमिति। सविषयत्वं सद्विषयत्वं सिद्धान्तिनोक्तमिति मन्वानश्चोदयति तम: शब्दस्य सविषयत्व इति। यद्यप्यभावविषयत्वे ऽपि न निर्विषयत्वं तथा ऽपि देशकाभिमानमनुविदधान: परिहरति न सूत्रार्थेति ।
	पुनर्दृष्टान्तो नास्तीति। (344।10) पूर्वमात्मानुपकारकत्वे साध्ये दृष्टान्ताभाव उक्त: पुनरिहोच्यइत्यर्थ:। देश्ायति। अथात्मशब्द इति। यो योवर्णात्मक: ससर्वो ऽनित्यविषयो यथा घटादिशब्द: तथा चानित्यत्वे सति तद्विज्ञानमेव स्यान्नात्मेति फलत आत्मप्रतिषेध इत्यर्थ:। एतदपि दूषयति। तथाऽपीति। नित्यशब्दस्तावन्नित्यमाचष्टे अन्यथा न तत्प्रतिषेध इत्यर्थ:। शङ्कते अथेति। सिद्धसाधननिवृत्त्यर्थं शरीरादिव्यतिरिक्तविषय इति। निराकरोति तथाऽपीति। रूपादिस्कन्धपञ्चकातिरिक्तं नास्तीति भवतां राद्धान्तस्तदतिरिक्ताभ्युपगमेन विरुध्यतइत्यर्थ:। 
	यदि विवक्षितार्थव्यतिरेकेणेति। (345।8) वादिनो हि शरीरेन्द्रियबुद्धिवेदनासंघातस्पय पारार्थ्यं विवक्षितं परार्थाश्चक्षुरादय इति ब्रुवतोपव न संघातपरार्थत्वं तच्चेह पक्षधर्मताबलात्सिध्यदस्याभिप्रायेण व्याप्यते न तु साक्षाद्विवक्षितं तद्वदिहाभिप्रायव्याप्तं विवक्षितमारोप्य यद्यन्वयविरोधौ देश्येते तत: सर्वानुमानोच्छेद: एतच्चेश्वरसिद्धौ निपुणतरमुपपादयिष्यते। अथानुमानेन बाध्यत--इति। संघातत्वानुमानमेवाभिप्रेतविपरीतसंघातपरार्थत्वपक्षो व्यवस्थालक्षणानिष्टप्रसङ्गरूपतर्कसहायमस्य बाधकं प्राणादिसत्त्वानुमानं चेति। एकदेशेन च एकदेशान्तराणामिति ब्रुवतो वार्तिककारस्य गृहप्रप्रासादायतो नावयविनो विजातीयानामनारम्भकत्वादित्यभिमतम्। 
	अकार्यकारणभूतानां चेति। (347।19) यथा हि कालाक्षीं गामीक्षितवत: स्वस्तिमत्यां गवि भवति प्रतिसंधानं न चैतयोरस्ति कार्यकारणभाव इत्यर्थ:। स्वं चैतन्यं त्वात्मन: स्वातन्त्र्ये सत्त्यव्यवस्थानाच् चक्षुरादिवदिति हेतु: प्रमाणसंशयविपर्ययस्मृतिषु यो ऽनुस्यूत एक उपलभ्यते स चेतन: स्वातन्त्र्ये सत्यव्यवस्थानात्। यस्त्वचेतनो नासौ स्वातन्त्र्ये सत्यवस्थितो यथा चक्षुरादिरिति व्यतिरकी हेतु:। यद्यव्यवस्थानादित्येतावन्मात्रमुच्येत ततो मनसा ऽऽनैकान्तिकं स्यादत उक्तं स्वातन्त्र्ये सतीति। अथ वा कृतमव्यवस्थानेन स्वातन्त्र्यमेव केवलमस्तु चैतन्यसाधनमित्याह। नाचेतन आत्मेति। प्रमाणंसशयविपर्ययस्मृतिष्वनुस्यूतमनुभूतम् उपलक्षयति। निराकृतमप्यर्थं प्रकारान्तरेण पुनरुपन्यस्य निराकरोति। पृथिव्यादिनित्यत्वसाधनइति। भाष्यं भिन्ननिमित्ताविति। भिन्नमिन्द्रियं निमित्तं ययो:, अनन्तकर्तृकौ--आत्मैककर्तृकौ, समानविषयौ--द्रव्यमेकं विषय इत्यर्थ: ।। 1 ।।

3.1.02
	पूर्वपक्षसूत्रम्---
	न वि--त् (सू. 2) ।। यद्भावाभावानुविधायिनौ ज्ञानभावाभावौ तच्चेतनम्। इन्द्रियभावाभावानुविधायिनौ ताविति तदेव चेतनमिति भाव:। सिद्धान्तभाष्यं संदिग्धत्वादहेतु: अनन्यथासिद्धावन्वयव्यतिरेकौ कारणत्वामात्रे प्रमाणं न तु कर्ता न चेतनश्चेतनं करणमित्यत्रेत्यर्थ: ।। 2 ।।	

3.1.03
	विषयव्यवस्थानं च विरुद्धमिन्द्रियादीनामचैतन्यस्य साधनादित्याह। यच्चोक्तमिति।
	तव्द्य--ध: (सू. 3)।। सर्वज्ञ इत्यस्य विवरणं सर्वविषयग्राही सर्वेषामिन्द्रियाणां च ये विषयास्तद्ग्राही इन्द्रियान्तराणि प्रमाणान्तराणि च पुनर्व्यवस्थितविषयाणि तेनार्वागपि सर्वज्ञ इति सिद्धम्। तत्रेदमभिज्ञानमिति। असाधारणं चिन्हमभिज्ञानमुच्यते तच्चाप्रत्याख्येयमनुभवसिद्धत्वात्। चेतनवृत्तमभिज्ञानमप्रत्याख्येयमुदाह्रियत इति योजना। अनियतपर्यायमनियतक्रममित्यर्थ:। अनेकविषयमर्थजातमिति। अनेकपदार्थो विषयो यस्यार्थजातस्य तत्तथोक्तम्। क्व चित्पाठो ऽनेकविषयमर्थजातमिति स सुगम एव। आकृतिमात्रं त्विति। सामान्यमात्रमित्यर्थ:। 
	स्वं चैतन्यं त्वात्मनः स्वातन्त्र्ये सत्यवस्थानाच् चक्षुरादिवदिति हेतुः, प्रमाणसंशयविपर्ययस्मृतिषु योऽनुस्यूत एक उपलभ्यते स चेतनः स्वातन्त्र्ये सत्यवस्थानात । यस्त्वचेतनो नासौ स्वातन्त्र्ये सत्यव्यवस्थितो यथा चक्षुरादिति व्यतिरेकी हेतुः । यद्यवस्थानादित्येतावन्मात्रमुच्येत ततो मनसाऽनैकान्तिकं स्यादत उक्तम्- स्वातन्त्र्ये सतीति । अथ वा कृतमव्यवस्थानेन स्वातन्त्र्यमेव केवलमस्तु चैतन्यसाधनमित्याह- नाचेतन आत्मेति । आत्मेति प्रमाणसंशयविपर्ययस्मृतिष्वनुस्यूतमनुभूतम् उपलक्षयति । निराकृतमप्यर्थं प्रकारान्तरेण पुनरुपन्यस्य निराकरोति- पृथिव्यादि नित्यत्वसाधन इति ।  तदेतच्चेतनवृत्तं देहादिभ्यो व्यावर्तमानं तदतिरिक्तं चेतनं साधयतीति स्थितं ।।3 ।।

3.1.04
	नेच्छाद्याधारत्वं देहादीनामिति सूत्रान्तरमवतारयति भाष्यकार: इतश्च देहादिव्यतिरिक्त आत्मा न देहादिसंघातमात्रमिति।
	शरीर--वात् (सू. 4)।। प्राणातिपाते पातकाभावप्रसङ्गादिति। अयं यद्यपि भूतचैतनिकानां नानिष्टप्रसङ्गस्तथा ऽपि शाक्यान्प्रति द्रष्टव्य: ते हि प्राणातिपातकृतं पातकमिच्छन्ति। एवं च न बुद्धिरात्मेति वक्तव्ये देहादिग्रहणं  विचित्राभिसंधित्वात्पुंसां, यदि कश्चिद्भूतचैतनिक: प्राणातिपातकृतं पातकं नेच्छेत्तं प्रति दूषणं भवत्वेवमर्थमिति मन्तव्यम्।
	वार्तिकम्। अकृतकृताभ्यागमनाशदोष इति। (350।17) येनाकृतं कर्म प्राणातिपात: तस्य पातकाभ्यागमो येन च कृतं तस्य नाश इत्यर्थ:। शास्त्रचोदितं फलमनुष्ठातरीत्ययमुत्सर्गो यत्र पुन: शात्रमन्यस्य फलमाह यथा श्राद्धे वैश्वानरीयेष्ट्यादौ तत्र भवतु पुत्रकृतस्य श्राद्धस्य पितृगामि फलं पितृकृताया वा जातेष्टे: पुत्रगामि फलमिति। भावना स्मृतिहेतु: संस्कार:। यत्कायेति। (351।2) येन कायेनोपलक्षित: कश्चिच्चित्सन्तान: कायान्तरवर्त्यपि फलं भुङ्क्त्इत्यर्थ:। एकनिमित्तानां प्रत्ययानां प्रतिसंधानादिति। उक्तमेतद् यथा नर्तकीभ्रूलताभङ्गे एकस्मिन् बहूनां प्रतिसंधानमिति। सर्वावस्थोपलब्धेरिति। (352।7) सर्वावस्थासु बीजावयवानामुपलब्धे: परमाण्ववस्थत्वे त्वनुपलम्भ: स्यात्। तस्मान्न बीजावयवा: पच्यमाना अङ्कुरोत्पत्तौ 
परमाण्ववस्था भवन्ति। अपि त्ववयविन एव पच्यन्तइत्यर्थ:। परमाण्ववस्था बीजावयवा न  बीजत्वादिजातिविशेषवन्तमारब्धुमर्हन्तीत्युक्तं सिद्धान्तिनेति मत्वा दर्शयति। यदि तर्हीति। परिहरति नानेनैवोक्तोत्तरत्वादिति। प्रतिसंधानाय बीजत्वजातीयानवयवान् लक्षितुमस्माभिर्बीजावयवानां परमाण्वन्तो विभागो निषिद्ध: कल्पादौ त्वारम्भे परमाणूनां न प्रतिसंधानमस्ति न हि पूर्वसर्गे ये बीजमारेभिरेव सांप्रतमपि तएवारभन्ते नान्यइति प्रतिसन्धाननियम: अपि त्वन्येभ्यो ऽपि भवन्तीति भाव:। पैलुकण्ठ:शङ्कते। आमध्यात्पाकानुपपत्तिरिति चेत्। परिहरति नाप्रतिबन्धादिति। सान्तराण्येवावयविद्रव्याणीत्यर्थ:। अथायमवयवानुप्रवेशो द्रव्यस्य विनाशक: कस्मान्न भवतीत्यत आह। यदि चायमवयवानुप्रवेश इति। ( 353 । 6 ) भाजनगतानामपां भाजनविनाशे ऽवस्थानमेव न स्यात्। सान्तरत्वे तु तावत्य एवापो भाजने स्पन्दन्ते यावतीभिर्बहि: शीतस्पर्शोपलब्धिर्भवति मात्रया च तत्र कालपरिपाकवशादनवस्थानमपि विनाशे तु 
सहसानवस्थानमपां भाजनगतानां भवेदित्यर्थ:। व्यवहिते द्रव्ये स्फटिकभाजने न तुल्योपलब्धिरिति । 
	शङ्कते- सुखी स्यामिति तत्क्रियेति चेत्। यद्यपि विशरारव: स्कन्धास्तथा ऽप्यनाद्यविद्यावासनावशो ऽयमेकमहंकारास्पदं सत्त्वं मित्यभिमन्यमान: सुखी भवेयं दु:खी मा भूवमिति तृष्णक् प्रवर्त्ततइत्यर्थ:। निराकरोति तन्नाननुभूतत्वादिति। यथा च क्षणिकानां विज्ञानानां परस्परवार्त्तानाभिज्ञतया न प्रतिसंधानक्षमत्वं तथोपपादितमस्माभिरात्मलक्षणावसरइति। नानागतानामनुत्पत्ते: सत्त्वादिति (354।17) न च ब्रह्मचर्यादिपरिपाकसहितेन ज्ञानक्षणेनासमर्थो ज्ञानक्षणो जन्यते स च न ज्ञानान्तरं प्रसूतइत्यनागतानुत्पत्तिरसमर्थस्य च क्षणस्य स्वभावतो विनाश इति युक्तम्। असमर्थक्षणोत्पादस्यैव सहकारिसापेक्षत्वानपेक्षत्वानुपपत्ते:। यथा चैतत्तथा क्षणभङ्गभङ्गावसरे उपपादयिश्यते ।। 4 ।।

3.1.05
	तद--त् (सू. 5) ।। वैनाशिको नैयायिकपक्षवत्सांख्यपक्षे ऽपि हिंसातत्फलानुपपत्तिमापादयितुं हिंसां तत्फलसंभवं पूर्वपक्षयति। इयं तु हिंसेति (355।7) व्यक्तेरिति। सदेव कार्यं कारणेन व्यज्यते न त्वसत् क्रियतइत्यर्थ:। परिहरति नेति। त्रिविधोऽप्ययं धर्मलक्षणावस्थापरिणामो नित्यात् धर्मिणो न भिद्यते इति परिणामानित्यत्वं धर्मिनित्यत्वेन विरुध्यते। अविरोधाय वा धर्मिणोऽनित्यत्वाभ्युपगमे वैनाशिकपक्षोक्तदोषप्रसङ्ग इत्यर्थ:। गुण इति। ऋजुत्ववक्रत्वे खलु गुणौ प्रचयसंयोगविभागविशेषौ सत्येव द्रव्यारम्भकसंयोगे उदयव्ययवन्तावनुभूयेते इति । 
	तदेतद् नैयायिकपक्षदूषणं सांख्यपक्षे ऽप्थापाद्य नैयायिकं पृच्छति अथात्मनो नित्यस्येति। (356।10) नैयायिक आह। सुख दु:खे इति। नित्यादात्मनो व्यतिरिक्ताभ्यां पुण्यपापाभ्यामात्मधर्माभ्यामनित्याभ्यामात्मधर्मावेव सुखदु:खे जन्येते इत्यर्थ:। एतदुक्तं भवति। नित्यस्यानित्यधर्माधानमेवोपकारो न तु नित्यस्वरूपकरणं येन तदनित्यं स्यात्। धर्मश्च धर्मिणो भिन्नो न तु धर्मिस्वभाव:। यथा च भेदाविशेषे सत्यपि वह्निधूमयोरेव कार्यकारणभावो न वह्निक्रमेलकयोर्वस्तुस्वभावनियमात्। एवं भेदाविशेषे ऽपि आत्मन: पुण्यपापयोरेव धर्मधर्मिभावो नात्माकाशयो: पुण्याकाशयोर्वेति लेशमात्रमन्नोक्तं विस्तरस्तु क्षणभङ्भङ्गे भविष्यतीति। नानेकान्तादिति। वाद्यभिमतपरमाणुनित्यत्वग्राहिप्रमाणदार्ढ्येनानैकान्तिकत्वमुक्तं न तु बौद्धराद्धान्ते नित्य: परमाणुरिति। अत एवापरितोषेणान्यथासिद्धिमाह। चर्मणश्चानित्यत्वमिति। तद्वतां चोपलादीनामवस्थानादिति। नासति विनाशप्रत्यये विनाशे ऽस्ति किं चित्प्रमाणम्। उपलादिषु चावयवविभागविनाशाभ्यां प्राग् न विनाशो ऽनुभूयते क्षणभङ्गभङ्गश्च निषेत्स्यतइति भाव:। 
	आरब्धकार्याणां द्रव्यान्तरानारम्भिका इति। (357।15) अवयव्यारम्भकात्संयोगाद्भेद उक्त:। विक्रियायां च दृष्टान्ताभाव इति। धर्मोत्पादमन्तरेणाविनश्यतो धर्मोत्पादमन्तरेणाविनश्यतो धर्मिस्वरूपस्य विक्रियायामित्यर्थ:। शङ्कते यद्येवमिति। यद्येवंभूतोप विकार: यादृशो घटादीनां श्यामतानिवृत्तौ लोहितोत्पादे विकारस्तादृशो नात्मन इति यदि शङ्कतइत्यर्थ:। निराकरोति। आत्मन्यपीति। न बाह्येन्द्रियग्राह्य एव विकारो ऽपि तु धर्मान्तरोत्पादमात्रं तच्चात्मन्यप्यस्तीति ।। 5 ।।

3.1.06
	न का--त् (सू. 6)।। वैकल्यं वा प्रमापणं वेति। ( 358 । 8 ) यथा शरीरमुपध्नन् हिनस्त्येवं चक्षुराद्युत्याटयन् हिनस्त्येवेति। पृच्छति कुत एतदिति। स्वरूपतो हिंसासम्भवे भाक्ती हिंसा न युक्तेति वैनाशिकस्नयाभिसन्धि:। उत्तरं हिंसाफलोपभोगस्येति। वैनाशिकस्यापि विशरारूणां भावानां न स्वरूपहिंसा कारणजन्येति विलक्षणोत्पादो हिंसेति वक्तव्यं तत्र कारणव्यापारसम्भवात् तथा च तत्रापि हिंसाभाक्तीति भाक्तत्वस्योभयत्राप्यविशेषाद् यस्मिन्पक्षे कृतहानमकृताभ्यागमदोषो नास्ति स पक्षो ऽभ्युपेतव्य:। स च नित्यत्त्वपक्ष: । तस्मात्पारिशेष्यात्तत्सिद्धिरिति। 
	ज्ञानचिकीर्षाप्रयत्नानां समवाय: कर्तृत्वमिति। ( 359 । 3 ) उपायतव्द्यपापाराणामनभिज्ञो हि चिकीर्षन्नपि न कर्ता एवमभिज्ञो ऽप्पयचिकीर्षन् तथा चिकीर्षन्नप्यलसतया अप्रयतमानो न कर्त्तेति। सुख:दुखसंवित्समवाय इति। स्वसुख:दुखेति द्रष्टव्यम्। अस्ति हि परकीयसुखदु:खसाक्षात्कारो योगिनां न चैते भोगिन: ।। 6 ।।

3.1.07
	इतश्च देहादिव्यतिरिक्त आत्मा कुत:।
	सव्य--त् (सू. 7)।। तत्र मानसमनुव्यवसायलक्षणं प्रत्यभिज्ञानं भाष्यकारो दर्शयति। तमेवैतर्हीति। व्यवसायं  
बाह्येन्र्दियजं प्रत्यभिज्ञानमाह। स एवायमर्थ इति। अस्यैव चानुव्यवसाय: पूर्व: । तदेतत्प्रकरणं वार्तिककारो दूषयति-  
सिद्धत्वादनारम्भ इति । युक्तोऽन्यः समुच्चयः शास्त्रे । अयमभिसन्धिः । काणस्तथा न पश्यति पिहितैकलोचनो वा  
यथाऽविकलेन्द्रियः । तत्र यदि सव्यदक्षिणाधिष्ठानभेदभिन्नं चक्षुः; न चैतद् द्वयमणुना मनसा युगपदधिष्ठातुं  
शक्यमित्यन्यतरदधिष्ठेयम् । तथा च सर्व एवैकैकेन चक्षुना पश्यतीति पिहितैकलोचनेनातुल्लोपलम्भः अविकलाक्षस्य स्यात्; न
चैवमस्ति । एकत्वे तु तदुभाभ्यामधिष्ठानाभ्यां विनिर्यत् क्वचिदपि मनासाऽधिष्ठितमेवेत्यविकलाक्षस्य न  
विकलाक्षवदुपलम्भप्रसङ्गः । तस्मादेकमनेकाधिष्ठानं चक्षुरिति । प्रकरणविरोधश्चेन्द्रियपञ्चत्वादिति । न चैतदेकस्मिन् शरीरे  
जात्यभिप्रायं घ्राणादीनां व्यक्तीनां चतसृणां व्यक्त्यन्तरेण समभिव्याहारोपपत्तेर्न तु जात्या । न हि भवति  
ब्राह्मणयुधिष्ठिरावागताविति किन्तु ब्राह्मणराजन्याविति वा वशिष्ठयुधिष्ठिराविति वा ।। 7 ।। 

3.1.08
	तदेतच्चक्षुरैक्येनाक्षिपति।
	नैक--त् (सू. 8)।।

3.1.09
	समाधत्ते।
	एक--त्वम् (सू. 9)।। विनाशाविनाशलक्षणविरुद्धधर्माध्यासान्नानात्वमित्यर्थ: । विनष्टेऽप्यकस्मिन्नधिष्ठाने योऽविनष्टोऽवशिष्यते तेन प्रत्ययमात्रं काणस्येव भवति ।। 9 ।।

3.1.10
	आक्षेप्ता ऽऽह।
	अव तु: (सू. 10)।।

3.1.11
	समाधाता आह।
	दृष्टा--ध: (सू. 11)।।
	तृतीयं व्याख्यानमाह।
	अथ वा एकविनाशस्यानियमादिति। एकत्वे चक्षुषो विनाशनियमो न स्यात्। सव्यस्यैव चक्षुषो न दक्षिणस्येति। एकत्वात्सव्यविनाशे दक्षिणस्यापि नाशप्रसङ्गात्। दृश्यते चायं नियम:। तस्माद् द्वावर्थौ पृथगावरणौ पृथगुपधातौ चेति। अपि च यदि चक्षुरेकं सव्येन नासावंशेनावपीडितं ततोङ्गुल्या ऽवपीडितं यथैकं भिन्नभिवावभासयति। अवपीडनेनिवर्तमाने भिन्नावभासौ तावर्थौ संदधातीति। तथा नासावंशावपीडितं भिन्नमिव दर्शयेत् तन्निवृत्तौ सन्दध्यादिवेत्याह। अवपीडवनाच्चैकस्य चक्षुष इति। रश्मिभेदाद्विषयसन्निकर्षस्य भेद इत्यर्थ:। अङ्गुल्यवपीडितेन चक्षुषां दृष्टान्तेन विरोधादित्यर्थ:।  एकविनाशेनेतरविनाशो वा दृष्टान्त:। तेन विरोधादिति।व स खलु दृश्यमानश्चैकान्तावधारणादतश्चेति दृष्टान्त इति सूत्रार्थ:।
	न च नासावंशावपीडितेन सर्वेषां सर्वदा सर्वत्र द्विचन्द्रवद्विभ्रमप्रसङ्ग:। आगन्तुकामवपीडनं भ्रमहेतुर्नौत्पत्तिकमिति कार्यदर्शनात्कल्प्यते ।। 11 ।।

3.1.12
	तदेवं प्रतिसन्धानद्वारेणात्मनि प्रत्यक्षं प्रमाणयित्वा अनुमानमिदानीं प्रमाणयति। अनुमीयते चायमिति। ( 361 । 15 
) विप्रतिपन्नं हि प्रति यतिसन्धानमुक्तं परमार्थतस्तु अनुभवानुसारसार्गो ऽयमिति मन्तव्यम्।
	इन्द्रि--त् (सू. 12)।। कस्य चिदम्लचिरबिल्वादेरनुभूतस्य तेन सहचरितं रूपं वा गन्धं वा ऽनुभवति। अथ तत्सहचरितं रसमनुस्मरति स्मृत्वा चेच्छति इच्छातो रसनेन्द्रियविकारो दन्तोदकसंप्लवलक्षणं: प्रवर्तते तद्दर्शनाच्चास्येच्छानुमीयते इच्छया च स्मृति: सेयं स्मृतिरसत्यात्मनि सर्वेन्द्रियविषयवेदिनि न भवितुमर्हतीति ।। 12 ।।

3.1.13
	अस्याक्षेपसूत्रम्।
	न स्मृ--त् (सू. 13) ।। स्मृतिरात्मानं कारणत्वेनावगमपेत् विषयत्वेच वा। न तावत्कारणत्वेन तस्या: संस्कारकारणत्वात्। न विषयत्वेन स्मर्तव्यविषयत्वात्। स्मृताच्च तस्मादिन्द्रियान्तरविकारोत्पत्तिरित्यर्थ: ।। 13 ।।

3.1.14-15
	समाधत्ते:
	तदा--ध: (सू. 14)।। असत्यात्मनि स्मृत्यनुत्पत्तिंदर्शयित्वा स्मर्तव्यार्थविषयैव स्मृतिर्नात्मविषयेति पूर्वपक्षिणो ऽवथारणं खण्डयति।
	अपरिसंख्यानाच्चस्मृतिविषयस्येति (सू. 15)।। मानसानुव्यवसायजनितसंस्कारकारणासु चतसृष्वपि स्मृतिषु नार्थमात्रं विषयो ऽपि तु ज्ञानज्ञातृज्ञेयानि सर्वएव विषया: चतुर्षु वाक्येषु एकत्र ज्ञानं क्रिया कारकान्निष्कृष्टा यथा अमुष्मिन् मम ज्ञानमभूदिति अगृह्यमाणो ऽप्यर्थ: स्मृतिसन्निधापनादमुष्मिन्नित्युच्यते कारकादनिष्कृष्टाप्येकत्र पूर्वापरीभूतभावनाप्रधाना ज्ञानक्रियागम्यते अज्ञासिषमहममुमर्थमिति। अन्यत्र तु ज्ञानभावने कारकादनिष्कृष्टे कतृप्रधाने यथा ज्ञातवानहममुमर्थमिति। अन्यत्र ज्ञानभावने कारकादनिष्कृष्टे कर्मप्रधाने यथा ऽसावर्थो मया ज्ञात इति। समानार्थमिति। ज्ञानज्ञेयज्ञातृप्रकाशनं समानमित्यर्थ:। एवं तावदगृह्यमाणे ऽर्थे स्मृति: प्रदर्शिता। अत प्रत्यक्षे ऽर्थे स्मृति: प्रदर्श्यते। अथ प्रत्यक्षे ऽर्थ इति। स्मृतिरिति प्रत्यभिज्ञानमाह स्मृतिच्छायावाहित्वात्। अद्राक्षमिति। पूर्वार्थमर्थदर्शनं परामृषपि तेनार्थदर्शनानुभव: कल्प्यतामनुभवकल्पना तु कुतस्त्येत्यत आह। न खल्वसविदिते स्वे दर्शने इति। अपि त्वर्थदर्शनं तद्दर्शनं च संविदिते 
एवेत्यर्थ:। कुत एतदित्यत आह। एतदद्राक्षमिति। यस्मादनुभवपुरस्क्षरं यदत्राद्राक्षमिति भवति नूनं तत्रानुभवप्रथा ऽप्यभूदिति कल्पनीयमित्यर्थ:। इतो ऽपि न शरीरगुण: स्मृति: बाल्ये अनुभूतस्य वार्धके स्मरणात्। अन्यद्धि बालशरीरमन्यच्च वृद्धशरीरमिति। आस्तां तावत्प्रत्यभिज्ञातं, सादृश्यमपि दुर्विज्ञानम्। न च परमाणूनां चैतन्यं, ते हि प्रत्येकं वा चेतयेरन् मिलिता वा। पूर्वस्मिन् कल्पे अनेकचैतन्ये एकस्मिन् शरीरे नैकमित्यनियमो भवेत्। न हि नानाचेतनानामैकमत्यनियमो दृष्ट: मिलितानां तु चैतन्ये परमाणूनामावापोद्वापभेदेन मेलकस्पय नानात्वात्स एवान्योपलब्धस्यान्येन स्मृत्यभावप्रसङ्ग:। तस्मान्न शरीराधारा चेतनेति। 
	परेषां कारिकां दूषयति वार्तिककार:। एतेन न तच्चक्षुषि नोरूपइति प्रत्युक्तम्। ( 263 । 6 ) आत्मन: पारिशेष्यात्सिद्धे: स्मृत्याधारत्वव्युत्पादनेनेत्यर्थ:। यत्राधिकरणे तज्ज्ञानं निष्ठितं भवेन्न तदधिकरणमस्ति न च नास्तीति व्याहतम्। स्यादेतद् नायं विशेषप्रतिषेधो न चक्षुषि विज्ञानं न रूपइति, किं तु ये चक्षुराद्याश्रयं विज्ञानं मन्यन्ते तन्मतं प्रतिषिध्यते। आधारवत्तं तु न प्रतिषिद्धमप्रसक्तत्वादित्यत आह। कस्य वेति। अपि चैषा कारिका आत्माभावविवक्षया प्रयुक्ता आत्मसत्त्वमेव प्रतिपादयन्तो विवक्षितविरुद्धेत्याह। अयं च विज्ञानस्येति।
	तदेवं भाष्यमतेनेन्द्रियान्तरविकारादिति सूत्रं व्याख्याय वार्तिककार: स्वमतेन व्याचष्टे। अथ वैकस्येति। उक्तमेव प्रतिसंधानं पुननिन्द्रियान्तरविकारद्वारेण दर्शयति सूत्रं यथा च प्रतिसंधानं देहेन्द्रियादिव्यतिरिक्तमात्मानं प्रतिपादयति तथा ऽध स्तादेव विवृतमित्याह। उक्तन्यायमिति ।। 14-15 ।।

3.1.16 
	मति: स्मृत्यनुमानादिज्ञानम्। यद्यपि चेदं प्रातिस्विकसंस्कारादिकारणकं तथाप्यवश्यमेतेनेन्द्रियजेन भवितव्यं ज्ञानत्वाद्रूपादिज्ञानवदिति, तच्चेन्द्रियमसति चक्षुरादौ भावान्मतेश्चक्षुराद्यतिरिक्तं मन इत्युच्यते ।। 16 ।। 

3.1.17
	ननु भवतु करणान्तरं मन: तत्तु कथमिन्द्रियान्तरसहकारि कथं चाणुपरिमाणमित्यत आह। तच्च
ज्ञानायौगपद्यलिङ्गमिति । 
	वार्तिकं यदि सर्वं विज्ञानं समाधनमुच्यते मनस्यपीति। ( 364 । 17 ) न च तत्र मन एव करणमात्मनि वृत्तिविरोधादिति तदन्यस्य करणत्वे तज्ज्ञानायापीन्द्रियान्तरमुपासनीयमित्यनवस्था, अनिन्द्रियजत्वे तु मतावपि संस्काराद्येव कारणमस्तीति कृतं मनसेति भाव:। परिहरति। ओमितीति। यथा कारणसत्तया कार्यं जनितं कारणं ज्ञायते एवं मन:सत्तया मनोलिङ्गज्ञानं जनितं मनो ज्ञापयति। तच्च लिङ्गजं मनोज्ञानं मन:सत्ताहेतुकम्। न च स्वात्मनि वृतिविरोध: न हि मन:सत्तायां मन:करणं मनोज्ञाने वा मनोज्ञानं करणं येन स्वात्मनि वृत्तिविरोध: स्यात्। केवलं वा मन: स्वज्ञाने करणं येनैकत्र कर्मकरणत्वे स्याताम्। अपि तु मनोज्ञाने लिङ्गज्ञानसहितं मन: करणं तत्स्वरूपं तु लिङ्गज्ञानसाहित्यादिति न स्वात्मनि वृत्तिविरोध:। नाप्येकस्यव केवलस्य कर्मकरणभाव इति भाव:। स्यादेतद् लिङ्गज्ञानसहितस्य मनस: करणत्वे मा भूदेकस्यैव कर्मकरणभाव: स्वरूपेण कर्मत्वाद लिङ्गज्ञानसाहित्येन च करणत्वात्। यदा तु योगिना प्रत्यक्षेण मनो गृह्यते तदा कथमेकस्य कर्मकरणभाव इत्यत आह। यस्य तु मन: प्रत्यक्षमिति ।। 17 ।।

3.1.18
	शास्त्रार्थभूताभ्युदयनि:श्रेयसोपयोगिनं परलोकं परिचिक्षिषु: परीक्षाहेतु भूतं संशयमाह। किं पुनरयमिति। ( 365 । 8) अत्र वार्त्तिककार: संशयं दूषयन् प्रकरणान्तरारम्भमाक्षिपति। एतस्मिन्नर्थ इति। देहेन्द्रियबुद्धिवेदनाभ्यो व्यतिरिक्तत्वामात्मनो दर्शयता बाल्यकौमारयौवनवार्द्धकभेदे ऽपि चैकात्मप्रतिसंधानमर्थादुपपादयता शरीरनाशादूर्ध्वमात्मसद्भावो दर्शित:। तावता च न: प्रयोजनं तत्किमवशिष्यते यत्र संशयोयत्कृते च प्रकरणोत्थानमित्यर्थ:। समाधते। नानारभ्यमिति। सिद्धेऽपि देहादिव्यतिरेके बाल्यादिषु चानुगमे किमयमात्मा आ शरीरोत्पत्तेरा च प्रायणाद्यावद्देहसंतानभावी आहो खिदुपरते ऽपि देहादिसंताने ऽनुवर्तत एवेत्येष विमर्षो ऽद्यापि न निराकृत इति तन्निरासायेदं प्रकरणमारभ्यत इत्यर्थ:।
	भाष्यं देहभेदादिति। ल्यब्लोपे पञ्चमी। बाल्यकौमारयौवनवार्धकदेहभेदमभिसमीक्ष्नय प्रतिसंधानादस्यावस्थानं सिद्धमित्यर्थ:। 
	वार्त्तिकम्। अभिप्रेतविषयप्रार्थनप्राप्ताविति। अभिप्रेतविषयप्राप्ताविति वक्तव्ये प्रार्थनाग्रहणम् इष्यमाणतमत्वं सूचयति। नेष्यमाणप्राप्तौ इर्षोऽपि त्विष्यमाणतमप्राप्तौ तेनाभिप्रेतविषयस्य प्रार्थनायां सत्यां प्राप्तावित्यर्थ:। हानानशक्यतेति। 
(366।1) विषयेण विषयिणीं बुद्धिमुपलक्षयति। अनिष्टो विषयो मरणादिस्तस्य साधनमहिव्नयाघ्रादिस्तस्योपनिपात: सन्निधानं तस्मिन्सति व्याघ्रादिजिहासोरशक्यहानमेतदिति बुद्धिर्भयं सा हि कस्यापि जनयति। इष्टविषयवियोगे सति तत्प्राप्त्यशक्यप्रार्थनो शोक:। तस्यैव पुरुषस्य य: प्राप्त्यशक्य: तत्र प्रार्थना शोक: य इष्टो विषय: प्राप्तुमशक्यस्तत्र प्रार्थना इदं मे उपपद्यतां भवत्विति इत्थंभूता चेयं प्रार्थपना न स्वरूपेण शोक इत्यत आह। इष्टविषयवियोगे सतीति। अनर्हणेनेति यावत्। तदयमर्थ:। इष्टवियोगे तत्प्राप्त्यशक्यताज्ञानं शोक इति। अनर्हणेन प्राप्त्यशक्यताज्ञानं शोचत: सूचयति। प्रत्यक्षबुद्धिनिरोध इति। प्रत्यक्षग्रहणेन ग्रहणमात्रमुपलक्षयति। तदनुगृहीत: स्मृत्यनुगृहीत:। तदनुसंधानविषय इति। अनुसंधीयतइत्यनुसंधानं स्मृते यदनुसंधेयं तद्विषय इत्यर्थ:। तथा ऽपि स्मृतिप्रत्यभिज्ञयोरविशेष इत्यत आह। वर्तमानस्य विषयस्य दृश्यस्य तद्भावविषय इति।  दृष्टो हि निरालम्बनो बाल: स्खलन्मातुरङ्कात्पतनस्यानिष्टसाधनत्वमनुस्मृत्येदं च पतनमिति परामृष्य तस्यानिष्टसाधनत्वमनुप्राय रुदन्मातुर्मङ्गल्यभुर:- सूत्रं विक्षिप्य हस्तौ वेपमान उपाददान: तस्यानया चेष्टवया भयशोकावनुमीयेते इत्यर्थ: ।। 18 ।।

3.1.19
	दृष्टेन विशेषितत्वादिति। ( 367 । 14 ) दृष्टशब्देन विशेषितो व्यवस्थापित: कार्यकारणभावो न शक्यो व्युदसितुमित्यर्थ:। अथात्मन उत्पत्तिनिरोधानुमानमिति। यद्विकारि तदुत्पत्तिनिरोधधर्मकं दृष्टं यथा पद्मं तथा चात्मा 
तस्मादनित्य इत्यर्थ:। यदि धर्मोपजननमात्रं विकार: स आकाशादिष्वपीत्यनेकान्त: धर्म्मधर्मिणोश्च भेदान्न धर्मोपजननापायौ धर्मिणि युज्येते इति नानित्यत्वानुमानं विकारात्। अस्माकं स्वात्मनित्यत्वेऽनुमानमस्तीत्याशयेन नित्यत्वानुमान माह। तन्न युक्तमिति। सर्वदाऽमूर्तत्वादिति। घटादयो ऽप्येकस्मिन् क्षणेभवन्त्यमूर्ता: परिमाणविशेषो हि मूर्त्ति: न च द्रव्यसमानकालोत्पत्तिर्गुणानामिति तन्निवृत्त्यर्थ सर्वदेत्युक्तम् ।। 19 ।।

3.1.20
	पञ्चात्मकानां पद्मादीनां विकारा: पञ्चात्मकविकारा इति ।। 20 ।।

3.1.21
	सामान्यतोऽधिगतस्य विशेषज्ञापनार्थमिति। हर्षादिना सामान्यत इच्छामात्रमवगतं तद्विशेषस्तु स्तन्याभिलाषो रागश्चात्रोक्त इत्यर्थ: ।। 21 ।।

3.1.22
	अय--णम् (सू. 23) ।। न पूर्वाभ्यस्तनुबन्ध एव प्रवृत्तिकारणम्। अयसोऽयस्कान्तोपसपणे तदभावात्। यदि च बालकस्य पूर्वाभ्यस्तस्मृत्यनुबन्धो भवेज्जात्यन्धबधिरादयस्तज्जन्मानुभूतान् गन्धस्पर्शान् जात्यन्तरानुभूतान् रूपस्पर्शादीनपि व्याचक्षीरन्नित्यभिप्राय:। विकल्प्य दूषयति। किमिदमिति। ( 369 । 2 ) यौवनाद्यवस्थायां चेतनस्य प्रवृत्ति: क्षीरादौ पूर्वाभ्यस्तस्मृत्यनुबन्धहेतुका प्रतीतेति बाल्यावस्थायामपि चेतनस्य तद्धेतुकैव भवितुमर्हति तेन हेतुना चेतनप्रवृत्ते: स्वाभाविकसम्बन्धावगमाद् वह्निनेव धूमस्य। एवं व्यवस्थिते यत्र स्मृते: कार्यं दृश्यते तन्मात्रविषयैव बालस्पय स्मृतिव्यमिति नान्यत्र। न च य एक स्मरति तेनापरमपि स्मर्तव्यमिति कश्चिन्नियमहेतुरस्ति येन जात्यन्धबधिरादयो रूपादिभेदान् व्याचक्षीरन् अदृष्टपरिपाकोद्बोधितस्य संस्कारस्य तन्नियमेन नियमोपपत्ते:। अद्यत्वऽपि चानुभूतेषु कस्य चिदेव स्मरत्यात्मा न सर्वस्येति ।। 22 ।।

3.1.23
	भाष्यम्- न च स्तन्याभिलाषलिङ्गमन्यदिति। स्तन्याभिलाषो लिङ्गमस्य निमित्तान्तरस्य तत्तथोक्तम्। अन्यत्र लोष्टादौ लोष्टादेरिति यावत्। षष्ठीसप्तम्योरभेदार्थत्वात्। एतदुक्तं भवति लोष्टादेरन्यस्यायस्कान्तप्रवृत्त्यभावाद अयसश्च सनिमित्तमुपसर्पणमिति पूर्वं व्याख्यातम्। संप्रति त्वन्यथा व्याचष्टे अयस: खल्वपीति। निपातसमुदाय: कल्पान्तरं द्योतयति ।। 23 ।।

3.1.24
	पूर्वानुभूतविषयानुचिन्तनमिति। एकविषय: स्मृतिप्रवाहो विजातीयप्रत्ययासंभिन्नश्चिन्तनं, तच्चानुभवश्च पश्चाद्भवतीत्यनुचिन्तनं, न च तत्स्मृतिमन्तरेण भवति, न हि तत्र प्रवाह: प्रवाहिणं विनाऽस्ति तदेवानुचिन्तनं पूर्वानुभूतविषयप्रार्थनार्थ: सङ्कल्प: प्रार्थना सङ्कल्प: स च पूर्वानुभूतविषय इत्यर्थ:। 
	अथास्मिन्नेवजन्मनि इन्द्रियजो विषयानुभवोऽन्वयव्यतिरेकावधारितेष्टोपायतासहाकरी कस्माद् रागहेतुर्न भवतीत्यत आह वार्तिक्वकार:। न विषयावगमासमर्थेष्विति। तदनेन पूर्वानुभवश्च विषयाणामन्यस्मिन् जन्मनीति भाष्यं व्याख्यातम् ।। 24 ।।

3.1.25
	अत्रायमुदितानुवाद इति भाष्यम्। तस्यार्थ: उदितमिदं चोद्यम् अयस्कान्तदृष्टान्तेन चोद्येन, तथाऽपि तस्यानुवादो निदर्शनार्थ:। पूर्वमयस्कान्तो निदर्शनमिदानीं तु घटादीनामुत्पद्यमानानां रूपादयो निदर्शनमिति तदर्थमित्यर्थ:। चोद्यस्योदितानुवादत्वात्परिहारोऽप्युदितानुवाद एवेति। ।। 25 ।।

3.1.26
	ननु सगुणद्रव्योत्पत्तिवदिति साधनपक्षे मा भूत्, अनैकान्तिकापादनपक्षे तु को दोष इत्यत आह वार्तिककारः- अनैकान्तिकपक्षे सूत्रम् । न, कस्मात्? उक्तोत्तरत्वात् - उक्तोत्तरमेतद् यत इति ।
	तन्मयत्वाद्राग इति। ( 370 । 3 ) अभ्युपेत्यादृष्टकारणत्वं रागादीनां परिहृतं परमार्थतस्तु तन्मयत्वाद्राग इत्यर्थ:। स्यादेतद् यदि पूर्वाभ्यस्तस्मृत्यनुबन्धाद्रागादीनामुत्पादो हन्त मनुष्यजन्मानन्तरं प्राप्तकरभभावस्य मनुष्यजन्मोचितानां भावानामानन्तर्यात्तदनुरूपा एव रागादयो भवेयुर्न करभभावानुरूपा: करभजातेरस्य विजातीयजन्मसहस्रव्यवहितत्वादत आह। जातिविशेषाच्चेति। कर्मण: संस्कारोद्बोधकत्वात्करभजात्यर्थेन कर्मणा जन्मसहस्रव्यवहिताऽपि करभभावनोद्बोध्यते नानन्तराऽपि मनुष्यभावना प्रायणाभिभूतेति भाव: । 
	अपि च मनुष्यत्वेन तुल्यत्वेऽपि प्रज्ञामेधाप्रकर्षनिकर्षभेददर्शनात् प्राग्भवीयाभ्यासकल्पना अद्यत्वेऽपि हि शास्त्राभ्यासस्तद्गोचरप्रज्ञामभिवर्धयन्नन्वयव्यतिरेकाभ्यामनुभूयते सो ऽयमिह जन्मन्यकृतशास्त्राभ्यासस्य तद्विषय: प्रज्ञामेधातिशय: प्राग्भवीयाभ्यासातिशयं स्वकारणमवगमयति, जनस्य तिर्यगादिजातिशतव्यवधानपरिम्लानप्राग्भवीयसंस्कारस्य प्रज्ञामेधानिकर्ष इति कल्पनीयं तस्मान्नित्यस्यात्मन: कर्माविद्यानिबन्धनोऽनादिरेषोऽ नेकविधशरीरपरिग्रहपरित्यागप्रवाहोऽपवर्गान्त इति सिद्धम् ।। 26 ।।

3.1.27
	आत्मानन्तरमुद्दिष्टं शरीरं परीचिक्षिषमाणोऽवान्तरसङ्गतिमाह भाष्यकार: अनादिश्चेतनस्य शरीरयोग इत्युक्तम्। परीक्षोपयोगिनिर्वेदसाधनत्वमाह। स्वकृतकर्मेति। परीक्षापूर्वरूपं संशयमाह। किं घ्राणादिवदिति। एकद्वित्रिचतु:पञ्चप्रकृतिकतामास्थिषत शरीरस्य वादिन: सोऽयं संख्याविकल्प:।
	अत्र वार्तिककार: स्वातन्त्रयेण शरीरपरीक्षायां सङ्गतिमाह। आत्मानन्तरमिति। भाष्यमतेन सङ्गतिमाह। अथ वेति। अवान्तरसङ्गतेस्तात्पर्यमाह तस्मिन् परीक्ष्यमाणइति। मानुषं शरीरं पार्थिवं गन्धवत्त्वात् पार्थिवपरमाणुवदिति। न कारणं कार्यस्यात्मा तत्कथमेकात्मकमित्यत आह। एकात्मकमित्येकस्वभावं स्वो भावो भवितॄणां जाति: एकजातीयसमवायिकारणत्वे हि तत्त्देकजातीयं स्याद् नान्यथेत्यर्थ:। परोक्तान् हेतूनन्यथासिद्धयिष्यप्रथमं तावत्सुहूद्भावेनाह नन्विदमबादिभिरिति ।। 27 ।। 

3.1.28-30
	( 371 । 3 ) परोक्तसाधनमन्यथासिद्धमुक्त्वा बाधकमुक्तं भाष्यकृता तदनुभाष्य वार्तिककारो व्याचष्टे। तदिदमनेकप्रकृतीति। पृथिव्युदकाभ्यामारभ्यमाणमगन्धं कारणगन्धस्यैकस्यानारम्भकत्वात्। अयमभिसन्धि: पृथिव्याप्यपरमाणू तावन्नैकं व्द्यणुकमारब्धुमर्हत: तयो रूपरसस्पर्शवत्त्वेन तदारम्भसम्भवेऽपि गन्धवत्त्वाभावप्रसङ्गात्। एवं पार्थिवाणुसमवेतस्य गन्धस्यैकत्वेनानारम्भकत्वात्। नापि पार्थिवरमाणुद्वयमेकश्चपाथसीय: परमाणुरित्यणूनामारम्भकत्वे गन्धवत्त्वोपपत्तिरिति साम्प्रतम्। परमाणूनां बहूनामनारम्भकत्वात्। तथा हि त्रय:प परमाणवो न कार्यद्रव्यमारभन्ते परमाणुत्वे सति बहुत्वसंख्यायुक्तत्वाद् घटोपगृहीतपरमाणुप्रचयवत्। आरम्भकत्वे तेषां घटोपगृहीतानां कपालशर्कराचूर्णक्रमो घटनाशे नोपलभ्येत व्द्यणुके च विजातीयानारम्भकत्वे सिद्धे तेनैव दृष्टान्तेनान्यत्रापि विजातीयेनारम्भो निषेध्य:। एतेन पार्थिवावयवानां महतां पाथसीयैरवयवै: शरीरारम्भ: प्रत्युक्त: विजतीयानामनारम्भकत्वस्य दृष्टान्तधर्मिणि विनिश्चयादिति। तदनेन वार्तिककृता षड्विंशतिकल्पा निराकृता इति। यदि पुनरेकैकं कारणं स्यात् तत: किं भवेदित्यत आह। एककारणत्वे त्विति। ( 372 । 6 ) नित्यं निरपेक्षमेकं कारणमिति सततोत्पत्ति: कार्यस्य भवेत्। कारणविनाशात्तद्विभागाद्वा द्रव्यं विनश्यति न चैकस्य कारणस्य नित्यस्य विनाशोऽस्ति। न च बिभाग: तस्य सद्वितीयवस्त्वाश्रयत्वात्। एकस्य च द्वितीयाभावात्। विनाशकारणाभापवात्कृतकनित्यत्वप्रसङ्गरूपमसहायमेकमवयविनि न रूपमारभतइति नीरूपो ऽवयवी तथा च रूपसंस्काराभावेनावयवी नोपलभ्येतेत्यर्थ:।। 28-30 ।। 

3.1.31
	स्पृतिरुत्पत्तिरित्यर्थ:। न्यायसिद्धमर्थं श्रुतिरूपोद्बलयति न पुनरस्य प्रापिका सांख्यराद्धान्ताबलम्बनेनाप्यस्या: कथं चिदुपपत्ते: ।।31 ।। 

3.1.32
	उद्देशक्रमानुरोधाच्छरीरानन्तरमिन्द्रियाणां परीक्षां प्रतिजानीते भाष्यकार:। अथेदानीमिन्द्रियाणि प्रमेयक्रमणेति। तत्र परीक्षापूर्वरूपं संशयमाह। किमाव्यक्तिकानि आहो स्विद्भौतिकानीति। उपलक्षणं चैतत्। यदाऽपि भौतिकानि तदापि किं कृष्णसारं यदेतदुपलभ्यते तदेवेन्द्रियम् आहो तदधिष्ठानं तैजसमित्यपि संशयो द्रष्टव्य:। विप्रतिपत्ते: संशय:। तत्र पूर्व: सांख्यनैयायिकयोर्विप्रतिपत्ते:। उत्तरस्तु सौगतनैयायिकयोरिति। आव्यक्तिकत्वमाहङ्कारिकत्वं द्रष्टव्यम्। अहङ्काराद्धि बुद्धिविकाराद्वैकारिकापदेकादशेन्द्रियाणि जायन्तइति हि सांख्या: आव्यक्तिकत्वं त्वव्यक्तस्य मूलकारणत्वादुक्तम्। विप्रतिपत्तिबीजं पृच्छति। कुत: संशय इति विप्रतिपत्तिमाह कारणे कार्योपचारात्। उत्तरं कृष्णसारे सतीति। वार्तिकं किमाव्यक्तिकानि ( 373 । 1 ) तस्य व्याख्यानमाहंकारिकाणीति । 
	कृष्णसारे सत्युपलम्भात् कृष्णसारमेव चक्षुरिति बौद्धा:। व्यतिरिच्य चोपलम्भात् तदतिरिक्तं तच्चाहङ्कारिकम्। अहङ्कारस्य विभुत्वेनाप्रतिधातात्। भौतिकत्वे काचाभ्रपटलादिभिर्भौतिकै: प्रतिघातप्रसङ्गादिति सांख्या: । 
	न प्रदीपादिभिरनेकान्तादिति। वर्तिदेशस्येन पिण्डितेन तेजसा प्रदीपेनानेकान्तात्। प्रभा हि विसारिणी तमर्वं प्राप्य प्रकाशयतिं न तु प्रदीप इत्यर्थ:। विषयीभावादिति चेदिति। उत्पादविशेष एव स तादृक् चक्षुरर्थक्षणयोर्यतो ऽप्राप्तयोरपि विषयविषयिभावाद्वेद्यवेदकत्वं, न चायं व्यवहितविप्रकृष्टयोरिति न तयोर्वेद्यवेदक भाव इत्यर्थ:। निराकरोति नोक्तोत्तरत्वात्। स एवार्थो विप्रकष्टो न विषय: सन्निकृष्टश्च विषय इत्येकस्य विषयीभावस्तदभावश्चायुक्त: क्षणभङ्गश्च निषेत्स्यत इति भाव: ।। 32 ।।

3.1.33
	तत्र सांख्यमुत्थाप्य बौद्धपक्षं दूषयति। अभौतिकानीति। कृष्णसाराधिकग्रहणे विवक्षिते ऽर्थग्रहणं संपातायातं न तु तदत्र विवक्षितम् असाधकत्वादिति। धाना अङ्कुर: । अभौतिकत्वं तु व्पयापकत्वादिति। ( 374 । 2 ) तद्यथा विज्ञानाद्यभौतिकं महच्चाणु च गृह्णातीत्यर्थ: । 
	एकदेशिमतेन दूषणमाह। न भौमिकेषु प्रदीपादिष्विति। ननु बुद्धिर्यदि महदण्वो: प्रकाशनं तत् किमिदानीं सर्वस्यैवाप्रकाशनमित्यत आह। अवधापरितस्यत्वर्थस्येति। न च हानोपादानोपेक्षाबुद्धयोऽण्व्यो महत्यो वेति भाव:। पूर्वपक्ष्याह नेन्द्रिये ऽपि समानत्वादिति। तदेवमेकदेशिनो ऽसाधारणत्वापादने पूर्वपक्षिणापव दूषिते सिद्धान्त्याह। अभूतात्मकं व्यापकं चेति। सांख्य: शङ्कते। वृत्तिरिति। इन्द्रयाणां वृत्तयो ज्ञानहेतव: प्रतिषिध्यन्तइत्यर्थ:। युगपदनेकग्रहणप्रसङ्गाच्चेति। यद्यपि सांख्यीयराद्धान्ते दीर्घां शष्कुलीं भक्षयतो गुगपदनेकज्ञानोत्पत्तिरभिमता तथाऽ पि क्वचित् क्रमोऽपि दृश्यते स न स्याद् वृत्तिमतो ऽवस्थाने तदभिन्ना वृत्तिरप्यवतिष्ठतइति तन्मात्राधीनोत्पत्तीनां विज्ञानानां क्रमो न स्यादिति भाव:। उभयं नेष्यतइति। ( 376 । 4 ) वृत्तिभ्योऽनन्यत्वं वृत्तिमतो नेष्यते नापि वृत्तीनामनन्यत्वं वृत्तिमत इत्यर्थ: ।। 33 ।।

3.1.34
नैयायिकः साङ्ख्यं दूषयति-
		रश्म्यणम् (सू0 35)।। आहंकारिकत्वे चक्षुर्न प्रतिहन्यते यदि तत् काचाभ्रपटलान्तरितप्रकाशवत् कुड्यान्तरितमपि प्रकाशयेत्। न चैवमस्ति, तस्मात्कृष्णसाराधिष्ठानं तेज एव भौतिक्रं प्राप्य गृह्णाति कुड्यान्तरितं त्वर्थमप्राप्तं न गृह्णाति। काचाभ्रपटलान्तरिते तु वक्ष्यति। 
	भूयोऽवयवसन्निकर्षानुग्रह इति। इन्द्रियावयवानामर्थावयवै: इन्द्रियावयवानामर्थेन अर्थावयवानामिन्द्रियेण इन्द्रियस्यार्थेनेति ।। 34 ।।

3.1.35
	तदनुपलब्धेरिति। नोपलब्धिलक्षणप्राप्तमनुपलभ्यमानं शक्यमनुमातुं नरविषाणादीनामप्यनुमानप्रसङ्गादित्यर्थ: ।। 35 ।।

3.1.36
	परिहार: नानुमीयमानस्येति। सत्यमनुपलब्धिनलक्षणप्राप्तमनुपलभ्यमानं न शक्यमनुमातुं न तु महत्त्वाद्येवोपलक्षणप्राप्तेरपि तु रूपविशेषोऽपि। न चासौ विशेष उद्भवसमाख्यात: कृष्णसाराधिष्ठानस्पय चक्षुषोऽस्तीत्यर्थ:।

3.1.37-38
	आचार्यदेशीयानां मतमाह। अपरेत्विति। ( 376 । 16 ) दूषयति। एवं तर्हीदमिति। यत्रोपलब्धिस्तत्रैतदिति सूत्रार्थ:। ततो महत्त्वादिषु मध्ये यत्किं चिदेकं वक्तव्यं सूत्रकारेण यत्रोपलब्धिस्तत्रैतदित्यकस्मादेव सिद्धेरनेकोपादानवैयर्थ्यं तस्मात्सम्भावनायोग्यताभिधानपदं सूत्रम् ।
	ननु यथाश्रुतं महत्त्वाद्युपलब्धिकारणमस्ति चाक्षुषस्य रश्मेरिति कस्मादयं नोपलभ्यत इत्यत आह। द्रव्यगुणधर्मेति ।। 37-38 ।।

3.1.39-40
	अनेकरश्मिसन्निधाने स्पर्शस्योद्भूतौ सत्यां द्रव्यं दह्येत रूपोद्भूतौ सत्यां व्यवहितत्वादादौ निपतितेन चक्षुरन्तरेण द्रव्यस्यानुपलब्ध्या भवितव्यम्। शङ्कते अथानेकेति। ( 379 । 9 ) नानानयनावयवैरेकोऽसौ नयनावयव्यारभ्यतइत्यर्थ:। निराकरोति एवं सतीति। नानानयनावयवैरारब्ध एकोऽसौ नयनावयवी समग्रासमग्रचक्षु:पुरुषसाधारण इत्युपलब्धिस्तुल्या स्यादित्यर्थ: ।। 39-40 ।।

3.1.41
	न हि यद्यस्याभिभावकं तत्तस्य व्यञ््जकमिति। ( 380 । 17 ) रात्रौ यद् लोष्टतेजसो ऽभिभावकं दिवा कथं तदेवास्य व्यञ्जकं येन तदभावाद्रात्रौ लोष्टतेजो नोपलभ्येत इत्यर्थ:। अपिशब्दाद्गम्यत इति। न रात्रावपीति सूत्रगतादित्यर्थ: ।। 41 ।।

3.1.42
	सोऽयं चक्षुषो रश्मि: किमभावान्नोपलभ्यते किं वा ऽनुद्भूतेरत्राह भाष्यकार: उपपन्नरूपा चेयमनभिव्यक्तितोऽ नुपलब्धिरिति योजना। अनभिव्यक्तितोऽनुद्भूतेरित्यर्थ:। अत्र हेतुर्बाह्यप्रकाशानुग्रहाद्विषयोपलब्धे: विषयश्च स्वंरूपमात्मनोऽन्यच्च। एतदुक्तं भवति यदुपलब्धौ बाह्यप्रकाशमनुग्राहकमपेक्षते तस्यानुद्भूतेरेवानुपलब्धिर्न त्वभिभूते: यथा हेमन्ते विषक्तावयवस्याप्यस्य द्रव्यस्य। आप्यं हि द्रव्यं विषक्तावयवं स्वविषयोपलब्धौ बाह्यप्रकाशानुग्रहमपेक्षमाणं दृष्टं चक्षुरपि च विषयोपलब्धौ बाह्यप्रकाशमपेक्षते निरालोके तस्याप्रवृत्ते:। तस्माद्विषयोपलब्धौ बाह्यप्रकाशापेक्षत्वात्तदनुद्भूत्या न प्रतीयते न पुनरभिभूत्येति सिद्धं प्रकृतम्। तदेतद्वार्तिककारो व्याचष्टे। तस्य विद्यमानस्येति ।। 42 ।।

3.1.43
	तमिमं विशेषं मध्यन्दिनोल्काप्रकाशादावविद्वान पृच्छति- कस्मात्पुनर्नायनस्येति। अत्रोत्तरम्।
	अभि--त् (सू0 45)।। अभिभवनीयस्य रूपमाह। यदुद्भूतरूपमिति। ( 381 । 7 ) तद्वैधर्म्यमनुद्भूतरूपस्याह। अनुद्भूतरूपश्चेति। अनुद्भूतरूपस्याभिभवाभावे निदर्शनमाह। यदनुद्भूतरूपमिति। बाह्यप्रकाशानुग्रहापेक्षस्य चाभिभवाभावे निदर्शनमाह। यच्च बाह्यप्रकाशानुग्रहापेक्षमिति। कृष्णसारं रश्मिमदित्युच्यमाने प्रसन्नान्धस्यापि कृष्णसारं रश्मिमत्साध्येत तथा चापसिद्धान्त इत्यत आह। विप्रतिपत्तिविषय इति। तेन विप्रतिपतिविषय: कृष्णसारं रूपं च रश्मिमदिति साध्यनिर्द्देश:। 
उपलब्धौ निमित्तत्त्वादित्युच्माने गन्धादिभिरनैकान्तिकं स्यादत उक्तं रूपोलब्धाविति। रूपसाक्षात्कार इत्यर्थ:। तथाऽपि सन्निकर्षादिभिरनैकान्तिकमत उक्तं द्रव्यत्वे सतीति। तथाऽपि मनसाऽनैकान्तिकमत उक्तं नियतस्पय साधनाङ्गस्येति। असाधारणस्य साधनाङ्गत्वे सतीति। मनसस्तु साधारणस्य साधनाङ्गस्य रूपोपलब्धौ निमित्तत्वम्। साधनं समुदायस्तदङ्गमवयव:। अथ वेति। द्रव्यत्वे सति नियतत्वे चार्थप्रकाशकत्वादित्युच्यमाने घ्राणादिभिरनैकान्तिकं स्यादत उक्तं स्फटिकादिव्यवहितेति ।। 43 ।।

3.1.44
	मानुषं चक्षूरश्मिमदिति। रूपाद्युपलब्धिनिमित्तत्वादिति सावधारणं रूपादीनामेवेति। तेन न मनसा ऽनैकान्त:। 
तथाऽपि सन्निकर्षेणानैकान्त इत्यत उक्तमप्राप्तिस्वभावत्व इति। इतश्च भौतिकानीन्द्रियाणि चक्षूरसनत्वग्घ्राणानीत्यर्थ:। 
तथाऽपि श्रोत्रस्य रूपं न ज्ञायते कीदृशं तदित्यत आह। भूतं श्रोत्रम्। ( 382 । 3 ) अर्थप्रकाशकत्वादित्युच्यमाने 
मनसाऽनैकान्तिकमत आह प्राप्तेति। न हि रूपादिभि: सहास्ति मनस: प्राप्तिस्तथाऽपि मनस्येवायैकान्त: आन्तरं हि दु:खादि 
मन: प्राप्य प्रकाशयत्यत आह बाह्येति। तथाऽपि सन्निकर्षादृष्टादिभिरनैकान्तोऽत आह। द्रव्यत्वे सतीति। 
	शङ्काभाष्यं जातिभेदवदन्द्रियभेद इति चेत्। निराकरोति धर्मभेदमात्रं चानुपपन्नम्। वृषदंशनयनस्य रश्मिमत्वं 
मानुषनयनस्य तु न तत्त्वमिति योऽयं धर्मभेद: स एव मात्रं तच्चानुपपन्नम्। चोऽवधारणे भिन्नक्रम:। अनुपपन्नमेवेति योजना। 
कुतोऽनुपपन्नमित्यत्र हेतुमाह आवरणस्येति। तथा हि धूमवत्वं पर्वते रसवत्यां चान्यत् तथाऽप्येष विशेषोऽस्याग्निमत्त्वानग्नित्वे 
प्रत्यप्रयोजक:। एवं बिडालत्वमनुष्यत्वे अप्रयोजके इत्यर्थ: ।। 44 ।। 

3.1.45-47
	सो ऽप्रतिहन्यमान इति। स रश्मिरप्रतिहन्यमान: काचेन काचं व्यतिभिद्यार्थेन सम्बध्यते काचान्तर्गतेन ।। 45-47 ।।

3.1.48-49
	वार्तिकम् अव्यूह्यमानावयवद्रव्यानुप्रवेश इति। ( 383। 10 ) यस्य द्रव्यस्य भर्जनकपालादेरवयवा न व्यूह्यन्ते 
पूर्वोत्पन्नद्रव्यारम्भकसंयोगनाशेन द्रव्यान्तरजनकसंयोगोत्पादनं व्यूहनं तन्न क्रियन्ते तस्य द्रव्यस्य 
भर्जनकपालादेरव्यूह्यमानस्यावयवव्यूहनमवयविनोऽपीति अव्यूह्यमानस्येत्युक्तम्। तस्य 
भर्जनकपालादेरन्तरावयवैर्योऽभिसम्बन्धो वह्ने: सोऽप्रतिघात:। एतदुक्तं भवति सान्तरत्वादवयविद्रव्याणां तदविनाशेनाग्नेर्यो 
ऽनुप्रवेश: सोऽप्रतिघात इति। प्रवेशेऽप्रतिघातमुक्त्वा नि:सरणै ऽप्यविघातमाह। अन्तर्व्यवस्थितस्य वा द्रव्यस्य  
मधूदकादेर्बहिरवस्थितहस्तादिप्राप्ति: तस्य कीदृशस्य बहिरित्यत आह। अव्यूह्यमानावयवस्य शलाकादेस्तस्य बहिरिति ।।  
48-49  ।।

3.1.50
	द्रव्यान्तरासंपृक्तद्रव्यसमवाय: स्वच्छतेत्यर्थ:। प्रसङ्गात्प्रतिबिम्बभ्रमोत्पादक्रममाह। आदर्शादिष्विति। ( 384 । 10 ) यदभिमुखमग्रमिति। द्रष्टु: पुरुषस्याभिमुखं नयनरश्मे: परावृत्तस्याग्रं तदभिमुखं मुखादि पश्यति। सारूप्यनिबन्धनत्वाद्विभ्रमाणां सारूप्यमिहाप्याह। यथा ऽग्रतो ऽवस्थितस्य पुरुषस्य मुखं लोचनरोचिरप्रश्मिसम्बन्धभिमुखमेवमेतदिति। नन्वादर्शप्रतिहतश्चेद् नयनरश्मि: परावृत्त: कथं पश्चादभिमुखविभ्रमहेतु: हन्त भो: पातमात्रादादर्शज्ञानेन भवितव्यं पश्चात्प्रतिम्बिविभ्रमेण, न चैवमस्ति यौगपद्यप्रतिभासादित्यत आह। आदर्शेति। कुतस्तर्हि मणिकृपाणादेर्दर्पणतलेषु नानानिर्भास: प्रतिबिम्बावभास इत्यत आह आदर्शरूपानुग्रहादिति ।। 50 ।।

3.1.51
	संप्रति तेषामेवेन्द्रियाणामेकानेकत्वे परीचिक्षिषु: संदिग्धे। अथापि खल्वेकमिति। प्रश्नपूर्वकं सूत्रमवतारयति। कुत: 
संशय: ।। 51 ।।

3.1.52
	स्थाना--य: (सू. 54)।। तत्र के चिदिदं सूत्रं भाष्यमतानपेक्षं यथाश्रुति व्याचक्षते। तद्दूषणपुर:सरं भाष्यव्याख्यानं गृहीतु यथाश्रुति व्याख्यानं परेषां सूत्रपाठपूर्वकमुपन्यस्यति। एके त्विति। ( 385 । 13 ) अनुपपन्नरूपश्चायमिति। अत्र हि यथाश्रुति स्थानान्यत्व इति नियित्तसप्तम्या नानात्वस्य बीजं स्थानान्यत्त्वमुक्तं न त्वेकत्वस्येति। एकत्वस्य तु बीजं नानास्थानत्वं यथोक्तम्। अवयविनानास्थानत्वादिति। अवयवीत्येकत्वमुपलक्षयति। स्थानान्यत्वं च स्थानस्यान्यत्वमुच्यते। नानास्थानत्वं च नानास्थानानि  यस्येत्यन्यपदार्थ: स्थानान्यत्वादन्य: न तु धर्मद्वयं  साक्षात्संशयकारणमित्येकतरस्यैकानेकसाधारण्यं वाच्यम्। तत्र यदि तावदेवं क्रियते संशय: स्थानान्यत्वे  नानात्वैकत्वदर्शनादिति। यदा सूत्रार्थालोचनेनैकत्वे स्थानान्यत्वस्यादर्शनान्न समानधर्म: सूत्रं खल्वेकत्वे नानास्थानत्वमाह न स्थानान्यत्वम्। अनेकत्वमात्रे हि तदुक्तं सूत्रकारेण स्थानान्यत्वे नानात्वादिति। अथ नानास्थानत्वे  सत्येकत्वानेकत्वदर्शनात्संशय इति एतद् दूषयति। तदा द्रव्यं नानास्थानमनेकं न किं चिद् दृष्टं सूत्रम्।  अवयविनानास्थानत्वादिति सूत्रं नानास्थानत्वेनैकत्वमाह न तु नानात्वमपि यत्पुनर्घटाद्यनेकं न तन्नानास्थानमुक्तं सूत्रकृता। अपि तु स्थानान्यत्वं सूत्रकृतोक्तं स्थानान्यत्वे नानात्वादित्यनेन दूषणभुपंसहरति। सो यं संशय उभयथा ऽनुपपन्न इन्द्रियेषु यथाश्रुतसूत्रपरिग्रहेण उभयथा स्थानान्यत्वेन नानास्थानत्वेन चेत्यर्थ:। तदेवं परव्याख्यानं दषयित्वा भाष्यकारीयस्य व्याख्यानस्य युक्तत्वमाह स्थानेषु तु युक्त:। स्थानेष्वितिनिमित्तसप्तमी नानास्थानत्वनिमित्त इन्द्रियेष्वेकत्वानेकत्वसंशयो युक्त: नानास्थानं खल्वेकमवयविद्रव्यं दृष्टमनेकं च भिन्नभाजनगतं फलमिति। इन्द्रियविषयं नानास्थानत्वनिमित्तकं संशयमाह। किं नानास्थानानीन्द्रियाणि उत नानास्थानमेकमिन्द्रियमिति। तदिदमुक्तं भाष्यकारेण बहूनि द्रव्याणि नानास्थानानि दृश्यन्ते नानास्थानश्च सन्नेको ऽवयवी च। तेनेन्द्रियेषु भिन्नस्थानेषु संशय इति। सूत्रेऽपि स्थानान्यत्वे इत्यनेन  
नानास्थानत्वमेवोपलक्षणीयमित्यविरोध:। यथाश्रुतस्तु न सूत्रार्थ इत्याह। इन्द्रियेषु तु न स्थाननानात्वात्सम्भवति। न च 
नानास्थानत्वादिति। ( 386 । 1 ) किं त्विन्द्रियविषयो नानास्थानत्वादेव संशयो भाष्यकारीय: साधीयानित्यर्थ:। तदेवं परोक्तं संशयबीजं दूषयित्वा भाष्यकारीयं संशयबीजं दर्शयित्वा वार्त्तिककार: स्वातन्त्र्येण संशयबीजमाह। शरीरव्यतिरेकित्वात्सत्त्वाच्च संशय इति ।। 52 ।।

3.1.53
	पूर्वपक्षं गृह्णाति।
	त्वग--त् (सू0 55)।। क: पुनरव्यतिरेक इति। घटादिप्राप्तं चक्षस्त्वचो व्यतिरिच्यतएवेति भाव:। उत्तरम्। सर्वाधिष्ठानसम्बन्ध इति। सौत्रस्याव्यतिरेकशब्दस्य व्याख्यानान्तरमाह। सति भावो वेति। तदनेन यस्यां च सत्यामिति भाष्यं व्याख्यातम्। चो विकल्पार्थ:। सिद्धान्तभाष्यं नेन्द्रियेति। लोकविरोध इति। लोक्यते ज्ञायतेऽनेनेति लोक: प्रमाणं तद्विरोध इत्यर्थ:। अनेकेन चानिन्द्रियेणेति। शरीरं पार्थिवं भूतान्तरसम्पृक्तं च तदिन्द्रियाधिष्ठानानि शरीरावयवभूतानि पृथिव्यादिना व्याप्तानीत्यनेकान्त:। न व्याघातादिति। परदोषोद्भावनपरं न पुनरत्वगवयवत्वमिन्द्रियान्तराणामभिमतमिति ।। 53 ।।

3.1.54
	एवं भाष्यकारीयसिद्धान्तमुक्त्त्वा सौत्रसिद्धान्तमाह। सूत्रेण चाभिसम्बन्ध: सिद्धान्तस्य ।। ( 387 । 8 )
	न यु--ब्धे: (सू0 53)।। नैतदस्त्येकमिन्द्रियमिति। कस्याद् ? युगपदर्थानुपलब्धेरिति। तदेतत्सूत्रं भाष्यदृष्ट्या व्याचष्टे वार्त्तिककार:। यस्यैकमिन्द्रियमिति। तद्वेतव्द्याख्यानं दूषयति। नैकेन्द्रियग्राह्याणामिति। भाष्यव्याख्यानं दूषयित्वा सूत्रमन्यथा व्याख्यातुं भूमिरचनां करोति। एवं ब्रुवाण एकेन्द्रियवादीति ।। ( 388 । 5 ) सामि--अर्धम्। एकमपीन्द्रियमर्धं प्राप्य गृह्णाति अप्राप्तं चार्धमेकदेश इति यावत्। करणधर्ममतिक्रामन्तं प्रति युगपदुपलब्धिप्रसङ्गो दूषणमित्यर्थ: ।। 54 ।।

3.1.55
	एकत्वप्रतिषेधादेव पारिशेष्यान्नानात्वं सेत्स्यतीत्यत आह नासाधना क्रियेति। ( 389 । 7 ) एकत्वं च कथमिति। न शक्य: पक्षो दूषयितुमित्युक्तम्। पृच्छति। कथं तर्हीति। उत्तरम्। प्रतिषेधाच्चानन्तरमिति। यद्यप्यनन्तरशब्दप्रयोगे पञ्चमी न स्मर्यते तथा ऽप्यन्यशब्दस्याध्याहारेण पञ्चमी व्याख्येया। अनन्तरं प्रतिषेधादन्य: स्थापनाहेतुरिति योजना। अथ वेति। व्यतिरेकी हेतुर्द्वयोर्विरुद्धयोरेकतरनिषेधेनैकत(नीं)रं व्यवस्थापयति। यथा नैरात्म्यनिषेधेन जीवच्छरीरस्पय सात्मकत्वमिति ।। 55 ।।

3.1.56-59
	इन्द्रि-- (सू. 56)।। सूत्रमाक्षिपति। इदं तु सूत्रमिति। एष न्यायो मया वाचो भङ्ग्या सूत्रित इत्यर्थ: । 
	पूर्वपक्षिण: सूत्रम्। न त--त् (सू. 57)।। पूर्वपक्षमाक्षिपति न विरोधादिति। पूर्वपक्षिण: समाधानं नासाधनादिति  
। सिद्धान्त:- ।। 56-59 ।।

3.1.60 
	न, बु---भ्यः (सू. 60) ।। 
	यस्याधिष्ठानं भिन्नमिति। ( 391 । 10 ) भिन्नं नियतम्। एतदुक्तं भवति रूपव्यञ्जकस्य कृष्णसारमेवाधिष्टानं न कर्णशष्कुल्यादि एवमन्यत्रापि द्रष्टव्यम्। यस्य पुन: सिद्धान्तिनो ऽधिष्ठानाभेदस्तथा च तदधिष्ठानस्येन्द्रियस्यापि भेद: तस्यैकाधिष्ठानविनाशेन तद्गतस्येन्द्रियस्य विनाशेऽप्यधिष्ठानान्तराश्रितस्येन्द्रियान्तरस्यावस्थानमिति नैकाधिष्ठाननाशे सर्वाधिष्ठाननाशात्सर्वेन्द्रियनाशलक्षण: तथैकाधिष्ठानावस्थाने सर्वेन्द्रियावस्थानलक्षणो दोष इति। इष्टानिष्टोपेक्षणीय इति। उपेक्षणीयस्यापि पुरुषार्थत्वं भवति केन चित्प्रकारेण, यदि हि तत्र पुरुष: प्रवर्तते ततो निष्फले कर्मणि प्रवृत्त: पुरुषस्तप्येत। दु:खं कर्मेत्यनु भवो लोकस्य, उपेक्षणीयत्वे तु तन्न तस्य भवति ।। 60 ।। 61 ।। 62 ।।

3.1.61
	तत्र पार्थिवं घ्राणं रूपरसगन्धस्पर्शेषु नियमेन गन्धस्य व्यञ्जकत्वाद् बाह्यपार्थिववदिति। यथा हि मृगमदगन्धव्यञ्जका: कुक्कुटोच्चारादय: पार्थिवा इत्यर्थ:। न चातपेनानेकान्त:। न ह्यतपो गन्धव्यञ्जको ऽपि तु जलाभिभूतो गन्धो द्रव्याणांव 
नोपलभ्यते केवलं जलमातयो ऽपनयति न तु गन्धं द्रव्यस्याभिव्यनक्ति तस्मान्नानेकान्त:। एवं रसनमिन्द्रियमाप्यं गन्धादिषु मध्ये नियमेन रसस्य व्यञ्जकत्वाद् दन्तान्तरस्यन्दमानोदकविन्दुवत्। न खलु विशुष्यदास्यो मोदकादिरसमनुभवति। एवं तैजसं चक्षु: गन्धादिषु मध्ये नियमेन रूपस्य व्यञ्जकत्वात् प्रदीपादिवत्। एवं वायवीयं त्वगिन्द्रियं गन्धादिषु मध्ये स्पर्शस्यव व्यञ्जकत्वात् स्वेदोदबिन्दुशतिस्पर्शव्यञ्जकव्यजनपचनवत्। नियमग्रहणं मनोनिवृत्त्यर्थम्। मध्यइति चावधारणसिद्ध्यर्थम्। अन्यथा घ्राणादीनां गन्धत्वादिव्यञ्जकत्वेनावधारणं न स्यात्। तदेतदाह। एवं शेषेष्विति। ( 392 । 19 ) एवं चेन्द्रियपञ्चत्वेन हस्तपायूपस्थवाचामिन्द्रियत्वनिषेधो ऽपि सूचित इन्द्रियलक्षणविरहात्। यच्छरीरसंयुक्तं संस्कार(क)दोषव्यतिरिक्तं साक्षात्प्रतीतिसाधनं तदिन्द्रियमिति हीन्द्रियलक्षणं, न चैतदस्ति हस्तादिषु। तज् ज्ञानेन्द्रियाणां लक्षणमिमानि कर्मेन्द्रियाणीति चेत्। हन्तैनषामिन्द्रियत्वलक्षणान्तरं वक्तव्यम्। शरीराश्रितमसाधारणकार्यकारीन्द्रियमिति लक्षणमिति चेत्। वक्तव्यमेषामसाधारणं कार्यम्। उक्तं वचनादानविहरणोत्सर्गानन्दा: पञ्चानामिति। नन्वादानविहरणोत्सर्गास्तावद्वक्रहस्तादिभिरपि शक्या: कर्तुम्। अपि चास्ति कण्ठहृदयामाशयपक्वाशयादीनां गिरणादितत्तदसाध रणं कार्यमिति तान्यपीन्द्रियाणि प्रसज्येरन्निति तस्माद्यत्किंचिदेतदपीति ।। 61 ।।

3.1.62-64 ।।
	क्रमप्राप्तमर्थलक्षणं परीचिक्षिषमाणो ऽर्थलक्षणं स्मारयति। गन्धादय: पृथिव्यादिगुणा इत्युद्दिष्टमिति। लक्षितमिति वक्तव्ये संमुग्धाभिधानं सामान्यादुद्दिष्टमित्युक्तम्। तत्र परीक्षामुखं संशयमाह। उद्देशश्च नियोगेति। नियोगादीनां रूपमाह। तत्र नियोग इति। तदेवं विमृष्य नियोगसमुच्चयौ परित्यज्य विकल्पमालम्बते सूत्राभ्यामतो विशेषणार्थमिति। ( 393 । 2 )
	गन्ध---व्या: (सू. 64) अप्त---र:	(55)। विशेषणार्थमिति। सूत्रयोस्तात्पर्यमुक्तं तदेवं स्फुटयति। नियमार्थे इति। 
उत्तरेष्वबादिष्वेकैकशो ऽपकर्षो गन्धादीनां स्पर्शपर्यन्तानाम्। तथा हि चतुर्षु गन्धापकर्षोपस्वपकृष्टस्य गन्धस्य पुनरुद्भवो नास्तीति अद्भ्य उत्तरे तेजसि रसस्यापकर्ष:। एवमपकृष्टयोश्च गन्थरसयो: पुनरुद्भावो नास्तीति तेजउत्तरे वायौ रूपापकर्ष इति। एवमपकृष्टानां गन्धरसरूपाणां पुनरुद्भवो नास्तीति वायोरुत्तरस्मिन्नाकाशे स्पर्शस्यापकर्ष:। तदिदमुक्त मेकैकश इति। अव्युत्पन्नो ऽयसुत्तरशब्दो ऽनन्तरवचन: तेन बहूनां निर्द्धारणे ऽप्युपवन्नार्थ इति। भवतु वा तरब्निर्देश: तथा ऽपि न दोष इत्याह। भवत्विति। क्व चित्पाठस्तन्त्रं वेति यथाभाष्यम् स्फुटार्थ एव ।। 62-63 ।।

3.1.64-65
	पूर्वपक्षी नियोगपक्षमुत्थापयति।
	न स--ब्धे: (सू. 66)।। पृथिव्यादिप्रकृतीनां घ्राणादीनां गन्धादिप्रतिव्यक्तिनियम एवमुपपद्यते यदि गन्धमात्रगुणा पृधिवी रसमात्रगुणा आप इत्यादि न त्वन्यथा। अन्यथा तु पार्थिवेन घ्राणेन गन्धवद्रसरूपस्पर्शा अपि 
व्यज्येरन् अविशेषादित्यर्थ: ।। 64-65 ।।

3.1.66
	विष्टं--ण (सू0 68)।। संसर्गस्य व्द्याश्रयत्वे ऽपि न द्वये सजानत्वं यथा ऽग्निधूमयो: संबन्धो न्यथाऽऽग्ने: स हि व्यापको धूमे धूमध्वजस्य भाव एव नाभाव:। धूमस्तु व्याप्य: तस्पय वान्हावेव भावो नान्यत्रेति। एवमपरं पृथिव्यादि परेणाबादिना विष्टं व्याप्तं नाबादिमन्तरेणास्ति पृथिवी। तेन पृथिव्यामबादिगुणानां रसादीनां नियमेनोपलम्भो न त्वबादिषु पृथिवीगुणानाम्, एवमप्स्वनलादिगुणो व्याख्यात:। विष्टत्त्वं संयोगविशेषो व्याप्तिरित्यर्थ:। भाष्यं तच्चैतद्भूतसृष्टाविति। भूतसृष्टिप्रतिपादकेषु पुराणेषु नैतर्हीति। नेदानीमननुभवादित्यर्थ: ।। 66 ।। 

3.1.67
	सिद्धान्ती विकल्पवाद्येतद् दूषयति।
	नपा--त् (सू. 69)।। त्रिविधं हि द्रव्यं चाक्षुषमिष्यते प्रार्थिवमाप्यं तैजसं च। तत्र रूपवत्त्वेन तैजसमेव चाक्षुषं स्याद् नेतरद् रूपवत्त्वात्। न च रूपिद्रव्यसंतर्माच्चाक्षुषत्वंप्ररूपथोच्चपि पार्थिवाप्ययोरिति वाच्यम्। नभोनभस्वतोरपि चाक्षुरत्वप्रसङ्गात्। अस्ति हि रूपवता तेजसा तयो: संयोग इति। 
	अथ वा पार्थिवाप्यसंबन्धिनो रसभेदस्य रूपभेदस्य चैकानेकविधत्वेन प्रत्यक्षत्वादित्याह भाष्यकार:। रसयोर्वेत्यादि नोपपद्यत इत्यन्तेन। 
	पुनरस्यैव व्याख्यानान्तरमाह। स्पर्शयोरिति। पार्थिवाप्ययोरित्यस्योदाहरणमात्रार्थत्वात्। पार्थिवतैजसयोरित्वपि व्याख्यानमुक्तम्। 
	व्याख्यानान्तरमाह। अथ वेति। कार्यस्य व्यवस्थितगुणस्य दर्शनात् कारणमपि व्यवस्थितगुणमनुमपिते। न च सर्वत्र संसर्गो येनान्यस्य गुणो ऽन्यत्रोपलभ्यते विवेकस्यासंसर्गस्य दर्शनात्। 
	व्याख्यानान्तरमाह। दृष्टश्चति। चो विकल्पार्थ:। नियोगस्तु निरनुमानं इत्याह। निरनुमानं तु विष्टं ह्यपरंपरेणेत्येतदिति। नियमो गन्ध एव पृथिव्यामित्येवमादि:। तस्य कारणं प्रमाणं नास्ति तद्बाधकस्यैव प्रमाणस्योक्तत्वात्। तस्माद्भूतसृष्टि: कथं चिदुपचारतो व्याख्येयेति। विष्टत्वं संयोग: स च द्वयो:च समान इति। अन्यगुणो यदन्यत्रोपलभ्यते तत्किं संयोगादोहो स्विव्द्याप्ते:, यदि व्याप्ते: नायोगोलके वह्निसंपृक्ते वह्निगुणा गृह्येरन्। तयोर्व्याप्यव्यापकभावाभावात्। धूमे च गगनतलावलम्बिनि भूमिष्ठेन वह्निना व्याप्तेरग्नेर्गुणागृह्येरन् तयोर्व्याप्यव्यापकभावात्। तस्मादन्यसंयोगो हेतु: स चोभयोरविशिष्ट इति तेजसा संयुक्तस्य वायोरपि रूपवत्त्वेन चाक्षुषत्वप्रसङ्ग इति ।। 67 ।।

3.1.68
	पूर्व--नम् (सू. 70)।। प्रधानतापदार्थं व्याचष्टे भाष्यकार: विषयग्राहकत्वं गन्धादिर्विषय:। तदेव विषयग्राहकत्वं कुतस्तत्राह। गुणोत्कर्षात्तदभिव्यक्तिसामर्थ्यात्। विषयग्राहकत्वं चेत्प्राधान्यं तत्सर्वेषामेवेन्द्रियाणां विषयग्राहकत्वादित्याशयवान् 
वार्तिककरो भाष्यकारीय व्याख्यानममृष्यमाण: पृच्छति। का प्रधानता ( 395 । 8 )। स्वमतेनोत्तरमाह। चतुर्गुणत्वादिरिति। एतदुक्तं भवति यस्माच्चतुर्गुणत्वेन पार्थिवं घ्राणं रसनादिभ्य आप्यादिभ्य: प्रधानं तस्मादस्यागन्धवत्त्वं नास्ति येन गन्धं न गृह्णीयात्। न न्वेवं रसवत्त्वांदिकमप्यस्ति घ्राणस्यति रसादिकमपि गृह्णीयादत उक्तं गुणोत्कर्षादिति। सर्वेषां समवायाविशेषे ऽपि गन्धस्यैव घ्राणउत्कर्ष इति गन्धमेव गृह्णाति तेनागन्धवत्त्वनिषेधपरं प्रधान्याभिधानं न पुनर्गन्धग्रहणे गन्धवत्त्वं प्रयोजकमपि तु गन्धस्योत्कर्ष इति सिद्धम्। तत्रोत्कर्षपदार्थं पृच्छति वार्त्तिकार: को गुणोत्कर्ष:। उत्तरं स्वगुणाभिव्यक्तिसामर्थ्यं स्वो गुणो घ्राणस्य मन्ध: तज्जातीयश्चन्दनादिसमवेतो ऽपि गन्ध: स्व इत्युच्यते। न पुन: स्वगुणमेवाभिव्यनक्ति घ्राणं घ्राणसमवेतस्य हि गन्धस्यादृष्टवशात्तादृशो निर्माणभेदो येन सजातीयं चन्दनादिसमवेतं गन्धमभिव्यनक्ति यथा मृगमदादिगन्धं पार्थिवद्रव्यान्तरसमवेतो गन्ध इति। अत एवाह येन गुणेन यद् द्रव्यमुत्कृष्यते स तज्जातीयाभिव्यञ्जकत्वादुत्कृष्टो भवति। तस्मिन् द्रव्यइति शेष:। य: पुनर्गन्धगुणत्वादिति। गन्धमात्रगुणत्वोदेव घ्राणं गन्धस्य व्यज्जकं न तु मन्धस्योत्कर्षादित्यर्थ:। तस्य वादिन: सर्वेषामेव पार्थिवानां गुणानामुपलब्धिप्रसङ्ग: घ्राणग्राह्यत्वप्रसङ्ग इत्यर्थ: ।। 68 ।।

3.1.69-70
	ननु भवतो ऽपि कुतो व्यवस्थितिरिति सूत्रमवतारयितुं पृच्छति। कस्मात्पुनरिति।
	तव्द्य--त् ( सू. 71 )।। अर्थनिर्वृत्तीति। अर्थ: पुरुषार्थ:। प्रविभक्तस्येति। इतरेभ्यो विशिष्टस्य। संस्कारकारित इति। अदृष्टकारित इति ।। 69-70 ।।

3.1.71-72
	श्ङ्कते। यदि पुनरिन्द्रियस्य गन्ध इति ( 396 । 6 ) ।	निराकरोति। तेनैव तस्येति। तदेतद्ग्रहणकवाक्यं सोपस्कारं व्याचष्टे। यदीनिद्रयं स्वगन्धं गृह्णीयात्ते तव दर्शनेनासाविन्द्रियगन्ध:, अथेन्द्रियगन्धस्ततो नेन्द्रियग्राह्य: स्यात्। कस्मान्नेन्द्रियग्राह्य इन्द्रियगन्ध इत्यत आह। गन्धं च गृह्णदिति। चो हेत्वर्थे। न चात्मसाधनं करणमस्तीति मनस्तु लिङ्गवदात्मनि करणं न केवलमित्युक्तम्। तुल्यत्वमापादयितुं सिद्धान्ती पूर्वपक्षिणमनुयुङ्क्ते कस्मात्पुनरिदं न चोद्यत इति। पूर्वपक्ष्याह न चोद्यत इति। सिद्धान्तवाद्याह तुल्ये घ्राणेन स्वस्य गन्धस्याग्रहणमिति। तुल्यतामेवापादयति एतदप्यदेशनीयमिति ।। 71-72 ।।

3.1.73
	तद्गुणत्वमेव ( 397 । 11 ) शब्दगुणत्वमेव दिक्कालयोरिति चेद नाम्नि विवाद: दिक्कालयोर्हि शब्दगुणत्वे सत्यसाधारणयोगित्वेन न परापरव्यतिकरकारणत्वं पृथिव्यादिवद्भवितुमर्हतीति। तथा च शब्दगुणं परापरप्रत्ययकारणं चाकाशमेवेति नाम्नि विवाद:। दिक्कालौ तु परापरव्यतिकरकारणे कल्पनीयौ तेन व्यतिरिक्तावित्यर्थ:। अपि चाकाशमिच्छत आकाशप्रत्याख्यानं च सामर्थ्यानुपलब्धेरिति। रूपादिसाक्षात्कारे हि इन्द्रियाणामिन्द्रियत्वमेव स्वरूपसामर्थ्यं तच्चक्षुरादिद्रव्यस्य दृष्टं न गुणादीनामित्यर्थ: ।। 73 ।।

।। इति मिश्रश्रीवाचस्यतिविरचितायां न्यायवार्तिकतात्पर्यटीकायां तृतीयाध्यायस्य प्रथममाह्निकं समाप्तम् ।।

3.2.01
।। अथ न्यायवार्तिकतात्पर्यटीकायां तृतीयाध्याये द्वितीयमाह्निकम् ।।

	*परीक्षितानीन्द्रियाण्यर्थाश्च बुद्धेरिदानीं परीक्षाक्रम:। क्रम: स्थानं। वृत्तवर्त्तिव्यमाणानुकीर्त्तनं  
हेतुहेतुमद्भावज्ञापनार्थम्। अर्थोन्द्रियपरीक्षा च बुद्धिपरीक्षणं ( च ) यथोपयुज्यते तथा बुद्धिपरीक्षायामेव स्फुटपीभविष्यति। 
	संशयमाक्षिपति। अनुपपन्नरूप इति। ( 398 । 12 ) यद्युपलभ्यमानज्ञानविषय: संशय: सो ऽनुपपन्न: सांख्यानामपि तदनित्यत्वस्याभ्युपगमात्। अथ सांख्याभिमतमहत्तत्त्वविषय: तस्य सत्त्वएव विप्रतिपत्तिरिति कुतस्तद्गतधर्मविचार: सति 
धर्मिणि धर्माश्चिन्त्यन्ते न सन्दिग्धसत्त्व इति भाव:। 
	समाधते दृष्टिप्रवादेति। सांख्यानां हि दर्शने प्रवादो महदन्त: करणं बुद्धिरिति तदुपालम्भार्थं दूषणार्थं प्रकरणमिति। अयमभिप्राय: नेह नित्यानित्यविचारो ऽपि तवनया द्वारा वृत्तरतिरिक्ता सांख्याभिमता बुद्धिर्निराक्रियते सामान्यतो बुद्धिमात्रस्य नित्यानित्यत्वविचारेण। यदि हि नित्या बुद्धि: स्यात्ततो वृत्तिभ्य उदयव्ययवतीभ्यो ऽतिरिक्तं महत्तत्वमन्त:करणं स्यात्। अथ तु नित्यत्वसाधनानि प्रतिसन्धानादीनि न बुद्धिनित्यत्वस्येशते ततो वृत्तय एव बुद्धयो न तु तदतिरिक्तं
बुद्धितत्त्वं सिध्यतीति सिध्यति बुद्धिरुपलब्धिर्ज्ञानमित्यनर्थान्तरमिति बुद्धेर्लक्षणं तथा चास्पय लक्षणे सङ्गति: इतरथा तु प्रधानतो नित्यानित्यत्वविचारो न लक्षणेन सङ्गच्छत इति ।। 1 ।। 

3.2.02
	साधनं च प्रचक्षते। विषयप्रत्यभिज्ञानादिति। ( 399 । 3 ) वृत्तिमान् किल विषयं प्रत्यभिजानन्नात्मानमपि प्रत्यभिजानाति। न च चेतनो वृत्तिमान् तस्य कूटस्थनित्यत्वात्। अन्यथा पूर्वापरावस्थाभेदवान् न कृटस्थनित्य: स्यात्। परिणामिनित्या तु बुद्धिरुदयव्ययवदनेकवृत्तिमती युज्यतइति भाव: ।। 2 ।।

3.2.03
	सिद्धान्त्याह- साध्यसमत्वादहेतुरिति। वृत्तयो हि वृत्तिमतो भिन्नस्तेन तासां नित्यत्वे ऽपि न वृत्तिमान् कौटस्थ्वाच् च्यवते। तथा च प्रत्यभिज्ञाता ऽऽत्मैव प्रत्यभिज्ञानान्नित्य: स्यान्न त्वन्त:करणं बुद्धिसंज्ञकं, न हि तत्प्रत्यभिज्ञाने प्रकाशत इत्यर्थ:। 
	क्रियानाधारत्वाच्च करणस्येति। प्रधानक्रियाऽनाधार: करणं प्रधानक्रिया चेयमुपलब्धि: स्वतो यदाधारा प्रतीयते स कर्त्ता न करणं, तथा च प्रत्यभिज्ञानाद्युपलब्ध्या तदाधार: कर्त्ता ऽऽत्मा सिध्यति नित्यो न तु करणमित्यर्थ:। क्रियामात्राभिधानेन शङ्कते। स्वक्रियेति। प्रधानक्रियामालम्ब्य निराकरोति। सत्यं भवतीति। ननु यदि भेदविवक्षया कर्त्रादिशब्दवृत्तिरभेदविवक्षया च कारकशब्दप्रवृत्ति: कथं तर्हि कर्त्ता कारकं करणं कारकमित्यादिसामानाधिकरण्यं भेदाभेदविवक्षयोर्विरुद्धार्थत्वादित्यत आह। कारकशब्देनापीति ( 440 । 4 ) नाभेदविवक्षा विशेषाणां किं तु सामान्यविवक्षा भिद्यतइति भेदो न भेदो ऽभेद इति सामान्यस्याभिधानात्। तथा च सामान्यविवक्षया प्रवृत्त: शब्दस्तद्भेदाभिधानाद्भेदवाचिना सामानाधिकरण्यं प्रतिपद्यमान इतरेतरव्यावृत्ते विशेषे ऽपादानादौ प्रवर्त्तते अन्यस्य कारकविशेषस्य कारकशब्देन सामानाधिकरण्यासंभवात्। पूर्ववदिति। द्वितीयाध्यायोक्तं कारकविशेषस्य लक्षणं स्मारयति। चोदयति यद्यन्यकारकेति। कारकाणामुपादानेन खलु प्रवर्त्तित: कर्त्ता कारकाण्युपादत्ते। तस्मादितराप्रयोज्यत्वमस्यासिद्धमित्यर्थ:। परिहरति। न प्रयुज्यते फलस्य प्रयोजकत्वादिति। नाप्रयुज्यमानं कर्त्तारं ब्रूमो ऽपि तु कारकाप्रयोज्यं, न च फलं कारकमित्यर्थ:।
	उपेत्य प्रत्यभिज्ञानमन्त: करणे तस्येति। प्रत्यक्षं चेत्प्रत्यभिज्ञानं नैकत्वे किं त्वनुमानं ततो यद्यत्प्रत्यभिज्ञायते तत्तदेकमिति न निदर्शनमस्ति, न हि तस्यैकत्वमन्यतो निश्चितमत: प्रतयभिज्ञानात्। नाप्यनेकत्वं दृष्टं तथा चासाधारणतया हेत्वा भास इत्यर्थ:। प्रत्यभिज्ञानस्वरूपावधारणे च सति विरुद्धो हेत्वाभासो बुद्ध्यनित्यत्वसाधनादिति। शेषं निगदेनैव व्याख्यातम्। चेतनाध्यवसायाभेदो बुद्धिलक्षणे ऽस्माभिर्विचारित: ।। 3 ।।	

3.2.04-7
	वृत्तिमतो ऽवस्थानाद्वृत्त्यवस्थानप्रसङ्ग इति सूत्रार्थ:। ।। 4 ।। 5 ।। 6 ।। 7 ।।

3.2.08
	आक्षेप्तुर्वचनं ममाप्येवं कस्मान्नेति ( 403 । 15 ) समाधातुर्वचनं न कारणभेदे दृष्टत्वादिति। कारणभेदेहि सति 
एकस्य कर्तुर्युगपदनेकं कार्यं दृष्टम्। साङ्ख्यानां चान्त:करणं कर्तृ व्यापकं चेति सर्वव्यापकेनान्त: करणेनाधिष्ठितानीन्द्रियाणि युगपदेव कार्याणि कुर्यु:। अस्माकं त्वन्त:करणस्य करणत्वादेकेन्द्रियग्राह्ये ऽपि न युगपत्कार्योत्पाद इति विशेष:।
	गत्यभावाच्च प्रतिषिद्धं विभुनो ऽन्त:करणस्यायुगपद्ग्रहणं न लिङ्गान्तरेणानुमीयतइति भाष्यस्य गतयभावाच्च विभुनोऽन्त:करणस्येति प्रतीकमनूद्य तस्यार्थमाह प्राप्त्यर्थस्य गमनस्या भावादिति। न चा ऽयुगपत्प्रत्ययोत्पत्तौ प्रमाणमस्ति येन प्रमाणेन प्रतिषिद्धमपि प्रत्ययायौगपद्यं प्रतिपद्यते। तस्माद्विभुन्यन्त:करणे ऽवश्यंभावि प्रत्यययौगपद्यं न चैतद्दृष्टं तस्मादन्त:करणमण्वित्यर्थ:। ननु दीर्घां शष्कुलीं भक्षयत: पञ्चानामपि ज्ञानानां युगपदुत्पादो दृष्ट इति को ऽयं प्रसङ्ग: अन्त:करणस्य विभुत्वे युगपदुत्पाद: प्रसज्येतेत्यत आह। न च युगपत्प्रत्ययोत्पत्ताविति। अतिशीघ्रतया युगपदुत्पादाभिमानो न तु तत्र यौगपद्यं भाविकमित्यर्थ:।
	पुरुषो जानीते नान्त: करणमिति स्वमतसमाधानपरं भाष्यं व्याचष्टे यस्य पुनर्वृत्तिर्वृत्तिमतोरिति। ( 404 । 12 ) यदपि सांख्या आचख्युर्विषयान्तरव्यासक्ते ऽन्त:करणे चक्षुरादिसंबन्धस्याप्यज्ञानदन्त:करणवृत्तिर्ज्ञानमिति तन्निराकरणपरं भाष्यम्--एतेन विषयान्तरव्यासङ्ग इति। तदनुभाष्य वार्त्तिककारो व्याचष्टे। एतेनेति। तत्रेति। नेत्यस्योपजीव्यमाह पुरुषो जानीते नान्त:करणमिति। हेतुना विषयान्तरव्यासङ्गो ऽन्त:करणस्य प्रत्युक्त:। व्यासक्तो
हि स भवति यो जानीते। न चान्त:करणं जानीते किं तु पुरुष इति तस्येदृशव्यासङ्गो नान्त:करणस्य, अन्यादृशस्त्वन्त:करणस्य व्यासङ्गो न निषिध्यत इत्यर्थ: ।। 8 ।।

3.2.9
	चोद्यभाष्यम् एकमन्त:करणं नानावृत्तयइति तव्द्याचष्टे। एकमन्त:करणं नानावृत्तय इति। नैतदिति। सम्यगाचष्टे जानीते संचक्षाणक: सांख्य:। सङ्ख्या हि समीचीना बुद्धिस्तया वर्त्ततइति सांख्य:। एतदुक्तं भवति--यद्यपि वृत्तयो नाना प्रतिभान्ति तथा ऽपि भ्रान्तिरियमन्त:करणादेकस्मादभिन्नानां नानात्वानुपपत्ते:। तस्मात्स्फटिकस्य यथैकस्यापि तापिच्छजपाकर्णिकारादिकुसुमोपधानभेदाद्भेद औपाधिक एवमन्त:करणमणेरपि स्वच्छस्येन्द्रियप्रणाडिकया तत्तदर्थोपरक्तस्यौपाधिकं नानात्वं वृत्तिरिति च प्रत्यय इति ज्ञानमिति चाख्यायत इत्यर्थ:।
	तदेतद् दूषयति। नानेकान्तादिति। ( 405 । 4 ) यो ऽपि वृतीनामौपाधिकभेदमाह तेनाप्युपाधयो ऽर्था आजानतो भिन्ना वक्तव्या:। तथा च भेदस्य द्विधा दर्शनादनेकान्तो दृष्टान्तो नैकार्थस्य साधक:। 
	न हेत्वभावादिति भाष्यं व्याचष्टे यथाश्रुतिसूत्रइति। न केवलं साधनाभावो बाधकं चात्रास्तीत्याह विकल्पानुपपत्तेश्चेति। न परपक्षस्य प्रतिषेधमात्रेण स्वपक्षसिद्धिरस्तीत्याशयवान् पृच्छति। अथ भवतामिति। उत्तरं ज्ञानानां क्रमेणेति। स्यादेतत् प्रत्ययनानात्वाभिमानो भविष्यति हेतुरेकत्वे वृत्तीनाम्, एकत्वं वृत्तीनां नानात्वाभिमानविषयत्वात् स्फटिकवदिति तस्मान्न हेत्वभाव इति अत आह। एकानेकविषयत्वाच्च प्रत्ययनानात्वाभिमानस्य एकानेकविषयाधिगति: कथमिति। नानात्वाभिमानो ऽपि दृष्टान्तवदसाधक: नैकान्तिकत्वात्। तदेवमन्तरा परकीयामाशङ्कां निराकृत्य पुनरपि वृत्तिभेदं साधयति। यश्चायमभिन्न इति। यद्यर्थोपधानभेदात्प्रययेषु भेदो नाजानत स्तत एकस्मिन्नर्थे न प्रत्ययभेद: प्रत्ययोपधानभेदाभावादित्यर्थ:। कश्चिद्देशयति। स्फटिकइति। परिहरति नैरन्तर्यदर्शनादिति। ( 406 । 1 ) नीलीद्रव्यलेपस्यापि सान्तरत्वं नील: स्फटिक इति साक्षात्कारानुमेयमिति भाव:। इतो ऽपि प्रत्ययभेद इत्याह। यस्य च प्रत्ययाभ्ोद इति। प्रमाणस्य भेद: प्रत्ययलक्षणकार्यभेदोन्नेयो नासति प्रत्ययभेदे भवितुमर्हति। शङ्कते विषय भेदादिति। एतदुक्तं भवति। प्रातिस्विको ऽपि भेदो विषयाणां यदि प्रमाणभेदहेतु: हन्तैतस्यानन्त्येन प्रमाणानामनन्तो भेद: स्याद् न तु त्रित्वं तस्मादवान्तरसामान्यं विषयाणामास्थेयं न च तदपि स्वरूपमात्रनिष्ठं विषयाणां संभवति एकस्मिन्नपि प्रमाणानां संप्लवात्। तस्मात्प्रत्ययभेदोपहितसामान्या विषयास्त्रित्वे व्यवतिष्ठमाना:प प्रमाणमपि त्रित्वे व्यवस्थापयन्ति। सामग्रीत्रयान्वयव्यतिरेकानुविधायिनश्च प्रत्ययास्त्रयो भवन्ति। तथा च त्रिविषयत्वात्प्रमाणानि त्रीणि, तदिदमुक्तं विषयभेदादिति। निराकरोति। तन्नेति। प्रमाणाभेदे सामग्रीत्रयाभेदे तदुनविधायिनां प्रत्ययानामभेदात्। न हि प्रत्ययभेदामन्तरेण सामग्रीभेद: शक्यो विज्ञातुं, तस्मात्प्रत्ययसामग्रयभेदेऽपि विषयभेदानधिगतेर्न विषयभेदस्त्रित्वाधिगमो वा प्रत्ययभेदमन्तरेणेति। शङ्कते विषयतादात्म्यादिति चेत्। प्रत्ययप्रत्येतवययोरभेदादुपपन्न: प्रत्ययभेद इत्यर्थ:। निराकरोति। तन्नेति। अपि च प्रत्ययाभेदे प्रकारवत्त्वाभावाद् यथाऽध्यवस्यति बुद्धिस्तथा चेतयते पुरुष इति व्याघात:। कुतोऽप्रकारवत्त्वाद् भिन्नो हि प्रकारवान् भवति नाभिन्न इत्यर्थ:। अन्त:कारणस्य बुद्धे: प्रत्ययानामभेदे बुद्धिस्तं प्रत्ययमुपलभते इति विरोध इति ।। 9 ।।

3.2.10
	तदेवं स्वमतेन सांख्यपक्षं दूषयित्वा बौद्धैर्यत्सांख्यराद्धान्ते दूषणमुक्तं तद् दूषयितुं बौद्धमतमुपन्यस्यति। स्फटिकान्यत्वाभिमानइतदिममृष्यमाण: क्षणिकवाद्याहेति।
	स्फटि:--तु: ( सू0 10 )।। यत्सत्तत्सर्वं क्षणिकं यथा शरीरं तथा च स्फटिक इति जरन्तो बौद्धा:। शरीरस्या च च कालपरिपाकवशेन स्थौल्यस्य ह्रासस्य च दर्शनात् प्रतिक्षणं सूक्ष्म: परिणतिभेदोऽनुमीयते स चान्तरा विनाश एवेति। यस्यापि स्फटिकादेस्तादृशं स्थौल्यं ह्रासो वान दृश्यते तस्यापि सत्त्वेन शरीरवदेव प्रतिक्षणं विनाशोत्पादावनुमीयेते इति। स्यादेतद् यदैवोपचयापचयौ शरीरस्य दृश्येते तदैवोत्पादविनाशौ भविष्यत: पूर्वं तु तत्प्रबन्धकल्पनायां किं प्रमाणमित्यत आह। यस्पय खलु प्रतिक्षणमिति। ( 407 । 9 ) अस्य प्रयोग: प्रतिक्षणमन्यच्चान्यच्चेति। पटस्य कुङ्कुमादिद्रव्यसंयोगे सत्यन्तेऽरुणिमलक्षणो विशेषो दृश्यते न चास्यारुणिमा प्रतिक्षणभावीत्यत उक्तं बाह्यप्रत्ययाभेदेसतीति। अभिन्नो हि शरीरोपचयहेतु: प्रतिदिनमुपयुज्यमानो ऽन्नपानप्रचथोयथा पाकजोत्पत्तावौष्ण्यापेक्षो वह्निसंयोगो बाह्य: प्रत्यय: कारणं, पटे त्तु रागोत्पत्तौ कुङ्कुमद्रव्यसंयोग: सांप्रतिको विशिष्ट इत्यर्थ: ।। 10 ।।

3.2.11
	सिद्धान्तसूत्रम्।
	निय--ज्ञा (सू0 11)।। तदेतव्द्याचष्टे। तदिदमुपचयापचयेति। न हि धूमदर्शनानुमितो वह्नि: क्वचित्प्रवर्त्ततइत्यदृश्यमानेऽपि धूमे पर्वतत्वमात्रेण पर्वतान्तरेऽपि  वह्निमनुमिन्वतेऽनुमातार इत्यर्थ:। शङ्कते यत्रोपलब्धिरिति। क्षणिकत्वं पूर्वापरभागविकलकालकलामात्राबस्थायित्वम्। न च तादृशं क्षणिकत्वं नैयायिकांनां क्वचिदपि संमतमिति न सिद्धसाधनमित्यर्थ:। निराकरोति। सत्यमिति। कस्मात्पुनरस्मदभिमतैव क्षणिकता न 
सिध्यत्युपचयापचयप्रबन्धदर्शनादित्यत आह। उपचयापचयप्रबन्धदर्शनं चान्यथा भवदिति। चो हेत्वर्थ:। शङ्कते तुल्यमिति। ( 408 । 5 ) निराकरोति नासाधनादिति। एकान्तनिश्चयं विना न साधनं, दूषण्ां तु सन्देहापादनेनापीति, सोऽयं साधनदूषणयोर्विशेष इत्यर्थ: ।। 11 ।।

3.2.12-13
	उत्तरसूत्रमवतारयति। अथावश्र्यं साधनं वक्तव्यमिति।
	नोत्प--ब्धे: ( सू0 12 )।। उत्पत्तिविनाशकारणं ज्ञापकमवयवोपचयापचयौ न क्षणिकपक्षे युज्येते। निरन्वयोत्पादविनाशयोरुपचयापचयप्रतययाभावादिति। उपचयापचयात्पत्तिविनाशकारणोपलब्धेरिति। उपचयापचयौ च तावुत्पत्तिविनाशकारणे चेति कर्मधारय:। 
	उत्पत्तिविनाशकारणोपलब्धेरित्यस्य व्याख्यानान्तरमाह। अथवा कारणमिति। ( 409 । 1 ) समवायिकारणं हि कार्यात्पूर्वं च कार्यकाले चेति लोकसिद्धं तच्चैतत्क्षणिकत्वेऽनुपपन्नमित्यर्थ:। एककालानुभाविनी अनुभव: प्राप्ति: एककालप्राप्ते इत्यर्थ:। भिन्नलोकमर्याद: शङ्कते आधाराधेयभावस्येति। निराकरोति नानेकान्तात्। भवतामपि राद्धान्ते रूपं सप्रतिधं कार्यमाधारवच्च। यदि तु रूपमप्यनाधारं मनुषे ततस्ते स्वसिद्धान्तव्याकोप इत्याह। स्पर्शस्तदाश्रय इति च व्याघात इति। सर्व तदेककालानुभावि सिद्धं भवतीति। शङ्कते सिद्ध: कार्यकारणभाव: क्षणिकेष्वपीति। कार्यस्यानाधारत्वप्रसङ्गेन, न हि क्षणिकत्वे कार्यकारणभावो न सिध्यति। सतु सिद्ध: क्षणिकत्वपक्षेऽपीति कारणविनाशसमकालत्वेन कार्योत्पादस्य कार्यकारणयो: समानकालत्वादित्यर्थ:। निराकरोति। न हेत्वर्थापरिज्ञानादिति। एतावता प्रयासेन त्वया कार्यकारणभाव: क्षणिकानां समर्थ्यते न चायमक्षणिकत्वे हेतुरपि त्वाधाराधेयभाव: स चाशक्यसाधन: को नु खल्वयं कारणविनाश: कारणाभावो वा विनाशकारणसान्निध्यं वा। पूर्वस्मिन्पक्षे कार्यकारणयो: कुत: समानकालता। उत्तरस्मिन्नप्युत्पन्नस्य पश्चाद्विनाशकारणमान्निध्येऽपि कुत: सत: क्षणिकता। न चोत्पद्यमानताविनश्यत्तयोस्तुल्यकालत्वमनुभवविरोधात्। कार्यस्य च तदैवोत्पद्यमानत्वे कार्यकारणभावाभाव: सव्यदक्षिणश्रृङ्गवदिति भाव:। अपि च दृष्टान्तोऽपि साध्यविकल इत्याह। तुलाधारस्येति। ( 410 । 1 ) ये अवयवकर्मणी लासोल्लासौ न तयो:प कार्यकारणभाव:। यत्त्ववयविकर्म न तत्र यौगपद्यं नापि कार्यकारणभाव एकत्वादित्यर्थ:। गुरुत्वाप्रयत्नसंयोगा उन्नतेरिति। विधारक: प्रयत्नस्तुलाधारस्य तदपेक्ष: संयोग: 
सयुक्तंसंयोगो गुरुत्वं च तत्संयुक्तावयवान्तरवर्तिकारणमुन्नतेस्तुलावयवस्य अनवतेरपि द्रव्यं गुरुत्ववत्सुवर्णादि परिमयिमाणं तत्संयोगानुगृहीतो रज्जुतुलासंयोग: कारणम् ।। 12-13 ।।

3.2.14
	चोदयति न नास्ति शीतोष्णस्पर्श भेदस्येति। ( 411 । 5 ) परिहरति स तु निमित्तान्तरादिति। पुनश्चोदयति। अप्तेजोवयवानुप्रवेशो न युक्त इति। स्वगता महाभूतविशेषास्तदवयवा: पृथिव्यादय: ते हि परस्परतो विशिष्यन्तइति विशेषा:। परिहरति। न युक्तमिति। यदि प्रतिक्षणमन्यत्वमात्रेण विशेषस्तत: काष्ठक्षणानामपि भूम्यश्मलोहवद्विशेषोपलम्भ: स्यात्। यथा हि काष्ठक्षणादकस्माल्लोहक्षणा भिद्यन्ते एवं काष्ठक्षणान्तराण्यपीति। तस्मात्पार्थिवत्वेऽपि स्वतो विशेषावास्थेयौ यतो भूम्यश्मादिभ्यो व्यावर्त्तन्ते न व्यावर्त्तन्ते च काष्ठक्षणान्तरेभ्य: काष्ठक्षण: तस्मादेव विशेषादक्षणिकत्वेऽपि काष्ठभूम्यश्मलोहानामुपपन्नउत्तरेत्तरो विशेष इति वृथा क्षणिकत्वकल्पनेति। असाधनं भूस्वभाव:। क्षणिकत्वसिद्धावित्यर्थ:। दूषणान्तरमाह। विरुद्धश्चायं हेतु:। उत्तरोत्तरविशेषदर्शनादिति। भवतां किल भूतानामन्योन्यव्यावर्त्तकं लक्षणे खरस्नेहौष्ण्येरणात्मकानि भूतानीति। खरा पृथिवी स्नेह उदकम् उष्णं तेज: ईरणं समीरणो गतिमानिति यावत्। तथोत्पादे तु काष्टभूम्यश्मलोहानामङ्गीक्रिषमाणे एकमेव खरोष्न्ने खरोष्णेरणात्मकं स्यादिति संकीर्णत्वा द्भूतलक्षणव्याघात इति। कठिनमिति खरां पृथिवीमुपलक्षयति। अस्मत्पक्षे तु न व्याघात इत्याह यस्य पुनरिति। न केवलं पृथिव्यादिलक्षणेन विरुध्यते अपि तु शीतोष्णस्पर्शभेदेन नानात्वस्य साधनेन पूर्वोक्तनापीत्याह। विरुद्धश्चायमिति। ( 413 । 1 ) पृच्छति कथम्। उत्तरम्। एकस्य विशेषाभ्युपगमात्। येनैव विशेषेण पूर्वस्मान्नानात्वमभ्युपगतं शीतोष्णादिना भेदेन, तेनैव सम्प्रत्येकत्वादित्यर्थ:। सिद्धान्तमभ्युपेत्येति। पूर्वेण हेतुना योऽभ्युपगतोऽर्थ: तद्विरोधितया विरुद्धइत्यर्थ:। शङ्कते अथ मन्यसे न विशेषमात्रमिति। मा भूद्रूपं सप्रतिघमुपादानमिति रूपस्यैकस्य नानात्वमिति भाव:। निराकरोति नाभिप्रायेति। यस्त्ववयवानुप्रवेशे देशयेदुष्णजले वह्निस्पर्शवद्रूपग्रहे ऽपि स्यादयोगोलकइवेति तंप्रत्येकदेशिमतेन परिहारमाह। जले ऽग्निरूपग्रहणप्रसङ्स्त्विति। तद्दूषयति। तन्नेति। युक्तं मध्यन्दिने सवितृप्रकाशेनोल्वणेन मन्द उल्काप्रकाशो ऽभिभूयते सजातीयत्वे सत्युल्बणत्वात्। तोयरूपं तु नोल्बणं न च सजातीयमभावस्वरत्वात्। तेजस्तु भास्वरं तस्मान्नाभिभव इत्यर्थ:। परमार्थपरिहारमाह। अपि तु तेजसश्चातुर्विध्यात्। किं चिदुद्भूतरूपस्पर्शं तेजो भवति, यथा सवितृ प्रकाश: शरदि दिवा, किञ्चिदनुद्भूतरूपस्पर्शं यथा चाक्षुषं तेज: किं चिदुद्भूतरूपमनुद्भूतस्पर्शं च यथा प्रदीपप्रभायां तेज: किं चिदनुद्भूतरूपमनुद्भूतस्पर्शं यथा चोयगतं तेज: यथा वा निशीथे निदाघसमये तेजो यतो मेदस्विन: स्विद्यन्तीति।
	प्रतिज्ञार्थं यथासम्भवं विकल्प्य दूषयति। या चेयं प्रतिज्ञेति। अथ वर्त्तमानं स्फटिकमभ्युपगम्य यदतीतं स्फटिकान्तरं तत्पक्षीकृत्य वर्तमानात्तदन्यदिति साध्यते। निराकरोति। एवं सतीति। ( 413 । 5 ) यदि लिङ्गं स्वसत्ताज्ञानाभ्यां नमकं तदा सत्यपि ज्ञाने अतीतधर्मस्य सत्ता नास्तीति न गमकमिति भाव:। यदि पुन: स्वज्ञानमात्रेण गमकं लिङ्गमुच्येत तदा दूषणान्तरमाह। वर्त्तमानाच्चेति। 
	तद्विरोध्याश्रयविनाशानुविधानेन विनश्यतीति। विरोधीति गुणाभिप्रायम्। गुणो हि विरोधिपना गुणान्तरेण नाश्यते। आश्रयनाशेचेति सर्वसाधारणम्। आश्रयग्रहणं चोपलक्षणं तेनासमवायिकारणनिमित्तकारणविनाशेनापि यथासम्भवमुन्नेतव्यमिति। शङ्कते विनश्यदवस्थेति। मा भूत्प्रदीपो दृष्टान्तो विनश्यदवस्थे तु द्रव्ये  
कर्मोत्पन्नमुत्पत्त्यनन्तरमेवापवृज्यते अत ईदृशं कर्म दृष्टान्तो भविष्वतीत्यर्थ:। निराकरोति न कर्मण इति। कर्मापलापनिबन्धनो ह्ययं क्षणिकबादस्तदभ्युपगमे न भवितुमर्हति। स्थिराद् द्रव्यादागन्तुककर्मसहितादेव कार्योत्पादोपपत्तेरिति। निराकरणान्तरमाह अनभ्युपगमाच्चेति। तादृशस्यापि कर्मण: क्षणिकत्वस्यास्माभि:, तथा हि द्रव्यस्य विनश्यत्ता कर्मोत्पाद इत्येक: काल:। अय द्रव्यस्य विनाश: न च कारणोत्पादसमये कार्योत्पाद इति द्रव्यविनाशानन्तरं कर्मनाश इति सिद्धं क्षणद्वयावस्थानं कर्मण इति।
	शङ्कते। विनाशहेत्वभावादिति चेत्। अयमभिसंधि: स्वकारणादयं भावो विनश्वरो जायतेऽविनश्वरो वा ? विनश्वरश्चेद् विनाशं प्रति न हेतुमपेक्षेत न हि नीलं स्वकारणादुत्पन्नं नीलत्वे हेतुमपेक्षते तस्यैव ताद्रूप्यत्। अविनश्वरश्चेत्तथा ऽपि नास्य हेतुशतैरपि शक्यो विनाश: कर्तुम्। न हि नीलमुत्पन्ने पीतं शिल्पिशतेनापि शक्यं कर्तुम््। अपि चायं विनाशो भावस्पय कारणैराथीयमानो भावाद्भिन्नोऽभिन्नो वा जायते। अभिन्नत्वे भाव एवासाविति विनष्टो भाव: प्राग्वदुपलब्ध्यर्थक्रिये कुर्यात्। न च भावाभावयो: कारणभेदे सति सम्भवत्यभेद:। तन्तुसंयोगभेदेभ्यो हि पो जायते तन्तुविभागाद्वा तन्तुविनाशाद्वा 
पटाभाव इति कारणभेद:। भावाद्भिन्नत्वे तु जायतामभावो भावस्य किमायातं न हि क्रमेलकोत्पादने पीलवो निवर्तन्ते। अभावेन भावस्तिरोधीयतइतिचेत्। न तिरोधानस्यापि भावादभेदे पूर्ववदुपलब्ध्यादिप्रसङ्ग:। भेदे ऽपि तिरोधानस्यान्यस्योत्पादे अन्यस्य न किं चिदुत्पन्नं विनष्टं चेति भावतादवस्थ्यात्पूर्ववदुपलब्ध्यादिप्रसङ्ग:। अपि च यद्येषां ध्रुवभावि न तत्र तेषां 
हेत्वन्तरापेक्षा यथा कृपाणस्यायोमयत्वे। ध्रुवभावी च कृतकानां भावानांव विनाश इति विरुद्धव्याप्तोपलब्धि:। ध्रुवभाविता हि प्रतिषिध्यमानहेत्वन्तरापेक्षत्वविरुद्धतन्निरपेक्षत्वव्याप्तोपलब्धा सेह प्रतीयमाना निरपेक्षत्वमुपस्थापयन्ती हेत्वन्तरापेक्षतां प्रतिक्षिपति। ये हि हेत्वन्तरापेक्षो न ते ध्रुवभाविनो यथा वाससि रागादय: कुसुम्भादिसंयोगसापेक्षा नावश्यं भाविन इति। तस्मादभावस्य सर्वोपाख्यारहितस्य कल्पितस्य क्रियानुपपन्नेति अभावं करोतीति करोति क्रियाया अभावेन सम्बन्धानुपपत्तेर्नञासम्बन्धो भावनं करोतीति। यथा ऽऽह- 
"न तस्य किं चिद्भवति न भवत्येव केवल"मिति। 
तस्माद्विनाशकारणाभावादुत्पन्नमात्र एवभावो विनश्यतीति सिद्ध: क्षणभङ्ग इति। तदेतन्निराकरोति। न विकल्पानुपपत्ते:। 
अयमभिसन्धि: यत्तावद्विकल्पितं स्वहेतुभ्यो भावा विनश्वरा अविनश्वरा वा जायन्तइति। तत्र ब्रूम: किं पुनरिदं विनश्वरत्वं 
भावानामभिमतमायुष्मत: किं विनाशस्वभावत्वम् आहो विनाशार्हत्वं नित्येभ्यो व्यावृत्तंरूपम्। न तावत्पूर्व: कल्प: 
परस्परपरिहारवतोर्भावतन्नाशयोस्तादात्म्यानुपपत्ते:। तादात्म्ये च विनाशवद्भावो ऽपि द्वितीयादिक्षणेषु वर्तेतेति साधु क्षणिकत्वं 
समर्थितमत्रभवता भावानां नित्यत्वमुपपादयता। भावसमये वा विनाशो ऽपि भावात्मा ऽस्तीत्यत्यन्ताभावो भावस्य भवेदिति 
सुष्ठवदातं तत्त्वं भावानाम्। न च भाव एकक्षणस्थितिधर्मा नाशो द्वितीयादिक्षणेष्विति साम्प्रतम्। प्रथमद्वितीयलक्षणावच्छेदलक्षणविरुद्धधर्मसंसर्गेण भेदात्। द्वितीयं तु कल्पमनुमन्यामहे। नन्वेवं विनाशार्हाश्चेद्भावा: स्वकारणादुत्पन्ना: हन्तोदयानन्तरमेवापवृज्येरन् नापवृज्यन्ते विनाशार्हा अपि पटादयस्तन्तुविनाशाद्वा तन्तुविभागाद्वा स्वकारणाधीनजन्मनो विनङ्क्ष्यन्ति। न हि तण्डुपला: पचेलिमा इति विनैव दहनसलिलसंयोगप्रचयभेदं विक्लिद्यन्ति। काष्ठानि वा भिदेलिमानीति कुठाराभिघातमन्तरेण दलन्ति। यो मन्यते तएव तण्डुला: पचेलिमा: ये समर्थदहनोदकपिठरस हभुव: तदनन्तरं हि पुलाका: प्रादुर्भवन्ति, यदनन्तरं हि न प्रादुर्भवन्ति न ते पचेलिमा इति। तस्योत्तरमक्षणिकार्थक्रियामुपपादयन्तो वक्ष्याम:। तस्माद्विनश्वराणामुत्पत्ते: स्वकारणान्न विनाशकारणापेक्षा भावानामिति युक्तम्। केवलं भावादन्यस्याकारणत्त्वं ब्रुवाण: पर्यनुयोज्यो भवान्। किमकारणत्वान्नाशस्य नास्तित्वं रोचयते किं वा नित्यतां तत्रोक्तं साक्षाद्दूषणं वार्त्तिककृता भवतां शाक्यानां पक्षे अकारणं द्विधा नित्यं व्योम शशविषाणादि वा तुच्छम्। अस्माकं तु नित्मयेव भवदभिमतस्य तस्य तुच्छस्नयाभावस्यानङ्गीकारादस्मदभिमतस्य भवद्भिरनङ्गीकृतत्वेन नास्तीत्यध्यारोप्य राशिरेक उक्त:। उत्पन्नस्य विनाश इति सर्वजनीनं तद्विपरीतं भवत्पक्षे प्राप्नोति। नन्वस्तु भावाभावयो: सहावस्थानं को दोष इत्यत आह। ततश्च भावानामिति। ( 414 । 5 ) शङ्कते अथाविनाशित्वादिति। प्रयोजनक्षतिरियं यदकारणत्वे विनाशस्यैष दोष इति। न तु दोषभयेन स्फुटतरप्रमाणबाधितं कारणत्वं विनाशस्य शक्यमङ्गीकर्तुमिति भाव:। गूढाभिसंधि: सिद्धान्ती पृच्छति विनाशो न विनश्यतीति कुत एतत्। चोदक आह विनष्टानामिति। सिद्धान्ती बौद्धमतमालम्ब्याह। न हि विनाशाभाव इति। यस्य पटाभाव एव तुच्छस्तस्य तदभावे का कथा तस्य तुच्छादपि तुच्छतरत्वादिति भाव:। स्वमतमास्थायाह। अपि च विनाश: कारणवांश्चेति। शेषं सुबोधम्। यदप्यकारणत्वे कारणमुक्तं भावाद्भिन्नश्चेदभावो जन्येता भावतादवस्थ्यमिति। तत्रोच्यते। नाभावस्योत्पादे भावस्यापरा निवृत्ति: किं त्वभावोत्पाद एव तन्निवृत्ति: कथमन्यस्योत्पादे ऽन्यस्य निवृत्ति: अत्र स्वभावभेदैरुत्तरं वाच्यं ये परस्परपरिहारावस्थितय: ते स्वहेतुभ्यो जायन्ते। न हि स्वतो ऽन्यस्याङ्कुरस्पय वह्निर्न कारणमित्यन्यत्वाविशेषाद्भस्मनो ऽपि न कारणमिति। स्वभावभेदेन तु कार्यकारणभावनियमसमर्थनं परस्परपरिहारस्थितिनियमे ऽपि तुल्यम्। यथा चोत्पादस्य पुरस्तादखिलसामर्थ्यरहितस्याङ्कुरप्रागभावस्योपकारं किं चिदकुर्वन्तो ऽपि बीजादयो ऽङ्कुरमारभन्ते तदुत्पादस्यैव तत्प्रागभावनिवृत्तिरूपत्वात्। एवं तदभावहेतवो ऽपि भावरूपे अकिंचित्करा अपि तदभावमादधति न चेद्भावरूपे किं चित्कृतं तदभावहेतुभिरथ भाव: प्रागिव स्वाभावसमये कस्मान्न स्वरूपोपलम्भार्थक्रिये करोति। अथोत्पादात्प्रागिवोत्पन्नोऽऽप्यङ्कुर: कस्मादुपलम्भार्थक्रिये करोति। उत्पत्ते: प्रागङ्कुरो नासीत्तेन नाकार्षीदुत्पन्नस्त्वस्ति तस्मात्करोतीति चेत्। हन्त भावो ऽपि यदा ऽऽसीत्तदा ऽकार्षीत्तदानीं तु विनष्ट इति नास्ति तेन न करोति। यथा च भावोत्पाद एव तत्प्रागभावस्य नास्तिता एवमभावोत्पाद एव भावस्य नास्तिता। उपजनापायधर्मतया भावाभेदो विनाशस्य ततो न सदसद्रूपतया द्वैराश्यं विश्वस्येति चेत् को ऽयमुपजनो यदि स्वकारणसमवाय: सत्तासमवायो वा सो ऽभावे नास्ति। 
अथ स्वरूपप्रतिलम्भ: तथा ऽपि तावन्मात्रस्य साम्ये ऽपि अवान्तरभेदेन द्वैराश्योपपत्ति:। तस्माद्यथा सत्त्वस्य साम्ये ऽपि द्रव्यगुणकर्माणि तेन तत्त्वेनान्योन्यं भिद्यन्ते एवं प्रमेयत्वाभिधेयत्वकारणवत्त्वेनाविशेषे ऽपि तद्भि: सहासतां सत्तातद्विरहरूपभेदाद्भेद इति सिद्धम्। या ऽपि ध्रुवभाविता विनाशस्य। तत्र ब्रूम: ध्रुवभावित्वेन विनाशस्य हेत्वन्तरानपेक्षत्वं 
ब्रुवाणो नाहेतुकत्वं वक्तुमर्हति। हेत्वन्तरनिराकरणे हेतुमात्रानिराकरणात्। विशेषनिषेधस्य शेषाभ्यनुज्ञाफलकत्वात्। अपि च ध्रुवभावित्वमसिद्धमनैकान्तिकं वा। इदं भावान् पृष्टो व्याचष्टां किं घटसन्तानात्सभागात् कपालसंततिर्ध्रुवभाविनी न वा। न चेद् न्न विनाशो ऽपि घटस्य ध्रुवभावी न खलु विसभागक्षणोत्पादमन्तरेण घटविनाशमीक्षामहे मांसचक्षुष: तथा चासिद्धा ध्रुवभाविता विनाशस्य। अथ ध्रुवभाविनी तस्यामेव तर्हि विसभागसंततौ ध्रुवभाविन्यां मुद्गरादिहेत्वपेक्षेत्यनैकान्तिकं ध्रुवभावित्वं नानपेक्षत्वव्याप्तमिति न हेत्वन्तरापेक्षित्वं निषेद्धुमर्हतीति। तदेतद्यश्चाकारणविनाशेदोष: स चापरिहार्य इत्यनेन वार्त्तिकेन सूचितम्। 
	एवं तावदन्यत्वे साध्ये दोष उक्त इति। ( 415 । 11 ) यद्यपि क्षणिकत्वमपि पूर्वमुक्तं दूषितं च तथा ऽपि क्षणिकाभिधानं तवान्यपरमन्यत्वमेव तु तत्र प्रधानम्। इदानीं तु क्षणिकत्वमेव प्रधानतया साध्यमित्येतावता 
प्रकरणभेद इति। विशेषणं सिद्धान्तविरोधीति। यद्यनाशुविनाशिनो ऽपि के चन भावा भवेयु: ततो विशेषणमाशुविनाशिन इति कल्पेत तथा च सिद्धान्तविरोध इत्यर्थ:। मत्वर्थीय इति। ( 416 । 2 ) क्षणिक इति। अत इनिठनाविति मत्वर्थीयष्ठन्। अनन्तरेण विनाशेन विशिष्यमाण इत्युपलक्ष्यमाण:। सर्वान्तकालमिति। पूर्वापरभागविकलकालकलैका ज्योतिर्विद्यासिद्धा सर्वान्त्य कालमिति संज्ञामात्रं न तु वास्तवं वास्तवी च क्षणिकता ऽभिमतेति। 
	पक्षवचनं दूषयित्वा हेतुं दूषयति ये ऽपीति। अत्रादिग्रेहणेन सत्त्वकृतकत्वादय: संगृहीता वेदितव्या:। तत्र यत्सत्तत्सर्वं क्षणिकं यथा घट: संश्च विवादाध्यासित: शब्दादिरिति स्वभावहेतु: सत्तामात्रानुबन्धित्वात्क्षणिकत्वस्य। कथं पुन: सत्तामात्रानुबन्धसिद्धि: क्षणिकताया:,। उच्यते सत्त्वं नामार्थक्रियाकारित्वं भावानां नान्यत्। न ह्यस्ति सम्भव: संश्च भावो न चार्थक्रियां करोतीति। तथा हि स सर्वज्ञस्य विज्ञानस्यालम्बनप्रत्ययो भवेन्न वा। न चेद् नास्ति सर्वज्ञो वा न सर्वज्ञ: तस्यैवाज्ञानाद्। आलम्बनप्रत्ययश्चेत् कथं नार्थक्रियां करोतीति। न च सत्तासामान्यं नामास्ति किं चन। नापि तत्समवायो यत: सन्नित्युच्यते। तत्सद्भावे वा न भावतां सामान्यविशेषसमवाया:प सन्तो भवेयु: तेषां सामान्याधारत्वानभ्युपगमात्। प्रमाणग्राह्यता ऽपि प्रमाणविषयता प्रमाणं प्रत्यालम्बनप्रत्ययत्वमेव तच्चार्थक्रियाकारित्वान्नान्यदिति सिद्धमर्थक्रियाकारित्वमेव सत्त्वमिति। तच्च क्रमाक्रमाभ्यां व्याप्तं तृतीयप्रकारविरहात्। तथा हि भावानां तासु तास्वर्थक्रियासु क्रमाक्रमौ परस्परपरिहारवन्तौ चकास्त: तथा च क्रमाक्रमात्मकं प्रकारान्तरमपि यदीदृशाभ्यामेवानुभूतावसिताभ्यां क्रमाक्रमाभ्यां करम्बितमङ्गीक्रियते ततो दृश्यमानयोरपि क्रमाक्रमयो: परस्परसङ्करप्रसङ्ग:। करम्बितावेन हि क्रमाक्रमाविमावपीति दृश्यमान: क्रमो ऽक्रमात्मक: अक्रमश्च क्रमात्मक: प्रतिभासेत। न च तथा प्रतिभासते। एतेन प्रत्यक्षमेव परस्परपरिहारवन्तौ क्रमाक्रमौ परिच्छिन्दत्सर्वत्रैवानयो: संकरं प्रतिक्षिपति। यदि क्व चिदप्यनयोस्तादाम्यं भवेदिहापि तावेव क्रमाक्रमाविति संकीर्णौ गृह्येयाताम्। तस्मादनयोरिह संकरानुपलम्भ एव देशान्तरे कालान्तरे च संकरं निषेधति। तादात्म्यनिषेधे च दृश्यत्वविशेषणादनुपलब्धे: दृश्यमानस्तम्भतादात्म्येन स्वयमदृश्यानां पिशाचादीनां दृश्यानां च प्लवङ्गादीनामविशेषेणा प्रतिषेधात्। यथा ऽऽह विशेषणं चावाच्यमिति। अनेवंभूतक्रमयौगपद्यव्यतिरेकवती प्रकारान्तरे क्रमयौगपद्ये एव न भवत: न हि शब्दाभेदेन वस्तुनो ऽप्यभेद:। मा भूद्गोशब्दसामानाधिकरण्येन वागादीनामपि विषाणित्वप्रसङ्ग:।
	स्यादेतत्। मा भूतां क्रमयौगपद्ये अस्त्वन्य एव क्रमाक्रमाभिधान: क्रमयौगप़द्याभ्यामन्य: प्रकारो यमास्थाय भावा: स्थिरा अप्यर्थक्रियायायामुपयोक्ष्यन्ते। न त्वेषां प्रकारान्तरवदर्थक्रिया ऽपि पिशाचायमानैव। तथा चेत् किं न: छिन्नं दृश्यमानास्त्वनुभूतावसिता: परस्परव्यावृत्तक्रमयौगपद्यरूपप्रकारद्वयसमालिङ्गितरूपा अर्थक्रिया न प्रकारान्तराद्भवितुमीशते। न च प्रकापरान्तरमपि। तथा हि यत्र यत्प्रकारप्रतिषेधेन यदितरप्रकारव्यवस्थानियमस्तत्र न प्रकारान्तरसम्भव: यथा नीलप्रकारप्रतिषेधेनानीलप्रकारव्यवस्थायां पीते अस्ति च तयोरन्यतरप्रकारनिषेधे ऽन्यतरव्यवस्थानियमो निषिध्यमानप्रकाराविषयीकृते सर्वत्र कार्यकारणे इति विरुद्धोपलब्धि:। निषिध्यमानप्रकारान्तरसम्भवविरुद्धो हि द्वयोरन्यतरनिषधेनान्यतरव्यवस्थानियम इति प्रकारान्तरासम्भवाद्भावानामर्थक्रिया क्रमाक्रमाभ्यां व्याप्ता तौ च स्थिरान्निवर्त्तमानावर्थक्रियामपि व्यावर्तयत: वृक्षतेव निवर्तमाना शिंशपात्वमाराद्दृश्यमानादेकशिलामयाद्भूभृत्कटकादिति प्रतिबन्धसिद्धि:। तथा हि न तावतावदक्षणिक: क्रमेणार्थाक्रियां कर्त्तुमर्हति। स्वेन हि रूपेण भावा अर्थक्रियायामुपयुज्यमाना 
दृश्यन्ते। यद्वस्तु यत्कार्यान्वयव्यतिरिकानुविहितभावाभावं तद्वस्तु तत्कार्यप्रसवसमर्थं रूपं च तस्य कार्येणानुकृतान्वयव्यतिरेकमिति रूपमेव समर्थं, तच्च द्वितीयादिक्षणेष्विव प्रथमे ऽपि क्षणे सदिति द्वितीयादिक्षणजन्यकार्यकलापं प्रथमएव क्षणे निष्पादयेत्, समर्थस्य क्षेपायोगादिति नाक्षणिकस्य क्रमवव्द्यापारता प्रसज्यते।
	स्यादेतत् समर्थो ऽपि क्रमवत्सहकारियोगात् क्रमेण करोतीति। तदवुक्तम्। विकल्पासहत्वात्। किमस्य सहकारिण: 
कं चिदुपकारमादधति न वा, आदधाना वा भावाद्भिन्नमभिन्नं वा। तत्र भिन्नोपकाराधाने भावे सत्यनुत्पत्तरुपकारे च सत्युत्पत्ते: एवं कार्यस्योपकार एव जनको न जनको भाव:। न चोपकारसहकारी भाव एव कार्यस्य जनको नोपकारमात्रमिति वाच्यम्। उपकारस्योपकारान्तरजनने अनवस्थानात्। अजनने तु 
सहकारिभावाभावात्। अभिन्नोपकाराधाने च भाव एव जनयेत् स च प्रागप्यासीदिति सहकारिवैयर्थ्यम्। अनुपकारकत्वे वा सहकारिणो न भावेनापेक्ष्येरन्नित्युत्पन्नमात्र एव भाव: कार्यमुत्पादयेत्। यदि मन्यते अनुपकारका अपि भवन्ति सहकारिणो यतस्तै: सह भाव: कार्यं करोति। न च भावेन नापेक्ष्यन्ते तैर्विना कार्यस्यानुत्पत्तेरिति। ननु स्वरूपेण चेत्कार्यजनको भाव: न कस्मान्नेमानन्तरेण जनयति तेभ्य: प्रागपि स्वरूपसद्भावात्। सहकारिरूपेण वा जनकत्वे सहकारिण एव जनका न जनको भाव:। न चोभयभावाभावानुविधानादर्थक्रियाभावाभावयोरेकस्माच्च व्यभिचारादुभयाधीनतेति सांप्रतम्। भावे सत्यनुत्पादात्कार्यस्य व्यभिचारेण चरमभाविनिमित्तसहकारिसमवधाने सति भावादेव सहकारिसमवधानस्यैव चरमभाविनो व्यभिचारेण कारणत्वावधारणात्। एतेनैतन्निरस्तं यदाहुरेके- 
"स्वहेतोर्विलम्बकारी भावो जात इति नोत्पन्नमात्र: करोतीति"।
	सा हि बिलम्बकारिता अस्य स्वभाव: सहकारिसमवधानकाले ऽप्यस्ति न वा, अस्ति चेत्तदाऽपि न कुर्यात्। नास्ति चेत् कथं स्वभावनाशे भावो न नष्ट:। अथास्य विलम्बकारिता न स्वभाव: कथमुत्पन्नमात्रो न कार्यं कुर्यादिति। तस्मान्न क्रमेणार्थक्रिया भावनां, नापि यौगपद्येन, तस्माद्यावत्कार्य तेनाक्षणिकेन प्रथमे क्षणे सम्पादितं ताबत्सर्वं द्वितीयादिक्षणेषु सम्पादयेत्। तावत्कार्यसम्पादनस्वरूपस्य द्वितीयादिष्वपि क्षणेषु भावात्। न च सम्पादितं शक्यसम्पादनमिति यद द्वितीयादिक्षणेषु सम्पादयति तत्प्रथमक्षणे सम्पादितादन्यदिति क्रमा एवावर्त्तन्तइति तत्र चोक्तो दोष:। युगपत्कृतकृत्यस्य वा द्वितीयादिषु कर्त्तव्याभावान्नार्थक्रियासामर्थ्यमस्तीत्यसत्त्वेन क्षणिकत्वापत्ति:। तस्मादक्षणिके सत्त्वव्यापकयो: क्रमाक्रमयोरनुपलम्भाव्द्यापकानुपलब्ध्या निवर्त्तमानं सत्त्वमक्षणिकात् क्षणिकत्वेन व्याप्यतइति प्रतिबन्धसिद्धि:। नीलमेव नानुभूतावसितं समारोपिताक्षणिकभावमक्षणिकं तादृशनीलस्वरूपोपलम्भ एव तत्राक्षणिके क्रमयौगपद्यानुपलम्भ: यथा भूतलस्वरूपोलम्भ एव समारोपितदृश्यत्त्वस्य घटस्यानुपलम्भ: भूतलं च तथोत्पन्नं घटाभावो न त्वभावो नाम कश्चिद्विग्रहवानस्ति य: प्रतिपत्तिगोचर: स्यात्। अपि व्यवहर्त्तव्य: परम्।
	स्यादेतत्। क्षणिकोभावोऽर्थक्रियाजनकस्वभावो न वा, न चेदसन्नेव, तज्जनकस्वभावश्चेत्किमस्य सहकारिभि:। उत्पन्नमात्रमेव बीजमङ्कुरं जनयेत्। ननूत्पन्नो बीजक्षण: समर्थो जनयत्येवाङ्कुरं कुत: समर्थस्योत्पत्ति: समर्थस्योत्पत्ति: पूर्वस्माद्बीजक्षणात्। तर्हि तत्सन्तानवर्तिनां सर्वेषां बीजत्वाविशेषादङ्कुरजननसामर्थ्यमिति कुसुमानन्तरलब्धजन्ममात्रमेव बीजमङ्कुरं जनयेत्। मैवम्। पूर्वपूर्वक्षितिबीजपवनादिक्षणसमवधानोत्पन्नातिशयवदुत्तरक्षणपरम्परालब्धजन्मा ऽन्त्योबीजक्षण: समर्थ: समर्थक्षित्यादिलक्षणसहभूरनपेक्ष एवाङ्कुरं जनयति। न चास्य क्षित्यादिसहभुवस्तदनपेक्षस्यापि तैर्विना करणे तदेकसामग्र्यधीनस्य तदभावे ऽभावात्। न वा सहकारिता क्षित्यादीनां तैरेव सहाङ्कुरजननात्। तेषामपि कार्यात्पूर्वभावस्य नियमतो ऽविशेषात्। तन्मात्रत्वादेव च कारणताया:। न वानपेक्षाणानमपि प्रत्येकं कार्यान्तरारम्भणं तन्मात्रस्य तेभ्य उपलब्धेस्तत्रैव सामर्थ्यनियमात्। न च कृतकरणतयेतरेषामक्रिया सहक्रियायां कृतमित्यसम्भवात्। न च स्वकारणलब्धसन्निधयो भावा: प्रेक्षावन्त: शक्यमिदमस्मास्वेकेनापि कर्तुं कृतं न: सर्वेषां सन्निधानेनेत्यालोच्य निवर्तितुमीशते। न च स्वकारणभेदमात्रं कार्यभेदहेतु: अपि तु सामग्रीभेद: तस्मिन्सति कार्यभेदोपलब्धे: अभिन्नाभेदसामग्रीति न कार्यभेदप्रसङ्ग:। परस्परसमवधानं चोपसर्पणप्रत्ययेभ्य: क्षित्यादीनामिति। न च क्षणिकस्यार्थक्रियाविरोधादसाधारणता हेतो:। न च साध्यधर्मिणि दृश्यमाने शब्दादौ व्याप्तिसाधनादेव साध्यसिद्धेरसाधनाङ्गं हेतुवचनम्। न खलु सर्वोपसंहारवती व्याप्तिर्दृश्यमात्रविषया भवितुमर्हति। शक्यं हि शङ्कितुं परेणादृश्यमामनानां सत्त्वमक्षणिकाद् न व्यावर्त्तितं त्वयेति सत्त्वमनैकान्तिकं क्षणिकत्वसाधनइति। तस्माद्यद्दृश्यमदृश्यं वा तत्सर्वं क्षणिकमिति दर्शनीया व्याप्ति:। नन्वेवमपि शब्दादेर्विवादास्पदी भूतस्य व्याप्तिदर्शनबलादेव सिद्धा क्षणिकतेति तदवस्थमेवासाधनाङ्गत्वं हेतुवचनस्य। मैवम्। असत्यपि 
शशविषाणादौ यत्सद्दृश्यमदृश्यं वा तत्सर्वं क्षणिकमिति यथा सर्वोपसंहारवती व्याप्ति: न च शशविषाणादयो ऽपि भवन्ति क्षणिका: एवं सत्यपि विवादास्पदी भूते शब्दादौ व्याप्तिसिद्धवपि न सिध्यति क्षणिकता, तेनावश्यं दर्शयितव्यमेतेषां क्षणिकत्वसाधनाय सत्त्वमिति नासाधनाङ्गता हेतुवचनस्येति।
	अत्रोच्यते। न सत्त्वं क्षणभङ्गसिद्धावङ्गमसाधारणत्वात् संदिग्धव्यतिरेकित्वाद्वा। तथा हि क्रमाक्रमाभ्यां व्याप्तं सत्त्वं 
तदनुपलम्भेनाक्षणिकाव्द्यावर्त्ततएवं तदेव सापेक्षत्वानपेक्षत्वाभ्यां व्याप्तं तदनुपलम्भेन क्षणिकादपि व्यावर्त्तते तस्माद्गन्धवत्त्ववदसाधारणं सदसाधनाङ्गम्। तथा ह्यन्तक्षणप्राप्तानि क्षितिपवनपाथस्तेजोबीजानि समर्थानि प्राग्भावनियतानि नियतचरमोत्पादानामवनिजलानलाङ्कुराणां कारणं भवद्भिरभ्युपेयन्ते तान्यमूनि परस्परानपेक्षाणि वा जनयेयु: सापेक्षाणि वा। ननु निरपेक्षाण्येवान्त्यक्षणप्राप्तानि क्षित्यादीन्युत्तरस्मिन्पुञ्जे जनयितव्यइत्युक्तम्। तत्किमनभ्युपगतविकल्पेन सापेक्षाणि। निरपेक्षाणि चेति। तत्किमिदानीं समर्थबीजक्षणजनको ऽपि बीजक्षणो ऽनपेक्ष एव। ॐमिति चेत्। नेन्वेवं सर्वएव बीजक्षणा निरपेक्षा: स्वकार्योपजनइति कृतं सहकारिभि:। ननूक्तं नैते प्रेक्षावन्त: किं तु स्वप्रत्ययाधीननियतसंनिधयो न व्यवधेरीशतइति। तत्किमयं कृषीवलो ऽपि न प्रेक्षावान् ?, प्रेक्षावान् यत: प्रयत्नेन कुसूलादवतार्य बीजमावपति भूमौ परिकर्षितायां, क्षित्यादिसहभुव एव बीजक्षणस्यातिशयोत्पादपरम्पराया अङ्कुरप्रसवसामर्थ्यात् कुशूलस्थात्तु सहस्रेणापि वर्षैरङ्कुरानुत्पादे तत्रावपतीति। चेत्। अथ किमयं न स्वसंतानमात्रप्रभव: समर्थो बीजक्षण: तथा चेत्कथं संतानान्तरं नापेक्षेत स्वकार्ये। नन्वपेक्षतएव किं तु स्वोत्पादे न पुन: स्वकार्ये, तत्र तस्यानपेक्षत्वमुपेयते न तु स्वोत्पादे। ननूत्पत्तावप्यस्य  जागर्ति स्वसंतानवर्त्ती पूर्व एव निरपेक्ष: क्षण एवं तस्य पूर्व: पूर्व: क्षण: स्वसंततिपतित एवानपेक्षो जागर्त्युपजननइति कुशूलनिहितबीज एव स्यात्प कृती कृषीवल: कृतमस्य कृषिकर्मणा दु:खबहुलेन। तस्मात्परस्परापेक्षाणामेवान्त्यक्षणप्राप्तानां कार्यजनकत्वमकामेनाप्युपेयम्। अपि चान्त्यक्षणप्राप्तं बीजमनपेक्ष्य अङ्कुरावनिपवनपाथस्तेजांसि जनयेत्किं येनैव रूपेणाङ्कुरं जनयति तनैव तदितराण्यपि किं वा रूपान्तरेण। न तावत्तेनैव क्षित्यादीनामङ्कुरस्वाभाव्यापत्ते:। न खलु भवतां कारणाभेदे भेदवत्कार्य भवितुमर्हति। कार्यभेदस्याकस्मिकत्वप्रसङ्गात्। यथोक्तं भवद्भिरेव अयमेव हि भेदो भेदहेतुर्वा यद्विरुद्धधर्माध्यास: कारणभेदश्चेति। नापि सामग्रीभेद: तस्या अप्यभेदात्। अन्यथा सहभावनियमाभावात्। स्वकारणादासादित: कश्चिदेव स्वभावभेद एकस्तादृशो यस्मान्नानाकार्याणि जायन्ते तस्मान्नाकस्मिकत्वं कार्यनानात्वस्य नाप्यतिप्रसङ्ग: तादृशस्य तस्यासार्वात्रिकत्वात्। न च कार्यकारणयोरभेदो येन कारणभेदाभेदावनुपतेतां कार्यभेदाभेदौ। तस्माद्यथा केभ्य: कश्चिदेव बहुभ्य: कार्यमेकं जायते तथैकस्मादेव कुतश्चिद्बहूनि जनयिष्यन्ते कार्याणीति चेत्। मुधैव तर्हि नानादेशवृत्तिरेको ऽवयविसामान्यसंयोगादिरर्थस्तपस्वी भवता ऽऽयासित: न हि नानात्वे ऽपि देशानां तदाश्रित: सामान्यादिरर्थो नाना भवितुमर्हति। तस्य तेभ्यो ऽभिन्नत्वात्। रूपान्तरेण बीजमङ्कुरादितरेषां क्षित्यादीनां जनकम् तथा हि बीजमङ्कुरस्योपादानं तत्सारभागविक्रियया ऽङ्कुरस्योत्पत्ते: क्षित्यादिषु तु जनयितव्येषु सहकारि पूर्वे तु क्षित्यादय: क्षित्यादीनां यथास्वमुपादानानि तद्विक्रियया तदुत्पत्तिरिति चेत्। अथ सहकारितोपादानते किमेकं तत्त्वं नाना वा। एकं चेत् कथं रूपान्तरेण जनकं नानात्वे तयोर्बीजाद्भेदो ऽभेदो वा भेदे कथं बीजस्य जनकत्वं ताभ्यामेवाङ्कुरादीनामुत्पत्ते:। अभेदे वा कथं न भेदो बीजस्य भिन्नतादात्म्यात्। तयोर्वैकरूपत्वमेव तादात्म्यात्। तस्मादङ्कुराद्भिन्ने क्षित्यादौ जनयितव्ये तदुपादानं पूर्वमेव क्षित्यादिसमसमयभावि बीजेनापेक्ष्यते। एवं बीजमपि समसमयभाव्येव सहकारिकारणं क्षित्यादिभिरपेक्ष्यते नान्यथा कार्यभेदसिद्धिरित्यनिच्छता ऽप्यभ्युपेयम्। न चानुपकारकमपेक्षागोचर इति भवद्भिरेवोपपादितम्। न च क्षणिकस्योपकारकतवसंभवो ऽन्यत्र जननात् तस्याभेद्यत्वात्। न च समसमयभाविनोर्जन्यजनकत्वमस्ति सव्येतरविषाणयोरिव। तस्मात्स्वसंतानमात्रादेव कार्योत्पादप्रसङ्गात्कार्यभेदानुपपत्तेश्चानुपकारिण्यपेक्षाविरहाच्च क्षणिकस्यापि सापेक्षस्यानपेक्षस्य वा नार्थक्रिया संभविनीत्यसाधारणसत्त्वं न क्षणभङ्गसिद्धावङ्गम्। अथ मा भूदसाधारणता सत्त्वस्येत्यनुपकारकेष्वपि कार्यकरणायापेक्षा ऽभ्युपेय ते तेषामपि कार्येणानुकृतान्वयव्यतिरेकत्वात्। न त्वनेन क्रमेणाक्षणिको ऽपि भावो ऽनुपकारकानपि सहकारिण: क्रमवत: क्रमवतैव कार्येणानुकृतान्वयव्यतिरेकानपेक्षिष्यते। करिष्यते क्रमवत्सहकारिवश: क्रमेण कार्याणि। समर्थस्याप्यपेक्षणीयासन्निधे: कार्यक्षेप उपपत्स्यते। न चैतावता सहकारिसमवधानादेवोत्पत्तिमत: कार्यसिद्धि: कृतमेषां रूपेणेति वाच्यम्। तत्सहितादेव तत उत्पत्तिदर्शनात्। रूपे सत्यप्यनुत्पादात्। समवधाने (हेतु) सत्युत्पादादेव कार्यस्वसमवधानमेव हेतुर्न पुना रूपमपीति चेत् तत्किमिदानीं रासभादितुल्यता बीजरूपस्य। 
	ओमिति चेत्। अथ कस्माद्गर्दभादीनन्तरेणेव बीजरूपं विनाऽपि नाङ्कुरो जायते। तत्समवधानस्य तत्कारणत्वादिति चेत्। तत्समबधाने कारणे कथं तन्निवेशि रूपमपि न कारणम्। न चावर्जनीयतया तन्निवेश:। समवधानमात्रस्य बीजरूपमन्तरेणापि तत्र तत्र भावात्। विशेषस्तु समवधाने रूपमेव बीजादीनाम्। तस्माद्य थोभयाधीननिरूपणा 
व्याप्तिरयोगव्यवच्छेदेन व्यापके निरूप्यते व्याप्ये भाव एव व्यापकस्य नाभाव इति व्याप्ये पुनरन्ययोगव्यवच्छेदेन व्यापक एव भावो व्याप्यस्य नान्यत्रेति एवं कार्यकारणभावो ऽप्युभयाधीननिरूपणो ऽपि कारणे अयोगव्यवच्छेदेन निरूप्यते। कार्योत्पादस्य पुरस्ताद्भाव एव कारणस्य नाभाव इति। कार्ये पुनरयोगव्यवच्छेदेन। कारणएव सति भावो नान्यस्मिन्निति अनुभवानुसारान्निश्चीयते। तथैव हि लौकिकपरीक्षकाणां संप्रतिपत्ते:। न च कारणतैव सत्ता किं तु स्वरूपं नीलादेरनुभूतावसितं तद्धि तेनैव रूपेण स्वाभावव्यवच्छिन्नं तासु तास्वर्थक्रियासूपयुज्यते न पुनरर्थक्रियाकारितैवव त्वरूपं मा भूदनेकार्थक्रियाकारिणो ऽपर्यायेण रूपभेद:। तस्माद्यद्यस्ति सर्वज्ञस्तत: स्वरूपेणैव सन्भाव: तज्ज्ञानस्यालम्बनप्रत्ययो भविष्यति। अथ तु नास्ति तथा ऽपि तद्रूपो जनित्वाऽऽपाततो ऽकिञ्चित्करो ऽपिप पश्चात्कुतश्चिन्निमित्तादासाद्य सहकारिप्रत्ययान् तासु तास्वर्थक्रियासूपयोक्ष्यते। तत्सिद्धमेतत् क्षणिकस्यापि क्रमाक्रमाभ्यां यथायोगमर्थक्रियोपपत्तेर्व्यापकानुपलब्धेरसिद्धे: संदिग्धव्यतिरेकमनैकान्तिकं सत्त्वं शाक्यानां क्षणिकत्वे साध्ये भावानाम्। अस्माकं त्वन्यथासिद्धमसिद्धप्रभेद एवेति। न च जनकत्वाजनकत्वलक्षणविरुद्धधर्मसंसर्गो नानात्वे हेतुर्भवितुमर्हति। जनकत्वं नाम न वस्तुस्वभावो ऽपि तु तद्धर्म:। धर्मश्च धर्मिणो वस्तुतो भिद्यते। न चान्यस्य भेदो ऽन्यस्य भेदायालमतिप्रसङ्गात्। अन्यत्त्वाविशेषे कथं तस्यैव धर्म इति चेत्। अत्र वस्तुस्वभावैरेवोत्तरं वाच्यम्। यथा ऽन्यत्वाविंशेषे ऽपि कार्यं धूमो हुतभुज एव न बीजस्येत्युक्तम्। न च कृतकत्वमपि क्षणिकत्त्वे हेतुरन्यथासिद्धे:। सहेतुके विनाशे तदुपपत्तेश्च। न चोत्पत्तिविनाशयोस्तादात्म्यं भावस्यात्यन्ताभावप्रसङ्गादित्युक्तम्। तदिदमुक्तं वार्तिककृतता तेऽप्यसिद्धा अन्यथासिद्धा विरुद्धा वा भवन्तीत्यहेतव इति। ( 416 । 15 ) अन्त्यक्षणविशेषदर्शनं पूर्वक्षणधर्मत्वेनासिद्धत्वादसिद्धम्। सत्त्वकृतकत्वे अन्यथासिद्धे। विरुद्धत्वं च सर्वस्यैव हेतो: क्षणिकत्वे साध्ये। तथा हि सत्त्वं कृतकत्त्वं वा त्रैपलोक्यव्यावृत्ततया ऽननुगतं देशत: कालतो वा न साधनं तस्याशक्याविनाभावज्ञानतया लिङ्गभावाभावात्। अन्वयमुखेन व्यतिरेकमुखेन वा ऽविनाभावग्रहस्यैकस्मिन् क्षणे ऽशक्यत्वात्। तस्माद्देशकालानुगतं सत्त्वं कृतकत्वमन्यद्वाहेतूकर्तव्यम्। तच्च विधिरूपं वा भवत्वन्यव्यावृत्तिरूपं वा नानाकालमेकमक्षणिकं क्षणिकत्वेन साध्येन विरुध्यतइत्युक्तं विरुद्धा वेति। अन्ते विशेषदर्शनादित्यस्य तु विरुद्धत्वमनन्तरं वक्ष्यति। उपेत्य विशेषवत्त्वे सिद्धत्वमनैकान्तिकत्वमाहप उपेत्य वेति। हेतोरसिद्धत्वविरुद्धत्वे दर्शयितुमाह। अन्ते विशेषेति। 
	दर्शनादर्शनलक्षणस्य हेतोरन्यथासिद्धतेत्याह। यो ऽप्ययं हेतुरिति। भावाभावयोस्तद्वत्त्वादिति ( 417 । 7 ) संयोगाभावाभावयोरिहबुद्धेर्भाववत्त्वादित्यर्थ:। 
	प्रदीपस्य देशान्तरे उत्पाद इत्येतदपि न बुध्यामह इति। क्षणिकस्य प्रदीपस्य यदि संतानमात्रप्रभवत्वं निबद्धं देशान्तरे कार्योत्पादकत्वं तत: सर्वएव प्रदीपक्षणा देशान्तरे प्रदीपमुत्पादयेयु:। न के चन प्रधनोदरएवेति। अथो: पसर्पणप्रत्ययवशात्प्रघनोदरादन्यत्रापि कार्यमुत्पादयन्ति। नूनपसर्पणप्रत्यय: प्रदीपे कं चिदुपकारमाधत्ते न वा, न तावदाधत्ते क्षणस्याभेद्यत्वेनोपकृतानुपकृतत्वासम्भवात्। अनाधाने च सहकारिभावाभावात्। अनुपकारकस्पय सहकारित्वे ऽतिप्रसङ्गादिति भवतामेव गिर:। न च विशिष्टप्रदीपक्षणजननमेवोपकार: सहकारिणां तस्य पूर्वस्मादेवोपादानादुपपत्ते: सहकार्यनपेक्षणात्। न खलु तस्येव तत्कारणस्याप्युपकारका: सहकारिणो भवितुमर्हन्ति। एवं पूर्वेषामपि प्रदीपक्षणानां पूर्वपूर्वप्रदीपमात्रसामर्थ्यभुवा न सहकारिणा किंचिदाधीयतइति सर्वएवैकस्मिन् प्रधानं कार्यं कुर्यु: देशान्तरे वा। यदि पुनरनुपकारिणोऽपि कार्यानुविहितभावाभावतया क्षणिकेन प्रदीपेन कार्यक्रियां प्रत्यपेक्ष्यन्ते तदक्षणिकपक्षे ऽपि तुल्यमिति संक्षेप:। विपञ्चितं चैतदस्माभिर्ब्रह्यतत्त्वसमीक्षान्यायकणिकाभ्यामित्युपरम्यते।
	न किलाकाशे पततो लोष्टादेरिति। लोष्टश्येनादेस्तुल्यगुरुत्ववतां द्रव्याणामेकस्य गुरुत्वप्रयत्नक्षेपा: कारणम्। तथा हि सौधस्योपरिस्थेन पुरुषेण भूमौ चरन्तं पारावतमुद्दिश्य यदा ऽध: श्येन: क्षिप्यते तदा श्येनस्य पारावतजिधृक्षाजनित: प्रयत्नो गुरुत्वं च क्षेपश्चाशुतरपतनहेतव:। अक्षिप्तस्य तु गुरुत्वप्रयत्नावाशुपतनहेतू अप्रयतमानस्य गुरुत्वमात्रं पतनहेतुरिति। औलूक्यमते ऽपि न दोष इत्यत आह। एकश्च संस्कार इति। ( 418 । 7 ) 
	अयुगपत्काला: प्रत्यया एकविषया इत्युच्यमाने घटपटादिप्रत्यया: प्रदीपादिप्रत्ययाश्च क्रमवन्त एकविषया: 
प्रसज्येरन्नित्यत आह। विप्रतिपन्ना इति। समानशब्दवाच्यत्वादित्यनेकान्त: भवन्ति हि समानशब्दवाच्या: प्रत्यया: अक्षो ऽक्ष इति, न च समानविषया: देवनादीनां तद्विपयाणां भेदादत आह। तत्प्रत्ययसामानाधिकरण्ये सतीति। तथा ऽपि प्रदीपप्रत्ययैरेवानेकान्त इत्यत आह। अव्युत्थायीति। व्युत्थातुं भ्रमितुं शीलप्रस्येति व्युत्थायि भ्रान्तमिति यावत्। अभ्रान्तत्वं चास्य क्षणिकत्वसाधननिराकरणेन द्रष्टव्यम्। अव्युत्थायितत्प्रत्ययसामानाधिकरण्येनैव सिद्धे समानशब्दवाच्यत्वं प्रपञ्च: ।। 14 ।।

3.2.15
	भाष्यं गुणान्तरप्रादुर्भाव इति। द्रव्यं तावत्सदेव गुणो ऽपि सन् केवलमनुद्भूत आसीत्। एकश्चोद्भूतो गुण: तत्र य 
उद्भूतस्तिरोभवति पूर्वगुणस्यनिवृत्तौ तिरोभूतौ गुणान्तरमुत्पद्यतेतद्भवतीत्यर्थ: ।। 15 ।।

3.2.16
	अत्र तु प्रतिषेध इति। क्षीरावयवा एव हि क्षीरविनाशे सत्युत्पन्नपाकजा विलक्षणं द्रव्यमुत्पादयन्ति। यदि तु सर्वं कार्यं सदेव कारणव्यापारात्प्रागपि व्यर्थ: कारणव्यापार: अभिव्यक्तेरपि कार्याया: सत्त्वात्। असत्त्वे वा यथा सैव न सती क्रियते एवं कार्यान्तराण्यपीति। विपञ्चितं चैतदस्माभिर्न्यायकणिकायाम् ।। 16 ।।

3.1.17
	अभ्यनुज्ञाय च निष्कारणमिति। विनाशोत्पादवत्त्वात्समानधर्मात्संशय: दधिक्षीरयोर्विनाशोत्पादावकारणौ दृष्टौ कुम्भस्य चोत्पादविनाशौ सकारणकौ, तदिह स्फटिके विनाशोत्पादौ सकारणौ निष्कारणौ वेति संदेह:। तद्यदि सकारणावेवेति प्रमाणतो निश्चीयते ततो विनाशकारणानुपलब्धे: स्फटिकस्य कुम्भवद्विनाशो नास्तीति निश्चीयते। तदिदमुक्तं भाष्यकारेण। न पुनर्यथा विनाशकारणाप्रावादिति। 
	निरधिष्ठानं चेति। धर्मिणमाश्रित्य तत्समानधर्मा दृटान्तो भवति स्फटिकोत्पादविनाशौ च धर्मिणौ तत्समानधर्मतया क्षीरदधिविनाशोत्पादयोर्दृष्टान्तत्वेन भवितव्यम्। न पुन: स्फटिकोत्पादविनाशौ धर्मिणौ गृह्येते। तस्मान्न तत्समानधर्मतया दृष्टान्तौ भवत इति। यदि तु द्रव्यसमवायादित्युच्येत ततस्तोयादिपरमाणुविसमवेतै रूपादिभिरनेकान्त: स्यादित्यत आह। व्यापकेति। ( 420 । 17 ) तथाऽप्यात्मत्वसामान्येनाऽनेकान्तो ऽत आह। गुणत्वे सतीति। तथा ऽप्यात्मपरिमाणेनानेकान्तो ऽत आह। प्रत्यक्षतयेति। अस्मदादीनामिति शेष:। गुणत्वादिविशेषणयोगात्प्राग्व्यापकग्रहणस्योपयोग:। अस्मदादिप्रत्यक्षत्वादित्युच्यमाने सामान्यसमवायाभ्यामनेकान्त: स्यादत आह जातिमत्त्वे सतीति। आश्रितत्वादित्यत्रापि जातिमत्वे सति प्रत्यक्षत्त्वे चेत्यनुषञ्जनीयम्। अनित्या बुद्धि: प्रत्यक्षत्वादित्युर्च्यमाने मनसा व्यभिचारो ऽत आह। अयोगीति। तथा ऽप्यात्मना व्यभिचारोऽत उक्तं करणभावे सतीति। हानादिबुद्धि: करणं भवति। शब्दश्च प्रत्यये करणम्। अत्रा पि जातिमत्त्वे सतीत्यनुषञ्जनीयं तेन न गन्धत्वादिभिरनेकान्त: ।। 17 ।।

3.2.18
	चिन्तान्तरमवतारयति। इदं तु चिन्त्यत इति। नन्वात्मपरीक्षायामात्मगुणत्वं बुद्धेर्व्यवस्थापितं तत्कस्मात्पुन: परीक्ष्यत इत्यत आह भाष्यकार:। प्रसिद्धो ऽपीति। यद्यप्ययमर्थ: परीक्षितस्तथा ऽप्यवान्तरविशेषपरिज्ञानार्थं पुन: परीक्ष्यत इत्यर्थ:। चोदयति वार्त्तिककार:। न गुणेति। परिहरति। अनित्वत्वे सतीति। विमृष्य सिद्धान्ती(य)पक्षं गृह्णाति सन्निकर्षोत्पत्तरिति। चोदयति अद्राक्षमित्येतन्नेति। ( 421 । 3 ) परिहरति स्मृतावपीति ।। 18 ।।

3.2.19
	देशयति अस्तु तर्हीति। परिहरति युगपदिति। यत्करणत्वेनानुमितं तत्करणत्वमपोद्य न कर्तृ भवितुमर्हतीत्यर्थ:। युगपज् ज्ञेयानुपलब्ध्या यत्समधिगतमिति भाष्यमाक्षिपति। विशेषणोपादानादिति। समाधत्ते न सर्वस्येति। पुनराक्षिपति। 
एवमपीति। विशिष्टस्य करणस्य ज्ञानगुणत्वनिषेध: करणान्तरस्य ज्ञानगुणत्वमापादयति न चात्मा करणमित्यर्थ:। समाधत्ते अनयस्योपपत्तेरिति। एतदेव विवृणोक्ति। अनवस्थितत्वादिति। प्रमातैव कदा चित्प्रमाणं कदा चित्प्रमेयमित्यर्थ:। पुरुषान्तरेण पुरुषान्तरं परिच्छिनत्तीति। यादृशो ऽयं पुरुषस्तादृशो ऽवमपीति पुरुषान्तरेण प्रसिद्धेन पुरुषान्तरपरिच्छेद इति। पृच्छति। यदि न करणस्य कस्पय तर्हीति। उत्तरं ज्ञस्य वशित्वात्। कर्तु: स्वातन्त्र्यादित्यर्थ:। कर्तृकरणादिसमवधाने हि चैतन्यं कर्तर्येव दृष्टं न करणादौ। यथा मृद्दण्डचक्रसलिलसूत्रकुलालसमवधाने कर्तुरेव कुलालस्य न तु मृदादीनामिति। वशी ज्ञाता वश्यं करणमिति भाष्यं तदनुपन्नं ज्ञातुरपि क्व चिद्वश्यत्वदर्शनात्। यथा देवदत्तं कटं कारयति यज्ञदत्त इत्यत आह। न चायं ज्ञातरीति। यदि तु कश्चिज् ज्ञानगुणं मन इच्छेत्तं प्रति भाष्यं ज्ञानगुणत्वे चेति तव्द्याचष्टे। ज्ञानगुणत्वेवेति। ( 422 । 3 ) घ्राणादिसाधनस्येति भाष्य व्याचष्टे। यथा च ज्ञातुरिति। तथा च मन्तुर्मतिसाधनं यत्तन्मन: करणम्। अथ तदपि कस्माच्चेतनं न भवतीत्यत आह। उभयोरिति। विभु चान्त:करणं ज्ञानमन्त:ऽकरणान्तररहितमितिशेष: । विशिष्टं करणं धर्मो यस्य स विकरणधर्मा अस्मदादिकरणविलक्षणकरण: येन व्यवहितविप्रकृष्टसूक्ष्मादिदर्शी भवतीत्यर्थ: ।। 19 ।।

3.2.20-21
	अथ मनोऽन्त:करणमपश्यंश्चोदयति। तदात्मगुणत्वे परिहरति न प्रसङ्ग इति। विकरणधर्मेति भाष्यंऽपीति। । 21 ।।
न्या. सू. ।। 20-21 ।।

3.2.22
	यदि पुनरित्यादि भाष्यं पूरयित्वा व्याचष्टे। यदि पुनरिति। नोत्पत्तीति। नात्र प्रमाणमपदिश्यते। प्रत्युत बाधकं प्रमाणमस्तीत्यर्थ:। व्याख्यानान्तरमाह। अयुगपदुत्पत्तौ वेति। व्याख्यानान्तरमाह। अयुगपदुत्पत्तौ वेति। व्याख्यानान्तरमाह। विदेहेति। शरीरवृत्तित्वे हि मनस: सर्वं ज्ञानं शरीरायतनस्यात्मनो भवेत्। यदा तु मन एव नास्ति तदेन्द्रियार्थसन्निकर्षस्यात्मनश्च शरीराद्बहिरपि भावाद्विदेहप्रत्ययोत्पादप्रसङ्ग इति। अन्त:करणप्रत्याख्याने चेति। यद्यपि सर्वाण्यपि ज्ञानानि न युगपदुपजायन्ते तथाऽपि स्मृतीनामवश्यं युगपदुत्पादप्रसङ्ग इति पूर्वस्मादस्य विशेष:। व्याख्यानान्तरमाह। यदा चेन्द्रियमात्मा चार्थेन युगपत्संबद्धाविति। असतीन्द्रियमन:सन्निकर्षे व्यभिचारिणां कारणत्वकल्पनायां विनिगमनाहेतोरभावादिति भाव: ।। 22 ।।

3.2.23
	विना--ङ्ग:--(सू. 23)।। अत्र पूर्वपक्षसूत्रे चकार: पूर्वपूर्वपक्षसूत्रापेक्षयेत्याह। तदात्मगुणत्वइति। अत:( 423 । 6 ) परस्य निगद एव व्याख्यानम् ।। 23 ।।

3.2.24
	यदनन्तरमपवृज्यते पुरुष: सा ऽन्त्या बुद्धि:। स्थितिहेत्वभावाद्विनश्यतीति। स्थितिहेतू ( 424 । 6 ) धर्माधर्मौ तयोरभावादिति। अथ तयोरभाव: कस्मादित्यत आह। कालात्। अन्त्यसुखदु:खोपभोगाकलं प्राप्येत्यर्थ:। अथ वा स्वजनितात्संस्कारादेवान्त्याया बुद्धेर्विनाश इत्याह। संस्काराद्वा। संस्कारस्य तु स्थितिहेत्वदृष्टाभावाद्विनाशो भवतीति भाव:। पृच्छति। कथं कालात्। उत्तरं यावन्त्यस्य जन्मन इति चरमस्य देहस्येत्यर्थ: । देशयति यदि कारणस्येति। अत्र तावदेक: परिहार इति। एक: प्रधान: परिहार: परिहारान्तरं त्वेकदेशिमतेनाप्रधानमित्यर्थ:। अपि च न स्मृतयो युग पदुत्पद्यन्ते परिच्छेदकत्वाद् गन्धरसरूपस्पर्शशब्दज्ञानबदित्याह परिच्छेदत्वाच्चेति ।। 24 ।।

3.2.25
	 एकदेशिपरिहारमाह अपरे त्विति ।। 25 ।।

3.2.26
	दूषयति एतत्तु न सम्यगिति। न हि मन: क्व चिदाश्रितमिति (425।2)न क्व चित्समवेतं संयोगमात्रं त्वतिप्रसक्तमित्यर्थ:। नापि वृत्ति: स्वकार्यसामर्थ्यमिति। शरीरएव मन: स्वकार्यं करोति नान्यत्रेति शरीराश्रितं मन इत्युच्यत इत्येतदपि नास्ति। इन्द्रियार्थसन्निकर्षस्य मन:कार्यस्य शरीराद्बहिर्भावादि त्यर्थ:। तमिममाक्षेपं समाधत्ते। अत्र ब्रूम इति। येनात्मना यच्छरीरं कर्मोपार्जितं तत्संयुक्तस्य मनसो वैशेषिकज्ञानादिलक्षणकारित्वे न तदसंयुक्तस्येति शरीराश्रितत्वे मनसो नान्यदित्यर्थ: ।। 26 ।।

3.2.27
	चोद्यम्।
	साध्य--तु: ( सू. 27 )।।

3.2.28
	परिहार:।
	स्मर--ध: ( सू. 28 )।।

3.2.29 
	पुनश्चोद्यम्।
	न त--स: ( सू. 29 )।।

3.2.30
	परिहार:।
	न स्मर-त् ( सू. 30 )।। भाष्यं चिन्ताप्रबन्ध: स्मृतिप्रबन्ध:। कस्य चिदेवार्थस्य लिङ्गभूतस्य चिह्नभूतस्या साधारणस्येति यावत्। चिन्तनं स्मरणम्। आराधितम् सिद्धं चिह्नवत: स्मृतिहेतुर्भवतीति। इतश्च शरीरसंयोगापेक्षमेव मन: स्मृतिर्हेतुर्नेतरथेत्याह। शरीरसंयोगानपेक्ष इति ।। 30 ।।

3.2.31-32
	शरीरान्नैव बहिर्मन इत्यत्रैकदेशिमतमुपन्यस्यति-
	आत्म--ष: ( सू. 31 ) ।। दूषयति। व्यास--नम् ( सू. 32 ) ।। 31-32 ।।

3.2.33
	प्रातिभवदिति स्मृत्युत्पादस्व पुरस्तात्प्रणिधानादीनां स्मृतिकारणानामसंवदनादात्ममन: संयोगात्संस्कारापेक्षात् स्मृतीनां युगपदुत्पादप्रसङ्ग: । प्रातिभवदित्याक्षेप: । समाधानमाह। सत: स्मृतिहेतोरिति। ( 426 । 21 ) । 
	अदृश्यमानमपि करणं तत्क्रमश्च कार्योत्पादक्रमेणानुमीयते इति प्रातिभमपि 
पुरुषकर्मविशेषापेक्षादात्ममन:सन्निकर्षादुपजायमानं नाकारणं न चाक्रमवदिति प्रधानभूतामुपपत्तिमवतारयितुं पृच्छति भाष्यकार:। प्रातिभमिदानीमिति। 
	अत्रोत्तरमाविलं दत्वा शङ्कते। हेत्वभावादयुक्तमिति चेत्। उत्तरसारमाह। न करणस्येति। यद्यवि क्व चिद् व्रश्चनस्य युगपद्दारुद्वयसंयोगे युगपच्छिदाद्वयं भवति तथा ऽपि व्रश्चनावयवभेदात्करणभेद उन्नेय:। अथ वा करणान्तराणि युगपत्कार्याणि कुर्वन्तु प्रत्ययकरणं तु क्रमेणैव प्रत्ययान्करोतीत्यत्र न व्यभिचार: तदुक्तं प्रत्ययपर्याय इति। तस्मात्करणमेकं न क्व चिदपि युगपत्कार्यायालमिति। कर्त्ता पुनरेको ऽपि करणभेदे युगपद्बहूनि कार्याणि करोतीत्याह। न ज्ञातुर्विकरणधर्मणो देहनानात्वे प्रत्यययौगपद्यादिति। विविधं करणं धर्मो यस्य स तथोक्त: तव्द्याचष्टे वार्त्तिककार: न चायं नियम इति। ( 427 । 5 ) योगी खलु ऋद्धौ प्रादुर्भूतायां सेन्द्रियाणि शरीराणि तेषु तेषु लोकेषु निर्माय मुक्तात्मनामादाय मनांसि मोक्षाय त्वरमाणो 
युगपत्कर्मोपार्जितान् सुखदु:खभेदान्न द्विषन्न रक्तो भुङ्क्ते तदस्यैकस्यापि करणभेदाद्युगपज् ज्ञानानि भवन्तीति। अयं च द्वितीय: प्रतिषेध: ज्ञानसंस्कृतात्मप्रदेशभेदस्यायुगपज्ज्ञानोत्पादकस्य। अवस्थितेति। यत्रात्मप्रदेशो ऽस्य ज्ञानानि नानाविषयाणि जातानि तत्संस्काराश्च तत्रैवावस्थितशरीरस्य। तदनेन शरीरान्तर्गतस्य मनसस्तत्र प्रदेशे संयोग उपपादित:। तदिदमाह वार्त्तिककार:। यदि च ज्ञानसमवेतात्मप्रदेशेन सन्निकर्षादिति। अतश्चाव्यापकत्वादपरिहार:।
	आचार्यदेशीयानां तु स्मृतियौगपद्यप्रसङ्गमाह। अवस्थितसंस्कारा: समानदेशा इत्ययुक्तम्। कुत: आत्मप्रेदशानामद्रव्यान्तरत्वात्सर्वसंस्काराणां समानदेशत्वे प्रत्ययौगपद्यप्रसङ्गो ऽपरिहार्य:। न ह्यात्मनो घटस्येव प्रदेशास्ततो ऽन्ये सम्भवन्ति किं नामात्मैव स चैक एवेति सर्वएवात्मवर्त्तिन: समानदेशा इत्यर्थ:। तदिदमुक्तं भाष्यकारेण आत्मप्रदेशानामद्रव्यान्तरत्वादेकार्थसमवायस्याविशेषे सति स्मृतियौगपद्यस्पय प्रतिषेधानुपपत्तेरिति। शब्दसंताने त्विति शङ्कानिराकरणभाष्यं तुशब्द: शङ्कां निराकरोति। तदेतद्भाष्यं वार्तिककारो व्याचष्टे। 
संस्कारप्रत्यासत्त्येति। पृच्छति। का प्रत्यासत्तिरिति। उत्तरं न ब्रूम इति। निष्प्रदेशत्वे ऽप्यात्मन: संस्कारस्याप्यवृत्तित्वमुपपादितं तेन शब्दवत्सहकारिकारणस्य सन्निधानासन्निधाने कल्पेते एवेत्यर्थ: ।। 33 ।।

3.2.34
	संप्रति बुद्धिरेव किमिच्छादिसमानाधिकरणा न वेति विचार्यते। तत्र साख्यदर्शनवैनाशिकानां विप्रतिपत्ते: संशय:। तद्विप्रतिपत्तिमाह। पुरुषधर्मो ज्ञानमन्त:करणस्यत्विति। पुरुषचैतन्यमेकमेव कूटस्थनित्यं सत्तत्तदर्थाकारपरिणतबुद्धितत्त्वप्रतिबिम्बविभ्रमवशाद्भिन्नमिवोपजनापायधर्मकं विज्ञानमिति च वृत्तिरिति चाख्यायते। इच्छाद्वेषादयस्तु वस्तुत उपजनापायधर्माणो ऽन्त:करणस्येति दर्शनं तत्प्रतिषिध्यते।
	ज्ञस्ये--त्यो: ( सू. 35 )।। प्रतिवृत्त्यञ्चतीति स चात्मा चेति प्रत्यगात्मा तस्मिन्। एतदुक्तं भवति। ज्ञानसामानाधिकरण्येनोपलब्धेरन्यदीयानामिच्छादीनामन्यस्याप्रत्यक्षीकरणात्तत्करणे वा मैत्रगतानामपि चैत्रेण ग्रहणप्रसङ्गाद अन्त:करणवृत्तीनां च गुणान्तराणां नित्याप्रत्यक्षत्वादात्माश्रिता एवेच्छादयो नान्त:-- करणाश्रया इति ।। 34 ।।

3.2.35
	अत्रान्तरे लब्धावकाशो भूतचैतनिक: प्रत्यवतिष्ठते।
	तल्लि--ध: ( सू. 36)।। ( 428 । 4 ) यदि यस्यारम्भनिवृत्ती तस्येच्छाद्वेषौ यस्य चैतौ तस्य चैतन्यं हन्तायातमनेन क्रमेण भूतचैतन्यमस्मदभिमतं भूतेष्वेव कायाकारपरिणतेषु आरम्भनिवृत्तिदर्शनादित्यर्थ: ।। 35 ।।

3.2.36
	परश्वादिष्वित्यस्य तात्पर्यमाह वार्तिककार:। परश्वादिष्विति। ( 428 । 9 ) भूतचैतनिकस्तल्लिङ्गत्वादिति हेतुं स्वपक्षसिध्द्यर्थमन्यथा व्याचष्टे। अयं तर्हीति। शरीरेष्ववयवव्यूहभेददर्शनाच्च लोष्टादिषु ( अ ) शरीरारम्भकानामणूनां प्रवृत्तिभेदोऽनुमीयते ततश्चेच्छाद्वेषौ ताभ्यां चैतन्यमिति। त्रसं जङ्गमं विशरारु अस्थिरं कृमिप्रभृतीनां शरीरं, स्थावरं स्थिरं शरीरं देवमनुष्यादीनां, तद्धि चिरतरं वा व्रि (ध्रि) यते। तदेतद् दूषयति। कुम्भादिमृदवयवानामिति। कुम्भाद्यारम्भिकाणां मृदां व्यूहभेदादारम्भदर्शनाददर्शनाच्च सिकतानामारम्भनिवृत्योरनैकान्तत्वम् ।। 36 ।।

3.2.37
	तदेवं भूतचैतन्यसाधनं दूषयित्वा तेभ्योऽन्यस्य चैतन्ये साधनमाह।
	नियमानियमौ तु तद्वि शेषकौ (सू. 39)।। तयोरिच्छाद्वेषयोर्नियमानियमौ विशेषकौ। अयमेव चेच्छाद्वेषयोर्विशेषो यद्भूताश्रयत्वमनयोर्व्यावर्त्य तदितराश्रयत्वव्यवस्थिति:। तत्रानियमं तावदाह। ज्ञस्येच्छाद्वेषनिमित्ते प्रवृत्तिनिवृत्ती--स्पन्दास्पन्दौ, न स्वाश्रये--नेच्छाद्वेषयोराश्रये, किन्तर्हि प्रयोज्ये परश्वादावाश्रये, तत्र प्रयुज्यमानेष्वेव भूतेषु प्रवृत्तिनिवृत्ती स्यातां न सर्वेषु प्रयोजकेष्वपि शररादिष्विति। सेयमनियमोपपत्ति:। सार्वत्रिकत्वमनियम इति। एतदुक्तं भवति न शरीरमिच्छाज्ञानद्वेषाधार: इच्छादिजनितस्पन्दाधारत्वात् परश्वादिवदिति। 
तदेवमनियमे भेदकं व्याख्याय नियमं व्याचष्टे। यस्य तु चार्वाकस्य दर्शने ज्ञत्वाद्भूतानामिच्छाद्वेषनिमित्ते आरम्भनिवृत्ती स्वाश्रये शरीरादौ, तस्य चार्वाकस्य। यथा भूतानां गुरुत्वादिगुणान्तरनिमित्ता प्रवृत्ति: पतनादिलक्षणा, तस्यैव गुरुत्वादेर्गुणान्तरस्य प्रतिबन्ध आधारद्रव्यसंयोगेन तस्मान्निवृत्तिरपतनादिका, सा भूतमात्रे भवन्ती नियमेन व्याप्ता, न तु शरीरोपगृहीतेष्वेव भूतेषु, एवं भूतमात्रे ज्ञानेच्छाद्वेषनिमित्ते प्रवृत्तिनिवृत्ती स्वाश्रये स्याताम्। एतदुक्तं भवति ये ये पृथिव्यादिधर्मास्ते ते यावत््पृथिव्यादिभाविनो दृष्टा: यथा गुरुत्वादय: ज्ञानेच्छादयोऽपि चेत्पृथिव्यादिधर्मास्तैरप्यवश्यं यावत्पृथिव्नयादिभाविभिर्भवितव्यं न तु घटादौ दृश्यन्ते तस्मान्न पृथिव्यादिधर्मा ज्ञानादय इति। अत्र च भाष्यकृता सार्वत्रिकत्वप्रसङ्गविवक्षया नियमशब्द: प्रयुक्त: असार्वत्रिकत्वविवक्षया त्वनियमशब्द:। वार्त्तिककृता तु प्रयोज्य एवेत्यवधारणं विवक्षित्वा प्रादेशिके नियमशब्द: प्रयुक्त:। सार्वत्रिके तृक्तनियमरूपावधारणाभावादनियमशब्द इति विवक्षाभेदाश्रयादविरोध इति।
	यस्तु नियमं मदशक्त्या व्यभिचारयेद् यथा किल किण्वादय: परिणामविशेषवन्तो मदिराभावमापन्ना 
मदयन्ति एवं कायाकारेण परिणतानि पृथिव्यादीनि चेतयन्ते नान्यथा तेन घटादिष्वप्रसङ्ग इति, तं प्रत्याह एकशरीरे चेति। यथा मदिरावयवेषु प्रत्येकमेव मदशक्तिरस्ति न पुन: समुदायमात्रसमवायिनी एवं शरीरावयवेष्वपि प्रत्येकमेव चैतन्येन भवितव्यम्। न च वैयात्यात् कायसमुदायाश्रयमेव चैतन्यं नावयवाश्रपयमिति शक्यमास्थातुं त्रिचतुरावयवच्छेदेऽपि चैतन्योपलम्भात्। तस्मादवयवानां प्रत्येकं चैत्न्ये शरीर एकस्मिन्बहवश्चेतना: स्यु:। भवतु किं नो बाध्यत इति चेन्न। विरुद्धाभिप्रायत्वेन स्वतन्त्राणां न किंचिदपि कार्यं जायेत। न च बहूनामेकाभिप्रायनियमो दृष्ट: काकतालीयन्यायेन स्यादेकाभिप्रायत्वं न पुनरस्य नियमो दृष्टचर इति प्रसिद्धत्वाद् दूषणमेतदुपेक्ष्य प्रत्ययव्यवस्थाऽनुमानं न भवेदिति दूषणमुक्तम्। एकस्मिन् शरीरे प्रत्ययानां परस्परप्रतिसन्धानं पश्यामो न शरीरान्तर इति व्यवस्था। सेयं यद्येकस्मिन् शरीरे एक एव चेतनो न चासौ शरीरान्तरे ततो भवेन्नान्यथेत्यर्थ:। क्वचित्पाठ: प्रत्ययव्यवस्थानानुमानं स्यादिति स सुगम एव। 
	नियमानियमाविति यदुक्तं तत्रानुमानमेव सूचयति भाष्यकार:। दृष्टश्चान्यगुणनिमित्त: प्रवृत्तिविशेष इति। हिताहितप्राप्तिपरिहारहेतु: परिस्पन्द: प्रवृत्तिविशेष:। सो ऽयं प्रयोग: त्रसस्थावरशरीरेषु प्रवृत्ति: स्वाश्रयव्यतिरिक्ताश्रयगुणनिमित्ता प्रवृत्तिविशेषत्वात्, परश्वादिगतप्रवृत्तिविशेषवदिति। न केवलं शरीरस्य प्रवृत्तिविशेषो ऽन्यगुणनिमित्त: भूतानामपि तदारम्भकाणां प्रवृत्तिविशेषो ऽन्यगुणनिबन्धन एवेत्याह। तदवयवव्यूहलिङ्ग इति। 
	नेन्द्रियार्थयोर्विनाशे ऽपि ज्ञानावस्थानादिति च समान इति। यथा हीन्द्रियार्थयोर्विनाशेऽपि ज्ञानावस्थानान्नेन्द्रिनयार्थयोर्गुणो ज्ञानमेवं बाल्यकौमारयौवनवार्द्धकावस्थासु शरीरविनाशे ऽपि ज्ञानावस्थानान्न शरीरगुणो ज्ञानमित्यर्थ:। अपि च ज्ञस्येच्छाद्वेषनिमित्तत्वादारम्भनिवृत्त्योरित्यत्रारम्भनिवृत्तिशब्देन न  प्रवृत्तिनिवृत्तितमात्रमभिमतमस्माकमपि तु हिताहितप्राप्तिपरिहारार्थ: स्पन्दविशेष:। तमिमं प्रवृत्तिविशेषमविज्ञाय त्वया प्रवृत्तिसामान्येन प्रत्यवस्थितमित्यप्रतिपत्तिस्ते निग्रहस्थानमित्याह भाष्यकार:। क्रियामात्रमिति। तद्वार्तिककारो व्याचष्टे। अन्यथा ऽभिधानाच्चायुक्तमिति शेष: ।। 37 ।।

3.2.38
	स्यादेतत्। यथोक्तहेतुत्वादित्यादयो वक्ष्यमाणसूत्रगता हेतवो भूतेन्द्रियचैतन्यप्रतिषेधे ऽपि समाना इति कस्मान्मनोमात्रे चैतन्यं प्रतिषिध्यते न भूतेन्द्रियम नसमित्यत आह। भूतेन्द्रियमनसामिति ( 429 । 3 ) ।
	यथो--स: (सू. 39)।। यथोक्तहेतुत्वादिति व्याचष्टे। इच्छाद्वेषप्रयत्नसुखदु:खज्ञानान्यात्मनो लिङ्गमित्यत आत्मलक्षणात्प्रभृति तल्लक्षणपरीक्षापर्यवसानं यावदुक्तं तत्संगृह्यते। अत्र च हेतुशब्देनेच्छादिसूत्रं सुसंगृहीतं भावप्रत्ययेन हेतुत्वविषया परीक्षोपलक्षिता। वार्त्तिकं यथोक्तहेतुत्वादिति। दर्शनस्पर्शनाभ्यामेकार्थग्रहणादित्येवमादीनां हेतूनामुक्तहेतुत्वं तस्मादिति योजना। तदनेन भाष्यगतप्रभृतिपदार्थो विवृत:। तन्वेते यथोक्ता हेतव: परै: प्रतिषिद्धा इत्यत आह। अप्रतिषेधात्। वाङ्न्यात्रेण प्रतिषिद्धा न वस्तुत इत्यर्थ:। धारणप्रेरणव्यूहनक्रियासु यथायोगं शरीरेन्द्रियाणि परतन्त्राणि भौतिकत्वाद् घटादिवदिति, मनश्च परतन्त्रं करणत्वाद्वास्यादिवदिति कस्यचित्प्रयत्नवशात्प्रवर्तन्ते चैतन्ये पुन: स्वतन्त्राणि स्यु:। तथा च पारतन्त्र्यप्रसाधकानुमानविरोध इत्यर्थ:। 
	यस्तु कश्चिदभ्युपेतवेदप्रामाण्य: पुरुषमचेतनं फलभागिनमभ्युपगम्य शरीरादीनां चैतन्यं रोचयते तं प्रति तेषामचैतन्ये 
हेतुमाह। अकृताभ्यागमाच्च। उपदेशफलं हि कर्तरि, कर्त्रपेक्षितोपायताभिधानलक्षणत्वादुपदेशस्य। यथाऽऽह स्मात्र भगवाञ् जैमिनि:, शास्त्रफलं प्रयोक्तरि तल्लक्षणत्वादिति। उपपादितं चैतदस्मार्भिविधिर्विधायक इत्यत्रान्तरे। स्वर्गकामो यजेतेति च कर्त्रभिप्रायफलावगमाद् अत्रैवात्मनेपदस्मरणात् य एव कर्मण: कर्ता स एव तत्फलस्य भोक्तेति  सर्वैरास्तिकपथानुसारिभिरभ्युपेयम्। शरीरादीनां चैतन्ये चेतनस्य स्वातन्त्र्यात्त एव कर्मण: कर्तार:, न चैतेषां भस्मसाद्भूतानामामुष्मिकफलशालितासम्भव इत्यात्मनोऽचेतनस्य तद्भागिताऽभ्युपगन्तव्या, तथा च तै: शरीरादिभि: कर्म कृतं पुरुषेण भुज्यत इति शास्त्रप्रतिक्षिप्ताकृताभ्यागमकृतनाशदोषप्रसङ्ग:। अचैतन्ये तु शरीरादीनां देहाद्यतिरिक्तस्य च पुरुषस्य चैतन्ये पुरुष: स्वातन्त्र्यात्कर्ता तत्प्रयोज्यतया शरीरादीनि तत्साधनानीति तत्साधनस्य स्वकृतकर्मफलोपभोग इति न शास्त्रव्याकोप: नापि प्रेक्षावत्प्रवृत्तिविरोध इति भाव: ।। 38 ।।

3.2.39
	अथायं सिद्धोपसंग्रह: उपसंहार इत्यर्थ:। उपपत्तिपदार्थव्याख्यानमप्रतिषेधादिति। भाष्यं कायस्यभेदाद्विनाशादिति। अप्रतिसंहितमिति। पूर्वेद्युरर्द्धकृतानामपरेद्यु: परिसमापना दृष्टा मया ऽऽरब्धं मयैव परिसमापनीयमिति प्रतिसन्धाय, अप्रतिसन्धाने तु न परिसमापयेयु: परिसमापने वा चैत्रारब्धमपि मैत्र: परिसमापयेद् यत: स्वयमारब्धात् परारब्धमव्यावृत्तमविशिष्टं स्वस्यापि परत्वादपरिनिष्ठं च कर्मजातं स्यात्। तथा हि वैश्यस्तोमे वैश्य एवाधिकारी न ब्राह्मणराजन्यौ एवं राजसूये राजैव न ब्राह्मणवैश्यौ एवं सोमसाधनके यागे ब्राह्मण एवाधिकृतो न राजन्यवैश्यौ शूद्रकश्चानधिकृत एवेति परिनिष्ठा सा बुद्धिसंततिमात्रे न स्यात्, कुत: सल्लक्षणानां सर्वेषामेव त्रैलोक्यवैलक्षण्येन भेदात् अन्यापोहसामान्यस्य च व्यावर्तितत्वादित्यर्थ:। अप्रतिसंहितत्वे हेतुमाह। स्मरणाभावादिति ।। 39 ।।

3.2.40
	त्रिकालव्यापिनी ज्ञानशक्तिरेव ज्ञस्वाभाव्यं तच्चाकाशादिभ्यो व्यावृत्तं त्रिकालव्यापि स्वरूपमेवात्मन: ।। 40 ।।

3.2.41
	स्मृतिहेतूनामयौगपद्यादित्येतत्िसंहावलोकितन्यायेन पृच्छत्यनन्तरसूत्रमवतारयितुं स्मृतिहेतूनामिति। तात्पर्याभिधानपुर: सरं सूत्रमवतारयति। स्मृतिकारणानामिति ( 430 । 1 )।
	प्रणि--भ्य: (सूत्र. 42)।। भाष्यं सुस्मूर्षया मनसो धारणमिति। तेषु तेषु विषयेषु प्रसक्तस्थ मनसस्ततो निवारणमित्यथ:। सुस्मूर्षितलिङ्गानुचिन्तनं वा साक्षाद्वा धारणं तल्लिङ्गे वा प्रयत्न इत्यर्थ:। निबन्ध: खल्विति। यथा अत्रैव प्रमाणदयो ऽर्था एकग्रन्थोपात्ता अन्योन्यस्मृतिहेतव:। आनुपूर्व्या वा। यथा प्रमाणपदार्थं स्मृत्वा प्रमेयं स्मरति। इतरथा वा। यथा निग्रहस्थानानां प्रमाणानां स्मृत्वा प्रमेयं स्मरति। निबन्धस्य व्याख्यानान्तरमाह। धारणेति। धारणाशाखं जैगीषव्यादिप्रोक्तं तत्कृता ज्ञातेष्वेव वस्तुषु नाडीचक्रहृत्पुण्डरीककण्ठकूपनासाग्रता लुललाटब्रह्मरन्ध्रादिषु स्मर्तव्यानां बीज (रूप) संस्थानास्त्राभरणभृतां च देवतानामुपविक्षेप: समारोप:  तथा तत्र देवता: समारोपितास्तास्तत्तदवयवग्रहणात् स्मर्यन्त इत्यर्थ:। अभ्यासजनित: संस्कार आत्मगुणो ऽत्राभ्यासशब्देनोच्यते। तेन आदरप्रत्ययावपि संगृहीतौ भवत:। तयोरप्यभ्यासवत्संस्काराधानद्वारेणैव स्मृतिहेतुत्वात्। अपि च स्मृतिकारणानां नासमावेशो विवक्षित: नेन संस्कारेण स्मृतिहेतूनां सर्वेषामेव प्रणिधानादीनां समावेश एव। निबन्धादिभिस्तु यथायोगं समावेशासमावेशावूहनीयाविति। अयत्रत उपलब्धं लिङ्गं पुनरिति। संयोगिन उदाहरणं धूमो ऽग्नेरिति। समवायिन उदाहरणं कुड्यादिव्यवहिताया गोरव्यवहितप्रत्यक्षं विषाणं गवा सहास्ति विषाणस्य समवाये इति समवायि विषाणमुक्तम्। न तु तद्गवि समवायि गोरेव स्वावयवे विषाणादौ 
समवायात्। एकार्थसमवायीत्यस्य एकार्थस्य समवाय एकार्थसमवाय: स यस्यास्ति स एकार्थसमवायीत्यर्थ:। तदेतदुदाहरणं यथा पाणि: पादस्येति। एकस्य खल्वत्रावयविन: समवाय: पादे च पाणौ च तौ पाणिपादावेकार्थसमवायवन्तौ तत्रैकेनैकार्थसमवायवता प्रत्यक्षेणाप्रत्यक्ष एक: स्मर्यत इति। यदा त्वेकस्मिन्नेर्थे समवाय इत्यर्थस्तदा रूपं स्पर्शस्येत्युदाहरणम्। खाभाविकाविनाभावयुक्तं लिङ्गं साङ्केतिकं तु चिह्नमिति विशेष:। ग्रामणीर्नायक:। यद्यपि सर्वत्र प्रणिधानादौ सम्बन्ध: संप्लवते तथा ऽपि प्रणिधानादिपरिहाण्या सम्बन्धान्तरे गोबलीवर्दन्यायेन सम्बन्धशब्दो वर्तते। न च 
सम्बन्धशब्देन सर्वसंग्रहादनर्थकमितरपदोपादानमिति वाच्यम्। उक्तमत्र भाष्यकृता ऽन्यत्र वाक्यलाघवं नाद्रियाते सूत्रकार इति। शिष्यधीप्रसादश्चैवं भवति विशिष्याभिधानादिति। आनन्तर्यादिति। ब्राह्मे हि मुहूर्ते प्रबोधानन्तरमुत्थानं ततो मूत्रं तत: शौचं ततो सुखप्रक्षालनदन्तधावनादीनि इति। वियोगादिति शोकमुपलक्षयति। ततो ऽपि शोकविषयस्य स्मरति। एककार्यादिति। यथा सप्तदशावराणामृद्धिकामानामेकं सत्रं कार्यम्। तत्रैकं यजमानं दृष्ट्वा यजमानान्तरं स्मरति। अतिशायात् यथा ब्रह्मचारी उपनयनविद्याविनयातिशयोत्पादकमाचार्यं स्मरति। प्राप्तेस्तु यथा प्रार्थको (?) यतो ऽनेन मिष्टमन्नं प्राप्तं प्राप्तव्यं वा तमभीक्ष्णं स्मरति। इच्छा स्नेह:। स तु भ्रात्रादिषु द्वेष: प्रतिकूले दारादौ, ताभ्यामपि च तद्विषयं स्मरति। क्रियया कार्येणेत्यर्थ:। धर्माद्पव देवाभ्यासजनितेन धर्मेण जातिं स्मरति पूर्विकाम्। एवं जातमात्रस्य सुखादिसाधनस्मरणं धर्माधर्माभ्यां द्रष्टव्यम्। ननून्मादादयो ऽपि स्मृतिहेतवो लोकसिद्धास्तत्किं तेऽपि नोक्ता इत्यत आह। निदर्शनमात्रं चेदं स्मृतिहेतूनामिति ।। 41 ।।

3.2.42
	तदेवं सिंहावलोकितं समर्थ्य प्रकृतायामेव बुद्धौ विचारमारभते। अनित्यायां च बुद्धाविति ( 430 । 9 ) द्रव्याश्रितत्वादित्युच्यमाने ऽपि चक्षुरादिगतै रूपादिभिर्व्यभिचारो ऽत आह। व्यापकद्रव्याश्रितत्वादिति। तथाऽप्यात्मत्वादिभिरनेकान्तो ऽत आह जातिमत्त्वेसतीति। तथापि विभुत्वेन परिमाणेना नेकान्तो ऽत आह। अस्मदादिप्रत्यक्षत्वे सतीति। कर्मादिसन्तानविषया बुद्धय आशुतरविनाशिन्य:। अत्र यदि प्रकाशकत्वादित्युच्येत तत आत्मना ऽनेकान्तोऽत आह। करणत्वे सतीति। तथाऽपि मन: श्रोत्रादिभिरनेकान्तोऽत आह प्रत्यर्थेति। एका बुद्धिरेकविषया न विषयान्तरविषया एवमन्या अपि बुद्धय: स्वविषयमात्रे पर्ववसिता: न मन:श्रोत्रादि तथा नानाविषयत्वात्तस्येति। ननु प्रत्यर्थनियतत्त्वमव्यापकं युगपदनेकार्थसन्निकर्षे सति नानाविषया ऽप्येका बुद्धिरुपजायते ऽत आह। प्रतिक्षण कर्मणो ऽर्थस्यापूर्वस्योत्पत्तौ सत्यां तत्कार्याता बुद्धेरयुगपदुत्पत्तौ कारणक्रमानुविधानात्कार्यक्रमस्य प्रत्यक्षबुद्धेर्विषयकारणत्वात्। एकैकश्चासौ विषय: क्रमोत्पादवान्कारणमिति क्रमवतीनां बुद्धीनां सर्वासामेव सिद्धं प्रत्यर्थैकानियतत्वम्। नियमश्च तज्जातीयकर्मान्तरापेखया न तु द्रव्यापेक्षया, तेन कर्मबुद्धेर्द्रव्यादिविषयत्वेऽपि प्रत्यर्थनियमाविरोध:। प्रत्यर्थनियतत्वविशेषणयोगाच्च प्रागात्मना ऽनैकान्तिकत्वाशङ्कायां करणत्वं विशेषणमिति। 
	प्रयोगान्तरमाह। अथ वेति। सुखत्वादिभिरनैकान्तिकत्वं मा भूतद उक्तं गुणत्वेसतीति ( 431 । 1 )। रूपादिभिर्व्यभिचारनिवृत्त्यर्थमुक्तमबाह्येति। 
	अवस्थितग्रहणेऽपि प्रत्यक्षनिवृत्तेर्ध्वंसिनीति। यद्यपि शक्यं वक्तुं स्पर्शादिबुद्धिरेकैव तावन्तं कालमवस्थिता व्यवधानादिना ऽर्थसन्निकर्षविनाशाद्विनङ्क्ष्यति, निमित्तकारणविनाशो ऽपि कार्यविनाशहेतुर्दृष्टो ऽपेक्षाबुद्धिविनाशाद् द्वित्वविनाशवदिति तथा ऽपि क्षणिकत्वे हेत्वन्तरादेव सिद्धे बुद्धीनामभ्युच्चयमात्रतयैतद् द्रष्टव्यम्। तथा हि क्षणविध्वंसिवस्तुविषयबुद्धिक्षणिकत्वसमर्थनेनैव स्थायिवस्तुविषयबुद्धिक्षणिकत्वसमर्थनमपि सूचितम्। स्थिरगोचरा बुद्धय: क्षणिका: बुद्धित्वात्कर्मादिबुद्धिवदिति। बुद्धिरेव स्मर्त्री ग्रहीत्री चेत्यात्मभावं बुद्धावारोप्य शङ्क्तते। स्मृतेरवतिष्ठत इति चेदिति। निराकरोति। नात एवेति। न हि बुद्धि: स्मर्त्री येन तदभावे स्मृतिर्नोत्पद्येत, अपि त्वात्मा, स च नित्य:, बुद्धिसद्भावस्तु स्मृतिविरोधीत्यर्थ:। अथ यदि बुद्धिर्नास्ति कुतस्तर्हि स्मृतिरुत्पद्यते न ह्यकारणं कार्यं भवति। न चात्ममात्रं कारणं मा भूदात्मनो नित्यत्वेन स्मृत्युत्पादो ऽपि नित्य: तस्मात्स्मृत्युत्पादो ऽपि लिङ्गं बुद्ध्यवस्थान इत्यत आह। अन्यतश्च तद्भावादिति। स्यादेतत्। बुद्धिज: संस्कारश्चेत्स्मृतिहेतुरथ यावत्संस्कारं स्मृति: स्यादत आह। तत। प्रणिधानादीति। न संस्कारोऽस्तीत्येतावता स्मृतिरपि तु तत्प्रबोधात्। प्रबोधश्च कादाचित्क: कादाचित्कत्वात् प्रणिधानादेरित्यर्थ: ।। 42 ।।

3.2.43
	बुद्धिस्थैर्यवाद्याह। यद्यनवस्थायिनीति ।। 43 ।।

3.2.44-45
	दूषयति। न विरोधादिति। ( 432 । 5 ) बुद्धिमात्रस्य स्थायित्वं प्रतिज्ञाय विद्युत्संपातजाताया 
घटादिबुद्धेरनवस्थायित्वाभिधानं विरुद्धमित्यर्थ:। अव्यक्तग्रहणस्यान्यथासिद्धत्वं चाह। अव्यक्तग्रहणस्येति। धर्मिग्रहणहेतोर्भेदात्। अव्यक्तश्च यो धर्मिग्रहणे हेतु: सामान्यमात्रवन्तं धर्मिणं गृह्णाति तद्वशादव्यक्तग्रहणं यस्तु सामान्यविशेषवन्तं तद्वशाव्द्यक्तग्रहणमित्यर्थ:। धर्मिणं त्वनाश्रित्य स्वे विषये ग्रहणानां तदसम्भवात् व्यक्तत्वादित्यर्थ:। धर्मिणमनाश्रित्येत्यविद्वान् शङ्कते। लोकविरोध इति चेदिति। धर्मिग्रहणमाश्रित्य निराकरोति। नान्यथेति। दोषान्तरमाह। अनैकान्तिकत्वाच्चेति। वार्त्तिकव्याख्यानेनैव भाष्यव्याख्या ।। 44-45 ।।

3.2.46
	शरीरेति(433।9)। पूर्वं हि भूतेन्द्रियमनसां चैतन्यं साक्षान्निराकृतमुपक्षेपात्तु शरीरस्य, संप्रति तु शरीरस्यैव साक्षाच्चैतन्यं निरस्यतइति तात्पर्यभेदादपुनरुक्तम्। वस्तुतस्तु पौनरुक्त्यपरिहारं भाष्यकार: प्रकारान्तरेण प्रकरणान्ते वक्ष्यति। तद्गुणत्वं तत्रोपलब्ध्या सिध्यति। अबाधितयेति शेषि: ।। 46 ।।

3.2.47
	न कारणानुच्छेदात्--चेतनाया:, शरीरमस्या: कारणं तच्चानुच्छिन्नं, संस्कारस्य तु कारणस्योच्छेद इति द्रष्टव्यम् ।। 47 ।।

3.2.48
	तच्च न, पाकजगुणान्तरोत्पत्तेरिति। नात्यन्तिक: परमाणौ वा पिठरे वा रूपाभाव इत्यर्थ: ।। 48 ।।

3.2.49
	तदेवमात्यन्तिकानात्यन्तिकत्वं वैधर्म्यमुत्क्वा सप्रतिद्वन्द्वित्वासप्रतिद्वन्द्वित्वं वैधर्म्यान्तरमाह इतश्च। प्रतिद्वन्द्विसिद्धे: पाकजानाम्(435।8) तव्द्यभिचारोद्भावनेन चैतन्यस्य यावच्छरीरभावित्वाप्रतिषेध: ।। 49 ।।

3.2.50
	प्रत्ययव्यवस्थाप्रसङ्गात्। (436।3) यथा देवदत्तस्य ज्ञानं न यज्ञदत्त: प्रतिसंधत्ते किं तु देवदत्त एवेति व्यवस्था एवमेकस्मिन् शरीरे अवयवान्तरज्ञानमवयविनो वा ज्ञानं न प्रतिसंधत्ते इत्यर्थ: ।। 50 ।।

3.2.51
	दृष्टान्तसूत्रमिति। न करचरणादयश्चेतना: शरीरावयवत्वात् केशनखादिवादिति दृष्टान्तार्थं सूत्रमित्यर्थ: ।। 51 ।।

3.2.52-54
	त्वक््पर्यन्तत्वादिति। शरीरावयवत्वं केशनखादीनां हेतुरसिद्ध: इन्द्रियाश्रयत्वं शरीरलक्षणं, तद्यत्र शरीरं समवेतं तेनेन्द्रियाश्रयेणावश्यं भवितव्यम्। त्वक््पर्यन्तश्चावयवसमूहस्तथा, न तु केशनखादयस्तादृशा इति न शरीरावयवा इत्यर्थ: ।। 52-54 ।।

3.2.55
	रूपादीनां त्वितरेतरवैधर्म्यमननुसंहितं च--शरीरगुणत्वेनानन्वितमित्यर्थ:। न हि येषां चाक्षुषत्वरासनत्वादिरूपवैधर्म्ययोगस्ते न शरीरगुणा इति दृष्टम्। अव्यावृत्तं च शरीरगुणानां तादृशवैधर्म्यदर्शनात्। तस्मादशरीरगुणत्वान्वयव्यतिरेकाभावाद्वैधर्म्यमात्रमेतत्। बाह्यकरणप्रत्यक्षाप्रत्यक्षशरीरगुणवैधर्म्यं मानसप्रत्यक्षत्वमन्वयव्यतिरेकि तु चेतनाया: शरीरगुणत्वसाधनं न भवति। अपि तु तदन्यगुणत्वसाधनमित्यर्थ:। विशेषप्रतिषेधस्य शेषाभ्यनुज्ञाहेतुत्वादिति। 
	ये हेतव इति(437।2)बहुवचनं हेत्वेकदेशविवक्षया। न शरीरगुणश्चेतना अयावद्द्रव्यभावित्वादित्युच्यमाने संस्कारेणानेकान्त इत्यत उक्तं निमित्तान्तराभाव इति। तथा ऽपि पाकजेन गुणेनानेकान्त इत्यतउक्तं विरोधिगुणादर्शने चेति। शरीरव्यापित्वादिति। न साधनमिति। प्रसङ्गो हि न साधनं हेतोभावात्। यथा ऽऽहुरस्ति प्रसङ्गो न प्रसङ्गसाधनमिति। बाह्यकरणाप्रत्यक्षत्वादिति। न च गुरुत्वादिभिरनेकान्त:। तेषां खल्वप्रत्यक्षत्वमेव। न तु बाह्यकरणप्रत्यक्षत्वमिति भाव: ।। 55 ।।

3.2.56
	मन:स्वरूपपरीक्षायां भाष्यवार्त्तिके निगदेनैव व्याख्याते ।। 57 ।।

3.2.57-59
	संस्त्यानं स्थानम् ।
	मनसि विचार्यमाणे क: सम्बन्ध: शरीरोत्पत्तिनिमित्तविचारस्येत्यत आह। मनस: खल्विति। (438।10)मन एवाधिकरणविचारेणापि परीक्ष्यतइति नासम्बन्ध: शरीरोत्पत्तिनिमित्तविचारस्य। परित ईक्षा परीक्षा सा च स्वरूपतश्च सम्बन्धितश्च, शरीरं च मन:सम्बन्धि तदधिकरणत्वान्मनस: तस्मान्मनस एव परीक्षा या शरीरस्येत्यर्थ: ।। 57-59 ।।

3.2.60-61
	उत्पत्तिसमकालमिति। (439।1) सममिव समम्। उत्पत्त्यनन्तरमित्यर्थ:। क एवमाह न ददातीति। यदि समग्रं भवति तत उत्पत्त्यनन्तरं दास्यत्येवत्यर्थ:। विपच्यमान: कर्माशय इति। स्वफलं भोजयन्नित्यर्थ:। यानि वा प्राण्यन्तराणि तस्य कर्मण: समानोपभोगानीति। तद्यथा किंनरत्वनिर्वर्त्तनीयं कर्म स्त्रीपुंसभोग्यं स्त्रीपुंसयोरन्यतरकर्मप्रतिबन्धे फलं न ददातीति। यानि प्राण्यन्तराणि स्नेहविषया भ्रात्रादयस्तस्य कर्मणो भागीनीति। कर्मफलानामन्नाद्याश्वग्रामादीनां भागित्वात्कर्मभागीनीत्युच्यन्ते तेषां प्राणिपनां कर्मभिरभाग्यादिशब्दवाच्यै: प्रतिबन्धादिति। तस्य वा कर्मण: सहकारिधर्माधर्मलक्षणं निमित्तं नास्तीति। अयमर्थ:। दृष्टानां सेवादिकर्मणां व्यभिचाराद्ग्रामादिलाभेऽदृष्टं कारणं कल्पनीयम्। यथा ऽऽहु:।
	"तच्चैव तत्र कारणं शब्दश्चेति" दृष्टं सेवादिच कारणम्। शब्दश्चेति विषयिणा तद्विषयमदृष्टमुपलक्षयति। ते च ग्रामादयस्तस्माददृष्टादुपजायमाना अन्तरा विघ्ननाशाय देवतानमस्कारादिजनितमपि धर्ममपेक्षन्ते, तस्मात् प्रारभवीयेन धर्मेण स्वफलनिर्वर्त्तनाय धर्मान्तरं सहकार्यपेक्ष्यते, सहकारिणां च वैचित्र्यात्प्रतिबन्धापगमहेतोरपि सहकारित्वाविरोध:। तेन कर्मण: सहकारिनिमित्ताभावात्प्रतिबद्धमदृष्टं फलं न जनयतीत्यर्थ:। तस्य वा कर्मण: सहकारिण: कारणस्य गरीयसा कर्मान्तरेण प्रतिबन्धात्फलस्यानारम्भ:। एवं स्वकर्मणां सहकारिनिमित्ताभावप्रतिबन्धाबुत्क्वा समानोपभोगसत्त्वान्तरकर्मणामपि सहकारिनिमित्ताभावप्रतिबन्धौ दर्शयति। सत्त्वान्तरकर्मणां चेति। 
	रूपादिमत्त्वादित्युच्यमानेपरमाणुभिरनेकान्त: स्यादत आह। बाह्यकरणग्राह्यत्वे सतीति। इन्द्रियग्राह्यत्वे सतीत्येतावतैव सिद्धे इन्द्रियग्राह्यराशेर्बाह्यकरणग्राह्यं राश्यन्तरमित्येतावन्मात्रविवक्षया बाह्यकरणग्राह्यत्वे सतीत्युक्तम् ।। 60-61 ।।

3.2.62
	सिकतादिदृष्टान्तस्य साध्यसमतयैव पुरुषार्थक्रियापसामर्थ्यादित्यस्य हेतोरनैकान्तिकत्वोद्भावनमपि प्रत्युक्तम् । सिकतादीनामपि कथं चित्पुरुषार्थहेतुत्वात्तत्सर्ग: पुरुषगुणपूर्वक इत्युक्तम् ।। 62 ।।

3.2.63
	मा भूद्वा पुरुषगुणपूर्वकत्वं सिकतादिसर्गस्य, तथा ऽपि शरीरस्योत्पत्त्यादि परिभावयन्त: सिकतादिभ्यो वैषम्यं वीक्षमाणास्तद्विलक्षण्कारकणत्वमेव प्रतिषद्यामहे तथा च सिध्यति पुरुषगुणनिमित्ततेत्याह। विषमश्चायमुपन्यास इति। 
(440।16) ननु मातापितरौ न साक्षात् शरीरोत्पत्तौ कारणमित्यत आह मातापितृशब्देन लोहितरेतसी इति। अनुभवनीये इति भव्यगेयादिपाठात्कर्तरि कृत्य: ।। 63 ।।

3.2.64
	इतो ऽपि वैषम्यमित्याह।
	तथा ऽऽहारस्य (सू. 65)।। पूर्वसूत्रप्रतीकेन पूरयति। उत्पत्तिनिमित्तत्वादिति प्रकृतम्। कललरकण्डमांसपेश्यादयो लोहितरेतसो: शरीरारम्भकयो: परिणामभेदा: ।। 64 ।।

3.2.65
	प्राप्तौ--त् (सू. 66)।। दम्पत्यो: संयोग: प्राप्ति: तस्यामनियम: शरीरोत्पादस्य, तस्माद् दृष्टस्य व्यभिचारादस्ति तददृष्टं यत: शरीरसर्ग इत्यर्थ: ।
	पार्श्वस्थ: शङ्कते। सर्वात्मभिरिति। ननु यदीयेनादृष्टेन यच्छरीरमुपात्तं तत्तस्यैव भोगायतनं नानियम इत्यतआह। न च पुरुषगत इति। आत्ममन:सन्निकर्षजौ हि धर्माधर्मौ, सन्निकर्षश्च मनस: सर्वात्मभि: साधारण इति सर्वेषामेव धर्माधर्मौ, न पुन: कस्पय चिदेवासाधारणावित्यर्थ:। अस्योत्तरं शरीरेति ।। 65 ।।
	
3.2.66
	उक्तेनैवाभिप्रायेण शङ्कते तत्स्थता एकपुरुषस्थता कुत इति चेत्। उत्तरमान् स्वसंयोगेति। पुन: पृच्छति संयोगे कृतो नियम इति। (442।1) यथैवैकेनात्मना मन:संयुक्तमेवमात्मान्तरैरपि। एवं यथैकेन मनसा संयुक्तं एवमनोन्तरैपीति नात्ममन:सन्निकर्षे ऽस्ति विशेष इत्यर्थ:। उत्तरं न मनोनियमहेतुत्वादिति। अदृष्ट (नियम) निबन्धनो हि मनोनियम: मनोनियमनिबन्धनश्चादृष्टनियम:। अनादित्वाच्च बीजाङ्कुरवदन्योन्याश्रयो न क्षतिमावहतीत्यर्थ: ।। 66 ।।

3.2.67
	तदेवमात्मगुणनिबन्धने शरीरसर्गे व्यावस्था दर्शिता। ये तु मेनिरे न कर्मनिबन्धन: शरीरसर्गो ऽपि तु प्रकृत्यादिनिबन्धन:। प्रकृतयो हि स्वयमेव धर्माधर्मरूपनिमित्तानपेक्षा: सत्त्वरज स्तमस्तया प्रवृत्तिशीला: स्व स्व विकारमारभन्ते, प्रतिबन्धापगममात्रे तु धर्माधर्मावपेक्षन्ते तद्यथा कृषविल: केदारादां 
पूर्णात्केदारान्तरमपूर्णमापिप्लावयिषुरषां सेतुमात्रं केदारमाप्लावयन्ति। एवमाप्लावयन्ति प्रकृतयो ऽपि विकारानिति। यथा ऽऽहु: 'निमित्तमप्रयोजकं प्रकृतीनामावरणभेदस्तु तत: क्षेत्रिकवदिति। 
	तान् प्रत्याह। एतेनानियम: प्रत्युक्त: (सू. 68)। एतेन कर्मसापेक्षाणां भूतानां शरीरसर्गे अनियमाभिधानेन तन्निरपेक्षाणां व्यतिरेकमुखेनानियम: प्रत्युक्त:। नियमो व्याप्ति: साधारणविग्रहवत्त्वं सर्वात्मनाम्। अनियमस्त्वव्याप्ति: कस्य चिदात्मन किं चिच्छरीरं कस्य चित्किं चिदिति। प्रकृतिनिबन्धने हि शरीरसर्गे तस्या एकत्वात् सर्वात्मसाधारण्याच्च न शरीराणामस्त्यसाधारण्ये हेतु:। भूतग्रहणं तु प्रकृत्युपलक्षणार्थम् ।
	न केवलमकर्मनिमित्ते शरीरसर्गे साधारणविग्रहवत्त्वं दोष: अपि तु मोक्षो ऽपि न स्यादिति दर्शयितुं स्वपक्षे मोक्षमुपपादयति। उपपन्नश्चेति। सांख्यपक्षे तु न मोक्ष: स्यादिति दर्शयति। कर्मनिरपेक्षेष्विति ।। 67 ।।

3.2.68
	शङ्कते। तददृष्टकारितमिति चेदिति उपभोग्वशब्दाद्यदर्शनं प्रकृतिपुरुषभेदादर्शनं वा ऽदृष्टमुच्यते। तत्कारितमित्यर्थ:। निराकरोति एतस्मिन्निति। (443।4) यथा प्रागदर्शनमेवं निरोधसमाधे: पश्चादप्यदर्शनमित्यप्रवृक्तो ऽपि पुन: संसरेदित्यर्थ:। शङ्कामुत्थाप्य दूषयति। चरितार्थचेति। ननु न शब्दाद्युपभोगं पुरुषार्थं ब्रूमो येन चरितार्थता स्यात्। अपि तु पुरुषभेददर्शनं तच्चाद्यापि न भवतीत्यारभते शरीरमिति देशयति। पुरुषार्थेन च हेतुनेति।  चो ऽवधारणे पुरुषार्थेनैवेत्यर्थ:। परिहरति। तस्य--चाऽकरणादिति। चस्त्वर्थे। देश्यनिवृत्तौ। यदर्थं शरीराण्यारभते तन्न कृतमन्यत्तु कृतमितिकिं केन संगतमित्यर्थ:। 
शङ्कते दिदृक्षाविशेष इति। दर्शनं हि नञा पर्युदस्तमतस्तन्मूलां दिदृक्षां ब्रूते सा चापवर्गे नास्ति तस्मान्नापवृक्त: संसरतीत्यर्थ:। निराकरोति न प्रागिति। एतदुक्तं भवति। दिदृक्षा हि बुद्ध्याश्रया नासत्यां बुद्धावस्ति प्रकृतिपरिणामश्च बुद्धिस्तथा च सत्यां दिदृक्षायां बुद्धि: बुद्धौ सत्यां दिदृक्षेति परस्पराश्रयप्रसङ्ग:। न चानादिता परिहार:, सृष्ट्यादौ द्वयोरभावात्। अस्माकं तु प्रलयसमये धर्माधर्मसंस्कृतो ऽस्त्यात्मा मनश्चेति विशेष:। सत्कार्यमादाय शङ्कते। सर्वशक्तिमत्त्वादिति। निराकरोति। नापवर्गाभावप्रसङ्गादिति। (444।3) श्लिष्टं विभजते दिदृक्षावन्नानात्वदर्शनमप्यस्तीति। न तदर्थं प्रकृते प्रवृत्ति: तथा च न संसारस्तप्रध्वंसश्चापवर्गाभावान्नास्तीत्यपवर्गाभाव इत्यर्थ:। एतदेव स्फुटयति। विद्यमाने च नानात्वदर्शने तदर्थं प्रधानस्य प्रयुक्तिरयुक्ता तत: संसाराभावात्तत्प्रध्वंसो ऽपवर्गो न स्यादिति भाव:। तमेवापवर्गाभावं तद्विरोधिसंसारसत्त्वे दर्शयति। यदा च नानात्वदर्शनमिति। निदानानुच्छेदे निदानिनो नोच्छेद इत्यर्थ:। पुनर्विकल्पं दर्शयति। अज्ञानमदर्शनमिति चेति। विवेकज्ञानाभावस्य तुल्यत्वादित्यर्थ:। शेषमतिरोहितार्थमिति। 
	अपरे त्वार्हता अदृष्टं परमाणुगुणं वर्णयन्ति। पार्थिवानामणूनां मनसश्च स्वगुणप्रयुक्तं तच्छरीरमाविशति। तच्च स्वकादेवादृष्टात्पुद्गलस्य सुखदु:खोपभोगं साधयति। न तु पुद्गलस्पय धर्मो ऽदृष्टमिति। सांख्यवत्तेषामपि पुनस्तत्प्रसङ्गो ऽपवर्गे। एतदुपपादयति। परमाणुगुणस्येति ।। 68 ।।

3.2.69
	अपि चास्मिन् दर्शने प्रायणं न स्यादित्याह। मन: कर्मनिमित्तत्त्वादिति ।। 
	अस्मद्दर्शने तूपपद्यते प्रायणमित्याह। वर्तमानशरीरारम्भककर्माशयक्षये तु भविष्यद्देहान्तरारम्भककर्माशयान्तरादपसर्पणं मनस इति युक्तं प्रायणम्। उभयहेतुरिति। उपसर्पणापसर्पणहेतुरित्यर्थ: ।। 69 ।।

3.2.70
	ननु भवतु संयोगानुच्छेद: किं नोबाध्यतइत्यत आह। शरीरस्य नित्यत्वप्रसङ्गश्च प्रायणानुपपत्ते:। 
	संयोगाव्युच्छेदादित्यर्थ:। ननु सदकारणं नित्यमिति कथं सकारण शरीरे नित्यं भवेदित्यत आह। नित्यत्वप्रसङ्ग इति 
प्रायणानुपत्तिं ब्रूम:। विनाशानुपपत्तिरित्यर्थ:। यादृच्छिके अकारणके। प्रायणभेदो न स्यात्। दृष्टश्च प्रायणभेद: कश्चिद्गर्भस्य एव प्रैति कश्चिज्जातमात्र: कश्चित्कुमारक इत्यादिरिति अकारणस्य नित्यं सत्त्वमसत्त्वं वा स्यात्। गगनवत्तत्कुसुमवदित्यर्थ: ।। 70 ।।

3.2.71
	अकारणत्वादित्यस्य हेतोरनैकान्तिकत्वेन प्रत्यवतिष्ठते। अणुश्यामतावदिति ।। 71 ।।

3.2.72
	निराकरोति। एतच्च नेति (446।2)। प्रमाणेनाविषयीकृतमकृतम् प्रत्युत प्रत्यक्षागमविरुद्धमिति यावत्। तस्याभ्यागप्रोऽभ्युपगमस्तत्प्रसङ्गादित्यर्थ:। न च परमाणुश्यामताऽप्यकारणा पार्थिवरूपत्वात् लोहितादिरूपवदित्यनुमानेन तस्यापि पाकजत्वाभ्युपगमादिति भाव:। यथा श्रुति वा सूत्रार्थ:। अकृतस्य कर्मण: फलोपभोगप्रसङ्गादिति। यथा खलु परमाणुगुण एव नित्य: शरीराद्यारम्भकस्तथा ऽसौ नित्यत्वान्न केन चित् क्रियते। तस्याकृतस्यैव फलं पुरुषैरुपभुज्यते ततश्चायमास्तिकानां विहितनिषिद्धप्रवृत्तिनिवृत्तिनिचयो ऽनर्थक: शास्त्रप्रणयनं चाप्यनर्थकं भवेदिति भाव:। एतच्चातिविस्तृतं भाष्ये। तस्यार्थो निगदव्याख्यात: ।। 72 ।।

।। इति श्रीवाचस्पतिमिश्रविरचितायां न्यायवार्तिकतात्पर्यटीकायां तृतीयो ऽध्याय: समाप्त: ।।
