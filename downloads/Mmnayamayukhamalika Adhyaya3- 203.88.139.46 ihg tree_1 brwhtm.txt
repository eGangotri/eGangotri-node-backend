श्रीः
तृतीयोऽध्द्यायः।।
।।तृतीयस्याध्यायस्य प्रथमः पादः।।
प्रथमाधिकरणम्

	तदन्तरप्रतिपत्तौ रंहति संपरिष्वक्तः प्रश्र्ननिरूपणाभ्याम्।।1।।
	त्रयात्मकत्वात्तु श्रूयस्त्वात्।।2।।
	प्राणगतेश्च।।3।।
	अग्न्यादिगतिश्रुतेरिति चेन्न भाक्तत्वात्।।4।।
	प्रथमेऽश्रवणादिति चेन्न ताएव ह्युपपत्तेः।।5।।
	अश्रुतत्वादितिचेन्नेष्टादिकारिणां प्रतीतेः।।6।।
	श्राक्तं वाऽनात्मवित्वात्तथाहि दर्शयति।।7।।

	सर्वेषां वेदान्तानां सर्वविधारिधनिराकरणेन ब्रह्मणि समन्वयोऽध्यायद्वयेन प्रतिपादितः। तृतीयाध्याये तत्प्राप्तिसाधनमुपासनं सोपायं चित्यते। तत्रोपासनाप्राप्यवस्तुव्यतिरिक्ताद्वैराग्यं तावदुपासनारम्भेऽभ्यर्हित उपायः। तत्सिध्यर्थमिह परत्र च सञ्चरतो जीवस्य दोषाः प्रदर्श्यन्ते। तत्र देहाद्देहान्तरं गच्छन् जीवो देहान्तरारम्भहेतु- भिर्भूतसूक्ष्मैः वेष्टितो गच्छति, उत तदवेष्टित इति पञ्चाग्निविद्यागतप्रश्र्नप्रतिवचनयोर्भूतसूक्ष्मवेष्टनगमकत्व- सम्भवासम्भावाभ्यां संशयः। तत्र पूर्वपक्षः-- अवेष्टितो गच्छति। यत्र जीवो गच्छति, तत्र देहान्तरारम्भोऽस्ति चेदैहिकदेहारम्भकैकदेशानां भूतसूक्ष्माणां देहान्तरारम्भापर्याप्राप्तत्वेन तदारम्भाय अवश्यं भूतान्तरमेळेनापेक्षा- वश्यभावेनतैरेव पापात्रिकगदेहोत्पत्तिसम्भवात्, भोग्यजातवत्, परलोके एव देहान्तरारम्भपर्याप्तभूतानामपि लोभोपपत्तेः अणोर्जीवस्य स्वतागमनसम्भवेन तदर्थमपि भूतवेष्टनानपेक्षणात्। न च पंचाग्निविद्यगतप्रश्र्नप्रतिवच- नाभ्यां तद्वेष्टनसिद्धिः। तयोस्तदस्पर्शित्वात्। तथा हि- श्वेतकेतुमारुणेयं पांचालराजः प्रवाहणः 'वेत्थयथा पंचम्यामाहुतावापः पुरुषवचसो भवंती' ति पृष्ट्वा तस्मिन्निमं प्रश्र्नं प्रतिवक्तुमजानति तस्य पितरिचाजानति तत्पित्रा समगत्य पृष्टः प्रवाहणः स्वयमेव प्रश्र्नविषयान् निरूपयन् कास्ताः पंचाहुतयः यासामुत्तमायामाहुतावापः पुरुषशब्दाभिलपनीयतां भजंत इत्याकांक्षायां 'असौ वाव लोको गौतमाग्नि' रित्यादिना द्युपर्जन्यपृथिवी पुरुषयोषितः पंचाग्नित्वेन रूपयित्वा तेषु श्रद्धासोमवृष्ट्यन्नरेतोद्रव्यकाः पंचाहुतीरुपदिश्य तदनंतरं 'इति तु पंचम्यामाहुतावापः पुरुषवचसो भवंती' ति स्वपृष्टार्थनिरूपणं कृतवान्। नात्र प्रश्र्ने प्रतिवचने वा भूतानां श्रवणमस्ति। दूरे तत्संपरतिष्वक्तस्य जीवस्य। भूतेषु अपां श्रवणमस्ति। न तु तासां द्युपोकपर्यंतं गमनस्य, ततो योषित्यपर्यन्तं प्रत्यागमनस्य वा श्रवणमस्ति। तस्मात् भूतसूक्ष्मवोष्टितस्य इह परत्र च संचार इत्यत्र नास्ति प्रमाणमिति। एवंप्राप्ते सिद्धान्तः--- भूतसूक्ष्मैर्वेष्टित एव इह परत्र च संचरतीति प्रश्र्नप्रतिवचनाभ्यमवसीयते। प्रश्र्नप्रतिवचनयोरपां पुरुषशब्दाभिलपनीयत्व श्रवणं हि तासां पुरुषाधिष्ठानदेहारम्भकत्वेनैवोपपादनीयम्। देहारम्भश्च न केवलाभिरद्भिर्भवति। देहेस्नेहगन्धादिकार्यदर्शनेन तेजोबन्नस्य सर्गाद्यकाल एव त्रिवृत्कृतत्वेन च देहस्य त्र्यात्मकत्वात्। एवं त्र्यात्मकत्वेऽपि देहस्य लोहितादिभूयस्तया कार्यानुसारेण तदारम्भकभूतेष्वपां  भूयस्त्वादप्छब्देनाभिधानम्। अपि च अस्ति जीवस्य गताविंद्रियाणामपि गमनम्। न च तेषां शरीरमनाश्रित्य गमनमवस्थानमात्रं वा संभवति। जीवद्दशायामदंर्शनात्। न च तेषां स्वस्वकार्येषु प्रवृत्यर्थमेव देहाश्रयणं गमनमवस्थानं च स्वोपादानाश्रयाणामेव संभवतीति वाच्यम्। मार्गे चंद्रसंवादादिश्रवणेन तत्र स्वस्वकार्येषु प्रवृत्तेरपि सत्वात्। ननु 'यत्रास्य पुरुषस्य मृतस्याग्निं वागप्येति वातंप्राणश्चक्षुरादित्य'मित्यादिना मरणकाले प्राणानामग्न्यादिगतिश्रवणान्न तेषां जीवेन साकं  गतिरिति चेन्न। तस्य भाक्तत्वात्। 'ओषधीर्लोमानि वनस्पतीन् केशा' इत्योषधिवनस्पतीनगच्छद्भिर्लोमादिभिस्सहपाठात्। अतोऽग्न्यादिश्रुतिरधिष्ठातृदेवतापक्रमणपरा। ननु 
अद्भिर्भूतान्तरसंसृष्टाभिः परिष्वक्तो जीवो गच्छतीति प्रश्र्नप्रतिवचनाभ्यामवगम्यत इत्येतन्नोपपद्यते। द्युलोकाग्निविषये प्रथमेहोमे 'तस्मिन्नेतस्मिन्नग्नौ देवाः श्रद्धां जुह्वती'ति श्रद्धाया एव देवशब्दोक्तम्रियमाणेंद्रिय- कर्तृकहोमविषयत्व श्रवणादिति चेन्न। यतस्तत्रापश्श्रद्धाशब्देनोच्यन्ते, तदभिधान एव प्रश्र्नप्रतिवचनयोरुपपत्तेः। श्रद्धाशब्दस्य 'श्रद्धावा आपः' इत्यादिश्रुत्यन्तरेष्वप्सु ड़ृष्टप्रयोगत्वेन तल्लक्षकत्वोपपत्तेः। तथाऽपि, भूतपरिष्वक्तो जीवो गच्छतीतिययुक्तम्। 'श्रद्धां जुह्वती'त्यादि वाक्येषु जीवस्याश्रुतत्वादिति चेन्न। इष्टादिकारिणां प्रतीतेः। 'तस्मिन्नेतस्मिन्नग्नौ देवाश्श्रद्धां जुह्वती'त्येतदनन्तरस्या आहुतेस्सोमो राजां संभवतीत्यनेनेष्टापूर्तदत्तकारिणां द्युलोकभोगार्थलब्धदिव्यदेहेष्टादिकारिपरत्वस्य तत्रत्यवाक्यान्तरपर्यालोचनयाऽवगमात्। तत्र हि 'अथ य अमे ग्राम इष्टापूर्ते दत्तमित्युपासते ते धूममभिसम्भवति धुमाद्रात्रि'मित्यादिना 'पितृलोकादाकाशमाकाशाच्चन्द्रमस' मित्यन्तेनेष्टादिमार्गेण चन्द्रप्राप्त्युक्त्यनन्तरं 'एष सोमो राजा तद्देवानामन्नं तं देवा भक्षयंती'ति तेषां सोमराजभावः श्रूयते। तेषु सोमराजशब्दस्त्वमृतमयदेहवत्वसादृश्यात् समनन्तरवाक्यप्रदर्शयिष्यमाणदेवभोग्यत्व- सादृश्याद्वा। ननु तत्र सोमराजशब्दः इष्टादिकारिजीवपरः 'तं देवा भक्षयन्ती'ति देवभक्ष्यत्वश्रवणादिति चेन्न। तस्य वचनस्यानात्मविदः केवलेष्टादिकारिणः स्वर्गं प्राप्यापि देवानां निदेशकारिणस्तदुपसर्जनभूता भवन्ति। देवाश्च तत्र तत्र तान्नियुञ्जानाः पीडयन्तीत्येतदभिप्रायतया भाक्तत्वात्। तस्मात् भूतसूक्ष्मैस्संपरिष्वक्त एव जीवो रंहति। तत्संपरिष्वङ्गस्य देहांतरारंभार्थत्वादिंद्रियगमनार्थत्वाच्च। एतद्देहत्यागमात्रेण न कृतार्थता। तेषामिह दृश्यमानदुःखानुभवस्य परत्राजानदेवभूतानां भृत्यत्त्वसातिशयत्वप्रयुक्तदुःखानुभवस्यचापरिहार्यत्वादिति सिद्धम्।

संग्रहकारिके।।
सप्राणेन्द्रियभूतसूक्ष्मनिवहैस्सार्वत्रिकैर्भोग्यवत्
जीवस्य प्रयतस्स्वतो गतिमतो नापेक्षितं वेष्टनम्।
नापि श्रुत्यदितं श्रुता पुरुषता निर्देश्यैर्वेष्टनम्
मग्न्याद्यप्ययवर्णनेन च हतं प्राणेद्रियैर्वेष्टनम्।।
प़ञ्चम्यामाहुतौ यत्पुरुषवचनतां वक्त्यपां त्र्यात्मकानां 
तेन स्वर्गादिकेष्वप्यधिगमयति ताहोम्यजीवानुष्क्ताः।
वागादीनां च भाक्तं श्रुतिरनलमुखेष्वप्ययं लोमनीत्या
तस्मादेतैस्समस्तैर्विगणय दृढमामुक्तिजीवस्य बंधम्।।
				     इति तदन्तरप्रतिपत्त्यधिकरणम्।।1।।	
		-----------------------------------------------------------------------
      3.1.2                         द्वितीयाधिकरणम्
	कृतात्ययेऽनुशयवान् दृष्टमृतिभ्यां यथेतमनेवं च ।।8।।
	चरणादिति चेन्नोपलक्षणार्थेति कार्ष्णाजनिः।।9।।
	आनर्थक्यमिति चेन्न तदपेक्षत्वात्।।10।।
	सुकृतदुष्कृत एवेतितु बादरिः।।11।।
	
	अनात्मविदां परलोके भृत्यत्वादिप्रयुक्तदुःखवत् तल्लोकभोगस्य क्षयिप्णुत्वप्रयुक्तमपि दुःखमस्तीत्युच्यत इति तेषां देहसम्बन्धवत् तद्धेतुकर्मसंबंधोऽप्यवर्जनीय इति चोच्यत इति सङ्गतिः। इष्टादिकारिणां परलोके कर्मफलं  भुक्तवतां कर्मफलावसाने पुनरावृत्तिराम्नाता- 'यावत्संपातमुषित्वाषऽथैतमेवाध्वानं पुननिवर्तत' इति। ते सानुशयानिवर्तते उत निरनुशया इति 'यावत्सम्पातमुषित्वे'ति श्रवणात्, 'रमणीयचरणा' इत्यादिश्रवणाच्च, संशये पूर्वपक्षः---
	अनुशयोह्युपभक्तशिष्टं कर्म। तन्नसंभवति। 'यावत्सम्पातमुषित्वे'ति कृत्स्नकर्मफलोपभोगवचनात्। 
'संपतन्त्यनेन स्वर्गं लोक' मितिहि संपातः कर्मोच्यते। 'प्राप्यांतं कर्मणस्तस्य यत्किंचेहल करोत्ययं। तस्माल्लोकात्पुनरेत्यस्मै लोकाय कर्मण इति श्रुत्यन्तरे निरवशेषभुक्तकर्मणः पुनरावृत्तिराम्नायत इति ततोऽपि निरनुषयत्वमवसीयते। न च कर्मविशेषाभावे पुनरावृतस्य कर्मानधीनब्राह्मणक्षत्रियादिजन्मानुपपत्तिः। चरणविशे- षेभ्यस्तदुपपत्तेः। 'तद्य इह रमणीयचरणाः अभ्याशोहयत्ते रमणीयां योनिमापद्येरन् ब्राह्मणयोनिं वा क्षत्रिययोनिं वा अभ्यइहकपूयचरणाः अभ्याशोह यत्ते कपूयां योनिमापद्येरन् श्वयोनिं वा सूकरयोनिं वा चंडालयोनिं वे'ति श्रवणात्। न च तत्र चरणशब्दः पुण्यपापरूपकर्मपरः। चरणशब्दस्य लौकिकैराचारशीलवृत्तपर्यायेषु संध्योपासनादिष्वेव व्यवह्रियमाणत्वात्। वेदेऽपि 'यान्यनवद्यानि कर्माणि तानि सेवितव्यानि, यान्यस्माकं सुचरितानि तानि त्वयोपास्यानी'ति यागादिकर्मणामाचाराणां च भेदेन निर्दिशाच्च। परलोकभोग्यं 'यागादिकर्मफलं, इह ब्राह्मणादिजन्माचारफल'मिति व्यवस्थित्यनंगीकारे संध्योपासनाद्याचाराणां वैयर्थ्यप्रसंगाच्चति। सानुशया एवावरोहंति 'तद्यइहरमणीयचरणा' इत्यादिश्रुत्या 'वर्णा आश्रमाश्च स्वकर्मनिष्ठाः प्रेत्य कर्मफलमनुभूय ततश्शेषेण विशिष्टदेशजातिकुलरूपायुश्रुतवृत्तवित्तसुखमेधसो जन्म प्रतिपद्यते विष्वंचोविपरीतानश्यंती'त्यादिस्मृत्याच तथावगमात्। 'यावत्संपात'मिति 'यत्किचे' तिचफलदानप्रवृत्तकर्मविशेषविषयं। अनादिजन्मप्रवाहसंचितानामभुक्तफलानामकृतप्रायश्चित्तानां च कर्मकोटीनां किचित्कर्मफलानुभवमात्रेण क्षयासंभवात्। एवं च चरणश्रुतिरपि कर्मोपलक्षणार्था, कर्मणामेवाभिधायिका वा। 'पुण्यं कर्माचरति पापमाचरती'ति व्यवहारात्। पृथङ्निर्देशस्य च प्रत्यक्षश्रुतिसिद्धं कर्म आचारानुमितश्रुतिसिद्ध- आचार इति द्विविधकर्मविषयत्वेन तदुपपत्तेः। न च ब्राह्मणजन्मादीनामपि कर्मफलतायामाचारवैयर्थ्यम्। आचारस्य कर्माधिकारहेतुत्वेनाचारसहितानामेव कर्मणा फलवत्त्वात् 'संध्याहीनोऽशुचिर्नित्यमनर्हस्सर्वकर्मसु। यदन्यत्कुरुते कर्म न तस्य फलभाग्भवे'दित्यादिस्मरणात्, तस्मात् सानुशयाएवावरोहन्ति। अतो बहुजन्म- परम्परानुभाव्यकर्मकोटीनामात्मज्ञामन्तरेण अनुभवमात्रेण कदाऽपि न क्षयः। अवरोहन्तश्च आरोहणप्रकारेण प्रकारान्तरेणचावरोहन्ति। आरोहणंहि धूमरात्र्यपरपक्षदक्षिणायनपितृलोकाकाशचंद्रक्रमेण, अवरोहणं तु चन्द्रस्थानादाकाशवायुधूमाभ्रमेधक्रमेणेति।।
संग्रहकारिका।।
यावत्सम्पातशब्दात्र्त्रिदिवमुपगतः कर्म भुक्तवा समस्तं
संध्योपास्त्यादिरूपाद्भजति चरणतो विप्रजन्मादि भूयः।
मैवं कर्माधिकारः खलु चरणफलं कर्मणैवान्यदाप्यं 
तस्मादिष्टान्यकर्मा व्रजति फलमुखं कर्म भुक्तवा धरित्रीं।।
इति कृतात्ययाधिकरणम्।।2।।
		-----------------------------------------------------------------------
तृतीयाधिकरणम्
3.1.3.

	अनिष्टादिकारिणामपि च श्रुतम्।।12।।
	संयमनेत्वनुभूयेतरेषामारोहावरोहौ तद्गतिदर्शनात्।।13।।
	स्मरन्ति च।।14।।
	अपि सप्त।।15।।
	तत्रापि च तद्व्यापारदविरोधः।।16।।
	विद्याकर्मणोरिति तु प्रकृतत्वात्।।17।।
	न तृतीये तथोपलब्धेः।।18।।
	स्मर्यतेऽपि च लोके।।19।।
	दर्शनाच्च।।20।।
	तृतीयशब्दावरोधस्संशोकजस्य।।21।।
	
	'यावत्, यत्किञ्चे'त्युक्तवत् 'चन्द्रमसमेवे'त्यत्र सर्वश्रुतिर्नसंकोचनीयेति प्रत्यवस्थानात्त्संगतिः। किमनिष्टादिकारिणो विहितमकुर्वाणाः निषिद्धं कुर्वाणाश्च यमयातनामनुभूय पश्चाच्चंद्रमसं गत्वा निवर्तते, उत चन्द्रमसं नगच्छंतीति संशये पूर्वपक्षः---
	तेऽपि चन्द्रमसंगच्छन्ति। 'ये वै केचास्मालोकात्प्रयंति चन्द्रमसमेव ते सर्वे गच्छन्ती'त्यविशेषेण श्रवणात्। अन्यथा प्रथमाहुत्यभावे योषिदग्न्याहुतेः पंचमत्वाभावेन तेषां पंचमाहुत्यपेक्षदेहारंभाभावप्रसंगात्। एवं तर्हि सुकृतदुष्कृतकारिणोरविशिष्टैव गतिस्स्यादितिचेत् न। अनिष्टादिकारिणां यमयातनानुभवेन विशेषात् 'अयं लोको नास्ति पर इति मानी पुनः पुनर्वशमापद्यते मे 'सर्वे चैते वशं यांति यमस्य भगवन्किले' त्यादिश्रुतिस्मृतिदर्शनात् पापकर्मणां यातनानुभवार्थं पाताळानामधोभागे रौरवादिसप्तमहानरकस्मरणाच्च। ननु रौरवादीन् गच्छतां पापकर्मणां कथं 'वैवस्वतं संगमनं जनानां यमं राजानं हविषादुवस्यते'ति श्रुता यमसदनप्राप्तिः, कथं च लोकांतरेषु नरकानुभवस्य 'पुनः पुनर्वशमापद्यते' इति श्रुतं यमाधीनत्वमिति चेत् नायं विरोधः। पापकर्मणो यमसदनं गत्वा तन्नियोगादेव नरकान् प्राप्य यातनामनुभवंतीति कल्पनात्। तस्माद्यातनानुभवानंतरं चंद्रमसं गच्छंतीति तेषामपि चंद्रलोकप्राप्यता कियदपि सुखं संभवतीति। 
एवं प्राप्ते सिद्धान्तः-
	न पापिनश्चंद्रमसं गच्छंति। विद्याकर्मविधुरत्वात्। यथाहि तेषां विद्याविद्युरत्वात् 'तद्य इत्थं विदुर्येचेमेऽरण्ये श्रद्धां तप इत्युपासते तेऽर्चिषमभिसम्भवन्ती'ति विद्यावतः प्रकृत्याम्नाता देवयानगतिर्नसम्भवति, एवं 'अथ य इमे ग्राम इष्टापूर्ते दत्तमित्युपासते ते धूममभिसम्भवन्ती'त्यादिनेष्टादिकारिणः प्रकृत्याम्नातापितृयाणगतिरपि न संभवतीति न तेषां चन्द्रप्राप्तिरुपपद्यते। मार्गद्वयपरिभ्रष्टानां तृतीयस्थानिनांतु न पंचमाहुत्यपेक्षाऽस्ति। पञ्चाग्निविद्यप्रकरण एव 'वेत्थ यथा केनासो लोको न संपूर्यत'इति प्रश्र्नप्रतिवचने 'अथैतयोः पन्थार्नकतरेण च तानीमानि क्षुद्राण्यसकृदावर्तीनि भूतानि भवन्ति जायस्य म्रियस्वेत्येतत् तृतीयं स्थानं तेनासौलोको न संपूर्यते तस्माज्जुगुप्सेते'ति श्रवणात्। ये मार्गद्वयपरिभ्रष्टा स्तेऽत्रैव क्रिमिकीटादिरूपेण पुनः पुनर्जननमरणवन्तो भवन्ति। अतस्तृतीयस्थानिनां तेषामत्रैव परिवर्तनेन परलोकप्राप्त्यभावात् परलोको न संपूर्यत इत्यर्थः। 'जायस्य म्रियस्वे'ति क्रियासमभिहारे लोट्। मध्यमपुरुषश्च। 'समुच्चयेऽन्यतरस्या' मिति जननमरणरूपानेकक्रियासमुच्चयस्यापि विवक्षणान्नद्विर्भावः। तत्र वार्तिकानुशिष्टद्विर्भावानुवृत्त्यनिष्टेः। न च पुण्यकर्मणामपि सर्वेषां पञ्चमाहुत्यपेक्षानियमः। द्रौपदीधृष्टद्युम्नादीनां तदभावात्। श्रुतावपि केषांचित् प्राणिनां पञ्चमाहुत्यनपेक्षा दृश्यते। तेषां खल्वेषां भूतानां त्रीण्येव बीजानि भवंत्याडजं जीवजमुद्भिज्जमिति। अत्र उद्भिज्जस्य स्थावरस्य गुल्मलतादेर्नपंचमाहुत्यपेक्षाऽस्ति। ननु त्रीण्येवेत्यवधारणं कथम्, स्वेदजस्यापि युकालिक्षादेस्सत्वादिति चेत् सत्यम्। ऊष्मप्रभवत्वायोनिजत्वा विशेषेण तेषामप्युद्भिज्जशब्देन संग्रहः कल्प्यः। अन्यथाऽवधारणप्रामाण्यानुपपत्तेः। तस्मात् पापकर्मणां न चन्द्रप्राप्तिरिति स्थितम्।।
संग्रहकारिका।।
येवै केचेति शब्दाद्वपुरधिगतये पञ्चमाहुत्यपेक्षा-
सत्त्वादिष्टादिहीनोऽप्ययति हिमकरं यातनावाप्तिपूर्वम्।
मैवं संपूर्त्यभावश्रवणनियमतस्संकुचेत्सर्वशब्दः 
पाञ्चालीस्वेदजादिव्यभिचरणहता पञ्चमाहुत्यपेक्षा।।
इति अनिष्टादिकार्यधिकरणम्।।3।।
------------------------------------------------------------------------
तत्स्वाभाव्यपत्तिरुपपत्तेः।।22।।
3.1.4
	इतः परमापादपरिसमाप्तेरवरोहप्रकारविषया चिन्ता। 'इष्टादिकारिणः चन्द्रलोकानुभाव्यभोगान् भुक्तवा 
सानुशयास्ततोऽवरोहन्ती'त्युक्तं। अवरोहप्रकारस्त्वित्थमाम्नायते- 'तस्मिन् यावत्सम्पातमुषित्वा अथैतमेवाध्वानं पुनर्निवर्तन्ते यथैतमाकाशमाकाशाद्वायुं वायुर्भूत्वा धूमोभवति धूमोभूत्वाऽभ्रं भवति अभ्रंभूत्वा मेघोभवति मेघोभूत्वा प्रवर्षति त इह व्रीहियवा ओषधिवनस्पतयस्तिलमाषा इति जायन्ते, यो योह्यन्नमत्ति यो रेतस्सिंचति तद्भूय एव भवती'ति। अत्र अवरोहतामाकाशादिभावश्श्रुतः। नत्वाकाशादिप्राप्तिमात्रम्। 'आकाशाद्वायु'मित्यत्र द्वितीयया वायुप्राप्तिमात्रं श्रुतिमिति प्रतीतावपि 'वायुर्भूत्वे'ति परमर्शेन वायुभावापत्त्यवगमात्। तथैवाकाशवाक्येऽपि अर्थग्रहणौचित्यात्। सा किमाकाशादिभावापत्तिः देवमनुष्यादिभावापत्तिवत् तच्छरीरकत्वापत्तिः, उत तत्तत्सादृ- श्यापत्तिरिति 'वायुर्भूत्वेत्यादिसामानाधिकरण्यस्य मुख्यत्वापवादकाभावसद्भावाभ्यां संशये पूर्वपक्षः- श्रद्धावस्थस्य सोमराजभाववत् आकाशादिभाव एव विवक्षितः। न च अवरोहतां मार्गे सुखदुःखानुभावभावात् नाकाशादिभावो- पपत्तिरिति वाच्यं। तदभावासिद्धेः। न हि वृक्षाग्रात्पतंत इव स्वर्गादवरोहन्तः संमुर्छितकरणग्रामाः पतंति। स्वर्गेकर्मफलं भुक्त्वा अवरोहतां मार्गेपि कर्मफलभोगोपपत्तेः सः विज्ञानोभवति स विज्ञानमेवान्ववक्रामती'ति श्रुत्यन्तरं गतागतयोः ज्ञानवत्त्वप्रतिपादनेन मूर्छितत्वकल्पनानुपपत्तेश्चेति। एवं प्राप्ते सिद्धान्तः--
	अवरोहतां आकाशादिशरीरकत्वं आकाशादिदेवताभावेन वा स्यात् ततः पृथग्भावेन वा। नाद्यः। सर्गाद्यकालमारम्भ आप्रळयमाकशाद्यभिमानिदेवताः क्लृप्तास्संतीति ततोऽन्येषां तथा भावानुपपत्तेः। न द्वितीयः। अभिमानिदेवताः प्रति भोगाश्रयाणामन्यान् प्रति भोगाश्रयत्वायोगात्। युगपदनेकभोक्तृसमावेशे तेषां परस्परविरुद्ध- भोगार्थितायां शरीरोन्यमथनप्रसङ्गात्। तस्मादाकाशातिसादृश्यापत्तिरेव आकाशादिभावापत्तिर्वाच्या। स्वर्गार्थ- कर्मक्षयानन्तरममृतमयदेहे विलीने सूक्ष्मदेहमात्रेण अवरोहतामाकाशादिभ्यः पृथगभिधानानर्हत्वं तत्सादृश्यम्। अतस्तेषां वासनामूलस्वाप्नज्ञासदृशानभिव्यक्तज्ञानवत्त्वेऽपि पितृविर्यं प्रविष्टानामिव भोगरहितानां संश्लेषमात्रमिति स्थितम्।। 
संग्रहकारिका।।
प्रथमचारमाहुत्योर्देवत्वमानुषतादिवत् 
गगनपवनादित्वं तत्तच्छरीरकतोति चेत्।
अनुचितमिदं मध्ये भोगो हि नास्त्यवरोहतां
तदपृथगभिव्याहारर्हस्थितिस्तदितीप्यताम्।।
इति तत्स्वाभाव्यपत्त्यधिकरणम्।।4।।
--------------------------------------------------------------------------
नातिचिरेण विशेषात्।।23।।
3.1.5
	अवरोहन्तः किमाकाशादिषु नातिचिरं तिष्ठति उतानियम इति संशये नियमहेत्वाभावादनियम इति पूर्वः पक्षः। ननु 'अतो वै खलु दुर्निष्प्रपतरमि'ति व्रीहियवादिषु अतिचिरमवस्थानमुक्तम्। दुनिंष्प्रपतरमिति छान्दसस्तशब्दलोपः। दुर्निष्प्रपतरं कृच्छ्रनिष्क्रमतरमित्यर्थ। एवं व्रीह्यादिषु विशेषोक्तेराकाशादिषु मेघांतेषु नातिचिरमवस्थानमिति गम्यत इति चेत्, मैवं। व्रीह्यादिषु चिरावस्थाननियमप्रतिपादनसामर्थ्यादाकाशादिभ्यः चिरावस्थाननियम एव हि व्यावर्तते नत्वनियतचिरावस्थानमपि। 'यथा वैखानसं पूर्वेऽहन्साम भवति षोडश्युत्तर' इति विशिष्यांगिरसां द्विरात्रस्योत्तरेऽहनि षोडशिग्रहनियमविधानसामर्थ्यात् 'उत्तरऽहन्द्विरात्रस्य गृह्यत' इति सद्विरात्राणामुत्तरेऽहनि नियमविधायकेन सामान्यवचनेन प्राप्तः षोडशिग्रहनियम एव द्विरात्रांतरेभ्यो व्यावर्तते। न तु प्रकृत्यतिरात्रानियतप्राप्तः षोडशिग्रहोऽपि। तस्मादाकाशादिषु चिरमचिरं वावस्थानमित्यनियम इति। एवं प्राप्ते सिद्धान्तः--
	दुर्निष्प्रपतरमित्यातिशायिनिकस्य तरप्रत्ययस्यास्ति तावत् प्रतियोग्याकांक्षा। तत्र च वाक्ये प्रतियोगी नोपात्तः। स्ववाक्ये प्रतियोग्यनुपादाने च बुद्धिस्थः प्रतियोगी भवति। बौद्धप्रतियोग्यपेक्षायामप्यातिशायिका इति वामनोक्तः। एवञ्चाकाशादयः प्रागनुक्रान्ताबुद्धिसन्निधानात् तत्प्रतियोगिनोभवति। तथा च व्रीह्यादिभ्यो दुर्निष्प्रपतरत्वोक्तिसामर्थ्यादाकाशादिभ्योऽपि दुर्निष्प्रपतत्वमात्रमस्तीति तेष्वपि चिरावस्थानमवगम्यते। अतो 
नातिचिरं तिष्ठंतीति विशेषितम्।।
संग्रहकारिकाः।।
स्थितिरनियतकाला व्यामोमुख्येषु तेषां 
न हि चिरमचिरं वेत्यामनामो विशेषम्।
अचिरमिति विशेषो गम्यते व्रीहितादे
रतिचिरमनुवृत्ते रग्रतो वर्णनेन।।
इति नातिचिराधिकरणम्।।5।।
-------------------------------------------------------------------------
अन्याधिष्ठिते पूर्ववदभिलापात्।।24।।
अशुद्धमितिचेन्न शब्दात्।।25।।
रेतस्सिग्योगोऽथ।।26।।
योनेश्शरीरं।।27।।
	आकाशादिमेघांतेष्विव तदन्नतरपठितेषु व्रीह्यादिष्वपि संश्लेषमात्रमिति समर्थनात् संगतिः। व्रीह्यादिभावः किमवरोहतां व्रीह्यादिशरीरतापत्तिः उत तत्संश्लेषमात्र मिति जायन्त इति श्रवणात् व्रीह्यादिभावनिमित्तकर्मानु- 
पन्यासाच्च संशये जननश्रवणात् व्रीह्यादिभाव इति पूर्वपक्षः। 'न तु मेघोभूत्वाप्रवर्षती'ति वृष्टिकर्तृत्वश्रवणेपि यथान मेघभावः तथाजायन्त इति श्रवणेपि न व्रीह्यादिभाव इति किं नस्यादिति चेत् उच्यते- प्रवर्षतीत्येतदाचा- रार्थक्विबंतं योजयितुं शक्यं। अस्ति च वृष्टिसंश्लेष्टजीवे वर्षशब्दप्रयोगः। 'तस्या आहुतेर्वर्षं संभवती'ति। जायन्त इति तु व्रीह्याद्यात्मनाजनन मेवाभिधत्त इत्यस्ति वैषम्यं। न च स्वर्गादवरोहतां 'शरीरजैः कर्मदोषैर्याति- स्थावरतां नर इति स्मृतपापफलस्थावरजन्मानुपपत्तिः। न च स्थावरजन्मनिमित्तकर्माश्रवणात् जायन्त इत्येतदन्यथा नेयं। यत्र जन्माभिमतं तत्र तद्धेतुकर्मसंकीर्तननियमस्य रमणीयचरणादिवाक्ययोरवधारणादिति वाच्यं। उक्तनियमस्याप्रयोजकत्वात्। श्रुतजन्मोपपत्त्यर्थ मश्रुततद्धेतुकर्मकल्पनौचित्यात्। स्वर्गे फलदानप्रवृत्तस्य यागादिकर्मणोहिंसारूपपापमिश्रितस्यपापांशरूपशेषानुवृत्त्यास्थावरजन्मोपपत्तेश्च। 'यावत्संपात'मित्यस्य 'संपतन्त्यनेनस्वर्गं लोक' मितिव्युत्पत्त्या यागादिपुण्यांशपरत्वात्। न च वैधहिंसा पापमेव न भवति। 'आहवनीये जुहोती'ति सामान्यशास्रस्य 'पदे जुहोती'ति विहितपदहोमातिरिक्तहोमविषयत्ववत् 'न हिंस्यात्सर्वाभूतानीति सामान्यनिषेधस्य 'अग्नीषोमीयं पशुमालभेते'ति विशेषविहित वैधहिंसाव्यतिरिक्तहिंसाविषयत्वस्योत्सर्गापवादन्या- यप्राप्तत्वादिति वाच्यं। विषयभेदेनात्र विरोधाभावात्। पशुहिंसाविधिर्हि हिंसायां क्रतूपकारकत्वं बोधयति। 'न हिंस्यादिति निषेधस्तु प्रत्यवायजनकत्वं। नचैकस्येष्टानिष्टोभयजनकत्वं न संभवति। येनाविरोधाय हिंसानिषेध- शास्रं वैधहिंस्याव्यतिरिक्तविषयमिति व्यवस्था कल्प्यते। दृश्यते हि क्षीरपानस्य पुष्ट्यादिरूपेष्टहेतुत्वं मेहादिरूपानिष्टहेतुत्वं च। अथोच्येत--रागप्राप्त हिंसाविषया निषेधो न वेधहिंसामास्कदति। तत्र विधितः प्रवृत्तेरिति। नैतद्युक्तं। वैधहिंसायामपि रागत एव प्रवृत्तः। न हि विधिसहस्रमपीष्टसाधनताबोधजननद्वारा रागमनुत्पाद्य पुरुषं प्रवर्तयितुमीष्टे। जैमिनिना च तृतीयाध्याये- सौमिकीमहावेदिः केवलप्रधानार्था 'इयतिशक्ष्यामह' इति तद्वाक्यशेषे एतावति भूभागे कर्तुं शक्ष्यामहइत्यर्थके तुमुन्प्रत्ययार्थाचिकीर्षासंयोगात्। नत्वंगवधानाथी। अंगानां  फलसाधनत्वाभावेनाचिकिर्षितत्वादिति पूर्वपक्षं कृत्वा 'तद्युक्तेषु फलश्रुतिस्तस्मात्सर्व- चिकीर्षास्या'दिति सूत्रेण सकलांगयुक्ते फलश्रुतेस्सर्वत्रप्रधानेऽङ्गकलापे च चिकीर्षास्तीत्यगानामपि चिकीर्षितत्वाविशेषात् अंगप्रधानार्था महोवोदिरिति सिद्धान्तयताऽङ्गेष्वपि रागत एव प्रवृत्तिः स्थापिता। तस्मात् पापरूपहिंसामिश्रितयागादिकर्मविशेषतस्स्थावरजन्मसंभवतीति एवमेव सांख्यानां मत मिति चेन्मैवं। वैधसंज्ञपनस्य पशुस्वर्गप्राप्ति हेतुतया हिंसात्वाभावस्य शब्दत एव प्रतिपन्नत्वात्। श्रूयते हि- 'पशुं प्रकृत्य हिरण्यशरीरऊर्ध्वं स्वर्ग लोकमती'ति, मंत्रवर्णश्च 'न वा उएतान्म्रियसे नरिष्यमि देवानिदेषि पथिभिस्शुगेभिः। यत्र यं तिसुकृतोनापि दुष्कृतः तत्रत्वादेवस्सवितादधात्वि'ति। नारष्यसि- न हिंस्यइत्यर्थः। चिकित्सकं च तादात्विकव्रणदाहच्छेदाद्यल्पदुःखकारिणमपि रक्षकमेव वदन्ति। एवं 'स्वधिते मैनं हिंसी'रिति यूपच्छेतनस्य 
तद्धिसात्वाभावश्रवणं 'घ्नन्ति वा एतं पशुं यत्संज्ञपयन्ती'त्येतदपि वैधपशुसंज्ञपनं हिंसात्वारोपेण दोषतामापादयत् तस्य वस्तुतो हिंसात्वाभावमवगमयति। अन्यथा प्राणवियोजनार्थव्यापारवाचिसंज्ञपनशब्दपर्यायत्वे 'यत्संज्ञपयन्ती'त्यनेनैव दोषोद्धाटनस्य सिद्धात्वात् घ्नतिवेत्यनेन दोषरूपं न वक्तव्यं स्यात्। यद्यपि 'अहिंसन्सर्व- भूतान्यन्यत्र तस्य हिंसारूपत्वं प्रतीयते। गौपमस्मृतौ 'नदोषोहिंसायामाहव' इति आहवाभिमुखहननस्य हंतव्यवीरस्वर्गप्रापकस्यापि हिंसारूपत्व मुच्यते। मरणोद्देश्यकमरणानुकूलव्यापारोहिंसेति प्रसिद्धलक्षणानुसारेणापि तस्य हिंसात्वमायाति। न च तत्र उदर्कमहाफलापर्यवसायित्वमपि लक्षणे विशेषणं। गौरवात्। व्रणदाहच्छेदयोः दाहच्छेदरूपत्वेपि व्रणिरक्षकत्ववत् वैधपशुमारणस्य हिंसात्वेपि अग्रिममहाफलप्रापणेन तद्रक्षकत्वोपपत्तेः। तथापि 'न वा उवेत'दिति मन्त्रार्थवाददृष्ट्या यज्ञार्थस्य परप्राणवियोजनस्याहिंसात्मपि प्रतीयत इत्येतावदवलंब्य प्रौढ्यर्थं परिहारो भाष्ये दर्शितः। वस्तुतस्तु नहिंस्यादिति वाक्ये पुरुषार्थैव हिंसा धातुना अनूद्यते। न क्रत्वर्थापि।कर्तृत्वरूपपुरुषशेषत्वप्रतीतेः। ततश्च धातुनाऽनूदितायाः पुरुषार्थहिंसाया एव निषेध इति क्रत्वर्थसंज्ञपनस्य हिंसात्वेऽपि न निषेधस्पर्शः। पुरुषस्येव क्रतोस्तस्मिन्वाक्ये अनुपादानात् अहिंसावाक्यस्य अनारभ्याधीतत्वेन क्रतोः प्राकरणिकविपरिवृत्त्यभावाच्चेति भाष्यकाराशयस्थो मुख्यपरिहारोऽनुसंधेयः। तस्माद्यागस्य पापमिश्रयत्वाभावात् श्वसूकरादिजन्मनीव पापान्तरसङ्गीर्तनाभावच्च न पापफलतया इष्टादिकारिणां व्रीह्यादिशरीरकं जन्मेत्येतदुपपद्यते। किं तु तेषामाकाशादिश्विव व्रीह्यादिष्वपि संश्लेषमात्रम्। कथं तर्हि जायन्त इत्युक्तिः? 'योयोग्यन्नमत्ति योरेतस्सिञ्चति तद्भूयएव भवती'ति पितृभावोक्तिवदिति ब्रूमः। न हि पूर्वसिद्धपितृभावेन जननं कथमपि संभवति। अतस्तत्र अद्यमानान्नद्वारा पित्रनुप्रवेशेन तत्संश्लेषमात्रं पितृभावरूपतया व्यपदिश्यत इति वक्तव्यम्। इयमेव व्रीह्यादिभावोक्तिरपीति युक्तं। अतो योनिप्राप्त्यनन्तरमेव ब्राह्यणादिशरीरप्राप्तिः। ततः प्रागाकाशादिपित्रन्तेषु संश्लेषमात्रमिति सिद्धम्।।
संग्रहकारिका।।
वृष्टेः पश्चादनुशयवतां व्रीहिमाषादिभावः
	तत्तद्रूपैर्भवतु जननं कर्मणोकीर्तनेऽपि। 
हिंसायोगात्क्रतुपरिषदां पापमिश्रत्वभाजां 
	पापांशैस्स्यात् स्वरनुभवतोऽनन्तरं स्थावरत्वम्।।1।।
नात्रोत्सर्गापवदननयचश्शास्रयुग्मानुसारा-
	दिष्टानिष्टोभयविधफलं युज्यते सा हि हिंसा।
क्षीरं पीतं हरति कुरुते मेहमित्यादिरूपा
	दायुर्वेदप्रथितवचनात्तस्य किन्नो तथात्वम्।।2।।
वैधीरागाधीनहिंसानिषेधस्वीकारेऽपि स्यान्निषिद्धेव हिंसा।
तत्तत्साध्येष्वन्तरेणैव रागं कोवा कर्म क्लेशसाध्यं विदध्यात्।।3।।
मैवं हिंसैव नैषा भवुति मखपशोस्स्वर्गतिप्रापकत्वात्
क्षुद्रं दुःखं प्रभूतं फलमपि च यतो रक्षणं तन्नहिंसा।
द्दष्टं ह्येतद्व्रणादेरुपशमनविधौ मंत्रवर्णाच्च लब्धं 
तस्माव्द्योमानिलादिष्विव सुकृतकृतान्तेषु संश्लेषमात्रम्।।4।।
इति अन्याधिष्ठिताधिकरणम्।।1।।
-------------------------------------------------------------------------
इति श्रीमद्भरद्वाजकुलजलधिकौस्तुभश्रीमदद्वैतविद्याचार्यश्रीविश्वजिद्याजिश्रीरङ्ग-
राजाध्वरिवरसूनोरप्पयदीक्षितस्य कृतौ चतुर्मतसारे नयमयूखमालिकाख्ये -
द्वितीयपरिच्छेदे तृतीयस्याध्यायस्य
प्रथमः पादः।।
----------------------------------
श्रीः
।।तृतीयाध्यायस्य द्वितीयः पादः।।
	एवं वैराग्यपादेन संसारस्य क्षयिष्णुत्वसातिशयत्वादिना इह परत्र तृतीयस्थाने च परिभ्रमणेन च दुःखरूपता निरूपिता। अवरोहणे च आकाशादिदेवताभावेन ततः पार्थक्येन वा आकाशादिशरीरकत्वमस्ति चेत् तेन सुखानुऽस्तीति स्यात्। तद्वारणाय मूर्च्छितप्रायाणान्तेषां संश्लेषमात्रामिति निरूपितम्। व्रीह्याद्योषधिभावेन जन्मास्ति चेत् तत्तदभिमानिदेवतारूपत्वप्राप्त्या सुखानुभवोऽस्तीति स्यात्। वनस्पत्यादीन् प्रकृत्य हि पुराणेषु पठ्यते 'पत्रपुष्पफलैर्नित्यं छाययाचैव शाखिनः। परेषामुपयुज्यन्ते तद्धि तेषाम्महत्तपः।। तेषां दया सदा कार्या भक्तिः कार्या तथैव च। यस्त्वेषां भक्तिमान्नित्यं तस्यास्य किल देवताः।। सर्वान्कामान्प्रयच्छन्ति प्रसीदन्ति च सर्वदा।। वानस्पत्ये तथा लोके सर्वेऽप्येते हि शाखिनः। शरीरवत्यस्तिष्ठन्ति देवता नात्र संशयः।। द्रुमगोपायितारञ्च परलोकमुपागतम्। हृद्येन गीतवाद्येन रमयन्त उपासत' इत्यादि। अतस्तत्प्रयुक्तसुखांश वारणाय ओषधिवनस्पतिजन्मापि निवारितम्। एवं संसारस्य दुःखभूयितष्ठत्वे प्रतिपादिते परब्रह्मप्रेप्सोत्पादनाय तस्य महिमा निरूपणीयः। अन्यथा सुखलवयुक्ते संसारे वैराग्यं दृढीकृतं नस्यात्। अतस्तस्य स्वप्नाश्चर्यप्रदर्श- यितृत्वादिसकलकर्मफलप्रदत्वान्तो महिमाऽनेनोभयर्लिगपादेन निरूप्यते---
संध्ये सृष्टिराह हि।।1।।
निर्मातारञ्चैके पुत्रादयश्च।।2।।
मायामात्रन्तु कार्त्स्न्येनानश्रिव्यक्तव्स्वरूपत्वात्।।3।।
पराभिध्यानात्तु तिरोहितं ततोह्यस्य बंधविपर्ययौ।।4।।
देहयोगाद्वा सोऽपि।।5।।
सूचकाश्रहि श्रुतेराचक्षतेच तद्विवः।।6।। 
	जागरावस्थावृत्तांतमधिकृत्य प्रथमपादः प्रवृत्तः। इहाधिकरणे स्वप्नावस्थावृत्तान्तो विचार्यते। 'न तत्र रथानरथयोगा नपंथानो भवन्ति अथ रथान् रथयोगान् पथस्सृजते न तत्र वेशन्ताः पुष्करिण्यस्स्रवन्त्योभवन्ति अथ वेशन्तान् पुष्करिण्यस्स्रवन्त्यसृजते सहिकर्ते'ति। तत्र संशयः- किं जीवकर्तृकेयं सृष्टिः, उत ईश्वरकर्तृकेति। जीवकर्तृकेति तावत्प्राप्तं। सहिकर्तेति श्रवणात्। तत्र तत्पदस्य 'पाप्मन आनन्दांश्च पश्यती'ति प्रकृतस्वप्नद्रष्ट्टजीवपरामर्शित्वात्। न च तस्य स्वप्नप्रपञ्चस्रष्ट्टत्वासम्भवः, तस्य प्रजापतिवाक्योदितसत्य-
संकल्पत्वादिमत्वात् जागरदशायां तिरोहितस्यापि तस्य स्वप्ने मुक्ताविवाविर्भावोपपत्तेः। न चैतदयुक्तं पूर्वं पश्चाद्वाऽसतां रथानां रथहयानां रथगमनोचितानां राजपथनांच स्वप्नकालेमात्रे भवनवत् सत्यसङ्कल्पत्वस्यापि तत्कालमात्रएवाविर्भावोपपत्तेः। न चैवं सति प्रबुद्धस्य रथादीनद्राक्षमितिवत् रथादीनस्राक्षमित्यपि परामर्शस्स्यादिति वाच्यम्। तदंशे परामर्शादर्शनेन स्वप्नार्थस्रष्ट्टत्वानुभवस्य शैशवदशानुभवस्येव संस्काराना- धायकत्वकल्पनात्। न च जीवस्य स्वप्नार्थस्रष्ट्टत्वे सुभसूचकानेव सृष्ट्वा सपश्येत् न त्वशुभसूचकानिति वाच्यम्। तदानीं स्वप्नत्वाशुसूचकत्वाननुसंधानेन तत्स्रष्ट्युपपत्तः। न च तथापि भयहेतुस्वाप्नचोरव्याघ्राद्यनिष्ट- स्रष्ट्टत्वं न स्यात्, स्वप्न एव तदनिष्टत्वानुसंधानप्रयुक्तभयकंपधावनादितर्शनेन तदननुसंधानकल्पनायोगादिति वाच्यम्। सृष्टिदशायामननुसंहितस्य अनिष्टत्वस्य सृष्ट्यनन्तरमनुसन्धानमितिकल्पनोपपत्तेः। स्वप्ने चिरातितपितृपितामदाहीन् पश्यतां तदानीं तदतीतत्वमननुसंदधानानां स्वप्नेएव पुनः क्षणांतरे कथमेते चिरातीता- द्दश्यन्त इति तदनुसंधानदर्शनात्। 'सहिकर्ते'ति स्वप्नसृष्टेर्जीवकर्तृत्वश्रुत्यनुसारेणैव तावत्कल्पनौचित्यात्। किं च कठवल्लीषु 'य एषसुप्तेषु जागर्ति कामं कामं पुरुषो निर्मिमाण' इति जीवः कामानां स्रष्टाम्नायते। कामास्तत्र पुत्रादयः। पूर्वत्र 'सर्वान् कामान छन्दतः प्रार्थयस्व। शतायुषः पुत्रपौत्रान् वृणीष्वे'ति पुत्रादीनां कामशब्देन परमृष्टत्वात्। अतः पुत्रादिसंबंधलिंगात् कठवल्लीषु जीवः स्वप्नसृष्टिकर्ता प्रतिपाद्यत इति निश्चयेन तदैकार्थ्यादिहापि स एवतत्कर्ता प्रतिपाद्यत इति  युक्तम्। तस्मात् जीवकर्तृकैव स्वप्नसृष्टिरिति। एवं प्राप्ते 
सिद्धान्तः--
	सर्वेश्वर एव तत्कर्ता। अत्याश्चर्यरूपा हि स्वप्नसृष्टिः नित्याविर्भूतसत्यसङ्कल्पत्वादिगुणात्तत 	
	एवानुपपद्यते। जीवस्य सत्यसङ्कल्पादनादिकर्मपरंपरारूपाविद्यया देहाचित्प्रकृतियोगाभ्याञ्च तिरोहितत्वात्। तिरोधायकसत्वेच स्वप्नदशायामप्यभिव्यक्त्यसम्भवात् परमेश्वरस्य स्वप्नसृष्टिकर्तृत्व एव च रथादिसृष्ट्युक्त्य- नन्तरं स हि कर्तेति हेतूपन्यासस्सङ्गच्छते। स्वप्नद्दघ्यस्मिन् देशे रथं पश्यति तदानीं तत्र स्थितोऽन्यस्तं न पश्यति, स्वप्नद्दगपि प्रबोधानन्तरं तत्र गतस्तन्नपश्यति, न वा तस्यान्यत्र नयनचिह्नानि च स हि कर्तेति तत्र हेतुरुच्यते। सकलप्रपञ्चनाटकसूत्रधारः सर्वेश्वरः खलु कर्ता किं किमाश्चर्यं स्रष्टुं न शक्नुयादिति तदभिप्रायः। 'य एष सुप्तेश्विति मन्त्रोऽपि सर्वेश्वरविषयः। तदनन्तरं 'तदेव शुक्न्तद्ब्रह्म तदेवामृतमुच्यते। तस्मिन्लोकाः श्रितास्सर्वे तदु नात्येति कश्चने'त्याम्नानात्। अतः 'कामं काम'मिति णमुलन्तं सङ्कल्पयसङ्कल्प्येत्येवमर्थे योज्यं। एवं परमेश्वरकर्तृकत्व एव च स्वप्ने तैलपानतैलावगाहनमांसभक्षणमध्वशनैक पुण्डरीकधारणादीनामशु- भसूचकानां तदानीन्तनानिष्टकारकाणां चोरव्याघ्रादीनां च सृष्टिरक्लेशेन उपपादिना भवति। सर्वेश्वरः तत्तत्कर्मानुसारेण जागर इव स्वप्नेऽपि पदार्थविशेषात् सृष्ट्वा तत्प्रयुक्तसुखदुःखान्यनुभावयतीत्युपपत्तिसत्वात्। अत्रेदं विचारणीयं- यत्र देशे स्वप्नद्दक् रथादीन् पश्यति तत्र स्वयं गत्वा पश्यति उत अपवरके शयान एवेति यांश्च पश्यति कथं देशकालवस्तुविपर्यासेन द्दश्यन्त इति च देशान्तरङ्गत्वेति श्रुतिरेवाह- 'प्राणेन रक्षन्नवरं कुलायं बहिष्कुलायादवरश्चरित्वा। स ईहते अम-तो यत्र कामं रिरण्मयः पुरुष एवहंस' इति हि श्रूयते। हिरण्मयः प्रकाशरूपत्वादुज्वलः। एक एव हंति इह परत्र च गच्छतीति एकहंसः। ननु काश्यां रात्रावर्गळिते अपवरके शयितः स्वप्ने स्वशरीरणैव उत्तरांदिशं प्रस्थितः मुहूर्वमात्रेण काञ्ची प्राप्य तत्र वस्तुतो रथादिमत्सु देशेषु रथादीनपश्यन्तं अन्यत्र तान्पश्यन्तं तस्यामेव बहुतिथं कालमतिवाहयन्तमात्मानमनुभवन्नेव यथापूर्वं अर्गळि- तापवरकशयितेन स्वशरीरेण शनानन्तरं मुहूर्तमात्रेण प्रतिबुध्यत इत्यनुभवसिद्धम्। कथमेतत्सर्वं सङ्घटनीयमिति चेत् उच्यते- परमेश्वरेण स्वप्ने सृष्टं यथाऽनुभवं पूर्वशरीरसद्दशं विसद्दशं वा शरीरं पूर्वशरीरविलक्षणमिति न तभिर्गमेन कवाटोद्धाटनापेक्षा, नापि योजनशतप्राप्यदेशप्राप्तौ बहुकालापेक्षा, तदानीमीश्वरसृष्टेः स्वप्नद्दगेकानु- भाव्यैरादित्यगताद्युपाधिविशेषैरवच्छिन्नानां दिक्कालानां तत्तत्स्वप्नदृगपेक्षया दिंगतरत्वादिवसत्वादिव्यवस्था, मार्गगतानां प्राप्यदेशगता नाञ्च जाग्रद्दशादृश्यवस्तूनामुपलंभाभावः, स्वाप्नचक्षुरादीनां स्वाप्नार्थमात्र ग्रहणयोग्यत्वात् गजादिमत्सु देशेषु रथाद्युपलंभः, स्वप्नजागरार्थानां जलालोकपवनन्यायेन मिथः प्रतिघातकत्वा- भावात् मुहूर्ताभ्यन्तरे गणरात्रादिवाहं देवादिकालोपाधिभ्यो मनुष्यादिकालोपाधीनामिव जागरकालोपाधिभ्यः स्वप्नकालोपाधीनां सूक्ष्मत्वतारतम्यादिति सर्वमेतत् स्वप्नाश्चर्यप्रदर्शयितु स्सर्वेश्वरस्य महिम्ना उपपद्यते।
संग्रहकारिकाः।
कर्तारस्स्युः प्रा												णिनस्स्वाप्नसृष्टेर्जीवात्मानस्तत्र कर्तासहीति।
प्राजापत्यात्सत्यसंकल्पतैषां वाक्यत्सिद्धेत्यत्र नायुक्ततास्ति।
व्यक्तदानीं नयत्वा यदनभिमतसन्दृष्टिकोदर्कदानां 
	स्वप्नेर्थानांच सृष्टिस्तदिह न घटते कर्तृता प्राणभाजाम्।
			   तस्मादीशोत्र कर्ता श्रुतिषुच पठितस्सोयमाकालिकार्थात्
	एतानाश्चर्यभूतान् सृजति बहिरितस्वप्नदृड्मात्रदृश्यान्।।
इति संध्याधिकरणम्।।1।।
----------------------------------------------------------------------- 
				तदभावो नाडीषु तच्छ्रतेरात्मनिच।।7।।
अतः प्रबोधोऽस्मात्।।8।।
	स्वप्नानंतरं सुषुप्तः परीक्ष्यते। इदमाम्नायते 'अथ यत्रैतत्सुप्तस्समस्तस्संप्रसन्नस्स्वप्नं न विजानाति आसु 	तदा नाडीषु सुप्तो भवती'ति। तथा 'अथ यदा सुषुप्तो भवति यदा न कस्य चन वेद हितानामनाड्यो द्वासप्त- तिस्सहस्राणि ह्यदयात्पुरीततमभिप्रतिष्ठन्ते ताभिः प्रत्यवसृप्य पुरीततिशेत' इति। तथा 
'यत्रैतत्पुरुषस्स्वपिति नाम सतासोम्य तदा सम्पन्नो भवति सति संपद्यन विदु'रिति। एवं नाड्यः पुरीतद्धृदयाकाशरूपं ब्रह्मचेति त्रिषु सुषुप्तिस्थानत्वेन श्रूयमाणेषु किमेषां विकल्पस्समुच्चयोवेति एकप्रयोजनवत्वप्रयोजनभेदाभ्यां संशये पूर्वपक्षः। 
	प्रत्येकं सप्तमीभिः नैरपेक्ष्यावगमात् अणोर्जीवस्य युगपत् सुषुप्त्ययोगाच्च विकल्पः। यद्यपि 'सति संपद्य न विदु'रित्यत्र सत्पदेन केवलं ब्रह्मोक्तं, तथाऽपि अपरिच्छिन्नब्रह्मसंबन्धस्य नित्यमेव सत्वात् विशिष्य सुषुप्तिदशायां तत्संपत्त्युक्त्ययोगेन किंचित्प्रदेशावच्छिन्नब्रह्मसंपत्तिविषयत्वकल्पनावश्यंभावेसति 'यत्रैष एतत्सुप्तोऽभूत् य एष विज्ञानमयः पुरुषस्तदैषां प्राणानां विज्ञानेन विज्ञानमादाय य एषोऽन्तर्हृदय आकाशस्तस्मिन् शेत'इति श्रुत्यन्तरद्दष्टं हार्दाकाशरूपमेव ब्रह्माधिकरणं पर्यवस्यति। तस्मात्र्त्रयाणां विकल्प इति। सिद्धान्तस्तु- प्रासादखद्वापर्यङ्कन्यायेन तेषां प्रयोजनभेदेन समुच्चयसंभवात् 'सत आगम्य न विदुरि'ति सुषुप्तजीवानां ब्रह्मणस्सकाशादेव प्रबोधस्य नित्यवदाम्नानाच्च नाष्टदोषदुष्टो विकल्पो युक्तः। व्रीहियवयोस्त्व- वगत्याविकल्पः। यथाहुः--'एवमेषोऽष्टदोषोऽपि यद्व्रिहितववाक्ययोः। विकल्प आश्रितस्तत्र गतिरन्या न विद्यत' इति। प्राप्तप्रामाण्यपरित्यागः, अप्राप्तप्रामाण्यस्वीकारः, परित्यक्तप्रामाण्यस्वीकारः स्वीकृताप्रामाण्यपरत्यागश्चेति व्रीहिशास्रे यवशास्रे च प्रत्येकं चत्वारो दोषा इत्येव विकल्पेऽष्टौ दोषाः प्रसिद्धाः। एवमष्टदोषप्रसिद्धिः व्रीहियव- रूपप्रसिद्धोदाहरणे। इह नाडीपुरीतद्ब्रह्मणां त्रयाणां विकल्प इति पूर्वपक्ष तु एकैकत्र चत्वारो दोषा इति द्वादशादोषाः प्रसज्यन्ते। तथा हि- एकस्यां सुषुप्तौ नाड्यां शयने पुरीतद्वाक्ये ब्रह्मवाक्ये च प्रत्येकं प्राथमिकौ द्वौ द्वौ दोषौ। सुषुप्त्यन्तरे पुरीततिशयने नाडीवाक्ये प्राथमिकौ द्वौ दोषौ। पुरीतद्वाक्ये तु उपरितनमपि दोषद्वयमिति चत्वारो दोषाः। पुनस्सुषुप्त्यन्तरे ब्रह्मणि शयने ब्रह्मवाक्येऽपि उपरितनं दोषद्वयं सुषुप्त्यन्तरे नाड्यां शयने नाडीवाक्येऽपि उपरितनं दोषद्वयमिति स्वापचतुष्टयेन द्वादशदोषाः प्रादुष्युः। व्रीहियवशास्रयोस्तु प्रयोगत्रयेण अष्टौ दोषा इति विशेषः। ननु अनेनाधिकरणेन कः परब्रह्मणो महिमविशेषस्सिध्यति सुषुप्तजीववि- श्रांतिस्थानत्वानपायात्।। उच्यते- दहरविद्यायां सुषुप्तौ दहराकाशरूपं ब्रह्म प्राप्तस्य सकलपाप्मास्पर्शश्श्रूयते 'सर्वे पाप्मानोऽतो निवर्तन्ते अपहतपाप्माह्येष ब्रह्मलोक' इति। एवं ब्रह्मणस्सुषुप्तजीवगतसकलपापास्पर्शहेतुत्व- रूपो महामहिमा नियतस्सिध्यति 'तन्नकश्चन पाप्मा स्पृशति तेजसा हि तदा संपन्नो भवती'ति नाडीवाक्यगत- तेजश्शब्दोऽपि नाडीद्वारा प्राप्यं ब्रह्माचक्षीतेति ततोऽपि तस्य महिमा नियतस्सिध्यति। अन्यथा नाडीवाक्ये शेषो नाडीसाधारण्यापत्त्या समहिमा परब्रह्मासाधारणो न सिध्येत्।।
संग्रहकारिके।।
नाड्यादीनि सुषुप्तावनपेक्षत्वाद्विकल्प्येरन्।
जीवस्याणोस्रिषु युगपदवस्थितेरयोगाच्च।।
प्रासादखट्वापर्यङ्कन्यायात्तेषां समुच्चयः।
तत्सम्भवे हि स्वीकार्यो न विकल्पोऽष्टदोषभाक्।।
इति तदभावाधिकरणम्।।2।।
------------------------------------------------------------
स एव तु कर्मानुस्मृतिशब्दविधिभ्यः।।9।।
	सुप्तस्य प्रबोधश्चिंत्यत इति संगतिः। किसुप्तादन्यः प्रबोध उत्तिष्ठति उत स एवेति सुषुप्तौ सकलोपाधिनिर्मोक्षास्तित्वनास्वित्वाभ्यां संशये पूर्वपक्षः। अन्य उत्तिष्ठति। सुषुप्तस्य 'तंनकश्चनपाप्मा श्पृशती'ति सर्वपापास्पर्शोक्त्या सर्वोपाधिविनिर्मोक्षवगमात् बृहदारण्यके सुषुप्तिं प्रकृत्त्य 'अनन्वागतं पुण्येनानन्वागतं पापेन तीर्णोहितदासर्वान् शोकान् हृदयस्य भवती'ति तस्य पापोत्तीर्णत्वतन्मूलकसर्वदुःखोतरणयोः श्रवणात्। तत्रैव 'सयथा कुमारोवा महारीजोवा महाब्राह्मणोवातिघ्नीमानंदस्य गत्वाशयीतैव मेवैष एतच्छेत इति'तद्वा अस्यैतदतिच्छंदा अपहतपाप्माभयं रूपं तद्यथा प्रियया संपरिष्वक्तो नबाह्यं किं चन वेदनांतरमि'ति सुषुप्तौ मुक्ताविव ब्रह्मसंपत्त्या निरतिशयानंदश्रवणाच्च। अतिघ्नी अतिशयेनदुःखहन्त्रीमानंदस्य दशां प्राप्येत्यर्थः। तस्मादुपायसहस्रेणापि मुक्तस्येव ब्रह्मप्राप्तस्य पुनरावृत्तिरुपपादयितुमशक्येत्यन्त एवोत्तिष्ठतीत्यभ्युपगन्तव्यम्। 
यद्येवंसति कर्मानुस्मृतिशब्दविधिविरोधस्स्यादित्यपरितोषस्तदा सुषुप्तस्य सत्संपत्तिरेव त्यक्तव्येति। एवं प्राप्ते ब्रूमः। सुषुप्तएवोत्तिष्ठति। नान्यः। कर्मानुस्मृतिशब्दविधिभ्यः। सुप्तेः पूर्वं पुण्यपापरूपं तत्त्वज्ञानात्प्रापक्तेनैव हि भोक्तव्यं। योऽहं सुप्तः सोऽहं प्रतिबुद्धोऽस्मीति प्रत्यभिज्ञा च द्दश्यते। 'त इह व्याघ्रो वा सिंहो वा वृको वा वराहो वा कीटो वा पंतगो वा दंशो वा मशको वा यद्यद्भवन्ति तदा भवन्ती'ति सुषुप्तिप्राग्रूपस्यैवानुवृत्ति- राम्नायते। एते विरुध्द्येरन्। सुषुप्तस्य मुक्तत्वे मोक्षार्थाश्च विधयोऽनर्थकास्स्युः। कुंभकर्णवत् सुषुप्त्यनुवृत्तिरेव प्रार्थनीयास्यात्। का तर्हि सत्संपत्त्यानन्दानुभववचनयोर्गतिः। नेयमात्यंतिकी सत्सम्पत्तिः। देहेन्द्रियकर्माविद्याति- रोधानसत्त्वात्। नाप्यानन्दानुभवोऽस्ति। इन्द्रियाणामुपरतत्वेन विषयभोगाभावात् तिरोधायकसत्त्वेन ब्रह्मानन्दानु- भवाभवाच्च। अत एव सुषुप्तं प्रकृत्य श्रुतिः- 'नाहखल्वयमेव सम्प्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति नाहमत्र भोग्यं पश्यामी'ति। किन्तु जागरे करणकळेबरव्यापारजटिले श्रान्तस्य विश्रमस्थानं हृदयाकाशरूपं  परंब्रह्मप्राप्तस्य सर्वविधशरीरेन्द्रियव्यापारोपरत्या श्रांत्यपनयोभवतीत्येतावान्विशेषः। 'स यथा शकुनिः सूत्रेण प्रबद्धो दिशंदिशं पतित्वाऽन्यत्रायतनमलब्ध्वा बन्धनमेवोपश्रयत एवमेवेदं मनोदिशंदिशं पतित्वाऽन्यत्रायतनमलब्ध्वा प्राणमेवोपश्रयते प्राणवन्धनं हि सोम्य मन' इति सौषुप्तिकसत्सम्पत्तिवाक्यशेष- दर्शनात्। अत्र मनः प्राणशब्दौ जीवब्रह्म परौ। पाप्मा संस्पर्शोक्तिस्तु दिव्यक्षेत्रानुप्रवेशं तं गृहीतवतः पिशाचस्येव सुषुप्तौ हृदयाकाशरूपब्रह्मानुप्रवेशे पाप्माधिकरणस्यान्तः करणस्यान्तः बहिरेवावस्थानमित्येतदभिप्राया योज्या। तस्मात् सुषुप्त एवोत्तिष्ठति। एवं सत्येव 'अहरहर्गच्छन्त्य एतं ब्रह्मलोकं न विंदन्त्यनृतेन हि प्रत्यूढा' इति श्रुतिरपि सङ्गच्छते।।
संग्रहकारिका।।
मुक्तिपदेव सुषुप्तौ ब्रह्माप्तिस्तस्य न पुनरुत्थानम्।
तस्मादन्योत्थितिरिति तुच्छमनुस्मरणकर्मविधिशब्दात्।।
इति कर्मानुस्मृतिशब्दविध्यधिकरणम्।।3।।
----------------------------------------------------------------- 
 मुग्धेऽर्धसम्पत्तिः परिशेषात्।।10।।
	जीवावस्थानप्रसङ्गादिदमधिकरणं। मूर्च्छा जागरस्वप्नसुषुप्तिमरणरूपप्रसिद्धावस्थास्वन्तर्भूता उत तद्भिन्नेति भेदकसद्भावासद्भावाभ्यां संशये यद्यप्येषा विशेषविज्ञानाभावान्नजागरः स्वप्नो वा। नापि सुषुप्तिः प्रसन्नवदनत्वश्वासभरितत्वयोरभावात्। तथाऽपि सर्वेषामिन्द्रियाणां प्राणवायोश्च व्यापारादर्शनात् मरणमेवैषेति पूर्वः पक्षः। कराळवदनत्वाद्याकारवैरूप्यात् सूक्ष्मश्वाससञ्चारवत्वान्नमरणं, किं तुवृक्षाग्रपतनादिनिमित्तसौक्ष्म्यापन्न- प्राणयक्तापि चिकित्साद्यभावे मरणयार्धसम्पत्तिरूपा ततोपि भिन्निति सिद्धान्तः।
संग्रहकारिका।।
नांतर्भूता जागरादित्रये चे दज्ञानाद्यैस्तर्हिमूर्च्छामृतिस्स्यात्।
नैतत्सारं  किंचनश्वासद्दष्टेर्मर्तुं प्रक्रम्यैव मध्येस्थिततस्स्यात्।।
इति मुग्धाधिकरणम्।।4।।
--------------------------------------------------------------------
नस्थानतोपि परस्योश्रयलिङ्गं सर्वत्रहि।।11।।
भेदादिति चेन्न प्रत्येकमतद्वचनात्।।12।।
अपिचैवमेके।।13।।
अरूपवदेव हि तत्प्रधानत्वात्।।14।।
प्रकाशवच्चावैयर्थ्यात्।।15।।
आह च तन्मात्रं।।16।।
दर्शयतिचाथो अपि स्मर्यते।।17।।
	अतएवचोपमा सूर्यकादिवत्।।18।।
अंबुवदग्रहणात्तु न तथात्वं ।।19।।
वृद्धिह्रासभाक्त्वमन्तर्भावादुश्रयसामञ्जस्यादेवं दर्शनाच्च।।20।।
प्रकृतैतावत्वं हि प्रतिषेधति ततो ब्रवीति च भूयः।।21।।
					तदव्यक्तमाह हि।।22।।
अपि संराधने प्रत्याक्षानुमानाभ्यां।।23।।
प्रकाशादिवच्चावैशेष्यं प्रकाशश्च कर्मण्यभ्यासात्।।24।।
अतोनन्तेन तथा हि लिंगं।।25।।
	पूर्वपादे जीवस्य वैराग्यहेतु गतागतभ्रमणरूप जागरवृत्तात प्रतिपादनेनास्मिन्पादे परब्रह्मणो विचित्रस्वप्नार्थ स्रष्ट्टत्व सुषुप्तविश्रांतिस्थानत्वरूपमहिमप्रतिपादनेन च मूर्च्छार्याः मरणार्धसंपत्तिरूपत्व प्रतिपादनद्वारा मूर्च्छामरणावस्थास्वरूप विशदीकरणेन च जीवस्यजागराद्यवस्थासुयेदोषाव्यंचितास्ते तदंतर्यामिणोपि भवन्तीति उतनभवतीति जीवदोषहेतूनां कर्मणामीश्वरेपि सद्भावसद्भावभ्यां तस्मिन्कर्माभावेपि तेषां शरीरवस्थिति प्रयुक्तत्वतदभावाभ्यां च संशयः। एवं तस्य समस्तकल्याणगुणात्करत्वं संभवति नवेति नेतिनेतीत्यादि श्रुतिविरोधाभाव तत्सद्भाभ्यां च संशयः। एवमुभयलिङ्गत्वासंशये पूर्वपक्षः। हेयेदेवमनुष्यादि शरीरे स्थितिर्दुःखजननीति जीवे संप्रतिपन्नं कथमंतर्यामिण्यपि सादुःखजननी न भवेत्। अंतर्यामी निरस्तसम्स्त- हेयस्समस्तकल्याणगुणाकरश्चेति श्रुत्यादिभिः प्रमिति इति चेत् किं जीवस्तथा प्रजापतिवाक्येन न प्रमितः। अथ जीवस्य निर्दोषकल्याणगुणाकरत्वं कर्माविद्यादितिरोहितमिति चेत् तुल्यमन्तर्यामिण्यपि सर्वशरीरकताय सर्वशब्द-वाच्यस्य तस्य 'ब्राह्मणो बृहस्पतिसवेन यजेतराजा राजसूयेन यजेत न ब्राह्मणस्सुरां पिबेन्न परदारान्गच्छे'दित्यादि विधिनिषेधवाक्यगतब्रह्मक्षत्रियादिशब्दवाच्यस्य विधिनिषेधाधिकारानिवारणात्। मा मूद्वा ब्रह्मणः कर्म तथाऽपि देहे स्थित्वा तत्प्रयुक्तदोषाः स्युः। ननु संभोगप्राप्तिरितिचेदित्यादिष्वक्रमवश्यस्य ब्रह्मणः स्थानसम्बन्धप्रयुक्तदोषासंस्पर्श उक्तः। सत्यं तदुक्तिरेवाक्षिप्यते। कर्माण्यपि देहसम्बन्धमापादयन्ति, दोषजननानि भवन्तीति तदेतद्देहयोगाद्वासोऽपीतिपूर्वाधिकरणसूत्रेण दर्शितम्। अतो देहसम्बन्धाविशेषे कर्माभावोक्त्या किं समाहितं स्यात्। मलमूत्रमांसपूयशोणितादिकर्दमितेदेहे रौरवइवावस्थानस्यादिहेयत्वात्। नचान्तर्यामिणश्शरीरेऽ- वस्थानस्य स्वेच्छाधीनत्वेन कश्चन विशेषः। स्वयमेव स्वकरं छिदतोऽपि तत्प्रयुक्तदोषापरिहारादिति। एवं निर्दोषत्वं तावन्नसम्भवति। नेति नेतीत्यादिनिर्विशेषश्रुतिविरोधात् कल्याणगुणवत्त्वमपि तस्य न सम्भवति। तस्मान्नोभयलिङ्गं ब्रह्मेति। एवं प्राप्ते सिद्धान्तः। स्वतो निर्दोषस्य ब्रह्मणस्तत्र तत्र स्थानतोऽपि दोषा न प्रसज्यन्ते श्रुतिषु स्मृतिषु च तस्य निरस्तनिखिलदोषत्वकल्याणगुणाकरत्वलक्षणेभयलिङ्गत्वप्रतिपादनात्। श्रूयतेहृपहतपाप्मा विरजो विमृत्यु रित्यादि। स्मर्यते च- 'समस्तहेयरहितं विष्णवाख्यं परमं पदं। समस्तकल्याणगुणाकरोऽसावित्यादि। नच देहावस्थितितौल्ये जीववद्दोषाः कथं न प्रसज्यन्त इति वाच्यम्। ेतच्छङ्कापरिहारार्थमेवान्तर्यामिब्राह्मणे पृथिव्यादिपर्यायेषु प्रतिपर्यायं 'एषत आत्मान्तर्याम्यमृत' इति अमृत्वोक्तेः। ततश्च तत्र तत्र स्थित्वा नियमनं कुर्वतोऽप्यंतर्यामिणो न तत्सम्बन्धप्रयुक्ता दोषा भवन्ति। न हि कारागृहे चोरस्येव तत्क्लेशनार्थं तत्र स्थितस्याधिकारिपुरुषस्य बन्धनाडनादिदोषा भवन्ति। नच तथाऽपि मलमूत्रादिपूरि- तदेहान्तरवस्थानं स्वयमेव साक्षात् कुर्वतोंतर्यामिणस्तत्प्रयुक्ता दोषा न भवन्तीति कथं प्रत्येतव्यमिति चेत्। उत्यते। वस्तूनां दोषावहत्वं न तत्तद्वस्तुस्वभावप्रयुक्तम्। देशकालपुरुषादिभेदेनैकस्यैव वस्तुनस्सुखदुःखोभयरू- पत्वदर्शनात्। किंतु तत्तत्कर्मविशेषाधीनं। तथोक्तं भगवता पराशरेण--- 'नरकस्वर्गसंज्ञे वै पापपुण्ये द्विजोत्तम। वस्त्वेकमेव दुःखाय सुखायेर्ष्यागमायच।। कोपायच यतस्तस्माद्वस्तुवस्त्वात्मकं कुत' इति। यदुक्तमीश्वरस्यापि कर्मवश्यता न निवार्येति। तन्न। सर्वज्ञस्य तस्यास्मदादीनामिवेदं कर्म मया कर्तव्यमिति विधिभिर्ज्ञाप्यत्वासम्भवेन सर्वप्रेरकस्य तस्य तत्प्रेर्यत्वासम्भवेन च तत्र कर्मवश्यतोक्तर्निरालम्बनत्वात्। एवमीश्वरस्य कर्माभावदेवैकदैह- स्थितयोरपि जीवेश्वरयोर्भोगतदभावव्यवस्थां दर्शयति 'द्वासुपर्णा सयुजा सखाये'त्यादिमंत्रे। तस्माद्देहावस्थित्या रूपवदपि ब्रह्म रूपरहिततुल्यमेव। 'आकाशो वै नामे'त्यादिश्रत्या सर्वानुप्रविष्टस्यापि तस्य नामरूपकार्यास्पर्शेन केवलं निर्वोढ्टत्वप्रतिपादनात्। नन्वस्त्वेवं निर्दोषत्वं ब्रह्मणः कल्याणगुणवत्त्वं कुतः 'सत्यं ज्ञान'मिति हि 
मंत्रस्तस्य ज्ञानैकरुपत्वमाह। मैवं। अयं हिमत्रस्तस्य ज्ञानरूपत्वमात्रं वदति नतु गुणान्तरं वारयति। अतस्सत्यं ज्ञानमित्यतस्तस्य ज्ञानरूपत्ववत् कल्याणगुणवत्वमपि श्रुत्यन्तरादभ्युपेयं। अत एव वेदान्तगणस्तस्य निरस्तनि- खिलदोषत्वं समस्तकल्याणगुणाकरत्वं चेत्युभयमपि दर्शयति। 'निष्कळं निष्क्रियं शान्तं निरवद्यं निरञ्जनम्। तमीश्वराणां परमं महेश्वरं तं देवतानां परमं च दैवत'मित्यादिकः। स्मर्यते च तथा 'सर्वज्ञस्सर्वदृत्सर्वशक्तिज्ञान- बलर्द्धिमान्। अन्न्यूनश्चापि वृद्धिश्च स्वाधीनोऽनादिमान् वशी।। तन्त्रीद्वेषभयक्रोधकामादिभिरसंयुत' इत्यादि। एवं देहे स्थितावपि तत्प्रयुक्तदोषभाक्त्वाभावादेवशास्रे जलपदर्पणादि प्रयुक्तदोषास्पृष्टजलसूर्यद्युपमा निबध्यते। 'आकाशमेव हि यथा घटादिषु पृथग्भवेत्। तथाऽऽत्मैकोह्यनेकस्थो जलाधारेष्विवांशुमान्। एक एव हि भूतात्मा भुते भूते व्यवस्थितः। एकधा बहुधाचैव द्दश्यते जलचंद्रव'दिति। ननु वस्तुतस्सूर्यो जले नप्रविष्टो भ्रांत्या तत्रस्थ इव देहप्रयुक्तदोषा नान्तर्यामिणि भवन्तीति। एवं दोषस्पर्शमात्रं हि द्दष्टान्तेन निवर्त्यते। दोषास्पर्शमात्रविवक्षाच 'आकाशमेकं हि यथेत्यादि श्लोके घटीदिषु वस्तुतोऽवस्थितस्याकाशस्य जलाधारेषु वस्तुतोऽनवस्थितस्य सूर्यस्यचेति द्विविधस्य भवति। तस्य सूर्याकाशोभयानुगतत्वात्। विवक्षितांशसाम्यमात्रेण च दृष्टान्तीकरणं। लोकेऽपि सिंहो माणवक इत्यादिव्यवहारो दृश्यते। सर्वात्मना साम्यं तु क्वचिदपि न सम्भवति। तस्मान्निरस्तनिशिलदोषं समस्तकल्याणगुणास्पदं चेत्युभयलिङ्ग ब्रह्म। स्यादेतत् बृहदारण्यके 'द्वेवावब्रह्मणोरूपे मूर्तंचैवामूर्तंचे'त्यादिना स्थूलसूक्ष्मात्मकं सर्व प्रपञ्चं ब्रह्मणोरूपत्वेन परामृश्य तस्य हैतस्य पुरुषस्यरूपं यथामहारजनं वासोयथेंद्रकोपोयथार्ग्न्चिर्यथा पुऩ्डरीक'मिति तस्याकारविशेषं चाभिधाय अथात आदेशोनेति नह्येतस्मादिति नेत्यन्यत्परमस्तीति प्रकृतं सर्वं ब्रह्मणः प्रकारमिति शब्देन परमृश्य तत्सर्वंप्रतिषिध्य सर्वविशेषाधिष्ठानं सन्मात्रमेव ब्रह्मस्वरूपमिति दर्शयति श्रुतिः। अतः कथमुभयलिंगत्वं ब्रह्मण इति चेत्, उच्यते। प्रकृतैतावत्त्वं प्रतिषेधतीदं वाक्यं। ये ब्रह्मणो विशेषाः प्रकृताः तद्विशिष्टतया तस्य प्रतीयमानेयत्ता नेति नेतीति प्रतिषिध्यते। उक्तप्रकारमात्रविशिष्टं ब्रह्म न भवतीति यतो निषेधानन्तरं भूयोऽपि तस्य गुणजातं ब्रवीति- नह्येतस्मादिति नेत्यन्यत् परमस्त्यथनामेधेयं सत्यस्य सत्यं प्राणा वै सत्यं तेषामेष सत्यमिति। अयमर्थः। नेत्यनेन एतावन्मात्रविशिष्टं न भवतीतियर्थकेन यद्ब्रह्मप्रकृतं तस्मादेतस्मादन्यत् परमुत्कृष्टं वस्तु नास्ति तदेव सर्वोत्कृष्ट यतस्तस्य ब्रह्मणो नामधेयं सत्यस्य सत्यमिति। तत्र षष्ठ्यन्तसत्यशब्देन वियदादिवत् स्वरूपान्यथा भावरूपविकाररहितो जीववर्ग उच्यते। ततोऽप्येषः प्रकृतः परमात्मा सत्यः कर्मानुगुणज्ञानसङ्कोचविकासरूप- धर्मान्यथाभावस्याप्यभावादिति तन्निर्वचनमिति। तस्मादेवंविधवाक्यशेषोदितिगुणयोगात् ब्रह्मणस्सविशेषत्वं न प्रतिषिध्यते, किंतु पूर्वप्रकृतेयत्तामात्रं। श्रुत्य पूर्ववाक्ये स्वयमुपदिष्टस्य मूर्तामूर्तप्रप़ञ्चवैशिष्ट्यस्य स्वयमेव निषेधायोगात्। नहि ब्रह्मणस्तद्वैशिष्ट्यं प्रमाणानतरसिद्धं येनेह तदनूद्य निषिध्यते। ब्रह्मैव हि तावदव्यक्तं 'न सन्द्दशे तिष्ठति रूपमस्ये'त्यादिश्रुतेः। तत्र तद्वैशिष्ट्यं कथमन्यतस्सिध्येत्। अपि च संराधने सम्यक्प्रीणने महनीयविषयप्रीतिरूपभक्तिदशापन्ने निधिध्यासन एव तस्य दर्शनं नान्यत्रेति 'यमेवैष वृणुते तेन लभ्यस्तस्यैष आत्मा विवृणुते तनूं स्वां। भक्त्यात्वनन्यया शक्य अहमेवंविधोऽर्जुन। ज्ञातुं द्रष्टुं च तत्त्वेन प्रवेष्टुं च परन्तपे' त्यादिश्रुतिस्मृतिभ्यामवगम्यते। अतोऽपि तत्र प्रागप्रसिद्धं मूर्तामूर्तवैशिष्ट्यं नानुवदितुं क्षमं। इतश्च ज्ञानानन्दवत् ब्रह्मणो जगद्वैश्वर्यमपि वस्तुतो रूपं तत्संराधनाभ्यां तत्साक्षात्कृतब्रह्मणा साक्षात्कारे ज्ञानानन्दादिस्वरूपवत् मूर्तामूर्तविशिष्टताया अपि ब्रह्मगुणत्वावैशेष्यमवभासते 'तद्धैतत्पश्यन्नृषिर्वामदेवः प्रतिपेदे अहं मनुरभवं सूर्यश्च' त्यादिश्रुतेः। अतस्तत्त्वसाक्षात्कारे भासमानस्य पारमार्थिकत्वनियमान्नप्रपञ्चवेशिष्ट्यं निषेधक्षमिति प्रकृतेयत्तामात्रस्य निषेधः। अत उक्तैर्हेतुभिर्ब्रह्मणोऽनन्तकल्याणागुणविशिष्टत्वसिद्धेरुभयलिङ्गमेव ब्रह्म।।
संग्रहकारिकाः।।
शरीरदौ हेयेस्थितिरवसिता दुःखरिणी
कथं न ब्रह्मां तर्यमयितृभवेद्दुःखकलुषम्।
श्रुतिस्मृत्यद्धोषान्मितमुभयलिङ्गं तदिति चेत्
मितं प्राजापत्या द्वचस इह जीवोपिहि तथा।।
अथकर्मतिरोहितं तदीयं यदिनिर्दोषगुणाकरत्वलिङ्गम्।
अदसीयमपीत्थमेव साम्यादुभयोः कर्मनिकायवश्यतायाः।।
शास्रं हि ब्रह्मापि क्रोडीकुरुते स्फुटं नियोज्यतया।
ब्रह्मक्षत्रादिपदैरुदितं तत्तच्छरीरकत्वेन।।
माभूत्कर्मस्वेच्छयावास्य देहैस्संबन्धोस्तुस्यादनर्थायसोपि।
किंनच्छिन्द्याद्राजकोपं विनापि स्वेच्छामात्रात्तक्ष्णिखङ्गप्रहारः।।
न च तस्य गुणास्संतिनेतिनेती तिशब्दतः।
विज्ञानमात्रतोक्तेश्च साक्षाच्चागुणाताश्रुतेः।।
मैवं कर्मनिबंधनमिदं न वस्तुवभावकृतम्।
देहेंद्रियविषयाणामचितां यद्दुःखहेतुत्वम्।।
अत एव हि कल्पंते भोजकभेदाच्च कालभेदाच्च।
ते दु-खाय सुखाय च महतः पुरुषस्य संकल्पात्।।
नास्यकर्मविधिर्नियोज्यता ब्रह्मणोस्त्यपरतंत्रवृत्तिनः।
ज्ञाप्यता नु खलु सर्ववेदितुः प्रेर्यतापि च न सर्वशासितुः।।
तस्मादयं कर्मतिरोधिहीनः निर्दोषकल्याणगुणाकरत्वात्।
हेयेषु तिष्ठन्नपि तेषुतेषु स्पृश्यो न दोषैस्सवितेव तोये।।
विज्ञानाकारतोक्त्या शुभगुणनिकरानव्यवच्छेद मर्ह-
न्त्याम्नातत्वाविशेषात्तदितरविषयस्स्याद्गुणानां निषेधः।
एतावत्वं निषेधन्प्रकृकतपरिमितं नेतिनेतीति शब्दो
भूयोऽन्यच्चव्यनक्ति क्षिपति न विहितं ब्रह्मणो रूपयुग्मम्।।
इति उभयलिङ्गाधिकरणम्।।5।।
----------------------------------------------------------------- 
उभयव्यपदेशात्त्वहिकुंडलवत्।।26।।
प्रकाशाश्रयवद्वा तेजस्त्वात्।।27।।
पूर्ववद्वा।।28।।
प्रतिषेधाच्च।।29।।
	मूर्तामूर्तब्राह्मणोक्तं प्रपञ्चस्य ब्रह्मस्वरूपत्वं कीद्दशमिति विचार्यत इति सङ्गतिः। किंतदहिकुण्डलयोरिव भेदाभेदाभ्यां, उतप्रभाप्रभावतोरिवैकजातियागेन, अथवाजीवस्येव शरीरतयेति संशये यथाहेरहित्वेनाभेदेपि कुण्डलभावऋजुभावरूपसंस्थानविशेषापत्या भेदः एवं ब्रह्मणः स्वरूपाभेदेपि कार्यप्रपञ्चरूपापत्याभेदः 'ब्रह्मैवेदं सर्वमिति नामरूपं व्याकरवाणी'ति भेदाभेदोभयव्यपदेशादित्येकः पक्षः। तथा सति ब्रह्मणो निर्विकारत्वश्रुतिविरोध स्यात्।अतोभिन्नायोरेव ब्रह्मादिप्रपञ्चयोरेकजातियोगेनाभेदव्यपदेशः सर्वमिदं तेज इति व्यवहारवत् सर्वं खल्विदं ब्रह्मेति व्यवहार इति पक्षांतरम्। गोत्वस्य खण्डुमुण्डादाविव ब्रह्मत्वस्य घटपटादावनुवृत्तेः सकलश्रुतिव्यवहार- विरुद्धत्वाज्जीववदचित्प्रपञ्चस्यापि शरीरतयैव ब्रह्मविशेषणता। अत एव शरीरधर्माणां शरीरिणि प्रसक्तौ 'नास्य चरयैतज्जीर्यति न वधेनास्य हन्यत' इति तत्प्रतिषेधः। तस्मादुपपन्नं ब्रह्मणः पूर्वाधिकरणोक्तं निर्दोषत्वम्। अस्य पृथगधिकरणत्वे प्रकृतैतावत्त्वमित्यादेः पूर्वाधिकरणानुप्रनिष्टत्वे च हेतुः श्रोतव्य इत्युक्तं श्रुतप्रकाशिकायाम्।।
संग्रहकारिके।।
संस्थानविशेषतया विश्वस्य ब्रह्मरूपत्वम्।
अहिकुण्डलतावत्स्याद्रुचिदीपवदैकजात्याद्वा।।
जीवस्येवांशत्वं विशिष्टवस्त्वेकदेशतारूपम्।
रूपत्वं विश्वस्य श्रुतुनिकुरुम्बाविरोधेन।।

इति अहिकुण्डलाधिकरणम्।।6।।
------------------------------------------------------------
परमतस्सेतून्मानसम्बन्धबेदव्यपदेशेभ्यः।।30।।
सामान्यात्तु।।31।।
बुध्यर्थः पादवत्।।32।।
स्थानविशेषात्प्रकाशादिवत्।।33।।
उपपत्तेश्च।।34।।
तथाऽन्यप्रतिषेधात्।।35।।
अनेन सर्वगतममायात्वशब्दादिभ्यः।।36।।
	उभयलिंगाधिकरणे 'नह्येतस्मादितिनेत्यन्यत्परमस्ती'ति ब्रह्मणोऽन्य दुत्कृष्टं वस्तु नास्तीत्युक्तम्। तदाक्षिप्य समर्थ्यत इतदि सङ्गतिः। अहिकुण्डलाधिकरणं तु प्रासाङ्गिकमिति मूलाधिकरणेनेयं सङ्गतिः। जन्मादिसूत्रमारभ्य प्रतिपादितात् ब्रह्मणः परंवस्त्वस्ति नवेति सेतुत्वादिव्यपदेशानां गत्यन्तरहासम्भवसम्भवाभ्यां  संशये पूर्वः पक्षः। ब्रह्मणः परमपि किंचित्तत्वमस्ति। सेत्वादिव्यपदेशेभ्यः। सेतुव्यपदेशस्तावत् 'अथ य आत्मा स सेतुर्विधृतिरेषां लोकानामसम्भेताये'ति। अनेन प्रसिद्धसेतोः कूलान्तरमिवब्रह्मणः प्राप्यान्तरमस्तीति गम्यते। नच 'एषांलोकानामसम्भेदाये'ति श्रुतासङ्करकारित्वेन दहराकाशरूपस्य ब्रह्मणस्सेतुत्वव्यपदेशोपपत्तिरितिवाच्यम्। 'एतं सेतुं तीर्त्वान्धस्सन्ननन्धोभवती'ति तत्रैव प्रकरणे तरितव्यत्वश्रवणेन प्राप्यान्तरप्रापकत्वस्यापि तत्स्सेतुशब्दात् प्रतीतेः। तथा इयत्तापरिच्छेदरूपोन्मानव्यपदेशो द्दश्यते 'तदेतद्ब्रह्मचकतुष्पात्षोडशकल'मिति। चत्वारः पादास्तत्रैव निरूपिताः 'प्राचीदिक्कलाप्रतीचीदिक्कलादक्षिणादिक्कलोदीचीदिक्कलैष वै सोम्य चतुष्कलः पादो ब्रह्मणोऽनन्तवान्नाम अग्निः कलासूर्यः कला चन्द्रः कलाविद्यत्कलैष वै सोम्य चतुष्कलः पादो ब्रह्मणो ज्योतिश्मान्नाम प्राणःकलाचक्षुः कला श्रोत्रंकला मनः कलैषवैसोम्य चतुष्कलः पादोब्रह्मण आयतनवान्नामेति। गवांपादेषु परतौ द्वौ खुरौ पश्चाद्वौपार्ष्णी इत्येकैकस्मिन् पादे चत्वारश्चत्वारश्शफास्संति ते कलाशब्देनोच्यंते। एवं परिमितं ब्रह्मेत्परिमितं यत्प्राप्यं मोक्षशास्रेषु 'पादोस्य सर्वाभूतानि त्रिपादस्यामृतं दिवि'त्यादिषु स्वेकदेशविश्रां तसकलप्रपञ्च प्रसिद्धं तत्ब्रह्मणोन्यत् तत्प्राप्यमवसीयते।साक्षादेवमुक्त्प्राप्यस्य ब्रह्मणश्च प्राप्यप्रापकभावसंबन्धस्यापि व्यपदेशो द्दश्यते। 'अमृतस्य परं सेतुं दग्धेंधनमिवानल'मिति। तथाभेदव्यपदेशश्च द्दश्यते। 'तेनेदपूर्णं पुरुषेण सर्व'मिति ब्रह्मप्रकृत्य 'ततोयदुत्तरतरंतदरूपमनामयं य एतद्विदुरसमृतास्ते भवन्त्यथेतरे दुःखमेवापियन्ती'ति। एवमेभ्यो हेतुभ्यः परस्माद्ब्रह्मणः परं मुक्तपाप्यं तत्वमस्तीति। प्राप्तेऽभिधीयते। नास्तिपरब्रह्मणः परंतत्वांतरम्। न हि जन्मादिसूत्रमारभ्य सकलजगदगिन्ननिमित्तोपादानतया मुक्तोपास्यतया मुक्तप्राप्यतया च तत्र तत्र प्रतिपादितादनुपदमेव 'नह्येतस्मादिति नेत्यन्त्पतमस्ती'ति सर्वोत्कृष्टतया प्रतिपादिताच्चब्रह्मणः परं तत्त्वातरमस्तीति शङ्का हृदयमधिरोहति। सेत्वादिव्यपदेशानां गतिमात्रं वक्तव्यं तदुच्यते। सेतुव्यपदेशो वाक्यशेषश्रुतासंकरकारित्वमात्रेण। सेतुं तीर्त्वेति तरतिः प्राप्त्यर्थः यथा वेदं तरतीति। चतुष्पाद्ब्रह्मेत्यादिव्यपदेश उपासनार्थः। स्वयमनुन्मितस्योपासनार्थमपि कथमुन्मितत्वव्यपदेश इति चेत्। प्रकाशवदिति ब्रूमः। द्दश्यते हि सौरप्रकाशादेर्विततस्यापि वातायनादिस्थानभेदोपाध्यवच्छेदात् परिच्छिन्नत्वं। प्राप्यप्रापकभावव्यपदेशश्चाभेदेऽप्युपपद्यते प्राप्यस्य परमपुरुषस्य स्वप्राप्तौ स्वस्यैवोपायत्वात्। 'यमेवैष वृणुते तेन लभ्यस्तस्यैष आत्मा विवृणुते तनूं स्वा' मित्यनन्योपायत्वश्रवणात्। अतो नातिवाहिकवत् ब्रह्मणः प्राप्यांतरप्राप- कत्वम्। भेदव्यपदेशस्त्वसिद्धः। 'ततो यदुत्तरतर'मित्यत्र तत् इत्यस्य हेतुपञ्चमीत्वेनावधिपञ्चमीत्वाभावात्। यस्मात्परं नापरमस्ति किंचिदिति पूर्वमंत्रे ब्रह्मणोन्यत्परमुत्कृष्टं नास्तीत्युक्तत्वेन 'वेदाहमेतं पुरुषं महान्त'मिति पूर्वमंत्रे तद्वदनस्यामृतत्वसाधनताया उक्तत्वेन च तदनन्तरं तस्मात्परस्योक्तेस्तद्वदनरहितानाममृतत्वाभावोक्तेश्चो- पक्रमविरुद्धात्। अतः पूर्वोक्तं परमपुरुषादन्यदुत्कृष्टं नास्तीत्येतत्तस्यैव सर्वोत्कर्षत्वे हेतुत्वेन तत इति पञ्चम्यन्तं पदं परामृशतीत्येन युक्तम्। अपि च 'तेनेदं पूर्णं पुरुषेण सर्वं। 'अन्तर्बहिश्च तत्सर्वं व्याप्य नारायणः स्थित' इत्यादिकात् परमपुरुषस्य सर्वव्यापकत्ववचन जातादपि  तस्मात्परं तत्त्वं नास्तीत्यवसीयते। तदधिकतत्त्वान्तर- 
सद्भावे तस्य सर्वशरीरकतया सर्वव्यापकोक्त्ययोगात्। तस्माद्ब्रह्मणः परं तत्त्वान्तरं नास्ति ब्रह्मैव मुमुक्षूपास्यं मुक्तप्राप्यं च परं तत्त्वमिति सिद्धम्।।
संग्रहकारिकाः।
तरितव्यसेतुभावोमिति रन्यप्रापकत्वमन्यावरता।
गमयन्ति कारणमपि प्रापकमिति वोढ्टवत्ततोऽन्यत्।।
प्राप्यं मैवं कारणमेव हि सर्वत्र प्राप्यमाम्नातम्।
सेतुत्वाद्युक्तीनां तदनुगुणा वृत्तिरेष्टव्या।।
सेतुरिहासङ्करकृत्तरतिः प्राप्तिर्मितिः परोपधिना।
स्वस्य स्वप्रापकता चेष्टव्या पंचमी च हेत्वर्था।।
इति पराधिकरणम्।।7।।
--------------------------------------------------------------------------
फलमत उपपत्तेः।।37।।
श्रुतत्वाच्च।।38।।
धर्मं जैमिनिरत एव।।39।।
पूर्वं तु बादरायणो हेतुव्यपदेशात्।।40।।
	संसाराद्वैराग्योपायस्य जागराद्यवस्थासु जीवस्य दोषजातस्य निरूपणानन्तरं परब्रह्मप्रेप्सया तदुपासनेच्छोत्पादनाय परब्रह्मणो निर्दोषत्वं कल्याणगुणाकरत्वं सर्वस्मादुत्कृष्टत्वं च प्रतिपादितम्। अतः परमुपासनं निरूपयिष्यन् उपासनानामस्मात्परमपुरुषादेव तत्प्राप्तिरूपं फलमिति विवक्षया विशेषे प्रस्तुते सामान्याधानरूपेणाप्रस्तुतप्रशंसालङ्कारेण सकलकर्मफलप्रदत्वमनेनाधिकरणेन प्रतिपाद्यते। अथवा महाप्रभुर्महा- वदान्यश्च महाफलार्थिस्सेव्यः। नतु महाविभवयुक्तोऽपि कदर्यः नापि महावदान्यप्रकृतिरप्यकिंचनः। अतः परब्रह्मण उपासनाभिस्सेव्यत्वसिध्यर्थं तस्य स्वल्पसेवयापि महाफलप्रदत्वंरूपं महावदान्यत्वं प्रदर्श्यते इति सङ्गतिः। विधिश्रुतेः 'अन्नोदो वसुदान' इत्यादिश्रुतेश्च संशये पूर्वः पक्षः। कर्मोपासनाभिराराधनात् प्रसन्नस्य परमपुरुषस्य फलदातृत्वे कर्मानुष्ठानानन्तरमेव प्रसादो वक्तुं न शक्यते। परमस्वतंत्रस्य प्रसादेसति फलविलम्बायोगात्सङ्कीर्तनादिना फलजननाभावप्रसङ्गाच्च भाविसङ्कीर्तनेन फलाजननमननुसन्धान हठात्प्र- सीदतश्चासर्वज्ञत्वप्रसङ्गात् प्रयाजादिभिस्तदनष्ठानानन्तरमेव प्रसादेसति प्रधानानुष्ठानेऽप्यङ्गान्तरवैकल्येऽपि फलनिष्पत्तिप्रसङ्गात् सर्वेश्वरप्कसादस्य वंध्यत्वायोगात्। तस्मातकर्मभिरपूर्वेनिष्पन्ने तस्य सङ्कीर्तनादिनाशहेतु- रहितस्य फलजननौन्मुख्ये सति परमेश्वरः प्रसीदतीति वक्तव्यम्। ततश्चावश्याभ्युपगन्तव्यापूर्वेणैव निर्वाहे किमीश्वरप्रसादस्यापि कल्पनया। अतः कृष्यादिकर्मवत् कस्यापि प्रसादमनपेक्ष्यैव यागादिकं फलजनकमिति। एवं प्राप्ते सिद्धान्तः। क्षणविध्वंसिनः कर्मणः कालान्तरभाविफलजननार्थं 'तृप्त एवैनमिंद्रः प्रजया पशुभिस्तर्पयती' त्यादिवाक्यशेषावगतदेवताप्रीतिद्वारकत्वौचित्यात्। न च प्रतिमन्वन्तरं भिन्नानामिंद्रादीनां मन्वन्तरान्तरभाविकर्म। 'अन्नादो वसुदान' इत्यादिस्त्वीश्वरस्य देवतात्वेन यागाङ्गत्वात् तत्प्रशंसापरः। कृषिकर्मणि साहाय्यं कृतवतामपिहि भवद्भिरेवेदं सर्वं कृषिफलं दत्तमिति प्रशंया द्दश्यते। फलदातृत्वायोगात् एताद्दशार्थवादाः कर्मान्वयिदेवताप्रशंसामात्रपरा इति वाच्म्। तेष्विंद्रादिशब्दानां तत्तदन्तर्यामिपरमात्मपरत्वात्। 'इष्टापूर्तं बहुधाजातं जायमानं विश्वंबिभर्ति भुवनस्यनाभिः। तदेवाग्निस्तद्वायुस्तत्सूर्यस्तदुचन्द्रमाः। यो यो यां यां तनुं भक्तः श्रद्धयाऽर्चितुमिच्छति। तस्य तस्याचलां श्रद्धां तामेव विदधाम्यहम्।। स तया श्रद्धया युक्तस्तस्याराधन- मीहते। लभते च ततः कामान्मयैव विहितान्हितान्।। 'अहं हि सर्वयज्ञानां भोक्ता च प्रभुरेव च' इत्यादिश्रुतिस्मृ- तिदर्शनात्। एवं रात्रिसत्रन्यायसाम्येन वाक्यशेषश्रुतेदेवताप्रसादे द्वारे क्लृप्ते तन्निर्वाहार्थमङ्गप्रधानापूर्वकल्पना- गौरवं फलमुखत्वान्नदोषः। तस्मात्साङ्गकर्मानुष्ठानेनापूर्वं सम्पाद्य तस्य यावद्विपाकमसंकीर्तनादिभ्यस्संरक्षणेसति अविकले भृत्यस्य सेवनेसति नृपतिरिव प्रसन्नः परमेश्वरस्तत्फलं प्रयच्छति 'सवा एष महानज आत्माऽन्नादो वसुदानः। एषह्येवानन्दयाती'ति तस्य भोगापवर्गरूपसकलफलप्रदत्वश्रवणात् कर्मणः फलसाधनत्ववचनानां 
तत्प्रसादद्वारकत्वेऽप्युपपत्तेरिति।।
संग्रहकारिके।।
कृषिमर्दनादिरूत्या यागादितएव फलमितिचेत्।
तत्र हि कल्प्यमपूर्वं श्रुतिसिद्धंत्वीश्वरस्य फलदत्वम्।।
तस्मादग्न्यादिदेवात्मा शुद्धोवाऽप्यभिपूजितः।
कर्मोपासनजातस्य हरिरेव फलप्रदः।।
इति फलाधिकरणम्।।8।।
--------------------------------------------------------------
इति श्रीमद्भरद्वाजकुलजलधिकौस्तुभश्रीमदद्वैतविद्यचार्यश्रीविश्वजि-
द्याजिश्रीरङ्गराजाध्वरिवरसूनोरप्यदीक्षितस्य कृतौ चतुर्मतसारे
नयमयूखमालिकाख्ये द्वितीयपरिच्छेदे तृतीयस्याध्यायस्य
द्वितीयः पादः।।
-----------------------------------------------------

।।श्रीः।।
।।श्रीमते हयवदनपरब्रह्मणे नमः।।
।।तृतीयस्याध्यायस्य तृतीयः पादः।।
*****************************************
	एवं परब्रह्मणेस्सर्वज्ञत्वासर्वशक्तिमत्त्व निरितिशयदयाशालित्व सत्यसङ्कल्पत्वादिकेषु महावैभवमहाव- दान्यत्वपर्यंतेषूपास्यत्वोपयुक्तेषु कल्याणगुणेषु तत्तदधिकरणोदाहृताविषयवाक्यैश्शब्दतोर्थतश्च सिद्धेषु समुपजात- तदुपासनाभिलाषस्य कथमुपासनं कार्यं किमेकस्योपासनस्य कस्यांचिच्छाखायां यावन्तोगुणा आम्नाताः तावदुप- संहारेणैव कार्यं उत शाखांतरगत तदुपासनाप्रकारणाम्नात गुणांतरोपसंहारेणेत्याकाङ्क्षायां तदुपसंहारेण कार्यमिति प्रदर्शयितुं शाखाभेदेपि चोदनाद्यविशेषेसति नोपासनं भिद्यत इति तदभेदनिरूपणमिह पादे क्रियते। तद्भिदनिरूपणं तदपवादत्वेन क्वचित् क्वचित् क्रियते। अतः फलतोगुणोपसंहारः पादार्थः। इहाधिकरणे सामान्यतः प्रतिशाखं वैश्वनरीक्षरदहरादिविद्यानभिद्यन्त इति प्रसाध्यते---
सर्ववेदान्तप्रत्ययं चोदनाद्यविशेषात्।।1।।
भेदान्नेतिचेदेकस्यामपि।।2।।
स्वाध्यायस्य तथात्वे हि समाचारेऽधिकाराच्च
सववच्च तन्नियमः।।3।।
दर्शयति च ।।4।।
उपसंहारोऽर्थाभेदाद्विधिशेषवत्समाने च।।5।।
	वैश्वरादिविद्याः प्रतिशाखं भिद्यन्ते नवेति प्रत्यभिज्ञाविच्छेदकसद्भावसद्भावभ्यां संशये अभ्यासप्रकरण- भेदाभ्यां भिद्यत एव। शाखांतरे तर्योर्भेदानवश्यंभावात्। न च तयोस्तत्तच्छाखाध्यायिरूपप्रतिपत्तृभेदेन साफल्योपपत्तेः शाखांतराधिकरणसिद्धान्तः सूत्रदर्शितचोदनाद्यविशेषप्रयुक्तप्रत्यभिज्ञानेन शाखाभेदेऽपि कर्मैक्यवद्विद्यैक्यं स्यादिवाच्म्। मुण्डकेऽक्षरविद्यायां 'तेषामेवैतां ब्रह्मविद्यांवदेत शिरोव्रतंविधिवद्यैस्तुचीर्ण' मिति तस्याश्शाखांतराम्नाताक्षरविद्यातो भेदलिंगं। विद्यैक्येहि तदङ्गस्य शिरोव्रतस्य शाखांतराध्यायिभिरप्यनुष्ठेयत्वा दाथर्वणिकानामेव शिरोव्रतमित्ययं नियमो नोपपद्यते। नन्वध्ययनांगमिदं शिरोव्रतं 'नैतदचीर्णव्रतोधीत' इति तत्रैव 'तेषामेवैतां ब्रह्मविद्यांवदेते'त्यस्य प्रथमश्रुततया तदनुसारेण तस्यान्यथानयनोपपत्तेः श्रवणात्। अतस्तदनुसारेण तेषामेवेति वचनमाथर्वणिकानामेवेति ब्रह्मविद्याप्रतिपादकमुपनिषद्ग्रंथ मध्यापयेदित्यर्थः कल्प्यत इति वाच्यम्। चरमश्रुतानुसारेण प्रथमावाक्यगत ब्रह्मविद्याशब्दस्य लक्षणाकल्पनायोगात्। तेषामेवैतामित्येनेनापि 
अध्ययनांगत्वस्यैव बोधने पौनरुक्त्यापत्तेश्च। तस्मादाथर्वणिकनियतशिरोव्रताङ्गकत्वलिंगेनाक्षरविद्यानां चोदनाद्यविशेषप्रयुक्तप्रत्यभिज्ञाविच्छेदात् भेदावश्यंभावेन तथैव वेश्वानरविद्या अपि प्रतिशाखं भिद्येरन् अभ्यास- प्रकरणान्तराविशेषात्। ननु तर्ह्याथर्वाणिकमात्राधिकारिकशिरोव्रताङ्गकत्वानुरोधेन नानाशाखाम्नाताप्यक्षरवि- द्याऽऽथर्वणिकमात्राधिकारिकेत्यधिकारसङ्कोचोऽस्तु। द्दश्यतेह्यंगानुरोधेनाधिकारसंकोचः। यथा 'ऋद्धिकामास्सत्रमासीर'न्नित्यविशेषश्रवणेऽपि सत्रे 'येयजमानास्त ऋत्विज' इति ब्राह्मणैककर्तृकेषु ऋत्विक्कर्मसु जयमानानां कर्तृत्वविध्यनुरोधेन ब्राह्मणानामेवाधिकार इति संकोच इति चेत् मैवम्। नचाभ्यासप्रकरणान्तरयोः शाखान्तोक्ताक्षरविद्यातो भेदेनाभ्यासप्रकरणभेदोपष्टब्धेनाधिकारासंकोचोपपत्तौ प्रधानवाक्यावगताधिकारसंकोच- नायोगात्। नचाभ्यासप्रकरणान्तरयोः प्रतिपत्तृभेदेन साफल्योक्तिरपि युक्ता। तथाऽपि कृतस्वशाखाध्ययनस्य पुनश्शाखान्तराध्यनस्य तत्तच्छाखाध्यायिभ्यः तत्तद्वाक्यश्रवणस्य च संभवेन तं प्रति तस्य वाक्यस्यानुवादकत्वं स्वशाखाध्यायिनं प्रति प्रमापकत्वमिति वैरूप्यानिवारणात्। तस्मादभ्यासप्रकरणभेदाभ्यां चादनाद्यविशेषप्राप्तप्रत्य- भिज्ञाविच्छेदकाक्षरविद्याम्नातविद्याभेदलिंगोपष्टब्वाभ्यां प्रतिशाखं विद्याभिद्यत एवेति। एवं प्राप्ते सिद्धान्तः। प्रतिशाखं विद्यानभिद्यते। चोदनाद्यविशेषात्। तथा हि छान्दोग्यवाजसनेयकयोर्वैश्वानरविद्यायां 'वैश्वानरविद्येत्याख्याप्यविशिष्टा। ब्रह्मप्राप्तिरूपः फलसंयोगोऽप्यविशिष्टः। अत एव हि प्रत्यभिज्ञानात् शाखान- र्थक्यप्रसंगरूपन्यायमूलौहितौ। 'समिधो यजती'त्यादौ विशेषणसंक्रान्तिरहितया विधिश्रुत्या कर्मविधिसिद्धौ विहितस्य कर्मणो विधानमनर्थकमित्यानर्थक्यन्यायमूलोऽभ्यासेन कर्मभेदः। एव मग्निहोत्रप्रकरणे विहितस्य नित्याग्निहोत्रस्य कुण्डपायिनामयनप्रकरणे पुनर्विधानमनर्थकमित्यानर्थक्यन्यायमूल एव प्रकरणान्तरेणापि कर्मभेदः। नचेहानर्थक्यमस्ति। तत्तच्छाखाध्यायिरूपप्रतिपत्तृभेदेनसाफल्यात्। न च प्रमापकत्वानुबादकत्वरूपवैरू- प्यापत्तिदोषः। वाक्यान्तरेण प्राप्तिमपेक्ष्यार्थज्ञानजनकत्वं ह्युनुवादकत्वं न ज्ञातज्ञापकत्वमात्रं, स्वशाखागतवाक्य- स्यापि पुनश्श्रवणे किंचिदपि वाक्यं शाखान्तरवाक्यतः प्राप्तिमपेक्ष्य स्वार्थं बोधयति। अतो नानुवादकृतवैरूप्या- पत्तिः। नाप्यक्षरविद्यायां पूर्वपक्षोक्तं भेदलिंगमस्ति। शिरोव्रतस्य विद्यांगत्वाभावात्। स्वाध्यायसंस्कारार्थो हि शिरोव्रतनियमः। 'नैतदचीर्णव्रतोऽधीत' इत्यध्ययनसंयोगात् अध्ययनशरीरानुपकारकस्य शिरोव्रतस्य अध्ययन- संस्कार्योपनिषदंगत्वापर्यवसानात् आथर्वणिकानां समाचाराख्ये ग्रंथे 'इदमपि वेदव्रतेन व्याख्यात' मिति शिरोव्रते पुष्कलोपदेशं कृत्वा व्रतान्तरं प्रस्तुत्य तत्र शिरोव्रतधर्मातिदेशाच्च। तथा च यथा सप्तसूर्याख्यहोमप्रभृतिश्शतौ- दनाख्यहोमपर्यन्तः तेषामेवाथर्वणिकानां सवहोमगणतदीयैकाग्निसम्बन्धात् तत्रैव भवति, न त्रेताग्निषु, एवं शिरोव्रतमपि तदीयाध्ययनसम्बन्धात्तदध्ययनसंस्कार्यायां तस्यामेवोपदिष्टं भवति। एवं चाथर्वणिकनियतशिरोव्रतां- गकत्वानुरोधेन सैवोपनिषदक्षरविद्याप्रतिपादकोपनिषदन्तराद्भिद्येत। नत्वक्षरविद्या। तस्या एवोपनिषद आथर्वणि- कमात्राधिकारिकशिरोव्रतांगत्वानुरोधेन तन्मात्राध्येयत्वं सिध्यति। नत्वक्षरविद्यामात्रस्याथर्वणकैकाधिकारित्वं। तस्माच्छाखांतराध्यायिनां अक्षरविद्या शाखांतराध्ययनेन मुण्डकाध्यायित्वचनेन च लब्धा फलं प्रयच्छतीति न कश्चिद्दोषः। न च ब्रह्मविद्याशब्दस्य मुण्डकोपनिषदि लज्ञणादोषः। तदुपक्रमे 'द्वेविद्येवेदिव्ये इति हस्म यद्ब्रह्म- विदावदंति पराचैवापराच। तत्रापरायद्दग्वेदो यजुर्वेदस्सामवेदोथर्ववेदश्शिक्षाकल्पोव्याकरणं निरुक्तंछन्दोज्योतिष- मितिहास पुराणन्यायमीमांसाधर्मशास्राणीत्यथ परायातदक्षरमधिगम्यत ' इति विद्याशब्दस्य विद्यास्थानपरत्वस्या- वगततयोपसंहारेपि तस्य तादर्थ्योपपत्तः। न चैवं सति नैतदचीर्ण इत्यग्रिमवाक्यमपि तदध्ययनसंस्कार्योपनिषदं- गत्वप्रतिपादकामितिषौनरुक्त्यम्। अग्रिमवाक्य मचीर्णव्रतस्साध्ययननिषेधपरं, पूर्ववाक्यं अचीर्णव्रतं प्रत्यध्यापननि- षेधपरमिति शूद्रविषयाध्ययनाध्यापननिषेधवाक्ययोरिव विषयभेदसत्त्वात् तस्माद्विद्याभेदलिंगासिद्धेश्शाखाभेदेपि चादनाद्यविशेषात् विद्यैक्यमितिस्थितम्। तदिदं विद्यैक्यं छांदोग्ये दहरविद्यायां विहितमपहतंपाप्यमत्वादिगुणाष्टकं सिद्धं कृत्वा तैत्तिरीयके केवलं तस्मिन्यदन्तस्तदुपासिदव्यमित्युपासनामात्रविधानलिंगमपि द्योतयति। अपेक्षितं हि तैत्तिरीयके छांदोग्योक्तपाप्मजरामरणाद्यभावसंकीर्तनं सहस्रशीर्षे देवमित्यादिना भगवतो विग्रहविधानेन पाप्मजरामरणादिप्रसक्तिसत्वात्। एवं सर्वेषु वेदांतेषु समाने सत्युपासने वेदांतराम्नात्तगुणानामुपसंहारः कार्यः स्ववेदोक्तगुणानामिव वेदांतरोक्तगुणानामपि तदुपकारकत्वाविशेषात्।।

संग्रहकगारिकाः।
अभ्यासात्प्रकरणभेदतस्च विद्यभिद्यन्ते प्रतिनिगमांतमित्ययुक्तम्।
रूपाख्याफलविधि चोदनाविशेषादभ्यासादिक मवबोध्यभेदतस्स्यात्।
विद्यांगंयदिहि शिरोव्रतंमितं स्यात्तास्स्युस्त त्प्रतिनियत्तवतोविभिन्नाः।
तद्वेदाध्ययनविधेः प्रसिद्धमङ्गं यद्वेदव्रतमिति तत्समामनंति।।
तस्माच्छाखाभेदेऽप्यस्त्यन्योन्यं गुणोपसंहारः।
संज्ञाफलाद्यभेदे विद्यानामुपकृतेः सिध्यैः।।
इति सर्ववेदान्प्रत्यधिकरणम्।।1।।
------------------------------------------------------------------------------- 
अन्याथात्वं शब्दादितिचेनेनाविशेषात्।।6।।
न वा प्रकरणभेदात्परोवरीयस्त्वादिवत्।।7।।
संज्ञातश्चेत्तदुक्तमस्ति तु तदपि।।8।।
व्याप्तेश्च सम्ञ्जसम्।।9।।
	चोदनाद्यविश्षाद्विद्यैक्ये सति गुणोपसंहार इति निरूपितम्। विद्यैक्यस्य क्वचिदपवादः क्रियत इति सङ्गतिः। अस्त्युद्गीथविद्या वाजिनां छन्दोगानां च वाजिनां तावत् 'द्वयाहप्राजापत्याः देवाश्चासुराश्चे'त्यारम्य' तेह देवा ऊचुर्हन्तासुरान्यज्ञं उद्गीथेनात्ययामे'ति तेषां प्रतिज्ञामभिधायोद्गीथेवागादिमनः पर्यन्तद्दष्टावसुरैरभिभवमुक्त्वा 'अथ हेममासन्यं प्राणमूचु'रित्यादिना आस्यभवमुख्यप्राणद्दष्ट्या असुरपराभव- मुक्त्वा 'भवत्यात्मना परास्य भ्रातृव्यो भवति य एवं वेदे'ति शत्रुपराभवाफलाय प्रा		णद्दष्ट्योपासनं विहितम्। एवं छन्दोगानामपि 'देवासुरा हवै यत्र संयेतिर' इत्यारभ्य 'तद्धदेवा उद्गीथमाजह्रुरनेनैनानभिभविष्याम' इति उद्गीथेनासुरपराभवप्रतिज्ञामुक्त्वा उद्गीथे वागादिद्दष्टौ तद्वदेव तोषमभिधाय अथ ह य एवायं मुख्यः प्राणस्तमुद्गीथमुपासाञ्चक्रिर' इत्यादिनोद्गीथे प्राणद्दष्ट्यैवासुरपराभवमुक्त्वा 'य	थाऽश्मानमाखणमृत्त्वा विधेवंसेतैवं हैवसपाप्मना विध्वंसते य एवंविदिपापं कर्म कामयत' इति शत्रुपरा	भवफलायोद्गीथे प्राणद्दष्टोपासनं विहितं। आखन्यते अनेनेत्याखनः। करणार्थे घ प्रत्ययः। छान्दसं णत्वम्। आखणमित्येतदश्मविशेषणं। खनित्रादिवत् खननसाधनत्वेन द्दढमश्मानं प्राप्येत्यर्थः। अर्थाल्लोष्टादिकमिति प्राप्तिकर्तृलाभः।'यथाऽश्मानमृत्वा लोष्टो विध्वंसेते'ति समानप्रकरणे श्रवणात्। इहाप्यग्निमवाक्ये 'एषोऽश्माखण' इत्याखणशब्दस्याश्मविशेषणत्वाच्च। अत्र विद्यैक्यमुत विद्याभेद इति प्रत्यभिज्ञासद्भावासद्भावाभ्यां संशये पूर्वपक्षः। एकैवविद्याप्रत्यभिज्ञासद्भावात्देवासुरसंग्रामप्रवृत्तिः देवानामुद््गीथेनासुरेपराभवाभिप्रायः तत्पराभवार्थं देवानां वाग्घ्राणचक्षुश्श्रोत्रमनस्समाश्रयणं तेषामसुरैरभिभवे कृते मुख्यप्राणसमाश्रयणं तद्वीर्यादश्मलोष्टदर्शनेनासुरविध्वंसनमित्येतस्य सर्वस्य प्रत्यभिज्ञापकस्यसत्वात्। ननु वाजिनां 'अथहेममासन्यं प्राणमूचुस्त्वं न उद्गायेति तेभ्य एषप्राणउदगाय'दित्यादिनोद्गानकर्तरि प्राणद्दष्टिविधानं' छंदोगानांतु 'तमृद्गीथमुपासां चक्रिरे' इत्यादिनोद्गीथे प्राणद्दष्टिविधानमिति रूपभेदाद्विद्याभेदस्स्यादिति चेन्मैवम्। सारूप्यबाहुल्येनाल्पवैषम्यलक्षणस्यभेदकत्वाभावात्। देवासुरसंग्रामप्रवृत्तिः देवानामुद्गीथेनासुरपराभवाभिप्रायः असुरपराभवार्थं देवानां वाग्घ्राणचक्षुश्श्रोत्रमनस्समाश्रयणं वागादीनामसुरकृताभिभवऋ ततोमुख्यप्राणस्याश्रयणं तद्वीर्यादश्मलोष्टनिदंर्शनेनासुरविध्वंसनमित्येतत्सर्वमुभयत्रापि समानमिति। अतस्तदनुसारेण वाजसनेयिनामप्युद्गीथोपक्रमाविशेषात् तदनुसारेण च वाजिनामुद्गानकर्मण्येन सौकर्यातिशयविवक्षया तत्कर्तृत्वव्यपदेशः। यथा स्वयमेवासिश्छिनत्तीति सौकर्यातिशयविवक्षया छिदिकरणे तत्कर्तृत्वव्यपदेश इति नेयं। तस्मादुभयत्रापि विद्यैक्यमिति। एवं प्राप्ते सिद्धान्तः। न विद्यैक्यं। एकत्रोद्गीथे प्राणद्दष्टिरन्यत्रोद्गानकर्तरीति रूपभेदात् वेद्यतया प्रधानरूपभेदे अर्थवादसाम्यमात्रस्य विद्यैक्यहेतुत्वाभावात् वाजिनामुद्गीथापरित्यागेनविरोधाभावात्। न ह्युपक्रमाधिकरणेऽप्युपक्रमानवगतउपसंहारावगतो विशेषस्त्याज्य इत्युक्तम्। किंतूपक्रमावगतस्य त्यागो न कार्य इति। ततश्च रूपभेदादुद्गीथे हिरण्मयपुरुषद्दष्टिविधानतः 
परोवरीयस्त्वादिगुणकाकाशद्दष्टिविधानवदुद्गीथेऽवयवे प्राणद्दष्टिविधानांत् उद्गातरि प्राणद्दष्टिविधानं भिद्यत इति न विद्यैक्यं रूपभेदेसत्युद्गीथाविद्येति संज्ञैक्यस्यानुवादोदाहृतहिरण्मयपुरुषादिद्दष्टिविधानयोरपि दर्शनेन तस्य विद्यैक्याप्रयोजकत्वात्। किं च छन्दोगानामिहोद्गीथशब्द उद्गीथावयवप्रणवपरः। 'ओंमित्येतदक्षरमुद्गीथमुपासीते' त्युद्गीथावयवप्रणवोपक्रमस्य प्रथमप्रपाठकसमाप्तिपर्यन्तव्याप्तेः। वाजसनेयिनान्तु स कृत्स्नोद्गीथपरः। तत्र तदयवपरत्वकल्पकप्रमाणभावदित्यतोऽपि विद्याभेदादिति सिद्धम्।। संग्रहकारिकाः।
उद्गीथविद्योरैक्यं प्राणद्दष्टिविशिष्टयोः।
चोदानाद्यविशेषात्स्यान्मैवं रूपविभेदतः।।

एकत्र रूपमुद्गानकर्ता समुपवर्णितः।
अन्यत्रोद्गीथ इत्येवं रूपभेदो हि द्दश्यते।।

एकत्रोपक्रान्तो यद्यपि फलवानुपास्य उद्गीथः।
न ततोपि स घटतेऽस्मिन्नुपसंहारश्रुताधिकावापः।।

अन्यत्रोद्गीथांशः प्रकृतः प्रागेव न समाप्तः।
तदुपरितनविद्यास्वपि तस्य व्याप्तेरुपास्यतया।।
इति अन्यथात्वाधिकरणम्।।1।।
			-------------------------------------------------------		
					सर्वाभेदादन्यत्रेमे।।10।।	
	पूर्वत्र द्दष्टिविशेषतया प्राणः प्रस्तुतः। तत्प्रसङ्गात्तद्विषयस्वतंत्रोपासनविचारः क्रियत इति सङ्गतिः। 'यो ह वै ज्येष्ठञ्च श्रेष्ठञ्च वेद ज्येष्ठश्च ह वै श्रेष्ठेश्च भवति प्राणोवाव ज्येष्ठश्च श्रेष्ठश्च'ति छन्दोगा वाजिनश्च ज्येष्ठत्वादिगुणकं प्राणमुपास्यमधीयते। 'ज्येष्ठश्च श्रेष्ठश्च स्वानां भवती'ति वाजसनेयिपाठ इति विशेषः। तथैव कौषीतकिनश्चाधीयते त्रिभिरपि वागादिकरणग्रामस्थितेस्तत्कार्यस्य प्राणहेतुकत्वेनैकेनैव रूपेण प्राणस्य श्रैठ्यमुपपादितम्। छन्दोगवाजसनेयिनां वाक्चक्षुश्श्रोत्रमनस्सु वसिष्ठत्वप्रतिष्ठात्वसम्पत्त्यायतनत्वाख्य- गुणान्प्रतिपाद्य तेषां प्राणे समर्पणमप्युक्तम्। 'अथ हैन वागुवाच यदहं वसिष्ठास्मि त्वं तद्वसिष्ठोऽसीति अथहैनं चक्षुरुवाच यदहं प्रतिष्ठास्मि त्वं तत्प्रतिष्ठासीति अथहैनं श्रोत्रमुवाच यदहं सम्पदस्मि त्वं तत्सम्पदसीति अथहैनं मन उवाच यदहमायतनमस्ति त्वं तदायतनमसी'ति। कौषीतकिनां तु वागादीनां वसिष्ठत्वादिकं तेषां प्राणे समर्पणंचेत्युभयमपि नोक्तम्। तत्र छन्दोगावाजसनेयिनां प्राणविद्यैक्ये नास्ति संदेहः। कौषीतकिनां प्राणविद्या ततो भिद्यते नवेति संशये पूर्वपक्षः। भिद्यत एव। प्राणस्य वसिष्ठत्वादिगुणकत्वाभावेन रूपभेदात्। नचान्यतस्तदुपसंहारः। स्वप्रकरणाम्नातगुणैर्नैराकाङ्क्ष्यात्। ननु प्रकरमाम्नातगुणैर्नैराकाङ्क्ष्ये शाखाद्वयोक्तगुणानामन्योन्यमुपसंहारः क्वचिदपि नस्यादिति चेत् सत्यम्। अस्तीह नैराकाङ्क्ष्यहेतुः प्रकरणाम्नातगुणविरोधस्तदुपपादनीयाभावश्चेति नैराकाङ्क्ष्यमुक्तवतां प्राचीनानामभिप्रायः। कौषीतकिनामुपनिषदि दशमाध्याये छान्दोग्यवाजसनेयकरीत्या प्रवृत्तानां प्राणविद्यायां वागादीनां वसिष्ठत्वादिगुणमात्रमोवोक्तं न तु तेषां प्राणे समर्पणमपि। अतस्तद्वत्त्वेन वागाद्यनुसन्धानमेव ततो लभ्यते। न तु प्राणस्य वागादिसमर्पितवसिष्ठत्वादि- मत्तयानुसन्धानम्। छान्दोग्यवाजसनेयकतस्तदुपसंहारे यथा श्रुतवागादिषु तदनुसन्धानमपहाय प्राणे तदनुसन्धानं कार्यं स्यादिति यथाश्रुतिलभ्यं विरुध्येतेति। तस्मात्प्राणगतवसिष्ठत्वादिरूपसत्त्वाभ्यां छान्दोग्यवाजसनेयकाम्नातप्राणविद्यातः कौषीतकीशाखाम्नाता साभिद्यत इति। एवं प्राप्ते ब्रूमः। न साभिद्यते। तस्यामपि वसिष्ठत्वादिगुणानामुपास्यत्वात्। तत्र प्रतिज्ञातप्राणश्रेष्ठ्योपपादनप्रकारस्य सर्वस्याप्यभेदात्। तथा हि छान्दोग्ये प्राणविद्यायां 'अहं श्रेयसे व्यूदिर' इत्युपक्रम्य वाजसनेयके- 'एताहवैदेवता अहं श्रेयसे विवदमाना' 
इत्युपक्रम्य उभयत्रापि वागाद्येकैकान्क्रमणे अन्येषां प्राणानाम शरीरस्य स्थितिं तत्तत्कार्यंचाविकलं प्रतिपाद्य मुख्यप्राणोत्क्रमणे सर्वेषां विशरमकार्यकस्त्वं चाभिधाय सर्वेषां मुख्यप्राणाधीनस्थितित्वतदधीनकार्यत्वाभ्यां तस्य श्रेष्ठ्चमुपपादितम्। एव मुपपादितं वागादिकार्यस्य प्राणाधीनत्वम् 'अथैहनंवागुवाच यदहं वसिष्टास्मित्वं तद्वसिष्ठोसीत्यादिना वागादिभिरनूद्यते। कौषीतकिशाखायामपि प्राणश्रैष्ठ्यप्रतिपादनाय वागादिषु वसिष्ठत्वादिय उक्ताः। वागादिभिः प्राणवागादयश्च देहश्च प्राणधीना इति प्राणस्य श्रैष्ट्यमप्युपपादितं। वागादिभिः स्वस्वगुणानां प्राणे समर्पणोक्तिभंग्यां तेषां प्राणाधीनत्वानुवादमात्रं न कुतं। नैतावतारूपभेदः। वागादीनां स्वस्वगुणान्वितानां प्राणधीनकार्यत्वोक्त्यैव प्राणस्य वागादिगुणहेतुत्वसिद्धेः। तदेव प्राणस्य वसिष्टत्वादिमत्वपं यत्प्राणादिगतवसिष्ठत्वादिहेतुत्वं। वाचि वसिष्टत्वं हि वागधीनसव्द्यवहारजननेन वसुमत्त्वसम्पादकत्वम्। चक्षुषः प्रतिष्ठात्वञ्च चक्षुष्मतस्समविषमभूतलादिप्रदर्शनेन प्रतिष्ठासम्पादकत्वम्। श्रोत्रस्यसम्पत्त्वं वेदशास्रतदर्थश्रवणादि सम्पादनेन सम्पत्करत्वम्। मनस आयतनत्वं सन्निहतस्रक्चन्दनादिविषयज्ञानरूपभोगायतनत्वम्। छान्दोग्यवाजसनेयकगतवसिष्टत्वादिवेदनफलकीर्तनेन तथैव विवरणात्। सर्वमिदं वागादिकार्यं प्रामधीनमिति स्फुटमेव अतः। कौषीतकीशाखायामपि वसिष्ठत्वादिगुणकप्राणः प्रतिपन्न इति नास्ति विद्याभेदः।। 
संग्रहकारिका।।
ज्यैठ्यश्रैठ्यादिसाम्येपि वासिठ्याद्यधिकं क्वचित्।
तेन रूपविभेदेन प्राणविद्या विभिद्यते।।
मैवं वागादिषुहितत्प्राणाधीनं निरूपितम्।
तेनार्थसिद्धं प्राणेतदिति नैषा विभिद्यते।।
इति सर्वाभेदाधिकरणम्।।13।।
----------------------------------------------------------------
आनन्दादयः प्रधानस्य।।11।।
प्रियशिरस्त्वाद्यप्राप्तिरुपचयापचयौहिभेदे।।12।।
इतरेत्वर्थसामान्यात्।।13।।
आध्यानाय प्रयोजनाभावात्।।14।।
आत्मशब्दाच्च।।15।।
आत्मगृहीतिरितरवदुत्तरात्।।16।।
अन्वयादितिचेत्स्यादवधारणात्।।17।।
	यथा प्राणस्य वसिष्ठत्वाद्यनुसन्धानेन विना ज्यैष्ठ्यश्रैष्ठ्यानुसन्धानानुपपत्तेरनुक्तानामपि वसिष्ठत्वादीनां कौषीतकिप्राणविद्यायां प्राप्तिस्तथा ब्रह्मस्वरूपानुसन्धानं यैर्गुणैर्विना न सिध्यति ते ब्रह्मविद्यासु सर्वास्वनुसन्धेया इत्यर्थः प्रतिपाद्यते। किमानन्दादयो गुणा यासु विद्यासु श्रूयन्ते तास्वेव प्रियशिरस्त्वैश्वर्यादिवव्द्यवतिष्ठन्ते उत सर्वासु विद्यासु उपसंहर्तव्या इति संशये पूर्वःपक्षः। व्यवतिष्ठन्त एव। उपसंहारे प्रमाणाभावात्। ब्रह्मगुणत्वेनोपसंहारः प्रियशिरस्त्वादीनामैश्वर्यौदार्यकारुण्यादिगुणानां चोपसंहार्यत्वप्रसङ्गादिति। सिद्धान्तस्तु। आनन्दादयस्सर्वासु विद्यासूपसंहर्तव्याः सत्यत्वज्ञानत्वानन्दत्वामलत्वानन्तत्वानां 'सत्यंज्ञानमनन्तं ब्रह्मे'त्यादि ब्रह्मस्वरूपधर्मत्वेन प्रतिपादितानां तत्प्रतीत्यनुबन्धित्वात्। नचैषां सर्वविद्यासु प्राप्तावुच्यमानायां प्रियशिरस्त्वादिनां प्राप्तिर्भवति। तेषां ब्रह्मगुमत्वाभावात्। अन्यथा ब्रह्मण आनन्दादिरूपत्ववत् प्रियादिरूपत्वस्यांगीकारे कालभेदेन वृद्धिह्रासभाजां प्रियादीनामनित्यत्वेन तस्याप्यनित्यत्वप्रसङ्गात्। ऐश्वर्यौदार्यादयो यद्यपि  ब्रह्मगुणाः तदपृथक्सिद्धा भवंति तथाऽपि ते प्रतीत्यनुबंधित्वाभावाद्ये यत्र श्रुतास्ते तत्रैव व्यवतिष्ठन्ते। प्रियादीनां ब्रह्मगुणत्वाभावेऽपि निरतिशयानन्दरूपतया प्रतिपन्नस्य तस्य लोकप्रसिद्धाः प्रियाद्यानन्दास्तदेकदेशत्वज्ञापनाय शिरस्त्वादिनां रूपिताः। आनन्दमयश्च परमेव ब्रह्म नत्वन्नमयादिवदब्रह्मेत्येवमादिकं सर्वमानन्दमयाधिकरण एव प्रपञ्चितमिह सूत्र भाष्यादिषु स्मारितम्।।
संग्रहकारिका।।
आनन्दाद्या न तत्तत्प्रकरण पठितास्सर्वविद्यासु चिंत्या-
	श्चिंत्याश्चेत्सर्व एव प्रकरणविमुखाः किं न पारिप्लवास्स्युः।
मैवं ब्रह्मप्रतीतावुपकरणतया तत्र ये सानुबन्धा-
	स्तेषामेषा गुणानाममुगतिरितरे नातियंति व्यवस्थाम्।।
इति आनंदाधिकरणम्।।14।।
---------------------------------------------------- 
कार्याख्यानादपूर्वम्।।18।। 
	द्दष्टन्तसङ्गत्या प्राप्तमानन्दादिगुणोपसंहारं विचिंत्य पूर्वप्रस्तुतप्राणविद्याशेषश्चिंत्यत इति सङ्गतिः। छान्दोग्ये प्राणविद्यायां 'त्वं नः श्रेष्ठोऽसीति वागादिभिः प्राणस्य श्रैस्ठ्ये निर्धारिते 'किं मेऽन्नं भविशष्यती'ति वागादीन् पृष्टवते प्राणाय 'यदिदं किं चिदाश्वभ्य आशकुनिभ्य' इति श्वादिपर्यंत प्राणिजातमन्नमुक्तम्। तत्र तावत् द्दष्टिविधिरसन्दिग्धः। सर्वप्राण्यदनस्याशक्यत्वात्। 'नहवा एवं विद किञ्चिनानन्नं भवति न हवा अस्यानन्नं जग्धं भवति नानन्नं प्रतिगृहीतं य एवमेतदन्नस्यान्नं वेदे' ति फलार्थवादश्रवणाच्च। तदनंतरं "किंवाच" इति प्रश्नांतरस्योत्तरे अपांप्राणवासस्त्वमुक्त्वाऽऽम्नातं 'तस्माद्वा एतदशिष्यन्तः पुरस्ताच्चोपरिष्टाच्चाद्भिः परिदधती'ति वाजसनेयिषु। काण्वा अप्येतावदेवामनंति तशित्वाचाचामेदेतदेवतदशनमनग्नं कुरुत' इत्याधिकमामनंति। किमत्राचमनं विधेयं उताचमनीयास्वप्सुप्राणत्वाद्विवाच्च संशये पूर्वःपक्षः। विधिश्रुत्योपक्रमादिसमभिव्याहरारूपवाक्यप्रमाणात् बलीयस्याऽऽचमनमेव विधीयते। न च तस्य स्मृत्याचारप्राप्तत्वाद्विध्यसम्भवः, प्रणयनाधिकरणन्यायेनाचमनांतरविधिसंभवात्। चातुर्मास्येषु 'द्वयो- प्रणयन्ती'ति द्वयोर्वरुणप्रधाससाकमेधपर्वणोरग्निप्रणयनविधनस्य प्रकृतिप्राप्ताग्निप्रणयनव्यतिरेकेण प्रणयनांतरविषयत्वस्य विधिसार्थकत्वाय कौमारिलैरभ्युपगतत्वात्। अनग्नतादिसङ्कीर्तनं त्वाचमनस्यैवाचमनीयानामपां स्तुतुद्वारा स्तुत्यर्थम्। यथा पूर्ववाक्ये 'नहा अस्यानन्नं जग्धं भवती'त्यादिकं प्राणस्य सर्वान्नत्वद्दष्टिविधेः स्तुत्यर्थमिति। एवं प्राप्ते सिद्धान्तः। आचमनीयानामपां प्राणवास्त्वानुसंधान मेवेहविधीयते। विधेरप्राप्तपक्षपातित्वात्। छांदोग्ये 'लंभुकोहवासो भवत्यनग्नोभवती'ति, 'यद्यप्येतत् श्रुष्कायस्थाणवे ब्रूयाज्जायेरन्नेवास्मिन् शाखाः प्ररोहेयुः पलाशानी'तिच तद्वेदनफलार्थवादश्रवणाच्च। विधिस्तुत्योस्समानविषयत्वनियमेव यत्र स्तुतिस्तत्र विध्यवश्यं भावात्। सर्वान्नत्वद्दष्टिविधिसाहचर्याच्च 'किंमेवासः आपोवासः' इत्युपक्रमोपसंहाराभ्यामप्सु प्राणवास्त्वद्दष्टिविधिपरत्वप्रतीतेश्च। तस्मादामनेच श्रुतस्यविधेः दध्नाजुहोतीति विधेरिव विशेषणसङ््क्रमो युक्त इति नास्त्याचमनेविधिः। अत एव छंदोगानां काण्वानांच न तथा भूतविधिश्रवणमस्ति।।
संग्रहकारिका।।
उचितं प्राणविद्यङ्गे विधिराचमनांतरे।
अनग्नताकीर्तनंतु  स्तुतिस्तस्येतियुज्यते।।
अपूर्वत्वादुपक्रांतिसमाप्त्योरपि कीर्तनात्।
शाखाद्वयानुयायित्वाद्युक्तो वासस्त्वधीविधिः।।
इति कार्याख्यानाधिकरणम्।।5।।
----------------------------------------------------
समानएवंचाऽभेदात्।।19।।
	पूर्वाधिकरणे प्राणविद्याशेषत्वेन प्रसक्तं चिंतितम्। तत्पूर्वाधिकरणे स्वरूपप्रतीत्यन्तर्भूतगुणानामुपबसंहा- र्यत्वमुक्तम्। तथैव सत्यसङ्कल्पत्वान्तर्भूतवशित्वादिगुणानामप्युपसंहार्यकत्वमुच्यत इति सङ्गतिः। वाजिनामग्निरहस्येशाण्डिल्यविद्याम्नाता 'स आत्मानमुपासीत मनोमयं प्राणशरीरं भारूपंसत्यसङ्कल्पमाका- शात्मानं कामरूपिणं मनोजवसं सत्यसङ्कल्पं सत्यधृतिं सर्वगन्धं सर्वरसं सर्वादिशोऽनुप्रभूतं सर्वमिदमभ्यात्तमवाक्यनादरं यथा व्रीहिर्वायवोवे'त्यादिना। तदनन्तरं बृहदारण्यके पुनरपि यवोवा स एष सर्वस्य वशी सर्वस्येशानस्सर्वस्याधिपतिस्सर्वमिदं प्रशास्ति यदिदं किंचे'ति। किमनयोर्विद्या भिद्यते नवेति 
रूपभेदसत्त्वासत्त्वाभ्यां संशये बृहदारण्यकाम्नातवशित्वादिगुणात्सकरूपभेदाद्विद्याभेद इति पूर्वः पक्षः। ननु वशित्वादीनामग्निरहस्येऽप्युपसंहारसम्भवात् कथं रूपभेद उच्यते। एकस्यां शाखायामेकस्याविद्याया उभयत्र विधेः शाखाद्वयाम्नातैकविद्याविधिवत्तत्तच्छाखाध्यायिरूपप्रतिपत्तृभेदेन साफल्याभावदभ्यासाधिकरणन्यायमूलानर्थक्यप्रसक्तिसत्त्वेनाविशेषपुनश्श्रवणाभावेऽप्यभ्यसाधिकरणन्यायसाम्यात् तत्र विद्याभेदोऽवश्याभ्युपगन्तव्य इत्यमुमर्थं सिद्धं कृत्वा तदुपजीवनेनाग्निरहस्यानाम्नातवशित्वादिगुणाम्नातमु- पन्यस्तमतोऽत्र विद्याभेद इति। सिद्धान्तस्तु। विधिद्वयश्रवणं तावदसिद्धम्। यत्र भूयांसो गुणास्तत्राग्निरहस्ये विद्याविधि अन्यत्र गुणविधिरत्युपपत्तेः। एकत्र गुणभूयस्त्वस्य विनिगमकस्य सत्त्वात्। लोकेऽपि यत्र रथगजतुरगादिबाहुल्यं तत्र राजाऽन्यत्रामात्यादिस्तद्गुण इत्यवधार्यते। तथाग्निरहस्ये वशित्वाद्यनधिगतिरप्यसिद्धा। 'सत्यसङ्कल्प'मित्यनेन तेषामपि संग्रहात्। मनोमयत्वादिसाम्येन गुणिप्रत्यभिज्ञया सत्यसंकल्पत्वं शाखान्तराम्नातानि स्वकार्याणि वशित्वादीन्यप्यवगमयति। अयं न्यायोऽग्निरहस्याम्नातकामरू- पित्वादिना बृहदारण्यक उपसंहारेऽपि द्रष्टव्यः। तत्र भूतवशित्वादिना तत्कार्यकामरूपित्वाद्यवगमनोपपत्तेः। तस्मादभ्यासन्यायस्य रूपभेदस्य च भावान्नविद्याभेद इति। यद्यपि मनोमयत्वादिबहुगुणसाम्येन विद्यैक्यसिद्धा- वन्योन्यगुणोपसंहारस्सर्ववेदान्तप्रत्ययाधिकरणन्यायत एव सिध्यति तथाऽप्याम्नातगुणैस्स्वकार्यतयाऽन्यत्राम्नात- गुणानां स्माररणमिति कश्चित्तदुपसंहारोपाय इति न्यायान्तरप्रदर्शनमत्र कृतम्। यद्यपि छान्दोग्येऽपि शाण्डिल्यविद्याम्नाता, तथाऽप्येकशाखागतयोरेव वाक्ययोर्भावष्यादिषूदाहरणमभ्यासन्यायमूलोऽत्र पूर्वपक्ष इति विभावयितुं। तेनैव विभावितत्वात् तस्य न्यायस्येह कण्ठतोऽनुपन्यासः।।
संग्रहकारिका।।
स्थानद्वंद्वे वाजिनां रूपभेदादन्यान्येवाभाति शाण्डिल्यविद्या।
एकत्रासौ सत्यसङ्कल्पयुक्ताह्यन्तत्रोक्तैषा वशित्वाद्युपेता।।
अन्तर्भूतं सत्यसङ्कल्पतायामन्यत्रोक्तं यद्वशित्वाद्यशेषम्।
तत्तत्क्षिप्तव्यस्तरूपे किमस्तिन्युक्तिद्वैधं रूपभेदस्य चोद्यम्।।
इति समानाधिकरणम्।।6।।
----------------------------------------------------------
सम्बन्धादेवमन्यत्रापि।।20।।
नवाविशेषात्।।21।।
दर्शयति च।।22।।
	यथा मनोमयत्वादिगुणकस्यैवोपास्यत्वाद्विद्यैक्यम्। एवमक्ष्यादित्यस्थस्य व्याहृतिशरीरकस्यैवोपास्यत्वाद्वि- द्यैक्यमिति शङ्क्या सङ्गतिः। बृहदारण्यके 'सत्यं ब्रह्मे'त्युपक्रम्य 'तद्यत्सत्यमसौ स आदित्यो य एतस्मिन्यमण्डले पुरुषो यश्चायंदक्षिणेऽक्ष' न्नित्यक्ष्यादित्ययोरुपास्यं पुरुषमुपदिश्य तस्य भूर्भुवस्सुवरिति व्याहृतित्रयं शिरोबाहुद्वयपादद्वयरूपं शरीरमिति व्याहृतिशरीरत्वमक्ष्यादित्यस्थानयोः प्रत्येकमुपदिश्य द्वे रहस्यनामनी व्यवस्थिते 'तस्योपनिषदह'रित्यादित्यस्थस्याम्नातं 'तस्योपनिषदह'मित्यक्षिस्थस्य। ते एते नामनी किं यथाश्रुतस्थानविशेषनियतत्वेन व्यवस्थिते उतोभयत्रोभे अनियमेनानुसन्धेये इति विद्यैक्यतद्भेदाभ्यां संशये पूर्वपक्षः। विद्या तावदेका। उभयत्र व्याहृतिशरीरस्य सत्यस्य ब्रह्मण उपास्यस्य स्वरूपस्याभेदात् नामि च सत्यं 
ब्रह्मैकमेव। अतो विद्याया नामिनश्रैक्यादनियमेनानुसन्धेये नामनी इति प्राप्ते सिद्धान्तरः। नास्ति विद्यैक्यम्। उपास्यरूपभेदात्। यद्यप्युपास्यं सत्यं ब्रह्मैकं, तथाऽपि तदेकत्रादित्यमण्डलस्थतयोपास्यमन्यत्राक्ष्याधारतयेत्या- स्तिस्थानसम्बन्धित्व रूप विशेषणभेदाद्रूपभेदः अतस्तद्भेदाद्विद्याभेदः। शाण्डिल्यविद्यायां तु उपास्यं हृदयस्थानमेकमेवेति वैषम्यम्। अतो विद्याभेदान्नामिभेदाच्च व्यवस्थिते नामनी। दर्शयतिचान्यत्र स्थानभेदेन विद्याभेदं विद्याभेदाद्गुणानुपसंहारंच श्रुतिः 'यथा तस्यैतस्य तदेव रूपं यदमुष्यरूप' मिति। अत्रह्यादित्यपुरुषस्यैकस्यैवोपास्यत्वेऽप्यक्ष्यादित्यस्थानभेदेन विद्याभेदादनुपसंहारप्राप्तावयमतिदेशः।।
संग्रहकारिके।।
सत्यं व्याहृतिदेहं ब्रह्मोपास्यं विकर्तनेक्षिणि च।
तदभेदात्तन्नाम्नोरहरहमोर्न व्यवस्थितिर्युक्ता।।
स्थानाभेदस्तत्तथा रूपसिध्द्यै तद्भेदेस्यान्नो कथं रूपभेदेः।
तस्माद्विद्याभेदतस्तव्द्यवस्थानोचेन्नस्यात्स्थानभेदेऽकतिदेशः।।
इति सम्बन्धाधिकरणम्।।7।।
----------------------------------------------------------------------------------
सम्भृतिद्युव्याप्त्यपिचातः।।23।।
	पूर्वाधिकरणे नाम्नोस्स्थानभेदाव्द्यवस्था कृता। तथाऽनारभ्याधीतस्य संभृत्यादिकस्यापि स्थानभेदाव्द्यवस्थोच्यत इति सङ्गतिः। अनारभ्य श्रूयते 'ब्रह्मज्येष्ठा वीर्यासंभृतानि ब्रह्माग्रे ज्येष्ठं दिवमाततान। ब्रह्म भूतानां प्रथमोत जज्ञे तेनार्हति ब्रह्मणा स्पर्धितुं क' इति राणवनीयानां खिलेष्वयं पाठः। तैत्तिरीयाणां तु 'ऋतस्य ब्रह्म प्रथमोत जज्ञ' इति तृतीयपादपाठः। तत्र ब्रह्मणा ज्येष्ठानि प्राचीनानि बीर्याणि देवासुरसङ्ग्रामा- दिषु पराक्रमरूपाणि संभृतानीति या संभृतिरुक्ता या च द्वितीयपादेन द्युव्यापितिरुक्ता तदिदं संभृतिद्युव्याप्ति ब्रह्मद्वारा विद्यान्वयि। यथा जुहूद्वारा पर्णता क्रत्वन्यिनी। अव्यभिचरितविद्यासम्बन्धित्वात् ब्रह्मणः। न च जुहूवत् प्रकृतौ वा अद्विरुक्तात्वादिति न्यायेनानारभ्यश्रुतत्वेऽपि प्रकृतिगामित्वं वक्तुं शक्यम्। विद्यासु प्रकृतिविकृतिभावाभावादिति स्थिते किं सर्वार्थः प्रकरणादिति तदधिकरणपूर्वपक्षन्यायेन सर्वासु परविद्यास्वन्वयः उत कासुचिदेवेति सर्वविद्यान्वयसम्भवासम्भवाभ्यां संशये सर्वासु परविद्यास्वन्वयः। कासुचिदनन्वये हेत्वभावात्। न च हृदयाद्यल्पायतनास्वपि विद्यासु द्युव्याप्त्यन्वयो न संभवतीति वाच्यम्। दहरशाण्डिल्यादिविद्यास्वपि 'यावान्वा अयमाकाषशः ज्यायान्दिव' इत्यादि श्रवणेन तद्वद्द्युव्याप्तेरप्युपसंहारसम्भवादिति। सिद्धान्तस्तु। वस्तुसामर्थ्यरूपाद्विशेषादल्पस्थानव्यतिरिक्तास्वेव वैश्वानरादिविद्यासु द्युव्याप्तिरुपसंहार्या। तत्साहचर्यात् सम्भृत्यादिकमपि तत्रैवोपसंहार्यम्। 'यावान्वा' इत्यादिकं तु उपास्यमहिमख्यापनार्थं नोपास्यगुणसमर्पणार्थमिति न विरोधः। नन्वेवं सति 'आनन्दादयः प्रधानस्ये'त्यधिकरणोक्त- सत्यज्ञानादिवदान्त्यस्य सर्वासु विद्यासूपसंहारः कथं घटते। देशकालवस्तु परिच्छेदराहित्यमानन्त्यं। तत्र देशपरिच्छेदराहित्यं व्यापकत्वम्। कालपरिच्छेदराहित्यं नित्यत्वम्। वस्तुपरच्छेदराहित्यं स्वपृथक्सिद्धवस्त्वन्तरराहित्यरूपमद्वितीयत्वं स्वरूपतो गुणतो विभूतितश्चेयत्तापरिच्छे दराहित्यं वेति हि सिद्धान्तमर्यादा। यद्युच्येत विचित्रशक्तिमतः सर्वेश्वरस्य व्यापकत्वेऽप्यल्पायतनत्वं घटते। 'इहैकस्थं जगत्कृत्स्नं पश्याद्य सचराचरम्। मम देहे गुडाकेश यच्चान्यद्द्रष्टुमिच्छसि।। तत्रैकस्थं जगत्कृत्स्नं प्रविभक्तमनेकधा। अपश्यद्देवदेवस्य शरीरे पाण्डवस्तदे'त्यादि गीतावचनदर्शनात्। भगवतः कृष्णस्य बन्धने सर्वेषामपि दाम्नामपर्याप्ते स्तदानीमेवैकेन दाम्ना बद्धत्वस्य च पुराणेषु प्रतिपादनाच्च। तस्मादानन्त्येऽप्यल्पायतनत्वं घटत इति। एवं तर्हि द्युव्याप्तिरपि तथैव घटत इति चेत्। अत्रेदं समाधानम्। न्यायनिष्ठे शास्रे केवलपुराणेतिहासावलम्बनः परिहारो न हृदयङ्गम इति न्यायमनुसृत्य द्युव्याप्त्यादीनामल्पस्थानास्वनुपसंहार उक्तः। एवं च न्यायतौल्यादानन्त्यस्यापि तासु नोपसंहारः। 'आनन्दादयः प्रधानस्ये'त्यधिकरणे आनन्दत्वादीनां सर्वासु विद्यासूपसंहार उक्तः। तत्र चतुर्णां विशेषेण सर्वासुपसंहार-। आनन्त्यस्याल्पस्थानतिरिक्तास्विति विभागो विवक्षितोऽनुसन्धेयः। एवं विवक्षैतदधिकरणपर्यालोचनयावगन्तु शक्येति तत्र नोद्धाटिता।।
संग्रहकारिके।।
सम्भृत्यादिगुणौधः प्रकरणपाठस्य वैधुर्यात्।
अविशेषात्सर्वास्वपि परविद्यासूपसंहार्यः।।
द्युव्याप्ते न घटत इति स्वल्पस्थानासु विद्यासु।
तत्सहपठनात्सम्भृत्याद्या अपि तासु नोपसंहार्याः।।
इति सम्भृत्यधिकरणम्।।8।।
------------------------------------------------------------
पुरुषविद्यायामपिचेतरेषामनाम्नानात्।।24।।
	द्युव्याप्तिसन्निधिसमाम्नातस्य सम्भृत्यादे- तत्समानस्थानानुप्रवेशादेकविद्यान्वय उक्तः। एवं ब्रह्मविद्यासन्निधिसमाम्नातपुरुषविद्यायास्तच्छेषत्वमिति सङ्गतिः। तैत्तिरीये 'तस्यैवं विदुषो यज्ञस्यात्मा यजमानश्श्रद्धापशुस्तपोऽग्निश्शमयिता दक्षिणा वाग्घोता प्राण उद्गाता चक्षुरध्वर्युर्मनोब्रह्माश्रोत्रमग्नी द्यावद्ध्रियते सा दीक्षा यदश्र्नाति यत्पिबति तदस्य सोमपानं यद्रमते दतुपसदो यत्स़ञ्चरत्युपविशत्युत्तिष्ठते च सप्रवर्ग्यो यन्मुखं तदाहवनीयोयदस्य विज्ञानं तज्जुहोति यत्सायं प्रातरत्ति तत्समिधः यत्सायंप्रातर्मध्यंदिनञ्च तानि सवनानि यो अहोरात्रेते दर्शपूर्णमासौ चे अर्धमासाश्च मासाश्च ते चातुर्मास्यानि य ऋतवस्ते पशुबन्धा येसंवत्सराश्च परिवत्सराश्च तेऽहर्गणास्सर्ववेदसं वा एतत्सत्रं यन्मरणं तदवभृथ' इति। शमयित अन्नसंस्कर्ता। छान्दोग्येऽपि पुरुषविद्याऽऽम्नाता। 'पुरुषोवाव यज्ञस्तस्य यानि च तुर्विशतिवर्षाणि तत्प्रातस्सवनं चतुश्चत्वारिंशद्वर्षाणि माध्यंदिनं सवनमष्टाचत्वारिंशद्वर्षाणि तृतीयसमवं यदशिशिषति यत्पिपासति यन्नरमते सा तस्य दीक्षायद्धसति जक्षति मिथुनीभवति तानिस्तुतशस्राणि यत्तपोदानमार्जवमहिंसा सत्यवचनं ता दक्षिणा यन्मरणं तदवभृथ' इति। अनयोः पुरुषविद्ययोरैक्यं भेदोवेति तैत्तिरीयाम्नातपुरुषविद्यायाः प्रकृतब्रह्मविद्याङ्गत्वा- भावतद्भावाभ्यां संशयः। तस्याः प्रकृतब्रह्मविद्याङ्गत्वाभावे ब्रह्मप्राप्तिफलकत्वाभावात् पुरुषविद्यासंज्ञकछान्दो- ग्यसमाम्नातविद्योक्तायुः प्राप्तिरेव फलमिति फलाभेदात् रूपाभेदाच्च विद्यैक्यं स्यात्। तस्याः प्रकृतब्रह्मविद्याङ्गत्वे तत्फलेन ब्रह्मप्राप्तिरूपेण फलवत्तया फलभेदाद्रूपभेदाच्च विद्याभेद इति फलफलिभावः। तत्र पूर्वः पक्षः। पुरुषविद्यानामैक्यात् पुरुषावयवेषु यज्ञावयवकल्पनासाम्येन रूपैक्यात् तैत्तिरीयके फलाश्रवणेन 'प्रह षोडशं वर्षशतं जीवती'ति छान्दोग्यपुरुषविद्याम्नातषोडशाधिकवर्षशतरूपपूर्णायुः प्राप्तेरेव तत्रापि फलत्वेन ग्राह्यतया फलसंयोगस्याप्यविशेषात् मरणावभृथत्वसाम्याच्च विद्यैक्यमिति। ननूभयत्रापि सवनत्रयकल्पनादि- साम्येऽप्येकत्र प्रातर्मध्याह्नसायाह्नेषु तत्कल्पना अन्यत्र त्रेधा विभक्तायुरंशोष्वित्यवान्तरेदसत्तवाद्यथाकथञ्चित् सवनत्रयकल्पनादिमात्रान्नारूपैक्यम्। फलैक्यमप्यसिद्धम्। तैत्तिरीयके पूर्वानुवाकान्ते ब्रह्मविद्याफलत्वेन श्रुतायाः ब्रह्ममहिमावाप्तेः 'तस्यैवंविदुष' इत्याद्यनवाकान्ते पुरुषविद्याफलत्वेनापि श्रुतत्वात् पुरुषविद्यानामैक्यन्तूद्गीथ- विद्यानामैक्यवत् न विद्यैक्यप्रयोजनम्। मरणावभृथत्वसाम्यमात्रमवशिष्यते। बहुवैषम्येसति तदप्रयोजकम्। एतक्रोद्गीथे प्राणद्दष्टिरन्यत्रोद्गानकर्तरिति प्रधानरूपवैषम्येसत्यर्थवादसाम्यमिव। तस्मात्सर्वमिदमयुक्तमिति चेत्। उच्यते। ब्रह्मविद्यैकफलभूता ब्रह्मप्राप्तिः पुरुषविद्याफलत्वार्हा। अतस्तदुपसंहारे श्रुतापि सा पूर्वप्रस्तुतब्रह्मविद्यान्वयिन्येव। न च पुरुषविद्यायास्तदङ्गत्वात्। तत्फलेन फलवत्तास्यादिति वाच्यम् । तस्यास्तदङ्गत्वे प्रमाणाभावात्। न च फलवदफलान्यायेन तदङ्गता शाखान्तराम्नातपुरूषविद्यातः फलप्रप्तिसम्भवेनाफलत्वाभावत् तद्वत् स्वातंत्र्योपपत्तावङ्गत्वकल्पनायोगाच्च। एवं तैत्तिरीयकेछान्दोग्याम्नतफलपेक्षावश्यंभावेन तत एव विद्यैक्ये सिध्यति यथाकथं चित् पुरूषावयवेषु यज्ञावयवकल्पना स्तीति रूपैक्यं  नामैक्यं मरणावभृथत्वसाम्यञ्च तदुपष्टं भकं भविश्यतीत्येतैर्हेतुभिः पुरूषविद्ययोरैक्यमिति। न च तथाऽपि छान्दोग्ये पुरुषस्यैव यज्ञत्वेन प्रकर्मः, तैत्तिरीयके 'तस्यैवंविदुषो यज्ञस्ये'ति विद्वच्छब्दोक्तपुरुषसम्वन्धित्वेन षष्ठ्योः सामानाधिकरण्याम् 'पुरुषोवाव यज्ञ' इति शाखान्तरानुसारात् सामानाधिकरण्यसम्भवे वैयधिकरण्यकल्पनायोगात्।नचैवंसति 'यज्ञस्यात्मा यजमान' इति पृथङ्निर्देशानुपपत्तिः। यज्ञस्य स्वरूपमिति तदर्थोपपत्तेः। अतो युक्तोऽयं पूर्वपक्षः। एवं प्राप्ते सिद्धान्तः। उभयत्राम्नातयोः पुरुषविद्ययोः भेदोऽस्त्येव। एकस्यां शाखायामाम्नातानां गुणानामन्यत्राम्नानात् तद्विरुद्धानामेव गुणानामाम्नानात्। एकत्रायुः प्राप्तिः फलमन्यत्र ब्रह्मप्राप्तिरिति फलभेदाच्च। तैत्तिरीयके हि पूर्वानुवाके 'ब्रह्मणेत्वामहस ओमित्यात्मानं युञ्जीते' ति ब्रह्मविद्यामुपदिश्य 'ब्रह्मणो महिमानमाप्नोती'ति तत्फलमुक्त्वा 'तस्यैवं विदुष' इत्यनुवाकान्ते पुरुषविद्याफलत्वेनापि तत्कीर्तितम्। न च तस्य तत्फलत्वासम्भव-। साक्षादसम्भम्वेऽपि प्रधानफलस्याङ्गे कीर्तनोपपत्ते-। 'सोमापौष्णं त्रैतमालभद पशुकाम' इति श्रुतस्य प्रधानफलस्य 'औदुंबरो यूपोभवत्यूर्ग्वा उदुंबरऊर्क्पशव ऊर्जैवास्मा ऊर्जं पशूनाप्नोती'ति तदङ्गयूपोदुंबरतायामपि कीर्तनदर्शनात्। न च तैत्तिरीयके पुरुषविद्याया ब्रह्मविद्यांगत्वासिद्धिः। ब्रह्मविद्याफलस्य तत्सन्निधिपठितायां पुरुषविद्यायां कीर्तनेन 'तस्यैवंविदुष' 
इति सर्वनाम्ना प्रस्तुतब्रह्मविद्यावतः पुरुषविद्याविधानेन च तस्यास्तदंगत्वावगमात्। एवं प्रक्रमभेदादपि पुरुषविद्ययोर्भेदः। 'विदुषो यज्ञस्ये'ति षष्ठ्योः 'आत्मा यजमान' इत्याग्रिमवाक्ये विद्वदात्मनश्चेतनस्य यजमानतया पृथङ्निर्देशेन वैयधिकरण्यावगमात् आत्मशब्दस्य स्वरूपपरत्वे प्रसिद्धार्थत्यागात् पूर्ववाक्यसिद्धार्थानुवादवैफल्याच्च आत्मोद्देशेन यजमानत्वविधानप्रतीतेश्च। तस्मात्पुरुषविद्ययोर्नैक्यम्। एवं सति सवनत्रयकल्पनादिषु परस्परविरुद्धेष्वनुष्ठानविकल्पशङ्काऽपि न भविष्यति। एकत्वात् संज्ञायाः यज्ञावयवप्रकल्पनासत्त्वात्फलभेदानाम्नानाच्चैकत्वं पुरुषविद्ययोर्युक्तम्।।
संग्रहकारिका।।
संज्ञैकत्वे सत्यपि यज्ञावयवप्रकल्पवैरूप्यात्।
परविद्याशेषत्वस्वातंत्र्याभ्यां च भिन्नतैव तयोः स्यात्।।
इति पुरुषविद्याधिकरणम्।।9।।
-----------------------------------------------------
वेद्यायर्थभेदात्।।25।।
	ब्रह्मविद्यासन्निधिसमाम्नाताया- पुरुषविद्यायास्तदंगत्वमुक्तम्। एवं ब्रह्मविद्यासन्निधिसमाम्नातानां वेधादिमंत्राणां तदङ्गत्वं स्यादिति शङ्क्या संगतिः। आथर्वणिकानामुपनिषदारम्भे 'शुक्रं प्रविध्य हृदयं प्रविध्य सर्वं प्रविध्य धमनीः प्रवृज्य शिरोभिव्रज्य त्रिधा विवृङ्क्त'इत्यादिमंत्राः पठ्यन्ते। वाजसनेयिनामुपनिषदारम्भे 'देवाहवै सत्रं निषेदु'रित्यादिना प्रवर्ग्यब्राह्मणं पठ्यते। ऐतरेयिणां 'इन्द्रो वै वृत्रं हत्वा महानभवत् तन्महाव्रतस्य महाव्रतत्व' मित्यादिना महाव्रतब्राह्मणं पठ्यते। कठानां तैत्तिरीयाणां च 'शंनोमित्रश्शंवरुण' इत्यादिमंत्राः पट्यते। एवमन्येषामपि शाखिनामुपनिषदारम्भेष्षन्यदन्यत्पठ्यते। किमेते मन्त्राः कर्माणि च विद्यांगानि नवेति विद्यासन्निधेर्लिगादितश्च संशये पूर्वपक्षः। यद्यपि 'शक्रं प्रविध्ये' त्यादिमंत्राः वैधलिंगादिभिचारप्रथनाथर्ववेदपठि- तत्वाच्चाभिचारकर्मार्थाः, प्रवर्ग्यो विनियोजकवाक्येन ज्योतिष्टोमार्थः, महाव्रतं गवामयनार्थं, 'शन्नोमित्र' इत्यादि मंत्राः 'तेजस्विनावधीतमस्त्वि'त्यादिलिंगादध्ययनार्थाः, तथाऽपि सन्निधिबलात् विद्यार्थत्वमपि भवन्ननिवार्यते। न च प्रबललैंगिकविनियोगिकादिना प्रथमप्रवृत्तेन वैराकाङ्क्ष्यात् दुर्बलेन समानबलत्वात्। अत एव 'अथातोऽग्नि- मग्निष्टोमेनानुयजन्ती'ति वाक्यविनियुक्तेनेष्टकाभिश्चेतव्येन स्थण्डिलरूपेणाग्निनाऽऽहवनीयस्याधाराकाङ्क्षानिं- वृत्तावप्युत्तरवेद्याः अग्निष्टोमप्रकरणाम्नानवैयर्थ्यपरिहारार्थं तस्या अप्याहवनीयाधारतया तदंगत्वमुपेयत इति सिद्धान्तस्तु-- उदाहृतानां मंत्राणां प्रवर्ग्यब्राह्मणादीनाञ्चोपनिषत्सु विद्यासन्निध्याम्नातस्याग्ण्येऽनुवाक्यत्वलाभार्थ- त्वेनान्यथासिद्धत्वात् प्रबलैः श्रुतिलिंगवाक्येरभिचारिदिष्विव विनियोग इति वेधमन्त्रादीननामतिस्पष्टलिंग प्रकरणादिभिरन्यत्र विनियोगः स्फुटत इति तत्र पूर्वपक्षो यद्यपि मन्दः, तथाऽपि 'शन्नोमित्र' इत्यादिमंत्राणां लिंगमात्रं न तथा स्फुटतरमिति तद्विषयमिदमधिकरणम्। वेधाद्युदाहरणन्तु द्दष्टान्तार्थमिति भविष्यति।।
संग्रहकारिके।।
शन्नोमित्रस्सहनाविति मंत्रौ तैत्तिरीयकाम्नातौ।
विद्याप्रकरणपाठाद्विद्यांगत्वेन गम्येते।।
अध्ययनलिंगवत्त्वदंगभूताविमौ मंत्रौ।
वेधादिवत्तु विद्यासन्निधिरारण्यकत्वकृतः।।
इति वेधाद्यधिकरणम्।।10।।
------------------------------------------------------
हानौतूपायनशब्दशेषत्वात्कुशाछन्दस्तुत्युपागानवत्तदुक्तम्।।26।।
	'शुक्रं प्रविध्ये'त्यादि विद्यासन्निधिसमाम्नातमन्त्रविचारप्रसंगात्सन्निधिसमाम्नातहानोपायनविषयचिंतान्तरं प्रस्तूयत इति संगतिः। 'अश्व इव रोमाणि विधूय पापं चन्द्रइव राहोर्मुखात्प्रमुच्य। धूत्वा शरीरकृतं कृतात्मा ब्रह्मलोकमभिसंभवानी'ति छन्दोगा मुच्यमानस्य पाप्मनां हानमात्रमामनंति। शाट्यायनिनस्तु 'तस्य पुत्रादायमुपयंति सुहृदस्साधुकृत्वां द्विषतः पापकृकत्या'मिति तेषां सुहृद्द्विषत्कर्तृकमुपायनमात्रमामनंति। 
कौषीतकिनस्तूभयमप्यामनंति 'तत्सुकृतदुष्कृते विधूनुते तस्य प्रिया ज्ञातयस्सुकृतमुपयन्ति अप्रियादुष्कृत'मिति। सर्वमिदमनुचिंतनार्थं न केवलं विद्यामहिमप्रख्यापनार्थं विद्याप्रकरणपाठस्य स्थानगुणादिपाठवदनुचिंतनार्थत्वात्। 'ज्यायान्दिव' इत्यादाविव विरोधाभावाच्च। शांडिल्यविद्यायां 'एतमितः प्रेत्याभिसम्भविताऽस्मी'ति फलभूताया ब्रह्मप्राप्तेरनुचिंतनीयत्वोक्तेः। इहापि 'अश्व इव रोमाणि' इति मंत्रे तदुक्तेः। एवमुचिंतनीययोर्हानोपायनयोरेकैक- मुभयंच विकल्पेनानुचिंतनीयमुतोभयमपि सर्वत्रोपसंहारणीयसित्युपायनस्य हानं प्रत्यशेषत्वशेषत्वाभ्यां संशये पूर्वपक्षः। हानमात्रश्रुतावुपायनं उपायनमात्रश्रुतौ हानं च नोपसंहायं। उपसंहारप्रयोजनस्य विद्यैक्यस्याभावात्। ननु विद्यैक्याभावेऽपि हानोपायनयोः परस्परापेक्षयोपसंहारः स्यात्। उपायनं हि हानमन्तरेणानुपपन्नं हानमपेक्षते, हानमप्युपायनमपेक्षत एव। अवश्यं हि कुतश्चित्प्रहीणं किंचिदुपैति यथाऽश्वात्प्रहीणं रोमबृन्दं भूभागमिति चेत् सत्यं।र अर्थस्वभावस्तथैव। अनुचिंतनं त्वेकैकस्योभयस्य च विकल्पेन कार्यंन समुच्चयेन। समुच्चयस्य सर्वत्र कौषीतकिवाक्येन प्राप्तिसंभवेन शाखान्तरेष्वेकैकाम्नानस्य विकल्पार्थत्वाभावे वैयर्थ्यापत्ते-। नचाध्येतृभेदेन सार्थक्यमिह वक्तुं शक्यम्। अविशेषपुनश्श्रवणाभावात्। अतश्शाखाभेदेनैकैकस्योभयस्य च श्रवणमुदितानुदित होमवद्विकल्पार्थमित्येव न्वाय्यम्। नचेदं विद्याभेदेन व्यवस्थापयितुं शक्यम्। हानस्य ब्रह्मप्राप्त्यर्थं सर्वासु विद्यास्वपेक्षितत्वादिति। सिद्धान्तस्तु- एकैकश्रुतावन्यदप्युपसंहार्यम्। शाट्यायनिशाखायां दायसंक्रमण द्दष्टान्तेनह्येवमेव गम्यते। यथा मुच्यमाने धने तंप्रति यथेष्टविनियोगार्हता हीयते। पुत्रान्प्रतिच सा सम्पद्यते। एवं तस्य पुण्यपापयोस्तं प्रति फलजननार्हता हीयते। प्रियाप्रियान्प्रतिच सम्पद्यते इति श्रुतिषु कतहानोपायनशब्दाभ्यां विवक्षितमिति तत्र हानं ब्रह्मप्रेप्सो- फलरूपत्वात्ततक्रतुन्यायतस्सर्वविद्यानुसन्धेयतयोपसंहर्तव्यमिति तदुपापदकत्वेन तच्छेषतया फलभूतमुपायनमपि सर्वत्रोपसंहर्तव्यम्। पुण्यपापयोः फलजननार्हत्वस्यान्यत्र संक्रान्तो हि हानमुपपद्यते। सङ्कीर्तनप्रायश्चित्तादिभिरनष्टतया विद्यमानयोस्तयोः फलजनकत्वावश्यम्भावात् दायद्दष्ठान्तानुगुण्याच्च। ततश्च यथाकालं नवीना वानस्पत्याः कुशा इति सामान्यवचनस्यौदुंबर्यः कुशा इति शाट्यायनिनां विशेषवचनं वाक्यशेषतामापद्यते। देवासुराणां छंदोभिरित्यविशेषवचनस्य 'देवछंदांसि पूर्व'मिति क्रमविशेषवचनं 'हिरण्येन षोडशिनस्स्तोत्रमुपाकरोती'ति सम्याविषितशब्दोक्तसूर्यास्तमयमन्निहितकालविशेषविष- यनियमार्थविशेषवचनं 'ऋत्विज उपगायन्ती' त्यविशेषवचनस्य शाखान्तराम्नातस्य भाल्लविनां 'नाध्वर्युरुपगाये' दित्यनध्वर्युविषयतापादकं विशेषवचनमिति। एवं सामान्येनावगतमर्थं विशेषे व्यस्थापयितुं क्षमस्य वाक्यस्य तच्छेषत्वानङ्गीकारे तयोर्विकल्प एष्टव्यः। स च गतौसत्यां न युज्यते। तदुक्तं पूर्वकाण्डे 'अपितु वाक्यशेषस्स्यादन्याय्यत्वाद्विकल्पस्य विधीनामेकदेशः स्या'दिति। 'यज्ञेषु ये यजामहं करोति नानूयाजे'ष्वित्याना- रभ्य श्रूयते। तत्र सामान्यतस्सर्वयज्ञेषु येयजामहस्य विधिस्ततो विशिष्यानूयाजेषु तन्निषेध इति पर्युदासाधिकरणे पूर्वपक्षः कृतः। तत्र सिद्धान्तसूत्रमिदम्। तथा सत्यनूयाजेषु येयजामहतन्निषेधयोः षोडशिग्रहणाग्रहणयोरिव विकल्पो भवेत्। नचाहवनीयपदशास्रवदिह सामान्यविशेषन्यायः प्रवर्तते। तत्र होमासामान्यद्वारा पदशास्रविषये  होमे प्राप्तव्यपर्यवसानादाहवनीयशास्रात्प्रागेव आहत्यहोमविशेषविषयतया तत्र शीघ्रप्रवृत्तिकेन पदशास्रेणापहृतविषयविशेषमाहवनीयशास्रं तदितराविशेषविषयं व्यवतिष्ठत इति युक्तम्। इह तु  सामान्यविषयमपि विधिशास्रमेवानूयाजानपि क्रोडीकृत्य प्रथमं प्रवर्तत इति वक्तव्यम्। अन्यथा प्रसक्त्यभावेन निषेधायोगात्। एवं शास्रप्राप्तस्य शास्रान्तरेण सर्वथानिषेधे प्रापकशास्रस्य अप्रामाण्यं स्यात्-अतस्तत्परिहारार्थं अनूयाजेषु येयजामहविधिनिषेधयोर्विकल्पोऽङ्गीकार्यस्स्यात्। सचान्याय्यः। तस्मात् नानूयाजेष्वित्ययमंशः पर्युदासवृत्त्याऽनूयाजव्यतिरिक्तपरो यज्ञेषु येयजामहमित्यत्र यज्ञविशेषणसमर्पकतया तदेकदेशतामश्र्नुत इति सूत्रार्थः। एवं शाखान्तरम्नातोपसंहारेण सर्वास्वपि शाखासु हानोपादानशब्दवत्तवाविशेषो लभ्यत इत्यविशेषपुनश्श्रवणसत्त्वात् तस्याध्येतृभेदेन परिहर्तुं शक्यत्वाच्च। पूर्वतंत्रसूत्रोक्तन्यायेनात्राप्यष्टदोषदुष्टो विकल्पो न समाश्रयणीय इति हानोपादानद्वयं समुच्चयेनानुसन्धेयत्वादुपसंहार्यम्। नन्वन्यदीययोः पुण्यपापयो रन्यत्र संक्रमाणायोगात् प्रियाप्रिययोस्तत्संक्रमवचनं ब्रह्मविन्महिमप्रख्यापनार्थं, ब्रह्मवित्सु भक्तिरभ्युदयाय भवति द्वेषोऽनर्थायेत्येतद्बोधनार्थंवा। अतो नोपायनं श्रुतमुपसंहृतंवाऽनुसन्धेयम्। मुच्यमानानां पुण्यपापसंस्पर्शस्तु ब्रह्मज्ञानेन तयोर्नाशादेव भविष्यति। 'क्षीयन्तेचास्य कर्माणि तस्मिन्द्दष्टेपरावरे' इति श्रुतेरितिचेन्मैवं। 
'यतेनश्चकृमावयं यद्वा यदन्यकृतमारिम ऋतामामुञ्चतांहसः यदन्यकृमारिमे'त्यादिसंत्रवर्णतोऽन्यकर्म- फलस्यान्यानुभाव्यत्वप्रतितेः। वैश्वानरेष्ट्यपूर्वन्यायेनान्यस्थितस्यैवान्यत्र फलजनकत्वोपपत्त्याऽन्यसंक्रमवचनाना- मन्यत्र फलजननतात्पर्यसम्भवात्। 'क्षीयंते चास्य कर्माणी'त्यादिवचनानां ब्रह्मविदि तत्कर्मणां फलाजननतात्पर्यसंवाच्च।।
संग्रहकारिका।।
सुकृतदुष्कृतयोर्विदुषः क्वचिन्निगमसीमनिहानमुदीरितम्।
क्वचन संक्रमणं प्रियवैरिणोस्तदुभयं क्वचन प्रतिपादितम्।
हानंविद्याविशेषप्रकरणपठने सत्यपिस्यादपेक्षा-
सामर्थ्यात्सर्वविद्यान्वयि तदनुसरन्नन्यतस्संक्रमश्च।
हानं शेष्यस्य विद्याव्यभिचरितसमायोगिविद्यैकाकार्यं
तद्द्वारा सर्वविद्यासम्धिगतिरतो युज्यते संक्रमस्य।।
एवंसत्यपि हानसंक्रमयुगं सर्वासु विद्यास्विदं 
गृह्णीते नियमेन नैव तु समुच्चित्यानुसन्धेयताम्।
हानोपायनयोस्तदाहि पृथगाम्नातं निरर्थं भवे-
दुक्ताध्येत्रभिदाविशेषपुनराम्नाने हि साफल्यता।।
मैवं हानवचोऽन्वयं कलयते संक्रांतिवाक्यंकुशा-
च्छन्दस्तुत्युपगानवर्णननयाच्छाखान्तरेऽपि स्थितम्।
हानोपायनयोस्ततश्च पृथगाम्नानस्य वैधुर्यतः
सिध्यत्येव तयोस्समाधिषु समुच्चित्यानुसन्धेयता।।
इति हान्यधिकरणम्।।11।।
			-------------------------------------------------------	
सांपराये तर्तव्याभावात्तथाह्यन्ये।।27।।
छन्दत उभयाविरोधात्।।28।।
गतेरर्थवत्वमुभयथाऽन्यथा हि विरोधः।।29।।
उपपन्नस्तल्लक्षणार्थोपलब्धेर्लोकवत्।।30।।
यावदधिकारमवस्थितिराधिकारिकाणां।।31।।
	पुण्यपापयोर्हानमुपायनं च सर्वासु विद्यासु चिन्तनीयमित्युक्तम्। तद्धानं कदेति चिंत्यत इति सङ्गतिः। सुकृतदुष्कृतहानं देहवियोगकाले देहादुत्क्रान्तस्याध्वनि च उत देहवियोगकालएवेत्युभयविधश्रुतिदर्शनात् देहवियोगानन्तरं कर्मसाध्यफलाभावाच्च संशये पूर्वःपक्षः। उभयत्रेति युक्तम्। उभयथा श्रुतत्वात्। 'अश्व इव रोमाणी'ति मन्त्रे 'तस्य पुत्रादायमुपयंती'ति शाट्यायनिश्रुतौ च देहवियोगकाले पुत्रेषु दायसंक्रमणसमसमये पुण्यपापहानं श्रूयते। 'स आगच्छति विरजां नदीं तां मनसाऽत्येति तत्सुकृतदुष्कृते विधूनुत' इति कौषीतकिवाक्ये तदध्वनि श्रूयते। एवं पुण्यपापयोरेकदेशस्य देहवियोगकाले क्षयो विरजानद्यतिक्रमणानन्तरमित्युभयथाकर्मक्षये सत्येव देवयानगतिश्रुतिरर्थवती भवेत्। देहवियोगकाल एव सर्वकर्मक्षये तन्मूलस्य सूक्ष्मशरीरस्यापि विनाशात् केवलस्यात्मनो गमनासम्भवात् गतिश्रुत्याविरोधः स्यात्। वसिष्ठावान्तरतपः प्रभृतीनां च साक्षात्कृतपरब्रह्मणां देहपानसमय एव सर्वकर्मक्षये देहान्तरसम्बन्धो न स्यात्। तस्मादुभयत्र कर्मक्षयः। एतेन देहपातादूर्ध्वं कर्मणाप्राप्यं नास्तीति निरस्तम्। सर्वेषां ब्रह्मविदां देवयानगतेः केषां चिद्देहान्तरसम्बन्धस्य च कर्मप्राप्यस्यं सत्त्वात् इति। एवं प्राप्ते सिद्धान्तः। देहपातकाल एव विदुषः पुण्यपापयोः निरवशेषक्षयः। तस्य देहवियोगानन्तरं कर्मपाप्यस्य सुखदुःखभोगस्याभावात्। तथैव हि छन्दोगास्तस्य देहपातादूर्ध्वं ब्रह्मप्राप्तिव्यतिरिक्तसुखदुःखभोगाभावमधीयते 'अशरीरंवावसन्तं न प्रियाप्रिये स्पृशतः। एष सम्प्रसादोऽस्माच्छरीरात्समुत्थाय परंज्योतिरुपसम्पद्य स्वेन रूपेणाभिनिष्पद्यत' इति। एवं तर्हि श्रुतेरर्थस्वभावाच्च 
देहवियोगकाल एव पुण्युपापहानिरित्यवधृते सति श्रुत्यर्थस्वभावाविरोधार्थं यथायोगं पदानामन्वयो वर्णयितुं युक्तः। अतः कौषीतकिवाक्ये 'तत्सुकृतदुष्कृते विधूनुत' इति चरमश्रुतो वाक्यावयवः 'स एतं देवयान' मित्यतः प्राग्योजनीयः। देवयानगतिस्तु विद्यामहात्म्यात्। विद्या हि सूक्ष्मशरीरस्यानारम्भिकापि स्थूलशरीरस्य सर्वकर्मणां च क्षयेऽपि स्वफलब्रह्मप्राप्तिप्रदानाय देवयानेन पथा ब्रह्मविदं नेतुं सूक्ष्मशरीरं स्थापयति। यथा लोके सस्यार्थं निर्मिते तटाके तद्धेतुषु तदिच्छादिषु विनष्टेष्वपि तटाकमशिथिलं स्थापयन्तस्तत्र स्नानपानादिकंकुर्वंति तद्वद्वसिष्ठादीनांत्वाधिकारिकाणां यावदधिकारंप्रारब्धकर्मानुवृत्त्यादेहांतरसंबंध उपपद्यते।
संग्रहकारिकाः।।
किचित्कर्म क्षीयते साम्पराये किचिन्नद्यां वाक्ययुग्मानुरोधात्।
मैवं मार्गे शर्मदुःखाद्यभावात्प्राङ्नेतव्या नद्यतीतौ तदुक्तिः।।
कर्माभावेऽप्यर्चिराद्यध्वगत्यै विद्याशक्त्या सूक्ष्मदेहस्थितिस्स्यात्।
यावद्ब्रह्मप्राप्ति विद्यावतां यो धीसङ्कोचस्सोऽपि सूक्ष्मानुवृत्त्या।।
देहान्ते येनार्चिरादिं लभन्ते विद्यावन्तो देहमन्यं भजन्तः।
तेषां यावत्स्वाधिकारस्थितीनां तद्देहान्तेनैव कर्मक्षयोऽस्ति।।
इति साम्परायाधिकरणम्।।
---------------------------------------------------------
अनियमस्सर्वेषामविरोधश्शब्दानुमानाभ्याम्।।32।।
	देवयानगतिप्रसङ्गात्तन्नियमानियमचिंतेति संगतिः। देवयानगतिः उपकोसलविद्यापञ्चाग्निविद्यापर्यङ्क- विद्यापर्यङ्कविद्यादिषु श्रूयते। सा किं तास्वेव व्यवतिष्ठिते उत सर्वविद्यासाधारणीति तस्यास्साधारण्यबोधक- शास्रासत्त्वतत्सत्वाभ्यां संशये पूर्वःपक्षः। तास्वेव व्यवतिष्ठते। साधारण्यबोधकशास्राभावात्। ननु छान्दोग्ये 'तद्य इत्थंविदुर्येचेमेऽरण्ये श्रद्धां तप इत्युपासते तेऽर्चिषभिसंभवंती'त्यादिश्रूयते। वाजसनेयके 'य एवमेतद्विदुर्येचामी अरण्ये श्रद्धांसत्यमुपासतेतेर्चिषमभिसंभवंती'त्यादिश्रूयते। तत्रोभयत्रापि तद्यइत्थं विदुरितिप्रकृतान् पञ्चाग्निविद इव 'येचेम' इति विद्यांतरनिष्ठानप्युद्दिश्य अर्चिरादिगतिर्विधीयते। मैवं। तत्र श्रद्धासत्यवचनतपोनिष्ठानामेव हि सा विधीयते। श्रद्धादिपदानां प्रसिद्धार्थातिक्रमे कारणाभावात्। येचेम'इत्यादेस्सर्वब्रह्मविद्यासाधारण्ये तत एव पञ्चाग्निविदामप्यर्चिरादिगतिप्राप्त्या 'तद्य इत्थं विदु'रिति विशेषवचनवैफल्यापत्तेश्चेति। सिद्धान्तस्तु। उपकोसलविद्यानिष्ठानामेवार्चिरादिगतिरिति ननियमः। किंतु ब्रह्मविद्यान्तरनिष्ठानामपि। 'येचेमऽरण्य' इत्यविशेषाम्नानात्। श्रुत्यन्तरंच 'सत्यंत्वेव विजिज्ञासितव्य'मिति। तपश्शब्दस्यापि तदैकार्थ्यात् ब्रह्मपरत्वमवसीयते। न च प्रसिद्धार्थातिक्रमो दोषः। 'विद्यया तदारोहति यत्र कामा- परागताः। न तत्र दक्षिणा यांति नाविद्वांसस्तपस्विन' इति विद्यारहितानां केवलतपोनिष्ठानां दक्षिणमार्गएवेति तेषामर्चिरादिगतिकीर्तनमनु- वादमात्रम्। न च गत्यनुचिंतनमुपकोसलविद्यादिष्वेवेति नियमार्थं विशिष्य पृथक्कीर्तन स्यादिति वाच्यम्। गतेस्साधारण्ये सर्वासु विद्यासु तत्क्रतुन्यायानुरोधेन तच्चिंतनावश्यम्भावात्।। 
संग्रहकारिकाः।।
ब्रह्मप्रतिपादनपरसत्यतपश्शब्दघटितवाक्याभ्याम्।
यद्यप्यन्वेति गतिर्विहिता सर्वासु विद्यासु।।
न तथाऽपि तासु सर्वास्वनुसन्धेया भवत्येषा। 
एकम्याव्द्यर्थस्तथासति स्यादिविशिष्य विद्याविशेषयोः पाठ-।।
साधारणीगहतिश्चेच्चिन्ता तस्याः कथं न स्यात्।
कामं स्यादनुवादस्तस्याविद्याविशेषयोः पाठः।।
इति अनियमाधिकरणम्।।13।।
----------------------------------------------------------------

अक्षरधियांत्ववरोधस्सामान्यतद्भावाभ्यामौपसदवत्तदुक्तम्।।33।।
इयदामननात्।।34।।
	अर्चिरादिगतिवदस्थूलत्वादेरपि सर्वविद्यासाधारण्यं निरूप्यत इति संगतिः। बृहदारण्यके श्रूयते- एतद्वैतदक्षरं गार्गि ब्राह्मणा अभिवदन्त्यस्थूलमनण्वह्रस्वमदीर्घमालोहितमस्नेहमच्छाय' मित्यादि। अथर्वणे श्रूयते 'अथ पराययातदक्षरमधिगम्यते यत्तदद्रेश्यमग्राह्यमगोत्रमवर्ण'मित्यादि। एतेचकिमस्थूलत्वादयः सर्वासु परविद्यासु उपसंहार्या नवेति तेषां ब्रह्मस्वरूपनिरूपकत्वतदनिरूपकत्वाभ्यां संशये पूर्वःपक्षः। यत्र श्रुतास्तत्रैव व्यवतिष्ठन्ते। विद्यान्तरश्रुतगुणानां विद्यान्तररूपत्वे प्रमाणाभावात्। न च स्वरूपनिरूपकत्वाद्विद्यान्तरेष्वप्युपसंहारः। आनंदादिभिरेव स्वरूपनिरूपणसिद्धेस्तैर्निरूपितस्वरूप एव ब्रह्मण्यधिकरणे स्थूलत्वादिप्रतिषेधानां बोद्धव्यत्वादिति। सिद्धांतस्तु। अक्षररसंबन्धिनीनामस्थूलत्वादिधियां स्रवासु ब्रह्मविद्यासु संग्रहः कार्यः। सर्वास्वप्युपास्यस्यब्रह्मण एकत्वात्। आनन्दमात्रस्य प्रत्यगात्मसाधारण्येन समस्तहेयराहित्यविशेषिततमेवानन्दादिक मेवासाधारणं ब्रह्मणो निरूपकमित्यस्थूलत्वादीनामप्यानन्दातिवद्ब्रह्म- स्वरूपप्रतीत्यनुबन्धित्वात्। यद्यप्यानन्दाद्यन्तर्गतेनामलत्वेन प्रत्यगात्मव्यावृत्तिसंभवति। तेन तव्द्यावृत्त्स्वरूप एव च ब्रह्मणि स्थूलत्वादिप्रतिषेधोबोद्धव्यः। तथापि सामान्यतो दोषाभावानुसन्धानादपि जीवेषु सतां शरीरेन्द्रियदोषाणां विशिष्याभावानुसन्धाने तद्वैलक्षण्यदार्ढ्यं लभ्यते।ततस्तेऽपि सर्वासु विद्यास्वनुसंधेयाः। प्रधानानुसारित्वाद्गुणानां। यथौपसदानां जामदग्न्यचतूपात्रोपसत्संबन्धिसामवेदोत्पन्नतद्गुणभूतमन्त्राणाम्। तथाहि- सामगानां पञ्चविंशब्राह्मणे जामदग्न्यचतूरात्रस्योपसत्स्वेककपालादिद्विदशकपालान्तपुरोडाशद्रव्यकाः द्वादशहोमा विहिताः। तेषां च 'अग्नये वेर्होत्रमवेरध्वरमाविदुरं वैश्वानरमवसेकरिन्द्राय देवेभ्यो जुहुता हविः स्वाहे' त्याद्याः द्वादशमन्त्रास्समाम्नाताः। तेषां सामवेदोत्पन्नत्वादुच्चैस्साम्नेति सामवेदस्वप्राप्तावुपांशुयाजुर्वेदिकप्रधानोपसत्स्वर एवेति गुणमुख्यव्यतिक्रमसूत्रेणोक्तं गुणमुख्योर्मन्त्रोपसदोर्व्यतिक्रमे स्वस्ववेदविहितस्वरप्राप्त्या विरोधे सति मुख्येन प्रधानानुसारेण वेदसंयोगः स्वरविधायकवेदसम्बन्धः। प्रधानानुसारित्वाद्गुणानामित्यर्थ-। तदिहोदाहृतं मूत्रकारेण तदुक्तमिति। शबरस्वामिना तु गुणमुख्यव्यतिक्रमाधिकरणस्योदाहरणान्तरं लिखितम्। 'य एवंविद्वानग्निमाधत्त' इति यजुर्वेदविहितस्याधानस्याङ्गानि वारवन्तीयादिसामानि यजुर्वेद एव विहितानि 'य एवं विद्वान् वारवन्तीयं सामगायती'त्यादिना। तेषां साम्नामुच्चैस्स्वरूपोत्पत्तिवेदस्वरप्राप्तावुत्पत्तेर्विनियोगार्थत्वेन विनियोगस्य प्राधान्याद्याजुर्वेदिकोपांसुत्वरूपो विनियोगवेदस्वर एव ग्राह्यः प्रधानानुसारित्वाद्गुणानामिति। इदमपि न्यायतौल्यादुदाहरणतामर्हतीति। एवमन्यदपि ह्यत्रोदाहरणतामर्हतीति। उद्गातृवेदोत्पन्नानां मन्त्राणामुद्गातृप्रयोगे प्राप्ते अध्वर्युकर्तृके पुरोडाशहोमे विनियुक्तत्वादध्वर्युणैव तेषां प्रयोगः कार्यः प्रधानानुवर्तित्वाद्गुणानामिति। ननु यद्यमुं न्यायमवलम्ब्य विद्यान्तरेष्वप्यक्षरधियां निवेशः क्रियते, तदा सर्वकाम इत्यादीननामपि सर्वासु विद्यासु नेवेशस्स्यादिति चेत्। उच्यते। उपासनार्थं सर्वासु विद्यास्वियदेव गुणजातमुपसंहर्तव्यं यदस्थूलत्वादिविशेषितमानन्दत्वादिकम्। इयतैव प्रत्यगात्मव्यावृत्तासाधारणब्रह्मस्वरूपानुसन्धानसिद्धेरतो नातिप्रसङ्गः।।
संग्रहकारिके।।
प्रत्येतव्या लब्धरूपे परस्मिन्निनन्दाद्यैः पूर्वसमथूलताद्याः। 
आनन्दाद्यैस्तस्य भेदप्रसिद्धेर्व्यर्थं तेषां सर्वसाधारणत्वम्।।
जीवन्यायाच्चेतनत्वप्रसक्तेरस्पृष्टस्य ब्रह्मणो दोषवर्गैः।
ताद्रूप्येण स्फूर्तयेऽपेक्षणीयस्सर्वेष्वेव ब्रह्मणो वेदनेषु।।
इति अक्षरध्यधिकरणम्।।14।।
--------------------------------------------------------------
अन्तराभूतग्रमवत्स्वात्मनोऽन्यथा श्रेदानुपपत्तिरिति चेन्नो पदेशवत्।।35।।
व्यतिहारो विशिषन्तिरीतरवत्।।36।।
सैवहि सत्यादयः।।37।।
	हेयप्रत्यनीकत्वं ब्रह्मासाधारणञ्चेदशनायाद्यतीतमेव ब्रह्म स्यात्। प्राणितृत्वादिविशिष्टस्तु जीवः स्यादिति शङ्क्या संगतिः। बृहदारण्यके याज्ञावल्क्यं प्रत्युषस्तिप्रश्न एवमाम्नायते--'यत्साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्वे'ति। तस्य प्रतिवचनम्- 'यःस प्राणेन प्राणिति सत आत्मा सर्वान्तरो योपानेनापानिति सत आत्मा सर्वान्तर' इत्यादि। अतुष्टेन तेन पुनः पृष्टस्य प्रतिवचनम्- 'न द्दष्टेर्द्रष्टारं पश्येर्न श्रुतेः श्रोतारं श्रृणुयाः न मतेर्मन्तारं मन्वीथा न विज्ञातेर्विज्ञातारं विजानीया- एषत आत्मा सर्वान्तरोऽतोऽन्यदार्त'मिति। तदनन्तरं 'यदेव साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्वे'ति कहोळप्रश्ने- 'योऽशनायापिपासे शोकं मोहं जरां मृत्युमत्येत्येतं हैवमात्मानं  विदित्वा ब्रह्मणः पुत्रेषणायाश्च वित्तेषणायास्चेत्यादि अतोऽन्यदार्त' मित्यन्तं प्रतिवचनमाम्नायते। अनयो र्विद्या भिद्यते नवेति उषस्तुप्रश्नप्रतिवचनथोर्जीवविषयत्वब्रह्मविषच्वान्यत रानवधारणात्संशये पूर्वपक्षः। उषस्तिप्रश्नप्रतिवचनं प्राणितृत्वादिलिंगाज्जीवविषयं कहोळप्रश्नप्रतिवचनमशनाया- द्यतीत्वलिंगात् ब्रह्मविषयमित्युपास्यरूपभेदाद्विद्याभेदोऽवश्यंभावी। अतः प्रथमप्रश्ने ब्रह्मशब्दो जीवविषयः। तत्रापि तत्प्रयोगदर्शनात्। तस्य साक्षादैन्द्रियकवृत्त्यनपेक्षापरोक्षत्वं स्वप्रकाशत्वात्। सर्वान्तरत्वं शरीरेन्द्रियाद्यान्तरत्वात्। यद्युच्येत ब्रह्मशब्दस्य परब्रह्मणि मुख्यस्य जीवे नयनं न युक्तम्। साक्षादित्यस्य ब्रह्मविशेषमत्वे च तस्य जीवव्यावृत्त्यर्थत्वात् सर्वथा तन्नयुक्तम्। अपरोक्षलक्षणया सर्वदेशकालसम्बन्धित्वं सन्निकृष्टदेशकालं हि वस्त्वपरोक्षं भवति। प्राणितृत्वादिविषयप्रतिवचनानुसारेणोपक्रमगतस्य ब्रह्मशब्दस्यान्यथानयनं च नयुक्तम्। अतः प्रस्नानुसारेण प्रतिवचनागतं प्राणितृत्वादिकमेव ब्रह्मणि योज्यम्। 'कोह्येवान्यात्मकः प्राण्याद्यदेष आकाश आनन्दो नस्या'दिति तस्य प्राणनादिव्यापारहेतुत्वश्रवणादिति। एवमुभयोरप्युषस्तिकहोळब्राह्मणयोर्ब्रह्मविषयत्वेऽपि  रूपभेदाद्विद्याभेदो न निवार्यत इति। एवं प्राप्ते सिद्धान्तः। न तावदिह जीवब्रह्मविषयत्वेन विद्याभेदो युक्तः। प्रथमप्रश्नगतब्रह्मशब्दादिस्वारस्यातिलंघनकारणाभावात्। ब्रह्मविषयकहोळप्रश्नगतेन यदेवेत्यवधारणेन तस्य प्रथमप्रश्नसमानविषयत्वावगमाच्च प्राणितृत्वादिकं तु ब्रह्मण्येवोपपन्नतरम्। प्रत्यगात्मनस्सुषुप्तौ प्राणनकर्तृत्वास- म्भवात्। एव मजानतोषस्तेन प्राणनकर्तृत्वं प्रत्यगात्मनोऽप्यस्तीति प्रतिवचनस्य तत्साधारण्यं विचिन्त्यातुष्टेन पुनः पृष्टऋ प्राणनकर्तृत्वं  निरुपाधिकं प्रत्यगात्मन्येवोक्तमिति दर्शयितुमाह 'नद्दष्टेर्द्रष्टार' मित्यादि। ओदनपाकं पचतीतिवत् द्दष्टेर्द्रष्टारमिति प्रयोगः। दर्शनश्रवणमननविज्ञानानां कर्ता प्रत्यगात्मा प्राणनकर्तृत्वेनोक्त इति नमन्वीथाः। किन्तु सुषुप्तिसमयाद्युनगतनिरुपाधिकप्राणनकर्ता परमात्मैवोक्त इति तदभिप्रायः। एवं प्रथमप्रश्नप्रतिवचनयोः परमात्मविषययोर्द्वितीयप्रश्नप्रतिवचने तद्विषये इत्यसन्दिग्धमिति न विद्याभेदः। एवमुभयोर्ब्रह्मविषयत्वादेव उभयत्रापि अतोऽन्यदार्तमित्युपसंहारः। न च विद्याभेदे प्रश्नप्रितवचनभेदानुपपत्तिः। कृत्स्नप्राणिप्राणनहेतुतामशनायाद्यतीततां च प्रतिपादयितुं तदावृत्त्यपपत्तेः। सद्विद्यायामपि 'भूय एव मा भगवान्विज्ञापय' त्विति प्रश्नानां तत्प्रतिवचनानांचावृत्तिदर्शनात्। तस्माज्जीवब्रह्मविषयत्वेन विद्याभेदशङ्का न युक्ता। ननुभयोर्ब्रह्मविषयत्वेऽपि रूपभेदप्रयुक्तविद्याभेदः स्यात्। न हि खल्वेतस्यैवाक्षरस्योपव्याख्यानं भवतीत्युपक्रान्तोद्गीथावयवैकविषयत्वेऽप्युद्गीथविद्ायनामध्यसनीयप्राणाकाशहिरण्मय पुरुषादिरूपभेदान्नभेदः। सद्विधान्यायात् भेद इति चेत् न। तत्रापि प्रतिखण्विकं विद्याभेदोपपत्तेरितिचेत्। उच्यते। स च सर्वान्तरब्रह्मोपक्रमस्यातोऽन्यदार्तमित्युपसंहारस्य च उभयत्रापि समानत्वादशनायाद्यतीतत्वस्य निर्दोषत्वरूपतया सकलविद्योपसंहरणीयस्य उद्गीथावयवाध्यसनीयप्राणाकाशहिरण्मयपुरुषादिगुणान्तरवत् भेदकत्वाभावात् 'तस्माद्ब्राह्मणः पाण्डित्य निर्विद्य बाल्येन तिष्ठासे' दित्यादेर्ब्राह्मणद्वसाधारणस्य विद्याविधेः कहोळप्रश्न एव श्रवणादुषस्तब्राह्मणे प्राणितृत्वादिना ब्रह्मणस्सर्वान्तरत्वे प्रतिपादितेऽपि जीवव्यावृत्तस्फटसर्वान्तरत्वप्रतिपत्त्यर्थं उषस्तस्यैव प्रश्नांतरवत् स्फुटतरसर्वान्तरत्वप्रतिपत्त्यर्थं कहोळप्रश्नोपपत्तेश्च नात्र विद्याभेदः। सद्विद्यायामपि प्रतिखण्डिकं न विद्याभेदः। 'सेयं देवतैक्षते'ति या परा देवता सैवहि सर्वेषु पर्यायेषु प्रदर्श्यते। 'ऐतदात्म्यमिदं सर्वं तत्सत्यं स आत्मे'ति प्रथमपर्यायोदितास्सत्यादयस्सर्वेषु पर्यायेषूपपाद्योपसंह्रियन्ते। उपपादनप्रकाराः परं 'भूय एव माभगवान्विज्ञापयत्वि'ति पुनः प्रष्टुः श्वतकेतोराशयगतानां शङ्काविशेषाणां निराकरणार्थतया भिद्यन्ते। न तावता विद्याभेद-। तथा हि। सुषुप्तौ जीवा यत्रापियन्ति तत्सदिति नवखण्डीमध्ये प्रथमखण्डेन बोधितेसति सुप्तौ सत्सम्पन्ना जीवाः किमिति सत्सम्पत्तिं न विदुरिति अभिप्रायेण प्रश्नः 'यथा सोम्य मधु मधुकृतो 
निस्तिष्ठन्ती' त्यादि द्वितीयखण्डे नानावृक्षरसान्मधुमक्षिकाभिर्मधुत्वेन समाहृतान् प्रस्तुत्य यथा तत्र न विवेकं लभन्ते अमुष्याहं वृक्षस्य रसोऽस्म्यमुष्याहं वृक्षस्य रसोऽस्मीत्येवमेव खलु सोम्येमास्सर्वाः प्रजास्सति सम्पद्य न विदुस्सति सम्पद्यामहइति' इति प्रतिवचनभङ्ग्यासमाहितः। ननुयुक्तं सुप्तौ सर्वेन्द्रियोपरमात्सत्संपत्ते रवेदनं। उत्थिताः सतोहमागता इति किमिति नविदुः स्वगृहेसुप्तोत्थिताहि स्वगृहादहमागत इति जानन्तीत्यभिप्रायेण द्वितीयप्रश्नः 'इमास्सोम्यनद्यः पुरस्तात्प्राच्यस्स्यन्दन्त' इत्यादि तदनन्तरखण्डे समुद्रादाकृष्य जलधरमुक्तैर्जलैः सम्भृताः प्रवहन्तीर्नदीः प्रस्तुत्य तायथा तत्र न विदुरियमहमस्मीयमहमस्मीत्येव मेव खलु सोम्येमाः सर्वाः प्रजास्सत आगत्य न विदुस्सत आगच्छामह इति' प्रतिवचनभङ्ग्या समाहित एव। कृतीयादिप्रश्नानामपिश्ङ्का- विशेषाभिप्रायः, तत्तदन्ततरखण्डगतद्दष्टांतविशेषोपन्यासयुक्तप्रतिवचनभङ्ग्यैव तत्समाधानानिच द्रष्टव्यानि। तस्मान्नसद्विद्यायां विद्याभेद इति तत्रेवात्रापि न विद्याभेदः।।
संग्रहकारिकाः।।
यत्साक्षादितिजीवो यदेवसाक्षादितितुपरः प्रतिपाद्यः।
प्राणितृताद्यशनायारहिततादिलिङ्गगणात्।।
ब्रह्मैवयद्युपिभवेदुभयत्र साक्षाद्भ्रह्मेतिजीवविभिदार्थविशेषणोक्तेः।
सर्वान्तरत्वनियताननकर्तृभावनिश्शेषदेशसमयान्वयवर्णनाच्च।।
साक्षादिहैवच निवारणतोनद्दष्टेर्द्रष्टारमित्यसुभृतः प्रतिपाद्यतायाः।
एवंस्थितपोचयथोदितरूपभेदाद्विद्याविभेदमिहयुक्ततरंप्रतीमः।। 
मैवं प्रश्नेद्वितीयेह्यवधृतिसहिते प्राच्यधर्मैर्विशिष्टम्।
पृष्टं ब्रह्मात्रवर्ण्या स्त्वघविहतितयासर्वविद्यानुवृत्ताः।।
तेतत्सर्वान्तरत्वं विशदतरयितुन्जीववैधर्म्यरूपा।
धर्माः पृष्टद्वयोपिव्यतिहरणजुषस्तत्कृतोरूपभेदः।।
सद्विद्यायां देवताकारणात्मा भूयोभूयः प्रश्नभेदोन्यरूपि।
यद्वन्नेतुं श्रोतृबद्धौ प्रतिष्ठामेवं सर्वाभ्यन्तरं ब्रह्मचात्र।।
नच सद्विद्यायामपि विद्याभेदस्समाशङ्क्यः।
पर्यायेष्वखिलेष्वपि साम्यात्तत्सत्यमित्यादिः।।
इति अंतरत्वाधिकरणम्।।25।।
--------------------------------------------------------
कामादीतरत्र तत्रचायतनादिभ्यः।।38।।
आदरादलोपः।।39।।  
उपस्थितेतस्तद्वचनात्।।40।।
	प्राणितृत्वादीनामशनायायद्यतीतत्वादीनां च भेदकत्वाभावाद्विद्यैक्यं समर्थिकम्। इह अपहतपाप्मत्वादि- विशिष्टाकाशरूपत्वस्य वशित्वादिविशिष्टाकाशत्वस्य भेदकत्वेन रूपभेदात् विद्याभेद इति प्रत्यवस्थानात्सङ्गतिः। छान्दोग्ये 'अथ यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्य' मिति आकाशः स्वान्तर्वर्तिगुणाष्टकविशिष्ट उपास्यः श्रूयते। बृहदारण्यके 'सवा एष महानज आत्मे'त्युपक्रम्य 'य एषोऽन्तर्हृदय आकाशस्तस्मिन शेते सर्वस्य वशी सर्वस्येशान' इति वशित्वादिगुणाविशिष्ट आकाशे शयान उपास्यः श्रूयते। किमनयोर्विद्याभेदोऽस्ति नवेति रूपभेदाभेदाभ्यां संशये पूर्वपक्षः। विद्याभेद इति युक्तम्। रूपभेदस्य निगदव्याख्याततया स्फुटत्वात्। नच वाजसनेयकगताकाशशब्दो भूताकाशपरः, वशित्वादिकं गुणाष्टकान्तर्भूतसत्यसङकल्पत्वविशेषरूपमिति न विरोध इति वाच्यम्। वाजसनेयकश्रुतान्तर्हृदयवर्त्त्याकाशस्य समानप्रकरणश्रुत्यन्तरानुरोधेन दहराकाशरूपत्वावश्यम्भावात् दहराकाशो 'वेदनिहितं गुहायां परमे व्योम'न्निति श्रुत्यन्तरश्रुतं परमं व्योम, वाजसनेयकश्रुत आकाशे शयस्तु व्योमातीतं परंब्रह्मेत्युपपत्तेः। 'तत्रापि दह्रं गगनं विशोकः तस्यान्ते सुषिरं सूक्ष्म'मिति तैत्तिरीयकश्रुतयोर्गगनसुषुरशब्दयोरपि 
परमव्योमपरत्वोपपत्तेरित्येवं प्राप्ते सिद्धान्तः। छान्दोग्ये वाजसनेयकेच सत्यकामादिविशिष्टमेव ब्रह्मउपास्यं। हृदयायतनत्वसेतुत्वविधरणत्वादिगुणानामुभयत्रापि साम्यात्। 'अथ य आत्मा ससेतुर्विधृतिरेषां लोकानामसम्भेदाये'त्यादिरेकत्र एष सेतुर्विधरण एषां लोकानामसम्भेदाये'त्यादेरन्यत्रच श्रवणात् वशित्वादीनां छान्दोग्ये श्रुतसत्यसङ्कल्पत्वविशेषरूपत्वाच्च वशित्वादिरूपतया सत्यसङ्कल्पसत्त्वे तत्साहचर्येण सत्यकामादीनामपि प्राप्तेश्च फलसंयोगाविशेषाच्च 'परंज्योतिरुपसंपद्ये'त्यादेरेकत्र 'अभयं वै जनकप्राप्तोऽसि अभयं वै ब्रह्मभवती'त्यादेरन्यत्र च श्रवणात्। तस्माद्वाजसनेयकश्रुताकाशशब्दस्तैत्तिरीयकश्रुतौ गगनसुषुरशब्दाश्च भूतकाशपराः। दहराकाशस्तु प्रागुक्तरीत्या ब्रह्मैव। न च ब्रह्मभूतकाशव्यतिरेकेण परमव्योमनामकिञ्चितस्ति तद्वर्तिब्र्हमव्योमातीतमिति सिध्येत्। क्वचित् ब्रह्मैव परमव्योमेति व्यपदिश्यते। यथा- 'सैषा भार्गवी वारुणीविद्या परमे व्योमन्प्रतिष्ठते'ति। क्वचितस्य स्थानतया प्रशस्तो हृदयान्तरवकाशरूपो भूताकाशो व्यपदिश्यते 'यो वेद निहितं गुहायां परमे व्योम' न्निति। नैतव्द्यतिरेकेण परमव्योमनामकिंचिदस्ति। ननु गार्गिब्राह्मणे सर्वलोकाधारप्रश्ने तदाधारमाकाशमुक्त्वा आकाशाधारप्रश्न परंब्रह्म तदाधारतयोक्तम्। 'एतस्मिन्खल्वक्षरे गार्ग्याकाश आतेश्च प्रोतश्चे'ति। सचाकाशोदेवतारूपः। प्रथमप्रवृत्तस्य सर्वलोकाधारप्रश्नस्य वक्ष्यमाणाकाशविषयत्वमालोच्य 'अनतिप्रश्नां वै देवतामतिपृच्छसी'ति  तन्निषेधादर्शनात् अस्यैव देवातपरमव्यो- मेति चेत् न। आकाशाधारविषयो द्वितीयः प्रश्नः परब्रह्मविषयो भविष्यतीति तदभिप्रायेणानतिप्रश्नानित्यादिप्रवृत्तेः तत्र देवतापदस्य प्रथमप्रश्नविषयत्व आकाशस्सम्प्रतिपन्नाचित्प्रकृतिरस्तु न तव्द्यनिरेकेण परमव्योमनामकिंचिदस्ति। यच्छांदोग्यादिष्वाकाशादिशब्दैरुक्तं स्यात्। अतश्छान्दोग्यबृहदारण्यकयोर्न विद्याभेदः। अथापि स्यात्। उभयत्रापि सत्यकामादिवशित्वादिगुणविशिष्टोपासनयोर्मोक्षरूपफलसंयोगाविशेषो य उक्त स्सनोपपद्यते। वाजसनेयके 'नेह नानास्ति किंचनमृत्यो स्समृत्युमाप्नोति य इह ननानेव पश्यती'ति ब्रह्मणि नानाभूतवस्तुनिषेधेन वसित्वादीनां पारमार्थिकत्वावगमात्। छानदोग्ये 'स यदि पितृलोककामो भवति सङ्कल्पादेवास्य पिरतरस्समुत्तिष्ठन्ती'त्यादिना सत्यकामादिगुणविशिष्टवेदनस्य सांसारिकफलश्रवणात्। अतो मुमुक्षोर्ब्रह्मावगमे वशित्वादिकं सत्वकामत्वादिकं च लुप्यत इति चेत् नैव लुप्यते। श्रुतेस्तत्रादरदर्शनात्। छान्दोग्येतावत् 'तद्य इहात्मानमनुविद्य व्रजन्त्येतांश्च सत्यान्कामान् तेषां सर्वेषु लोकेषु कामचारो भवती'ति गुणविशिष्टोपासनस्य फलमुक्त्वा 'अथ य इहात्मानमनुविद्य व्रजन्त्येतांश्च सत्यान्कामान् तेषां सर्वेषु लोकेष्वकामचारो भवती'ति निंदागुणविशिष्टवेदनविषयमादरं दर्शयति। वाजसनेयकेऽपि 'सर्वस्य वशी सर्वस्येशान एष भूताधिपतिरेषभूतपाल' इति पुनः पुनरैश्वर्योपदेशस्तद्विषयमादरं दर्शयति। 'स यदि पितृलोककाम'इत्यादिकं न सांसारिककीर्तनं, किंतु मुक्तौ यद्भाविफलं तत्कीर्तनमेव। ब्रह्मप्राप्ते पुंसि ब्रह्मप्राप्त्यैव हेतुना तथाभूतफलवचनात्। 'परंज्योतिरुपसम्पद्य स्वेन रूपेणाभिनिष्पद्ये स उत्तमः पुरुषः स तत्र प्रर्यति जक्षत् क्रीडन् रममाणः स्रीभिर्वा यानैर्वे'त्यादिकं हि श्रूयते। 'नेह नानास्ति किंचन एकधैवानुद्रष्टव्यम्' इति तु सर्वस्य ब्रह्मकार्यत्वेन तदात्मकत्वादेकधीदर्शनं विधायाब्रह्मात्मकत्वेन पूर्वसिद्धंनानात्वदर्शनं प्रतिषेधति नतु वशित्वादि निषेधति। स्वयंविधाय स्वयंप्रतिषेधायोगात्। 'अग्राह्यो नगृह्यते अशीर्योनशीर्यते असङ्गो नहिसज्जते' इत्याद्यनन्तरवाक्यैः प्रमाणांतराग्रह्यत्वेन ब्रह्मप्रतिपादनात्। छांदोग्येपि- 'नास्यजरयैतज्जीर्यति नवधेनास्यहन्यन्ते एतत्सत्यं ब्रह्मपुरमस्मिन्कामास्समाहिता'इति लोकसिद्धविजातीयत्वेन सत्यकामादिविशिष्टत्वेन ब्रह्मणः प्रतिपादनाच्च। तस्माद्गुणानां पारमार्थिकत्वात् मोक्षार्थविद्यासु नलोप इति सिद्धम्। 
संग्रहकारिकाः।
क्विचिदाकाशोदहरस्समुपास्यः सत्यकामादियुतः।
अन्यत्राकाशशयो वशित्वमुख्यैर्गुणैर्युक्तः।।
तस्माद्विद्याभिद्यते रूपभेदाच्छान्दोग्येचारण्यके वाजिनांच।
मैवं ब्रह्मैवोभयत्रापि हार्दं तत्वाम्नातं वाजिभिर्हृत्सुषुस्थम्।।
आतस्तेषां सत्याकामादयोन्येप्यानेयत्वं यांति तत्साहचर्यात्।
नन्वेनयोस्सगुण निर्गुणविद्यायोस्ते युज्येत नैवमुपसंहृतिवाद एषः।।
आद्यापराप्यपरमार्थगुणावलं.....................................................*
इति कामाद्यधिकरणम्।।26।।
--------------------------------------------------- 
तन्निर्द्धारणानियमस्तद्दृष्टेः पृथग्ध्यप्रतिबन्धः फलं।।41।।
	कर्मपदसमभिव्याहारभावात्। न च रात्रिसत्रन्यायेन फलविपरिणामः कर्तव्यः। पर्णतादितवत् क्रतुफलेनैव फलत्वसंभवेनापापश्लोकश्रवणादिवत् फलविपरिणामानपेक्षणात्। ननु तथापि 'तेनोभौकुरुतो यश्चैवं वेदयश्चनवेद यदेव विद्यायकरोति श्रद्धायोपनिषदा तदेववीर्यवत्तरं भवती'ति  क्रतुषूद्गीथादिविद्यानामनियमश्र- वणादनियतगोदोहनादिवत् पुरुषार्थतैव युक्तेतिवाच्यम्। षोडशिग्रहणादिवदनियतत्वेपि क्रत्वर्थतोपपत्तेः। 'यदेवविद्याया करोती'त्यत्रैव तृतीया विद्यायाः करोतिशब्दोक्तकर्मांगत्वप्रतीतेश्च। नच वीर्यवत्तरमित्यनेन विद्यायाः फलांतरप्रतीतेः पुरुषार्थस्स्यादिति वाच्यम्। वीर्यवत्तरमित्यस्य षोडशिग्रहणपक्ष इव विद्यानुष्ठानपक्षे कर्मभूयस्त्वात् फलभूयस्त्वमितिन्यायेन भूयः क्रतुफलं भवतीत्येतदर्थकत्वोपपत्तेः। किंच 'तेनोभौकुरुत' इत्यादिवाक्येन भवन्नियमोपि पूर्वपस्तुताप्त्यादिगुणकोद्गीथविद्यामात्रस्य भवेत्। नतु तदनन्तरं वक्ष्यमाणानां मुख्यप्राणद्दष्ट्यादिविशिष्टोद्गीथोपासनानां। 'यश्चैव' मित्येवंशब्दस्य प्रकृताप्त्यादिवैशिष्ठ्यपरत्वात्। सर्वथापर्णतादिवत् क्रत्वर्थतया नियतैवोपासना इत्येवं प्राप्ते सिद्धान्तः- अङ्गावबद्धोपासनानां क्रतुषुननियमः।  विनियोजकप्रमाणाभावेन तेषां तदङ्कत्वाभावात्। नचाव्यभिचरितसंबन्ध्युपस्थापित क्रतुबोधकशब्दाध्याहारेण पर्णताया इव वाक्यं क्रतौ विनियोजकं स्यादितिवाच्यम्। पर्णतायास्सिद्धरूपजुहूसम्बन्धेऽपि व्यापाररूपत्वालावात् फलनिष्पादकत्वं नस्यादिति तत्सिद्धये क्रतूपरागेण पुरुषानुष्ठेयव्यापाररूपतां सम्पादयितु जुहूलिंङ्गेन क्रतुमुपस्थाप्य तत्संबन्धबोधकः शब्दः कल्प्यते। इहोपासनानां व्यापाररूपाणां स्वतएवानुष्ठेयतया फलवत्वसंभवे किमुद्गीथाद्युस्पस्थापितक्रतुसंबन्धकल्पनया। नचोपासनानां फलवत्त्वसिध्यर्थं तत्कल्पना। उपासनावाक्यशेषत एव विपरिणामेन फललाभसंभवात्। तस्माद्गोदोहनविधिवदाश्रित्यविधिना सरूपा अङ्गावद्धोपासनाविधयः। अतएव न्यायप्राप्तनियमानुवादकं 'यश्चैवंवेदे' त्यादिवाक्यं न्यायसाम्यात्। सर्वेषामङ्गावबद्धोपासनानामनियस्यो- पलक्षणं। फलं च तेषां क्रतुफलविर्यवत्तरत्वं क्रतुफलाप्रतिबन्धरूपं क्तुफलात्पृथग्भूतमेव। न तु क्रतुफलभूयस्त्वं। वीर्यंहिलोके कार्यानुकूलं बलमिति प्रसिद्धम्। न तु कार्यमेव। बलवत्तरत्वं च कर्मणः स्वफलजननप्रतिबन्धकापेक्षया वक्तव्यं। अन्यस्य प्रकृतानुपयोगात्। अतः फलदानोन्मुखेन विरिधिकर्मान्तरेणा- प्रतिबद्धत्वं वीर्यवत्तरत्वमित्यवसीयते। एवंच 'यदेवविद्यये'ति तृतीयाश्रुतिर्नमुख्यकर्मशेषत्वपरा। किंतु कर्मभिरविलंबेन फलेजननीये तेषामुपकारकत्वमस्तीत्यमुख्यशेषत्वपरेति योज्यम्। तस्मात् क्रतुफलाप्रतिबन्धरूपफलांतरवन्त्यङ्गावबद्धोपासनानि क्रत्वर्थत्वाभावात् क्रतुषु न नियता नीति सिद्धम्। अप्रतिबन्धफलोक्तिश्चोद्गीथविद्याविशेषाणां यानि प्रातिस्विकफलानि तेषामप्युपलक्षणम्। प्रातिस्विकफलान्यपिहि श्रूयन्ते- 'आपयिदाहवैकामानां भवति, वर्षतिहास्मैवर्षयतिच, कल्पन्तेहास्मैलोका ऊर्ध्वाश्चावृत्ताश्चे'त्यादीनि।।
संग्रहकारिका।
उद्गीथाद्याश्रयाविद्या क्रत्वङ्गं पर्णतानयात्।
तेनोभौवाक्यतोनाङ्गं स्वतस्साध्यापृथक्फला।।
इति तन्निर्धारणानियमाधिकरणम्।।27।।
------------------------------------------------- 
प्रदानवदेवतदुक्तम्।।42।।
	पूर्वाधिकरणं प्रासङ्गिकम्। तत्पूर्वाधिकरणप्रस्तुतदहरविद्याविषयनिरूपणं क्रियतइति सङ्गतिः। दहरविद्यायां 'तद्यइहात्मानमनुविद्यव्रजंती'ति दहराकाशस्योपासनमुक्ता 'एतांश्चसत्यान्कामानि' तिगुणानामपि पृथगुपासनं विहितम्। तत्रसंशयः- गुणचिन्तनेष्वपि तत्तद्गुणविशिष्टतया दहराकाशस्य चिन्तनमावर्तनीयं नेति प्राथमिकधर्मिचिन्तनेनैव पर्याप्त्यपर्याप्तिभ्यां संशये पूर्वपक्षः- धर्मी दहराकाशस्तावत्प्रथमं चिन्तनीयः। तदुपासनस्य प्रथमं पृथग्विधानात्। तदुपजीवनादेव धर्माणामुपासनासिद्धेस्तेषामुपासनार्थं पुनर्धर्मिचिन्तनं 
नावर्तनीयमिति। सिद्धान्तस्तु- प्रतिधर्मोपासनमावर्तनीयं धर्मिचिन्तनम्। गुणिनोदहराकाशत्वेपि तस्यप्रथमं चिन्तितत्वेपि तत्स्वरूपमात्रादपहतपाप्मत्वादिगुणविशिष्टाकाराणां भिन्नत्वात्। यथा 'इन्द्रायराज्ञे पुरोडासमेकादशकपालंनिर्वपे दिंन्द्रायाधिराजायेंद्राय स्वराज्ञ' इति अत्रेंन्द्रस्यैकस्ययष्टव्यत्वेपि तस्यैवराजादिगुणविशिष्टत्वेपि तत्तद्गुणसंबन्ध्याकारभेदात्प्रदानावृत्तिः क्रियते। तदुक्तंसङ्कर्षे- 'नानावादेवतापृथक्त्त्वादि'ति। तन्नानाप्रदानाधिकरणमित्थमस्ति। त्रैधाकवीयेष्टिः। सा 'इन्द्रायराज्ञ' इत्यादिवचनविहितत्रिपुरोडाशा। तेषां पुरोडासानामुपर्युपर्यधिश्रयणं सर्वेषां युगपदवदानं च विहितम्। तेषां यद्यपि पूर्वार्धादवदानं प्रकृतिवत्कर्तुं शक्यम्। तथाऽपि मध्यादवदानं यथा कर्तुं न शक्यतमं पुरोडाशानां मध्ये नळकप्रवेशनाद्युपायेन मध्यादपि युगपदवदानं ग्राह्यम्। एवंस्थिते प्रदानमपि युगपत्कर्तव्यं क्रमेणवेति संशये तेषां 'अपृथक्प्रदानमवदानैकत्वा'दिति सूत्रेणावदानवत्प्रदानमपि अपृथग्युगपदेव कार्यमिति पूर्वपक्षः कृतः। तत्रेदं सूत्रं- 'नानावा देवतापृथक्त्वा'दिति। द्रव्याणां भेदात् विशिष्टरूपाणां देवतानां च भेदात्र्त्रिभिर्द्रव्यदेवतासम्बन्धैः कल्प्यानां त्रयाणां यागानां भेदात् तत्तद्देवतोद्दशेन क्रमिकाणि प्रदानानि कर्तव्यानीति सूत्रार्थः।।
संग्रहकारिका।
आनन्दादिविशिष्टधर्मिकलनादन्याहि धर्माष्टके
	धीः कार्या विहिता तदर्थमपि तत्स्यात्तंत्रनित्येति चेत्।
आवर्त्य प्रतिधर्ममेव हविषश्शक्ये प्रदानं यथा
	तत्तद्धर्मविशिष्टरूपमितरद्यत्केवलाद्धर्मिणः।।
इति प्रदानाधिकरणम्।।18।।
------------------------------------------------------
लिंगभूयस्त्वास्तद्धि बलीयस्तदपि।।43।।
	पूर्वाधिकरणप्रस्तुतदहरविद्योपास्यविशेषनिर्धारणविचारस्तत्प्रसङ्गात् क्रियत इति सङ्गतिः। तेत्तिरीयाः 'दह्रं विपाप्मं परवेश्मभूतं यत्पुण्डरीकं पुरमध्यसंस्थम्। तत्रापि दह्रं गगनं विशोकस्तस्मिन्यदनतस्तदुपासिदव्य' मिति दहरविद्यां प्रकृत्याधीयते। 'सहस्रशीर्षं देवं विश्वाक्षं विश्वशम्भुवम्। विश्वं नारायणं देवमक्षरं परमं प्रभु' मित्यारभ्य 'स ब्रह्मा स शिवस्सेन्द्रस्सोऽक्षरः परमः स्वरा' डित्यन्तम्। किमत्र प्रकृतदहरविद्यापास्यो नारायण इति, निर्धार्यते, उत सकलपरविद्योपास्यो नारायण इति निर्धायते, इति। नारायणत्वविधानस्य दहरविद्योपास्योद्देश्यकत्वसकलविद्योपास्योद्देश्यकत्वानिर्णयात् संशये दहरविद्यायाः प्रकृतत्वादाद्य एव पक्षो युक्तः। अत एव नारायणानुवाके 'पद्मकोशप्रतीकाश' मित्यादिना दहरोपासनाविषप्रपञ्चनमेव कृतमिति पूर्वपक्षः। सिद्धान्तस्तु- सकलपरविद्योपास्यनिर्धारणार्थोऽयमनुवाकः। तत्तद्विद्यागताक्षरशिवशम्भुपरब्रह्मपरंज्योतिः परतत्वपरमात्मादिशब्दनिर्दिष्टमुपास्यमिह तैरेव शब्दैरिहानुद्य तस्य नारायणत्वविधानात्। एवं भूयसीषु विद्यासु श्रुतैः शब्दैरुपास्यमनूद्य तस्य नारायणत्वविधानरूपलिंगभूयस्त्वात् नारायण एव सकलपरविद्योपास्य इति निर्णीयते। अत्र लिंगशब्दः चिह्नपर्यायो वाक्यमाचष्टे। न च द्वितीयान्तानामुद्देश्यविधेयभावान्वयबोधकत्वानुप- पत्तिः। 'येनावृतं खं च दिवं महीच' इत्यादाविवेह द्वितीयान्तानां प्रथमार्थत्वात्। 'विश्वमेवेदं पुरुषः, अन्तर्बहिश्च तत्सर्वं व्याप्य नारायणः स्थित' इत्यादिप्रथमान्तसामानाधिकरण्यात्। एवं च यथा 'ऐतदात्म्यमिदं सर्व' मिति सामान्येनाप्युक्तं सर्वात्मकत्वं सम्बोध्यश्वेतकेतावप्यस्तीति 'तत्वमसी'ति तस्मिन्नुपसंहृतम्, एवं सकलपरविद्योपास्यस्य प्रकृतदहरविद्योपास्यत्वमप्यस्तीति तत्र नारायणस्योपास्यत्वमुपसंहृतमिति न काचिदसभङ्गतिः। प्रकरणाद्वाक्यानां बलीयस्त्वात्। 'सहस्रशीर्षं देव' मित्यादिवाक्यैर्नारायणस्य सकलपरविद्योपास्यत्वबोधनेऽपि नानुपपत्तिः। प्रकरणाद्वाक्यबलीयस्त्वमप्युक्तं पूर्वकाण्डे 'श्रुतिलिंगवाक्यप्रकरण- स्थानसमाख्यानां समवाये परदौर्बल्यमर्थविप्रकर्षात्' इति।।

							P.T.O

संग्रहकारिका।।
प्रकृतदहरविद्योपास्यनिर्धारणार्थः प्रकटमुपरितत्संस्पृष्टऊर्ध्वानुवाकः।
अनुचिततरमेतत्प्रकियायन्त्रितत्वं स खलु विविधवाक्यैस्सर्वविद्यानुयायी।।
इति लिंगभूयस्त्वाधिकरणम्।।
-------------------------------------------
पूर्वविकल्पः प्रकरणात्स्यात्क्रियामानसवत्।।44।।
अतिदेशाच्च।।45।।
विद्यैव तु निर्धारणाद्दर्शनाच्च।।46।।
श्रुत्यादिबलीयस्त्वाच्च न बाधः।।47।।
अनुबन्धादिभ्यः प्रज्ञान्तरपृथक्त्ववदृष्टश्च तदुक्तं।।48।।
न सामान्यादप्युपलब्धेर्मृत्युवन्नहि लोकापत्तिः।।49।।
परेण च शब्दस्य ताद्विध्यं भूयत्स्वात्त्वनुबन्धः।।50।।
	प्रकरणाद्बलीयसावाक्येन नारायणानुवाकस्य सर्वविद्यासाधारण्यमुक्तम्। इह प्रकरणस्य बाधकाभावात् मनश्चितादयः क्रियामयक्रत्वनुप्रवेशिन इति प्रत्यवस्थात्सङ्गतिः। वाजसनेयके अग्निरहस्यब्राह्मणे मनश्चितादयोऽग्नयस्समाम्नाताः। 'षट्त्रिंशतं सहस्राण्यपश्यदात्मनोऽग्नीन्मनोमयान्मनश्चित इति च। पुरुषस्य शतसंवत्सरमित आयुषि षट् त्रिंशत्सहस्राणि दिनानि। तत्रैकस्मिन्दिने यावती मनोवृत्तिः तस्या एकैकाग्नित्वेसति मनश्चितोऽग्नयः प्रत्येकं षट्त्रिंशत्सहस्राणि सम्पद्यन्ते। एवं वाक्चितादयोऽपि वाग्व्यापारादिरूपाग्नयः प्रत्येकं षट्त्रिंशत्सहस्राणि सम्पद्यन्ते। तत्र कर्मचितो वागिंद्रियातिरिक्तकर्मेन्द्रियव्यापाराः देहव्यापारावा। अग्निचितो जाठराग्निव्यापाराः। एते मनश्चितादयः साम्पादिकाग्नयः किं किंयामयक्रत्वन्वयिन उत विद्यामयक्तत्वन्वयिन इति विद्यामयक्रतुविधिकल्पनया तत्र श्रुतिलिंगवाक्यैर्मनश्चितादीनां विनियोगसत्त्वसत्त्वाभ्यां संशये नया तत्र पूर्वपक्षः- प्राक् 'असद्वा इदमग्रआसी'दित्यादिनेष्टकचितोऽग्निः प्रकृतः। तेनाव्यभिचरितक्रतुसम्बन्धिनोपस्थापितः क्रियामयः क्रतुरिति तस्याङ्गभूता एते मनश्चितादयः स्युः। न तु विद्यामयः क्रतोः। तद्विध्यश्रवणेन। तस्यैवाभावात्। 'मनसैवाचीयन्त मनसैषुग्रहा अगृहन्त मनसास्तुवत मनसाशंसन् सत्किंचिद्यज्ञे कर्म क्रियते यत्किं च यज्ञीयं कर्म मनस्यैव तेषु मनोमयेषु मनश्चित्सुमनोमयं क्रियत' इति अस्मिन् विद्यामयानि क्रत्वङ्गान्येवहि श्रूयन्ते। न च विद्यामयः क्रतुविधिः कल्प्यः। कल्पकाभावात्। ननु 'तेहैते विद्याचित एवे'ति निर्धारणश्रुत्या 'विद्याहैवैत एवं विदश्चिताभवन्ती'ति च विवृतया विद्यामयक्रत्वन्वयोऽवसीयते। विद्यारूपत्वस्य सिद्धत्वेनावक्तव्यतया तस्या विद्यामयक्रत्वन्वयबोधनार्थत्वात्। तानिहैतान्येवंविदे सर्वदा सर्वाणि भूतानि चिन्वन्त्यपि स्वपत इति लिंगेनाप्यवसीयते। विद्यावते सर्वभूतैः क्रियमाणं सर्वकालव्यापिचयनं परिमितकर्तृकाल- युक्तक्रियामयेष्टकचितकार्यद्वारेण क्रत्वनुप्रवेशमलभमानं विद्यामयक्रत्वनुप्रवेशे लिंगं भवति। एवं विदे चिन्वन्वतीति पुरुषसम्बन्धप्रितपादकेन वाक्येनापि तथाऽवसीयते। श्रुतिलिंगाभ्यां क्रियामयक्रत्वङ्गत्वे वारिते पुरुषसम्बन्धस्य विद्यामयक्रत्वङ्गत्वद्वारेण निर्वाह्यत्वात् क्रत्वर्थत्वे पुरुषसम्बन्धाभावादिति चेत्। मैवम्। आर्थवादिकश्रुतिलिंगवाक्यानां विद्यामयक्रतुविधिकल्पनया प्रकरणप्राप्तक्रत्वनुप्रवेशबाधकत्वायोगात्। अतोऽबधारणादिकं बाह्यसाधनानपेक्षापरत्वादिना कथञ्चिन्नियम्। ननु प्रकरणे इष्टकचितेऽग्नौ समर्पिते तदवरुद्धे क्रतौ कथं विद्यामयस्याग्नेरवकाश इति चेत्, तेन विसप्लोभविष्यति। नन्वेककार्याणां विकल्पः। नचेष्टकचितस्याग्नेः कार्यमाहवनीयधारणं विद्यामयोग्निः कर्तुं शक्नोतीति चेत् उच्यते। नाग्निः क्रत्वंगम्। किं तु गोदोहनवत् फलार्थगुणः। 'अभागिप्रतिषेधा'दित्यर्थवादाधिकरणसूत्रे वार्तिककारैः 'पशुकामश्चिन्वीते' ति श्रुतिमुदाहृत्य तथा निर्णीतत्वात्। तथा च क्रियामयाग्नेः कार्यं पशुफलं विद्यामयाग्निनापि भवितुमर्हतीति न विकल्पानुपपत्तिः। तथाऽपि मानसस्य विद्यामयाग्नेः कथं क्रियामयक्रत्वंगत्वमितिचेत् मासग्रहवदिति ब्रूमः। तथा हि- द्वादशाहे दशमेऽहनि 'अनयात्वापृथिव्यापात्रेण समुद्रं सरया प्रजापतयेत्वाजुष्टं गृह्णामी'ति मन्त्रग्राह्यः पृथिवीपात्रत्वादिध्यानयुक्तो मानसग्रहः श्रूयते। स च 'पत्नीसंयाज्यमानसाय प्रसर्पन्ती'ति विहितो 
दशमस्याह्नोऽङ्गमिति पूर्वतंत्रे व्यवस्थापितम्। तथैव विद्यामयस्याग्नेः क्रियामयक्रत्वंगत्वं घटत इति न कदाचिदनुपपत्तिः। अपि च 'तेषामेकैक एव तावान् यावानसौ पूर्व' इति मनश्चितादीनां मध्ये एकैक एव विद्यामयोऽग्निः पूर्वप्रस्तुतेष्टकचिताग्निसमानवीर्य इति अतिदेशोऽपीष्टकचिताग्न्येककार्यत्वेन क्रियामयक्रत्वनुप्र- वेशं गमयति। तस्मात् क्रियामयक्रत्वंगान्येव मनश्चितादय इति। एवंप्राप्ते सिद्धान्तः- अवधारणादिभिर्मनश्चितादयो विद्यामयक्रत्वङ्गानि। न च बाह्यसाधनानपेक्षमवधारणम्। विद्याबाह्यानपेक्षत्वस्य स्वतस्सिद्धत्वेन तद्विषयत्वे वैयर्थ्यात्। न तु विद्यामयक्रतोरसिद्धिः। श्रुतविध्युद्देशानामर्थवादानामन्यार्थदर्शनरू- पत्वेपि अश्रुतविध्युद्देशेषु मानसस्तोत्रशस्रादिषु 'वचनानित्वपूर्वत्वा'दिति न्यायात् विधिकल्पनावश्यम्भवेन तत एव तदंगस्य विद्यामयक्रतोपरि कल्प्यत्वात्। सोमेवचनाद्भक्षो न विद्यत इति। पूर्वतन्त्राधिकरणे हि सोमे शेषभक्षो नास्ति वचनाभावात्। 'सर्वतः परिहारमाश्विनं भक्षयती'त्यादिवचनानां गुणविधानार्थत्वात्। न च गुणविधानस्य भक्षणविधिमन्तरेणानुपपत्तिः। तस्यैच्छिकभक्षणाश्रयत्वोपपत्तेः। 'प्राङ्मुखोन्नानि भुञ्जीते'त्यादिवचनविधेयदिङ्नियमादीनामैच्छिकभोजनाद्यश्रयत्वदर्शनात् इति पूर्वपक्षं कृत्वा विशिष्टविधिरूपाण्येव तानि भक्षणस्याप्यपूर्वत्वा'दिति सूत्रेण सिद्धांतितं। किं च स्तोत्रशस्रादिवत् भक्षणादिकमपि मानसमिह विधेयं 'यत्किंचन यज्ञे कर्म क्रियते यत्किं च न यज्ञं कर्मे'ति द्विरुक्त्या यज्ञानुबन्धि यद्गुणजातं तस्य सर्वस्यापि ग्रहणात्। तेन भक्षणयुक्तफलचमसवदभिषवयुक्तपूतीकवच्च क्रत्वर्थं भवत् कथं वारणीयम्। नच तैर्विकल्पसम्भवः। मानसभक्षणस्य क्रियामयकार्यत्वाभावात्। तस्माद्यथा दहरविद्यादि क्रियामयात्क्रतोः पृथग्भूतं तथा यज्ञानुबन्धिभिर्विद्यामयग्रहस्तोत्रशस्रादिभिर्विद्यामयः क्रतुरनुवादसरूपविधिकल्प्योऽवगम्यमानः पृथग्भूतः। न च तस्य फालश्रवणाद्वैयर्थ्यम्। 'इत्यतिदेशेनेष्टकचितस्याग्नेः स्वक्रतुद्वारेण यत्फलं तदेव मनश्चितादीनामिष्टक- चिताग्निसाम्यावगमात्तद्वत्क्रियानुप्रवेशः। यतः कुतश्चित्साम्यादतिदेशोपपत्त्या सर्वसाम्यानपेक्षणात्। न हि मनश्चितादिब्राह्मणात् पूर्वब्राह्मणे 'स एष एव मृत्यु'रित्यादित्ये मृत्युशब्दोयत्किंचित्संहर्तृत्वमादित्यस्याप्यस्तीति तावन्मात्रेणापर्याप्तस्तस्य मृत्युलोकावस्थितिमप्यपेक्षते। नन्विह यदि विद्यामयः क्रतुर्विवक्षितः, तदंगत्वं च मनश्चितादीनां, तदाऽग्रे बृहदारण्यकएवैतदाम्नानं स्यात्। नत्वग्निरहस्ये। अतोऽग्निरहस्याम्नानात् प्रकृतक्रिया- मयक्रत्वंगतावगम्यत इति चेत्। नायं नियमः, यद्बृहदारण्यक एव विद्यानाम्नानमिति परेण ब्राह्मणेन 'अयंवाव लोक' इति चितेऽग्नौ पृथिवीदृष्टिविधानस्य 'अश्मन्नूर्जमिति परिषिंचती'ति विहिताग्निपरषेचनजले समुद्रजलदृष्टिविधेः मनुष्या यजुष्मत्य इष्टका इत्यादिनाऽग्न्यनुबन्धिषु भूलोकानुबंधिवस्तुविशेषदृष्टिविधीनां च दर्शनात्। एवं विद्यानामप्यग्निरहस्ये समाम्नानं मनश्चितादिसंपादनीयानामग्न्यंगानां भूयस्त्वात्। सांगेष्टकचिताग्निसमाम्नानसन्निधानेन हि तेषामवगमे बुद्धिसौकर्यं भवति। अतस्तत्सन्निधाने मनश्चिताद्यनुबन्धः इति।।
संग्रहकारिके।
प्रस्तुतेष्टकचितेनहिक्रतौ धीपदं यदि मनश्चितादिकः।
अङ्गभावमयति क्रियामये द्वादशाहइव मानसग्रहः।।
अस्य तावदवधारणादिकं वारयत्यनुमिताक्रियाङ्गताम्।
धीमयः क्रतुरिहास्ति कल्पितस्तेन सोऽयमयते तदङ्गताम्।।
इति पूर्वाविकल्पाधिकरणम्।।20।।
--------------------------------------------------------
एक आत्मनश्शरीरेभावात्।।51।।
व्यतिरेकस्तद्भावश्रावित्वान्नतुपलब्धिवत्।।52।।
	पूर्वाधिकरणं प्रासङ्गिकमिति तत्पूर्वाधिकरणेन सङ्गतिरुच्यते। तत्र सर्वासु विद्यासु पर एवानुसन्धेय इत्युक्तम्। तथा तद्विशेषणत्वेनापहतपाप्मत्वादियुक्तः प्रत्यगात्माऽप्यनुस्धेयो निरूप्यत इति। सर्वासु विद्यासु परब्रह्मरूपोपास्यवत् प्रत्यगात्मरूपोपासकोऽपि तद्विशेषणत्वेनानुसन्धेय इति 'आत्मेतितूपगच्छन्ती'ति चतुर्थाध्यायाधिकरणे वक्ष्यते। किमयं प्रत्यगात्मा सांसारिककर्तृत्वभोक्तृत्वादियुक्तोऽनुसन्धेयः, किं वा 
मुक्तिदशाभाव्यपहतपाप्मत्वादिविशिष्टोऽनुसन्धेय इति तत्क्रतुन्यायस्य प्रत्यागात्मसाधारण्यासाधारण्याभ्यां संशये पूर्वपक्षः। उपासनदशायामुपासकस्य शरीरवर्तमानत्वात्तद्दशानां यद्रूपं तदेवासन्धेयम्। तदनुसन्धानेनैव फलसिध्युपपत्तेः। न हि कर्मठानां स्वर्गार्थिनां स्वर्गानुभवदशायां यद्रूपं तत्कर्मानुष्ठानदशायामनुसन्धातव्यम्। तदविशेषादिहापि तथैव। ननु 'यथाक्रतु' रित्यादिविशेषवचनमस्तीति। मैवम्। तस्य 'तं यथायथोपासत' इति वचनांतरानुसारेणोपास्यविषयत्वादिति। सिद्धान्तस्तु। मोक्षदशायां यो विशेषोऽपहतपाप्मत्वादिस्तद्विशिष्टोऽनु- सन्धेयः। जीवस्यापहतपाप्मत्वादिरूपापत्तेस्तत्क्रतुन्यायेन तथानुसन्धानसद्भावभावित्वात्। 'तं यथायथोपासत' इत्यत्र तच्छब्दस्य प्रत्यगात्मविशिष्टविषयत्वात्। प्रत्यगात्मनोऽपि ब्रह्मशरीरतयोपास्यकोटिनिक्षिप्तत्वेन तस्य तद्विशिष्टविषयत्वावश्यम्भावात्। अतो यथोपासनारूपाब्रह्मोपलब्धिर्यथावस्थितब्रह्मस्वरूपविषया तथात्मोपलब्धिरपि यथावस्थितात्मस्वरूपविषयैव वक्तव्या। कर्मस्वात्मस्वरूपानुसन्धानं तु न कर्माङ्गम्। कर्मानुष्ठानमात्रं हि स्वर्गादिफलाय चोद्यते देहातिरिक्तामज्ञानमात्रं तत्रापेक्षितमिति वैषम्यम्।।
संग्रहकारिका।।
विद्यासु जीवः परमात्मनोऽयं विशेषणत्वेन परासु चिंत्यः।
कर्तृत्वभोक्तृत्वमुखावरुद्धस्तस्या दशायां हि तदस्ति तस्य।।
प्राप्त्यापहतपाप्मत्वप्रमुखैस्सहितो गुणः।
चिन्त्योयं तत्क्रतुन्यायाद्विशेषणविशेष्यगात्।।
इति शरीरे भावाधिकरणम्।।21।।
-----------------------------------------------------------
अङ्गावबद्धास्तु न शाखासु हि प्रतिवेदम्।।53।।
मन्त्रादिवद्वाऽविरोः।।54।।
	यत्रयत्र ब्रह्मणः उपास्यत्वं तत्रतत्र शुद्धस्वरूपस्य जीवस्योपास्यत्वमुक्तम्। एवं यत्रयत्र शाखायामुद्गीथाद्याश्रयमुपासनमुक्तं तत्रतत्र शाखायां तत्तच्छाखागतोद्गीथस्यैवोपास्यत्वमिति शङ्क्या सङ्गतिः। सन्त्युद्गीथादिक्रत्वङ्गाश्रया विद्या नानाशाखास्वाम्नाताः। उद्गीथदयश्च प्रतिशाखं प्रायस्स्वरवर्णभेदेन भिद्यन्ते। एवं च यस्यां शाखायां उद्गीथद्याश्रया उपासना विहितास्तास्तत्तच्छाखागतोद्गी- थाद्याश्रया एव कार्या इति नियमः, उत सर्वशाखान्तरेषु स्वरवर्णभेदभिन्ना य उद्गीथादयस्तदाश्रया अपि कार्या इति अनियम इति सर्वासु शाखासु शाखान्तराम्नातोद्गीथादीनां सन्निधानं नास्ति अस्तिवेत्यनिर्णयात् संशये पूर्वपक्षः। तत्तच्छाखागतोद्गीथाद्यश्रया एव तत्तच्छाखाम्नातोद्गीथाद्यश्रयोपासनाः कार्या इति नियमो युक्तः। उद्गीथादिश्रतेस्सन्निहतविसेषपर्यवसानात्। नचाविशेषश्रुतेः सन्निधिना सङ्कोचो न युक्त इति वाच्यम्। 'गामानये'त्यादिषु गवादिशब्दानां बुद्धिसन्निहतव्यक्तौ सङ्कोचदर्शनादिति पूर्वपक्षः।।
	राद्धन्तस्तु- उद्गीथादिश्रुत्यविशेषात् न सङ्कोचो युक्तः। गामानयेत्यादिव्यवहारे सर्वगोवयक्त्यानयना- सम्भवात् गोशब्दश्रुतेरेव सङ्कोचापेक्षाऽस्तीति तदपेक्षितसङ्कोचस्सन्निधिना क्रियते। न च सङ्कोचकापेक्षाऽस्ति। यत्किंचिदुद्गीथाद्याश्रयतयोपासनोपपत्तेः। न हि गामानयेति वदतो गोव्यक्तिवेशेषविवक्षावत् 'उद्गीथमुपासीते'त्यादिविधीनामुद्गीथादिविशेषविवक्षायां प्रमाणमस्ति। यद्युच्येत निर्विशेषसामान्येन व्यवहारायोगादनुष्ठानार्थमवश्यं यत्किंचिद्विशेषपर्यवसानावश्यम्भावात् सन्निहितविशेषपर्यवसानं स्यात्। यथा 'अक्ताश्शर्करा उपदधाती'त्युपक्रमगते विधिवाक्येऽञ्जनसाधनस्नेहद्रव्यमात्रप्रतीतौ निर्वेशेषसामान्येन व्यवहारायोगात् विशेषपर्यवसानापेक्षायां चरमश्रुतेन 'तेजोवै घृत' मित्यर्थवादेन समर्पिते घृते पर्यवसानमिति। एवं तर्हि सर्वास्वपि शाखासु शाखान्तराम्नातानामप्युद्गीथादीनां सन्निधानमविशिष्टमिति ब्रूमः। सर्वास्मपि शाखासु सर्वशाखाप्रत्ययन्यायेन क्रतोरैक्यात्। तदेकत्वे च क्रत्वङ्गानां सर्वेषां सन्निधानावश्यम्भावात्। सर्वाङ्गसहितो हिक्रतुः सर्वशाखाप्रत्ययन्यायविषयः। अत एव वेदान्तरम्नातानां 'अग्नेर्वेर्होत्रंवेरध्वर'मित्यादि मन्त्राणां वेदान्तरे परिग्रहः 'अजोऽग्नीषोमीय' इति शाखान्तराम्नातछागजातेः 'यदग्नीषोमीयं पशुमालभत' इति पशुमात्रोपदेशवति शाखान्तरे परिग्रह इत्यादि द्दश्यते। तस्माद्या उद्गीथाश्रया आप्त्यादिविशिष्टप्राणाकाशादिविशिष्टोपासनाः, 
याश्च 'लोकपृथिवीलोकादिदृष्टिविशिष्टसामाग्न्याद्युपासनाः, तासु सर्वास्वपि शाखाभेदेन स्वरवर्णभेदभिन्नानि सामानि शाखाभेदेभिन्नाश्चित्याग्नयश्चाश्रया भवन्तीत्यादि द्रष्टव्यम्।।
संग्रहकारिका।
उद्गीथाद्यश्रया विद्यास्तत्तच्छाखस्थगोचराः।
मैवं सान्निध्यमन्येषामप्यस्त्यङ्गमुखागताः।।
इति अङ्गावबद्धाधिकरणम्।।22।।
-----------------------------------------------
श्रूम्नः क्रतुवज्जयायस्त्वं तथा हि दर्शयति।।55।।
	पूर्वाधिकरणे सामोद्गीथादिकं प्रस्तुतम्। तत्र यथा 'समस्तस्य खलु साम्न उपासनं साधु' 'ओमित्येतदक्षरमुद्गीथमुपासीते'ति श्रुतिद्वयवशात् समस्तस्य व्यस्तस्यचोपासनं, एवं वैश्वानरविद्यायमपीति सङ्गतिः। वैश्वानरविद्यायां स्वर्लोगादित्यवाय्वाकाशपृथिवीनां प्रत्येकं वेश्वानरत्वं व्यस्तानां तेषामुपासनेषु प्रत्येकमाख्यातं फलं च श्रूयते। स्वर्लोकादपृथिव्यन्तं त्रैलोक्यशरीरो वैश्वनरश्च व्यस्तोपासननिंदापूर्वकं समस्तस्य तस्योपासं तत्फलञ्च श्रूयते। तत्र किं व्यस्तानामेवोपासनं कार्यम्, उत व्यस्तानां समस्तस्य च, अथवा समस्तस्यैवति पक्षत्रयबलाबलानवधारणात् संशये पूर्वपक्षः। व्यस्तानामुपासनं कार्यम्। 'एष वै सुतेजा आत्मा वैश्वानर इत्यादिवाक्यैस्सुतेजश्शब्दाद्युक्तानां द्युप्रभृतीनां प्रत्येकं वैश्वानरत्वप्रतिपादनात् 'अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्त' इति द्युप्रभृतिषु प्रत्येकं वैश्वनरबुध्योपासनानां अन्नादनादिरूपतत्फलानां च श्रवणाच्च। अग्रे 'यस्त्वेतमेव प्रादेशमात्रमभिविमानमात्मानं वैश्वानरमुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ती'ति समस्तोपासनस्य सर्वलोकसर्वभूतसर्वात्मभोग्यब्रह्मानन्दरूपफल- श्रवणात् समस्तोपासनविधिरावश्यक इति चेत् तर्हि व्यस्तसमस्तविषयद्विविधमुपासनं कार्यमित्यस्तु। व्यस्तोपासननिंदा नहिनंदान्यायेन समस्तोपासनप्रशंसारा न तु व्यस्तोपासननिषेधार्था इत्युपपत्तेः। नन्वौपमन्यवादय उद्दालकषष्ठा कैकयराजमुपसंगम्य 'आत्मानमेवेमं वैश्वानरं सम्प्रत्यध्येषि तमेवनो ब्रूही' ति पृष्टवन्त इत्युपक्रमात् कैकयराजोपदिष्टं स्वर्लोकादिपृथिव्यन्तशरीरं वैश्वानरं तदुपासनफलञ्चावगतवन्त इत्युपसंहाराच्च उपक्रमोपासंहारैकरूप्यावगतमेकवाक्यत्वं व्यस्तसमस्तविषयानेकोपासनाविधिसमाश्रयणे बाध्येतेति चेत् न। भूमविद्यान्यायेन तदबाधोपपत्तेः। भूमविद्यायां हि सत्यशब्दोक्तस्य ब्रह्मणस्सर्वतो भूयस्त्वप्रतिपादनार्थं तदवधित्वेनोपन्यस्यमानेषु नामादिप्राणान्तेष्वप्युपासनाविधिरङ्गीकृतः। न च तत्र 'श्रुतंह्येवमे भगवद्दृशेभ्यस्तरति शोकमात्मविदि'ति 'तस्मै मृदितकषायाय तमसः पारं दर्शयति भगवान् सनत्कुमार' इत्युपक्रमोपसंहारैकरूप्यावगतैकमहावाक्यभावस्य बाधः। एवमिहापि त्रैलोक्यशीरस्य वैश्वानरस्य प्रतिपादनार्थं तदवयवत्वेनोपन्यस्यमानेषु स्वर्लोकादिषु प्रासङ्गिकोपासना तत्फलाभिधानमिति न ततो महावाक्यैक्यबाधः। तस्मात्समस्तस्यैवोपासनं कार्यमित्येतन्नयुक्तमिति।।
	एवं प्राप्ते सिद्धान्तः। समस्तस्यैवोपासनं कार्यम्। उपक्रमोपासंहारभ्यामेकवाक्यत्वावगमानुरोधेनावयव- विशेषेषूपास्तितत्फलवचनानां समस्तोपासनातत्फलैकदेशानुवादमात्रमिति जातेष्टिवाक्यन्यायेन कल्पनोपपत्तेः। जातेष्टिवाक्ये हि 'वैश्वानरं द्वादशकपालं निर्वपेत्पुत्रे जाते यस्मिञ्जात एतामिष्टिं निर्वपति पूत एव तेजस्व्यन्नाद इन्द्रियावी पशुमान्भवती' त्युपक्रमोपसंहारैकरूप्यावगतैक्यमहावाक्यभावे 'यदष्टाकपालो भवति गायत्र्यैवैनं ब्रह्मवर्चसेन पुनाति यन्नवकपालस्रवृतैवास्मिन् तेजो दधाति यद्दशकपालो विरजैवास्मिन्नन्नाद्यं तधाति यदेकादसकपालस्रिष्टुभैवास्मिन्निंद्रियदधाति यद्द्वादशकपालो जगत्यैवास्मिन् पशून् दधाती'ति वाक्यानां द्वादशकपालपुरोडाशतत्फलैकदेशानुवादत्वं पूर्वतन्त्रे निर्णीतम्। अतस्समस्तस्यैवोपासनं कार्यम्। तथैव व्यस्तोपासनेष्वनर्थं ब्रुवती श्रुतिरपि दर्शयति वैश्वानरबुध्योपासीनं प्रति 'मूर्धाते व्यपतिष्यद्यन्मां नागमिष्य' इति निंदावचनम्। एमन्येष्वपि चतुर्षु निंदावचनानि द्दश्यन्ते। नामाद्युपासनेषु निंदावचनाभावात्तान्यभ्युपगम्यन्त इति वैषम्यम्।।
संग्रकारिकाः।।
व्यस्तो वैश्वानरश्चिंत्यः प्रत्येकं फलवर्णनात्।
समुदायानुवादोऽपि कृत्स्नोपास्तिफलश्रुतिः।।
यद्वा कृत्स्नोऽप्युपास्योऽस्तु श्रुतेस्तत्रापि भावतः।
भूमाधिकारे नामादेर्भूम्नश्चोपासने यथा।।
समस्तएतूपास्यः तव्द्यस्तोपास्तिनिंदनात्।
अवयुत्यानुवादाः स्युः व्यस्तोपास्तिफलोक्तयः।।
नामादीनामुपासातु नैव श्रुत्यापि निंदिता।
भूमविद्याफलोत्कर्षावधित्वेनाप्यपेक्षिता।।
इति भूमज्यायस्त्वाधिकरणम्।।23।।
--------------------------------------------
नानाशब्दादिभेदात्।।56।।
	स्वर्गलोकादिसमस्तावयविषयतया वैश्वानरविद्याया इव तत्तद्विद्याम्नातसकलगुणविषयतया सर्वासां ब्रह्मविद्यानां ऐक्यमिति शङ्क्या सङ्गतिः। नानाशाखानानाप्रकरणाम्नातानां सद्विद्यानन्दमयविद्याप्रतर्दविद्याशा- ण्डिल्यविद्यादीनामैक्यं भेदोवेति वेद्यब्रह्मैक्यात्तत्तत्प्रकरणव्यवस्थितगुणभेदाच्च संशये पूर्वपक्षः। वेद्यस्य ब्रह्मणो रूपस्यैक्यात् ब्रह्मप्राप्तिरूपफलैक्याच्च विद्यानामैक्यमिति। ननु 'इन्द्राय राज्ञ' इत्यत्र हविःप्रदानरूपस्य यागस्य
सर्वत्रैकरूपत्वेऽपि यष्टव्यस्येन्द्रस्यैकत्वेऽपि राजादिगुणभेदाद्यागभेदः 'प्रदानवदेव तदुक्त'मित्यधिकरणे सङ्कर्षसिद्धउदाहृतः। तेनैव न्यायेन विद्यानां भेदस्सिध्यतीति कथमिह पूर्वपक्षः। न च दहरशाण्डिल्यविद्यादीनां गुणभेदात् सत्यविद्यादीनमक्ष्यादित्यादिस्थानभेदाच्च भेदसिद्धावपि शब्दान्तरप्रयुक्तो भेदः क्वापि न निरूपित इति तन्निरूपणार्थोयं पूर्वपक्ष इति वाच्यम्। यजति ददाति जुहोतिवदपर्यायधातुनिष्पन्नाख्यातरूपस्य शब्दान्तरस्यात्राभावात् 'ध्यायेदुपासीत क्रतुं कुर्वीते' त्यादिषु ध्यायत्यर्थादीनां पर्यायत्वात्। उच्यते- भक्तिरूपाणां दहरादिविद्यानां न्यासविद्यायाश्च शब्दान्तरेणापि भेदोऽस्तीति दर्शयितुं सर्ववेदान्तप्त्ययाधिकरणदर्शितमविधेय- ज्ञानवादनिराकरणं द्दढीकर्तुंचायं पूर्वपक्षो दर्शितः। शब्दान्तरगुणभेदा.........मधुविद्योपकोसलविद्यादिष्वभ्युदय- मिश्रा ब्रह्मप्राप्तिः फलम्। ज्योतिर्विद्यासु चक्षुष्यत्वाद्यैहिकं फलमिति फलभेदात् सद्विद्याक्षरविद्यादिसमाख्याभे- दाच्च प्रतिकरणं विद्याभेद इति सिद्धान्तः।।
संग्रहकारिकाः।।
सर्वासां ब्रह्मविद्यायां रूपं ब्रह्मफलं च तत्।
अतो न भेदो नैवन्ताः नानाशब्दादिभेदतः।।
न्यासोपासनयोस्तावच्छब्दस्स्पष्टंविभज्यते।
उपासनेषु रूपं च तत्तद्ब्रह्मगुणात्मकम्।।
फलं च मधुविद्यादौ मिश्रितं क्वचिदैहिकम्।
सदक्षराद्युपपदैस्समाख्या च विभिद्यते।।
इति शब्दादिभेदाधिकरणम्।।24।।
--------------------------------------------
विकल्पोऽविशिष्टफलत्वात्।।57।।
काम्यास्तु यथाकामं समुच्चीयेरन्नवापूर्वहेत्वभावात्।।58।।
	विद्यानां भेदे सिद्धे विकल्पसमुच्चयचिंतेति संगतिः। किमासा विकल्प एव उत मसुच्चयोऽपि संभवतीति ब्रह्मप्राप्तिफलस्यैकरूप्यवैलक्षण्याभ्यां  संशये पूर्वपक्षः। फलातिशयलिप्सया समुच्चयोऽपि संभवति। न च ब्रह्मानन्दानुभवरूपस्य फलस्यैकरूपत्वात् तस्मिन्नितिशयासम्भवः। 'जक्षत्क्रीडन्रममाण' इत्यादिश्रुतिप्रतिपन्नेषु जक्षणादिफलेष्वतिशयसंभवात् 'उपस्थितेऽतस्तद्वचना'दिति कामाद्यधिकरणसूत्रेण जक्षणादीनामपि मुक्तानुभाव्यविद्याफलत्वस्योक्तत्वादुपास्यगुणातारतम्यवतीनामनियतकालप्रायणपर्यन्तं यदाकदाचिदारभ्यानुवर्त-  
नीयानां विद्यानामनुष्ठिततकर्मातरतम्यप्रयुक्तफलतारतम्यावश्यम्भावात्। न च ब्रह्मविद्यानामाप्रयाणं अहरहरनुवर्तनीयतयैकविद्यानुष्ठातं समाप्य विद्यान्तरारम्भायोगात् समुच्चयासम्भवः। प्रत्यहं समयभेदेनानेकविद्यानुष्ठानोपपत्तेः। नतु 'आप्रयाणात्तरापि हि द्दष्ट'मित्यधिकरणे प्रत्यहं निरन्तरं विद्यानुष्ठेयेति वक्ष्यते। किंतु प्रत्यहं विद्यानुष्ठेयेत्येतावदेव वक्ष्यते। निरन्तरानुष्ठाने नित्यानां विद्यामहकारिणां च कर्मणामारम्भणसंशीलनस्य च निरवकाशत्वापत्तेः। ननु जक्षणरमणादिश्रुतिः 'सङ्कल्पादेवास्य पितरस्समु-    त्तिष्ठन्ती' त्यादिपित्रादिसृष्टिश्रुतिः 'कामान्नीकामरूपी' त्याद्यभिलषितसकलभोग्यवस्त्ववाप्त्यभिलषितसकलरूप- परिग्रहादि श्रुतिः 'तेषां सर्वेषु लोकेषु कामचारोभवती'त्यादि तत्तल्लोकसम्भावितसकलभोगभोक्तृत्वश्रुतिरित्येव- मादिका यावती मुक्तसम्पद्विषया श्रुतिः, सा सर्वापि मुक्तस्य ब्रह्मानुभवव्यतिरिक्तफलान्तरबोधनार्था न भवति, किं तु  ब्रह्मानुभवान्तर्गतफलप्रदर्शनार्थैव। सर्वस्यैवास्य ब्रह्मविभूत्यन्तर्गतत्वात् सविभूतिकब्रह्मानुभवस्यैव मुक्तभोग्यफलताय जगव्द्यापरवर्जाधिकरणे वक्ष्यमाणत्वादिति चेत्। पितृमातृभ्रातृस्वस्रादिसकलसृष्टौ कामनानुसारेण कदाचित्तेषु कतिपयसृष्टौ च विभूतितारतम्यात्। विभूतेश्च सुखरूपत्वस्य प्रागुक्तत्वात् स विभूतिकब्रह्मानुभव एव तारतम्यं सम्भवंतीति न कर्मभूयस्त्वप्रयुक्तफलभूयस्त्वन्यायस्यात्र निरवकाशता। अतः फलभूयस्त्वापेक्षया समुच्चयोऽपि सम्भवतीति। एवं प्राप्ते सिद्धान्तः।।
	इत्थं विभूतितारतम्यं नःनिर्धारयितुं शक्यम्। यावन्तो मुक्तस्तैस्सर्वैरपि सृष्टफलविसिष्टं ब्रह्मसृष्टसकलविभूतिविशिष्टं हि ब्रह्मानुभूयते। तथाचैकस्य मुक्तस्य स्वसृष्टाल्पत्वे मुक्तान्तरसृष्टैः ब्रह्मसृष्टैश्च ब्रह्मणि विभूतिरेकरूपाभवेत्। अस्तु वा समयभेदेन विभूतितारतम्यात् सविभूतिकब्रह्मानन्दानुभवे तारतम्यं, तथाऽपि तदेकैकयाऽपि विद्यया भवतीति तदर्थं न समुच्चयापेक्षाऽस्ति। समुच्चयाभाव एव च विद्यातत्सहकारिकर्मानुष्ठानकालव्यतिरिक्ते सर्वस्मिन्कालेऽप्येकैकस्या विद्यायः कर्तव्यं तदारम्भणसंशीलनमपि सामञ्जस्यं लभते। तस्मात् ब्रह्मप्राप्तिफलकानां विद्यानां न समुच्चयः। एवं च विद्यानां गुणतारतम्येन तदनुष्ठानकालतारतम्येन च भवदपि साधनतारतम्यं न फलतारतम्यप्रयोजकम्। एकग्रामप्राप्तिसाधनऋजुसु- पथानृजुकापथभेदवदिति समाधेयम्। एवं ब्रह्मप्राप्तिफलानामेव न समुच्चयः। काम्यानां तु विद्यानां फलभूयस्त्वापेक्षया स्वर्गार्थकर्मणामिव समुच्चयोऽपि सम्भवत्येव।।
संग्रहकारिके।
ब्रह्मप्राप्तिफला यथारुचि समुच्चित्यनुष्ठेयतां 
यांतु स्वर्गफलक्रियावदिति नाशंक्यं फलाभेदतः।
एतासां प्रमितं फलं हि परमं साम्यं परब्रह्मणा
तच्चानन्दमहाम्बुधौ निरवधौ सर्वात्मना मज्जनम्।।
विद्या बह्वल्पगुणा भवन्तु बह्वल्पकालाश्च।
अध्वान इव तथाऽपि प्राप्याभेदो न युज्यते नैव।।
इति विकल्पाधिकरणम्।।25।।
------------------------------------------------ 
अङ्गेषु यथाश्रयभावः।।59।।
शिष्ठेश्च।।60।।
समाहारात्।।61।।
गुणसाधारण्यश्रुतेश्च।।62।।
न वा तत्सहभावाश्रुतेः।।63।।
दर्शनाच्च।।64।।
	काम्ये मुक्तानां यथाकामं विकल्पस्समुच्चयोवेत्युक्तम्। तथोद्गीथादिविद्यानां यथाकाममनुष्ठानमुच्यत इति सङ्गतिः। उद्गीथाद्युपासनानि पर्णतादिवत् क्रतुनियतानि उत गोदोहनादिवदनियतानीति क्रत्वर्थपुरुषार्थत्वाभ्यां संशये पूर्वपक्षः। क्रत्वर्थतया पर्णतान्याय एवात्र युक्तः। न तु पुरुषार्थतया गोदोहनन्यायः। 
'ओमित्येतदक्षरमुद्गीथमुपासीत'त्यादिविधिवाक्येफलाश्रवणात् विधिवाक्यस्थफलसम्बन्धे क्रत्वर्थत्वाभावः। विधिवाक्यस्थफलसम्बन्धविरहे क्रत्वर्थत्वमिति नियमस्य गोदोहनादिषु पर्णतादिषु च द्दष्टत्वात्। गोदोहनवाक्य इव 'यदेव विद्ययाकरोती'ति वाक्ये फलसम्बन्धबोधकविध्यश्रवणाच्च। 'उद्गीथमुपासीते'त्युद्गीथांगतया विधानाच्च। उद्गीथमिति द्वितीयाश्रुत्याह्युद्गीथस्य शेषित्वप्रतीतेश्तच्छेषत्वेन उपासनं विधीयते व्रीहिशेषत्वेनेव प्रोक्षणं। उपासनानामुद्गीथादिद्वारा क्रत्वर्थत्वे लिंगमपि द्दश्यते। 'होतृष्टदनाद्धैवापि दुरुद्गीथमनुसमाहरन्ती'ति छान्दोग्ये 'य उद्गीथस्सप्रणवो यः प्रणवस्स उद्गीथः' इत्युद्गातुः प्रणवोद्गीथैक्योपासनं विहितम्। तत्रोद्गीथावइव ओङ्कार उद्गीथः, होतृशंसनीयानामृचामन्ते निवेशनीय ओङ्कारः प्रणवः, तयोरैक्योपासनविधेरर्थवादोऽयं होतृषदनादित्यादिः। अस्यार्थः- उद्गीथमुद्गीथप्रणवैक्योपासनहीनमुद्गीथं होतृषदनाद्धातृकर्मणः होत्रा सम्यक्प्रयुक्ताच्छंसनादनुसमाहरन्ति समादधति। एवमिदमुद्गीथोपासनहानावन्येन सम्धानवचनमुद्गीथोपासनस्य क्रत्वर्थतया नियमेनोपादेयत्वे लिंगम्। तता गुणसाधारण्यश्रुतेश्च तस्य नियमेनोपादेयत्वमवगम्यते। 'तेनेयं त्रयीविद्या वर्तते। ओमित्याश्रावयत्योमिति शंसत्योमित्युद्गायती'ति। अत्र हि तेनेति सर्वनामप्रकृतोङ्कारस्योपासनविशिष्टस्यैव परामर्शः, तथैव प्रकृतत्वादिति। एवं नियमरूपयुक्त्या श्रुत्योपासनहानावन्याधीनसमाधानोक्तिलिंगेन गुणसाधारणश्रुत्याचोत्थितमधिकशङ्कान्तरं निराकर्तुमिदमधिकरणमिति न तन्निर्धारणानियमाधिकरणेनास्य गतार्थता। अधिकशङ्कानिराकरणस्य तदनन्तरमेव कर्तव्यत्वेति सङ्गतिविशेषादधिकरणान्तरप्राप्तेस्तदनन्तरमिदमधिकरणं कृतम्। एवंप्राप्ते सिद्धान्तः उपासनानां न क्रत्वर्थत्वम्। तदश्रवणात्। तदश्रवणंच तद्विरोधिनी 'यदेव विद्यया करोती'ति फलार्थवत्वस्यैव श्रवणात्। स्ववाक्यस्थत्वं वाक्यान्तरस्थत्वं च फलत्वाफलत्वयो र्नप्रयोजकं किंतु विलम्बमात्रं विलम्बद्वयं च। पर्णतवाक्ये हि विलम्बद्वयमस्ति। पर्णतया अपापश्लोकश्रवणं प्रति साधनत्वाश्रवणात् फलस्य वाक्यान्तरस्थत्वाच्च। गोदोहनवाक्येत्वन्यतरविलम्ब एव फलस्य स्ववाक्ये फलश्रवणेन पशुंप्रति गोदोहनस्य साधनतामात्रस्य कल्प्यत्वात्। गोदोहनेनेति तृतीयाश्रुतिर्हि न फलकरणत्वबोधनार्थां। सिद्धरूपस्य गोदोहनस्य फलसिध्यर्थानु,्ठानविषयत्वायोगेनानुष्ठेयत्वनिर्वाहार्थं तृतीयावगतक्रियानिर्वर्तकत्वरूपकरणकारकतापन्नतया साध्यरूपत्वं निर्वहणीयमिति तृतीयाश्रुतेरन्यत्र विनियोगात्। एवं पर्णताविधिवाक्येर विलम्बद्वयसम्भवेन वाक्यस्वरससिद्धांगत्वाबाधनायोगात् तत्फलश्रुतिरर्थवादइत्याश्रितम्। इह तु गोदोहनन्यायेनान्यतरविलम्ब एव विद्यायास्स्वतस्साध्यरूपायाः फलसाधनत्वसम्भवेन तृतीयाश्रुतेः फलसाधनत्वबोधन एव व्यापारात्। तस्मादन्यतरविलम्बसाधर्म्यात् गोदोहनन्याय एवात्र प्रवर्तते। न पर्णतान्यायः। लिंगदर्शनाच्च। गोदोहनादिवदुपासनानामुपादानानियमः। लिंगं हि द्दश्यते। 'एवं विद्धवै ब्रह्मा यज्ञं यजमानं सर्वांश्चर्त्विजोऽभिरक्षती'ति। छान्दोग्ये 'यद्यृक्तो रिष्येत् भूस्स्वाहेति गार्हपत्ये जुहुयात् यदि यजुष्टोरिष्येत् भुवस्स्वाहेति दक्षिणाग्नौ जुहुयाद्यदि सामतो रिष्येत् सुवस्स्वाहेत्याहवनीये जुहुया'दित्युपादिश्य 'एवं विद्धवा' इत्याद्यम्नायते। तत्र यज्ञस्य रक्षाऽङ्गवैकल्यप्रयुक्तदोषपरिहारः। यजमानस्य रक्षा बलवद्विरोधिकर्मणा कर्मफलाप्रतिबन्धः। ऋत्विजां रक्षा मन्त्रोच्चारणेषु स्वरादिभ्रंशप्रयुक्तदोषपरिहारः। 'अन्नहीनो दहेद्राष्ट्रं मन्त्रहीनस्तु ऋत्विजः। आत्मानं दक्षिणाहीनो नास्ति यज्ञसमो रिपु' रिति मन्त्रहानावृत्विजां दोषस्मरणात्। एवं च यद्युद्गीथाद्युपासना नित्याः स्युस्तदा तत्फलतया कर्मफलाप्रतिबन्धसिद्धेः प्रणोद्गीथैक्योपासनाफलत- योद्गातुः स्वरभंगादिदोषपरिहारसिद्धेश्च, यजमानस्य सर्वेषामृत्विजां च ब्रह्मणा परिपाल्यत्वं नोच्येत। तदुच्यमानमुपासनानामनित्यत्वं ज्ञापयतीति। तत्र ब्रह्मण एवं वित्त्वं प्रकृताप्रायश्चित्ताभिज्ञत्वम्। एवमस्मादनन्यथासिद्धलिंगात् क्रत्वंगाश्रयोपासनानां क्रत्वंगत्वसिद्धौ 'उद्गीथमुपासीते' ति द्वितीया विधीयमानोपासनाश्रयसमर्पणमात्रार्था। 'वाचं धेनुमुपासीते' त्यादाविव 'होदृषदना'दित्यादिकं क्रतूद्गीथोपासनानां सङ्कल्प्य तद्रहितोद्गानविषयमिति च योज्यम्। गुणसाधारण्यश्रुतिस्त्वसिद्धा। 'तद्वा एतदनुज्ञाक्षरं यद्धि किंचिदनुजानात्योमित्येतदाहे'ति प्राचीनवाक्यगतपदस्येव तेनेति तत्पदस्याप्योङ्कारमात्रपरामर्शित्वात्।। 
संग्रहकारिकाः।।
उद्गीथविद्यादुपृथक्फलत्वतो गोदोहनच्छायमितीरितं कथम्। 
तद्वत्स्ववाक्ये हि न वर्णितं फलं संस्कारतैव प्रथते द्वितीयया।।
क्रतुषु च नियमोऽस्य हानिषु प्रतिविधिवर्णवतः प्रतीयते।
इति न समुचितं विधानगं न खलु फलश्रवणं प्रयोजकम्।।
विलम्बद्वितयाभावसाधर्म्यं तत्प्रयोजकम्।
तत्तु गोदोहनेनैव न तु पर्णतयेष्यते।।
तस्मात्क्रतुषु न नियतं क्रत्वङ्गाश्रितमुपासनं सकलम्।
तेनोभाविति वाक्यादेवंविद्धेति लिंगाच्च।।
सङ्कल्पितेसति प्रागुद्गीथोपासने हीने।
प्रतिविधिविधानमर्थवादाश्रयमात्रे द्वितीया स्यात्।।
इति यथाश्रयभावाधिकरणम्।।26।।
---------------------------------------------------------
इति श्रीमद्भरद्वाजकुलधिकौस्तुभ श्रीमदद्वैतविद्याचार्य श्रीविश्वजिद्याजि-
श्रीरङ्गराजाध्वरिवरसूनोरप्पयदीक्षतस्य कृतौ चतुर्मतसारे नयमयूख-
मालिकाख्ये द्वितीयपरिच्छेदे तृतीस्याध्याययस्य तृतीयः पादः।।
--------------------

।।श्रीः।।
।।श्रीमते हयवदनपरब्रह्मणे नमः।।
।।तृतीयस्याध्यायस्य चतुर्थः पादः।।
******************************************
	प्रधानभूतविद्याप्रकारनिरूपणानन्तरं तदङ्गकर्मविशेषादिनिरूपणमिति पूर्वपादेनास्य पादस्य सङ्गतिः। विद्यायाः स्वातंत्र्येण फलसाधनत्वे सिद्ध एव तदङ्गकर्मविशेषचिंतनं युक्तम्। अतो विद्यायाः कर्माङ्गत्वशङ्कानिराकरणार्थमुपोद्धातरूपं प्रथमाधिकरणम्---
पुरुषार्थोऽतशब्दादिति बादरायणः।।1।।
शेषत्वात्पुरुशेषावात्पुरुषार्थवादो यथाऽन्येष्विति जैमिनिः।।2।।
आचारदर्शनात्।।3।।
तच्छ्रतेः।।4।।
समन्वारम्भणात्।।5।।
तद्वतो विधानात्।।6।।
नियमात्।।7।।
अधिकोपदेशात्तु बादरायणस्यैवं तद्दर्शनात्।।8।।
तुल्यं तु दर्शनम्।।9।।
असार्वत्रिकी।।10।।
विभागश्शतवत्।।11।।
अध्ययनमात्रवतः।।12।।
नाविशेषात्।।13।।
स्तुतयेऽनुमतिर्वा।।14।।
कामकारेणचैके।।15।।
उपमर्दञ्च।।16।।
ऊर्ध्वरेतस्सु च शब्दे हि।।17।।
परामर्शं जैमिनिरचोदनाच्चापवदति हि।।18।।
अनुष्ठेयं बादरायणस्साम्यश्रुतेः।।19।।
विधिर्वा धारणवत्।।20।।
	किं विद्यातः पुरुषार्थः उत विद्यांगात् कर्मण इति विद्यायाः क्रतुषु कर्तृभूतात्मसंस्कारद्वारेण क्रत्वर्थत्वतदभावाभ्यां संशये पूर्वपक्षः। विद्या कर्तृभूतात्मसंस्कारद्वारेण क्रत्वर्था। 'आत्मानमुपासीत आत्मा द्रष्टव्यः' इति द्वितीयाश्रुतितव्यप्रत्ययाभ्यां विद्यायाः कर्मसु कर्तृभूतात्मसंस्कारत्वावगमात्। एवं च 'ब्रह्मविदाप्नोति पर' मित्यादिषु फलश्रुतिरर्थवादः। यथान्येषु पर्णतादिषु। उक्तं हि जैमिनिना-- 'द्रष्टसंस्कारकर्मसु परार्थत्वात् फलश्रुतिरर्थवादः स्यादि'ति। 'यस्य पर्णमयी जुहूर्भवति न स पापं श्लोकं श्रृणोति। यदाङ्क्ते चक्षुरेव भ्रातृव्यस्य वृङ्क्ते। यत्प्रयाजानूयाजा इज्यन्ते वर्मवा एतद्यज्ञस्य क्रियते वर्म यजमानाय भ्रातृव्याभिभूत्या' इत्यादिविधिविधेयेषु पर्णतादिद्रव्येष्वञ्जनादिसंस्कारेषु प्रयाजादिकर्मसु च फलश्रवणमर्थवादः, तेषां वाक्येन प्रकरणेन च क्रत्वंगभावावगत्या परार्थत्वादिति सूत्रार्थः। ननु जीवस्य पर्णतावत् नास्त्यव्यभिचरितक्रतुसम्बन्ध-। तस्य लौकिकेष्वपि कर्मसु कर्तृत्वात्। अतोऽनारभ्याधीताया विद्यायाः पर्णताया जुहूद्वारेव न कर्तृद्वारा क्रत्वर्थतोपपद्यत इति चेत् न। लौकिककर्मकर्तृत्वस्य देहादव्यतिरेकेऽप्युपपत्त्या श्रुतिषु प्रतिपाद्यस्य देहातिरिक्तस्यात्मन- पारलौकिकफलैः क्रतुभिरेवापेक्षितत्वेन तस्याव्यभितरितक्रतुसम्बन्धसद्भावात्। नन्वौपनिषद्यात्मविद्या न जीवविषया किं तु जीवातिरिक्तब्रह्मविषयाऽतो न सा कर्तृसंस्काराद्वारा क्रत्वर्थेति चेत्। स्यादेतदेवं यदि जीवातिरिक्तं ब्रह्म स्यात्। जीव एव हि ब्रह्म 'तत्त्वमसी'त्यादिसामानाधिकरण्यात्। ननु तत्सामानाधिकरण्यं शरीरशरीरिभावनिबन्धनमित्यसकृतुक्तम्। सत्यमुक्तम्। दुरुक्तंतु तत् विद्याक्रतुशेषत्वप्रत्याय- कश्रुतिलिंगाद्युपोद्बलितेन 'तत्त्वमसी'त्यादिसामानाधिकरण्येन जीवएव ब्रह्मेति निर्णयात्। तथा हि। 'यदेव विद्ययाकरोती'ति  श्रुतिः विद्यायाः कर्माङ्गत्वमाह। न च तत्र विद्याश्रुतिः प्रकरयणादुद्गीथविद्यामात्रविषयेति वक्तुं शक्यम्। प्रकरणात् बलीयस्या श्रुत्याविद्यामात्रविषयत्वावगमात्। श्रुत्यनुग्राहकं जनकादीनां कर्मप्राधान्येना- चारलिंगमपि द्दश्यते। 'कर्मणैव हि संसिद्धिमास्थिता जनकादयः। इयाजसोऽपि सुबहून्यज्ञानप्यव्यपाश्रयः' इत्यादिहि स्मरन्ति। 'तं विद्याकर्मणी समन्वारभेते' इति श्रुतौ परलोकं प्रयान्तं विद्याकर्मणी अनुवर्तेते इति विद्याकर्मणोस्सहित्यं च द्दश्यते। तत्साहित्यमुक्तेन न्यायेन विद्यायाः कर्माङ्गत्वे सत्येव भवति। अपि च 'आचार्यकुलाद्वेदमधीत्य यथाविधानं गुरोः कर्मातिशेषेणाभिसमावृत्य कुटुंबे शुचौ देशे स्वाध्यायमधीयानो धार्मिकान् विदधदहिंसन्सर्वभूतान्यन्यत्र तीर्थेभ्यस्सखल्वेवं वर्तयन्यावदायुषं ब्रह्मलोकमभिसम्पद्यते न च पुनरावर्तत' इति श्रुतिः अध्ययनवतो गार्हस्थ्याश्रमविहितानि कर्माणि विदधत्यर्थज्ञानं कर्मार्थत्वेन विनियुङ्क्ते। अर्थावबोधपर्यंतं ह्यध्ययनं। अतो ब्रह्मविद्यामपि कर्मसु विनियुङ्क्त एव। किंच 'कुर्वन्नेवेह कर्माणि जिजीविषच्छतं समा' इत्यात्मविदः कृत्स्नस्य पुरुषायुषस्य कर्मसु नियमेन विनियोगमीशावास्यश्रुतिराह। अतोऽपि कर्मण एव फलम्। विद्यातु कर्माङ्गमित्यवसीयते। एवम्भूतश्रुतिलिंगादिबलादौपनिषदात्मविद्यायाः कर्माङ्गत्वावगमादौपनि- षदात्मा जीवएव। तद्विद्याऽपि कर्तृसंस्कारतया क्रत्वर्थैवेति निश्चीयत इति।।
	एवंप्राप्ते सिद्धान्तः--विद्यातएव पुरुषार्थः। न तु विद्यासंस्कृतकर्तृकात् कर्मणः। सर्वेषु वेदान्तेषु कर्मकर्तृर्जीवादधिकस्य सकलजगदभिन्ननिमित्तोपादानस्य सकलजीव नियन्तुरपहतपाप्मत्वादि गुणकस्य निरतिशयानन्दरूपस्य परब्रह्मणउपदेशात् तद्विद्यायाः कर्तृसंस्कारतया क्रत्वर्थत्वायोगात्। तर्ह्युदाहृतश्रुतिलिंगादीनां कागतिरितिचेत्। उच्यते। 'यदेव विद्यये'ति श्रुतिः प्रकृतोद्गीथविद्याविषया। नत्वौपनिषदात्मविद्याविषयाऽपि। तस्या जीवाधिकपरब्रह्मविषयायाः 'तथा विद्वान्नामरूपाद्विमुक्त' इत्यादिश्रुतिशतैः पतब्रह्मप्राप्तिफलकतया प्रमितायाः स्वतन्त्रत्वेन कर्माङ्गत्वायोगात्। आचारदर्शनं तु विद्यायाः कर्मानंगत्वेऽपि तुल्यम्। 'किमर्था वयमध्येष्यामहे किमर्था वयं यक्ष्यामहे येषां न आत्मे'त्यपि दर्शनात्। कथं कर्मतत्त्यागयोरपि ब्रह्मवित्सु द्दष्टयोरुपपत्तिः। फलार्थकर्मणां त्यागः निष्कामकृतकर्मणां विद्यासहकारित्वमिति न विरोधः। 'तं विद्याकर्मणी' इति श्रुतौ विद्यास्वस्मै फलायान्वारभते कर्मच स्वस्मै फलायेति विभागो द्रष्टव्यः। क्षेत्ररत्नविक्रयिणं शतद्वयमन्वेतीत्युक्तौ हि क्षेत्रार्थं शतं रत्नार्थं शतमिति विभागः प्रतीयते। न च विदुषि 
फलार्थकर्मान्वारम्भणासम्भवः। तत्राप्यनेकदेहान्वयाय प्रारब्धकर्मानुवृत्तिसम्भवात्। 'आचार्यकुलाद्वेदमधीत्ये' त्यादिश्रुत्याऽपि न विद्यायाः कर्माङ्गत्वसिद्धिः। अध्ययनमात्रवतः कर्मविधानात्। अध्ययनविधिर्ह्यक्षरराशिग्रहण- पर्यन्तो नार्थज्ञानपर्यन्तः। येनार्थज्ञानपर्यन्तमध्ययनं 'अधीत्ये' त्यनेन गृह्येत। 'स्थाणुरयं भारहरः किलाभूदधीत्य वेदं न विजानाति योऽर्थ'मिति श्रुत्यन्तरे अक्षरराशिग्रहणमात्रनिर्वृत्तावधीत्येतिव्यवहारदर्शनात्। अध्ययनविधेरर्थज्ञानपर्यन्तत्वेऽपि न विद्यायाः कर्माङ्गत्वसिद्धिः। मीमांसान्यायसाध्यादुपासनारूपाया विद्याया भिन्नत्वात्। 'कुर्वन्नेवेहे'ति यावज्जीवं कर्मानुवृत्तिनियमेनापि न विद्यायाः कर्माङ्गत्वसिद्धिः। नियमस्य विद्यांगकर्मविषयतयाऽप्युपपत्तेः। वस्तुतस्तु विद्यास्तुतये कुर्वन्नेवेति कर्मानुमतिरेवेयम्। 'एवं त्वयिनान्यथेऽतोऽस्ति न कर्म लिप्यते नर' इति वाक्यशेषान्नरमत इति नरो निस्सङ्गः तस्मिन्नात्मविदि त्वयि यावज्जीवं यत्किंचित्कर्म क्रियमाणमपि न श्लिष्यते इदं तत्वमिति हि विद्यामाहात्म्यस्तुतिरितः प्रतीयते। अपिचैके शाखिनः कामकारेण ब्रह्मविद्यानिष्ठस्य गार्हस्थ्यत्यागमधीयते 'किं प्रजया करिष्यामो येषां नोऽयमात्माऽयं लोक' इति। अतोऽपि विद्या कर्मांगं। न हि विद्यायाः कर्मांगत्वे पूर्वं प्रधानत्वांगानुष्ठानमुपपद्यते। अपि च पुण्यापुण्यरूपस्य कर्मणः सर्वस्यापि विद्ययोपमर्दमप्यधीयते 'क्षीयन्तेचास्य कर्माणि तस्मिन्द्दष्टे परावर' इत्यादावतोऽपि न विद्याकर्माङ्गम्। नह्यङ्गेनाङ्गिन उपमर्द उपपद्यते। नन्वेवंसति कर्मणो विद्याङ्गत्वमपि न स्यात्। अङ्गिनाङ्गोपमर्दस्याप्ययो- गात्। उच्यते। येषां कर्मणां विद्यानिवर्त्यत्वं न तेषां विद्याङ्गत्वमिष्यते। तदेतच्चतुर्थाध्याये स्फटीभविष्यति। जैमिनिना तूपनिषदां जीवादिरिक्तब्रह्मपरत्वमपह्नुत्य देहातिरिक्तात्ममात्रपरत्वमुपगम्य तद्वेदनं पारलौकिकसर्वकर्माङ्गमिष्यत इति तन्मते विद्यानिवर्त्यकर्मणामपि पारलौकिकात्मवेदनसाध्यत्वाविशेषेण विद्यां प्रत्यंगित्वस्य वक्तव्यत्वात् अङ्गेनांगिन उपमर्दो न सम्भवतीति दूषणमुक्तम्। अपिचोर्ध्वरेतस्स्वप्याश्रमेषु ब्रह्मविद्या द्दश्यते। अतोऽपि न विद्या तदङ्गम्। नचोर्ध्वरेतस आश्रमा नसन्त्येव। 'यावज्जीवमग्निहोत्रं जुहोती'त्यादिश्रुति- विरुद्धानां  स्मृतीनामप्रामाण्यादिति चेन्न। स्मृतिष्विव वैदिकशब्देऽपि तेषां दर्शनात्। श्रूयते हि-- 'त्रयो धर्मस्कन्धाः यज्ञोऽध्ययनं दानमिति प्रथमस्तपएव द्वितीये ब्रह्मचार्याचार्यकुलवासी तृतीयोऽप्यन्तमात्मानमाचार्य- कुलऽवसादयन् सर्व एते पुण्यलोका भवन्ति ब्रह्मसंस्थोऽमृतत्वमेति, येचेमेऽरण्ये श्रद्धा तप इत्युपासते, एतमेव प्रव्राजिनो लोकमिच्छन्तः प्रव्रजन्ती'त्यादिश्रुतिरूर्ध्वरेतसां समर्पको वैदिकः शब्दः। नन्वत्रोर्ध्वरेतसां अनुवादमात्रं, चोदनाभावात्। अपिचापवदति च श्रुतिराश्रमान्तरं 'वीरहावा एष देवानां योऽग्निमुद्वासयत' इति। तस्मादग्न्युद्वासननिन्दाविरोधात् ब्रह्मसंस्थोऽमृतत्वमेतीति चेत् उच्यते। अस्त्विह स्तुत्यर्थतयाऽनुवादः, सोऽपि प्रमाणान्तरतः प्राप्तिमपेक्षते। अन्यथा गृहस्थाश्रमोऽपि न सिध्येत्। अतस्तस्य प्रमाणान्तरतः प्राप्तिरन्वेष्टव्येति सन्याय इतरेषामपि समान-। तत्र 'त्रयो धर्मस्कन्ध' इति त्रेधा विभागानुसारेण यज्ञोऽध्ययनं दानमिति गृहस्थधर्माणां तप इत तपः प्रधानयोर्वैखानसपारिव्राज्यधर्मयोः ब्रह्मचारित्यादिना नैष्ठिकधर्माणा़ञ्चानुकीर्तनमिति विभागप्रकारो द्रष्टव्यः। 'ब्रह्मसंस्थोऽमृतत्वमेती'त्यत्र ब्रह्मसंस्थशब्दस्तु यौगिकस्सर्वाश्रमसाधारणः। सर्वेषामाश्रमिणां ब्रह्मणि संस्थाया निष्ठायास्सम्भवात्। ते ब्रह्मनिष्ठा विकलाः केवलाश्रमधर्मानुष्ठायिनः पुण्यलोकभाजो भवन्तीति तेषु यो ब्रह्मनिष्ठस्सोऽमृतत्वभाग्यवतीति वाक्यार्थः। तस्मात् गृहस्थाश्रमवदूर्ध्वरेतस आश्रमाअपि द्दश्यन्त इति तेऽप्यनुष्ठेयाः। अनुवादस्य प्राप्त्याक्षेपकत्वसाम्यात्। अथवा 'यज्ञोऽध्ययनं दान'मित्या- दाविवाश्रमाणां विधि कल्प्यः। अपूर्वत्वात्। 'अधस्तात् समिधं धारयन्ननुद्रवेदुपरि हि देवेभ्यो धारयती'ति मृताग्निहोत्रप्रकरणगतश्रुतिलिंगविभक्तियोगातधोधारणइवाप्राप्तत्वादुपरिधारणेऽपि विधिरेष्टव्य इति 'विधिस्तु धारणेऽपूर्वत्वा'दिति पूर्वतंत्राधिकरणे निर्णीतत्वेन तस्य न्यायस्यात्रापि साम्यात् सर्वथोर्ध्वरेतस आश्रमास्सन्तीति सिद्धम्।।
संग्रहकारिकाः।।
विद्या गच्छति शेषतां क्रतुगणे श्रुत्यादिमानैस्ततः।
संस्कार्यस्य तयाऽऽत्मनोऽपि भवति व्रीह्यादिवच्छेषता।।
जीवस्यैव च तत्र कर्तुरुचिता सातस्सएवोच्यते।
वेदान्तेषु तदीयवेदनफलोद्धोषाः प्रशंसापराः।।
मैवं समस्तागममौळिलाळितो निश्शेषकल्याणगुणाकरो हरिः।
नापह्नवार्हस्तदुपाश्रयाखिला विद्यास्वन्त्रैव विमुक्तिसाधिनी।।
यातु श्रुतिस्तत्र यदेव विद्ययेत्नूक्तिरेषा प्रकृतैकसंश्रया।
आचारद्दष्ट्यादि च तुल्यतादिभिर्निराकृतं नाभिमतार्थसाधकम्।।
विद्याद्दष्टोर्ध्वरेस्स्वपि च भजति सा न क्रतोश्शेषभावं
धर्मस्कन्धत्रयोक्त्या श्रुतिशिरसि मितास्ते न सन्तीत्युक्तम्।
तस्यां वैखानसानां तप इति यतिनां चोर्ध्वसंग्राहकं स्यात्
सर्वे ते पुण्यलोकान्समियुरमृततामप्यवस्थावभेदात्।।
इति पुरुषार्थाधिकरणम्।।1।।
---------------------------------------
स्तुतिमात्रमुपादानादिति चेन्नापूर्वत्वात्।।21।।
भावशब्दाच्च।।22।।
	स्तुतिविधिप्रसङ्गादिदमधिकरणम्। छान्दोग्ये- 'ओमित्येतदक्षरमुद्गीथमुपासीते'त्युपक्रम्य श्रूयते- 'एषां भूतानां पृथिनीरस- पृथिव्या आपो रसोऽपामोषधयो रस ओषधीनां पुरुषो रस- पुरुषस्य वाग्रसो वाच ऋग्रस ऋचस्सामरस स्साम्र उद्गीथो रसस्स रसानां रसतमः परमः परार्ध्योऽष्टमो यदुद्गीथ' इति। इतं रसतमत्वादिप्रतिपादनं प्रकृतोद्गीथस्तुत्यर्थं उत तस्मिन् रसतमत्वादिद्दष्टिविधानार्थमिति स्तुतिवाक्यछायापत्त्यपूर्वत्वाभ्यां संशये पूर्वपक्षः। 'इयमेव जुहूःस्वर्गो लोके आहवनीय' इत्यादिषु जुह्वादेरिव कर्माङ्गस्योद्गीथस्य उपादानात्तद्वदेव स्तुत्यर्थत्वम्। न च कर्माङ्गोपादानमात्रेण स्तुत्य्रथत्वे 'पर्णमयी जुहूर्भवति हिरण्मय्यस्स्रुचो भवन्ती'त्यादेरपि स्तुत्यर्थत्वप्रसङ्गः। विध्ययोग्यत्वेनापि विशेषणादिति। तत्र जुह्वादिविधेरिवात्र कर्मकाण्डगतस्योद्गीथविधेस्सन्निधानाभावात् अप्राप्तरसतमत्वादिद्दष्टिविधिरेव युक्तः। उपासीतेति विधिप्रत्ययस्यापि सत्त्वादिति सिद्धान्तः।।
सङ्ग्रहकारिका।
क्रत्वङ्गाश्रितकृत्यसाध्यपठनं स्तुत्यर्थमेतज्जुहू
वाक्ये द्दष्टमतो भवेद्रसतमत्वादेस्तथा कीर्तनम्।
मैवं तावदपूर्व एष सुकरो द्दष्टिश्रुतेस्तद्विधि-
स्स्तोतव्यस्य विधेर्न सन्निधिरतो ध्यानार्थमेतन्मतम्।।
इति स्तुतिमात्राधिकरणम्।।2।।
-----------------------------------------------
	पारिप्लवार्था इतिचेन्न विशेषितत्वात्।।23।।
तथाचैकवाक्योपबन्धात्।।24।।
	रसतमत्वादीनामुपासनार्थत्ववदाख्यानानां पारिप्लवार्थत्वात् प्रवृत्तिविशेषकरत्वादिति शह्क्या सङ्गतिः।
विद्याप्रकरणेष्वाख्यानादिश्रूयतेप्रतर्दनो ह वै दैवोदासिरिन्द्रस्य प्रियं धामोपजगाम। अथ ह याज्ञवल्क्यस्यद्वे भार्यें बभूवतु'रित्यादीनि किं विद्याप्रशंसार्थत्वेन विद्याप्रधानानि उतपारिप्लवप्रयोगार्थत्वेन कर्मशेषभूतानीत्याख्यानत्वसा- मान्याद्विद्याप्रकरणगतत्वाच्च संशये पूर्वपक्षः। पारिप्लवप्रयोगार्थान्येतानि। अश्वमेधे 'पारिप्लवंशंसती'ति पारिप्लवनामकं शस्रं विहितम्। तत्र सर्वाण्याख्यानानि पारिप्लवेसंतीति सर्वाख्यानशंसनं विहितम्। ततश्चाख्यानत्वसामान्यात् विद्याप्रकरणाम्नातानामपि आख्यानानां तत्र विनियोगस्स्यात्। नन्वश्वमेधे त्रिरात्रे प्रथमेऽहनि मनुर्वैवस्वतो राजेत्यादि द्वितीयेऽहनि यमो वैवस्वतइत्यादिश्च तृतीयेऽहनि वरुण आदित्य इत्यादिश्चाख्यानविशेषे विनियुज्यते। तेन सर्वशब्दस्य सङ्कोचस्स्यादिति चेन्न। उपक्रमगतस्य वाक्यशेषेण सङ्कोचायोगात्। अन्यथा 'एषवाव प्रथमो यज्ञो यज्ञानां यज्ज्योतिष्टोमो य एतेनेष्ट्वाऽथान्येन यजेते' इत्यत्रान्यशब्दस्य ज्योतिष्टोमेततरसर्वक्रतुपरामर्शिनो यो हि त्रिवृदन्यं यज्ञक्रतुमापद्यते स तं दीपयति यः 
पञ्चदशः स तं यस्सप्तदशस्स तं य एकविशस्सत'मिति वाक्यशेषगतत्रिवृदादिस्तोमकक्रतुसङ्कीर्तनानुसारेण तावन्मात्रे समकुचित्तवृत्तित्वात्त्या चतुर्विंशचतुश्चत्वारिंशादिस्तोमकानां क्रतूनां ज्योतिष्टोमात्प्रागप्यनुष्ठानप्रसङ्गेन 'एकस्तोमेवा क्रतुसंयोगात् सर्वेषां वा चोदनाविशेषात् प्रशंसास्तोमानाः' मिति पूर्वमक्षसिद्धन्तसूत्राभ्यां प्रवर्तितेन पूर्वतंत्राधिकरणेन विरोधापत्तेः। तस्मादुपक्रमगतसर्वश्रुत्याऽपि विद्याप्रकरणगताख्यानानामपि कर्मसु विनियोगान्न तेषां विद्याप्राधान्यमिति। सिद्धान्तस्तु- उपक्रमानुसारेणोपसंहारनयनस्यौत्सर्गिकत्वेऽप्यत्रानन्तरशाखागतसर्वाख्या- नशंसनस्याशक्यत्वात् स्वत एवोपक्रमगतसर्वश्रुतेस्सङ्कोचकापेक्षसत्त्वात् वाक्यशेषगतेष्वाख्यानविशेषेषु सङ्कोचः। यथा- 'अथैतस्य हारियोजनस्य सर्व एव लिप्सन्त' इत्यत्र सर्वशब्दस्यासंकुचितसर्वपरत्वासम्भवेन सङ्कोचकापेक्षया ज्योतिष्टोमे प्रकृतेषु ऋत्विक्षु सङ्कोचः। अत एव ऋत्विजामेव हारियोजनप्रचारशेषसोमभक्षः। तस्मान्नविद्याप्रकरणगताख्यानानां पारिप्लवे विनियोग इति तत्तद्विद्याविधिभिरेव सम्बन्धः। 
संग्रहाकारिकाः।।
आख्यानजातं विधितोऽखिलं भवेत्पारिप्लवार्थं परविद्ययाऽन्वितम्।
नाख्यायिकानन्त्यकृतामशक्यतां पश्यन्स विश्राम्यति वाक्यशेषगे।।
इति पारिप्लवार्थाधिकरणम्।।3।।
---------------------------------------------------
अतएवचाग्नीन्धनाद्यनपेक्षा।।25।।
	स्तुतिविधिप्रसङ्गदवान्तरसङ्गतिविशेषेणाधिकरणद्वयं प्रवृत्तम्। तस्मिन्प्रासंगिकेऽर्थे चिंतिते प्रथमाधिकरणे यदुक्तमूर्ध्वरेतस्स्वप्याश्रमेषु विद्याऽस्तीति तन्नयुज्यत इत्याक्षिप्य समाधीयत इति संगतिः। ऊर्ध्वरेतस्स्वाश्रेमेषु विद्या न सम्भवति। 'यज्ञेन दानेने' त्यादिवचनश्रुतविद्यानुग्राहककर्माभावादिति प्राप्ते तेष्वपि विद्या सम्भवति। 'ये चेमेऽरण्ये श्रद्धा तप इत्युपासते, एतमेव प्रव्राजिनो लोकमिच्छन्तः प्रव्रजन्ति, यदिच्छन्तो ब्रह्मचर्यं चरन्ती'त्यादिश्रवणात्। अतस्तेषां विद्यायास्तत्तदाश्रमधर्मैरनुग्रहसम्भवात्तेषामाधानपूर्वकयज्ञाद्यनपेक्षैव विद्या सम्भवतीति सिद्धन्तः।।
संग्रहकारिकाः।
अधिकारोऽस्त्ययज्ञानां न विद्यासूर्ध्वरेतसाम्।
मैवं तेऽपिह्युपस्कुर्युर्विद्यास्वाश्रमकर्मभिः।।
इति अग्नीन्धनाद्यधिकरणम्।।4।।
--------------------------------------------
	सर्वापेक्षा च यज्ञादिश्रुतेरश्वरम्।।26।।
	यदि विद्या यज्ञाद्यनपेक्षैव यत्यादीनाममृतत्वं साधयति तर्हि गृहस्थानमपि तथैव तत्साधयत्विति शङ्क्या सङ्गतिः। पूर्वपक्षश्च- ननु 'यज्ञेने'त्यादिश्रुत्या गृहस्थानां विद्याया यज्ञाद्यपेक्षाऽवगम्यते। तत्र हि वेदानुवचनेनेत्यध्ययनप्रधानं ब्रह्मचारिधर्मजातं लक्ष्यते। 'यज्ञेन दानेने'ति यज्ञदानप्रधानं गृहस्थधर्मजातं, तपसति पञ्चाग्निमध्यतपश्चर्यादिप्रधानं वैखानसधर्मजातं अनाशेकेनेत्यशनप्रायाष्टग्रासनियमप्रधानं यतिधर्मजातं लक्ष्यते। सत्यम्। तेषां धर्माणां विविदिषासाधनत्वमेवोच्यते। न विद्यासाधनत्वम्। प्रकृतिप्रत्ययार्थयोः प्रत्ययार्थप्राधान्यादिति।।
	एवं प्राप्ते सिद्धन्तः- प्रत्ययार्थप्राधान्यविषयात् सामान्यन्यायादिष्यमाणसमभिव्याहारे इष्यमाणं प्रधानमिति विशेषन्यायः स्वर्गकामादिवाक्ये क्लृप्तो बलीयात्। अत इष्यमाणविद्यासाधनत्वेन प्रतिपाद्यते। यथा अश्वेन जिगमिषतीत्यत्र अश्व इष्यमाणगमनसाधनत्वेन प्रतिपाद्यते। यथा अश्वेन जिगमिषतीत्यत्र अश्व इष्यमाणगमनसाधनत्वेन प्रतिपाद्यत इति गृहस्थेषु यज्ञाद्यपेक्षैव विद्या। न च तत्तदाश्रमधर्माणां बह्वल्पभावात् कथं तत्र धर्ममात्रस्य विद्यासहकारित्वमिति शङ्कनीयम्। 'यस्य यावत्स्वगृह्योक्तं स्पल्पं वा यदि वा बहु। तस्य तावति शास्रार्थे कृते सर्वं कृतं भवे'दिति न्यायानोपत्तेरिति।।
संग्रहकारिकाः।।
तर्हि गृहिष्वपि विद्या नयतिष्विव यज्ञसापेक्षा।
यज्ञेनेत्यादिकृतं विनियुङ्क्ते वेदनेच्छायाम्।।
मैवं न प्रत्ययार्थस्य प्राधान्यमिह कल्पते।
यदिष्यमाणप्राधान्यमिच्छायाः क्लृप्तमन्यतः।।
अश्वेनायं जिगमिषत्यसिनाऽयं निरीक्ष्यते।
इत्यादविष्वमाणस्य प्राधान्यं हि निरीक्ष्यते।।
इति सर्वापेक्षाधिकरणम्।।5।।
-------------------------------------------
शमदमाद्युपेतः स्यात्तथाऽपि तु तद्विधेस्तदंगतया 
तेषामप्यवश्यानुष्ठेयत्वात्।।27।।
	गृहस्थेषु विद्या यज्ञादिवत् तदविरोधेन शमादीन्यप्यपेक्षत इति निरूपणात्संगतिः। यज्ञादिमत्सु गृहस्थेषु विद्याशमाद्यपेक्षा नवेति यज्ञादीनां शमादीनां च विरोधसद्भावाभ्यां संशये यज्ञादीनां बाह्यान्तरव्यापाररूपत्वात् बाह्यन्तरकणव्यापारोपरमरूपत्वेन तद्विरुद्धत्वात् न तानि गृहस्थैरनुष्ठोयानीति पूर्वपक्षः। यद्यपि गृहस्थः कर्मसु प्रवृत्तः, तथाऽपि सविद्वान् शमदमाद्युपेतः स्यात् 'शान्तोदान्तउपरतस्तितिक्षुस्समाहितो भूत्वाऽऽत्मन्येवात्मानं पशेय'दिति विद्यांगतया तेषामपि विधानात् निरन्तरस्मृतिसन्तानविद्योत्पत्तेश्चित्तसमाधानसाध्यत्वेन विद्यानिर्वृत्तये तेषामप्यनुष्ठेयत्वाच्च। न च विरोः। विहितेषु यज्ञादिषु करणव्यापारः, अविहितेषु निष्फलेषु तदुपशम इति विषयभेदेनाविरोधात्।।
संग्रहकारिके।।
शमाद्या नोपपद्यन्ते यज्ञादिव्यग्रचेतसः।
तस्मान्न तदुपेतस्स्याद्गृहस्थस्सन्नुपासकः।।
यज्ञादिकं सर्वतोऽपि स्युरन्यत्र शमादयः।
तस्मात्तेनाप्यनुष्ठेया विधर्द्दष्टोपकारतः।।
इति शमदमाद्यधिकरणम्।।6।।
----------------------------------------
सर्वान्नानुमतिश्च प्राणात्यये तद्दर्शनात्।।28।।
	ब्रह्मविद्यायां शमातयोऽनुष्ठेया इत्युक्तम्। तत्र भोजननियमरूपश्शमविशेषोऽस्ति नवेति विचार्यत इति सङ्गतिः। वाजिनां छन्दोगानां च प्राणविद्यायां 'न ह वा एतस्यानन्नं जग्धं भवती'ति, न ह वा एवंविदि किं चनाचन्नं भवती'ति च प्राणाविद्यानिष्ठस्य प्राणान्नानुमतिस्सङ्कीर्त्यमाणा सर्वदा भवति उत प्राणात्ययापत्तावेवेति विशये विशेषानुपादानात् सर्वदेति प्राप्तम्। ननु 'मटचीहतेषु कुरुष्वाटिक्यासह जाययोषस्तिर्हचाक्रायण इभ्यग्रामे प्रद्राणकउवास स हेभ्यं कुल्माषान् खादन्तं बिभिक्षे सहोवाच। नेतोन्ये विद्यन्ते यच्चयेम इम उपनिहिता इत्येतेषां मे देहीतिहोवाच तानस्मैप्रददो हन्तानुपानमितानुच्छिष्टं वै मे पीतं स्यादिति न स्विदेतेऽप्युच्छिष्टा इति न वा अजीविष्यमिमा नखादन्निति होवाच कामोम उदपानमिति सह खादित्वाऽतिशेषान्जायाया आजहार साग्रए सुभिक्षाबभूव तान्प्रतिगृह्य निदधौ सहप्रापस्सञ्चिहान उवाच यद्बतान्नस्य लभेमहि लभेमहि धनमात्रां राजासौ यक्ष्यते समासर्वैरार्त्विज्यैर्वृणीतोति तं जायोवाच हंतपत इमएव कुल्माषा इति तान्खादित्वाऽसु यज्ञं विततमेयाये'ति छान्दोग्ये श्रूयते। मटचीभिरश्मवृष्टिभिः कुरुदेशसस्येषु हतेषु आटिक्या अनुपजातस्तनादिव्यं- जनया जायया सह उषस्तिरिति नाम्ना प्रसिद्धश्चक्रस्यापत्यमृषिरिभ्यस्य हस्त्यारोहस्यग्रामे। प्रद्राणकः अन्नालाभात् कुत्सितां गतिं कष्टावस्थां प्राप्तस्सन् कदा चिमार्गवशादुवास। स किल कुल्माषात् सविशेषान् जलपक्वकुळुत्थादिकान्वा खादन्तमिभ्यं बिभक्षे। स किलेभ्य उवाच इतोऽस्मान्मया भक्ष्यमाणोच्छिष्टकुल्माषरा- शेरन्ये कुल्माषा न विद्यन्ते यच्चये यस्मिन्राशौ मदर्थं प्रक्षिप्ता इमे कुल्माषा इति। एवमुक्त उषस्तिरुवाच एतान्मह्यं देहीति। तानस्मा ऋषये प्रददौ। तत इभ्येन स्वपानाय समीपस्थमुदकं गृहीत्वा हर्षेण अनुपानमपि 
गृहाणेत्युक्तऋषिः प्रत्युवाच। यदीदमुदकं पिबेयं तदोच्छिष्टं मया पीतं स्यादिति। तत इभ्येन किमेते कुल्माषा नोच्छिष्टा इत्युक्त ऋषिरवाच नैवाजीविष्यमिमानषखादनेन स्वस्य प्राणसंशयापत्तिर्निवारिता भवति तावन्मात्रं खादित्वाऽवशिष्टान्जायायै ददौ। सा च प्रागेव तृप्ता तान्प्रतिगृह्यं निहितवती। ततस्स ऋषिः प्रातश्शय्यां त्वजन्नेव पुरुनरपि प्राणसंशयमापन्नः शीघ्रं याजनेन धनलिप्सया जिगमिषुस्तानेव कुल्माषान् पृष्टयाजायया खादित्वा राज्ञो यज्ञवाटं गत इति श्रुत्यर्थः। तथा 'आहारशुद्धौ सत्वसुद्धिस्सत्वशुद्धौ ध्रुवास्मृति'रिति विद्योत्पत्त्यर्थमाहारशुद्धिविधानादपि ब्रह्मविदस्सर्वान्नीनत्वमापद्विषयमवगम्यते। एवं ब्रह्मविदग्रसरस्योषस्तेरपि प्राणात्यय एव उच्छिष्टभक्षणे तदनुसारिवचनेन च द्दष्टे कथमल्पशक्तेः प्राणविदस्सर्वदासर्वान्नानुमतिस्स्यादिति चेन्नैष दोषः। 'नाविरतो दुश्चरितान्नाशांतो नासमाहित-। नाशान्तमानसोवाऽपि प्रज्ञानेनैव माप्नुया'दिति ब्रह्मविदो विद्यांगत्वेन दुश्चरितव्यावृत्तिविधानेऽपि 'न कांचन परिहरेत्तद्व्रत'मिति वामदेव्योपासकस्य सर्वस्त्र्यपरिहारानुमतिवत् प्राणविदस्सर्वान्ननुमत्युपपत्तिरिति। एवं प्राप्ते सिद्धान्तः-- नतावत्सर्वान्ननुमतौ विधिस्श्रूयते। कसंशयमापन्नो योऽन्नमत्ति सतस्ततः। लिप्यते न स पापेन पद्वपत्रमिवाम्भसे'त्यादीन्यापद्येव सर्वान्नानुमतिविषयाणि द्दशयन्ते। वैदिकश्च शब्द- कामकारनिवृत्तिप्रयोजनो द्दश्यते 'तस्मात् ब्राह्मणस्सुरां न पिबे'दित्यादिः। अतस्तदनुसारेण प्राणविदोऽप्यापद्विषयैव सर्वान्नानुमतिरुच्यत इति कल्पनीयमिति।।
संग्रहकारिके।।
सर्वान्नानुमत्तिः प्राणविद्यानिष्ठस्य योच्यते।
सात्वापद्येव विज्ञेया पृष्टा ब्रह्मविदोऽपि या।।
सामान्यवचनानां च न बाध उपपद्यते।
अतस्तदनुसारेणाप्यापद्विषयतोचिता।।
इति सर्वान्नानुमत्यधिकरणम्।।7।।
------------------------------------------
विहित्वाच्चाश्रमकर्माऽपि।।32।।
सहकारित्वेन च।।33।।
सर्वथाऽपि तएवोभयलिंगात्।।34।।
अनभिभवञ्च दर्शयति।।35।।
	यज्ञादिकर्मांगिका ब्रह्मविद्येत्युक्तम्। तानि यज्ञादिति केवलाश्रमिणएव विदुषाऽपि सकृदेवानुष्ठेयानि उताश्रमधर्मत्वेन विद्यार्थत्वेन च द्विरनुष्ठेयानीति संशयः। यदि विद्यार्थानि यज्ञादीनि नित्याग्निहोत्रमासाग्निहोत्र- वद्भिन्नानिस्युस्तदा। विद्यार्थयज्ञादिभ्यो नित्याग्नियज्ञादीनि भिन्नानि स्युः। तदा विद्यार्थयज्ञानुष्ठानेनाश्रमधर्मय- ज्ञाद्यनिर्वृत्तेस्तानि पृथगनुष्ठेयानीति द्विरनुष्ठानं भवेत्। यदि तु नित्याग्निहोत्रकाम्ययाग्निहोत्रन्यायेनैक्यं स्यात्तदा काम्यप्रयोगतः प्रसङ्गान्नित्यसिद्धेः सकृतेवानुष्ठानं भवेत्। किमत्र न्याय्यं। कर्मभेदाद्द्विरनुष्ठानमिति प्रकरणभेदात् नित्याग्निरोत्रमासाग्निरोत्रन्यायेन कर्मभेदादिति पूर्वःपक्षः।।
	सिद्धान्तस्तु- आश्रयधर्मत्वेन तावत्कर्माणि विधीयन्ते। 'यावज्जीवमग्निहोत्रं जुहोति यावज्जीवं दर्शपूर्णमासाभ्यां यजेते'ति यदेतैर्वचनैर्विद्याङ्गत्वेनापि विधीयन्ते 'तमेतं वेदानुवचनेने'त्यादिवचनैः। एवं च यान्याश्रमधर्मरूपाणि यज्ञादीनि तान्येव विद्यार्थत्वेनापि विधीयते। न च नित्यानित्यसंयोगविरोधः। विनियोजकवाक्यभेदसत्त्वात्। 'खादिरोयूपो भवति खादिरं वीर्यकामस्य यूपं कुर्वीते'ति विनियोजकवाक्यभेदेनै- कस्य खादिरत्वस्य क्रत्वर्थपुरुषार्थोभयरूपतायाः 'एकस्यतूभयत्वेसंयोगपृथक्त्व'मिति पूर्वतंत्राधिकरणे स्थितत्वात्। नचेहप्रकरणभेदाद्भेदश्शङ्कनीयः। यज्ञादिशब्दैः प्रसिद्धयज्ञादीनामेव प्रत्यभिज्ञापनात्। इह यदि यज्ञादिकं प्रसिद्धयज्ञादिकादन्यत्स्यात् तदा किंरूपमित्यवगन्तुं न शक्यते। इष्टिपशुसोमादिरूपस्य प्रसिद्धयज्ञस्यानेकविधत्वात्। नचेह तन्मध्ये केनचित्साद्दश्यमवलम्ब्य प्रवृत्तया गौण्या वृत्त्या यज्ञशब्दप्रवृत्ति- निमित्तप्राप्तेरनिवार्यत्वेन प्रसिद्धयज्ञादिभिन्नत्वमपि समर्थयितुं न शक्यते। तस्मादिह यज्ञादिशब्दानां 'यज्ञोऽध्ययनं दानमिति प्रथमः तप एव द्वितीयः, भोक्तारं यज्ञतपसां सर्वलोकमहेश्वर' मित्यादिष्विव प्रसिद्धयज्ञादिपरत्वमेव 
युक्तम्। अत एव 'धर्मेण पापमपनुदती'त्यादिश्रुतिः प्रसिद्धयज्ञादिधर्मान्निर्दिश्य तैरनभिभवं पापकर्मभिरुत्वत्ति- प्रतिबन्धाभावं दर्शयति। अहरहरनुष्ठीयमानैर्यज्ञादिभिर्विशुद्धेऽन्तःकरणे प्रत्यहं प्रकृष्यमाणा विद्या विशदतरावभावसोत्पद्यते। अतो यज्ञादिभेदाभावाद्विद्यार्थप्रयोगैरेव प्रसङ्गादाश्रयमार्थसिद्धेः सकृदेवानुष्ठानम्। अत एव काम्याग्निहोत्रप्रयोगान्नित्याग्निहोत्रस्य प्रसङ्गात्सिद्धेर्न द्विरनुष्ठानमिति।।
संग्रहकारिके।।
विद्यार्थमाश्रमार्थं भिन्ना यज्ञादयो वाच्याः।
प्रकरणभेदात्तेन द्विरनुष्ठानं भवत्येषाम्।।
मैवं यज्ञादिशब्देन प्रत्यभिज्ञानदार्ढ्यतः।
नास्ति भेदस्ततस्तेषां न भवेद्द्वूरनुष्ठितिः।।
इति विहितत्वाधिकरणम्।।
-----------------------------------------
अन्तराचापि तु तद्द्दष्टेः।।36।।
अपि स्मर्यते।।37।।
विशेषानुग्रहश्च।।38।।
अतस्त्वितरज्ज्यायो लिंगाच्च।।39।।
	आश्रमधर्मांकिकाविद्येत्युक्तम्। अनाश्रमिणामपि विद्याधिकारस्समर्थ्यत इति सङ्गतिः। मृतपत्नीकाये ये पुनः गुरुकुलातभिसमावृत्याकृतविवाहाः तेषामाश्रमानन्तरास्थितानां विद्याधिकारोऽस्ति नवेति विद्यानुग्रहार्थं यज्ञाद्यभावात् शाधारणयधर्मसद्भावाच्च संशये पूर्वपक्षः। नास्त्यधिकारः, विद्यानुग्राहककर्माभावात्। न च साधारणधर्मैस्तदनुग्रहः, 'यज्ञेन दानेने'त्यादिश्रुतौ आश्रमधर्माणामेव तदनुग्राहकत्वोक्ते-, नचानाश्रमत्वेऽपि रैक्वसंवर्तगार्ग्यप्रभृतीनां विद्याद्दष्टेति वाच्यम्। तेषां विदुरादिवत् जन्मान्तरसिद्धत्वोपपत्तेः। न च 'जप्येनैव तु संसिध्येत् ब्राह्मणे नात्र संशयः। कुर्यादन्यन्नवा कुर्यात् मैत्रो ब्राह्मण उच्यत' इति स्मृतेः जपेन तदनुग्रस्स्यादिति वाच्यम्। तस्यास्स्मृते- 'कुर्यादन्यन्न वा कुर्या'दिति स्ववचसैवजपप्रशंसामात्रपरत्वस्फटीकरणात्। न च 'ब्रह्मचर्येण तपसा श्रद्धया विद्ययाऽऽत्मनमन्विष्ये'ति साधारणधर्ममात्रेणापि विद्यानुग्रहश्श्रूयत इति वाच्यम्। 'अनाश्रमीनतिष्ठेत्तु क्षणमेकमपि द्विज' इति विहितानां तेषां साधारणधर्मस्यापि विद्यानुग्राहकसम्भवीदिति।।
	सिद्धान्तस्तु- 'रैक्वादीनां ब्रह्मचर्येण'त्यादिश्रुतिद्दष्टेन साधारणधर्मजातेन जप्येनैवत्विति स्मार्तप्रशंसावगतोत्कर्षेण जपयज्ञेन च विद्यानुग्रहोपपादनसम्भवान्नतेषां जन्मान्तरे सिद्धिः कल्पनीया। तदर्वचीनानामपि विवाहाद्युपपत्त्यभावेनापद्यनाश्रमिणां सतां विद्याधिकारउपपद्यत एव। 'अनाश्रमीनतिष्ठेते'ति वचनंत्वनापद्विषयम्। अतएवानाश्रमित्वादाश्रमित्वं न्यायः धर्मभूयस्त्वसत्त्वात् अनाश्रमित्वनिषेधलिंगाच्च।। 
संग्रहकारिका।।
आश्रमकर्माभावाद्विद्यायां नाधिकारिणो विधुराः।
मैवं विद्याऽनुग्रहमुपैति जप्यादिभिस्तेषाम्।।
इति विधुराधिकरणम्
---------------------------------------
तद्भतस्यतु नातद्भावोजैमिनेरपि नियमातद्रपाभावेभ्यः।40।।
न चाधिकारिकमपि पतनानुमानात्तदयोगात्।41।।
उपपूर्वमपीत्येके भावमशनवत्तदुक्तम्।।42।।
बहिस्तूभयथाऽपि स्म़ृतेराचाराच्च।।43।।
	विधुरादिवत् अनाश्रमित्वसाम्यादाश्रमभ्रष्टानामपि विद्याधिकार इति शङ्क्या सङ्गतिः। किं नैष्ठिकाद्याश्रमभ्रष्टानां ब्रह्मविद्याधिकारोऽस्ति नवेति तेषां तदधिकारोपपादकप्रायश्चित्तसम्भवासम्भवाभ्यां संशये पूर्वपक्षः। तेषामपि विद्याधिकारोऽस्ति। अनाश्रमित्वेऽपि विधुरादिवत् साधारणधर्मैर्विद्यानुग्रहसम्भवात्। न च 
'अत्यन्तमात्मानमाचार्यकुलेऽवसादय'न्निति नैष्ठिकस्य 'अरण्यमियान्नपुनरेया'दिति वैश्वानसस्य 'सन्यस्याग्निं न पुनरावर्तये'दिति परिव्राजश्चावरोहनिषेधान्नतद्धर्मा विद्यानुग्राहका इति न तेषां विद्याधिकारइति वाच्यम्। अवरुह्य कृतप्रायश्चित्तानां तदधिकारसम्भवदिति।।
	सिद्धान्तस्तु- नैष्ठिकाद्याश्रमं प्राप्तानां अत्यन्तमात्मानमित्याद्वचनैरवरोहव्यावर्तनात् नचावरुह्य कृतपायश्चित्तानां तेषां ततधिकारसम्भवः। 'आरूढो नैष्ठिकं धर्मं यस्तु प्रच्यवते द्विजः। प्रायस्चित्तं न पश्यामि येन शुध्येत्स आत्महे'ति प्रायश्चित्ताभावस्मृत्या तेषां पतनानुमानात्। ननु पूर्वतन्त्रे अधिकारलक्षण षष्ठाध्याये 'अवकीर्णिपशुश्च तद्वत्' इत्यधकरणे अवकीर्णिनां ब्रह्मचर्यप्रच्युतानां 'ब्रह्मचार्यकीर्णी नैर्ऋतं गर्दभमालभेते'ति विहितं नैर्ऋतपशुरूपं प्रायश्चित्तं सिद्धं कृत्वाऽग्निर्विचारितः। तदधिकरणमित्थं- 'यदाहवनीये जुरोती'ति सर्वषां होमानामाहवनीयाधारत्वविधेरवकीर्णीययाऽवकीर्णस्तयासह भार्यामधिगम्य वाग्नीनाधायाहवनीयेऽवकीर्णिपशुं करोत्विति प्राप्ते 'जायापती अग्निमादधीयाता' मित्यग्न्याधानस्य दम्पतिकर्तृत्वस्मरणेन परस्रियासहाग्न्याधानायोगादपि विवाहविधानेन अकृतप्रायश्चित्तस्य विवाहायोगाच्च अग्न्याधानासम्भवादुपनयन- होमवत् लौकिकाग्नावेवावकीर्णिपशुरिति पूर्वाधिकरणे लौकिकाग्नावेवोपनयनहोमसमावर्तनानन्तरं श्रुतस्य दारपरिग्रहस्योपनयनात्पूर्वमसम्भवेनाग्न्याधानरहितस्याहवनीयाभावादिति निरूपितम्। तदर्थस्सूत्रे तद्वदिति परामृष्टः। एवंचावकीर्णिपशनाकृतप्रायश्चित्तानां तेषां विद्याधिकारस्सम्भवतीति चेत्। मैवम्। उदाहृतस्मृत्या पतनानुमानेन पतितानां तेषामवकीर्णिपशावप्यधिकाराभावादवकीर्णिपशुविधानस्योपकुर्वाणब्रह्मचर्यविषयत्वात्। अथोच्येत। सामान्यमुखेन प्रवृत्ता नैर्ऋतपशुश्रुतिरुपकुर्वाणमात्रविषयत्वेन न शङ्कोचयितुं युक्ता। बाधकाभावात्। 'आरूढो नैष्ठिकं धर्म'मिति स्मृत्या विशेषविषययाऽपि बाधितुं न शक्यते। श्रुतेस्सामान्यमुखेन नैष्ठिकरूपविशेषपर्यवसानं शीघ्र्परवृत्तिकम्। स्मृतेर्नपश्यामीति प्रायश्चित्तदर्शनाभावेन प्रायश्चित्ताभावानुमानं तेन श्रुत्यनुमानमिति विलम्ब इति विशेषसद्भावात्। अतो नैष्ठिकानां तावन्मध्वशनइव प्रायश्चित्तमस्ति। वेखानसपरिव्राजकयोरपि 'वानप्रस्थो दीक्षाभेदे कृच्छ्रद्वादशरात्रं चरित्वा महाकक्षं वर्धयेत् भिक्षुर्वानप्रस्थवत् सोमवृद्धिवर्जस्वशास्रसंस्कारंचे'त्येवमादिप्रायश्चित्तस्मरणमस्ति। तथाऽपि तेषां न विद्याधिकारः। नरकहेतुकल्मषनिर्हरणाय प्रायाश्चित्तम्मरणेऽपि कर्माधिकारनुगुणप्रायश्चित्ताभावस्य 'प्रायश्चित्तं न पश्यामी'ति स्मृतिवचनगौरवादाश्रमभ्रष्टान्नैकादीन् कृतप्रायश्चित्तानपि शिष्टा वर्जयन्तीत्याचारदर्शनाच्च तेषां कृतप्रायश्चित्तानामपि इहासव्यवहार्यत्वावगमात् 'नैष्ठिकानां वनस्थानां यतानांचावकीर्णिनाम्। तस्मात्तदीयपापानां नरकजननशक्त्या निवृत्तावपि असंव्यवहार्यतापादकशक्त्त्यान निवृत्तिरिति न तेषां विद्याधिकारः।।
संग्रहकारिके।
स्वाश्रमधर्मनिवृत्तेयोवज्जीवं निषेधेऽपि।
तन्निष्कृत्याधिकृता विद्यायामूर्ध्वरेतसस्सन्तु।।
पतितानां हि निष्कृतिरेषां यदि सोपपत्त्या स्यात्।
विद्याधिकारबाह्या स्मृत्याचारात्तथाऽप्येते।।
इति तद्भूताधिकरणम्।।10।।
-----------------------------------------
स्वामिनः फलश्रुतेरित्यात्रेयः।।44।।
आर्त्विज्यमित्यौडुलोमिस्तस्मै हि परिक्रियते।।45।।
	उपासनानुष्ठात्रननुष्ठातृविभागविचारप्रसंगादुद्गीथाद्युपासनानुष्ठात्रननुष्ठातृविभागचिंतेति संगतिः। क्रत्वंगाश्रयाण्युपासनानि किं यजमानकर्तृकाणि उत ऋत्विक्कर्तृकाणीति दहराद्युपासनागोदोहनाद्यन्यतरन्याय- विषयत्वानवधारणात् संशये पूर्वपक्षः- ऋत्विक्परिक्रयस्यांगार्थत्वात् पृथक्फलवदुपासनं प्रधानमिति फलार्थिता यजमानेनैवोपासनं कार्यम्। गोदोहनादेः पृथक्फलत्वेऽपि ऋत्विक्कर्तृकप्रणयनाद्याश्रितस्य पृथक्कृत्य यजमानेनोपादातुमशक्यत्वान्नयाजमानत्वम्। उपासनानां तु क्रियारूपाणामुद्गीथादिभ्यः पृथक्कृत्य यजमानेन कर्तुं शक्यत्वात् प्रधानत्वाच्च याजमानत्वमेव युक्तम्। औद्गात्रसमाख्यादिकं तु शास्रफलं प्रयोक्तरीति 
न्यायविरोधान्नादरणीयमिति।।
	एवं प्राप्ते सिद्धान्तः-- उपासनं फलसाधनत्वेन प्रधानं सदपि ऋत्विक्कर्तृकमेव सांगप्रधानकरणायैव ऋत्विक्परिक्रयणात् प्रधानं याजमानं अङ्गमार्त्वियमिति विभागाभावात्। यागदानादिकं तु प्रधानमिति कृत्वा न यजमानेन क्रियते। किं तु यजमानद्रव्यगतस्वत्वत्यागात्मकं तद्सवामिना ऋत्विजा कर्तुं न शस्यमिति तेन क्रियते। अतएवांगं सदपि दक्षिणादानं यजमानेन क्रियते यजमानफलसाधनकर्मकरणार्थस्य दक्षिणादानस्य यजमानद्रव्येण कर्तव्यत्वात्तद्गतत्वत्वत्यागस्यान्येन कर्तुमशख्यत्वात् शास्रफलं प्रयोक्तरीत्यौत्सर्गिकन्यायस्य ऋत्विक्परिक्रयाशास्रानुसारेण फलभाजो यजमानस्य प्रयोजककर्तृत्वाविषयतया तत्रैव पूर्वतन्त्राधिकरणे निर्णीतत्वात्। तस्मादौद्गात्रादिसमाख्ययाऽपि अनुग्रहलाभादुद्गातृशाखाद्याम्नातमुद्गीथाद्युपासनं उद्गात्रादिभिरेव कार्यम्। अतएवान्तरादित्यविद्यावाक्यशेषे श्रूयते। 'तस्मादेवंविदुद्गाता ब्रूयात् कन्ते काममागायानीत्येषह्येव कामागानस्येष्टे य एवं विद्वान् साम गायती'ति। एंविदन्तरादित्ये अन्तरक्षणिचोपास्यं सर्वेश्वर देवमनुष्यलोककामावाप्तिरूपतत्तदुपासनाफलाभ्यां सह विद्वानुद्गातायजमानं पृच्छेत् कं ते कामं ऐहिकमामुष्मिकं वा किं फलमुद्दिश्यागायानि तत्फलानुकूलोपासनहितं गानं करवाणीति। हि यस्मादेष एवोद्गाता कामागानस्याभिमतफलसाधनोपासनासहितगानस्येष्टे य एवं विद्वान् अधिदैवताध्यात्मोपादिष्टपरमेश्वरस्वरूपं विद्वान् सामगायतीति श्रुत्यर्थः। अत्रोद्गाकर्तृकमुपासनमिति स्पष्टम्। एवं 'यदेव विद्यया करोती'त्यादिविद्यायाः कर्तृसामानाधिकरण्यवचनमप्युदाहार्यम्। तस्माद्दत्विक्कर्तृकमुद्गीथा- द्युपासनम्। दहराद्युपासनस्य क्रत्वंगाश्रयत्वाभावात्।।
संग्रहकारिके।
उद्गीथविद्यादिपृथक्फलश्रुतेरुपासनत्वात्फलशालिकर्तृकम्।
गोदोहनादौ क्रतुशेषसंश्रिते यथा तथा तत्र हि नास्त्यशक्यता।।
सांगप्रधानाय परिक्रयोदितेरार्त्विज्यमेतत्फलमात्रमन्यगम्।
आर्त्विज्यता यस्य पुनर्नसम्भवेत्तत्त्यागमात्रं यजमानकर्तृकम्।।
इति स्वाम्यधिकरणम्।।11।।
---------------------------------------
सहकार्यन्तरविधिः पक्षेण तृतीयं तद्वतो विध्यादिवत्।।46।।
कृत्स्नभावात्तु गृहीणोपसंहारः।।47।।
मौनवदितरेषामप्युपदेशात्।।48।।
	यज्ञादीनां शमादीनां च विद्यासहकारिणां निरूपणानन्तरसंगतिविशेषप्राप्तां सर्वान्नानुमत्यादिचिंतां कृत्वा पुनरपि विद्यायामेव सहकार्यन्तरं निरूप्यत इति संगतिः। 'तस्माद्ब्राह्मणः पाण्डित्यं निर्विद्य बाल्येनतिष्ठासेत् बाल्यं च पांडित्यं च निर्विद्याथ मुनि'रिति कहोळब्राह्मणे श्रूयते। किमस्मिन्वाक्ये मौनमनूद्यते उत विधीयत इति मौनस्य पाण्डित्यरूपत्वतदर्थान्तराभ्यां संशये पूर्वपक्षः। मौनपाण्डित्यशब्दयोर्ज्ञानत्वात् 'पाण्डित्यं निर्विद्ये'ति विहितमेव ज्ञानमथमुनिरित्यत्रानूद्यत इति। अत्र सिद्धान्तः- 
	यथा 'यज्ञेन दानेने'त्यादिना 'शान्तोदान्त' इत्यादिना च यज्ञादिश्शमादिश्च विद्यासहकारी विधीयते। यथा च श्रवणंमननंचार्थप्राप्तं गृह्यते तथा 'तस्माद्ब्राह्मणः पाण्डित्यं निर्विद्ये' त्यादिना पाण्डित्यं बाल्यं मौनमिति त्रयं विद्यायास्सहकार्यन्तरं विधियते। तत्र बाल्यमनन्तराधिकरणे निर्वक्ष्यते। मौनं तु पाण्डित्यादन्यदेव। ऊहोपोहक्षमाधीः पण्डा साऽस्यसञ्जातेति पंडितः तस्य कर्म पाण्डित्यं श्रवणमननान्तरं तदभ्यासपाटववशाल्लब्धय ऊहापोहक्षमया नवनवोन्मेषशालिन्या प्रतिभयाश्रुतमतार्थानुकूल्येन सकलोपनिषत्तात्पर्यप्रतिष्ठानरूपम्। मौनं तु प्रकृष्टमननं प्रकृष्टमननशीलेषु व्यासादिषु तत्प्रयोगात्। प्रकर्षश्च मननस्य स्नेहपूर्वकतया प्रियविरहितनायिकाया- नायकविषयस्येव निरन्तरमनुवर्तमानत्वरूपं उपासनालम्बनस्य शुभावश्रयस्यभगवद्विग्रहादेः पुनः पुनः संशीलनात्मकं। तदपि विद्यानिष्पत्त्यर्थमेव। यस्योपासनकालव्यतिरिक्तका- लेष्वपि गच्छतस्तिष्ठतश्शयानस्यवोपास्यविषयचिंताऽनुवर्तते, तस्यैवोपासनाकालेऽपि तद्विषयचित्तैकाग्न्याद्विद्या- 
द्दढीभवति। यस्यतूपासनाकालव्यतिरिक्तकालेषु विषयान्तरावेशः तस्योपासनाकालेऽपि चेतसि समयान्तरचिंतितविषयान्तरानुप्रवेशाद्विद्या न द्दढीभवेदिति। ननु 'कुचुंबे शुचौ देश' इत्यादिना गृहस्थाश्रमधर्मैर्मुक्तिरिति छान्दोग्योपनिषदुपसंहारो द्दश्यते इति गृहस्थाश्रमधर्मा एव विद्यासहकारिणा इति तदाशयोऽवसीयते। अतो गृहस्थानां यज्ञदानादितदर्थद्रव्यार्जनादिबहुव्यापारव्यग्रचेतसा मुक्तरूपमालम्बनसंशीलनं न घटते। अतः 'अथमुनि'रिति पाण्डित्यानुवाद इत्येवोचितमिति चेत्। मैवम्। नहि गृहस्थानामेव विद्या। कृत्स्नेष्वप्याश्रमेषु विद्यासद्भावे श्रुतीनामुदाहृतत्वात्। अतो गृहस्थेषु विद्योक्तिस्सर्वेषामाश्रमाणां प्रदर्शनार्था। विशिष्य गृहस्थनिर्देशस्तु यज्ञादिव्यग्रचेतसां तेषां पाण्डित्यादिसाधनत्रयसाध्या विद्या न सम्भवतीति शङ्कानिरासार्था। यज्ञादीनामन्तः करणशुद्धिद्वारा शूभावश्रये चेतः प्रतिष्ठोपयोगित्वान्न तेस्तदुपरोध इति तदाशयः। अथ स्यात् कहोळब्राह्मणे 'ब्राह्मणाः पुत्रेषणायाश्च वित्तेषणायाश्च लोकेषणायाश्च व्युत्थायाथ भिक्षाचर्यं चरन्ती'ति पारिव्रज्यैकान्तिकं धर्मोपन्यासानन्तरं 'तस्माद्ब्राह्मणः पाण्डित्यं निर्विद्ये' त्यादि श्रूयते। तेन परिव्राजामेव पाण्डित्यादिसाध्याविद्येति प्रतीतेः कथं तस्यास्सर्वाश्रमसाधारण्यम्। अतश्छानदोग्ये गृहस्थधर्मेणोपसंहारः केवलं गृहस्थधर्मप्रसंसार्थो न विद्यद्वार मुक्तयर्थत्वप्दर्शनार्थ इति चेत्। मैवं। तत्र मौनोपदेशस्यापि 'यज्ञोध्ययनं दान'मित्यादि श्रुत्यनुसारेण सर्वेषामाश्रमाणां प्रदर्शनार्थत्वात्। तस्माद्यज्ञादिसर्वाश्र- मधर्मसहकृतं वाल्यपाण्डित्ययोस्तृतीयं मौनं विधेयमिति सिद्धम्।।
संग्रहकारिकाः।।
अथमुनिरित्यत्र विधेश्श्रवणान्तमौनमविधेयम्।
पाण्डित्यशब्दितं यत ज्ञावं विहितं तदनुवाद्यम्।।
पाण्डित्याद्यन्यदिदं प्रकृष्टमननात्मकं ज्ञानम्।
आरंभणसंशीलनमितिहि यदाचक्षते वृद्धाः।।
पाण्डित्यबाल्ययोस्तत्तृतीयमधिकारिणो विदुषः।
विद्यासहकारितया यज्ञादिकवद्विधेयमिह।।
इति सहकार्यन्तरविध्यधिकरणम्।।12।।
--------------------------------------------
अनिविष्कुर्वन्नन्वयात्।।49।।
	अथ 'बाल्येनतिष्ठासे'दित्यत्र विधेयं बाल्यं बालकर्मरूपं कीद्दशमिति विचार्यते। द्विविधं हि बालस्य कर्म कामचारवादभक्षत्वादिकं अप्ररूढेन्द्रियत्वदर्पाहङ्काराहित्यादिरूपं च। द्विविधमपि विधेयमिति पूर्वपक्षः। ननु 'नाविरतोदुश्चिरिता'दिति मंत्रेण दुश्चरितव्यावृत्तिर्विद्याङ्गत्वेन विधीयते। कथमिह तदनुमतिः। समयभेदेनाविरोध इति पूर्वपक्षीमन्यते। प्रकृष्टमननरूपात् मौनात्प्राग्बाल्यं विधीयते, प्रज्ञानेनैनामाप्नुयादिति प्रकृष्टमननांगत्वेन दुश्चरितव्यावृत्तिर्विधीयत इति। अत्र सिद्धान्तः। निर्विद्येत्नेन समापनं नोच्यत किंतु प्रतिष्ठितत्वं। निरुपसृष्टाल्लाभार्थाद्विदेस्तन्निष्पत्तेः। अतः कामचारवादभक्षत्व दुश्चरितव्यावृत्त्योर्मौनकाले विरोधात् दर्पाहङ्कारादिराहित्येनाभिजात्यादिस्वमहिमानाविष्करणमेव बाल्यमिति युक्तम्। अस्यैवान्वययोग्यत्वात्। तथाच भारतवचनं- 'यन्नसन्तं नचासन्तं नाश्रुतं न बहुश्रुतम्। नसुवृत्तं वेद कश्चित्स ब्राह्मण-।। गूढधर्माश्रितो विद्वानज्ञानचरितं चरेत्। अन्धवज्जडवच्चापि मूकवच्च महीं चरे'दित्यादि।।
संग्रहकारिकाः।।
बालस्य कर्म बाल्यं तत्तु भवेत्कामचारादि।
महिमानाविष्कृतिरेवात्रोदितं बाल्यम्।।
इति अनाविष्काराधिकरणम्।।13।।
----------------------------------------
ऐहिकमप्रस्तुतप्रतिबन्धं तद्दर्शनात्।।50।।
	इत्थमङ्गचिंता कृता। अथाङ्गिनिष्पत्तिसमयश्चित्यत इति सङ्गतिः। सन्त्यैहिकभोगभोग्याभ्युदयफला 
विद्यास्ताः किं स्वसाधनपुण्यकर्मानुष्ठानानन्तरमिहैव जन्मनि नियमेन भवन्ति। उतेहवा दहान्तरेवा भवन्तीत्यनियम इति संशये पूर्वपक्षः। इहैव जन्मनि भवंति स्नानात्प्रायत्यवत्। स्वर्गादेवद्देहान्तरभोग्यत्वाभावा- दिति। असति प्रतिबन्धे तथैव, प्रबलकर्मान्तरप्रतिबन्धे तु देहान्तर इति सिद्धान्तः।।
संग्रहकारिका।।
अभ्युदयफलारोहति विद्यास्वफलककर्मानन्तरमेव।
रोहेदियमसति प्रतिबन्धे तत्सत्वे तद्विलयमपेक्ष्य।।
इति ऐहिकताधिकरणम्।।
---------------------------------------
एवं मुक्तिफलानियमस्तदवस्थावधृतेस्तदवस्थावधृतेः।।51।।
	अभ्युदयफलासु विद्यासूक्त उत्पत्तिकालानियमो मुक्तिफलास्वतिदिश्यत इति संगतिः। परविद्यासाधनानां कर्मणां अतिप्रबलत्वेन ततः प्रबलकर्मानतराभावान्नप्रतिबन्धस्सम्भवतीति तस्मिन्नेव जन्मनि विद्यया भाव्यमिति अधिका शङ्का। भगवत्प्रीत्यतिशयहेतुत्वेन परविद्यासाधनकर्मणां प्रबलत्वेऽपि ब्रह्मविदचाररूपैस्ततोऽपि प्रबलतरैः कर्मभिः प्रतिबन्धसम्भवात्प्रतिबन्धपरिहारार्थोद्गीथविद्यासाहित्याभावे नास्तयैहिकत्वनियम इति परिहारः।।
संग्रहाकारिके।।
यात्वपवर्गफला परविद्या सा स्यात्कर्मानन्तरमेव।
न हि भगवत्प्रीत्यतिशयहेतौ सम्भवति प्रतिबन्धकमस्मिन्।।
तत्रापि ब्रह्मविदचारः प्रायस्सम्भवति प्रतिबन्धः।
तद्यदि विद्यारहितमकारि प्रतिबन्धं न कथं बलिना स्यात्।।
इति मुक्तिफलाधिकरणम्।।24।।
-------------------------------------------
     
 इति श्रीमद्भारद्वाजकुलजलधिकौस्तुभ श्रीमदद्वैतविद्याचार्य श्रीविश्वजिद्याजि-
श्रीरङ्गराजध्वरिवरसूनोरप्यदीक्षितस्य कृतौ चतुर्मतसारे नयमयूख-
मालिकाख्ये द्वितीयपरिच्छेदे तृतीयस्याध्यायस्य चतुर्थः पादः।।
--------------------------------------
।।तृतीयोऽध्यायस्समाप्तः।।
।।इति शम्।।
*************************************************************



  
 






 



 
	
