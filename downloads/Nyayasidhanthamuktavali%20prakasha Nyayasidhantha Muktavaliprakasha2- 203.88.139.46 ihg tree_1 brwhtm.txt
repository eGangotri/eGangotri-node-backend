DINAKARI-2


	 तेन संबन्धेनेति। अन्यथा समवायेन ज्ञान प्रकारीभूतघटत्वादिसामान्यप्रत्यासत्त्या कालादिज्ञानापत्तेरिति भावः। किंत्विति। एवं चेत्यर्थः। किंचेति। कुतो न जन्यत इति। इदमापाततः सामान्यलक्षणाघटकीभूतलौकिसन्निकर्षस्य विशेषणत्वविवक्षणेन कालान्तरीयसंयोगमादायोक्तातिप्रसङ्गस्याभावादिति। तस्मात्पूर्वोक्तदोष एवात्र कल्पे बोध्यः। नच तत्र स्वसमवायिसमवायादिसंबन्धेन घटत्वादेरेवासत्तितया पूर्वोक्तदोषोऽपि न संभवतीति वाच्यम््। स्वसमवायिसमवायादिना घटत्वं कपालादौ यदा न ज्ञातं किंतु तदा तद्धट एव समवायादिना ज्ञातस्तदुत्तरमपि तद्धटाश्रयकपालानां ज्ञानस्य सर्वानुभवसिद्धस्य घटत्वप्रत्यासत्त्या उपपदनासंभवात््। एवं ज्ञायमानस्य प्रत्यासत्तित्वे चैत्रीयज्ञानविषयसामान्यप्रत्यासत्त्या मैत्रस्य तदाश्रयप्रतयक्षापत्तिभिया तत्पुरुषीयत्वनिवेशस्यावश्यकतया गौरवम््, ज्ञानस्य प्रत्यासत्तित्वे तु परुषनिष्ठप्रत्यासत्त्या हेतुत्वान्न तत्पुरुषीयत्वनिवेश इति लाघवमित्यपि बोध्यम््। तेन सामान्यविषयकं ज्ञानमिति। इन्द्रियसंबद्धविशेष्यकं सामान्यप्रकारकं ज्ञानमित्यर्थः। यद्वा सामान्यविषयकं ज्ञानमात्रमित्यर्थः। सामान्यविषयकज्ञानत्वं प्रत्यासत्तितावच्छेदकमिति यावत््। तथा चात्र कल्पे इन्द्रियसंबद्धविशेष्यकत्वप्रकारकत्वतदिन्द्रियजन्यत्वानि ज्ञानस्य विशेषणानि नोपादेयानीति। पूर्वमते। तु तदिन्द्रयजन्यतावदेर्निवेशेन इन्द्रियभेदेन कार्यकारणभावभेदकल्पनेन च गौरवमिति भाव-। एतन्मते च निर्विकल्पकसाधारणं स्मरणसाधारणं च सामान्यज्ञानमात्रं प्रत्यासत्तिः। तथाच घटत्वप्रकारकप्रत्यक्षत्वं कार्यतावच्छेदकं, घटत्वज्ञानत्वं च कारणतावच्छेदकं, स्वप्रकारीभूतघटत्वाश्रयत्वं च कार्यतावच्छेदकः संबन्धः, स्वविषयघटत्वाश्रयत्वं कारणतावच्छेदकः संबन्धः, चक्षुःसंयोगादिशून्यकाले पूर्वोक्तातिप्रसङ्गस्य वक्ष्यमाणतदिन्द्रियजेत्यादिनैव वारणादिति ध्येयम््। अणुत्वज्ञानमात्रेणैव सकलाणुगोचरमानसबोधोदयादाह---बहिरिति। आलोकसंयोगादिकमित्यादिना दोषाभावपरिग्रहः। न जन्यत इति। अयमाशयः---यदा घटचक्षुःसंनिकर्षादिघटिता चाक्षुषादिसामग्री तदुत्तरक्षणे घट इति चाक्षुषं सैव सामान्यलक्षणा तयोत्तरक्षणे सकलघटविषयकं ज्ञानं जन्यत इति प्राचीनमते क्षणैकविलम्बः कल्प्यते। तत्र च मानाभावः यदैव घट इति चाक्षुषमुत्पद्यते तदैव संनिकृष्टघटांशे लौकिकमन्यघटांशेऽलौकिकमित्यभ्युपगमात्तथा च सामान्यलक्षणाजन्यघटत्वप्रकारकचाक्षुषत्वस्य व्यापकं घटत्वप्रकारकलौकिकचाक्षुषत्वमिति फलितम््। तथाच चक्षुःसंनिकर्षादिशून्यकाले व्यापकधर्मावच्छिन्नजनकसामग्र्याः सहकारिण्या विरहादेव न चाक्षुषं सामान्यलक्षणया ज्ञानमिति।। 64।। यदि ज्ञानरूपेति। अत्रत्यो यदिशब्दः सामान्यलक्षणापीत्युत्तरं योज्यः। सामान्यलक्षणास्वीकारे बीजमाह---अत्रेति। अयमर्थः. अयमभिप्रायः। भानं विषयता। न संभवतीति। प्रत्यक्षविषयतायाः संनिकर्षाश्रयत्वव्याप्यत्वादिति भावः। वह्निसंबन्धस्य गृहीतत्वादिति। तथा च प्रत्यक्षधूमे व्याप्तेर्निर्णयान्न तद्विशेष्यको व्याप्यत्वसंशयः संभवतीति भावः। अनुपस्थितत्वादिति। तथाच धर्मिज्ञानाभावान्नतद्विशेष्यकोऽपि व्याप्यत्वसंशयः संभवतीति भावः। ज्ञानलक्षणास्वीकारे बीजमाह---एवमित्यादिना। कथं स्यादिति। चन्दनखण्डस्य चाक्षुषे जायमाने उपस्थितसौरभभानं न स्यात्् सौरभांशे चक्षुःसंनिकर्षाभावादित्यर्थः। सौरभत्वप्रकारकलौकिकप्रत्यक्षसामग्र्याः सहकारिण्या विरहेण सौरभवत्वसामान्यलक्षणयापि सौरभभानं न संभवतीति। भावः। सुरभिचन्दनमित्यादौ सौरभादेर्भानं सौरभत्वादिसामान्यलक्षणयैव संभवति, सौरभत्वप्रकारकलौकिकप्रत्यक्षसौरभत्वावच्छिन्नप्रकारकप्रत्यक्षान्यतरसामग्रीसहकारेणैव तस्याः फलजनकत्वाङ्गीकारात््, प्रकृते च द्वितीयसामग्र्याः सहकारिण्याः सत्त्वादित्यभिप्रायेणाह--यद्यपीति। सौरभत्वस्य भानमिति। स्वरूपतः सौरभत्वस्य भानमित्यर्थः। ज्ञानलक्षणया ज्ञानलक्षणयैव। तदानीं सौरभत्वांशे धर्मान्तरस्यागृहीततया सामान्यलक्षणया तद्भानानिर्वाहादिति भावः। ननु धर्मान्तरस्य सौरभत्वांशेऽग्रहेऽपि सौरभत्वसामान्यलक्षणयैव सौरभत्वादेर्भानमस्तु सौरभत्वप्रकारकसौरभविशेष्यकत्वस्यैव तत्कार्यतावच्छेदकत्वादिति चेन्न। सौरभत्वादिविषयताप्रयोजिकायाः सामान्यलक्षणायाः स्वविषयसौरभत्वादिमत्त्वरूप संबन्धस्य सौरभत्व 
अभावेन सामान्यलक्षणया तद्भानानिर्वाहात््। सौरभत्वसामान्यलक्षणायाः कार्यतावच्छेदके सौरभत्वप्रकारकत्वनिवेशे प्रयोजनाभावाच्च। नच ज्ञानलक्षणायाः कारणत्वान्तरकल्पने गोवरभियैव सामान्यप्रकारकत्वस्य कार्यतावच्छेदके निवेश इति वाच्यम््। विशेषणज्ञानहेतुतयैव निर्वाहे ज्ञानलक्षणायाः कारणत्वान्तरकल्पनाविरहादिति। ननु विशेषणज्ञानजन्यतावच्छेदकं विशिष्टबुद्धित्वं ज्ञानलक्षणायास्तु विशिष्टप्रत्यक्षत्वमिति न क्लृप्तेन निर्वाहः। एवं यत्र ज्ञानलक्षणया स्वविषयमुख्यविशेष्यकं मानसं तत्र विशेषणज्ञानकारणतया न निर्वाह इत्यत आह---एवमिति। ज्ञानलक्षणया ज्ञानलक्षणयैव। तत्र धूमत्वज्ञानरूपसामान्यलक्षणायाः स्वविषयधूमत्वाश्रयत्वसंबन्धेन धूलीपटलेऽभावेन सामान्यलक्षणयाऽनुव्यवसाये धूलीपटलभानासंभवादिति भावः।।65।। सर्वदैवेति। ध्यानाद्यभावेऽपीत्यर्थः।। इति श्रीभारद्वाजकुलाम्बुधिपूर्णचन्द्रभट्टबालकृष्णात्मजमहादेवभट्टविरचिते मुक्तावलीप्रकाशे प्रत्यक्षखण्डम्।। 1।।


End of pratyaksha khanda

Starting of anumanakhanda

	अनुमितिमिति। संगतिश्चात्र प्रत्यक्षेणोपजीव्योपजीवकभावो बोध्यः। करणे निर्दिष्टे एव व्यापारे जिज्ञासोदयान्मूले पश्चान्निर्दिष्टमपि करणं प्रथमं दर्शयति---व्याप्तिज्ञानमिति। परामर्शोव्यापार इति। ननु व्यापारत्वं तज्जन्यत्वे सत्ति तज्जन्यजनकत्वं, तच्च परामर्शे न संभवति, वह्निव्याप्यधूमवान्पर्वत इति परामर्शे व्याप्तिज्ञानजन्यत्वस्याभावात््, महानसीयवह्निव्याप्तिज्ञानस्य तदानीमभावेन व्यभिचारादतस्तदुपपादयति---तथाहीत्यादिना। पश्यतीति। धूमदर्शनस्य व्याप्तिस्मरणे उद्बोधकविधया हेतुत्वासंपत्त्यर्थं यादृशविशेषणविशिष्टस्य धूमस्य संबन्धितया ज्ञानं तादृशधूमदर्शनस्यैव व्याप्तिस्मृतावुद्बोधकत्वमित्यभिप्रायेणाविच्छिन्नत्वमुक्तम््। एवंरूपं व्याप्तिस्मरणमिति। उद्बुद्धसंस्कारस्य पूर्वं सत्त्वादिति भाव-। स एव परामर्श इति। तथाच स्मरणात्मकज्ञानस्य पूर्वं सत्त्वान्न व्यभिचार इति भावः। नच तथापि यत्र व्याप्तिघटकानां पदार्थानां विशृङ्खलोपस्थितिमूलको विशेष्ये विशेषणं तत्रापि विशेषणमितिरीत्या परामर्शस्तत्र विशिष्टव्याप्तिज्ञानस्य व्यभिचारो दुरुद्धर एवेति वाच्यम््। व्याप्त्यंशे निश्चयत्वानिवेशप्रयुक्तलाघवेन विशिष्टस्य वैशिष्ट्यमितिरीत्या परामर्शस्यैवानुमितिहेतुत्वादित्यभिप्रायात््। स्मरणात्मकपरामर्शे व्याप्तिज्ञानस्य व्यभिचार इत्यपि न संस्कारसंबन्धेन पूर्वं व्याप्तिज्ञानस्य व्यभिचार इत्यपि न, संस्कारसंबन्धेन पूर्वं व्याप्तिज्ञानस्य सत्त्वात््। अत्र नव्याः---व्याप्तिज्ञानत्वस्य परामर्शव्यापकतयाऽनुमितिं प्रति कारणत्वमेव नास्ति कुतः करणत्वम्् अन्यथा कपालादेर्घटं प्रति द्रव्यत्वेन हेतुतापत्तिः तस्मादनुमितिं प्रति मनस्त्वेनैव कारणत्वमित्याहुः। लिङ्गमनुमितिकरणमिति। अनुमितौ परामर्शमात्रं न हेतुरपि तु लिङ्गपरामर्शः। तथाच विशिष्टस्य कारणताग्रहे विशेषणस्यापि कारणताग्रहात्् परामृश्यमानलिङ्गस्य लिङ्गपराम्रशस्य वा हेतुतेत्यत्र विनिगमनाविरहादुभयोर्हेतुतासिद्धौ तत्रच व्यापाराभावान्न परामर्शस्य करणता किंतु लिङ्गस्यैवेत्याशयः। लिङ्गस्य तदानीमभावादिति। नच परामर्शरूपव्यापारसंबन्धेन तदानीं लिङ्गमस्त्येवेति वाच्यम््। अतीतादिलिङ्गस्य परामर्शाजनकतया परामर्शस्य तद्व्यापारत्वासंभवात् इदमुपलक्षणं। लिङ्गस्य हेतुत्वे चैत्रीयपरामर्शविषयाल्लिङ्गान्मैत्रस्यानुमितिप्रसङ्गः तत्तत्पुरुषीयत्वनिवेशे गौरवम््। अस्मन्मते सामानाधिकरण्यप्रत्यासत्त्या हेतुहेतुद्भावेनैवातिप्रसङ्गाभावान्न तत्पुरुषीयत्वनिवेश इति लाघवमित्यपि बोध्यम््।।66।। 67।। तच्च व्याप्यस्य पक्षेण सह वैशिष्ट्यावगाहिज्ञानं च। ननु परस्परं व्यभिचार इत्यत आह---अनुमितिस्त्विति। कार्यतावच्छेदकस्य परस्परानुमितिव्यावृत्तत्वान्न व्यभिचारः। पक्षविशेष्यकत्वमेव सर्वत्रानुमितौ नियतमितिनवीनमतमाह---द्विविधादपीति। पक्षविशेष्यकव्याप्यविशेष्यकोभयपरामर्शादपीत्यर्थः। कारणतावच्छेदकं च परामर्शद्वयसाधारणं व्याप्यपक्षोभयवैशिष्ट्यावगाहि निश्चयत्वमतो न व्यभिचार इति भावः। द्विविधयोरपि परामर्शयोः स्वस्वाव्यवहतोत्तरानुमितिं प्रति ताद्रूप्येण हेतुत्वमित्यपि केचित््। वस्तुतस्त्वनुभवानुरोधात्् पक्षविशेष्यकपरामर्शस्यैव हेतुत्वमत एव वह्निव्याप्यधूमवांश्चायमित्याकारकः पक्षविशेष्यक एवोपनयः सर्वसंमत इति ध्येयम््। मीमांसकः शङ्कते---नन्वित। ज्ञानं विनापीत्यस्यानुमितेर्दर्शनादित्यनेनान्वयः। ज्ञानद्वयादेव ज्ञानद्वयादपि। विशिष्टवैशिष्ट्यावगाहिज्ञानमिति। भावप्रधानो निर्देशः। सर्वत्र न कारणमिति। अनुमितित्वावच्छिन्नं प्रति न कारणतावच्छेदकमित्यर्थः। आवश्यकत्वादिति। व्याप्यतावच्छेदकप्रकारकपक्षधर्मताज्ञानत्वस्योभयमतसिद्धनियतपूर्ववृत्तितावच्छेदकताकत्वादित्यर्थः। ननु 
ज्ञानद्वयस्थलेऽपि विशिष्टज्ञानं कल्पनीयमतोन व्यभिचार इत्यत आह---विशिष्टज्ञानेति। व्याप्यतावच्छेदकेति। अयमालोको धूमो वेति सन्देहदशायां व्याप्यतावच्छेदकप्रकारकनिर्णयाभावेऽपीत्यर्थः। नतु धूभसमानाधिकरणेत्यादिरूपव्याप्तिविशिष्टवानित्यर्थः। अत्र हेतुतावच्छेदकभाननैयत्वात््। अनुमित्युत्पत्तेरिति। तथाच व्याप्यतावच्छेदकप्रकारकपक्षधर्मताज्ञानस्य तत्र व्यभिचारान्न तेन रूपेण हेतत्वमिति भावः। ननु तत्र फलबलाद्् व्याप्यतावच्छेदकप्रकारकं ज्ञानं कल्पनीयमतो न व्यभिचार इत्यत आह--लाघवाच्चेति। व्याप्यतावच्छेदकप्रकारकत्वापेक्षया व्याप्तिप्रकारकत्वस्य लघुत्वादित्यर्थः। नन्वस्तु तवावच्छेदकलाघवं तथापि पूर्वोक्तकल्पनलाघवमेव मीमांसकानां मूलयुक्तर्भविष्यतीत्यत आह---किंचेति। नच गृह्यमाणेति। अत्र शानचा ग्रहस्य वर्तमानताया अभिधानान्न कालान्तरीयतादृशग्रहमादाय दोषः। व्याप्तिप्रकारकं ज्ञानमिति स्वतन्त्रमित्यनेनान्वयि। इत्युच्यते इति। इत्थंच न तत्पुरुषीयत्वं निवेश्यते चैत्रस्य व्याप्तिग्रहकाले तच्छून्यस्य मैत्रस्यानुमित्यापत्तेरभावान्मैज्ञात्मनि स्वतन्त्रहेतुभूतव्याप्तिज्ञानाभावादिति भावः। ननु व्याप्तिप्रकारकपक्षधर्मताज्ञानत्वेन पक्षधर्मताविषयकव्याप्तिप्रकारकज्ञानत्वेन वा हेतुतेत्यत्र विनिगमनाविरहेण हेतुताद्वयं तवापीत्यत आह---वह्निव्याप्य इति। अनुमितिः स्यादिति। न्यायनये तु व्याप्तिप्रकारतानिरूपितहेतुप्रकारतानिरूपितपक्षविशेष्यताशालिज्ञानत्वेन हेतुत्वस्य विवक्षितत्वात्् न तादृशज्ञानान्नवा धूमो वह्निव्याप्यो धूमवान्् पर्वत इति ज्ञानादनुमित्यापत्तिस्तत्र व्याप्तिप्रकारतनिरूपितधूमविशेष्यतायाः पर्वतविशेष्यतानिरूपितप्रकारतानात्मकत्वादिति भावः। ननु ज्ञानद्वयस्थले विशिष्टझानकल्पने कल्पनागौरवं न्यायमते दूषणं भविष्यतीत्यत आह---इत्थं चेति। फलमुखगौरवस्यादोषत्वादिति। फलं कार्यकारणभावग्रहः। तन्मुखं तदधीनं। गौरवं गौरवज्ञानमित्यर्थः। विशिष्टज्ञानत्वावच्छेदेन कारणत्वग्रहे विशिष्टज्ञानत्वधर्मिकगौरवनिश्चयो विरोधी वाच्यः। तच्च गौरवं प्रमाणान्तरासिद्धतत्तदनुमित्यव्यवहितपूर्ववर्तिस्वाश्रयकत्वमेव, तादृशगौरवनिश्चयो विशिष्टज्ञानत्वेन कारणत्वनिश्चयाधीनः स्वघटकीभूततत्तदनुमित्यव्यवहितपूर्ववर्तिस्वाश्रयनिर्णयं विना न संभवतीति कार्यकारणभावनिर्णयात्् पूर्वं गौरवनिर्णयाभावान्न तादृशगौरवं दोष इति भावः। मूले परामर्शलक्षणानन्तरं व्याप्तिनिरूपणे सङ्गतिमुपोद्धातं निरूपयन्नाह--व्याप्यो नामेति। तत्रेति। घटकत्वं सप्तम्यर्थः। अव्याप्तिप्रसङ्गादिति। अव्याप्त्यभिधानमिदं येन केनचित्संबन्धेन साध्यवत्त्वविवक्षणाभिप्रायेण। यदि च संबन्धसामान्येन साध्यवत्त्वं विवक्ष्यते तदा धूमवान्् वह्नेरित्यादावतिव्याप्तिर्बोध्या। अवृत्तित्वं नास्तीति। विशिष्टाधेयताया अनतिरिक्तत्वादिति भावः। फलितोऽर्थ इति। तथाच तन्निष्ठाधिकरणतानिरूपकतावच्छेदकस्यैव तन्निरूपिताधेयतावच्छेदकत्वनियमेन विशिष्टसत्तात्वस्य गुणाधेयतानवच्छेदकत्वान्नाव्याप्तिरिति भावः।। 68।। अथ वेत्यादिलक्षणमवतारयितुमाद्यलक्षणे दोषमाह---नन्विति। ननु केवलान्वयित्वज्ञानकाले पक्षताघटकसंशयाभावान्नैवानुमितिः तच्छून्यकाले तु भ्रमात्मकव्याप्तिज्ञानादनुमितिर्भवत्येवेत्यत आह---किंचेति। इत्यादावित्यादिना संयोगेन हेतुतायां गुणवान्् घटादित्यादेः संग्रहः। ननु स्वाधिकरणावृत्तिसाध्यवदन्योन्याभावकत्वं लक्षणार्थस्तथाच नेयमव्याप्तिरिति चेन्न। वह्निमान्् धूमाधिकरणे वह्निमदन्योन्याभावस्य कालिकसंबन्धेन वृत्तेरव्याप्त्यापत्तेः साध्यवत्ताग्रहविरोधितानियामकसंबन्धेनावृत्तित्वस्यावश्यं विवक्षणीयतया सत्ताभाववान्् जात्यभावादित्यादावव्याप्तेः जात्यभावाधिकरणे साध्यवत्ताग्रहविरोधितानियामकसंबन्धेन समवायेन वृत्तेरप्रसिद्धेः। नच सत्तावान्् जातेरित्यादौ स्वाधिकरणेत्यादिव्याप्तिज्ञानं कारणं सत्ताभाववान्् जात्यभावादित्यादौ तु साध्यवदन्येत्यादिव्याप्तिज्ञानं कारणमिति वाच्यम््। तथापि संयोगसंबन्धावच्छिन्नघटाभावे साध्य विषयितया हेतौ घटे लक्षणद्वयस्याप्यव्याप्तिः तत्र विषयितया हेत्वधिकरणज्ञाने साध्यवत्ताग्रहविरोधितानियामकसंयोगेन, घटाधिकरणे हेतुतावच्छेदकविषयितया, वृत्तेरप्रसिद्धेः। नन्वतिरिक्तोभयाभावे मानाभाव इत्यत आह---एकसत्त्वेऽपीति। इदमुपलक्षणं। विशिष्टाभावमादायाव्याप्तिरित्यपि बोध्यम््। ननु वैशिष्ट्यव्यासज्यवृत्तिधर्मानवच्छिन्नप्रतियोगिताकत्वेनाभावविशेषणान्नाव्याप्तिरत आह--गुणवानिति। अत्र हेतोरेकव्यक्तितया समानाधिकरणयोरेव व्याप्तिरित्युक्तावपि न निस्तार इति भावः। एतद्रूपवानेतद्रसादित्यादौ लक्षणसत्त्वादसंभवाभावादाह---अव्याप्तिश्चेति। इति वाच्यमिति। गुणत्वस्य 
द्रव्यत्वासमानाधिकरणाभावप्रतियोगितानवच्छेदकत्वान्नाव्याप्तिरिति भावः। परम्परया स्वाश्रयसमवायेन। तथा चोक्तपरम्परया यदवच्छेदकं तदन्यत्वस्य जातित्वे सत्त्वान्नाव्याप्तिरिति भावः। तादृशधर्मावच्छिन्नाभावः। उक्तपरम्परया रूपत्वव्याप्यजातित्वाव्चछिन्नस्य समवायेनाभावः। नास्तीत्यत्र पृथिव्यामित्यनुषज्यते। मतान्तरमाह---साध्यादीति। आदिना साधनादिपरिग्रहः। व्याप्तेर्भेदादिति। व्याप्तिज्ञानस्य कारणताभेदादित्यर्थः। पूर्वोक्तरीत्या निर्वाहे तत्र साध्यतावच्छेदकतावच्छेदकधर्मिकप्रतियोगितावच्छेदकतानवच्छेदकत्वप्रकारकज्ञानस्य हेतुत्वं नोचितं कारणतावच्छेदकगौरवात्। नच पूर्वोक्तरीत्या जातिमानित्येवानुमितिः स्यान्नतु जातिमद्वानित्याकारिकेति वाच्यम््। पृथिवीत्वादिहेतुके जातिमानित्येवानुमित्याकारो जातिमद्वानित्याकारस्तु तद्व्यक्तित्वहेतुके इत्यदोषादित्यपि वदन्तीत्यनेनास्वरसः सूचितः। शुद्धसत्ताधिकरणेति। नच विशिष्टनिरूपिताधिकरणतायाः हेतुतावच्छेदकसंबन्धत्वे कथं तेन संबन्धेन सत्ताधिकरणं गुणः समवायस्य तथात्वे तु द्रव्यत्वे साध्ये विशिष्टसत्ताया व्यभिचारित्वात्तत्राव्याप्त्यभिधानमसङ्गतमिति वाच्यं। साध्याभाववद्वृत्तितावच्छेदकहेतुतावच्छेदकस्यैव व्यभिचारपदार्थतया शुद्धसमवायसंबन्धस्य हेतुतावच्छेदकसंबन्धत्वेपि विशिष्टसत्त्वस्य हेतोर्व्यभिचारित्वाभावात्् नाव्याप्तिरिति। नच हेतुतावच्छेदकविशिष्टसत्तात्वविशिष्टसत्त्वस्य गुणे सत्त्वादेवं विवक्षणेऽपि कथमव्याप्तिपरिहार इति वाच्यम््। हेतुत्वाच्छेदकावच्छिन्ननिरूपिताधिकरणत्वस्य विवक्षितत्वाद्विशिष्टसत्तात्वस्य गुणनिष्ठाधिकरणतानिरूपिताधियतानवच्छेदकतया तदवच्छिन्ननिरूपिताधिकरणत्वस्यं गुणेऽभावादिति। तथैव तदवस्थैव। तस्यैव वृक्ष इति। अधिकरणभेदेनाभावभेदानभ्युपगमादिति भावः। प्रतियोग्यधिकरणावृत्तित्वं प्रतियोग्यधिकरणवृत्तिभिन्नत्वम््। विवक्षितत्वादिति। प्रतियोगिव्याधिकरणपदेन विवक्षितत्वादित्यर्थः। नन्वेवं हेतुसमानाधिकरणेत्यस्य वैयर्थ्यं सत्तावान्् जातेरित्यादौ सत्ताद्यभावस्य निरूक्तप्रतियोगिवैयधिकरण्याभावादव्याप्तिविरहादत आह---स्वप्रतियोग्यनधिकरणेति। निष्कर्ष इति। प्रतियोगिव्यधिकरणहेतुसमानाधिकरणाभावेत्यन्तस्य निष्कर्षः। तथाच हेतुसमानाधिकरणत्वविशेषणबलादेव तादृशप्रतियोगिवैयधिकरण्यलाभान्न तद्वैयर्थ्यमिति भावः। सत्ताधिकरणत्वेऽपीति। तथाच विशिष्टसत्ताभावो नप्रतियोगिव्यधिकरणः अभावान्तरप्रतियोगितायाश्चानवच्छेदकमेव विशिष्टसत्तात्वमित्यतिव्याप्तिः। न क्षतिः नातिव्याप्तिः। एवमग्रेऽपि। ननु प्रतियोगितावच्छेदकसंबन्धेनैव प्रतियोग्यनधिकरणत्वमुच्यतां तावतापि ज्ञानवान्् सत्त्वादित्यादावनतिप्रसङ्गादित्यत आह---इत्थंचेति। साध्यतावच्छेदकसंबन्धेन प्रतियोग्यनधिकरणत्वविवक्षणे चेत्यर्थः। वह्निविरहसत्त्वेऽपीति। तथा च प्रतियोगितावच्छेदकसमवायेन प्रतियोगिव्यधिकरणतादृशाभावप्रतियोगितावच्छेदकत्वाद्वह्नित्वस्याव्याप्तिः। साध्यतावच्छेदकसंबन्धावच्छिन्नत्वेनाग्रिमप्रतियोगिताविशेषणे तु संबन्धद्वयप्रवेशेन गौरवमिति भावः। न क्षतिः नाव्याप्तिः। समवायेन वह्न्यभावसय साध्यतावच्छेदकसंयोगेन प्रतियोग्यनधिकरणहेत्वधिकरणवृत्तित्वाभावादिति भावः। तत्सामान्यस्य प्रतियोगितावच्छेदकावच्छिन्नसामान्यस्य। यत्किंचिदिति। यत्किंचिद्यत्प्रतयोगितावच्छेदकं तदवच्छिन्नसामान्यस्य वेत्यर्थः। पूर्वक्षमवृत्तित्वविशिष्टेति। पूर्वक्षणवृत्तित्वविशिष्टस्य स्वस्य घटाभावादेर्योऽभावस्तदत्मकेत्यर्थः। घटाभावाद्यधिकरणेऽपि पूर्वक्षणवृत्तित्वविशिष्टघटाभावादेरभावस्यौत्तरक्षणावच्छेदेन सत्त्वादिति भावः। नच पूर्वक्षणवृत्तित्वविशिष्टस्य घटाभावादेरभावः स्वाभावस्य प्रतियोगी न घटाभावादेरिति वाच्यं। पूर्वक्षणवृत्तित्वविशिष्टस्य घटाभावादेर्योऽभावस्तदभावस्य पूर्वक्षणवृत्तित्वविशिष्टघटाभावरूपस्य घटाभावानतिरेकितया विशिष्टघटाभावप्रतियोगिनस्तस्य शुद्धघटाभावप्रतियोगित्वात्् तथाच प्रतियोगिव्यधिकरणाभावाप्रसिद्ध्यासम्भव इति भावः। घटाभावात्मकतयेति। अभावाधिकरणकाभावस्याधिकरणानतिरिक्तत्वादिति भावः। इत्यादावित्यादिना अभावसाध्यकसद्धेतुमात्रपरिग्रहः। स्वरूपसंबन्ध इति। अभावीयविशेषणतेत्यर्थः। पूर्वक्षणवृत्तत्वविशिष्टस्वाभावेति। पूर्वक्षणवृत्तित्वविशिष्टं यत्स्वं घटाभावादि तदभावात्मकेत्यर्थः। प्राचां मते द्रव्ये संयोगसामान्याभावानङ्गीकारादाह--कपीति। घटाभावीययत्किंचित्प्रतियोगितावच्छेदकघटत्वावच्छिन्नानधिकरणत्वस्य हेत्वधिकरणे संभवान्न 
प्रतियोगिव्यधिकरणाभावाप्रसिद्धिनिबन्धनाव्याप्तिः संभवतीति भावः। घटत्वहेतुके यत्किंचित्प्रतियोगितावच्छेदकगुणसामान्याभावत्वावच्छिन्नानधिकरणत्वं हेत्वधकरणस्य घटादेर्न संभवति उत्पत्तिकाले घटे गुणसामान्याभावसत्वादत आत्मपर्यन्तानुधावनम््। तृतीयविवक्षानुसारेण समाधत्ते---यादृशेति। यादृश्याः प्रतियोगिताया अवच्छेदकावच्छिन्नानधिकरणत्वं हेतुमतस्तादृशप्रतियोगितावच्छेदकतनाश्रयत्वमित्यर्थः। विवक्षितत्वात्् अप्रतियोगिपदेन विवक्षितत्वात््। कपिसंयोगाभाववानात्मत्वादित्यादौ गुणसामान्याभावत्वावच्छिन्नप्रतियोगिताया एव यादृशप्रतियोगितापदेनोपादातुं शक्यतया तदनवच्छेदकत्वस्य कपिसंयोगाभावत्वे सत्त्वान्नाव्याप्तिरिति भावः। अत्रच यद्धर्मविशिष्टानधिकरणत्वं हेत्वधिकरणस्य तद्धर्मभिन्नसाध्यतावच्छेदकावच्छिन्नसामानाधिकरण्यस्य लघोर्निर्दुष्टत्वसंभवेऽपि यथा संनिवेशे न वैयर्थ्यमिति भावः। साध्यतावच्छेदकसंबन्धेन प्रतियोग्यनधिकरणत्वविवक्षिणेऽव्याप्तिमाशङ्कते---नन्विति। महाकालभेदविशिष्टघटाभाव इति। 

अभावीयविशेषणताघटितसामानाधिकरण्यसंबन्धेन महाकालभेदविशिष्टस्य घटस्याभाव इत्यर्थः। महाकाले महाकालभेदाभावादिति। अभावीयविशेषणतासंबन्धेन महाकालभेदाभावादित्यर्थः। सामानाधिकरण्यघटकीभूतविशेषणविशेष्यसंबन्धाभ्यां यत्र विशेषणविशेष्योभयसत्त्वं तत्रैव विशिष्टाधिकरणत्वोपगमादिति भावः। ननु महाकालमात्रवृत्तिविशेषणतासंबन्देन साध्यतायां महाकालान्यत्वविशिष्टघटाभावोऽपि न प्रतियोगिव्यधिकरणस्तत्र तेन संबन्धेन महाकालान्यत्वविशिष्टघटाधिकरणाप्रसिद्धेरत आह---वस्तुत इति। अत्र प्रतियोगितावच्छेदकसंबन्धेन प्रतियोग्यनधिकरणहेत्वधिकरणवृत्त्यभावीयसाध्यतावच्छेदकसंबन्धावच्छिन्नप्रतियोगितानवच्छेदकत्वघटितलक्षण-करणेऽपि कालो घटवान्् कालपरिमाणादित्यादावव्याप्तिस्तदवस्थैव साध्यतावच्छेदकसंबन्धावच्छिन्नतादृशप्रतियोगिताया अप्रसिद्धेरतः प्रतियोगिताधर्मिकोभयाभावपर्यन्तानुधावनम््। समवायेन वह्न्यभावप्रतियोगितायां वह्नित्वावच्छिन्नत्वसत्त्वात्् संयोगेन घटाभावप्रतियोगितायां साध्यतावच्छेदकसंयोगावच्छिन्नत्वस्य सत्त्वात्् वह्निमान्् धूमादित्यादावव्याप्तिवारणाय यत्संबन्धावच्छिन्नत्वयद्धर्मावच्छिन्नत्वयोर्निवेशः। संयोगेन घटाभावप्रतियोगितायां धूमत्वावच्छिन्नत्वघटितोभयाभावसत्त्वादतिव्याप्तिवारणाय सामान्ये इति। अप्रसिद्धमिति। तथाचाव्याप्तिरिति भावः। यदिच कम्बुग्रीवादिमान्नास्तीत्यादौ कम्बुग्रीवादिमत्प्रतियोगिताकाभाव एव विषयो नतु कम्बुग्रीवादिमत्त्वे तत्प्रतियोगितावच्छेदकत्वमपीत्युच्यते तदा यत्किंचिद्धटवत्यपि कम्बुग्रीवादिमान्नास्तीति वाक्यस्य प्रामाण्यापत्तिरति हृदि निधाय संक्षेप इति।। 69।। मूले पक्षतानिरूपणे सङ्गतेरप्रदर्शनात्् तां प्रदर्शयति--पक्षवृत्तित्वमित्यत्रेति। तथाच प्रकृतस्य परामर्शस्य घटकतया पक्षधर्मत्वमपि प्रकृतं तदुपपादकत्वरूपोपोद्धातसङ्गत्या पक्षतानिरूपणं। व्याप्तिनिरूपितैककार्यकारित्वमेव सङ्गतिरिति बोध्यम््। मूले पक्षतालक्षणस्य स्पष्टतयाऽनुक्तेः पक्षतालक्षणं स्वातन्त्र्येण प्रदर्शयन्् मूलार्थमाह---सिषाधयिषाविरहेति। घनगर्जितेन मेघानुमितिस्थलेऽव्याप्त्यापत्त्या सिषाधयिषामात्रस्य पक्षतात्वं निषेधयति---सिषाधयिषामात्रं न पक्षतेति। मेघानुमानात्् मेघानुमितेः। अतएव वक्ष्यमाणदूषणादेव। सिषाधयिषाविरहरूपविशेषणस्य प्रयोजनमाह--सिद्धौ सत्यामिति। अत इति। तत्रानुमितिनिर्वाहकपक्षतासिद्ध्यर्थमिति भावः। तत्र सिषाधयिषायां सत्यामसत्यामपीति। सत्यामुभयाभावप्रयुक्तस्यासत्यां विशेष्याभावमात्रप्रयुक्तस्योक्तविशिष्टाभावसय सत्वादिति भावः। सिद्धेः सत्त्वादिति। सिद्धेः सत्त्वेन तदभावरूपपक्षताया अभावादिति भावः। सिषाधयिषाविरहवैशिष्ट्यं च सिद्धावेककालावच्छेदेनैकात्मवृत्तित्वम््। तेन सिषाधयिषाकालीनसिद्धेः कालिकसंबन्धेन सिषाधयिषाविरहविशिष्टत्वसत्वेपि न क्षतिः। परामर्शरूपकारणसत्वे सिद्धिरूपविरोधिसत्त्वे यद्यनुमित्सा स्यात्तद तस्याः उत्तेजकत्वं वाच्यं नचैततसंभवतत्याशङ्कते---ननु यत्रेति। परामर्शानन्तरं परामर्शद्वितीयक्षणे। ततः सिद्ध्युत्पत्तिद्वितीयक्षणे। क्रमेण अव्यवधानेन। एवमन्यत्रापीति। यत्र परामर्शसिषाधयिषासिद्धयः क्रमेण भवन्ति, एवं सिद्धिसिषाधयिषापरामर्शाः, एवं सिषाधयिषापरामर्शसिद्धयश्चेत्यर्थः। सिद्धिकाले परामर्शकाले चेति। सिद्धिपरामर्शोभयक्षण इत्यर्थः। कथमिति। किमर्थमित्यर्थः। इति प्रत्यक्षमिति। अनुमितीष्टसाधनताविषयकिति शेषः। प्रत्यक्षोत्पत्तेः पूर्वमनुमितीष्टसाधनताधीस्वीकारे इच्छासामग्र्या प्रतिबन्धात्् प्रत्यक्षमेव न स्यात््। यादृशयादृशेति। घटानुमितिर्जायतामितीच्छासत्त्वेपि पर्वतो वह्निमानिति सिद्ध्यसत्वे वह्निमानित्यनुमित्युत्पत्तेः 
पर्वतो वह्निमानिति सिद्धिसत्त्वेपि तदिच्छाबलात्तादृशानुमित्यापत्तिरत उक्तं---सिद्धिसत्त्व इति। इदंचोत्तेजकेच्छादिव्यक्तेः परिचायकम््। उत्तेजकत्वं तु तत्तद्व्यक्तित्वेनैवेति बोध्यम््। तेन तत्तदिच्छाया उत्तेजकत्वेन। यत्किंचित्् ज्ञानमित्यस्यैतदुत्तरकालीनमित्यादिः। अन्यथा यत्किंचित्् ज्ञानस्य सर्वदा सिद्धत्वेन तद्रूपेणेच्छाविरहात््। नानुमितिरिति। नानुमित्यापत्तिरित्यर्थः। तदिच्छायास्तद्व्यक्तित्वेनोत्तेजकत्वानभ्युपगमादति भावः। नच यत्किंचित्् ज्ञानं जायतामित्येतादृशेच्छाकाले सिद्धिसत्वेप्यनुमितिर्भवत्येवेति वाच्यम््। अनुमितिसामग्रीसत्त्वे आत्मादिविषयकयत्किंचिन्मानसादिसाग्रीसत्त्वनियमेन यत्किंचिन्मानसाद्युत्पत्त्यैव तादृशेच्छाविषयसिद्धेः तत्रानुमित्युत्पत्ताविष्टापत्त्यसंभवात््। नन्वनुमितित्वप्रकारकेच्छात्वेनानुगतरूपेणैवोत्तेजकत्वं वाच्यं तावतैव यत्किंचित्् ज्ञानं जायतामितीच्छावारणसंभवान्नतु तत्तद्व्यक्तित्वेनोत्तेजकत्वं कल्प्यं गौरवादित्यत आह---वह्निव्याप्येति। प्रत्यक्षातिरिक्तं ज्ञानमित्यस्य शाब्दसामग्र्यसत्वे इत्यादिः। शाब्दसामग्रीसत्त्वे शाब्दबोधेनैवेच्छाविषयसिद्धिसंभवात््। भवत्येवेत्यनुमितिरित्यनेन संबध्यते। तथा चानुमितित्वप्रकारकेच्छात्वेनोत्तेजकत्वे तत्रानुमितिर्न स्यादिति भावः। तल्लिङ्गकत्वप्रवेशस्य फलमाह---एवमित्यादिना। नानुमितिरिति। इच्छायास्तत्तद्व्यक्तित्वेनोत्तेजकतया तदिच्छाव्यक्तेरनुत्तेजकत्वादिति भावः। इदं तु बोध्यम््---पर्वते वह्न्यनुमितिर्जायतामित्याद्यनुगतेच्छानां पर्वतत्वावच्छिन्नोद्देश्यकत्वप्रकारतानिरूपितवह्निविधेयकत्वप्रकारताशाल्यनुमितिगोचरेच्छात्वेनानुगतरूपेणैवोत्तेजकत्वं, प्रत्यक्षातिरिक्तं ज्ञानं जायतामित्याद्यननुगतेच्छानां तु तत्तद्व्यक्तित्वेन, नतु सकलेच्छानां तत्तद्वयक्तित्वेन, गौरवादिति। सिषाधयिषाकाले पर्वतो वह्निमानिति सिद्धिसत्त्वेऽपि पर्वतो वह्निमानित्यनुमित्युत्पत्तेस्तादृशसिद्धेर्न तादृशानुमितिप्रतिबन्धकत्वं स्यादत उक्तं सिषाधयिषाविरहकाल इति। विशिष्यते। पर्वतो वह्निमानित्यनुमितौ पर्वतत्वावच्छिन्नविशेष्यतानिरूपितवह्नित्वावच्छिन्नप्रकारताशालिनिश्चयत्वेन प्रतिबन्धकता वक्तव्येत्यर्थः। तत्प्रयोजनमाह---तेनेति। सिद्धिरेवेत्येवकारेण सामानाधिकरण्येन सिद्धिव्यवच्छेदः। सामानाधिकरण्येनानुमितिं प्रति त्विति। सामानाधिकरण्यमात्रेणानुमितिं प्रतीत्यर्थः। अन्यथाऽवच्छेदकावच्छेदेनानुमितेरपि सामानाधिकरण्यावगाहितया तद्व्यवच्छेदाप्रतीतेः। सिद्धिमात्रमिति। पक्षविशेष्यकसाध्यप्रकारकनिश्चयत्वेन विरोधित्वमित्यर्थः। उपाध्यायास्तु सिषाधयिषाविरहविशिष्टसिद्धिप्रत्यक्षसामग्र्योरन्यतरस्याभावः पक्षता। तेन सिद्धिकाले समानविषयकप्रत्यक्षसामग्रीकालेऽपि च नानुमित्यापत्तिरित्याहुस्तद्दूषयितुं प्रत्यक्षसामग्र्यभावस्य पक्षताकुक्ष्यप्रवेशेप्रत्यक्षसामग्रीकाले कथं नानुमितिरित्युत्कटशिष्यजिज्ञासानुत्पादार्थं प्रथमतः स्वसिद्धान्तमाह---इदंतु बोध्यमित्यादिना। संशयोत्तरप्रत्यक्षं प्रति हेतुभूतस्य विशेषपदर्शनस्य सत्त्वादिति भावः। एतादृशप्रत्यक्षसामग्रीविशेषपर्यन्तानुधावनं च तद्विषयेऽनुमितिसामग्रीसंपत्तिदर्शनार्थं अन्यथा स्वातन्त्र्येणानुमितिसामगरीप्रदर्शनेन प्रयासापत्तेः। स्वातन्त्र्येणेति। पक्षताकुक्ष्यप्रविष्टत्वेनेत्यर्थः। शाब्दसिद्धौ सत्यामशाब्दज्ञानं जायतामितीच्छायामनुमितेरुत्पादात्सिद्धावनुमितिगोचरेच्छात्वेन तादृशेच्छाकाले प्रत्यक्षसामग्रीकालेऽनुमित्यनुत्पादेन सामग्र्यामनुमितित्वप्रकारकेच्छात्वेनोत्तेजकत्वस्यावश्यकतया नैकसंबन्धेन विशेषणत्वं सिद्धौ समवायघटितसामानाधिकरण्येन चक्षुःसंयोगादिरूपसामग्र्यां तु 1स्वाश्रयचक्षुःसंयुक्तमनःप्रतियोगिकविजातीयसंयोगघटितसामानाधिकरण्येनेत्येकरूपेण तयोः प्रतिबन्धकत्वासंभवादित्याशय इति दिक््। नन्वनुमितिं प्रति प्रत्यक्षसामग्र्याः स्वातन्त्र्येण प्रतिबन्धकत्वे भिन्नविषयेऽपि प्रत्यक्षसामग्रीकालेऽनुमित्यनुपपत्तिः। मन्मते तु अनुमानातिरिक्तप्रकृतसाध्यसाधकमानत्वेन पक्षताकुक्षौ तस्याः प्रवेशेनोक्तापत्त्यनवकाशादत आह---एवमिति। अनुमितिसामग्रीप्रतिबन्धिकेति। तथाच भिन्नविषयकानुमितिसामग्र्यभावघटितप्रत्यक्षसामग्र्यास्तत्राभावान्न पूर्वोक्तस्थलेऽनुमित्यनुपपत्तिरिति भावः। 

यद्वाऽनुमितिसामग्रीप्रतिबन्धिका अनुमितिसामग्र्येव प्रतिबन्धिका नतु भिन्ने विषये प्रत्यक्षसामग्र्यनुमितौ प्रतिबन्धिकेत्यर्थः। तथाच प्रत्यक्षसामग्र्याः समानविषयकानुमितिं प्रत्येव प्रतिबन्धकतया न पूर्वोक्तानुमित्यनुपपत्तिरिति भावः।। 70।। हेत्वाभासानिति। विजयलक्षणैककर्यकारित्वमत्र सङ्गतिर्बोध्या। ननु लक्षणात्मकसाधारणधर्मज्ञानं विना विसेषे जिज्ञासानुदयाद्विभागो निष्प्रयोजक इत्यतो लक्षणमाह---तल्लक्षणं त्विति। हेत्वाभासलक्षणं त्वित्यर्थः। लक्ष्ये लक्षणं ग्राहयति---तथाहीति। ते व्यभिचारादयः। ननु यद्विषयकत्वेनेत्यत्र तृतीयारथोऽवच्छेदकत्वं तथाच 
वह्निमान्् धूमादित्यत्र वह्न्यभावेऽतिव्याप्तिः पर्वतविशेष्यकवह्न्यभावप्रकारकनिर्णयत्वेन वह्न्यनुमितिं प्रति प्रतिबन्धकत्वेन वह्न्यभावविषयकत्वस्य प्रतिबन्धकतावच्छेदककोटिप्रविष्टत्वात्। नच स्वरूपसंबन्धरूपावच्छेदकतापर्याप्त्यधिकरणत्वमनतिरिक्तवृत्तित्वं वावच्छेदकत्वं तृतीयार्थः। वह्न्यभावविषयकत्वस्यावच्छेदककोटिप्रविष्टत्वेप्यवच्छेदकतापर्याप्त्यनधिकरणत्वादतिरिक्तवृत्तित्वाच्च नातिव्याप्तिरिति वाच्यम््। पर्याप्तिनिवेशेऽसंभवापत्तेः अप्रामाण्यज्ञानानास्कन्दितत्वस्याधिकस्य प्रतिबन्धकतावच्छेदककोटिप्रविष्टत्वात्् अनतिरिक्तवृत्तित्वरूपावच्छेदकत्वनिवेशे ह्रदो वह्निमान्् धूमादित्यादौ वह्न्यभावविशिष्टह्रदादावव्याप्त्यापत्तेः प्रतिबन्धकत्वाभाववति ह्रद इत्येतादृशज्ञाने वह्न्यभावविशिष्टह्रदविषयकत्वस्य सत्त्वात्् विशिष्टह्रदस्य ह्रदानतिरेकादत आह---यद्विषयकत्वं चेति। एतद्विवक्षणप्रयोजनमाह---तेनेति। वाधभ्रमस्य बाधभ्रमसाधारणस्य पर्वतविशेष्यकवह्न्यभावप्रकारकत्वादेरित्यर्थः। अनुमितिविरोधित्वेपि अनुमितिविरोधितावच्छेदकत्वेपि। न क्षतिः न वह्न्यभावादावतिव्याप्तिः। इतरथा वह्न्यभावविषयकत्वस्य पर्वतविशेष्यकवह्न्यभावप्रकारकत्वरूपानुमितिप्रतिबन्धकतावच्छेदककोटिप्रविष्टत्वात्तत्रातिव्याप्तिः स्यादिति भावः। यादृशविशिष्टेति विवक्षिते तु तत्र नातिव्याप्तिरित्याह---तत्रेत्यादिना। नच वह्न्यभावविशिष्टपर्वतस्याप्रसिद्धत्वेऽपि यादृशविशिष्टपदेन वह्न्यभावत्वविशिष्टं वह्न्यभावमुपादाय तत्रातिव्याप्तिरिति वाच्यम््। यादृशविशिष्टेति विवक्षणेऽनतिरिक्तवृत्तित्वस्यैवावच्छेदकत्वस्य लक्षणे निवेशनीयतया वह्न्यभावविषयकत्वस्य प्रतिबन्धकत्वाभाववति वह्न्यभाव इति ज्ञाने वृत्तेस्तत्रातिव्याप्तेरभावात््। नचैवं पूर्वोक्तरीत्या वह्न्यभावविशिष्टह्रदादावव्याप्तिरिति वाच्यम््। यादृशविशिष्टविषयकत्वेनेत्यस्य यद्रूपावच्छिन्नविषयकत्वेनेत्यर्थकत्वात्तत्वमित्यस्य च तद्वत्त्वमित्यर्थकत्वात्् ह्रद इति ज्ञाने च वह्न्यभावावच्छिन्नविषयकत्वाभावात््। अथात्रानतिरिक्तवृत्तित्वरूपस्यावच्छेदकत्वस्य विवक्षणेऽनुमितिप्रतिबन्धकत्वाभाववति ह्नदो वह्निमान्नवेति संशये वह्न्यभाववान्् ह्रदो वह्निमानित्याहार्यनिश्चयेऽप्रामाण्यज्ञानास्कन्दिततादृशनिश्चये च वह्न्यभावविशिष्टह्रदविषयकत्वस्य सत्त्वादसंभव इति चेन्न। ज्ञानस्येत्यत्र ज्ञानपदस्यानाहार्याप्रामाण्यज्ञानानास्कन्दितनिश्चयपरतया तादृशनिश्रयनिष्ठं यादृशविशिष्टविषयकत्वमनुमितिप्रतिबन्धकतानतिरिक्तवृत्तितत्त्वमित्यर्थलाभादिति दिक््। सत्प्रतिपक्षस्यानित्यदोषत्ववादी शङ्कते---नचेति। विशिष्टस्याप्रसिद्धत्वादिति। पाषाणमयत्वे वह्न्यभावव्याप्यत्वाभावादिति भावः। इष्टापत्तेरिति। तथाच सद्धेतूनां प्रतिपरामर्शेऽपि न दुष्टत्वमिति भावः। अन्यथा प्रतिबन्धकीभूतभ्रमविषयस्यापि दोषत्वे। अनित्यदोषत्वापत्तेरिति। पक्षे साध्याभावभ्रमदशायां सद्धेतावपि दोषवत्त्वापत्तेरित्यर्थः। इत्थंच यादृशविशिष्टविषयकत्वेन ज्ञानस्य प्रतिबन्धकत्वं तादृशविशिष्टस्य दोषत्वे च। हेत्वादिकमित्यादिना साध्याभावविशिष्टपक्षपरिग्रहः। यादृशविशिष्टपदेन व्यभिचारत्वादिविशिष्टं व्यभिचारादिकमादाय लक्षणं न संभवति व्यभिचारविषयकत्वस्य प्रतिबन्धकताशून्ये व्यभिचार इति ज्ञाने वृत्तित्वेनातिरिक्तवृत्तित्वात्् किंतु व्यभिचारादिविशिष्टं हेत्वादिकमादायैवेति व्यभिचारादिविशिष्टं हेत्वादिकमेव दोष इति भावः। ननु व्यभिचारादिविशिष्टस्य हेतोर्दोषत्वे तद्वत्त्वस्य हेतावभावाद्धेतौ दुष्टत्वव्यवहारो न स्यात््। नच तादात्म्येन तद्वत्त्वं विवक्षणीयमिति वाच्यम््। तथा सति वह्न्यभावविशिष्टह्रदादेः तादात्म्येन धूमेऽभावेन ह्रदपक्षके धूमस्य दुष्टत्वं न स्यादत आह---तद्वत्त्वं चेति। नच वह्निव्यभिचारविशिष्टद्रव्यत्वादेर्धूमेपि सत्त्वादतिव्याप्तिरिति वाच्यम््। यादृशविशिष्टविषयकज्ञानत्वेन यद्धेतुकानुमितिप्रतिबन्धकत्वं तादृशविशिष्टविषयकज्ञानत्वेन यद्धेतुकानुमितिप्रतिबन्धकत्वं तादृशविशिष्टाश्रयतद्धेतुत्वस्यैव दुष्टत्वादिति। सत्प्रतिपक्षादेरनित्यदोषत्ववादिनां मतमाह---परे त्विति। नच वह्न्यभावादिव्याप्तेर्यत्पदेनोपादातुं शक्यत्वेपि तस्या धूमावृत्तितया न धूमस्य दुष्टत्वं स्यादत आह---तद्वत्त्वं चेति। ज्ञानेति। एकज्ञानविषयत्वेन तद्वत्त्वमित्यर्थः। तद्वत्त्वस्य साध्याभाववत्त्वस्य। तत्र बाधकालीनधूमादिसद्धेतावित्यर्थः। अत्र प्रतिपरामर्शकालीने धूमादिसद्धेतौ। तत्कल्पनात्् ज्ञानस्य संबन्धत्वकल्पनात््। ननु सद्धेतावपि बाधित इति व्यवहारेण संबन्धत्वकल्पनं ज्ञानस्य भविष्यतीत्यत आह--तत्रेति। बाधभ्रमकालीने सद्धेतावित्यर्थः। प्रत्युतायं न बाघितः पुरुषस्तु भ्रान्त इत्येवव्यवहारादिति भावः। तादृशव्यवहारयोः स्वानुभवमात्रसाक्षिकत्वमाहुरित्यस्वरसबीजम््। यथाश्रुतविरोधित्वत्यागे बीजमाह---तेनेत्यादिना। ननु 
तद्धेतुकतत्साध्यकानुमितिं प्रति तद्धेतौ तत्साध्यव्यभिचारग्रहाभावो हेतुर्वाच्यस्तत्राह--तदभावेति। न क्षतिः नाव्याप्तिः। नन्वत्र लक्षणेऽवच्छेदकत्वं न स्वरूपसंबन्धविशेषः पूर्वोक्तदोषादित्यनतिरिक्तवृत्तित्वमेव निवेशनीयं तथाच धूमवान्् वह्नेरित्यादौ प्रमेयत्वविशिष्टव्यभिचारेऽतिव्याप्तिस्तद्विषयकत्वस्य प्रतिबन्धकतानतिरिक्तवृत्तित्वादत आह---संक्षेप इति। प्रकृतानुमितिप्रतिबन्धकतावच्छेदकान्तराघटितत्वेनानुमितिविरोधितावच्छेदकं विशेषणीयं प्रमेयत्वविशिष्टव्यभिचारश्च प्रकृतानुमितिप्रतिबन्धकतावच्छेदकीभूतो यो व्यभिचारस्तद्धटितं एवेति न तत्रातिप्रसङ्ग इति दिक््। नन्वत्रानुमितितत्करणज्ञानान्यतरप्रतिबन्धकत्वमन्यतरनिष्ठप्रतिबध्यतानिरूपकत्वघटितं यदि तदा पर्वतो वह्णिमान्् धूमादित्यादौ वह्न्यभावविशिष्टह्रदस्यापि दोषताप्रसङ्गः तस्य पर्वतो वह्निमान्् ह्रदो वह्निमानिति समूहालम्बनात्मकप्रकृतानुमितिनिष्ठप्रतिबध्यतानिरूपितप्रतिबन्धकतावच्छेदकत्वात््। यदिच तादृशान्यतरत्वावच्छिन्नप्रतिबध्यतानिरूपकत्वघटितं तदा तादृशान्यतरत्वस्य कस्यचित्प्रतिबध्यतानवच्छेदकतयाऽसंभवः तादृशान्यतरत्वव्यापकप्रतिबध्यतानिवेशे च व्यभिचारादौ बाधादौ चाव्याप्तिः व्यभिचारादेरनुमित्यविरोधितया बाधादेश्च व्याप्तिज्ञानाविरोधितया तत्प्रविबध्यतायास्तथाविधान्यतरत्वाव्यापकत्वात््। किंच तद्धर्मावच्छिन्नपक्षकतद्धर्मावच्छिन्नसाध्यकतद्धर्मावच्छिन्नहेतुकानुमितितत्करणज्ञानान्यतरविरोधित्वं लक्षणे निवेशनीयं अन्यथा पर्वतो वह्निमान्् धूमादित्यादौ पर्वतो वह्निमान्् धूमादित्यादौ न कोपि हेत्वाभासः स्यात्् तादृशानुमितेरप्रसिद्धेरत आह---यादृशसाध्येति। संभवेति। वायुर्गन्धवान्् स्नेहादित्यादौ सर्वहेत्वाभाससंभव इति भावः। हेत्वाभासलक्षणमुक्त्वा मूले वक्ष्माणेष्वनैकान्तिकादिलक्षणेषु क्वचिद्दोषं हृदि निधाय स्वयमनैकान्तिकादीनां लक्षणान्याह---एवमिति। साधारणादीत्यादिना असाधारणानुपसंहारिणोः परिग्रहः। नन्वेतस्यानुमितितत्करणज्ञानान्यतरविरोधिज्ञानविषयत्वाभावात्् कथं हेत्वाभासत्वमित्यतो दूषकताबीजमाह--तेन चेति। एवमग्रेपि। क्रियत इति। व्याप्तिघटकाव्यभिचारांशे व्यभिचारज्ञानस्य प्रतिबन्धकत्वादिति भावः। प्रतिबध्यत इति। व्याप्तिघटकीभूतसामानाधिकरण्यग्रहः प्रतिबध्यत इत्यर्थः। एवंच साधारणासाधारणानुपसंहारिणां व्याप्तिज्ञानप्रतिबन्धकतारूपदूषकताबीजैक्येनैकहेत्वाभासत्वमुपपद्यते साधारणेनाव्यभिचारग्रहस्यासाधारणेन सामानाधिकरण्यग्रहस्यानुपसंहारिणा च व्यतिरेकव्याप्तिग्रहस्य प्रतिबन्धादिति भावः। प्राचीनमतमाह---अन्येत्विति। पक्षे साध्यसंदेहदशायामेवासाधारणस्य हेत्वाभासता नतु निश्चयदशायां तदा पक्षस्यैव सपक्षत्वेन निश्चितसाध्यवद्व्यावृत्तत्वाभावादित्यनित्यदोषत्वं तस्येत्याह---इत्थंचेति। असाधारण्यघटकसपक्षत्वस्य निश्चयघटितत्व इत्यर्थः। तत्र निश्चितसाध्यवति पक्षे। साधारणादित्रयाणामेकहेत्वाभासत्वानुपपत्तिर्वदन्तीत्यनेनास्वरसः सूचितः। व्यतिरेकव्याप्तिग्रहप्रतिबन्ध इति। केवलान्वयिसाध्यके चान्वयव्याप्तिज्ञानादेवानुमितिरिति भावः। नन्वेवं साध्याभावसाधकात्् सत्प्रतिपक्षाद्विरुद्धस्य भेदो न स्यादत आह---सत्प्रतिपक्षे त्विति। प्रतिहेतुः प्रतिकूलो द्वितीयो हेतुः। ननु यदि दूषकताबीजैक्येपि हेतुभेदे सत्प्रतिपक्षो हेत्वैक्ये विरुद्धरूपं हेत्वाभासान्तरमित्युच्यते तदा यत्रान्वयिना हेत्वन्तरेण प्रतिरोधस्तत्र सत्प्रतिपक्षो यत्र तु व्यतिरेकिणा तत्र हेत्वाभासान्तरं स्यादतो भेदकान्तरमप्याह---साध्याभावेति। वस्तुगत्या साध्याभावसाधके हेतावेव तव साध्यसाधकत्वभ्रम इति स्थापनावादिनं प्रति भ्रमरूपाऽशक्तिसूचकत्वं विरुद्धस्य नत्वेवं सत्प्रतिपक्षस्येति भावः। साध्याभावव्याप्येति। एवं साध्यवदन्यत्वव्याप्यवान् पक्षः पक्षनिष्ठौ साध्याभावसाध्यवदन्यत्वव््याप्यावपि बोध्यौ अन्यतमत्वादिनाऽनुगमान्न विभागव्याघातः। सत्प्रतिपक्षव्यवहारौपयिकमन्येषां सत्प्रतिपक्षलक्षणमाह---अगृहीतेति। नित्यत्वव्याप्यशब्दत्ववत्ताज्ञानशून्यकालीनानित्यत्वव्याप्यकृतकत्वपरामर्शसत्त्वेपि सत्प्रतिपक्षव्यवहाराभावात्् कालीनान्तमुपस्थितिविशेषणम््। गृहीताप्रामाण्यकनित्यत्वव्याप्यवत्ताज्ञानकालीनानित्यत्वव्याप्यकृतकत्वपरामर्शसत्त्वेपि तद्व्यवहाराभावादगृहीताप्रामाण्यकेति प्रथमोपस्थितिविशेषणं। तादृशकालीनानित्यत्वव्याप्यवत्तापरामर्शसत्त्वेपि तत्राप्रामाण्यग्रहकाले तथा व्यवहाराभावादगृहीताप्रामाण्यकत्वं द्वितीयोपस्थितिविशेषणम््। व्यवहारमात्रोपयोगिनो निरुक्तरूपस्य प्रकृतानुपयोगः उपस्थितिघटितस्योक्तरूपस्य सूचयत्यन्य इति। सत्प्रतिपक्षस्य दूषकताबीजं दर्शयति---अत्रेत्यादिना। सत्प्रतिपक्षस्य संशयजनकत्वं दूषकताबीजं नत्वनुमितिप्रतिबन्धकत्वं 
तदभावव्याप्यवत्ताज्ञानस्यानुमितिप्रतिबन्धकत्वे मानाभावादिति रत्नकोशकारमतं दूषयितुमुपन्यस्यति---अत्र केचिदित्यादिना। अनुमितिर्भवत्येवेति। अनुमितिंप्रति तदभावव्याप्यवत्ताज्ञानस्य प्रतिबन्धकत्वे मानाभावात्् क्लृप्ततत्तदभावानुमितिसामग्रीभ्यामेव तत्तदभावकोटिकसंशयानुमित्युत्पत्तौ संशयानुमितिं प्रत्यभयव्याप्यवत्तानिश्चयत्वेनातिरिक्तहेतुताकल्पनप्रयुक्तगौरवाभावाच्चेति भावः। ननु यद्यभयभासकसत्त्व उभयभानं तदा पित्तादिदोषसत्त्वेऽपि पीतत्वशुक्लत्वोभयस्मृतावुभयोर्भानापत्तिरित्यत आह---फलबलेनेति। तथाच तत्र पीतत्वसाक्षात्कारस्यैवानुभविकतया शुक्लत्वग्रहे तित्तरूपदोषस्य प्रतिबन्धकत्वं कल्पयित्वा पीतत्वसाक्षात्कारसामग्र्या अधिकबलवत्त्वमेवं दूरत्वदोषे सत्यपि स्थाणुत्वपुरुषत्वयोः स्मृतौ संशयस्यैवोदयात्तत्सामग्र्याः समबलवत्त्वमेव कल्प्यत इति भावः। ज्ञानमात्रे तादृशज्ञानत्वावच्छिन्ने। विशेषे दोषविशेषाजन्ये। गौरवात्् कार्यकारणभावद्वयकल्पने गोरवादिति भावः। कथमनुमितिरिति। अनुमितेरपि तत्प्रतिबध्यतावच्छेदकाक्रान्तत्वादिति भावः। कथं तर्ह्युभयव्याप्यवत्तानिश्चयात्् प्रात्यक्षिकः संशय इत्याशङ्क्य न भवत्येव तावद्यावत्तन्निश्चयेऽप्रामाण्यं न गृह्यते इत्याह---यत्रचेति। आश्रयासिद्ध्यादीत्यादिना स्वरूपासिद्धिव्याप्यत्वासिद्ध्योः परिग्रहः। साध्याप्रसिद्ध्यादीनामाधिक्यं निराकरोति---साध्याप्रसिद्ध्यादयस्त्विति। आदिना साधनाप्रसिद्धिपरिग्रहः। केषांचिन्मतमाह---एवं वह्निमानित्यादिना। वदन्तीत्यनेनास्वरसस्तद्बीजं तु नीलधूमे व्याप्तिसत्त्वात्् कथं व्याप्यत्वासिद्धिः। नच तत्र व्यापतिसत्त्वेपि नीलधूमत्वस्यानवच्छेदकतया तदवच्छेदेन व्याप्यत्वासिद्धिरेवेति वाच्यम््। अनतिरिक्तवृत्तित्वरूपावच्छेदकत्वस्य नीलधूमत्वेऽपि सत्त्वात््। स्वरूपसंबन्धरूपावच्छेदकत्वाभावाद्व्याप्यत्वाप्रसिद्धिरित्यपि न तथा सति पशुमान्् सास्नादिमत इत्यादावपि व्याप्यत्वासिद्ध्यापत्तेः। सास्नाद्यपेक्षया गोत्वादिजातेर्लघुत्वेन सास्नादेः स्वरूपसंबन्धरूपावच्छेदकत्वाभावात््। अस्तु वा नीलधूमत्वादेः स्वरूपसंबन्धरूपावच्छेदकत्वाभावात्तदवच्छेदेन व्याप्त्यभावरूपव्याप्यत्वासिद्धिर्नतु हेत्वाभासत्वं अनुमितितत्कारणीभूतव्याप्तिज्ञानाविरोधित्वात््। नच वह्निमदन्यावृत्तिप्रमेयवानिति प्रमेयत्वसामानाधिकरण्येन व्याप्त्यवगाहिज्ञानादनुमित्यापत्तिवारणाय हेतुतावच्छेदकावच्छेदेन व्याप्तिज्ञानस्यैव कारणतया तद्विरोधितया निरुक्तव्याप्यत्वासिद्धिर्हेत्वाभास इति वाच्यम््। तावताप्यनतिरिक्तवृत्तित्वरूपावच्छेदकत्वज्ञानस्य कारणत्वेपि तत्र स्वरूपसंबन्धरूपावच्छेदकत्वाभावग्रहस्य ग्राह्याभावासिद्धिः हेत्वाभासः पुरुषस्त्वधिकेन निगृह्यत इति। साध्याभावादिरित्यादिना साध्यवदन्यत्वस्य पक्षावृत्तिसाध्यादेश्च परिग्रहः। तद्धर्मिकतदभावनिश्चयः अनाहार्याप्रामाण्यज्ञानानास्कन्दिततद्धर्मिकतदभावनिश्चयः। बाधबुद्ध्युत्तरक्षणे लौकिकसन्निकर्षजन्यविशिष्टबुद्धेरानुभविकत्वादाह---लौकिकसन्निकर्षाजन्येति। नन्वेवं तदिन्द्रियजन्यलौकिकबाधनिश्चयोत्तरं तदिन्द्रियजन्यलौकिकतद्विशिष्टबुद्ध्यापत्तिरिति चेन्न। अलौकिकत्वं प्रतिबध्यातावच्छेदककोटावनिवेश्य तदिन्द्रियजन्यतद्विशिष्टबुद्धौ तदिन्द्रियजन्यलौकिकतदभावनिश्चयत्वेन प्रतिबन्धकत्वोपगमात््। तदिन्द्रियजन्योपनीतभानात्मकबाधनिश्चयोत्तरं तदिन्द्रियजन्यलौकिकतद्विशिष्टबुद्ध्युदयात्् प्रतिबन्धकतावच्छेदककोटौ लौकिकत्वनिवेशः। नच लौकिकतदिन्द्रियजन्याभावप्रमास्थले तदधिकरणे प्रतियोगिनोऽसत्त्वादेव न तद्विशिष्टलौकिकप्रत्यक्षापत्तिरित्यलं तथाविधप्रतिबध्यप्रतिबन्धकभावेनेति वाच्यम््। यत्र प्रतियोग्यधिकरणएव संनिकृष्टाधिकरणान्तरवृत्तेरभावस्य लौकिकप्रत्यक्षात्मकारोपो दोषेण जनितस्तदुत्तरं तदधिकरणे प्रतियोगिनो लौकिकप्रत्यक्षापादनात््। तत्राभावलौकिकप्रत्यक्षजनकदोषस्य प्रतिबन्धकत्वादेव नेयमापत्तिरन्यथाऽभावारोपोत्पत्तिक्षणे प्रतियोगिप्रत्यक्षापत्तिरिति तु न। यत्र विनश्यदवस्थदोषेणाभावलौकिकप्रत्यक्षात्मकारोपस्तदुत्तरं प्रतियोगिप्रत्यक्षापादनात््। यत्राभावलौकिकप्रमासमकालं तद््द्वितीयक्षणे वा तदधिकरणे प्रतियोगिप्रकारकानुभूयमानारोपजनकदोषसमवधानं तत्राभावप्रमोत्तरं प्रतियोगिनो लौकिकप्रत्यक्षात्मकारोपापादनवारणाय वा इन्द्रियभेदेन तथाविधप्रतिबध्यप्रतिबन्धकभावोपगमात््। शङ्खो न पीतः वंशो नोरग इति निश्चयेपि पित्तमण्जूकवसाञ्जनादिदोषवशाच्छङ्खः पीतः वंश उरग इत्यारोपोदयात्तत्र व्यभिचारवारणायाह--दोषविशेषेति। दोषसामान्याजन्यत्वनिवेशे भ्रममात्रस्यैव बाधाप्रतिबध्यत्वापत्तिरतो विशेषेति। तथाच पित्तमण्डूकवसाञ्जनादिदोषान्् विशिष्योपादाय तदजन्यत्वं प्रतिबध्यतावच्छेदककोटौ निवेशनीयमिति भावः। पीत इति भ्रमे शङ्खांशेऽनुभूयमानस्यैव पित्तद्रव्यपीतिम्न आरोपोपगमेन तदंशेऽपि लौकिकत्वादलौकिकत्वस्य 
प्रतिबध्यतावच्छेदके निवेशादेव तत्र व्यभिचारवारणादिति वाच्यम््। पित्तद्रव्यस्यान्तरानवस्थानदशायामपि तत्पीतिम्नः शङ्खादौ प्रत्यक्षोदयेन स्मर्यमाणारोपस्यैव तत्र नवीनैः स्वीकारात्तदंशे तस्यालौकिकत्वात््। तथा सति शङ्खः पीत इति प्रत्यक्षोत्तरं पीतं साक्षात्करोमीति साक्षात्कारित्वग्रहानुपपत्तिस्तद्व्यञ्जकलौकिकविषयतायास्तत्राभावादिति तु न। लौकिकविषयताया इव दोषविशेषजन्यत्वस्यापि साक्षात्कारित्वव्यञ्जकत्वादन्यथाऽयमुरग इति स्मर्यमाणारोपे साक्षात्कारित्वग्रहानुपपत्तेः शङ्खो न पीत इत्यादितदिन्द्रियजन्यबाधबुद्ध्युत्तरं पित्तादिदोषवशात्तदिन्द्रियजन्यः शङ्खः पीत इत्यारोपो यद्यनुभवसिद्धस्तदा पूर्वोक्तेन्द्रियभेदभिन्नप्रतिबध्यप्रतिबन्धकभावेऽपि दोषविशेषाजन्यत्वं प्रतिबध्यतावच्छेदके निवेशनीयमिति ध्येयम््। ननु बाधप्रतिबध्यतावच्छेदककोटौ लौकिकान्यत्वस्य निवेशे बाधनिश्चयोत्तरं लौकिकसन्निकर्षजन्यसंशयापत्तिरिति चेन्न। भूतलं घटवदित्याद्याकारकलौकिकप्रत्यक्षोत्पत्तिकाले स्वातन्त्र्येण कथंचिदुपस्थितस्य घटाभावादेर्भूतले प्रकारतया भानवारणाय समानधर्मितावच्छेदककतत्कोटिकलौकिकप्रत्यक्षसामग्र्या विपरीतकोटिभानप्रतिबन्धकत्वमवश्यमङ्गीकरणीयम््। तथाच बाधनिश्चयोत्तरमपि नापत्तिर्लौकिकसन्निकर्षजन्यसंशयस्य तत्कोटिकलौकिकप्रत्यक्षसामग्र्याः प्रतिबन्धिकायाः सत्त्वेन विपरीतकोटिभानासंभवात््। तर्हि क्वापि लौकिकसन्निकर्षजन्यसंशयो न स्यादिति चेदोम््। ज्ञानलक्षणाप्रत्यासत्त्यैव पूर्वोपस्थितकोट्योर्भानसंभवादिति। यत्तु संशयपूर्वं तत्कोट्यंशे लौकिकसन्निकर्षसत्त्वे कथं संशयस्य न लौकिकत्वं कथं वा तत्र संशये विपरीतकोटिभान तत्कोटिकलौकिकप्रत्यक्षसामग्र्याः प्रतिबन्धिकायाः सत्त्वादिति तन्न। तत्र लौकिकसन्निकर्षसत्त्वेपि संशयजनकदूरत्वादिदोषस्य लौकिकप्रत्यक्षप्रतिबन्धकस्य सत्त्वेन लौकिकप्रत्यक्षसामग्र्यभावादुभयोपपत्तेरित्यन्यत्र विस्तरः। कस्यचिन्मतं दूषयति---नत्विति। इति युक्तमित्यनेनान्वयः। नन्वेवं बाधनिश्चयकाले संसृष्टत्वज्ञानाभावादेवानुमित्यभावोपपत्तौ बाधनिश्चयस्य नानुमितिविरोधित्वमिति हेत्वाभासत्वं न स्यादत आह---तद्विरोधितयेति। अनुमितिकारणीभूतस्य साध्यसंसृष्टत्वज्ञानस्य विरोधितयेत्यर्थः। नन्वप्रसिद्धसाध्यकानुमितिः कुत्रापि न भवत्येवेत्यत आह---साध्यसंशयेति। ननु संशयशून्यकालेपि सिषाधयिषाकालीनसाध्यनिश्चयात्मकं साध्यसंशृष्टत्वज्ञानमस्त्येवेत्यत आह---आदीति। आदिना सिषाधयिषाकालीनसिद्धिपरिग्रहः। नच संशयान्तरोत्पत्त्यैवानुमितिसिद्धिरिति वाच्यम््। सति विशेषदर्शने संशयायोगात््। पक्षविशेष्यकसाध्याभावज्ञाने प्रमात्वनिश्चयोऽनुमितिप्रतिबन्धकस्तदभावः कारणमतस्तादृशप्रमात्वमेव बाध इति प्राचनमतं दूषयति---एवमिति। प्रमात्वज्ञानमपि प्रमात्वनिश्चयोऽपि। मानाभावादिति। ग्राह्याभावानवगाहिनस्तादृशज्ञानस्य विरोधित्वे मानाभावादिति। ग्राह्याभावानवगाहिनस्तादृशज्ञानस्य विरोधित्वे मानाभावादिति। ग्राह्याभावानवगाहिनस्तादृशज्ञानस्य विरोधित्वे मानाभावादित्यर्थः। ननु पक्षे साध्याभावज्ञानेऽपि तत्राप्रामाण्यज्ञानकालेऽनुमितेरुदयान्न साध्याभावज्ञानं प्रतिबन्धकम््। अस्मन्मते तु तदा साध्याभावज्ञानप्रमात्वनिश्चयाभावादेवाज्ञानुमित्युत्पत्तिरत आह---गौरवादिति। तथाच तत्रानुमितिनिर्वाहाय संशयनिश्चयसाधारणाप्रामाण्यज्ञानाभाव एव प्रतिबन्धकतावच्छेदककोटौ निवेश्यते नतु पक्षविशेष्यकसाध्याभावज्ञानप्रमात्वनिश्चयत्वेन प्रतिबन्धकत्वं गौरवादित्यर्थः। यत्र पक्षे साध्याभावज्ञानमस्ति नतु तत्र प्रामाण्यज्ञानं न वाऽप्रामाण्यज्ञानं तत्राप्यनुमितिर्न भवत्येवेति भावः। साध्याभाववत्पक्षघटितप्रमात्वविषयकत्वेऽनुमितिप्रतिबन्धकतानतिरिक्तवृत्तित्वसत्त्वात्तस्याभासत्वं दुर्वारमिति तु न। प्रमेयत्वविशिष्टव्यभिचारादेरिव तादृशविशिष्टान्तरघटितत्वेनाभासत्वायोगादिति। नन्वगृहीताप्रामाण्यकसाध्याभावनिश्चयस्य प्रतिबन्धकत्वे प्रथमोपस्थितप्रमात्वनिश्चय एव तथा स्यादत आह---अन्यथेति। सत्प्रतपक्षादावित्यादिनाविरोधादिपरिग्रहः। प्रतिबन्धकतापत्तेरित्यस्यानुमित्यादावित्यादिः। ननु साध्याभावज्ञानप्रमात्वज्ञानेऽनुमितिप्रतिबन्धस्तदभावे तु नेत्यन्वयव्यतिरेकाभ्यां प्रमात्वज्ञानस्यानुमितिप्रतिबन्धकत्वमत आह---किंत्विति। क्वचिदुपयुज्यत इति। तथा चानुमितितत्कारणज्ञानान्यतरं प्रति साक्षात्प्रतिबन्धकीभूतज्ञानविषयत्वाभावान्न साध्याभावज्ञानान्यतरं प्रति साक्षात्प्रतिबन्धकीभूतज्ञानविषयत्वाभावान्न साध्याभावज्ञानप्रमात्वं हेत्वाभास इति भावः। व्यभिचारज्ञानादेरित्यादिनाऽसिद्धिज्ञानपरिग्रहः। भेदादिति। तथाच बाधस्थलेऽसिद्धिव्यभिटचारान्यतरनियमेपि बाधज्ञानस्य व्यभिचारादिविषयकत्वाभावेन तस्य हेत्वाभासान्तरत्वमिति 
भावः। नच हेतुमान्् पक्षः साध्याभाववानित्याकारक एव बाधग्रहः कुतो न भवति सामग्रीसत्त्वात्् तथाच व्यभिचारात्मिकैव बाधबुद्धिरिति वाच्यम््। परामर्शात्मकाव्यभिचारज्ञानरूपप्रतिबन्धकसत्त्वेन बाधबुद्धेर्व्यभिचारविषयकत्वासंभवात्् एकत्र हेतौ व्यभिचाराव्यभिचारविषयैकनिश्चयासंभवाच्च। नन्वयोगोलकपक्षकधूमसाध्यकवह्निहेतुके बाधलौकिकप्रत्यक्षवद्व्यभिचारलौकिकप्रत्यक्षमपि व्याप्तिनिश्चये सत्यपि भविष्यतीत्यत आह---किंचेति। अकिंचित्करत्वदिति। व्यभिचारज्ञानं ह्यनुमितौ न साक्षात्प्रतिबन्धकं किंतु परामर्शप्रतिबन्धद्वारा तथाच परामर्शोत्तरकालीनं व्यभिचारज्ञानमकिंचित्करमिति तत्र बाधबुद्धिरेव प्रतिबन्धिकेति भावः। व्यभिचाराद्यसङ्कीर्णमपि बाधं प्रदर्शयति---एवमित्यादिना। बाधस्यैवेति। तत्र पक्षे हेतुसत्त्वेन स्वरूपासिद्धेः प्रतियोगिव्यधिकरणसाध्याभाववद्वृत्तित्वरूपस्य व्यभिचारस्य चाभावादिति भावः। बाधतद्व्याप्यभिन्ना ये हेत्वाभासास्तद्व्याप्या अपि तन्मध्ये एवान्तर्भवन्तीति पाठः। बाधः साध्याभावविशिष्टपक्षादिस्तद्व्याप्यः सत्प्रतिपक्षस्तद्भिन्ना व्यभिचारविरुद्धासिद्धास्तद्व्याप्यानां तत्रैवान्तर्भाव इत्यर्थः। व्यभिचारादेरिव व्यभिचारादिव्याप्यस्यापि व्याप्तिग्रहप्रतिबन्धकज्ञानविषयत्वेन पञ्च हेत्वाभासानन्तर्गतत्वे तस्यातिरिक्तहेत्वाभासत्वं स्यादित्यर्थः। न प्रतिबन्धक इति। साध्याभावव्याप्यव्याप्यवत्ताज्ञानस्य साध्यवत्ताज्ञानविरोधित्वे मानाभावादिति भावः।। 71।। 72।। दुषकताबीजस्य भिन्नतयेति। साधारणस्याव्यभिचारज्ञाने विरुद्धस्य सामानाधिकरण्यग्रहे प्रतिबन्धकत्वादिति भावः। असाधारण्यघटकं सपक्षत्वं निश्चयगर्भं नतु साध्यवत्त्वमात्रमित्याह---सपक्ष इति। एवमग्रेपि। सपक्षत्वविपक्षत्वयोर्निश्चयत्वनिवेशस्य फलमाह---शब्द इत्यादिना। पूर्वमुक्तमिति। असाधारणः साध्यासमानाधिकरणो हेतुरित्यादिनोक्तमित्यर्थः।। 73।। केवलान्वयिपक्षक इति। अत्र पक्षता साध्यसंशयरूपा गृह्यते तेन सर्वमभिधेयं प्रमेयत्वादित्यादौ यदा सिद्धिः सिषाधयिषा च तदा साध्यनिश्चयसंभवेन सामानाधिकरण्यघटितव्याप्तिग्रहसंभवात्तस्य सद्धेतोरलक्ष्यतया सिषाधयिषाविरहविशिष्टसिद्ध्यभावविशिष्टस्य पक्षस्य तदा केवलान्वयित्वेऽपि तत्र नातिव्याप्तिः। अनुपसंहारिणो हेत्वाभासत्वमुपपादयति---सर्वमभिधेयमित्यादिना। सामानाधिकरण्यग्रहस्थलान्तराभावादिति। संशयोत्पत्तिक्षणे निश्चयवारणाय निश्चयं प्रति संशयसामग्र्याः प्रतिबन्धकत्वस्यावश्यं वाच्यतया प्रकृते सर्वत्र साध्यसन्देहसत्त्वे तत्पूर्वं तत्सामग्र्याः सत्त्वेन साध्यनिश्चयस्य कुत्राप्यसंभवेन व्यापकसाध्यसामानाधिकरण्यविशिष्टप्रमेयत्वादिरूपव्याप्तिग्रहानुत्पादान्न तत्रानुमितिरित्यनुपसंहारिणो हेत्वाभासत्वमिति भावः। क्षतेरभावादिति। तदानीमपि केवलान्वयिपक्षताकत्वस्यानुपसंहारित्वस्य क्षतेरभावादित्यर्थः। तथाच तत्रानुपसंहारित्वस्य सत्त्वात्तस्य व्याप्तिज्ञानानुत्पादप्रयोजनकत्वाभावाद्धेत्वाभासत्वानुपपत्तिरिति भावः। नच संशयसामग्र्याः सत्त्वात्् कथं पक्षैकदेशे साध्यनिश्चय इति वाच्यम््। सर्वत्वधर्मितावच्छेदककसंशयसामग्रीसत्त्वेपि घटत्वादिधर्मितावच्छेदककसाध्यनिश्चयोत्पादेबाधकाभावात्् समानप्रकारकत्वेनैव विरोधात््। समानविषयकत्वेन प्रतिबन्धकत्वेप्याह---अस्तु वेति। तस्य सहचाराग्रहस्य। तस्य स्वरूपसत एव विरोधित्वेन तज्ज्ञानस्यानुमित्यनुत्पादप्रयोजकत्वाभावादिति भाव-। नच तत्रसहचाराग्रहप्रयोजकः संशय एव हेत्वाभासः, तस्यापि स्वरूपसत एव विरोधित्वात््। नच संशयविषयस्य साध्याभावविशिष्टपक्षादेरेव तत्राभासत्वमिति वाच्यम््। सर्वमभिधेयमित्यादावभिधेयत्वाभावविशिष्टपक्षाप्रसिद्धेरित्यन्यत्र विस्तरः। तदर्थ इति। तेनासाधारणे नातिव्याप्तिरिति भावः।। 74।। धूमप्रागभावत्वेति। तस्य व्याप्यतावच्छेदकीभूतधूमत्वघटितत्वेन तत्सङ्ग्रहो न स्यादिति भावः। स्वस्य स्वाविषयकप्रतीतिविषयत्वरूपस्वाघटितत्वाभावाद्धर्मान्तरेति। नच नीलधूमत्वस्यापि तादृशधर्मान्तराघटितत्वमस्त्येव धूमत्वस्य नीलधूमत्वभिन्नत्वाभावादिति वाच्यम्। स्वाविषयकप्रतीतिविषयत्वस्य स्वपर्याप्तावच्छेदकतानिरूपकप्रकारतानिरूपितावच्छेदकतापर्याप्त्यनधिकरणत्वपर्यवसितस्य तदर्थत्वात्् शुद्धधूमत्वपर्याप्तावच्छेदकताकप्रकारत्वनीलत्वादिविशिष्टधूमत्वपर्याप्तावच्छेदकताकप्रकारत्वयोर्भेदात््। नन्वेवं वह्निमदन्यावृत्तित्वस्य वह्निव्याप्यतावच्छेदकतानुपपत्तिस्तस्य वह्नित्वरूपतादृशधर्मान्तरघटितत्वात्् धूमान्यान्यत्वादेर्व्याप्यतावच्छेदकत्वापत्तिभिया धर्मान्तरस्य विशेष्यविधयाऽघटकत्वविवक्षणस्याशक्यत्वादिति चेन्न। स्वसमानाधिकरणपदेन स्वव्यापकत्वस्य विवक्षितत्वात्् वह्नित्वस्य वह्निमदन्यावृततित्वाव्यापकत्वाद्धूमत्वस्य धूमान्यान्यत्वव्यापकत्वाच्चोक्तदोषासंभवात््। स्वव्यापकत्वं च धर्मान्तरस्य स्वघटकसाध्यसम्बन्धितावच्छेदकत्वेन 
अन्यथा धूमालोकान्यतरत्वस्य वह्निव्याप्यतावच्छेदकत्वापत्तेः धूमत्वालोकत्वयोः प्रत्येकमन्यतरत्वाव्यापकत्वादिति। विरुद्धयोः परामर्शे हेत्वोरित्यत्र विरुद्धयोर्हेत्वोः परामर्श इति भ्रमवारणायाह---स्वसाध्येति। स्वं सत्प्रतिपक्षत्वेनाभिमतो हेतुः तत्साध्यविरुद्धो यः साध्याभाव इत्यर्थः। ननूत्पत्तिकालीनघटइत्यादिमूलोक्तमयुक्तं तत्र पक्षे घटे गन्धशून्यत्वाभावादत आह---पक्षतावच्छेदकेति। कालस्येव देशस्यापि पक्षतावच्छेदकत्वे बाधसम्भवात्तदप्रदर्शनेन मूलस्य न्यूनतां परिहर्तुमाह---एवमिति। बोध्यमिति। तत्र पक्षे वृक्षे संयोगसत्त्वेपि पक्षतावच्छेदकमूलावच्छेदेन संयोगाभावादिति भावः।। 75।। 76।। 77।। 78।। इति श्रीभारद्वाजकुलाम्बुधिपूर्णचन्द्रबालकृष्णभट्टात्मजमहादेवभट्टविरचिते मुक्तावलीप्रकाशेऽनुमानखण्डं समाप्तम्।। 

-----अनुमाना खाण्ड  

	अवसरसङ्गतिमभिप्रेत्याह---उपमितिमिति। तत्र गवये। सादृश्यदर्शनं सादृश्यप्रत्यक्षम््। तदुपमितिकरणमिति। नवीनमतेनैतत्। अतिदेशवाक्यार्थशाब्दबोधः करणमतिदेशवाक्यार्थस्मरणं व्यापारः सादृश्यविशिष्टपिण्डदर्शनं सहकारीति सांप्रदायिकमतं तु सहकारितयाऽऽवश्यकसादृश्यविशिष्टपिण्डदर्शनस्यैव करणत्वं युक्तमित्युपेक्षितम््। स्मरणं यज्जायत इति। सादृश्यविशिष्टपिण्डदर्शनस्योद्बोधकविधया तादृशवाक्यार्थस्मारकत्वादिति भावः। तदेव व्यापार इति। एतेन सादृश्यविशिष्टपिण्डदर्शनोत्तरं यत्रातिदेशवाक्यार्थबोधस्तत्रातिदेशवाक्यार्थस्मरणापेक्षाभावान्नातिदेशवाक्यार्थस्मृतिव्यापारकं सादृश्यविशिष्टपिण्डदर्शनं करणं किंतु सादृश्यज्ञानमात्रं करणं विशेषणज्ञानविधया तज्जन्यमतिदेशवाक्यार्थज्ञानं सादृश्यविशिष्टपिण्डदर्शनं च द्वयं व्यापार इति कस्यचिन्मतं प्रत्युक्तम््। यत्र सादृश्यविशिष्टपिण्डदर्शनोत्तरमतिदेशवाक्यार्थशाब्दबोधस्तत्रोपमित्यनभ्युपगमात्् किंतु तदुत्तरं पुनः सादृश्यविशिष्टपिण्डदर्शनं ततोऽतिदेशवाक्यार्थस्मरणं तदुत्तरमेवोपमितिरिति भावः। गवयो गवयपदवाच्य इति ज्ञानं यज्जायत इति। एतनोपमितिर्न प्रमित्यन्तरं किन्तु शाब्दबोधात्मिकैव गोसदृशो गवय इत्यत्र सदृशपदेनोपस्थितसादृश्यावच्छेदेन गवयपदवाच्यत्वग्रहस्य गोसदृशो गवयपदवाच्य इत्याकारकस्यैवोपमितिस्वरूपत्वादित्यपास्तम््। गवयत्वावच्छेदेन गवयपदवाच्यत्वविषयिण्या उपमितेर्गवयपदजन्यगवयत्वविशिष्टोपस्थितिं विना शाब्दबोधरूपत्वासंभवादिति। नच गोसादृश्यस्य गवयत्वस्य च प्रत्यक्षेणोपस्थितौ कथं गवयत्वावच्छेदेनैव गवयपदवाच्यत्वोपमितिर्नतु सादृश्यावच्छेदेनेति वाच्यम्। उपस्थितेस्तौल्येपि गवयत्वजात्यपेक्षया गोसादृश्यस्य गौरवज्ञानेन तदवच्छेदेन गवयपदवाच्यत्वोपमितेरनुदयात्् गवयपदाद् गवयत्वप्रकारकशाब्दबोधानुपपत्तेश्च तत्प्रकारकशाब्दबोधे तदवच्छेदेन शक्तिग्रहस्य हेतुत्वात््। नच द्रव्यत्वविशिष्टे सादृश्यज्ञानात्् गवयत्वावच्छेदेन गवयपदवाच्यत्वोपमितेरनुदयात्् तद्धर्मविशिष्टे सादृश्यज्ञानं तद्धर्मावच्छेदेनोपमितिजनकं वाच्यम््। तथाच यदा गवयत्वादिजात्यनुपस्थितिस्तदा सादृश्यस्य संस्थानादिगुरुधर्मविशिष्टे ग्रहात्तदवच्छेदन गवयादिपदवाच्यत्वोपमित्यापत्तिरिति वाच्यम््। इष्टापत्तेः। तस्याः भ्रमत्वेन तादृशगुरुधर्मावच्छेदेन गवयादिपदवाच्यत्वासाधकत्वादिति। इदमुपलक्षणम््। वैधर्म्यविशिष्टपिण्डदर्शनं करणं जलादिविधर्मगुणवती पृथिवीत्यतिदेशवाक्यार्थस्मृतिर्व्यापारः पृथिवीत्वावच्छेदेन पृथिवीपदवाच्यत्वोपमिति। फलमित्यपि बोध्यम््। ननूपमानस्य प्रमाणान्तरत्वे मानाभावः। नच प्रत्यक्षादिप्रमितिविजातीयप्रमितिकरणत्वात्् तस्य प्रमाणान्तरत्वम्् उपमितेः प्रत्यक्षादिप्रमितितो विजातीयत्वाभावादिति चेन्न। चक्षुरादिव्यापारविगमेपि उपमितेरुत्पादेन चाक्षुषत्वाद्यसंभवान्न वा मानसत्वम्् मानसोत्तरमनुत्पद्यमानाया उरमिनोमीति प्रतीतेर्विषयत्वात्् उपमित्यनन्तरं साक्षात्करोमीति प्रतीतेरनुदयेन तत्र प्रत्यक्षत्वसत्त्वे प्रमाणाभावाच्च अन्यथानुमितेरपि मानसत्त्वापत्तेः। नाप्यनुमितिः व्याप्त्यादिज्ञानं विनाप्युदयात््। न शाब्दं पदज्ञानाजन्यत्वात््। न स्मृतिः अननुभूतार्थस्य स्मरणायोगादिति संक्षेपः।। 79।। 80।। इति श्रीभारद्वाजकुलाम्बुधिपूर्णचन्द्रबालकृष्णभट्टात्मजमहादेवभट्टविरचितेमुक्तावलीप्रकाशे उपमानखण्डं समाप्तम््।।
------------- उपमाना खण्ड

	उपजीव्योपजीवकभावसङ्गतिमभिप्रेत्याह----मूले पदज्ञानं त्विति। एवकारार्थकस्य मूलस्थतुशब्दस्य व्यवच्छेद्यं स्पष्टयति---मुक्तावल्यां नतु ज्ञायमानमिति। मौनिश्लोकादावित्यादिना 
द्वित्वादिबोधकविजातीयहस्तचेष्टादेः संग्रहः। अन्यथा पदार्थज्ञानमात्रस्य व्यापारत्वे। तत्रापि पदजन्यपदार्थोपस्थितावपि। घटकत्वं सप्तम्यर्थः। अन्यथा वृत्त्येत्यस्यानुपादाने। ननु वृत्तिर्यदि क्तिशस्तदा गङागापदात्तीरादेर्बोधो न स्यात्् तत्र शक्त्या पदजन्यतीरोपस्थितेरभावादत आह---वृत्तिश्चेति। अन्यतरसंबन्धः अन्यतरात्मकः संबन्धः। अत्रैव पदजन्यपदार्थोपस्थितावेव। सा चेति। यद्यपीश्वरेच्छाया ऐक्याद्् घटशब्दाद् घटो बोद्धव्य इतीश्वरेच्छा पटेऽप्यस्तीत्यतिप्रसङ्गः। एवं गङ्गापदजन्यबोधविषयत्वप्रकारकेच्छायास्तीरेपि सत्त्वाच्छाक्त्यैव तीरबोधोपपत्तेर्लक्षणोच्छेदापत्तिस्तथापि गङ्गापदवाच्यत्वव्यवहारस्य तीरेऽभावाद्गङ्गादिपदजन्यबोधविषयतात्वावच्छिन्नप्रकारतानिरूपितविशेष्यतासंबन्धेनेश्वरेच्छैव गङ्गादिपदानां शक्तिः। तीरादिनिष्ठविशेष्यताया गङ्गादिपदजन्यबोधविषयत्वप्रकारतानिरूपितत्वेऽपि न तस्यास्तादृशविषयतात्वेन तादृशप्रकारतानिरूपितत्वमपितु शुद्धविषयतात्वेनेति नातिप्रसङ्गो नवा लक्षणोच्छेद इति। आधुनिके नाम्नि आधुनिकैः पित्रादिभिरेकादशेऽहनि सङ्केतिते नाम्नि। इतीश्वरेच्छाया इति। एकादशाहकालीनपित्रुच्चारणविषयनामत्वेन सामान्यरूपेणेत्यर्थः। आधुनिकसङ्केतिते तु आधुनिकमात्रसङ्केतिते नदीवृद्ध्यादिपदे तु। संप्रदायमतेऽस्वरसं हृदि निधाय नवीनमतं दर्शयति---नव्यास्त्विति। नशक्तिरिति। तथा सत्याधुनिकसङ्केतितान्नद्यादिपदाटच्छाब्दबोधो न स्यादिति भावः। मतद्वयेप्यपभ्रंशात्मकगर्गर्यादिपदे शक्तिभ्रमादेव बोध इत्यवधेयम््। व्याकरणादिति। भू सत्तायाम्् वर्तमाने लडित्यादिव्याकरणादित्यर्थः। लाघवादिति। कृतित्वजातेः शक्यतावच्छेदकत्वे लाघवादित्यर्थः। नच कर्तुरनभिधानादिति। अनभिहित इत्यधिकारीयेण कर्तृकरणयोस्तृतीयेत्यनेनानभिहितकर्तरि तृतीयाविधानादिति भावः। तत्र तृतीयायाम््। तन्त्रत्वात्् प्रयोजकत्वात््। ननु कर्तृसंख्याभिधान एव किंप्रयोजकं इत्याशङ्क्य तत्प्रयोजकं दर्शयति---संख्याभिधानेति। चैत्रः पचति तण्डुल इत्यादौ कर्मत्वादिलाक्षणिकप्रथमान्तपदोपस्थाप्यतण्जुलादिव्युदासायाह--कर्मत्वाद्यनवरुद्ध इति। ननु चैन्न इव मैत्रो गच्छतीत्यत्राख्यातेनैकवचनत्वरूपेणोक्तायाः संख्यायाश्चैत्रेऽन्वयः स्यात््। कर्मत्वाद्यनवरुद्धत्वात्् प्रथमान्तपदोपस्थाप्यत्वाच्च्। किंच पक्कमन्नं भुज्यत इत्यादावन्नादौ संख्यान्वयानुपपत्तिः। पाककर्मत्वस्यान्नेऽन्वयेन कर्मत्वाद्यनवरुद्धत्वाभावादत आह---कर्मत्वादीत्यस्येति। तथाच कर्मत्वपदमितरपरमनवरुद्धत्वं च विशेषणतयाऽविवक्षितत्वम््। वस्तुतस्त्वितरस्यापि न विवक्षा। अविशेषणत्वमात्रस्य विवक्षितत्वात््। अविशेषणत्वं प्रकारताशून्यत्वं तस्य च शाब्दबोधात्् पूर्वं चैत्रादावपि सत्त्वात्् चैत्र इव मैत्रो गच्छतीत्यादौ चैत्रेपि संख्यान्वयापत्तिः। नच चैत्रीयं सादृश्यमित्यवान्तरवाक्यार्थबोधस्य पूर्वं सत्त्वात्् कथमविशेषणत्वं चैत्रस्येति वाच्यम््। यत्र खलेकपोतन्यायेन बोधस्तत्र चैत्रीयं सादृश्यमित्यवान्तरवाक्यार्थबोधस्य पूर्वमभावादतो विशेषणत्वतात्पर्याविषयत्वपर्यन्तानुधावनम््। नच चैत्र एव पचति चैत्रश्चैत्रं पश्यतीत्यादावेवकारार्थेऽन्यस्मिन्् 1कर्मादौ च चैत्रस्य विशेषणत्वात्् कथं तत्र संख्यान्वय इति वाच्यम््। विशेषणत्वमात्रेण तात्पर्याविषयत्वस्य विवक्षितत्वात््। चैत्रस्योक्तस्थले विशेषणत्वमुख्यविशेष्यत्वाभ्यां तात्पर्यविषयत्वात्् तत्र संख्यान्वयोपपत्तिः। यदि च चैत्र इव मैत्र इत्यादौ चैत्रादेर्यदा न विशेषणत्वं तदा चैत्रेपि संख्यान्वयापत्तिः। नच शाब्दबोधे तात्पर्यज्ञानस्य हेतुत्वान्नैवमिति वाच्यम््। नानार्थातिरिक्तस्थले शाब्दबोधे तात्पर्यज्ञानस्य हेतुत्वे मानाभावादित्युच्यते तदा विशेषणत्वं विशेषणत्वमात्रप्रयोजकप्रथमान्ततत्तत्पदानुपस्थाप्यत्वं बोध्यम््। न विशेषणत्वे तात्पर्यं न विशेषणत्वमात्रे तात्पर्यम््। तथाच तण्डुलं पचतीत्यादौ यदि विशेषमत्वमुख्यविशेष्यत्वाभ्यां तण्डुलबोधे तात्पर्यं तत्र तण्डुले संख्यान्वयवारणाय प्रथमान्तेत्यादीति भावः। इदमुपलक्षणम््। चैत्रेण सुप्यत इत्यादौ धात्वर्थस्वापादौ संख्यान्वयवारणाय प्रथमान्तपदोपस्थाप्यत्वस्यावश्यकत्वात््। द्वितीयदलस्य प्रकारान्तरेण प्रयोजनं वक्तुमन्यथा प्रथमदलार्थमाह---यद्वेति। चैत्रादेर्वारणमिति। तस्य सादृश्ये विशेषणत्वादिति भावः। द्वितीयान्तपदोपस्थाप्यत्वादिति। प्रथमान्तपदोपस्थाप्यत्वाभावादित्यर्थः। अत्र कल्पे चैत्र एव पचतीत्यादौ चैत्रे संख्यान्वयोपपादनं सुधीभिर्विभावनीयम््। इदं त्ववधेयम््। संख्यान्वयबोधं प्रति न स्वातन्त्र्येण प्रथमान्तपदोपस्थाप्यत्वं हेतुः आख्यातेन भावनानवगाहिसंख्यान्वयबोधस्य कुत्राप्यजननात्् संख्यान्वयबोधत्वव्यापकभावनान्वयबोधत्वावच्छिन्नहेतुभूततादृशप्रथमान्तपदोपस्थाप्यत्वरूपकारणविरहेणैव प्रथमान्तपदानुपस्थाप्ये संख्यान्वयापत्त््यसंभवात््। नच निरुक्तप्रथमान्तपदोपस्थाप्यत्वस्य जन्यतावच्छेदकं 
संख्यान्वयबोधत्वं भावनान्वयबोधत्वं वेत्यत्र विनिगमनाविरहः। संख्यान्वयमविषयीकृत्यापि भावनान्वयबोधस्यानुभवसिद्धतया भावनान्वयबोधत्वस्य जन्यतावच्छेदकत्वेन संख्यान्वयबोधत्वस्य तथात्वे मानाभावात््। लकारसामान्यस्य व्यापारोऽर्थ इति मीमांसकमतं दूषयति---गौरवादिति। जन्यत्वादिघटितस्य व्यापारत्वस्य कृतित्वजात्यपेक्षया गुरुत्वादिति भावः। नन्वाख्यातस्य न यत्नार्थकत्वं रथो गच्छतीत्यादौ तदभावेप्याख्यातपदप्रयोगादत आह---रथ इति। रथो गच्छतीत्यत्र गमनानुकूलव्यापारस्य न बोधः किंतु गमनाश्रयत्वस्यैवेति नवीनमतमाश्रित्याह---आश्रयत्वे वेति। लक्षणा निरूढलक्षणा। क्वचित्तथैव पाठः। चक्षुर्जानातीत्यादौ व्यापारे जनकत्वे वा लक्षणास्वीकारात्् जानातीत्यादावाख्यातस्याश्रयत्वे लक्षणानियमो न संभवतीत्यत आह---आदाविति। आदिना इच्छति यतत इत्यादेः संग्रहः। इदमत्र बोध्यम््। तण्डुलकर्मकपाकानुकूलकृतिमांश्चैत्र इति बोधः। चैत्रेण पच्यते तण्डुल इत्यत्र कृतिस्तृतीयार्थस्तस्यामाधेयतया चैत्रादेरन्वयस्तस्याश्च धात्वर्थपाके तस्यात्मनेपदार्थफले तस्य चाश्रयतासंबन्धेन तण्डुले इति चैत्रवृत्तिकृतिजन्यपाकजन्यफलाश्रयस्तण्डुल इत्यन्वयबोधः। कृतां तु कर्ता कर्मचार्थः चैत्रः पक्ता तण्डुलः पक्व इत्यादावभेदान्वयानुरोधान्नामार्थयोर्भेदान्वयबोधस्याव्युत्पन्नत्वादित्यन्यत्र विस्तरः। तथोक्तमिति। उपमाननिरूपणावसर इति शेषः। शक्तिग्रह इति। भवतीति शेषः। कोशेन व्युत्पादितेति। गुणे शुक्लादयः पुंसि गुणिलिङ्गास्तु तद्वतीति कोशस्योभयत्र शक्तिग्राहकत्वादिति भावः। लाघवादिति। नीलादिमत्त्वापेक्षया नीलत्वादिजातेर्लघुतया शक्यतावच्छेदकत्वादिति भावः। नीलादिविशिष्टे तु लक्षणेति। गुणवचनान्मतुपो लुगिष्ट इति स्मरणाल्लुप्तेन मतुपैव विशिष्टार्थबोधसंभवेऽलं लक्षणयेत्यपि वदन्ति। तत्् घटानयनम््। ननु व्यवहारेणानयनादिनानुमितघटानयनादिधर्मिककार्यज्ञाने पदानां कारणत्वं लाघवात्पदत्वावच्छेदेनैव गृहीतम््। एवंच साक्षात्परम्परया वा कार्यत्वान्वितविषयकशाब्दत्वाच्छिन्नं प्रति पदत्वेन कारणतेति कार्यकारणभावः पर्यवसितः। इयमेव कार्यान्विते पदानामानुभाविकी शक्तिः। एवंच कार्यत्वान्वितविषयकशाब्दत्वव्यापकीभूतकार्यताविषयकशाब्दत्वावच्छिन्नजनककार्यतावाचकलिङादिपदाभावात्् कथं कोशादितः शक्तिग्रह इति प्रभाकराक्षेपं तन्मतदूषणेन दूषयितुं तन्मतसिद्धमर्थं प्रदर्शयति---इत्थं चेत्यादिना। एतेन स्मारकशक्तिप्रसङ्गे आनुभावकशक्तिप्रदर्शनमनुचितमित्याशङ्का निरस्ता। ननु भूतले नीलो घट इत्यादितः कार्यताविषयकबोधापत्तिः। तत्र तादृशपदानां सामर्थ्यावधारणादिति त्वयैवोक्तत्वादित्यत आह---कार्यताबोधं प्रति लिङादिपदानां स्वजन्यकार्यत्वोपस्थितिद्वारा हेतुत्वम््। घटादिपदानां कार्यत्वानुभवं प्रति हेतुत्वेपि घटादिपदेषु कार्यत्वास्मारकशक्त्यभावेन स्मारकशक्त्या कार्यत्वोपस्थापकलिङादिपदाभावान्न भूतले घट इत्यादितः शाब्दबोध इति भावः। लाघवेनेति। कार्यत्वान्वितघटशाब्दत्वापेक्षया घटशाब्दत्वस्य कार्यतावच्छेदकत्वे लाघवेनेत्यर्थः। अतएव कार्यत्वाविषयकबोधं प्रति पदानां हेतुत्वादेव। तत्कारणत्वेन सुखदुःखयोः कारणत्वेन। तद्धेतुतया तादृशशाब्दबोधहेतुतया। व्यभिचारादिति। घटादिपदैः कार्यताविषयक एव बोधो जन्यते इति नियमे व्यभिचारादित्यर्थः। कार्यत्वाविषयकबोधस्य चैत्र पुत्रस्ते जात इत्यादिपदैर्जननादिति भावः। अध्याहार्यमिति। तथाच तत्रापि लोडादिजन्यकार्यत्वोपस्थितेः सत्त्वेन कार्यताविषयकबोधस्यैवोत्पादान्न तादृशनियमे व्यभिचार इति भावः। तदभावाच्चेति। तं पश्येत्यादिकार्यताबोधकपदाध्याहारासंभवाच्चेत्यर्थः। भट्टमतं प्रक्षिपन्स्वमतमुपसंहरति---इत्थं चेति। लाघवादिति। अन्वितघटे शक्तिकल्पनापेक्षया घटमात्रे तत्कल्पने लाघवादित्यर्थः। यवपदस्येत्यस्य देहलीदीपन्यायेनान्वयः। तत्र हि तादृशद्विविधव्यवहारेम कङ्गौ दीर्घशूके वा यवपदस्य शक्तिरति सन्देहे सति यवपदस्य इति वाक्यशेषाद्दीर्घशूके शक्तिर्निर्णीयते इत्यन्वयः। नन्वस्तु यवपदस्य वाक्यशेषाद्् दीर्घशूके शक्तिः कङ्गावपि शक्तिसत्त्वे बाधकाभाव इत्यत आह---नानाशक्तीति। कथं तर्हि हर्यादिपदे नानाशक्तिकल्पनेत्यत आह---हर्यादिपदेत्विति। विनिगमकाभावादिति। तत्र कोशस्योभयत्र तुल्यत्वात््। प्रकृते च वाक्यशेषस्यैव विनिगमकत्वादिति भावः। आख्यातस्य यत्नार्थकत्वमिति। नच विवरणस्य कथं शक्तिग्राहकत्वं तद्वाचकपदाभावादिति वाच्यम््। आख्यातं यत्नत्वविशिष्टे शक्तं यत्नत्वविशिष्टशक्तकरोतिप्रतिपादितार्थप्रतिपादकत्वादित्यनुमानविधया तस्य शक्तिग्राहकत्वात््। प्रसिद्धपदस्येति। प्रसिद्धार्थकपदस्येत्यर्थः। तिङर्थधर्मिणि नामार्थान्वयस्याव्युत्पन्नतया नेदं शक्तिग्रहस्योदाहरणमिति तु न। "यो यः 
शूद्रस्य पचति द्विजोऽन्नं सोतिनिन्दित" इत्यादौ तिङर्थधर्मिणि तथान्वयदर्शनेन तादृशनियमस्यासिद्धेः। प्रसङ्गात्परमतनिराकरणपूर्वकं स्वमते जात्यादिविशिष्टे शक्तिं व्यवस्थापयितुं मीमांसकमतमाह---जातावेवेति। जातिविशिष्टे शक्तिस्वीकारे जातावपि शक्तिग्रहस्यावश्यकता नागृहीतविशेषणन्यायात््। तथाच जातावेव शक्तिर्लाघवात््। तदुक्तं--विशेष्यं नाभिधागच्छेत्् क्षीणशक्तिर्विशेषणे इति भावः। यस्यां कस्याचिद्व्यक्तौ शक्तिः सर्वासु वेति विकल्प्य आद्ये दोषमाह---व्यभिचारादिति। अगृहीतशक्तिकव्यक्तावपि शाब्दबोधोदयेन तत्र शक्तिज्ञानाभावाद्् व्यभिचारा एवेति भावः। द्वितीये तमाह---आनन्त्यादिति। व्यक्तिभेदेन शक्तिभेदाच्छक्त्यानन्त्यमित्यर्थः। असंभवादिति। जातिभासकसामग्र्या एव व्यक्तिभासकत्वादिति भावः। इदमेव कथमिति चेद्व्यक्तिविशेष्यकजातिप्रकारकशाब्दबोधे जातिविषयकशक्तिज्ञानत्वेन हेतुत्वात््। नच तादृशबोधे व्यक्तिशक्तिज्ञानत्वेन हेतुत्वमुपगम्य व्यक्तावेव शक्तिः किं नाङ्गीक्रियत इति वाच्यम््। तथा सति उक्तानन्त्या दिदोषप्रसङ्गादिति। शक्तिं विनेति। पदजन्यपदार्थो पस्थितेः शाब्दबोधं प्रति हेतुतया व्यक्तिशक्तिंविना तद्भानानिर्वाहादिति भावः। लक्षणेति। तावतैव वृत्त्या पदजन्यपदार्थोपस्थितेर्निर्वाहादिति भावः। अनुपपत्तिप्रतिसन्धानं विनापीति। गामानयेत्यादौ गोत्वजातेरानयनान्वयानुपपत्त्या गोपदस्य गवि लक्षणास्वीकारेपि गौरस्तीत्यादौ गोत्वजातेरस्तित्वाद्यन्वयानुपपत्तेर्लक्षणाबीजस्याभावेन लक्षणायाः स्वीकर्तुमशक्यत्वादिति भावः। स्वमते पूर्वोकतदोषमाशङ्क्य वारयति---नचेत्यादिना। एकस्या इति। ईश्वरेच्छारूपायास्तस्या एकत्वादित्यर्थः। नचाननुगम इति गोव्यक्तीनामननुगततया विषयतासंबन्धेन शक्तिज्ञानकारणतायामवच्छेदकत्वासंभव इत्यर्थः। गोत्वादेरेवेति। तथाच गोशाबदबोधे गोत्वविशिष्टविषयकशक्तिज्ञानत्वेन हेतुत्वान्नोक्तदोष इति भावः। ननु सर्वत्र पदजन्यपदार्थोपस्थितेर्हेतुत्वे मानाभावः। कथमन्यथा शाब्दबोधे संसर्गज्ञानम््। नचैवं पदानुपस्थितघटादेरपि भानापत्तिरिति वाच्यम््। गोविशेष्यकगोत्वप्रकारकशाब्दबोधं प्रति गोत्वशक्तिज्ञानत्वेन हेतुत्वस्योक्तत्वादेतादृशातिप्रसङ्गविरहादित्यत आह---किं चेति। तदा व्यक्तौ शक्तिरिति। गौः शक्येति विशिष्टज्ञानं प्रमात्मकमेव त्वन्मतेऽन्यथाख्यात्यभावात्् प्रमायाश्च वस्तुसाधकत्वादिति भावः। समानप्रकारकत्वेनेति। ईदृशशक्तिज्ञानस्य गोत्वप्रकारकत्वाभावेन गामानयेत्यादौ गोत्वप्रकारकस्मरणशाब्दबोधयोरनुपपत्तिरत्यर्थः। नच गोपदं गोत्वे शक्तमित्येतादृशशक्तिग्रहस्यैव शाब्दबोधे हेतुत्वात्् तस्य च शक्त्यंशे गोत्वप्रकारकत्वात्् न तत्प्रकारकशाब्दबोधानुपपत्तिरिति वाच्यम््। शक्तिग्रहे यदंशे गोत्वादिप्रकारकत्वं शाब्दबोधस्यापि तदंशे गोत्वादिप्रकारकत्वमित्येतादृशसमानप्रकारकत्वस्य परमते सिद्धान्तितत्वात््। अतएवापूर्ववादेऽपूर्वस्य पूर्वमनुपस्थितत्वात्् कथं तत्र शक्तिग्रह इत्याशङ्क्य कार्यत्वेन घटादिषु शक्तिग्रहात्् योग्यतया शाब्दबोधोधस्थले तादृशसमानप्रकारकत्वं न तदनुमतमत आह---किंचेति। शक्यतावच्छेदकं वाच्यमिति। गोत्वधर्मिकशक्यत्वज्ञानस्य गोपदधर्मिकगोत्वादिशक्तिज्ञानस्य वा शाब्दबोधहेतुत्वे गोत्वत्वावच्छिन्नगोत्वविषयताया निवेश आवश्यकः। निर्धर्मितावच्छेदककशक्तिज्ञानस्य गोत्वाद्यंशे निष्प्रकारकशक्तिज्ञानस्य वा विपरीतज्ञानाविरोधिनः शाब्दबोधाहेतुत्वात्् तथाच गोत्वत्वे शक्यतावच्छेदकत्वावगाहितादृशप्रमाया विषयसाधकत्वाद्गोत्वत्वे शक्यतावच्छेदकत्वसिद्धिरिति भावः। तवैव गौरवमिति। नच गोत्वत्वावच्छिन्नविषयकशक्तिज्ञानस्य कारणत्वेऽपि क भ्रमो नतु तस्य विषयसाधकत्वमिति वाच्यम्। तथा सति प्रतीतेः कारणतावच्छेदकत्वाद्यंशेऽपि भ्रमत्वस्य वक्तुं शक्यतया कारणतावच्छेदकत्वादीनां कुत्रापि सिद्धिर्नि स्यात््। अस्तु वा गोत्वत्वादीनामनवच्छेदकत्वं तथापि गवेतरासमवेतत्वादिघटितगोत्वत्वादेर्धर्मितावच्छेदकताद्यात्मकगोविषयतायाः शाब्दबोधकारणतावच्छेदककोटिप्रवेशप्रयुक्तगौरवं दुर्वारमेवेति। स्वमतमुपसंहरति---तस्मादिति। जात्याकृतिविशिष्टव्यक्तावेवेति। अवयवसंस्थानविशेषरूपाया आकृतेः शक्यत्वेऽपि न जातिवत्तदवच्छेदकत्व्म््। सामानाधिकरण्य संबन्धस्य शक्यतावच्छेदकतावच्छेदकत्वकल्पने गौरवात््। अत्र च परस्परपरित्यागेन परस्परस्य बोधाभावात्् त्रिष्वेकैव शक्तिः। एतद्बोधनायैव सूत्रे जात्याकृतिव्यक्तयः पदार्थ इत्येकवचनमिति संप्रदायः। नव्यास्तु संस्थानानुपस्थितावपि गोत्वादिना गवाद्यन्वयबोधाज्जातिविशिष्टव्यक्तावेव शक्तिः। संस्थाने च पृथगेव शक्तिः। व्युत्पत्तिवैचित्र्याच्च संस्थानव्यक्त्योरेकपदार्थयोरपि परस्परमन्वयबोधः। सौत्रं पदार्थ इत्येकवचनं तु जातिव्यक्त्योरेकशक्तिलाभायैवेत्याहुः। तच्छब्दस्य वक्तृबुद्धिविषयतावच्छेदकीभूतघटत्वाद्यवच्छिन्ने शक्तिः। अथ 
घटत्वादीनां शक्यतावच्छेदकत्वे शक्यतावच्छेदकतावच्छेदकस्य बुद्धिविषयतावच्छेदकत्वस्यैक्यान्न शक्तिभेद इति वाच्यम््। तस्य शक्यतावच्छेदकतावच्छेदकत्वे शाब्दबोधे तद्भानापत्तेरिति चेन्न। बुद्धिविषयतावच्छेदकत्वस्योपलक्षणतया शक्यतावच्छेदकतावच्छेदकत्वात््। उपलक्षणस्य च शाब्दबोदे भानानङ्गीकारात््। घटत्वादेश्च शक्यतावच्छेदकत्वं विशेषणत्वेनैव। अतस्तस्य शाब्दबोधे भानम््। विशेषणत्वं च तत्तत्पदजन्यबोधविषयत्वेन शक्तिविषयत्वम््। उपलक्षणत्वं च तत्तत्पदजन्यबोधविषयत्वेन शक्त्यविषयत्वमिति। एवमिदंपदादिष्वपि। तत्रापीदमेतदोः प्रत्यक्षबुद्धिविषयेऽदसः परोक्षबुद्धिविषये शक्तिः। अतएव तेषां विभिन्नार्थकत्वम््। एवमेत्तदोरपि। "इदमः प्रत्यक्षगतं समीपतरवर्ति चैतदो रूपम््। अदसस्तु विप्रकृष्टं तदिति परोक्षे विजानीया"दित्यपि वदन्ति। किं पदस्य जिज्ञासाविषयत्वविशिष्टे शक्तिः। सर्वपदस्य व्यापकत्वे। सर्वे घटा रूपवन्त इत्यादौ घटत्वव्यापकं रूपवत्त्वमिति बोधात्् त्वंपदस्य तत्कालीनसंबोध्यचैत्रत्वादि शक्यतावच्छेदकम््। एवमहंपदस्य तत्कालीनस्वतन्त्रोच्चारयितृचैत्रत्वादि। स्वातन्त्र्योक्त्या च "वाच्यस्त्वया मद्वचनात्् स राजे"त्यादौ न मत्पदात् कवेर्बोध इत्यास्तां विस्तरः।। इति शक्तिग्रन्थः।। शक्तं पदं विभजते---शक्तं पदमिति। क्वचिदिति। किंचिदित्यर्थः। एवमग्रेऽपि। मण्डलादीत्यत्र बहुपुस्तकेषु मण्डपादीति पाठः। स प्रामादिकः। प्रतिबन्धकत्वादिति। नच रूढिज्ञानस्य यौगिकार्थबुद्धौ प्रतिबन्धकत्वे पद्मेऽपि योगार्थस्य पङ्कजनिकर्तृत्वस्य बोधो न स्यादिति वाच्यम््। पद्मत्वावच्छन्नविशेष्यत्वानिरूपितपङ्कजपदयोगजन्यपङ्कजनिकर्तृत्वावच्छिन्नविषयताशालिबोधं प्रति रूढिज्ञानस्य प्रतिबन्धकत्वेन पद्मधर्मिकयोगार्थबुद्धेः प्रतिबध्यतावच्छेदकानाक्रान्तत्वादिति। प्रतिबन्धकत्वं जनकज्ञानविघटकत्वेनैवेति नियमभङ्गमस्वरसं प्राञ्च इत्यनेन सूचयन्् मणिकारमतमाह---वस्तुतस्त्विति। सान्निध्यादिति। रूढ्यर्थस्य संनिहितोपस्थितिकत्वादित्यर्थः। व्यक्तिवचनानां संनिहितविशेषपरत्वनियमादिति भावः। व्यक्तिवचनानां किंचिद्व्यक्तितात्पर्याकाणां संनिहितपरत्वम्् उपस्थितविशेषपरत्वमित्यर्थः। तथाच पद्मे तात्पर्यसत्त्वेन रूढ्यर्थयोगार्थयोः परस्परान्वयबोधजनकसामग्र्यन्तरसत्त्वेन च रूढ्यर्थ एव योगार्थान्वयो न कुमुदादाविति न रूढिज्ञानस्य यौगिकार्थबुद्धौ प्रतिबन्धकत्वम््। एवं रूढ्यर्थयोगार्थयोः परस्परान्वयबोधसामग्रीस्थलएव न कुमुदादेः पङ्कजपदाद्बोधः। यत्र तु तयोः परस्परमन्वयबोधसामग्रीविरहस्तत्र कुमुदादेर्बोधो भवत्येव। परंतु कुमुदत्वेन रूपेण कुमुदत्वविशिष्टपङ्कजनिकर्तृत्वेन वा लक्षणया, शुद्धपङ्कजनिकर्तृत्वेन तु शक्त्येत्याह---यत्र तु रूढ्यर्थेत्यादिना। प्रतिसन्धीयत इत्यनन्तरं कुमुदत्वेन बोधे च तात्पर्यमिति पूरणीयम््। लक्षणयेति। पङ्कजनिकर्तृकुमुदत्वेन बोधो लक्षणयेत्यर्थ-। रूढ्यर्थयोगार्थयोः परस्परसामग्रीविरहोपलक्षणमेतत््। तेन रूढ्यर्थबाधप्रतिसन्धानासत्त्वेपि यत्र सामग्र्यन्तरविरहस्तत्रापि लक्षणया कुमुदादेर्बोधो भवत्येव। अवयवशक्तिमात्रेणेति। मात्रपदेन लक्षणानादरः सचितः निर्वाहः पङ्खजनिकर्तृत्वेन कुमुदशाब्दबोधनिर्वाह इत्यर्थः। पद्मत्वेन बोधः पद्मत्वेनैव बोधः। लक्षणयैवेति। रूढ्यर्थातावच्छेदकपद्मत्वजातेस्तत्राभावेन रूढ्या तद्बोधनासंभवादिति भावः।। 81।। लक्षणा द्विविधा जहत्स्वार्थऽजहत्स्वार्था च। तत्राद्यां प्रदर्शयति---गङ्गायामिति। वक्ष्यमाणास्वरसादाह---तात्पर्यानुपपत्तिर्वेति। सा च लक्षणा च। द्वितीयां प्रदर्शयति---एवं काकेभ्य इति। दध्युपघातके काकबिडालादिसाधारणदध्युपघातकत्वविशिष्टे। एकसार्थवाहित्वे एकसार्थवाहित्वविशिष्टे। छत्रिपदलक्षणाभिधानं च वाक्यलक्षणावादिमताभिप्रायेण। न्यायमते तु छत्रपदस्येवैकसार्थवाहित्वे लक्षणा प्रत्ययार्थश्च संबन्धी। तथा चैकसार्थवन्तो गच्छन्तीत्यन्वयः। एकसार्थवाहित्वं चैकसार्थ एव न त्वेकसार्थगन्तृत्वम््। नैराकाङ्क्ष्येण यान्तीत्यस्यानन्वयापत्तेः। नचाजहत्स्वार्थतोक्तर्विरुद्धेति वाच्यम््। वाक्यलक्षणावादिमतेनैव तदभिधानादिति। क्वचित्् गङ्गापदस्य तीरे तात्पर्यगरहस्थले। क्वचिद्् घोषपदस्य मत्स्यदौ तात्पर्यग्रहस्थले। तेनैव रूपेणेति। नच गङ्गायामित्यादौ गङ्गातीरत्वेन बोधे जहत्स्वार्थत्वहनिरिति वाच्यम््। तीरत्वेन लक्षणायामेव जहत्स्वार्थत्वस्य सर्वसंमतत्वात््। गङ्गातीरत्वेन भाने त्वजहत्स्वार्थैव लक्षणेति। एवं पूर्वोक्तस्थले यष्टीः प्रवेशय मञ्चाः क्रोशन्तीत्यादावपि यष्टिधरत्वमञ्चस्थत्वादिना बोधेऽजहत्स्वार्थैव लक्षणेति ध्येयम््। अतएव तद्धर्मविशिष्टे लक्षणाग्रहस्य तेन रूपेणोपस्थितिशाब्दबोधौ प्रति हेतुत्वादेव। एवंच पदानुपस्थाप्यस्यापि लक्ष्यतावच्छेदकस्य शाब्दे भानं सुकरम्। अतिप्रसङ्गस्य तद्धर्मविशिष्टेत्यादिनैव वारणादिति भावः। इदमुपलक्षणम््। गङ्गापदशक्यप्रवाहसंबन्धस्य तीरत्वे बाधादित्यपि द्रष्टव्यम््। लक्षितलक्षणाया 
आधिक्यमाशङ्क्य जहत्स्वार्थायामन्तर्भावमाह---यत्रत्विति। परम्परासंबन्धरूपेति। स्ववाच्यरेफद्वयघटितपदवाच्यत्वादिरूपा। नच द्वौ रेफौ यत्रेति। व्युत्पत्त्या द्विरेफपदेन स्वशक्यरेफद्वयसंबन्धिभ्रमरपदं लक्ष्यते भ्रमरपदेन च शक्त्या भ्रमरः कल्प्यते इत्येतावतैव सामञ्जस्येऽलं द्विरेफपदस्य भ्रमरे परम्परासंबन्धरूपलक्षणया। एवंच लक्षितेन लक्षणा ज्ञापनमिति लक्षितलक्षणाशब्दार्थोऽप्यस्त्विति वाच्यम््। तथासति द्विरेफमानयेत्यादितः कर्मत्वादौ भ्रमरपदार्थान्वयानुपपत्तेः, प्रत्ययानां प्रकृत्यर्थान्वितस्वार्थबोधकत्वादिति। ननु तच्छाब्दबोधे तच्छक्तपदज्ञानत्वेन हेतुत्वाल्लाक्षणिकशाब्दबोधः कथं स्यादित्यत आह--किंत्विति। पदान्तरम्् समभिव्याहृतं शक्तं पदम््। शक्तिलक्षणेति। अन्यतरसंबन्धेन य इतरपदार्थस्तदन्वितो यः स्वार्थः। कुमतिः पशुरित्यादिसर्वलाक्षणिकस्थले शाब्दबोधस्यानुभवसिद्धतया लाक्षणिकार्थस्याप्यानुभावकत्वमिति नव्याः। ननु शक्यसंबन्दो न लक्षणा। तथा सति वाक्यस्य शक्याप्रसद्ध्या तत्र लक्षणा न स्यादिति मीमांसकाक्षेपमिष्टापत्त्या निराकुरुते---वाक्येत्विति। ननु गभीरायां नद्यां घोष इत्यादौ नदीपदस्य नदीतीरे लक्षणास्वीकारे गभीरपदार्थस्यैकदेशान्वयापत्त्या पदलक्षणाया असंभवेन वाक्यलक्षणाऽऽवश्यकीत्यत आह---यत्र गभीरेति। क्वचिदिति। चैत्रस्य गुरुकुलमित्यादावित्यर्थः। स्वीकृतत्वादिति। पदभेदेन व्युत्पत्तिभेदात् प्रकृते तथा व्युत्पत्त्यकल्पनादिति भावः। नदीपदस्येति। नच विनिगमनाविरहेण गभीरपदस्य लक्षणा नदीपदं तात्पर्यग्राहकमित्यस्यापि वक्तुं शक्यत्वात्् कथं नदीपदमात्रे लक्षणाभिधानमिति वाच्यम््। प्रत्ययानां प्रकृत्यर्थान्वितस्वार्थबोधकत्वव्युत्पत्तेरुत्तरपद एव लक्षणाया उक्तत्वात््। अत्र ममीमांसकमतानुयायिनः। वाक्यलक्षणयैवोपपत्तौ गभीरपदस्य तात्पर्यग्राहकत्वकल्पनमयुक्तम््। नच वाक्ये शक्त्यभावात्् शक्यसंबन्धरूपा लक्षणापि न संभवतीति वाच्यम््। स्वबोध्यसंबन्धस्यैव लक्षणापदार्थत्वात्् गङ्गायां घोष इत्यादौ गङ्गापदबोध्यस्य प्रवाहस्य संबन्धस्तीरे इति तत्र लक्षणा। गभीरायां नद्यामिति वाक्यस्य बोध्या गभीराभिन्ना नदी तत्संबन्धस्तीरे इति वाक्येऽपि लक्षणा। एवं समासात्मके चित्रगुरिति वाक्येपि चित्रगुपदसयावयवशक्त्या चित्राभिन्ना गौः स्वबोध्या स्वजन्यबोधविषयस्यैव स्वबोध्यत्वात्् तत्संबन्धस्य स्वामिनि सत्त्वादित्याहुस्तन्न। स्वबोध्यत्वं हि न स्वजन्यबोधविषयत्वम््। गङ्गायां घोष इत्यादौ गङ्गायामित्यस्यापि लाक्षणिकत्वापत्तेरतस्तत्त्वेन बोधकत्वं वाच्यम््। नचैतावतापि निर्वाहः। अपभ्रंशस्यापि लाक्षणिकत्वापत्तेरतस्तत्त्वावच्छिन्न या शक्त्यवच्छिन्ना बोधकता सैव निवेश्या। तथाच कथं वाक्यस्य लक्षकत्वम््। वस्तुतस्तु स्वबोध्यत्वं यदि स्वजन्यशाब्दबोधविषयत्वं तदा गङ्गायां घोष इत्यादौ गङ्गापदे लक्षणानुपपत्तिः गङ्गापदेन तत्र प्रवाहशाब्दबोधाजननेन प्रवाहस्य गङ्गापदबोध्यत्वाभावात््। किंतु शक्त्या स्वजन्यज्ञानविषयत्वं तद्वाच्यम््। नच शक्त्येत्यधिकम््। समवायेन घटपदस्मारिताकाशस्यापि स्वबोध्यत्वापत्त्या तत्संबन्धज्ञानाद्धटपदेन पटादेः शाब्दबोधप्रसङ्गात््। एवंच शक्यसंबन्धापेक्षया शक्त्या स्वबोध्यसंबन्धस्य गुरुत्वान्न तस्य लक्षणात्वमिति। किंच गभीरायां नद्यामिति सप्तम्यन्तस्य गभीरनदीतीरलक्षकत्वे घोषे तादृशतीराधेयताबोधानुपपत्तिः आधेयताबोधकपदाभावात्् नामार्थयोर्भेदसंबन्धेनान्वयस्याव्युत्पन्नतयाऽऽधेयतासंबन्धेनापि तीरस्य घोषादावन्वयासंभवात्् गभीरायां नदीतिसप्तमीशून्यस्य तीरे लक्षकत्वे सप्तम्यर्थाधेयत्वादौ तादृशतीरादेरनन्वयापत्तिः। प्रत्ययानां प्रकृत्यर्थान्वितस्वार्थबोधकत्वव्युत्पत्तेः गभीरायां नदीतिभागस्य सप्तमीप्रकृतित्वाभावात््। नच गभीरायां नद्यामिति सप्तम्यन्तस्य गभीरनदीतीरवृत्तित्वे लक्षणास्त्विति शङ्क्यम््। तादृशतीरवृत्तित्वस्य घोषादावन्वयानुपपत्तेः। नामार्थर्योर्भेदसंबन्धेनान्वयस्याव्युत्पन्नत्वात््। सप्तम्यन्तभागस्य तादृशतीरवृत्तौ लक्षणामुपगम्य तस्याभेदेन घोषादावन्वय इत्यपि न। अभेदेनान्वयबोधे समानविभक्तिकत्वस्य तन्त्रत्वादित्यास्तां विस्तरः। एवमवयवलक्षणैव नतु वाक्ये लक्षणेत्यर्थः। गोपदस्येति। प्रत्ययार्थान्वयानुरोधेनोत्तरपदलक्षणाया युक्तत्वादिति भावः। गोमति गोस्वामिनि। न स्वीक्रियत इति। गोघर्मिकान्वयबोधे गोधर्मिकवृत्तिज्ञानस्य हेतुताया आवश्यकत्वात््। अन्यथा चित्रव्रजोस्तीत्यादावपि व्रजपदार्थस्य गोस्थानरूपस्यैकदेशे गवि चित्रान्वयप्रसङ्गात््। यद्यपि घटशून्यमित्यादावेकदेशान्वयो दृश्यते तथापि तादात्म्येन तथान्वयो न स्वीक्रियत इति हृदयम््। निपातातिरिक्तेति। निपातपदमव्ययस्याप्युपलक्षकम््। तेन चन्द्र इवेत्यादाविवार्थसादृश्ये चन्द्रस्य प्रतियोगितयान्वयोपपत्तिः। अन्यथा अव्ययनिपातातिरिक्तनामार्थयोरपि 
भेदेनान्वयबोधस्वीकारे। तथान्वयबोध इति। भेदेनान्वयबोधः स्यादित्यर्थः। साक्षादेव प्रत्ययार्थमद्वारीकृत्यैव। भूतले घट इत्यादावाधेयतासंसर्गेणापि घटभूतलयोरन्वयात्् साक्षादित्यस्यापि व्युत्पत्तौ निवेशादिति बावः। नञः नञर्थान्योन्याभावस्य। स्मरणं कल्प्यमिति। तथा चात्रापि प्रत्ययार्थद्वारैव राजपूरुषयोरन्वयान्नोक्तव्युत्पत्तिविरोध इति भावः। परे तु राजपुरुष इत्यादि तत्पुरुषे न लक्षणा व्युत्पत्तिवैचित्र्येण स्वत्वादिसंसर्गेणैव राज्ञः पुरुषादावन्वयबोधस्वीकारात््। अन्यथा 'दशैते राजमातङ्गास्तस्यैवामी तुरङ्गमा' इत्यादौ तच्छब्देन राज्ञः परामर्शौ न स्यात्् तस्यैकदेशत्वादित्याहुः। द्वन्द्वे तु घवखदिरावित्यत्र घवत्वं खदिरत्वं च प्रत्येकं नोद्देश्यतावच्छेदकम््। सुपासुद्देश्यतावच्छेदकव्याप्यसंख्याबोधकत्वस्याकाशावित्यादिवाक्ये प्रामाण्यापत्तिभिया क्लृप्तत्वेन घवद्वयस्य स्वदिरद्वयस्य वा बोधापत्तेः। परंतु खदिरपदस्य घवखदिरसाहित्याश्रये लक्षणोपगम्यते। एवंचोद्देश्यतावच्छेदकीभूततादृशसाहित्यव्याप्यत्वं न घवद्वयवृत्तिद्वित्वस्य नवा खदिरद्वयवृत्तिद्वत्वस्यापि तु घवखदिरोभयवृत्तिद्वित्वस्येति न घवद्वयादेर्बोध इति मीमांसकमतं शङ्कते---नच साहित्य इति। साहित्याश्रये इत्यर्थः। सहवृत्तित्वरूपं साहित्यं लक्ष्यमुतैकक्रियान्वयित्वमिति विकल्प्याद्यं दूषयति---साहित्यशून्ययोरपीति। द्वितीयं शङ्कते---नचैकेति। अननुभवाच्चेति। वस्तुगत्यैकक्रियान्वयित्वस्य धवखदिरयोः सत्वेप्येकक्रियान्वयित्वस्य शाब्दबोधाभावादित्यर्थः। इदमुपलक्षणम््। चैत्रमैत्रौ गच्छत इत्यादौ चैत्रादिपदस्य यदि साहित्यविशिष्टे लक्षणा तदा साहित्यस्य व्यासज्यवृत्तितया तदवच्छेदेनाव्यासज्यवृत्तेर्गमनकर्तृत्वस्यान्वयासंभव इत्यपि बोध्यम््। ननु यदि द्वन्द्वे न लक्षणा तदा कर्मधारयाद्द्वन्द्वस्य को विशेष इत्यत आह---किंत्विति। चार्थे द्वन्द्व इत्यनुशासनम््। तत्र चार्थाश्चत्वारः। समुच्चयान्वाचयेतरेतरयोगसमाहारभेदात््। तत्र समुच्चयान्वाचययोः सामर्थ्याभावान्न समासः। इतरेतरसमाहारयोः सामर्थ्यसत्त्वात्तत्र समासः। तत्र चार्थस्य भेदव्याप्यत्वाद्् भेदे द्वन्द्व इत्याशयः। इत्यादावित्यादिपदेन प्रमाणप्रमेयेत्यादिसूत्रपरिग्रहः। कथमिति। यदि समासघटकपदार्थयोर्यत्र भेदस्तत्रैव द्वन्द्वस्तदानीलघटयोर्भेदाभावात्कथं द्वन्द्वः। एवं प्रमाणप्रमेयेत्यादिसूत्रे आत्मशरीरेन्द्रियार्थबुद्धिमनःप्रवृत्तदोषप्रेत्यभावफलदुःस्वापवर्गास्तु प्रमेयमिति सूत्रोपात्तद्वादशविधप्रमेयान्तर्गतमनोबुद्धीन्द्रियाणां प्रमाणत्वेन प्रमाणप्रमेययोर्भेदाभावात्् कथं द्वन्द्वं इत्यर्थः। लक्षणेति। तथाच तयोर्भेदसत्त्वाद द्वन्द्व इति भावः। नन्वभेद इत्यसङ्गतं नीलत्वघटत्वयोरभेदाभावादत आह---अभेद इत्यस्येति। केचित्तु पदार्थत्वं पदजन्यप्रतीतिविषयत्वम््। तथाच क्वचित्पदार्थबेदात्क्वचित्पदार्थतावच्छेदकभेदाद्् द्वन्द्वः। प्रकृते च नीलत्वघटत्वयोः पदार्थतावच्छेदकयोर्भेदाद्् द्वन्द्वः। अस्तु वा पदार्थतावच्छेदकभेद एव द्वन्द्वः। नचैवं घटा इत्यादौ द्वन्द्वस्याप्रसक्तत्वेन तदपवादकः सरूपैकशेषो न स्यादिति वाच्यम्। इष्टापत्तेः। तत्र घटपदोपस्थापितेषु बहुत्वान्वयादेव बहुघटबोधसंभवात््। सकृदुच्चरित इत्यादिव्युत्पत्तौ मानाभावात््। सरूपैकशेषविधेर्हरी इत्यादौ सार्थकत्वात््। अस्तु वा सकृदित्यादिव्युत्पत्तिः। परन्तु सकृदित्यर्थपदार्थैकदेशे वृत्तौ विशेषणम््। वस्तुतो बोधविशेषणमेव तदिति न दोष इत्याहुः। समाहार इति। अहिनकुलमित्यादौ अहिनकुलयोः समाहार इति प्रतीतेरनुभवसिद्धत्वमित्यर्थः। वस्तुतस्तत्राहिनकुलमात्रप्रतीतेर्नोत्तरपदे समाहारलक्षणा न वा शक्तिरित्यभिप्रेत्योक्तं---यदीति। पूर्वपदमिति। प्रत्ययानामिति व्युत्पत्तेर्विनिगमकत्वादिति भावः। कथमिति। कथं समाहारबोध इत्यर्थः। तत्र हेतुमाह---वादनासंभवादिति। अभिघाताख्यसंयोगावच्छिन्नक्रियाया एव वादनपदार्थतया धात्वर्थतावच्छेदकीभूततादृशाभिघाताख्यसंयोगस्य समाहारेऽसंभवेन वादनकर्मत्वासंभवादित्यर्थः। परम्परासंबन्धेन स्वाश्रयवृत्तित्वरूपेण। तदन्वयात्् वादनकर्मत्वेन्वयात््। । एवमिति। उत्तरपदे समाहारलक्षणेत्यर्थः। नव्यमतमाह---परेत्विति। बुध्यत इत्यस्य नतु समाहारोऽपीति शेषः। ननु यदि समाहारो न बुध्यते तदैकत्वस्य कुत्रान्वयः समाह्रियमाणयोरेकत्वाभावादत आह---प्रत्येकमिति। तत्रैकवचनं साधुत्वार्थमित्यपि वदन्ति। ननु पाणिपादमित्यादेः समुदायस्य समाहारबोधकत्वाभावे कथं तस्य समाहारसंज्ञेत्यत आह---समाहार संज्ञेति। तत्रैवेति। तथाच पारिभाषिक्येव सा। अन्वर्थत्वेऽन्यत्रातिप्रसङ्गादिति भावः। ननु तादृशसंज्ञायाः किं प्रयोजनमत आह--अन्यत्रेति। समाहारातिरिक्तद्वन्द्वे इत्यर्थः। तथाच नित्यैकवचनक्लीबलिङ्गत्वादिपदसंस्कारार्थत्वान्न तस्या वैयर्थ्यमिति भावः। पितरौ श्वशुरावित्यादाविति। चैत्रस्य पितरावित्यादौ विरूपैकशेषस्थले इत्यर्थः। लक्षणेति। 
एकस्य चैत्रादेः पितृद्वयासंभवेन तत्र निरूपैकशेषं विना गत्यभावादिति भावः।। विरूपैकशेषत्वेऽपि तत्र लुप्तमात्रादिशब्दस्मरणेनैव शाब्दबोधान्न लक्षणेत्यन्ये। एवमन्यत्रापीति। पुमान््स्त्रियेत्यनेन यत्रैकशेषस्तत्र दम्पतीपूजाप्रकरणे ब्राह्मणावानयेत्यादौ शिवौ नमस्कुर्यादित्यादौ भ्रातरौ पुत्रावित्यत्रापि प्रमाणान्तरेण स्त्रीपरत्वज्ञाने भ्रातृपुत्रौस्वसृदुहितृभ्यामिति विरूपैकशेषाद्् भ्रातृपदे भ्रातृस्वस्रोः पुत्रपदे च पुत्रदुहित्रोर्लक्षणेत्यर्थः। न लक्षणेति। बहुत्वान्वययोग्यानेकोपस्थितेः शक्तित एव संभवादिति भावः। न तत्पुरुष इति। स्वीक्रियत इति शेषः। वेदानधिकारादिति। स्त्रीशूद्रौ नाधीयातामित्यनेन निषेधादिति भावः। याजनासंभव इति। अध्ययनविधिसिद्धज्ञानाभावादिति भावः। तत एवेति। श्रुतिबोधतयाजनानुपपत्त्यैवेत्यर्थः। ननु निषादस्य विद्याकल्पने गोरवमत आह---लाघवेनेति। ननु स्त्रीशूद्रौ नाधीयातामिति श्रुतेरप्रामाण्यापत्तिभिया लाघवमकिंचित्करम््। शूद्रपदस्य निषादेतरशूद्रपरत्वे निषादस्य वेदान्तराध्ययनप्रसङ्गः। अध्ययनपदस्य यागोपयुक्ताध्ययनेतराध्ययनपरत्वे च शूद्रान्तरस्यापि यागोपयुक्ताध्ययनप्रसङ्ग इति चेन्न। विशेषतः प्राप्ताध्ययनेतराध्ययनपरत्वादध्ययनपदस्य। तेन निषादस्य यागोपयुक्ताध्ययनेतराध्ययननिषेधः शूद्रान्तरस्य त्वध्ययनमात्रनिषेधः सिध्यतीति। अदोषत्वादिति। ननु लक्षणाकल्पनेऽपि न दोषः। शक्यसंबन्धरूपलक्षणायाः क्लृप्तत्वात््। नच शाब्दबोधं प्रति लक्षणाज्ञानस्य हेतुत्वकल्पनमधिकमिति वाच्यम्। निषादानां स्थपतिरिति व्युत्पत्त्यानिषादसंबन्ध्यभिन्नस्थपत्यनुभवस्य लौकिकवाक्ये क्लृप्तत्वात् तदनुरोधेन लक्षणाज्ञानहेतुत्वास्य सर्वसिद्धत्वेन वेदेऽधिकस्याकल्पनादिति चेन्न। शक्यसंबन्धरूपलक्षणाज्ञानस्य शक्तिज्ञानं विनाऽसंभवेन शक्तिज्ञानस्य तत्रोभयसिद्धतया भवन्मते वैदिकवाक्यजन्यशाब्दबोधात्् पूर्वं लक्षणाज्ञानव्यक्तिकल्पनागौरवस्य वज्रलेपत्वादिति। उपकुम्भमर्धपिप्पलीत्यादाविति। अत्र कुम्भस्य समीपमित्यस्वपदविग्रहः। अव्ययीभावस्य नित्यसमासत्त्वात््। पूर्वपदार्थप्रधानतयेति। कुम्भपदलक्षितस्य कुम्भसंबन्धिन उपपदार्थसमीपेऽभेदान्वयात्् कुम्भसंबन्ध्यभिन्नसमीपमित्युपपदार्थविशेष्यकोऽन्वयबोध इत्यर्थः। केचित्तु उपपदार्थः सामीप्यं नतु समीपम््। समीपे उपपदलक्षणास्वीकारे तु पदद्बयलक्षणापेक्षया कुम्भपदस्यैव कुम्भसमीपे लक्षणा उपपदं तात्पर्यग्राहकं कुम्भसमीपमिति चान्वयबोध इत्याहुः। अत्र यद्यप्यर्धपिप्पलीति तत्पुरुषे शक्तिनिराकरणं पुनरुक्तं पूर्वं तत्पूरुषे तन्निरासात्् तथापि पूर्वमुत्तरपदार्थप्रधानराजपुरुषादौ तन्निराकरणं पूर्वपदलक्षणया, इह च पूर्वपदार्थप्रधानेऽर्धपिप्पलीत्यादितत्पुरुषे उत्तरपदलक्षणया तन्निराकरणमिति भेदादपौनरुक्त्यमिति ध्येयम््। वैयाकरणमतं दूषयति---इत्थंचेति। पदशक्त्यैवेति। समासघटकीभूतपदशक्तिलक्षणाभ्यामित्यर्थः। आसत्तिर्योग्यताकाङ्क्षेति मूलादासत्तेः स्वरूपसत्या एव कारणत्वं लभ्यते नतु योग्यताज्ञानादिवदासत्तिज्ञानस्य। ज्ञानपदस्य समासघटकत्वेन समासाघटकासत्तिपदार्थोनानन्वयात्् स्वरूपसत्याश्चासत्तेः कारणत्वं न संभवति गिरिर्भुक्तमित्यादौ गिरिपदाग्निमत्पदयोरव्यवधानभ्रमेण शाब्दबोधोदयेन व्यभिचारादतो मूलस्थमासत्तिपदमासत्तिज्ञानपरतया व्याचष्टे---आसत्तिज्ञानमिति। आसत्तियोग्यतेति विसर्गशून्यपाठस्तु ऋजुरेव। ननु संनिधानं तु पदस्यासत्तिरुच्यते इति मूलोक्तस्यासत्तिलक्षणस्य गिरिर्भुक्तमित्यत्रातिव्याप्तिः तत्रापि गिरिपदमुक्तपदयोरव्यवधानसत्त्वादतो व्याचष्टे--यत्पदार्थेति। अपेक्षितः तात्पर्यविषयः। तयोरिति। तयोः पदयोरित्यर्थः। तादृशपदयोरव्यवधानमासत्तिस्तदुपस्थितिः। कारणमित्यर्थः। तथाच गिरिपदार्थभुक्तपदार्थयोरन्वयो न तात्पर्यविषयोऽपितु गिरिपदार्थाग्निमत्पदार्थयोरेवेति तयोरव्यवधानाभावान्नातिव्याप्तिरिति भावः। तेन एतादृशयत्तत्पदगर्भासत्तिनिर्वचनेन। ननु नीलो घटो द्रव्यं पट इत्यत्र नीलपदार्थपटपदार्थयोर्यत्रान्वयो वक्तुस्तात्पर्यविषयो नतु नीलपदार्थघटपदार्थयोस्तत्र नीलपदघटपदयोरासत्तिर्न स्यात््। तत्तदर्थान्वयस्य तात्पर्यविषयत्वाभावात््। अतस्तत्रेष्टापत्तिमाह---नीलो घट इत्यादिना। तर्हि तत्र नीलो घट इति कथं शाब्दबोध इत्यत आह---भ्रमाच्छाब्दबोध इति। तथाच भ्रमाच्छाब्दबोधमात्रं नतु तत्रासत्तिरिति भावः। ननु तत्र यद्यासत्तिभ्रमस्तदा शाब्दबोधो भ्रमात्मकः स्यात्। नचेष्टापत्तिः। घटे नीलस्य सत्त्वेन विषयबाधाभावादासत्तिभ्रमाच्छाब्दप्रमाङ्गीकारे चासत्तिभ्रमाच्छाब्दभ्रम इति प्राचीनगाथाविरोध इत्यत आह---आसत्तिभ्रमादिति। न क्षतिरिति। आसत्तिभ्रमस्य न शाब्दभ्रमप्रयोजकत्वं किंतु योग्यताभ्रमस्य। आसत्तिभ्रमाच्छाब्दभ्रम इति प्राचीनगाथा तु निर्युक्तिकत्वादश्रद्धेयेति भावः। क्वचित्पुस्तके न शाब्दबोध इत्यनन्तरं 
नीलो घट इत्यतः पूर्वं तात्पर्यगर्भा चासत्तिरिति पाठः स च यत इत्यादिपूरणेन यतस्तात्पर्यगर्भा तात्पर्यविषयीभूतान्वयबोधविषयीभूतार्थबोधकपदान्वयरूपा पूर्वनिरुक्तासत्तिरतो न शाब्दबोध इत्यर्थकतया व्याख्येयः। पाठान्तरं काल्पनिकमिति। नचोक्ताया आसत्तेः श्लेकेऽभावाद्विशेषदर्शनेन पदाव्यवधानभ्रमस्यापि तत्राभावाच्छाब्दबोधो न स्यादिति वाच्यम््। श्लोकादौ योजनावाक्यादेवान्वयबोधोपगमात््। नव्यास्तु उक्तासत्तिर्मौनिश्लेके न संभवति। तत्र पदाभावेन पदाव्यवधानासंभवात्् उक्तासत्तिज्ञानविलम्बेन शाब्दबोधविलम्बाभावाच्च किंत्वव्यवधानेन वृत्त्या पदजन्यपदार्थोपस्थितरासत्तिस्तत्राप्यव्यवधानांशो न निवेश्यते। शाब्दबोधं प्रति पदजन्यपदार्थोपस्थितेः कारणतयाऽव्यवधानेनैव तत्संभवात््। तस्माद्वृत्त्या पदजन्यपदार्थोपस्थितिरासत्तिरित्याहुः। नन्वव्यवधानेन पदोपस्थितिः शाब्दबोधे कारणमित्ययुक्तम््। अनेकपदघटितवाक्यस्थलेऽव्यवधानेन पदोपस्थित्यसंभवादित्याशङ्कते---नन्विति। अव्यवधानेनोत्पत्तेरिति। अभेदेऽप्यव्यवधानसंभवादिति भावः। ननु तद्विशेष्यकतत्प्रकारकस्मृतिं प्रति तद्विशेष्यकतत्प्रकारकसंस्कारत्वेन जनकत्वात्् कथं प्रत्येकपदसंस्कारैर्नानापदविशेष्यकस्मरणं भिन्नविषयकत्वादत आह--नानासंनिकर्षैरिति। संभवादिति। तथाच यथा घटचक्षुः--संयोगाभ्यामेकं प्रतयक्षं तथा तत्तत्पदगोचरसंस्कारस्य भिन्नविषयकत्वांशेऽजनकत्वेऽपि तत्ततसंस्कारजन्यस्मरणमेकमेव जायते बाधकाभावादिति भावः। अन्यथा नानासंस्काराणामेकस्मरणजनकत्वाभावे। नानावर्णैरिति। नानावर्णानां प्रत्येकसंस्कारैरित्यर्थः। एकपदस्मरणं नानावर्णगोचरमेकपदस्मरणं। पदस्मरणवदाशुतरविनाशिनीनां क्रमिकाणां पदजन्यपदार्थोपस्थितीनामपि मेलनासंभवात् सर्वत्र शाब्दबोधे पदजन्यपदार्थोपस्थितिः समूहालम्बनात्मिकैव कारणम््। एवंच सर्वत्र युगपदेव सकलपदार्थानां विशेष्ये विशेषणमिति न्यायेनैव शाब्दबोधो नतु विशिष्टस्य वैशिष्टमिति रीत्या, तज्जनकविशेषणतावच्छेदकप्रकारकनिर्णयस्य पूर्वमभावादिति प्राचीनमतं दर्शयति---परंत्वित्यादिना। एकदैवेति। नतु घटमानयेत्यादौ प्रथमं घटीया कर्मतेत्येवं बोधस्तदनन्तरं च घटकर्मकानयनमित्यादिबोध इत्यादिक्रमेणेत्यर्थः। वृद्धा युवान इत्यस्य तदाहुरित्यादिः। अत्र वृद्धयुवशिशुभिः कपोतैश्चिरतरचरसंनिहितकालोक्तानां पदार्थानां साम्यं बोध्यम््। केचिदित्यनेन सूचितमस्त्वरसं प्रकाशयन्् मतान्तरमाह---अपरेत्विति। यद्यदिति। स्वार्थाकाङ्क्षितं स्वार्थयोग्यं यद्यत्सन्निधानं प्रपद्यते 1स्वार्थोपस्थितिविषयो भवति तेनतेनैवान्वितः स्वार्थः पदैः प्रथममनुभाव्यते। अनन्तरं च महावाक्यार्थबोध इत्यर्थः। एवंच पूर्वोक्तसमूहालम्बनात्मकं पदार्थस्मरणं वनापि निर्वाह इति भावः। नच घटमानयेत्यादौ चरमपदार्थस्मृतिकाले घटादिपदार्थस्मृतेर्नाशात्् समूहालम्बनस्मृतिरावश्यकीति वाच्यम््। तत्र घटस्मरणनाशेऽपि घटिया कर्मतेत्याकारकावान्तरशाब्दबोधस्यैव पदजन्यपदार्थोपस्थितित्वेन तेनैव घटकर्मकानयनमित्यादिमहावाक्यार्थबोधनिर्वाहात््। नहि पदजन्यपदार्थस्मृतित्वेन शाब्दबोधं प्रति हेतुत्वमपितु शाब्दबोधसाधारणतादृशोपस्थितत्वेनैवेति। एवंचैतन्मते खण्डवाक्यार्थबोधपूर्वक एव महावाक्यार्थबोधः। अतएव सर्वत्र खण्डवाक्यार्थबोधरूपस्य विशेषणतावच्छेदकप्रकारकनिश्चयस्य पूर्वं सत्त्वाद्विशिष्टस्य वैशिष्टमिति रीत्यैव महावाक्यार्थबोध उत्पद्यत इति। यत्र खण्डवाक्यार्थबोधनाशोत्तरं महावाक्यार्थबोधस्तत्रापि खण्डवाक्यार्थसमानाकारं स्मरणं कल्पयित्वा विशिष्टवैशिष्ट्यबोधनिर्वाह इत्याह---तथैव पदार्थस्मृत्येति। अत्रेदं बोध्यम््। यत्र खण्डवाक्यार्थनुभवस्य नाशात्् समूहलम्बनसमरणमावश्यकम््। एवंच यत्र न विशिष्टवैशिष्ट्यबोधसामग्री तत्र विशेष्ये विशेषणमिति रीत्यैव बोधः, यत्र तत्सामग्री तत्र विशिष्टस्य वैशिष्ट्यमिति रीत्येत्यन्यत्र विस्तरः। अवान्तरवाक्यार्थबोधपूर्वकमहावाक्यार्थबोधेऽवान्तरवाक्यार्थस्मरणमेव कारणम््। नतु समूहालम्बनस्मृतिः। नहि शाब्दबोधे पदजन्यपदार्थोपस्थितिः कारणम््। लाघवेन पदार्थोपस्थितेरेव हेतुत्वात्। अतेव द्वारमित्यादौ न पिधेहीति पदाघ्याहारः किंत्वर्थाध्याहार एवेति प्राभाकरमतं दूषयति---इदंतु बोध्यमित्यादिना। पदजन्येति। पदार्थोपस्थितिमात्रस्य हेतुत्वे प्रत्यक्षादिनोपस्थितस्यापि शाब्दबोधापत्तिरिति भावः। ननु प्रत्यक्षोपस्थितकलशपटादेः शाब्दबोधाभावस्तात्पर्याभावात्तत्सत्त्वे त्विष्टापत्तिरत आह---किंचेति। तेनैवेति। द्वारं कर्मत्वं पिधानं कृतिरिति वाक्यत्् द्वारकर्मकपिधानान्वयबोधानुदयात् द्वारं पिधेहीत्यानुपूर्वीरूपाकाङ्क्षाज्ञानहेतुत्वस्यावश्यं वाच्यतया तादृशाकाङ्क्षाज्ञानार्थं पिधेहीति पदाध्याहार आवश्यक  इति भावः। ननु द्वारकर्मकपिधानानुकूलकृतिबोधे आनुपूर्वीविशेषस्य द्वारपदोत्तराम्पदरूपस्य पिधेहीत्याकारस्य वा ज्ञानं कारणमतो न द्वारं कर्मत्वं पिधानं 
कृतिरित्यस्माच्छाब्दबोधापत्तिः। तथाच द्वारमित्युक्ते पिधेहीति पदस्य नाध्याहारः। नच तादृशानुपूर्व्याः परस्मपरं व्यभिचारः। अव्यवहितोत्तरत्वस्य कार्यतावच्छेदके निवेशात््। नच यत्र द्वारं पिधानं कृतिरिति द्वारकर्मत्वं पिधेहीति चोक्तं तत्रापि द्वारकर्मकपिधानुकूलकृतेः शाब्दबोधापत्तिरिति वाच्यम््। इष्टापत्तेः। प्रत्यक्षानुमानादिनोपस्थितस्यैव निराकाङ्क्षपदेनोपस्थितस्यापि बोधे बाधकाभावादत आह---तथा पुष्पेभ्य इति। स्पृहयतीत्यादीत्यादिना क्रुध्यति द्रुह्यति असूयति ईर्ष्यतीत्यादिपरिग्रहः। चतुर्थ्यनुपपत्तेरिति। कर्मत्वार्थकचतुर्थ्याः स्पृहयतियोग एवानुशासनेन बोधनादिति भावः। अत्रेदं चिन्त्यम््। अस्त्वेवंरीत्या क्वचित्पदाध्याहारस्तावतापि तज्जन्योपस्थितित्वेन न शाब्दबोधहेतुत्वे लाघवेन पदार्थोपस्थितित्वस्यैव जनकतावच्छेदकत्वात््। तथाच द्वारमित्यादौ कथंचिदुपस्थितस्य पिधानादेर्बोधे बाधकाभावादर्थाध्याहारपक्ष एवोचित इति। मूले पदार्थे तत्र पद्वता योग्यता परिकीर्तितेत्यनेन तत्तत्पदार्थे तत्तत्पदार्थवत्त्वं योग्यतेत्युक्तं तच्चायुक्तं अनुयुक्तं च। स्वस्मिन्् स्वाधिकरणकत्वाभावात्् तज्ज्ञानस्य शाब्दबोधे हेतुत्वाभावाच्चेत्यतः प्रथमं तत्पदमेकपदार्थपरं द्वितीयं च तत्पदमपरपदार्थपरमित्यभिप्रायेण व्याचष्टे---एकपदार्थ इति। योग्यताज्ञानस्य शाब्दबोधहेतुत्वे मानमाह---तज्ज्ञानाभावाच्चेति। अपूर्वत्वादिति। सर्वत्र शाब्दबोधात्् पूर्वमनिश्चितत्वादित्यर्थः। क्वचित्संशयस्येति। संशयनिश्चयसाधारणयोग्यताज्ञानत्वेन हेतुत्वादिति भावः। अतएव निश्चयमपि दर्शयति---क्वचिदिति। भूतले घट इति प्रात्यक्षिकनिश्चयोत्तरभाविनि शाब्दबोध इत्यर्थः। नव्यास्त्विति। ननु अयोग्यतानिश्चयस्य प्रतिबन्धकत्वे तदभावत्वेन हेतुत्वं वाच्यम््। तदपेक्षया लाघवेन योग्यताज्ञानहेतुत्वस्यैवोचितत्वादत आह---तदभावनिश्चयस्येति। बाधनिश्चयकालेऽपि लौकिकसंनिकर्षजन्यतद्विशिष्टबुद्धेरुदयादत आह---लौकिकसंनिकर्षाजन्येति। शङ्खो न पीत इति निश्चयेऽपि पित्तादिदोषवशात्् पीतः शङ्ख इति प्रत्यक्षोदयाद्् दोषविशेषाजन्येत्युक्तम््। शुक्तौ नेदं रजतमिति ज्ञानोत्तरं दोषजन्यस्येदं रजतमिति भ्रमस्य वारणाय विशेषेति। पित्तमण्डूकवसाञ्जनादिदोषेत्यर्थः। तद्भानमात्रे तद्विशिष्टबुद्धिमात्रे। सिद्धमिति। तथा चायोग्यताज्ञानस्य शाब्दबोधं प्रति प्रतिबन्धकत्वस्य क्लृप्तत्वात्् तेनैव निर्वाहेऽयोग्यताज्ञानस्यातिरिक्तप्रतिबन्धकत्वं न कल्प्यते इति भावः। ननु यत्र ना2योग्यताज्ञानं तत्र शाब्दबोधापत्तिरित्यत आह---योग्यताज्ञानविलम्बाच्चेति। तथाचेष्टापत्तिरिति भावः। आहुरित्यस्वरसः। तद्बीजं तु यद्विषयकमनुमित्यादिकं न जातं शाब्दबोध एव जातः तद्विशिष्टबुद्धावयोग्यताज्ञानाभावत्वापेक्ष्या लाघवेन योग्यताज्ञानत्वेनै हेतुतासिद्धिः। एवंच यद्विशेषयोरिति व्याप्तिबलाच्छाब्दसामान्ये योगयताज्ञानत्वेन हेतुतासिद्धिर्दुर्वारेति। एवमिच्छाया उत्तेजकत्वानुरोधेनायोग्यताज्ञानप्रतिबन्धकत्वस्य विशेषे पर्यवसानात्् क्लृप्तप्रतिबध्यतावच्छेदकस्यानुमितित्वादेः शाब्दबोधसाधारण्यभावात्् शाब्दबोधे त्वयोग्यत्वनिश्चयस्यातिरिक्तप्रतिबन्धकताकल्पने गौरवात्् लाघवेन योग्यताज्ञानस्यैव हेतुत्वं युक्तमिति। नच योग्यताज्ञानस्य हेतुत्वेऽप्रामाण्यनिश्चयाभावस्तत्र विशेषणं तदपेक्षयाऽप्रामाण्यज्ञानाभावविशिष्टायोग्यतानिश्चयाभावस्य हेतुत्वे लाघवमिति वाच्यम््। योग्यताज्ञानस्य हेतुत्वे तदभाववति तत्प्रकारकमित्येकविधाप्रामाण्यग्रहाभावनिवेशेन लाघवात््। अयोग्यतानिश्चयस्य प्रतिबन्धकत्वे तु तदभावाभाववति तदभावप्रकारकं तद्वत तदभावप्रकारकमिति द्विविधाप्रामाण्यग्रहाभावनिवेशेन प्रतियोगितासंबन्धावच्छिन्नप्रतियोगिताकतदभाववत्यभावे प्रतियोगितासंबन्देन तत्प्रकारकमित्यप्रामाण्यग्रहाभावनिवेशेन च गौरवाद्बाधनिश्चयस्येव तदभावव्याप्यतदभावाच्छेदकनिश्चययोः प्रतिबन्धकत्वेनातिगौरवाच्चेति। एवं योग्यताज्ञानस्य शाब्दबोधाजनकत्वे शाब्दसामग्रीकाले योग्यताज्ञानाभावविशिष्टात्ममानसवारणाय तत्र शाब्दसामग्र्याः प्रतिबन्धकत्वं कल्पनीयमिति गौरवम््। योग्यताज्ञानस्य शाब्दबोधजनकत्वे तु तत्र योग्यताज्ञानाभावरूपविषयाभावादेव न तादृशमानसमिति तत्र शाब्दसामग्रीप्रतिबन्धकत्वं न कल्प्यते इति लाघवमित्याद्यवसेयम्।। 82।। 83।। तने पदेन सह तस्येति। तत्पदविशिष्टत्वं तत्पदस्येत्यर्थः। घटमानयेत्यत्र घटपदं विना अम्पदस्यान्वयाननुभावकत्वात्् घटपदविशिष्टत्वमम्पदे आकाङ्क्षा। घटः कर्मत्वमित्यादौ कर्मत्वपदे घटपदवत्त्वं तु नाकाङ्क्षा, कर्मत्वपदे घटीया कर्मतेति शाब्दबोधाननुभावकत्वस्य घटपदविरहाप्रयुक्तत्वात््। अत्र चाननुभावकत्वं तादृशपदपरिचायकं नत्वाकाङ्क्षास्वरूपान्तर्गतम््। यद्वा अननुभावकत्वमप्याकाङ्क्षास्वरूपान्तर्गतम््। शाब्दबोधे तस्य स्वरूपत एवोपयोगः। तेन जनितान्वयबोधकाद्वाक्यान्न 
पुनरन्वयबोधापत्तिः। एकपदेऽपरपदवत्त्वांशश्च ज्ञात एवोपयुज्यते। तेन क्रियापदेन। तस्य कारकपदस्य। अत्र चैकपदेऽपरपदवत्त्वमपरपदाव्यवहितोत्तरत्वम््। तत्र चाऽव्यवधानांशस्यासत्त्यैव लाभः। आसत्तेः पदाव्यवधानरूपतायाः पूर्वमुपवर्णितत्वात््। उत्तरत्वं च क्रियाकारकपदयोर्नापेक्षितम््। चैत्रः पचति चैत्र इति वाक्यद्वयादप्यन्वयबोधादतः क्रियाकारकपदयोराकाङ्क्षा नास्त्येव। किंतु प्रकृतिप्रत्यययोरेव। तत्राप्यव्यवधानांशस्यासत्त्या लाभात्् प्रत्यये प्रकृत्युत्तरत्वरूपाकाङ्क्षाज्ञानं कारणमित्याह---वस्तुतस्त्वित्यादिना। नन्वयमेति पुत्रो राज्ञ इत्यादावजनितान्वयबोधदशायां राजपदस्य पुत्रपदेनेव पुरुषपदेनाप्याकाङ्क्षासत्त्वाद्राज्ञः पुरुष इत्यन्वयबोधः स्यादत आह---अयमेतीति। तथाच राजपदपुरुषपदयोराकाङ्क्षायाः सत्त्वेऽपि तात्पर्याभावान्न तथान्वयबोध इति भावः। स्यादेवेति। भवत्येवेत्यर्थः। ननु पुरुषेण पुत्रेण च राजपदस्य तात्पर्यज्ञानेऽपि पुत्रपदराजपदयोरेव यत्रैकवाक्यतानिश्चयः पुरुषपदराजपदयोरेकवाक्यत्वाभावनिश्चयश्च तत्र पुरुषपदेन सह निरुक्ताकाङ्क्षायाः सत्त्वाद्राज्ञः पुरुष इति बोधापत्तिरिति चेन्न। यत्पदं विनेत्यस्य समभिव्याहृतयत्पदं विनेत्यर्थकतया समभिव्याहारस्याप्याकाङ्क्षाशरीरे प्रवेशात्् समभिव्याहाराश्चेदंपदमेतत्पदेन सहान्वयं बोधयत्विति पदतात्पर्यं प्रकृते च तद्भानाभावात्तद्धटिताकाङ्क्षाज्ञानाभाव इति। समभिव्यहारस्य नाकाङ्क्षाशरीरे प्रवेशः किंतु स्वातन्त्र्येण तद्भानं शाब्दबोधे कारणमित्यन्ये। नव्यास्तु अर्थतात्पर्यज्ञानस्य राजपदं पुरुषविषयकराजसंसर्गकप्रतीतिच्छयोच्चरितमित्याकारकज्ञानत्वादिना हेतुत्वादेवातिपरसङ्गाभावे समभिव्याहारज्ञानस्य हेतुत्वे मानाभावः। निरुक्ततात्पर्यनिश्चये पूर्वोक्तसमभिव्याहारस्य पदतात्पर्यरूपस्य संशये व्यतिरेकनिश्चये वा भवत्येव शाब्दबोध इत्याहुरित्यन्यत्र विस्तरः। इदंतु बोध्यम््। आकाङ्क्षालक्षणे तत्पदं तत्पदज्ञानपरं मौनिश्लेकानुरोधादत एवाध्याहृतपदेनाप्याकाङ्क्षानिर्वाहः। अध्याहारश्चाश्रुतपदानामनुसन्धानम््। अतेव सर्वापेक्षया जघन्यत्वं तस्य। यतः स्वस्थानस्थितस्य पुनरनुसन्धानमावृत्तिः, नेदीयस्थानान्तरस्थितस्यानुसन्धानमनुषङ्गः, दवीयस्थानान्तरस्थितस्यानुसंधानमनुवृत्तिः। इयं च सिंहाबलोकितमण्डूकप्लुतिगङ्गास्रोतोवन्त्रिधेति। निराकाङ्क्षत्वज्ञानस्य प्रतिबन्धकत्वं न त्वाकाङ्क्षाज्ञानस्य हेतुत्वमिति तु न सत््। तथा सत्याकाङ्क्षाभावतद्व्याप्यतदवच्छेदकधर्मज्ञानानां प्रतिबन्धकत्वे गौरवादित्यलम््। इत्याकाङ्क्षा।। वक्तुरिच्छेतीति। घटमानयेत्यादौ कर्मत्वविशेष्यकाधेयतासंसर्गकघटप्रकारकप्रतीतीच्छावक्तुस्तात्पर्यं तादृशेच्छयोच्चरितमिदं वाक्यमित्याकारकं श्रोतुस्तात्पर्यज्ञानं शाब्दबोधे कारणमित्यर्थः। तत्र युक्तिमाह---सैन्धवेति। आदिना श्वेतो धावतीत्यादिपरिग्रहः. तत्र कदाटित्् श्वेतगुणविशिष्टस्य, कदाचित्् कुक्कुरादेर्बोधस्य तात्पर्यज्ञाननियम्यत्वात््। क्वचिल्लवणस्येति। क्वचित्तदुभयोरित्यपि बोध्यम््। इति न स्यादिति। इति नियमो न स्यादित्यर्थः। इदमुपलक्षणम््। तात्पर्यसंशये व्यतिरेकनिश्चये वा शाब्दबोधानुदयाच्छाब्दबोधे तात्पर्यज्ञानं कारणं 'यत्संशय' इति व्याप्तेरित्यपि बोध्यम््। प्रकारणेति। आदिना संयोगवियोगसाहचर्यादीनां परिग्रहः। प्रकरणादीनां क्लृप्तनियतपूर्ववर्तिताकत्वेनानन्यथासिद्धित्वमात्रकल्पने लाघवादिति भावः। अननुगमादिति। तथाच परस्परजन्यशाब्दबोधे परस्परव्यभिचारेण न हेतुत्वसंभव इति भावः। इत्थंचेति। शाब्दबोधत्वावच्छिन्नं प्रति तात्परयज्ञानस्य हेतुत्वे चेत्यर्थः। एवमग्रेपि। प्रलयस्य कार्यद्रव्यानधिकरणकार्याधिकरणकालविशेषात्मकखण्डप्रलस्य। आगमेष्विति। "नाहो न रात्रिर्न नभो न भूमिर्नासीत्तमो ज्योतिरभून्न चान्य"दित्याद्यागमेष्वित्यर्थः। शुकवाक्येऽपि संवादिशुकवाक्यजन्यबोधेऽपि। शिक्षयितुरेवेति। ईश्वरेच्छाया विसंवादित्वाभावदिति भावः। अन्येत्विति। क्वचिदित्यस्य विवरणं नानार्थादाविति। गृहीतनानार्थवृत्तिकादावित्यर्थः। तेन गृहीतनानार्थशक्तिकसय गृहीतनानार्थलक्षमकस्य गृहीतविभिन्नार्थशक्तिलक्षणाकस्य च संग्रहः। आदिना एकार्थगृहीतलक्षणाकस्य संग्रहः। मीमांसा लाघवज्ञानात्मकस्तर्कः। परिशोधितेति। सहकृतेत्यर्थः। तर्कोऽनुमानम््। आहुरित्यस्वरसोद्भावनं तद्बीजं तु गृहीतनानार्थवृत्तिकपदजन्यानुभवत्वापेक्षया लाघवेन पदजन्यानुभवत्वस्यैव तात्पर्यज्ञानजन्यतावच्छेदकत्वमुचितमित्यन्यत्राधिकमनुसन्धेयम््।। 84।।
	इति श्रीभारद्वाजकुलाम्बुधिपूर्णचन्द्रबालकृष्णभट्टात्मजमहादेवभट्टारब्धे तत्पुत्रदिनकरभट्टपरपूरिते मुक्तावलीप्रकाशे शब्दखण्डं समाप्तम्।। 4।।
------शब्दखण्डं समाप्तम््।। 

	सुगमतयेति। सुगमस्य स्वयमप्यूहितुं शक्यतया दुरूह एवादौ सुधियां जिज्ञासोदयादिति भावः। तथा चावसरसङ्गत्याऽनुभवानन्तरं स्मरणनिरूपणमिति भावः. तत्र हि स्मरणे हि। स्मरणं न स्यादिति। अनुभवस्य नष्टत्वादिति भावः। ननु अनुभवस्य व्यापारद्वारा कारणत्वं तच्च कार्याव्यवहितपूर्वक्षणवृत्तिस्वस्वव्यापारान्यतरकत्वं तच्चानुभवनाशेऽपि तज्जन्यसंस्कारस्य सत्त्वान्निराबाधमत आह--समानपरकारकेति। विनष्टत्वादिति। तथाच तादृशमपि कारणत्वमनुभवे न संभवतीति भावः। तेनैव संस्कारनाशकेन समानप्रकारकस्मरणेनैव। संस्कारान्तरद्वारेति। स्मरणस्य तृतीयक्षणे नाशेन स्वरूपतो हेतुत्वासंभवादिति भावः। फलस्य प्रत्येकविषयकक्रमिकस्मरणरूपस्य। संस्कारनाशकत्वाभावादिति। समानप्रकारकत्वाभावादिति भावः। कालस्य रोगस्य वेति। अन्यथा उक्तसमूहालम्बनसंस्कारस्यानाशप्रसङ्गादिति भावः। नचेष्टापत्तिः। जन्यभावत्वेन विनाशित्वनियमात््। ननु कालादेः कालत्वादिना नाशकत्वे संस्कारमात्रस्य क्षणिकत्वापत्तिस्तद्व्यक्तित्वेन तथात्वे गौरवमत आह---चरमफलस्य वेति। चरमफले वैजात्यं कल्पयित्वा तेन रूपेम नाशकत्वं वाच्यमिति भावः। न क्रमिकेति। न स्मरणोत्तरस्मरणमित्यर्थः। दार्ढ्यपदार्थत्वादिति। तथाच पुनः पुनः स्मरान्न दृढतरसंस्कारोत्पत्तिः किंतु विद्यमानसंस्कारस्यैव पुनः पुनः स्मरणेन झटित्युद्बोधकसमवधानं जायते उद्बुद्धाच्च तस्मात्् स्मरणान्तरमिति भावः। व्यभिचारसंशय इति अनुभवत्वेन हेतुत्वे व्यभिचारसंशय इत्यर्थः। तथाच न विशेषधर्मेण व्यभिचाराज्ञानमिति भावः। व्यभिचारसंशयाभावादिति सकृदनुभूतस्थले संस्कारनाशकचरमस्मृतेसतदनीमभावेन संस्कारनाशाभावादनुभवत्वेन हेतुत्वेऽपि न व्यभिटचारसंदेह इति भावः। यद्यप्यनन्तसंस्कारतन्नाशकल्पनागौरवस्य फलमुखत्वेन न दोषत्वम्् अन्यथा विशिष्टज्ञानकल्पनागौरवभियानुमितिं प्रति विशिष्टज्ञानत्वेन हेतुताविलयप्रसङ्गात्् तथापि ज्ञानत्वेन हेतुत्वे उपेक्षात्मकत्तत्स्मृतिव्यक्तिभेदस्य कारणतावच्छेदककोटिनिवेशेन गौरवमनुभवत्वेन स्मृतिहेतुत्वे तु तत्तत्स्मृतिव्यक्तिभेदानिवेशे लाघवमिति लाघवज्ञानरूपोत्तेजकसत्त्वाद्व्यभिचारशङ्काऽकिंचित्करीत्यत्र तात्पर्यम््। इति स्मरणनिरूपणम्।। 5।।
---------स्मरणनिरूपणम् 

	जन्यसाक्षात्कारत्वादति। ईश्वरीयसाक्षात्कारे व्यभिचारवारणाय जन्येति। नन्वतिलाघवात्त्वगिन्द्रियस्य प्राणस्य वा करणत्वमस्त्वत आह--एवमिति। असमवायिकारणसंयोगाश्रयतयेति। भावकार्यस्य सासमवायिकारणकत्वनियमादिति भावः। तन्मनसो विभुत्वे चेति। तदसंनिधानं मनसो निभुत्वे न संभवतीत्यर्थः। तथा सतीति। दृष्टसामग्रीसत्त्वेऽप्यदृष्टविलम्बात्कार्यविलम्बाङ्गीकार इत्यर्थः। चक्षुरादीनामपीति। चाक्षुषतद्विरहयोरदृष्टतद्विरहभ्यामुपपत्तेरिति भावः। भ्रान्तत्वादिति । अव्यवहितकालोतपत्तिकत्वस्य दोषत्वादिति भावः। उभयोपपत्तिरति। मनसः संकोचे एकेन्द्रियमात्रसंबन्धादेकमेव ज्ञानं विकासे तु नानेन्द्रियैर्मनसः संबन्धाद्युगपन्नानाज्ञानानामुपपत्तिरिति भावः। यद्यपि नानेन्द्रियैर्मनःसंनिकर्षकाले चाक्षुषाद्युत्पत्तिकाले रासनाद्यनुत्पादस्य रासनादिकं प्रति चाक्षुषसामग्र्याः प्रतिबन्धकत्वेनैवोपपत्तेर्मनसो विभुत्वेऽपि बाधकाभावस्तथापि तथा प्रतिबन्धकत्वे गौरवमित्यभिप्रायः। नच त्वङ्भनोयोगस्य ज्ञानमात्रहेतुत्वाच्चाक्षुषसामग्रीकाले स्पार्शनसामग्र्या नियमतः सत्त्वातस्पार्शनापत्तिर्मनसोऽणुत्वपक्षेऽपि दुर्वारैवेति वाच्यम््। अनन्यगत्या स्पार्शनं प्रति चाक्षुषादिसामग्र्याः प्रतिबन्धकत्वस्वीकारादेवमपि रासनादिप्रत्यक्षे चाक्षुषादिसामग्रीप्रतिबन्धकत्वाकल्पनप्रयुक्तलाघवस्याणुत्वपक्षे निष्प्रत्यूहत्वात््। यद्वा ज्ञानसामान्यं प्रति त्वङ्भनःसंयोगस्याहेतुत्वमित्यभिप्रायः। अतएव यदसंबन्धात्त्वगादिभिः परैर्ज्ञानं नोत्पाद्यते इति उक्तं प्राक््। यथाच त्वङ्भनोयोगस्य ज्ञानसामान्यं प्रत्यजनकत्वेऽपि सुषुप्तौ ज्ञानानुत्पादनिर्वाहस्तथोपपादितमधस्तात््। एवं मनसो विभुत्वे आत्ममनःसंयोगानुपपत्तिरात्ममनसोः कर्माभावेन कर्मजन्यसंयोगस्य विभुत्ववादिमतेऽसंभवादजन्यसंयोगे मानाभावात््। यदपि भौतिका एव परमाणवो मनांसि अनन्तधर्मिणामतिरिक्तायाश्च जातेः कल्पनामपेक्ष्य क्लृप्तानामेव धर्मिणां ताद्रूप्येण हेतुत्वस्य युक्तत्वात् नियमस्त्वदृष्टोपग्रहादिति नव्यैरुक्तं तदपि न। यत्संयोगव्यतिरेकात्
------मनो निरूपणम

सुषुप्तिकाले कार्यानुत्पादस्तस्य मनसोऽवश्यमङ्गीकरणीयत्वात््। नच कालविशेषस्य प्रतिबन्धकत्वादेव सुषुप्तिकाले कार्यानुत्पाद इति वाच्यम््। अनन्तानां कालविशेषाणां प्रतिबन्धकत्वे गौरवात््। नचोदासीनमनःसंयोगस्य सुषुप्तिप्राक्काले सत्वादापत्तिस्तदवस्थैवेत्यदृष्टविशेषाकृष्टं मन एव ज्ञानादिहेतुत्वेन वक्तव्यं तदपेक्षया 
चादृष्टविशेषाकृष्टभौतिकपरमाणूनामेव तद्धेतुत्वमुचितमिति वाच्यम््। तस्य भौतिकत्वे पृथिवीत्वं जलत्वादिकं वेतयत्र विनिगमकाभावादुभयकल्पने च जातिसाङ्कर्यं तदेतदभिप्रेत्योक्तं---संक्षेप इति।। इति द्रव्यपदार्थव्याख्यानम््।। 85।।
	अवसरसङ्गतिमभिप्रेत्याह--द्रव्यं निरूप्येति। तस्मिन्निरूपिते प्रतिबन्धकीभूतजिज्ञासानिवृत्तेरिति भावः। इति चेदिदमिति पाठः। ननु रूपत्वस्य सत्ताया वा गुणविष्ठकारणतावच्छेदकत्वं स्यादित्याशङ्क्याह--नहीति। रूपत्वादीत्यादिना रसत्वादिपरिग्रहः। यद्यपि गुणत्वजातौ प्रत्यक्षमेव प्रमाणं रूपादिषु संयुक्तसमवेतसमवायेन गुणत्वप्रत्यक्षसंभवात्तथाप्यतीन्द्रियरूपादौ तत्प्रत्यक्षासंभवेन तत्साधारण्यं गुणत्वस्य न घटत इत्यनुमानं प्रदर्शितम््। नच रूपत्वादिना साङ्कर्यभियातीन्द्रियरूपादौ गुणत्वसिद्धिः गुरुत्वादौतु धर्मिग्राहकमानेन तत्सिद्धिरित्यनुमानप्रदर्शनं व्यर्थमिति वाच्यम््। रूपादावप्यापामरसाधारणगुण इति प्रत्यक्षस्याप्रसिद्धेः। इदमत्र बोध्यम््। सकलगुणसाधारणी एका कारणता नास्त्येवेति कथं तदवच्छेदकतया गुणत्वजातिसिधिः। नच चतुर्विशतिगुणेषु प्रत्येकं याः कारणतास्तासामेव पक्षतया तादृशसकलकारणतावच्छेदकतया गुणत्वजातिसिद्धिरिति वाच्यम््। तथा सति द्रव्यकर्मरूपभिन्नसामान्यवति या कारणता सा किंचिद्धर्मावच्छिन्नेत्यनुमानेन रूपभिन्नत्रयोर्विशतिगणसाधारणवैजात्यास्यापि सिद्धिप्रसङ्गात््। पारिमाण्डल्यस्य क्वाप्यकारणतया गुणत्वस्याप्यतिप्रसक्ततयानवच्छेदकत्वाच्चेत्यन्यत्र विस्तरः। कर्मादावतिव्याप्तेरिति। आदिना सामान्यपरिग्रहः। लक्ष्ये लक्षणसत्त्वं प्रतिपादयति---भवति हीति। द्रव्यत्वव्यापकतावच्छेदकेत्यस्य फलमाह---द्रव्यत्वमिति। जातिपदस्य कृत्यमाह---द्रव्यत्वत्वमिति। सत्तारूपजातिमादाय द्रव्यादावतव्याप्तिवारणाय---सत्ताभिन्नेति। तथापि सामान्यवत्त्वे सतीति। सत्यन्तयोर्विशेष्यस्य च फलमाह---जात्यादीनामिति। तत्र तेषु। गगनादावतिव्याप्तेरिति। आदिना कालादिपरिग्रहः। यथाश्रुते चैतत््। सामान्यवत्त्वे सति कर्मान्यत्वे च सति कर्मवदवृत्तिपदार्थविभाजकोपाधिमत्त्वेऽतिव्याप्तेरभावात््। वेगेन स्थितिस्थापकोऽप्युपलक्षणीय इति पाठः। वेगपदस्य भावनान्यसंस्कारपरत्वादिति भावः। इदमुपलक्षणम््। वेगाश्चेत्यत्र चकारेणानुक्तसमुच्चायकेन गुरुत्वस्यापि संग्रहात््। ननु मूर्तगुणत्वं मूर्तवृत्तिगुणत्वं तच्च संख्यादावतिव्याप्तमत आह--अमूर्तेष्विति। तथा चामूर्तावृत्तिगुणत्वं प्रदर्शितगुणानां साधर्म्यमित्यर्थः। नचैतदपि मूर्तमात्रवृत्तिसंख्यायामतिव्याप्तमिति वाच्यम््। अमूर्तगुणवृत्तिसंस्कारत्वान्यगुणत्वव्याप्यजातिशून्यगुणत्वस्य मूर्तत्वव्याप्यतावच्छेदकगुणवृत्तिजातिमत्त्वस्य वा विवक्षितत्वात््। अत्र चाद्ये शून्यान्तेन संख्यादेर्बुद्ध्यादेश्च व्युदासः। वेगस्थितिस्थापकोपसंग्रहाय संस्कारत्वान्येति। द्वितीयऽवच्छेदकान्तेन संख्यात्वादेर्वृत्तित्वान्तेन कर्मतावादेर्व्युदासः। मूले एतेऽमूर्तगुणा इत्यत्राकारप्रश्लेषो बोध्यः। ननु धर्मेत्यादिमूलेनैतेषाममूर्तवृत्तिगुणत्वं साधर्म्यमुक्तम्् तत्संख्यादावतिव्याप्तमत आह---मूर्तेष्विति। मूर्तावृत्तिगुणत्वमेव तेषां साधर्म्यमित्यर्थः। नच तथाप्यमूर्तमात्रवृत्तिसंख्यादावतिव्याप्तिरिति वाच्यम््। मूर्तगुणवृत्तिसंस्कारत्वान्यगुणत्वव्याप्यजातिशून्यगुणत्वस्य मूर्तत्वाभावव्याप्यतावच्छेदकपरिमाणावृत्तिजातिमत्त्वस्य मूर्तत्वाभावव्याप्यतावच्छेदकपरिमाणावृत्तिजातिमत्त्वस्य वा विवक्षितत्वात््। आद्ये शून्यान्तेन संख्यादिरूपादिव्युदासः। सत्तामादायासंभववारणाय गुणत्वव्याप्येति। कर्मण्यतिव्याप्तिवारणाय विशेष्यीभूतगुणत्वस्य निवेशः। द्वितीये परममहत्त्वत्वजातिमादायातिव्याप्तिवारणाय परिमाणावृत्तीति। ननूभयेषां गुणा इति मूलेन संख्यादिपञ्चानामुभयवृत्तिगुणत्वं साधर्म्यमुक्तम्् तच्च रूपादावतिव्याप्तमत उभयपदं मूर्तामूर्तपरतया व्याचष्टे---मूर्तामूर्तेति। नच मूर्तमात्रवृत्तिसंख्यादावव्याप्तमिति वाच्यमम््। कालवृत्तिवृत्तिगुणत्वव्याप्यजातिमत्त्वस्य द्रव्यत्वसमव्यापकतावच्छेदकजातिमत्त्वस्य वा विवक्षितत्वात््।। 86।। 87।। 88।। नन्वनेकाश्रितत्वं संयोगादावव्याप्तमनेकपदस्य बहुत्वविशिष्टे शक्तत्वादत आह---संयोगेति। तथा चैकत्वभिन्नसंख्याविशिष्टवाचकत्वमनेकपदस्येति न तत्राव्याप्तिरति भावः। स्वाश्रयप्रतयोगिकान्योन्याभावसमानाधिकरणगुणत्वस्य विवक्षितत्वान्न तत्राव्याप्तिरित्यपि केचित््।। 89।। एकैकवृत्तय इति मूलस्य स्वसमानाधिकरणान्योन्याभावप्रतियोगितानवच्छेदकैकत्वाका इत्यर्थः। यद्वा स्वाश्रयान्योन्याभावव्यापकात्यन्ताभावप्रतियोगिन इत्यर्थः। स्वार्थे ठगिति। विनयादिभ्यः स्वार्थे ठग्विधानाद्विशेषशब्दस्य तदन्तर्गतत्वाद्विनयादेराकृतिगणत्वादिति भावः। विशेषगुणा इत्यर्थ इति। विशेषगुणत्वं च 
भावनान्यो यो वायुवृत्तिवृत्तिस्पर्शावृत्तिधर्मसमवायी तदन्यत्वे सति गुरुत्वनैमित्तिकद्रवत्वान्यगुणत्वम््। अत्र जात्यादावतिव्याप्तिवारणाय विशेष्यम््। गुरुत्वनैमित्तिकद्रवत्वयोर्वारणाय गुरुत्वेत्यादि। सांसिद्धिकद्रवत्वसंग्रहायान्येति। संयोगादिवारणाय सत्यन्तम््। भावनानामव्याप्तिवारणायाद्यमन्यान्तं सत्यन्तघटकसमवायिविशेषणम््। सत्तादिकमादायासंभववारणाय स्पर्शसंग्रहाय च स्पर्शावृत्तीति।। संख्या  आदिर्यस्याऽपरत्वमन्ते यस्येति व्युत्पत्त्या परिमाणपरत्वयोरेव ग्रहणमिति भ्रमवारणायादिपदग्राह्यगुणान्् विशिष्य दर्शयति---संख्यापरिमाणेत्यादिना। गुरुत्ववेगावित्यत्र मूले वेगपदं भावनातिरिक्तसंस्कारपरं तेन स्थितिस्थापकस्यापि परिग्रहः। मूले सामान्यगुणा इति। तत्त्वं च रूपस्पर्शान्यत्वे सति द्रव्यविभाजकोपाधिव्याप्यतावच्छेदकसंयोगविभागवेगद्रवत्वावृत्तिजातिशून्यगुणत्वं द्रव्यविभाजकतावच्छेदकं पृथिवीत्वादि तद्व्याप्यतावच्छेदकं च गन्धत्वादि तच्छून्यत्वस्य संख्यादौ सत्वाल्लक्षणसमन्वयः। अत्र जलीयशुक्लरूपे वायोरनुष्णाशीतस्पर्शे च पृथिव्यादिशुक्लरूपस्प1र्शव्यावृत्तजातिविशेषे मानाभावाच्छुक्लरूपानुष्णा 
-------गुण निरूपणमू
शीतस्पर्शयोरतिव्याप्तिवारणाय सत्यन्तम््। शब्दविशेषजनकतावच्छेदकजात्यवच्छिन्नकठिनावयवद्वयविभागे तेजोवेगातिशयेऽत्यन्ताग्निसंयोगनाश्यतावच्छेदकवैजात्यावच्छिन्नघृतादिवृत्तिद्रवत्वे चाव्याप्तिवारणायावृत्त्यन्तं जातिविशेषणम््। कर्मादौ तद्वरणाय विशेष्यम््। पृथिवीतवादिव्याप्यतावच्छेदकतत्ततसंख्यात्वादिशून्यत्वस्य तत्तत्संख्यायामभावादव्याप्तिवारणाय जातिपदम््। द्रव्यविभाजकतावच्छेदकरूपोपाधेश्च व्यापकत्वं तत्तद्व्यक्तित्वेन विवक्षितं नतु तादृशोपाधित्वेन अन्यथा संख्यात्वादेरपि तादृशजातित्वादसंभवापत्तेरिति। संख्यादिरपरत्वान्तो द्रवत्वं स्नेह एव चेत्यत्र मूले स्नेहपदं वेगस्याप्युपलक्षकम््। स्थितिस्थापकस्य त्वतीन्द्रियत्वं वक्ष्यते। ननु द्वीन्द्रियग्राह्यत्वं रूपादावतिव्याप्तिं तेषां मनसापि ग्रहणात्् ब्राह्येन्द्रियद्वयग्राह्यत्वमपि तत्रैवातिव्याप्तम्् रूपादीनां चक्षुर्द्वयादिना ग्रहणादतीन्द्रियसंख्यादावव्याप्तं च तत्रेन्द्रियग्राह्यत्वस्यैवाभावादत आह---चक्षुषा त्वचापीति। चक्षुस्त्वगुभयग्रहणयोग्यत्वं तदर्थः। चक्षुस्त्वगुभयग्राह्यभावनावृत्त्यन्यधर्मसमवायिगुणत्वमिति तु निष्कर्षः। संस्कारत्वादिकमादाय भावनायामतिव्याप्तिवारणाय भावनावृत्त्यन्येति। कर्मादौ तद्वारणाय गुणत्वस्य निवेशः। ननु बाह्यैकैकेन्द्रियग्राह्यत्वं संख्यादावतिव्याप्तं तेषामुभयग्राह्यत्वेऽप्येकग्राह्यत्वानपायादव्याप्तं चातीन्दियरूपादौ तेषाभिन्द्रियग्राहयत्वस्यैवाभावादत आह---रूपादीनामिति। चक्षुरादीति। चक्षुरादिनैवेत्यर्थः। तथाचैकैकमात्रग्राहयत्वस्य विवक्षितत्वात्् संख्यादौ नातिव्याप्तिः। ग्राह्यत्वात्् ग्रहणयोग्यत्वात््। तेन नातीन्द्वियरूपादावव्याप्तिः। तथाच चक्षुस्त्वगुभयाग्राह्यबहिरिन्द्रियग्राह्यगुणसमवेतजतिमत्त्वमेतेषां लक्षणमिति भावः। नच त्रसरेणुनिष्ठापकर्षस्य चक्षुरिन्द्रियेणैव ग्रहणात्् तत्रातिव्याप्तिरिति त्रसरेणुनिष्ठापकर्षस्य चक्षुरिन्द्रियेणैव ग्रहणआत्् तत्रातिव्याप्तिरिति वाच्यम््। परिमाणान्यत्वेनापि गुणस्य विशेषणीयत्वात््। मूले गुरुत्वादृष्टभावना इत्यत्र भावनापदं वेगभिन्नसंस्करपरं तेन स्थितिस्थापकस्यापि संग्रहः। नचातीन्द्रियत्वमिन्द्रियजन्यप्रत्यक्षाविषयत्वं यदि तदा गुरुत्वादावसंभवस्तेषामलौकिकप्रत्यक्षविषयत्वात््। लौकिकप्रत्यक्षाविषयत्वविवक्षणे चातीन्द्रियरूपादावतिव्याप्तिरति वाच्यम््। लौकिकसाक्षात्कारविषयगुणत्वन्यूनवृत्तिसंस्कारत्वान्यधर्मसमवाय्यन्यगुणत्वस्य विवक्षितत्वात्् सत्तादिकमादायासंभववारणाय गुणत्वन्यूनवृत्तीति। भावनास्थितिस्थापकयोरव्याप्तिवारणाय संस्कारत्वान्येति। जात्यादावतिव्याप्तिवारणाय गुणपदम््। मूलेऽकारणगुणोत्पन्ना इत्यत्र न कारणमकारणं तस्य गुणा इति भ्रमनिराकरणायाह मुक्तावल्यां कारणगुणेनेति। समवायिकारणसमवेतगुणेनेत्यर्थ-। अत्र कारणत्वमविवक्षितं समवायित्वमात्रं बोध्यम््। न तादृशा इति तथा च कारणगुणैरुत्पन्नाः कारणगुणोत्पन्नाः न कारणगुणोत्पन्ना अकारणगुणोत्पन्ना इति विग्रहेण स्वश्रयसमवायिसमवेतगुणजन्यत्वं कारणगुणोत्पन्नत्वं तादृशगुणाजन्यत्वमकारणगुणपूर्वकत्वमिति भावः। यद्यपीदं नित्यरूपे जन्येऽपि च पाकजादौ अवयवावयविनोर्द्वित्वद्विपृथक्त्वातिरिक्तद्वित्वपृथक्त्वादौ कर्मजन्यसंयोगविभागेषु पाकजद्रवत्वे जातिव्याप्तं तथाप्यकारणगुणोत्पन्नमात्रवृत्तिगुणत्वसाक्षाद्व्याप्यजातिमत्त्वं विवक्षितमित्यदोषः। अकारणगुणोत्पन्नमात्रवृत्तित्वं च निरुक्तकारणगुणोत्पन्नावृत्तित्वम््। रूपनिष्ठपाकजन्यतावच्छेदकवैजात्यं 
संयोगविभागवेगनिष्ठकर्मजन्यतावच्छेदकवैजात्यमणुपरिमाणनिष्ठवैजात्यं परममहत्त्वत्वं चादायातिव्याप्तिवारणाय गुणत्वसाक्षाद्व्याप्येति। संस्कारत्वान्यगुणत्वव्याप्याव्याप्यत्वे सति गुणत्वव्याप्यत्वं तदर्थः। अन्यथा भावनात्वस्य गुणत्वसाक्षाद्व्याप्यत्वाभावाद्भावनायामव्याप्तिप्रसङ्गात््। इत्थमपि परत्वापरत्वयोरततिव्याप्तिरवशिष्यते सापि परत्वापरत्वावृत्तित्वेन जातेर्विशेषणीयत्वान्निरसनीयेति ध्येयम््।। 90।। 91।। 92।। 93।। 94।। मूले स्युः कारणगुणोद्भवा इति कारणगुणोत्पन्नत्वं च न पूर्वोक्तं स्वाश्रयसमवायिसमवेतगुणजन्यत्वं हस्तपुस्तकसंयोगविभागादिजन्यकायपुस्तकसंयोगविभागादावतिव्याप्तेः। नच स्वाश्रयसमवायिमात्रसमवेतगुणजन्यत्वं तत्् हस्तपुस्तकसंयोगादिश्च न स्वाश्रयसमवायिमात्रसमवेत इति वाच्यम््। तथाप्यवयवावयविनोरेकत्वाभ्यां जनितेऽवयवावयविद्वित्वादावतिव्याप्तेः तथापि स्वाश्रयसमवायिमात्रसमवेतस्वसजातीयगुणजन्यत्वं तत्् अवयवैकत्वादेरवयवावयविद्वित्वसजातीयत्वाभावेन तद्दोषतादस्थ्यं गुणत्वव्याप्यव्याप्यजात्या साजात्यस्य विवक्षितत्वात््। अवयवावयविरूपादीनां नीलत्वादिना साजात्यसत्त्वान्नासंभवः। ननु तथापि नित्यरूपे संख्याप्रचयजन्यपरिमाणे कर्मजवेगे चाव्याप्तिरिति चेन्न। स्वाश्रयसमवायिमात्रसमवेतस्वसजातीयगुणजन्यवृत्तिजातिमत्त्वस्य विवक्षितत्वात्् नित्यरूपादौ तादृशरूपत्वादिकमादाय लक्षणसमन्वयात््। अत्र च संख्यात्वपृथक्त्वत्वातिरिक्तत्वेन भावनावृत्त्यन्यत्वेन तादृशजातिर्विशेषणीया तेन तादृशसंख्यात्वं पृथक्त्वं चादाय द्वित्वद्विपृथक्त्वादौ नातिव्याप्तिः। नवाऽवयववेगजन्यावयविवेगवृत्तिसत्तागुणत्वसंस्कारत्वमादाय भावनायामतिव्याप्तिः। नचैवं जातिघटितलक्षणे तादृशजातिमत्त्वे सत्यपाकजत्वस्य विवक्षितत्वादिति सर्वं चतुरस्रम््। लक्ष्यतावच्छेदकेऽपाकजत्वविशेषणस्य प्रयोजनमाह---मुक्तावल्यां पाकजरूपादीनामिति। कारणगुणपूर्वकत्वाभावात्कारणगुपूर्वकत्वव्यवहाराभावात््। अत्र पाकजरूपरसगन्धस्पर्शपाकजद्रवत्वद्वित्वादिद्विपृथक्त्वादिसंयोगविभागपरत्वापरत्वानां न कारणगुणपूर्वकत्वं नवा अकारणगुणपूर्वकत्वं साधर्म्यमिति ध्येयम््। एवमन्यत्रापीति। अथ प्रादेशिक इत्यादिमूलेन संयोगादिद्वयविभुविशेषगुणानामव्याप्यवृत्तित्वं साधर्म्यं प्रदर्शनीयं तत्रापि यथाश्रुते कर्मादावतिव्याप्तेरीश्वरज्ञानादावव्याप्तेश्चाव्याप्यवृत्तिवृत्तिगुणत्वव्याप्यजातिम2त्त्वं बोध्यमित्यर्थः।। 95।। 96।। मूले एकपृथक्त्वस्नेहशब्दक इत्यत्रैकत्वमेकपृथक्त्वं चेत्यर्थो बोध्यः। वैशेषिके गुण इत्यत्रात्मन इत्यसयान्वयः। मुक्तावल्यामुष्णस्पर्श इति। अवयवगत उष्णस्पर्श इत्यर्थः। उष्णस्पर्शस्य अवयविगतोष्णस्पर्शस्य। एवमग्रेऽपि कारणैकार्थप्रत्यासत्त्या कार्यैकार्थप्रत्यासत्त्या च गुरुत्वस्यासमवायिकारणत्वमिति प्रदर्शनाय गुरुत्वपतनयोरित्युभयमुक्तम््। एवमग्रेऽपि। संग्रहे सक्त्वादिसंयोगविशेषे। भेर्याकाशसंयोगोऽसमवायीति प्रथमान्तसंयोगपदघटितः पाठः। भावकार्यस्यासमवायिकारणजन्यत्वनियमाद्भेर्याकाशसंयोगस्य शब्दं प्रत्यसमवायिकारणत्वमावश्यकमिति भावः। यद्यपि भेरीदण्डसंयोगस्य शब्दे निमित्तत्वं नतु तत्र तस्यासमवायिकारणत्वं भेर्याकाशसंयोगस्यासमवायिकारणत्वं न तु तत्र तस्य निमित्तत्वमित्येकव्यक्तेर्न द्विविधहेतुत्वं तथापि संयोगजातीयस्य द्विविधहेतुत्वमस्त्येवेति भावः। एवमग्रेऽपि मूले संयोगादिद्वये तथेत्यनन्तरं द्विधैवेत्यस्य प्राक्् परापरत्वद्वित्वादिद्विपृथक्त्वादिके पुनरिति पाठः क्वचित्पुस्तक् प्रमादादायातः परत्वादीनामकारणत्वेन द्विविधकारणत्वस्य तत्राभावात््। नच परत्वादीनामपि स्वध्वंसप्रत्यक्षं प्रति हेतुत्वात्् कथमकारणत्वमिति वाच्यम््। ध्वंसप्रत्यक्षातिरिक्तं प्रत्यकारणस्योक्तत्वात््। विस्तरस्त्वन्यत्रानुसन्धेयः। मुक्तावल्यामव्याप्यवृत्तिरितयस्य दैशिकेत्यादिस्तेन रूपादौ नातिव्याप्तिः।। 97।। 98।। 99।। नीलत्वादीत्यादिना रक्तत्वादि-परिग्रहः। अन्यथा नीलादीनामेकव्यक्तित्वे। ननु लाघवादेव नीलारुणादिव्यक्त्यैक्यं सेत्स्यतीत्यत आह---लाघवं त्विति। प्रत्यक्षबाधितमिति। नीलो नष्टो रक्त उत्पन्न इत्यादिप्रत्यक्षबाधितमित्यर्थः। अन्यथेति। लाघवमात्रेण नीलारुणादीनामैक्याभ्युपगम इत्यर्थः। ननूत्पन्नो घटो विनष्टो घट इत्यादिप्रतीतेर्न घटादेरैक्यमित्यत आह---उत्पादेति। एतेन ईदृशजातिबाधकप्रमाणेन। रसादिकं रसत्वादिकम्् आदिना गन्धत्वादिपरिग्रहः। संयोगादावतिव्याप्तिमाशङ्क्याह---चक्षुर्ग्राह्यमितीति। चक्षुर्ग्राह्यमित्यस्येत्यर्थः। तेन चक्षुरिति प्राक्् प्रतीकधारणेऽपि न पौनरुक्त्यम््। विशेषगुणत्वमिति। विलक्षणगुणत्वमित्यर्थः। वैलक्षण्यं च चक्षुर्भिन्नाग्राह्यत्वम््। नच तथापि प्रभाभित्तिसंयोगेऽतिव्याप्तिरिति। वाच्यम््। चक्षुर्मात्रग्राह्यत्वस्य चक्षुर्मात्रगृहीतस्नेहविशेषेऽतिव्याप्त्यापत्त्या 
चक्षुर्मात्रग्राह्यत्वस्य जातिविशेषणत्वं स्वीकृत्य चक्षुर्मात्रग्राह्यजातिमद्गुणत्वविवक्षणस्यावश्यकतया तेनैव प्रभाभित्तिसंयोगेऽतिव्याप्तिवारणादिति। प्रबात्वमादाय प्रभायामतिव्याप्तिवाराय गुणपदम्। एवमग्रेऽपीति। रसस्पर्शलक्षणेऽप्येषा रीतिर्बोध्येत्यर्थः। अप्रत्यक्षत्वप्रसङ्गादिति। द्रव्यचाक्षुषं प्रति समवायसंबन्धेनोद्भूतरूपलस्य हेतुत्वादिति भावः। व्याप्यवृत्तिजातीयेति। व्याप्यवृत्तिवृत्तिजातिश्च सविषयावृत्तिर्बोध्या तेन व्याप्यवृत्तीश्वरज्ञानजातीयस्यास्मदादिज्ञानस्याव्याप्यवृत्तित्वेऽपि न क्षतिः। ननु वृक्षाणां वहुत्वेऽप्येकं वनमितिवद्रूपसमुदायगतमेकत्वमादायैकं चित्रमित्यनुभवोपपत्तिरत आह---नानेति। गौरवादिति चित्रमिति प्रतीतिविषयताया अनेकत्र कल्पने गौरवादित्यर्थः। ननु चित्ररूपाधिकरणे घटादौ स्वाश्रयसमवेतत्वसंबन्धेन कपालनीलादीनां कारणादीनां सत्त्वात्कथं तत्र न नीलाद्युत्पत्तिरित्यत आह--इत्थंचेति। उक्तलाघवेनचित्ररूपसिद्धौ चेत्यर्थः। प्रतिबन्धकत्वकल्पनादति। समवायेन नीलं प्रत स्वसमवायिसमवेतत्वसंबन्धेन नीलातिरिक्तरूपत्वेन, पीतरूपं प्रति पीतातिरिक्तरूपत्वेन प्रतिबन्धकत्वमिति रीत्या प्रतिबध्यप्रतिबन्धकभावकल्पनादन्यथा नानाजातीयरूपवत्कपालारब्धे घटेनीलकपालाद्यवच्छेदन पीतोत्पादापत्तेर्दुर्वारत्वादति भावः। अत्र नव्याः---नानाजातीयरूपवत्कपालारब्धे घटे पीतकपालावच्छेदेन नीलापत्तिवारणाय न पूर्वोक्तः प्रतिबध्यप्रतिबन्धकभावः कल्प्यते किंत्ववच्छेदकतासंबन्धेन नीलादिकं प्रति समवायेन नीलादेः कारणत्वं कल्प्यते चित्ररूपाङ्गीकारे तु समवायेन नीलादिकं प्रति स्वाश्रयसमवेतत्वसंबन्धेन नीलत्वादिना हेतुत्वस्य पूर्वोक्तप्रतिबध्यप्रतिबन्धकभावस्य च कल्पनाद्गौरवमित्याहुः। तन्न। अवच्छेदकतासंबन्धघटितोक्तकार्यकारणभावाङ्गीकारेऽप्यवच्छेदकतासंबन्धेन कपालादौ जायमानस्य नीलादेः समवायेन घटादाविवगगनादावप्युत्पत्तिवारणाय समवायेन नीलादिकं प्रति स्वाश्रयसमवेतत्वसंबन्धेन नीलादेर्हेतुत्वस्य तवाप्यावश्यकत्वात््। किंच चित्रमिति प्रतीतिविषयताया अनेकत्र कल्पने गौरवमेकत्र कल्पने लाघवमिति लाघवानुरोधेनातिरिक्तचित्ररूपसिद्धौ पूर्वोक्तप्रतिबध्यप्रतिबन्धकभावकल्पनागौरवस्य न दोषत्वं फलमुखत्वादित्यन्यत्र विस्तरः। स्पर्शोऽपि व्याख्यात इति। कोमलकठिनस्पर्शवदवयवाभ्यामारब्धे घटादौ स्पर्शानङ्गीकारे घटस्यास्पार्शनापत्तिरित्यादिरीत्या चित्रस्पर्शोऽप्यवश्यक इति भावः। अवयविनो नीरसत्वेऽपि क्षतेरभावादिति। नच चित्रो रस इति प्रतीतिविषयतयातिरिक्तचित्रसिद्धिरिति वाच्यम््। तादृशप्रतितेरवयवगतनानारसैरुपपत्तेरतिरिक्तचित्ररसतत्प्रागभावध्वंसादिकल्पने गौरवात््। नचैवं द्व्यणुकरसस्यायोग्यतया मधुरादिरसप्रतीतिनियामकत्वासंभवेनास्तु त्र्यणुके मधुरादिरसः चतुरणुकाद्यन्त्यावयविपर्यन्तं मधुरादिरसवत्त्वे मानाभावः त्र्यणुकगतमधुररसेनैव मधुरादिप्रत्ययोपपत्तेरिति वाच्यम््। समवायेन मधुररसं प्रतिस्वसमवायिसमवेतत्वसंबन्धेन मधुररसत्वेन हेतुतायास्त्र्यणुकगतमधुररसान्यथानुपपत्त्या क्लृप्ततया तादृशकारणबलाच्चतुरणुकादौ मधुरादिरसोत्पत्तेर्दुर्वारत्वात््।। 100।। ननु घटावयवेऽप्यायातु पाको नतु परमाणावत आह---नहि रक्तेति। न संयोगगत इति। कठिनः संयोग इति प्रतीतिस्तु कठिनस्पर्शवद्द्रव्यप्रतियोगिकत्वमवगाहत इति भावः।।101।।102।।103।।104।। रूपादीनां पाक इति। रूपादीनां परावृत्तिरित्यर्थः। पाको न संभवतीति। रूपादिपरावृत्तिफलकस्तेजःसंयोगो न संभवतीत्यर्थः। रूपपरावृत्तिर्न संभवतीति यावत््। रूपादीनाशं प्रति साक्षात्परम्परासाधारणसर्वावयवावच्छेदेन तेजःसंयोगसय हेतुतयावयविनावष्टब्धेष्ववयवेषु सत्सु अवयविनि रूपादिनाशो न संभवति तद्धेतोः सर्वावयवावच्छेदेन तेजःसंयोगस्याभावादिति भावः। नच विद्यमानेऽपि घटादौ सर्वावयवावच्छेदेन तेजःसंयोगः कुतो नोत्पद्यते इति वाच्यम््। तथा सत्यारम्भकसंयोगावच्छेदेनावयविनि तेजःसंयोगोत्पादकाले तदवच्छेदेनावयवेष्वपि नोदनाभिघातयोरन्यतरस्योत्पादनियमेनावयवेषु विभागहेतुक्रियोत्पादेनारम्भकसंयोगनाशादवयविनाशापत्तेः। नचावयवेषु तेजोभिघातानन्तरं पञ्चमक्षण एवावयविनाशसंभवेन तत्पूर्वमवयविनि रूपादिनाशोत्पादाभ्युपगमे बाधकाभाव इति वाच्यम््। तत्र पूर्वावयविनाशावयव्यन्तरोत्पादयोरावश्यकत्वात्् पूर्वावयविनि रूपादिपरावृत्तिजनकविजातीयतेजःसंयोगस्य मानाभावेनाकल्पनात्् अवयविरूपनाशे आश्रयनाशस्य हेतुत्वात्् पाकाजन्यत्वस्य कार्यतावच्छेदककोटिप्रवेशे गौरवादवयविनाशं विना पाकेनावयविरूपनाशासंभवादवयविनीलादाववयवनीलादेर्हेतुतायां व्यभिचारापत्त्या पाकेनावयविनि 
नीलाद्युत्पादासंभवाच्चेत्यभिमानः। अवयविषुविनष्टेष्विति। घटाद्यारम्भककपालादिपरमाणुपर्यन्तेष्वग्निसंयोगेन पूर्वोक्तरीत्या घटादिद्व्यणुकपर्यन्तेषु नाशसंभवादिति भावः। स्वतन्त्रेषु कार्यद्रव्यध्वंसविशिष्टेषु। ननु तत्र संस्थानभेदादिः कथं न प्रतीयत इत्यत आह--तेजसामिति। व्यूहः संस्थानम््। वैशद्यं उत्पत्तिः। प्रक्रिया द्व्यणुकनाशादिरूपाद्युत्पत्तिक्षणनिरूपणम््। क्रियत इतिशेषः। विभागजविबागानङ्गीकार इति। कारणाकारणविभागात्् कार्याकार्यविभागवत्कारणमात्रविभागात्् कारणाकारणविभागात्् कार्याकार्यविभागवत्कारणमात्रविभागात्् कारणाकारणविभागानङ्गीकार इत्यर्थः। द्रव्यारम्भकसंयोगप्रतिद्वन्दविविभागजनकक्रिययास्तदनारम्भकसंयोगप्रतिद्वन्द्विविभागाजनकत्वनियमे मानाभावादिति भावः। अत्रच विभागग्रन्थे वक्ष्यमाणविकसत्कमलभङ्गप्रसङ्गमिया उक्तनियमाङ्गीकार आवश्यकः। एवंच द्व्यणुकारम्भकपरमाणुक्रियया यत्र द्व्यणुकारम्भकसंयोगप्रतिद्वन्द्विविभागो जनितस्तत्र तया तत्परमाणुक्रियया तत्परमाण्वाकाशादिसंयोगप्रतिद्वन्द्विविभागोत्पत्तिर्न संभवति। नच मास्तु तत्र परमाण्वाकाशविभागः का क्षतिरिति वाच्यम््। तथासति नाशकविभागाभावेन परमाण्वाकाशसंयोगरूपस्य पूर्वदेशसंयोगस्य प्रतिबन्धकस्य सत्त्वात्परमाणावृत्तरदेशसंयोगानुत्पत्त्या परमाणुगतक्रियानानुपपत्तेश्च। अतस्तादृशपरमाण्वाकाशविभागजनकः परमाण्वोर्विभागो वाच्य इत्यभिप्रायवानाह---तद्ङ्गीकारे त्विति। अनयोः पक्षयोः पथमपक्ष एव सम्यक््। यदवच्छेदेन कमलारम्भकसंयोगस्तदवच्छेदेन क्रियानुत्पत्त्या च न विकसत्कमलभङ्गप्रसङ्ग इति ध्येयम््। तत्त्वे विभागजनकत्वे। कर्मत्वं कर्मलक्षणस्यातिव्याप्तिः। "संयोगविभागयोरनपेक्षं कारणं कर्मेति" सूत्रस्य संयोगस्य विभागस्य वाऽनपेक्षं कारणं कर्मेति लक्षणद्वये तात्पर्यमित्यभिप्रायेण द्वितीयलक्षणस्य तत्रातिव्याप्त्यभिधानमिदम््। वस्तुतस्तु संयोगविभागयोरनपेक्षं कारणं कर्मेति सूत्रम््। तत्र संयोगस्यानपेक्षं कारणमित्युक्तौ कारणाकारणसंयोगेऽतिव्याप्तिस्तस्य कार्याकार्यसंयोगे किंचिदनपेक्ष्य कारणत्वात्् एवं विभागस्यानपेक्षमित्युक्तौ कारणाकारणविभागेऽतिव्याप्तिरत उक्तं संयोगविभागयोरिति। अनपेक्षत्वं च स्वोत्तरोत्पन्नभावानपेक्षत्वम््। अन्यथा कर्मणोऽपि संयोगजनने द्रव्यस्य पूर्वसंयोगनाशस्य चापेक्षणादसंभवापत्तेः। विभागासमवायिकारणत्वे सति संयोगहेतुत्वं वा तत््। पूर्वदेशविभागस्तु नोत्तरदेशसंयोगे कारणम््। व्यवहाराभावेनान्यथासिद्धेः, संयोगस्य विभागं प्रति कारणत्वाभावादेव नासमवायिकारणत्वमिति न तत्रातिव्याप्तिः। इत्थंच कारणमात्रविभागस्य पूर्वसंयोगनाशं द्रव्यनाशं चानपेक्ष्य कारणाकारणविभागजनकत्वे ऽपि नातिव्याप्तिः तस्य विभागजनकत्वेऽपि संयोगविभागोभयजनकत्वाभावादिति ध्येयम्। द्रव्यारम्भकसंयोगविनाशविशिष्टं कालमपेक्ष्येति। द्रव्यारम्भकसंयोगनाशोत्पत्त्यधिकरणक्षणोत्तरक्षण इत्यर्थः। कारणता तु द्रव्यारम्भकसंयोगनाशत्वेनैव लाघवादिति ध्येयम््। एवमग्रेऽपि। नवदशैकादशक्षणाः प्रक्रियाः क्रमेणोपपादयति---तथा हीत्यादिना। परमाणौ कर्म द्व्यणुकारम्भकपरमाण्वोर्मध्ये एकस्मिन्् परमाणौ कर्म। परमाण्वन्तरेण द्व्यणुकारम्भकपरमाण्वन्तरेण। आरम्भकेति। द्व्यणुकारम्भकेत्यर्थः। ततः परमाणौ श्यामादिनाश इति। परमाणुगतरूपनाशं प्रति द्व्यणुकात्मकद्रव्यस्य प्रतीबन्धकतया तत्पूर्वं श्यामनाशासंभवादिति भावः। द्रव्यारम्भकेति। द्व्यणुकारम्भकेत्यर्थः। आरम्भकेति। द्व्यणुकारम्भकेत्यर्थः। तद्विनाशमन्तरेणेति। द्व्यणुकनाशोत्पत्तिक्षणोत्पत्तिकोत्तरसंयोगेन श्यामनाशक्षणएव पूर्वक्रियानाश इति भावः। गुणोत्पत्तिमन्तरेण कर्मानुत्पत्तौ हेतुमाह---निर्गुण इति। कारणमात्रविभागस्य कारणाकारणविभागजनकत्वाभावपक्ष एव परमाण्वन्तरे कर्मचिन्तनं विनैव ग्रन्थान्तरेऽष्टक्षणप्रक्रियोक्ता स च निर्गुणे द्रव्यारम्भानुगुणक्रियोत्पत्तौ बाधकाभावेन रक्तोत्पत्तिक्षणएव द्रव्यारम्भानुगुणक्रियोत्पत्तिः संभवतीत्यभिप्रायेण समर्थनीया। विभागेन विभागजनन इति। कारणमात्रविभागेन कारणाकारणविभागजनने सतीत्यर्थः। विभागजविभागाविति। आरम्भकसंयोगनाशस्य तृतीयक्षणएवोत्पन्नतया चतुर्थक्षणे परमाण्वाकाशविभागः संभवतीति भावः। ततः श्यामनाशपूर्वसंयोगनाशाविति। परमाणुश्यामनाशपरमाण्वाकाशसंयोगनाशावित्यर्थः। परमाणुश्यामनाशं प्रति द्व्यणुकनाशस्य हेतुत्वात्् पूर्वं परमाणुश्यामनाशासंभवादिति भावः। रक्तोत्पत्त्युत्तरसंयोगाविति। उत्तरसंयोगं विना पूर्वकर्मणो नाशासंभवेन द्रव्यारम्भानुगुणक्रियानुत्पत्तेरिति भावः। एवमग्रेऽपि। अत्र य एवाग्निसंयोगो द्व्यणुकनाशकः स एव श्यामनाशे  रक्तोत्पादे च हेतुरिति केषांचिन्मतं पुनरग्न्यन्तरसंयोगादिति भाष्यविरुद्धं 
नादरणीयमित्यभिफ्रेत्याह---मध्यमशब्दवदिति। एकस्मादिति। द्व्यणुकनाशकादेकस्मादित्यर्थः। यथा मध्यमशब्दात्् पूर्वशब्दनाशोत्तरशब्दोत्पादौ भवतस्तथैकस्माद्् द्व्यणुकनाशकादग्निसंयोगाच्छ्यामनाशरक्तोत्पादौ न भवत इति व्यतिरेके दृष्टान्तः। तावत्कालमिति। श्यामनाशोत्पत्त्यव्यवहितपूर्वक्षणपर्यन्तमित्यर्थः। अग्नेः द्व्यणुकनाशकाग्निसंयोगस्य। एवमग्रेऽपि। अस्थिरत्वादिति। यदा परमाणावग्निसंयोगाद्् द्व्यणुकासमवायिकारणसंयोगविनाशकं परमाणौ कर्म तदैव नोदना भिघातान्यतरात्मकस्याग्निपरमाणुसंयोगस्य जनकं यदग्निकर्म तस्य विनाशः। कर्मणः स्वजन्यसंयोगविनाश्यत्वात्् तदुत्तरक्षणे पुनरग्नौ कर्म कर्मकारणीभूतवेगाभिघातादेः स्वसमानाधिकरणकर्मध्वंसपरूपसहकारिणश्च सत्त्वात्् ततो विभागस्ततो द्व्यणुकनाशसमकालमग्निपरमाणुसंयोगस्य नाशेन श्यामरूपोत्पत्त्यव्यवहितपूर्वक्षणपर्यन्तं तस्यास्थिरत्वादिति भावः। ननु मास्तु द्व्यणुकनाशकाग्निसंयोगस्य परमाणुश्यामनाशकत्वं रक्तोत्पादकत्वं च परंतु द्व्यणउकनाशसमकालोत्पन्नाग्न्यन्तरसंयोगस्य परमाणौ श्यामनाशकत्वं रक्तोत्पादकत्वं चास्तु। नच श्यामनाशकतावच्छेदकरक्तोत्पादकतावच्छेदकजात्योः साङ्कर्यापत्तिरिति वाच्यम््। उत्पादकतावच्छेदकजातेर्नाशकतावच्छेदकजीतिव्याप्यत्वोपगमादत आह---किंचेति। नाशक एव यद्युत्पादक इति। एवकारेण नाशकतावच्छेदकवद्भिन्नावृत्तित्वरूपा व्याप्तिरुत्वादकतावच्छेदके लभ्यते तथा यद्युत्पादकतावच्छेदकं नाशकतावच्छेदकव्याप्यं तदेत्यर्थः। नष्टे रूपादौ रूपपरम्परायां नष्टायाम््। अग्निनाशे चरमाग्निसंयोगनाशे। परमाणौ पाकेन रूपोत्पत्तिस्थले प्रथमाग्निसंयोगादिना रूपोत्पत्तिस्तेनैव रूपनाशः पुनरग्निसंयोगानन्तरं पुना रूपोत्पत्तिसंभवेऽपि चरमाग्निसंयोगोत्तरं तेन रूपोत्पादे तद्रूपस्य तेनैवाग्निसंयोगेन नाशसंभवात्् तदग्निसंयोगस्यापि नाशे रूपान्तरोत्पादासंभवेन नीरूपश्चिरं परमाणुः स्यादित्यर्थः। नच चरमाग्निसंयोगेन विनश्यदवस्थेनैव रूपोत्पत्तिस्तदुत्तरक्षणे च न तद्रूपनाशः पूर्वक्षणेऽग्निसंयोगाभावादिति वाच्यम््। असमवायिकारणस्य कार्यसहभावेनैव हेतुताया न्यायवैशेषिकसिद्धान्तसिद्धतया विनश्यदवस्थेन चरमाग्निसंयोगेन रूपोत्पादासंभवादिति। परमाणुरिति वैशेषिकमताभिप्रायेण। न्यायनये पूर्वोक्तरीत्या घटादेरपि नीरूपत्वप्रसङ्गो बोध्यः। ननु रक्तोत्पादकतावच्छेदकवैजात्यं श्यामनाशकतावच्छेदकवैजात्यव्याप्यमिति न ब्रूमः परं तु वैजात्ययोरभेदं तेन न साङ्कर्यमत आह---उत्पादकश्चेदिति। नाशक उत्पादकश्चेदिति योजना। नाशकतावच्छेदकमेव यद्युत्पादकतावच्छेदकं तदेत्यर्थः। रक्ततरता न स्यादिति। अयं भावः---रूपनाशकतावच्छेदकं विलक्षणाग्निसंयोगत्वं तदेव यद्युत्पादकतावच्छेदकं तदा कार्यतावच्छेदकमपि सामान्यतः पृथिवीपरमाणुरूपत्वं त्वया वाच्यम््। तथा सति क्वचिद्रक्ततरता क्वचिच्च रक्ततमता परमाणौ न सयात्् कार्यवैचित्र्यस्य कारणतावच्छेदकभेदाधीनत्वादिति। सिन्दूरादौ रक्ततारतम्यस्यानुभविकतया तत्परमाणुषु तस्यावश्यंभावादिति भावः। इदंच पूर्वरूपनाशकाग्निसंयोगमात्रस्योत्तररूपहेतुत्वमित्यभिप्रायेण पुनरन्यस्मादग्निसंयोगादिति भाष्यानुरोधेन चोक्तम््। वस्तुतो रक्ततारतम्यस्य पूर्वरूपविशेषध्वंसकृतत्वाद्भाष्यस्य द्व्यणुकनाशकाग्निसंयोगापेक्षयाऽन्यपरतवादुत्पादकविनाशकयोरग्निसंयोगयोरेकत्वानेकत्वेऽनियम एवेति ध्येयम््। परमाण्वन्तर इति। द्व्यणुकनाशकक्रियावत्परमाणुभिन्नद्व्यणुकान्तरारम्भकपरमाणावित्यर्थः। कर्मचिन्तनादिति। द्व्यणुकारम्भकसंयोगनाशाद्युत्पत्त्यादिक्षणे द्व्यणुकान्तरारम्भककर्मचिन्तनादित्यर्थः। पञ्चमादीत्यत्रादिना षष्ठसप्तमाष्टमक्षणानां परिग्रहः। इत्यष्टक्षणा इति। ननु यत्रैकस्मिन्् परमाणावग्निसंयोगसमकालं परमाण्वन्तरे कर्मोत्पत्तिस्तदुत्तरक्षणेषु क्रमेणैकत्र क्रियाविभागपूर्वसंयोगनाशद्व्यणुकनाशाः अपरत्र विभागपूर्वसंयोगनाशोत्तरसंयोगोत्पत्तिद्व्यणुकोत्पत्तिरूपोत्पत्तयस्तत्र द्विक्षणा। एवं यत्रैकस्मिन्् परमाणौ कर्मोत्पत्तिसमकालं परमाण्वन्तरे कर्मोत्पत्तिस्तत्र त्रिक्षणा। एवं यत्रैकस्मिन्् परमाणौ विभागसमकालं परमाण्वन्तरे कर्मोत्पत्तिस्तत्र चतुः--क्षणापि संभवति प्रक्रियेति चेन्न। द्व्यणुकनाशमन्तरेण परमाणौ श्यामादिनिवृत्तिस्तामन्तरेण च रक्तोत्पत्तिर्न संभवतीत्युक्तप्रायम्। इत्थं च द्व्युकनाशक्षणे परमाणुश्यामनाशक्षणे रक्तोत्पत्तिक्षणे वा द्व्यणुकान्तरोत्पत्तौ द्वित्रिचतुःक्षणाप्रक्रिया वाच्या। नचैतेषु क्षणेषु द्व्यणुकान्तरोत्पत्तिः संभवति तथा सति तत्पूर्वक्षणेषु परमाणोररक्तत्वेन तदारपब्धद्व्यणुकस्याप्यरक्तत्वप्रसङ्गादित्यन्यत्र विस्तरः।।105।। अवयविन्यपीत्यपिना परमाणुपरिग्रहः। तेषाम्् नैयायिकानाम््। अयं वक्ष्यमाणः। अवष्टब्धेष्वपीति। 
अवयविनावष्टब्धेष्वपीत्यर्थः। पाकः रूपादिपरावृत्तिः। न विरुध्यत इति। साक्षात्परम्परासाधारणसकलावयवावच्छेदेन विजातीयतेजः--संयोगादेव रूपादिनाशसम्भवेऽप्यारम्भकसंयोगावच्छेदेन तेजःसंयोगस्याभिघातादेस्तदानां तत्र सद्भावे मानाभावेन पूर्वोक्तरीत्याऽवयविनाशस्याप्रसक्तेः सर्वावयवावच्छेदेन तेजःसंयोगस्य रूपादिनाशकत्वेऽपि नाशकतावच्छेदकवैजात्यस्य नोदनत्वाभिघातत्वादिविरुद्धस्यैवाङ्गीकरणीयतया नोदनाभिघातभिन्नतेजःसंयोगाद्रूपादिनाशेऽपि तेनावयविनाशस्यासंभवात््। अस्तु वा रूपादिनाशकतावच्छेदकवैजात्यस्य नोदनाभिघातत्वव्याप्यत्वं तथाप्यवयव्यभिघातादिकालेऽवयवाभिघातोत्पादनियमे मानाभावः। आस्तां वा तथानियमः तथाप्यवयवाभिघातादेर्नियमतो द्रव्यारम्भकसंयोगविरोधिविभागहेतुक्रियाजनकत्वे मानाभाव एव। विभागं प्रति क्रियायास्तत्तद्व्यक्तित्वेनैव हेतुतया तत्तत्क्रियाधीनविभागं प्रति तत्तत्पूर्वदेशस्य विशिष्य हेतुतया च तज्जन्यक्रियायास्तादृशविभागहेतुत्वासिद्धेरिति भावः। यदप्युक्तं वैशेषिकैरवयविरूपं प्रत्यवयवरूपहेतुताया व्यभिचारापत्त्या नावयविनि पाकेन रूपोत्पाद इति तदपि न अवयवरूपादेर्विजातीयरूपादिकं प्रत्येव हेतुतया व्यभिचाराप्रसक्तेः। एतेनावयविरूपनाशे आश्रयनाशहेतुतायां व्यभिचारापत्त्या पाकेनावयविरूपनाशासम्भव इत्यप्यपास्तम््। आश्रयनाशजन्यतावच्छेदककोटौ वैजात्यस्य निवेशनीयत्वादिति। अवयविपाकानभ्युपगमे साधकाभावमुक्त्वा तत्र बाधकमप्याह---अनन्तेति। इत्थं च अवयविनाशानङ्गीकारे च। प्रत्यभिज्ञा सङ्गच्छत इति। पूर्वावयविनाशे तूत्तरोत्पन्नावयविपूर्वावयविनोरभेदाभावेनाभेदावगाहिनी प्रत्यभिज्ञा न स्यादिति भावः।। कालादावतिव्याप्तिमाशङ्क्याह---असाधारणमिति। वस्तुतो गणनं संख्यात्वं तत्प्रकारको व्यवहारस्तत्प्रकारकं प्रमात्मकं ज्ञानं तद्धेतुस्तद्विषय इत्यर्थान्न कालादावतिव्याप्तिः। तत्रापि संख्यात्वजातिरेव लक्षणमितरत्तु संख्यात्वजातौ प्रमाणतयोक्तम््, एवमग्रेऽपीति ध्येयम््।। 106।। द्वित्वादय इति। एकत्वान्यसंख्यामात्रमपेक्षाबुद्धिरूपनिमित्तकारणजन्यमित्यर्थः। असमवायिकारणं तु द्वित्वं प्रति समवायिकारणगतयावदेकत्वमिति बोध्यम््। ननु योग्यद्वित्वादावपेक्षाबुद्धेर्हेतुत्वेऽप्ययोग्यद्वित्वादौ तद्धेतुत्वे मानाभाव इति चेन्न। योग्यद्वित्वादेरपेक्षाबुद्धिजन्यत्वेऽतीन्द्रियद्वित्वादावप्यनेकसंख्यात्वादिना तदनुमानात््। अथापेक्षाबुद्धेर्द्वित्वहेतुत्वे कथमविरलक्रमेण यावदपेक्षाबुद्धिसत्वं न द्वित्वाद्युत्पत्तिः। अत्र केचित््--अपेक्षाबुद्धेरुत्पत्तिसंबन्धेन हेतुत्वान्न यावदपेक्षाबुद्धिसत्त्व द्वित्वाद्युत्पत्तिरिति तन्न। घारावाहिकापेक्षाबुद्धिभिः सर्वत्र घारावाहिकद्वित्वाद्युत्पत्तेर्दुर्वारत्वात्् भगवदपेक्षाबुद्ध्या धारावाहिकद्वित्वाद्युत्पत्तेर्दुर्वारत्वाच्च तद्बुद्धेर्नित्यत्वेनोत्पत्तिसंबन्धेन तद्धेतुत्वस्य दुर्वचत्वात््। वस्तुतस्तु तत्तत्पुरुषीयापेक्षाबुद्धिजन्यानेकसंख्यात्वाद्यवच्छिन्नं प्रति तत्तत्पुरुषीयापेक्षाबुद्धिजन्यानेकसंख्यादेः प्रतिबन्धकत्वाभ्युपगमान्नयावदपेक्षाबुद्धिसत्त्वं द्वित्वाद्युत्पत्तिरिति।। 107।। प्रत्येकं घटादाविति। तथा चानेकाश्रयपर्याप्ता इति मूलमसङ्गतमिति भावः। नन्वेकत्वस्य न्यूनवृत्तितया द्वित्वाधारतानवच्छेदकत्वान्न तथा प्रत्यय इत्यत आह---एको न द्वावितीति। एकत्वावच्छेदेन द्वित्ववद्भेदाभावादेकत्वादेर्न्यूनवृत्तितया द्वित्ववद्भेदानवच्छेदकत्वादिति भावः। अनेकाश्रय इति। उभयाद्याश्रय इत्यर्थः। तथाच तादृशप्रतीतेर्न द्वित्वावद्भेदाधारतावच्छेदकत्वमेकत्वे विषयः किं तु पर्याप्तिसंबन्धेन द्वित्वं तद्वद्भेदो वा एकत्वावच्छिन्ने प्रकारः। इत्थंच पर्याप्तिसम्बन्धेन द्वित्वस्य प्रत्येकमभावादेको द्वावित्यप्रत्ययस्यैको न द्वाविति प्रत्ययसय चोपपत्तिरति भावः। अत्र बहवः। उभयादेः प्रत्येकानतिरिक्ततया प्रत्येकमपि पर्याप्तिसंबन्धेन द्वित्वमस्त्येवेति पर्याप्त्यङ्गीकारेऽप्येको द्वावित्यप्रत्ययस्यैको न द्वावति प्रत्ययस्य च कथमुपपत्तिः। यदि चैको न द्वाविति प्रतीतिबलाद्द्वित्ववद्भेदावच्छेदकत्वं स्वरूपसंबन्धविशेषरूपमेकत्वे स्वीक्रियते न तु द्वित्वावच्छेदकत्वमेको द्वावित्यप्रत्ययादिति विभाव्यते तदा समवायपक्षेऽपि तुल्यमिति पर्याप्त्यङ्गीकारो निरर्थक इति चेदत्राहुः। आकाशाविति वाक्यस्य प्रामाण्यापत्त्या पर्याप्तङ्गीकार आवश्यकः। नच समवायेनेव पर्याप्तिसंबन्धेनापि द्वित्वस्याकाशे सत्त्वात्् पर्याप्त्यङ्गीकारेऽपि तद्वाक्यप्रामाण्यं दुर्वारमिति वाच्यम््। उद्देश्यतावच्छेदकव्याप्यत्वविशिष्टपर्याप्तेरेव द्वित्वसंबन्धत्वोपगमात्् आकाशत्वव्याप्यद्वित्वपर्याप्तेरप्रसिद्धत्वाद्् द्वित्वपर्याप्तेर्द्वित्वखरूपतया तस्य घटादावपि सत्त्वात््। नचोद्देश्यतावच्छेदकव्याप्यत्वविशिष्टसमवायस्य द्वित्वसंसर्गतां स्वीकृत्याकाशाविति प्रयोगवारणसम्भवादलं पार्याप्त्येति वाच्यम््। तथा सति घटाविति प्रयोगस्य 
प्रमाण्यानुपपत्तेः समवायस्यैकत्वेन घटत्वव्याप्यसमवायस्याप्रसिद्धेरित्यन्यत्र विस्तरः। अपेक्षाबुद्धिनाशाच्च तेषां नाश इति मूलस्य तृतीयक्षणे अपेक्षाबुद्धिनाशाच्चतुर्थक्षणे द्वित्वादीनां नाश इति नार्थः परं तु चतुर्थक्षणेऽपेक्षाबुद्धिनाशात्् पञ्चमक्षणे इत्यर्थ इति ज्ञापनाय वैशेषिकप्रक्रियां प्रदर्शयति---प्रथममित्यादिना। द्वित्वत्वविशिष्टप्रत्यक्षं द्वित्वत्वविशिष्टलौकिकप्रत्यक्षम््। अन्यथा अपेक्षाबुद्धेर्द्विक्षणमात्रावस्थायित्वे। द्वित्वस्यैव नाश इति। द्वित्वस्य नाश एवेत्यर्थः। ननु तदानीं द्वित्वाभावेऽपि तत्पूर्वक्षणे द्वित्वसत्त्वान्न द्वित्वप्रत्यक्षानुपपत्तिरत आह---विद्यमानस्यैवेति। "संबद्धं वर्तमानं च गृह्यते चक्षुरादिने"त्यनुरोधात्् लौकिकप्रत्यक्षं प्रति द्वित्वादेर्विषयस्य कार्यसहभावेन हेतुत्वादिति भावः। ननु योग्यविभुविशेषगुणनाशं प्रति स्वोत्तरवर्तिविशेषगुणत्वेन हेतुतयाऽपेक्षाबुद्ध्युत्तरक्षणोत्पन्नस्मृत्या संस्कारेण वापेक्षाबुद्धिनाशः केन वारणीय इत्याशङ्कामुपसंहारव्याजेन परिहरति---तस्मादति। द्वित्वप्रत्यक्षादिकमिति। द्वित्वद्वित्वत्वनिर्विकल्पकमित्यर्थः। आदिना त्रित्वद्विपृथक््त्वादिप्रत्यक्षपरिग्रहः। योग्यविभुविशेषगुणत्वस्य स्वत्वस्य चानुगतस्याभावेन स्वोत्तरोत्पन्नगुणत्वस्यानुगतस्याभावात्तत्तद्व्यक्तित्वेनैव नाश्यनाशकभावस्य वाच्यतया द्वित्वत्वविशिष्टप्रत्यक्षरूपकार्यानुरोधेन द्वित्वद्वित्वत्वनिर्विकल्पकस्यैव तद्व्यक्तित्वेनापेक्षाबुद्धिनाशकत्वं कल्प्यते न तु द्वितीयक्षणोत्पन्नस्मरणादेरिति भावः। ननु द्वित्वत्वविशिष्टद्वित्वप्रत्यक्षमुपनीतभानात्मकमेवास्तु अलं तदुपपत्तये त्रिक्षणावस्थायित्वकल्पनेनापेक्षाबुद्धेः। नच द्वित्वत्वांशे उपनीतभानसंभवेऽपि द्वित्वांशे नोपनीतभानत्वमुपनीतं च विशेषणतयैवेति नियमादिति वाच्यम््। यतो द्वित्वत्वविशिष्टद्वित्वप्रत्यक्षं हि जायमानं द्रव्यांशे द्वित्वप्रकारकमेव भवति द्वे द्रव्ये इत्याकारक्् निर्विकलपकोत्तरक्षणे द्वे द्रव्ये इत्याकारकं द्वित्वत्वविशिष्टद्वित्वप्रकारकं प्रत्यक्षं न संभवति तत्पूर्वं विशेषणतावच्छेदकद्वित्वत्वप्रकारकद्वित्वज्ञानासंभवादिति तु न, विशेष्ये विशेषणमिति रीत्यैव द्वे द्रव्ये इत्याकारकप्रत्यक्षसंभवादिति चेन्न। निर्विकल्पकस्याप्रत्यासत्तितया द्वे द्रव्ये इत्युपनीतभानासम्भवात्तस्योपनीतभानरूपत्वे तदुत्तरं द्वित्वं साक्षात्कारोमीत्यनुव्यवसायानुपपत्तेश्च। तस्मात्र्रिक्षणावस्थायित्वमपेक्षाबुद्धेरिति वैशेषिकाणामाशयः। नव्यास्तु---उत्पत्स्यमानद्वित्वस्य द्वित्वत्वसामान्यलक्षणया पूर्वानुभवाद्द्वित्वोत्पत्तिसमय एव द्वित्वत्वप्रकारकमुत्पद्यमानद्वित्वस्मरणम्् तेन तदुत्तरक्षणे इदानीं द्वे द्रव्ये इति विशिष्टवैशिष्ट्यावगाहिलौकिकप्रत्यक्षसंभवादलमपेक्षाबुद्धेस्त्रिक्षणावस्थायित्वेन अन्यथा सुखाद्युत्पादद्वितीयक्षणे सुखत्वनिर्विकल्पकमनन्तरक्षणे च सुखनाशादहं सुखीति लौकिकप्रत्यक्षं न संभवतीति सुखशब्दादेरपि त्रिक्षणावस्थानप्रसङ्गादिति प्राहुः। नन्वपेक्षाबुद्धेर्द्वित्वोत्पादकत्वे चैत्रीयापेक्षाबुद्धिजन्यद्वित्वस्यापेक्षाबुद्धिशून्येन मैत्रेण ग्रहणापत्तिः। संनिकर्षाबुद्धिजन्यद्वित्वस्यापेक्षाबुद्धिशून्येन मैत्रेण ग्रहणापत्तिः। संनिकर्षादिघटितसामग्र्याः सत्त्वात्तद्वारणाय विषयतासंबन्धेन तत्पुरुषीयप्रत्यक्षे तद्भिन्नपुरुषीयापेक्षाबुद्धिजन्यद्वित्वादेस्तादात्म्येन प्रतिबन्धकत्वकल्पने च गौरवमत आह---अतएवेति। पूर्वोक्तयुक्त्याऽपेक्षाबद्धेर्द्वित्वोत्पादकत्वस्यावश्यकत्वादेव। तेनैव गृह्यत इति कल्प्यत इति। तद्भिन्नेन न गृह्यत इति कल्प्यत इत्यर्थः। तथा चान्यथानुपपत्त्या पूर्वोक्तप्रतिबध्यप्रतिबन्धकभावकल्पनागौरवं न दोषायेति भावः। ननु कालान्तरे द्वित्वप्रत्यक्षवारणाय द्वित्वप्रत्यक्षं प्रत्येवापेक्षाबुद्धेर्हेतुत्वभस्तु नतु द्वित्वं प्रतीत्याशङ्कते---नचेति। लाघवेनेति। द्वित्वप्रत्यक्षत्वापेक्षया द्वित्वत्वस्य कार्यतावच्छेदकस्य लघुत्वादिति भावः। ननु द्वित्वप्रत्यक्षनिष्ठं लौकिकविषयितया द्वित्वत्वमेव कार्यतावच्छेदकमिति न गौरवम््। नचान्तरेणाप्यपेक्षाबुद्धिं द्वित्वप्रत्यक्षापत्तिरेतावताप्यवारितैवेति वाच्यमम्। द्वित्वत्वाविषयकद्वित्वप्रत्यक्षस्यालीकतया व्यापकीभूतद्वित्वत्वावच्छिन्नजनकसामग्रीविरहादेव तद्वारणादिति चेन्न। उत्पादकसामग्र्या व्यञ्जकत्वाङ्गीकारे धटाद्युत्पादकसामग्र्या अपि घटादिव्यञ्जकत्वापत्त्या सत्कार्यवादापत्तेरिति। नन्वपेक्षाबुद्धेर्द्वित्वाद्युत्पादकत्वं न संभवति द्व्यणुकस्यास्मदीयप्रत्यक्षागोचरतया तत्रापेक्षाबुद्ध्यसंभवेन तत्र त्रित्वानुत्पत्त्यापत्तेः। नचेष्टापत्तिः। भावकार्यस्यासमवायिकारणजन्यत्वनियमेन द्व्यणुकगतत्रित्वं विना त्र्यणुकपरिमाणानुत्पत्तेः परिमाणस्य स्वसमानजातीयोत्कृष्टपरिमाणजनकत्वनियमेन द्व्यणुकपरिमाणस्य तत्रासमवायिकारणत्वासंभवादत आह---अतीन्द्रिये द्व्यणुकादाविति आदिना परमाणुपरिग्रहः। सर्गादौ योगिनामभावादाह---ईश्वरीयेति। नचेश्वरीयापेक्षाबुद्धेर्द्धित्वोत्पादकत्वे तद्द्वित्वस्य नित्यत्वप्रसङ्गः ईश्वरीयापेक्षाबुद्धेर्नित्यत्वेन तन्नाशनाश्यत्वस्य 
तादृशद्वित्वे वक्तुमशक्यत्वादिति वाच्यम््। तद्द्वित्वस्येश्वरीयापेक्षाबुद्धिसहकारिविशेषस्य क्षणविशेषस्य नाशादेव नाशोपपत्तेः क्षणविशेषस्येश्वरीयापेक्षाबुद्धिसहकारित्वानङ्गीकारे सर्गाद्यकालीनपरमाणुद्वित्वोत्पत्तेः पूर्वं तद्द्वित्वोत्पादापत्तेः। अपेक्षाबुद्धिनाशाच्चेति मूलस्याश्रयनाशोपलक्षकत्ववदीश्वरूयापेक्षाबुद्धिसहकारिविशेषक्षणविशेषनाशोपलक्षकत्वस्वीकाराच्च न तद्विरोधः। एतेन घटाद्युत्पत्तिद्वितीयक्षणे भगवदपेक्षाबुद्ध्या तत्र द्वित्वादिकं जन्यत इति परास्तम््। तदानीं सहकारिक्षणविशेषस्याभावेन भगवदपेक्षाबुद्ध्या द्वित्वादेरजननात्तदानीं तत्र द्वित्वोत्पादे मानाभावाच्च एतदस्वरसादाह---ब्रह्माण्डान्तरेति।। 108।। इत्यतः इत्याकाङ्क्षातः नन्वेकत्वांशे निर्धर्मितावच्छेदकैकत्वज्ञानाद्् द्वित्वाद्युत्पत्त्यापत्तिरतो व्याचष्टे--अयमेक इति। तत्तद्व्यक्तिमात्रनिष्ठेदंत्वावच्छिन्नविशेष्यतानिरूपितैकत्वप्रकारताशालिनी बुद्धिरपेक्षाबुद्धिपदार्थ इति भावः। क्वचित्पुस्तके इदंतु बोध्यमित्याद्यवधेयमित्यन्तः पाठः स चैवं व्याख्येयः। यत्रानियतैकत्वेति। एकत्वविशेष्यकसंख्यात्वनियतत्रित्वादिप्रकारकज्ञानशून्यकालीनमनेकैकत्वज्ञानमित्यर्थः। यद्वा एकत्वांशे निर्धर्मितावच्छेदकमेकत्वसंख्यायोगिन इत्याकारकज्ञानमित्यर्थः। सेनावनादाविति। तत्र नियतैकत्वज्ञानाभावात्तस्यैव सहस्रत्वादिसङ्ख्योत्पादकत्वादिति भावः। उत्पन्नेऽपीति। अनियतैकत्वज्ञानस्यापि त्रित्वाद्युत्पादकत्वादिति भावः। दोषात्् नियतानेकैकत्वज्ञानाभावात््। अनियतानेकैकत्वज्ञानस्य त्रित्वोत्पत्तिकारणत्वेऽपि त्रित्वांशे त्रित्वत्वप्रकारकप्रत्यक्षे नियतानेकैकत्वज्ञानस्यैव हेतुतया तं विना न त्रित्वत्वादिप्रकारकं प्रत्यक्षमिति भावः। उपपद्यते इति। इतो बहुतरेत्यत्र बहुत्वे स्वसजतीयनिरूपितोत्कर्षः प्रतीयते। तथाच चतुष्ट्वादिरूपे बहुत्वे स्वसजातीयनिरूपितोत्कर्षः प्रतीयते। तथाच चतुष्ट्वादिरूपे बहुत्वे त्रित्वादिरूपस्वसजायतीयनिरूपितोत्कर्षस्य सत्त्वात्तादृशप्रतीतिरुपपद्यत इति भावः। संख्यान्तरत्वे त्रित्वाद्यतिरिक्तसंख्यात्वे। तत्तारतम्याभावादिति। बहुत्वे स्वसजातीयोत्कर्षाभावात्तव मते तस्यैकरूपत्वादिति भावः। नच बहुत्वस्य त्रित्वादिरूपत्वे बहुत्वनिश्चये कथं त्रित्वादिसंशय इति वाच्यम््। समानप्रकारकनिश्चयस्यैव संशयविरोधितया बहुत्वत्वप्रकारकनिश्चयस्य त्रित्वत्वादिप्रकारकसंशयाविरोधित्वात््। अणु महदित्यादि। यद्यप्यणुत्वमेव ह्रस्वत्वमस्तु महत्त्वमेव दीर्घत्वमस्त्विति कुतश्चातुर्विध्यं तथापि तदवधिकाणुतया प्रतीय1मानेऽपि तदवधिकह्रस्वत्वाव्यवहारात्तदवधिकमहत्त्ववत्तया प्रतीय2मानेऽपि तदवधिकदीर्घत्वाव्यवहाराच्च ह्रस्वत्वदीर्घत्वयोरतिरिक्तपरमाणतया तच्चातुर्विध्यं बोध्यम््। संख्याजन्यमुदाहरतीति। संख्यामात्रजन्यमुदाहरतीत्यर्थः। न सजातीयमित्यनन्तरं विजातीयसंयोगरूपः प्रचयस्तु न द्व्यणुकादौ तत्सत्त्वेऽपि वा तस्याकिंचित्करत्वादिति पूरणीयम््। द्वित्वसंख्या द्वित्वसंख्यामात्रम््। एवमग्रेपि।।109।।110।।111।। परिमाणजन्यं परिमाणमात्रजन्यम््। कपालादिपरिमाणजन्यम्् कपालादिपरिमाणमात्रजन्यम््। कपालादिपरिमाणजन्यम्् कपालादिपरिमाणमात्रजन्यमित्यर्थः। अप्रचतमहत्कपालद्वयारब्धे घटे यन्महतपरिमाणं तत्र कपालगतद्वित्वसंख्या न कारणं द्वित्वसंख्याया महत्त्वाजनकत्वात्् अन्यथा द्व्यणुकेऽपि महत्त्वोत्पादापत्तेः। नचोक्तापत्त्या द्वित्वत्वेन परिमाणाजनकत्वेपि घटगतमहत्त्वं प्रति कपालगतमहत्त्वस्य कपालगतद्वित्वस्य वा हेतुत्वमित्यत्र विनिगमनाविरह इति वाच्यम््। कपालगतमहत्त्वोत्कर्षेण घटगतमहत्त्वोत्कर्षस्यानुभविकतया कपालमहत्त्वस्य तत्रावश्यं हेतुताया वाच्यत्वात््। यत्र कपाले न प्रचयस्तत्र प्रचयस्यापि हेतुत्वासंभवात्तत्र घटपरिमाणं कपालपरिमाणमात्रजन्यमिति भावः। प्रचय इतीति। मूले शिथिलाख्य इति। किंचिदवयवावच्छेदेनावयवान्तरासंयोगिनि महत्यवयेव वर्तमानः संयोगः प्रचय इत्येके। अत्र महत्पदं न देयं परमाणुसंयोगस्य प्रचयत्वे क्षतिविरहादित्यन्ये। भूयोऽवयवावच्छेदेनावयवान्तरासंयोगिन्यवयवे वर्तमानः संयोगः प्रचयस्तेन परमाणुसंयोगो द्व्यणुकसंयोगो वा न प्रचय इत्यपरे। अत्र प्रचयरहितैस्त्रिभिर्महावयवैरारब्धस्य यन्महतपरिमाणं तत्संख्यापरिमाणोभयजन्यम्् महदवयवारब्धमहत्तवादतिशयिततत्वात् अल्पावयवारब्धमहत्त्वादतिशयितत्वाच्च प्रचिताभ्यां महावयवाभ्यामारब्धे यन्महत्परिमाणमतिशयितं तत्परिमाणप्रचयोभयजन्यम्् अप्रचितमहावयवारब्धात्् त्र्यणुकमहत्त्वाच्च तादृशातिशयदर्शनात्् प्रतितैर्महद्भिररब्धस्य महत्परिमाणं संख्यापरिमाणप्रचयजन्यम्् प्रचितमहावयवद्वयारब्धमहत्त्वादप तस्योत्कृष्टत्वादिति ध्येयम््। दिङ्भात्रस्य मूले प्रदर्शितत्वादित्यन्यत्र विस्तरः। 
केचित्तु दीर्घमिति प्रतीतेरवयवसंयोगविशेषेणैवोपपत्तेः दीर्घत्वं न परिमाणमन्यथा वर्तुलत्वचतुरस्रत्वादीनां परिमाणान्तर त्वापत्तेरित्याहुः।।112।। अर्थादिति। प्रकरणादित्यर्थः। यद्वार्थात्परिशेषादित्यर्थः। नच परिशेषोऽसिद्धः रूपादेरप्याश्रयनाशनाश्यत्वादिति वाच्यम््। आश्रयनाशत इति मूलस्याश्रयनाशमात्रादित्यर्थकतया रूपादैराश्रयनाशमात्रनाश्यत्वाभावेन परिशेषसंभवात््। नच मूलस्य तादृशार्थकत्वे प्रयोजनाभाव इति वाच्यम््। क्रियाविभागादिक्रमेण यत्किंचिदवयवनाशेऽपि शरीरादिनाशस्य मीमांसकैरनभ्युपगमात्् तत्र परिमाणनाशस्यानुभविकत्वाच्चाश्रयमात्रनाशनाश्यत्वस्य च परिमाणे तैरनङ्गीकारात्् तन्मतनिराकरणाय मूलस्य तादृशार्थकत्वादिति ध्येयम््। द्वितीयक्षणे चोत्पद्यत इत्यनन्तरं स्वाश्रयावयवगतैकत्वासमवायिकारणकं चेति पूरणीयम््। एकपृथकत्वं एकसमवेतपृथक्त्वम््। द्वित्वादिवच्चेति। तथाच द्विपृथक्त्वादौ समानाधिकरणान्येकपृथक्त्वान्यसमवायिकारणानि इदमेकं पृथगिदमेकं पृथगिति नानैकपृथक्त्वविषयिण्यपेक्षाबुद्धिर्निमित्तकारणं तादृशबुद्धिनाशात्् क्वचिदाश्रयनाशात्् क्वचिद्वभाभ्यां द्विपृथकत्वं नश्यतीति भावः अत्रोभयसमवेतं पृथकत्वं द्विष्टथक्त्वं त्रितयसमवेतं पृथक्त्वं त्रिपृथक्त्वमिति रीत्या बोध्यम््। ननु घटो पटात्पृथगित्यादिप्रतीतेः पटावधिकैकपृथक्त्वद्वयादिनाप्युपपत्तेरुभयसमवेतपृथक्त्वादौ मानाभाव इति चेन्न। घटौ पटात्् पृथगिति प्रतीत्योभयसमवेतपृथकत्वे सिद्धे तेनैव घटः पटात्पृथगिति प्रतीत्युपपत्तेरेकपृथकत्वे प्रमाणाभाव इत्यस्यापि वक्तुं शक्यत्वात्् तस्माद्विनिगमनाविरहादुभयमङ्गीकार्यम््।।113।। परम्परासंबन्धः कल्पत इति। सामानाधिकरण्यरूपपरम्परासंबन्धविषयकत्वमुक्तप्रतीतेः कल्प्यमित्यर्थः। इदमुपलक्षणम््। प्रतीतेः सामानाधिकरण्यरूपपरम्परासंबन्धविषयकत्वमङ्गीकृत्वान्योन्याभावानङ्गीकारे एतद्धटरूपमेतद्धटात्पृथगिति प्रतीत्यनुपपत्तेः। एतद्रूपमेतद्रूपात्पृथगिति प्रतीत्यापत्तेश्च अन्योन्याभावस्यातिरिक्तस्याभ्युपगमे तु पृथक्पदस्यान्योन्याभावलक्षणया सर्वमुपपादनीयमिति। पञ्चमीप्रसङ्गादिति। अन्योन्याभावार्थकपदयोगस्य पञ्चमीप्रयोजकस्य तत्र सत्त्वादिति भावः। अत्र नव्याः---अन्योन्याभाव एव पृथक्त्वं नतु गुणान्तरम््। नच घटो नेत्यत्र पञ्चम्यापत्तिरन्योन्याभावविशिष्टार्थकपदयोग एवान्यारादितरर्त इत्यादिसूत्रेण पञ्चमीविधानात््। नञस्तु नान्योन्याभावविशिष्टार्थकत्वम्् परं त्वन्योन्याभावार्थकत्वमित्यस्यान्यत्र सिद्धान्तितत्वात््। यदि च घटाद्भेद इत्यादौ पञ्चम्यनुपपत्त्य भेदार्थकपदयोगः पञ्चमीप्रयोजकतयान्यारादिति सूत्रेण बोध्यत इति घटो न पट इत्यत्र पञ्चम्यापत्तिर्दुर्वारेति विभाव्यते तथापि निपातातिरिक्तान्योन्याभावार्थकपदयोगस्यैव पञ्चमीप्रयोजकत्वं कल्प्यते अनुशासनस्य प्रयोगानुरोधित्वादित्याहुः।।114।। मूलेऽप्राप्तयोरित्यादिना संयोगस्वरूपमुक्तं तत्र प्राप्तिः संबन्धः स च समवायोऽपीत्यत उक्तमप्राप्तयोरिति। लक्षणं तु संयोगत्वं जातिरिति। मूले आद्योऽन्यतरकर्मज इति। ननु संयोगत्वं नान्यतरकर्मणः कार्यतावच्छेदकमुभयकर्मजसंयोगेसंयोगजसंयोगे च व्यभिचारादिति चेन्न। विजातीयकर्मत्वेन विजातीयसंयोगत्वेन समवायेन हेतुहेतुमद्भावात्् उभयकर्मजसंयोगादौ च तादृशवैजात्याभावेन व्यभिचाराभावात््। एवमुभयकर्मणः संयोगस्यापि च संयोगं प्रति हेतुत्वं बोध्यम््। मूले भवेत्् संयोगजोऽपर इति। ननु संयोगजसंयोगे मानाभावः यत्र कपालक्रियया कपालतरुसंयोगस्ततः कुम्भतरुसंयोगस्तत्र कपालक्रियाया एव कुम्भतरुसंयोगं प्रति कारणत्वं नतु कपालतरुसंयोगस्येति चेन्न। समवायेन संयोगं प्रति समवायेन क्रियायाः कारणत्वात्् कुम्भे समवायेन क्रियाया अभावेन कुम्भे तरुसंयोगानुपपत्तेः, क्रिययाः सामानाधिकरण्यसंबन्धेन हेतुत्वान्तरकल्पनापेक्षया समवायेन संयोगस्यैव हेतुत्वकल्पननौचित्यात््। वस्तुतो यत्र कपालक्रियया कपालान्तरेण तरुणा चैकस्मिन्् क्षणे संयोगस्तदुत्तरक्षणे घटोत्पत्तिः कपालक्रियनाशश्च नाशकस्योत्तरसंयोगस्य पूर्वं सत्त्वात्तदुत्तरक्षणे कुम्भतरुसंयोगानुपपत्तेः पूर्वक्षणे कपालक्रियाया नाशात्तस्मात्कपालसंयोग एव तत्र कारणमिति संयोगजसंयोगसिद्धिर्निराबाधैवेति। अत्र केचित््। कथं संयोगस्य त्रैविध्यमन्यतरकर्मजन्यसंयोगस्याप्रसिद्धेः यत्रेषुक्रिययेषुवृक्षयोः संयोगस्तत्र संयोगाधिकरणे वृक्षे क्रियाविरहेण व्यभिचारादन्यतरकर्मणः संयोगं प्रति करणत्वस्य वक्तुमशक्यत्वादित्याहुः। तन्न। कार्याव्यवहितपूर्वक्षणावच्छेदेन कार्यतावच्छेदकावच्छिन्नयत्किंचिद्व्यक्त्यधिकरणीभूतयावद्व्यक्तिवृत्तिकाभावप्रतियोगितानवच्छेदकधर्मवत्त्वमेव कारणताघटकमेवं च कार्याव्यवहितपूर्वक्षणावच्छेदेन कार्यतावच्छेदकावच्छिन्नयत्किंचिद्व्यक्त्यधिकरणयावद्व्यक्तिषु कारणाभाववकत्त्वमेव व्यभिचारः। नचैवंविधो व्यभिचारः प्रकृते, इषोरपि तादृशयावदन्तर्गततया तत्र 
क्रियाभावासत्त्वादितिदिक््। नन्वेवं यत्र हस्तक्रिया ततो द्वितीयक्षणे शरीरक्रिया तत्र चतुर्थक्षणे हस्ततरुसंयोगस्तस्मिन्नेव क्षणे शरीरक्रियाजन्यशरीरपूर्वदेशसंयोगनाशस्तदुत्तरक्षणे शरीरतरुसंयोगो जायते तस्य च हस्ततरुसंयोगजन्यत्वं शरीरक्रियाजन्यत्वं वेत्यत्र विनिगमनाविरहः। नचोभयमेव तत्र हेतुः जातिसङ्करप्रसङ्गादिति चेन्न। तत्र संयोगद्वयस्यैवोपगमात््। द्वित्वाग्रहस्तु सादृश्यदोषादित्येके। तत्र चित्रसंयोग विजातीय एवेति न साङ्कर्यमित्यपरे इत्यन्यत्र विस्तरः। पूर्ववदिति। संयोगवदित्यर्थः। तेनैव कपालविभागेनेति। तेन कपालविभागेनैवेत्यर्थः। एवकारेण कर्मणो व्युदासः। कपालस्याकाशविभागो जन्यत इति। अन्यथा कपालाकाशसंयोगस्य नाशकाभावेन नित्यत्वापत्तिरेवं कपालाकाशसंयोगस्य प्रतिबन्धकस्य सत्वेनोत्तरसंयोगानुत्पत्त्याकर्मणोऽपि नित्यत्वापत्तिः उत्तरसंयोगस्यैव स्वजनककर्मनिवर्तकत्वादिति भावः। अमुमर्थं हृदि निधायोक्तं तत उत्तरदेशसंयोगस्ततः कर्मनाश इति। तेन कर्मणैवेति। कपालद्वयविभागजनककर्मणैवेत्यर्थः। देशान्तरविभागः कपालाकाशादिविभागः। आरम्भकेत्यादि। आरम्भकसंयोगः कपालद्वयसंयोगादिस्तत्प्रतिद्वन्द्वी तद्विरोधी तन्नाशक इति यावत््। एवमग्रेऽपि। अनारम्भकसंयोगः कपालाकाशसंयोगादिः। अन्यथेति। आरम्भकसंयोगप्रतिद्वन्द्विविभागजनककर्मणोऽनारम्भकसंयोगप्रतिद्वन्द्विविभागजनककर्मणश्चैक्य इत्यर्थः। विकसदिति। तत्राग्रावच्छेदेनानारम्भकसंयोगप्रतिद्विन्द्विविभागजनककर्मणः सत्त्वात्तेन कर्मणआ मूलावच्छिन्नारम्भकसंयोगविरोधिविभागोत्पत्तिस्तेन चारम्भकसंयोगनाशस्तेन कमलनाशः स्यादिति भावः। कारणविभागेनैव कारणमात्रविभागेनैव। कपालद्वयविभागादिनेति यावत््। पूर्वं घटाद्यात्मकद्रव्यनाशात्पूर्वं। तथाच पूर्वोक्तं ततो घटनाशस्ततः कपालस्याकाशविभागो जन्यत इत्यसंगतमिति भावः. सति द्रव्ये द्रव्यनाशं विना। देशान्तरविभागासंभवादिति। अन्यथा कारणमात्रविभागे कर्मलक्षणस्यातिव्याप्त्यापत्तेरिति भावः। वस्तुतः कर्मलक्षणस्य तत्र नातिव्याप्तिः तत्प्रकारस्तु पाकजप्रक्रियायां सप्रपञ्चं प्रदर्शितोऽस्माभिः। द्वितीय इति। कारणाकारणविभागजन्य इत्य्रथः। यावदवयवकर्मनियतत्वादिति। क्रियाया व्याप्यवृत्तित्वनियमादिति भावः। अतएव वक्ष्यमाणयुक्तेरेव। शरीरे विभक्तप्रत्ययो न स्यादिति। यत्र हस्तक्रियया हस्ततरुविभागस्तत्र शरीरे विभागप्रत्ययः सर्वानुभवसिद्धः स च विभागं विना नोपपद्यते। नच शरीरतरुसंयोगनाश एव तद्विषय इति वाच्यम््। विभागानङ्गीकारे शरीरतरुसंयोगनाश एव तद्विषय इति वाच्यम््। विभागानङ्गीकारे शरीरतरुसंयोगनाशस्यैवासंभवात््। नहि तत्र हस्तक्रिया शरीरतरुसंयोगनाशिका व्यधिकरणत्वादतस्तत्र हस्ततरुविभागेन शरीरतरुविभागो जन्यते तेन च शरीरतरुसंयोगानाशो जन्यत इत्युपेयत इति विभागसिद्धिः। ननु हस्ततरुसंयोगनाश जन्यत इत्युपेयत इति विभागसिद्धिः। ननु हस्ततरुसंयोगनाश एव शरीररुतसंयोगनाशकोऽस्तु तरौ तदुभयसामानाधिकरण्यसत्त्वात्् मास्तु विभागजविभागौ हस्ततरुविभागस्तु कर्मजन्यशरीरतरुसंयोगनाशकतया सिध्यतीत्यप्यत एवापास्तम््। हस्ततरुसंयोगनाशेनैव तदुपपत्तेः। किंच हस्तक्रियैव स्वसमवायिसमवेतत्वसंबन्धेन शरीरनिष्ठा शरीरतरुसंयोगनाशे हेतुरस्तु वैयधिकरण्याभावादिति चेन्न। आश्रयनाशाजन्यगुणनाशस्य विरोधिगुणजन्यत्वियमेन शरीरकर्मजन्यशरीरतरुसंयोगं प्रति हस्ततरुसंयोगस्याकारणत्वेन च शरीरतरुसंयोगनाशे हस्ततरुसंयोगनाशस्याजनकत्वात््। यच्चोक्तं हस्तक्रियैव स्वसमवायिसमवेतत्वसंबन्धेन तत्र कारणमिति, तदपि न। साक्षात्संबन्धेन जनकत्वनियमस्यासति बाधके सङ्कोचकल्पनानुपपत्तेः। वस्तुतस्तु संयोगाभावो विभागो विभागाभावो वा संयोग इत्यत्र विनिगमनाविरहेणोभयोरप्यतिरिक्तत्वम््। अतएव घटात्् पटो विभक्त इति प्रत्यय उपपद्यते संयोगनाशात्मकत्वे नाशस्य सावधिकत्वाभावेन तथाप्रत्ययानुपपत्तेरिति तदिदमभिप्रेत्योक्तमतः संयोगेत्यादि।।115।।116।।117।।118।।119।।120।। मुले मुर्तएव तु दैशिकमिति। विभुद्रव्ये विप्रकृष्टदेशमाज्ञत्रवृत्तित्वसन्निकृष्टदेशमात्रवृत्तित्वबुद्धेर्निमित्तकारणस्य दिक््संयोगस्यासमवायिकारणस्य चाभावादिति भावः। दैशिकपरत्वस्य निमित्तकारणमाह---बहुतरेति। बहुतरसंयोगान्तरिततवं तदेव विप्रकृष्टत्वं तद्विपयिण्यपेक्षाबुद्धिर्दैशिकपरत्वं प्रति निमित्तकारणमित्यर्थः। तदल्पीयस्त्वेति। अल्पसंयोगान्तरीतत्वरूपसंनिकृष्टत्वविषयिण्यपेक्षाबुद्धिर्दैशिकापरत्वं प्रति निमित्तकारणमित्यर्थः।। 121।।122।। कालिकपरत्वापरत्वे जन्ये एवेत्यत्र जन्यपदं सप्तम्यन्तं नित्ये तत्पूर्वोत्पन्नत्वरूपज्येष्ठत्वबुद्धेस्तदनन्तरोत्पन्नत्वरूपकनिष्ठत्वबुद्धेर्निमित्तकारणस्य कालसंयोगरूपासमवायिकारणस्य 
चाभावादिति भावः।। 123।।124।। मूलेऽपेक्षाबुद्धिनाशेनेति। स्वनिमित्तकारणविप्रकृष्टत्वादिबुद्धीनां नाशेनेत्यर्थः। नव्याः पुनर्बहुतरसंयोगान्तरितत्वरूपविप्रकृष्टत्वाल्पसंयोगान्तरितत्वरूपसन्निकृष्टत्वाभ्यां दैशिकपरत्वापरत्वादिव्यवहारलस्य बहुतरस्पन्दान्तरतजन्यत्वरूपज्येष्ठत्वाल्पतरस्पन्दान्तरितजन्यत्वरूपकनिष्ठत्वाभ्यां च कालिकपरत्वादिव्यवहारस्योपपत्तेर्न तयोर्गुणान्तरत्वम््। अत्रच यत्काले ज्येष्ठत्वबुद्धिरुत्पद्यते तत्कालमादाय स्पन्दनन्यूनाधिकतावसेया अतो न कनिष्ठेऽधिकजीविनि परत्वव्यवहारापत्तिरिति वदन्ति। तदभाववतीति। इदंच प्रमायामतिव्याप्तिवारणाय। तदभाववद्विशेष्यकतदभावप्रकारकप्रमायामतिव्याप्तिवारणाय तत्प्रकारकमिति। इच्छायामतिव्याप्तिवारणाय ज्ञानमिति। तदभावाप्रकारकमिति संशयेऽतिव्याप्तिवारणय। अत्रच तद्विशेष्यकत्वावच्छिन्नतदभावप्रकारताशून्यतद्विशेष्यकत्वाच्छिन्नतत्प्रकारकत्ववद्ज्ञानत्वं यत्र तत्र तन्निश्चयत्वमवसेयं नतु यथाश्रुतम््, महानसोऽयं वह्निमान्न वा पर्वतो वह्निमानित्यस्य पर्वते वह्निनिश्चयत्वानापत्तेः। ज्ञानपदं चेच्छायामतिव्याप्तिवारणाय।।125।।126।।127।।128।।129।। एकधर्मिकेति। ह्रदपर्वतौ वह्नितदभाववन्ताविति ज्ञानेऽतिव्याप्तिवारणायैकधर्मिकेति। एकधर्मितावच्छेदकविशिष्टविशेष्यकत्वावच्छिन्नेत्यर्थः। तेन पर्वतो वह्निमान्् द्रव्यं वह्न्यभाववदिति ज्ञानव्युदासः। वृक्षः संयोगवान्् तदभाववांश्चेति समुच्चयवारणाय विरुद्धेति। विरोधावगाहित्वं तदर्थः। घटो द्रव्यं पृथिवी चेति ज्ञानवारणाय भावाभावेति। इच्छाव्युदासार्थं विशेष्यभागः। वस्तुतस्तु एकधर्मावच्छिन्नविशेष्यकत्वनिवेशे विभिन्नरूपेणैकधर्मितावच्छेदककज्ञानस्य संशयत्वापत्तिः। एकधर्मावच्छिन्नवशेष्यतावच्छेदकताकत्वनिवेशे च निरवच्छिन्नविसेष्यतावच्छेदकताकसंशयासङ्ग्रहप्रसङ्गः, विभिन्नरूपेण धर्मितावच्छेदकतावच्छेदकावगाहिज्ञानस्य संशयत्वप्रसङ्गश्चेति स्वीयैककोटिप्रकारतावच्छिन्नप्रतिबध्यतानिरूपतितप्रतिबन्धकतावच्छेदकीभूतापरकोटिप्रकारताशालिज्ञानत्वं संशयत्वप्रसङ्गश्चेति स्वीयैककोटिप्रकारतावच्छिन्नप्रतिबध्यतानिरूपितप्रतिबन्धकतावच्छेदकीभूतापरकोटिप्रकारताशालिज्ञानत्वं संशयत्वमिति ध्येयम््। यत्तु संशयत्वं जातिविशेष इति। तन्न। चाक्षुषत्वादिना सङ्करप्रसङ्गात््। संदिग्ध इतिक्रियापदम््। संदेहवान्भवतीत्यर्थः। एवमग्रेऽपि। समानानेकधर्मोपपत्तेर्विप्रतिपत्तेरित्यादिसूत्रे विप्रतिपत्तिवाक्यजन्यशाब्दसंशयस्योक्तत्वात्् साधारणधर्मासाधारणधर्मज्ञानजन्यसंशयवद्विप्रतिपत्तिवाक्यजन्यस्तृतीयोऽपि संशय इति मतनिरासायाह--विप्रतिपत्तिस्त्विति। व्याप्तिज्ञानादीनामित्यादिनातिदेशवाक्यार्थज्ञानपरिग्रहः। ननु तर्हि सूत्रस्थपञ्चम्यनुपपत्तिरित्यत आह---किंत्विति। तथाच सूत्रस्थपञ्चमी प्रयोजकतायामिति भावः। एवं ज्ञाने प्रमाण्यसंशयाद्विषयसंशय इतीति। अत्र प्रामाण्यपदमप्रामाण्यस्याप्युपलक्षकं तेन प्रामाण्यसंशयस्याप्रामाण्यसंशसयस्य च विषयसंदेहे स्वातन्त्र्येण हेतुत्वमिति भावः। एवं व्याप्येति। अथ व्याप्यसंशयस्य व्यापकसंशयहेतुत्वे किं मानं कोटिस्मरणादित एव तत्संभवात् क्वचित्तदनुविधानस्य तु व्याप्यतदभावयोर्व्यापकतदबावसाहचर्यस्य गृहीतत्वेन तत्स्मरण एवोपक्षीणत्वात्तदग्रहे तु व्याप्यसंशयाद्् व्यापकसंशयस्याप्यभावादिति चेत््। अत्राहुः---महानसे हुताशनो न जलह्रद इति स्मरतां पर्वतादिकमपि पश्यतां धूमादिसंशयभावाभावाभ्यां हुताशनसंशयभावाभावदर्शनात्तस्यापि तद्धेतुत्वम््। अतएवोत्कटकोटिकव्याप्यसंशयाद्व्यापकस्याप्युत्कटकोटिकः संशयः कारणोत्कर्षेणैव कार्योत्कर्षात््। नचैतद्भगवत्सूत्रकृदनभिमतमिति वाच्यम््। सूत्रस्थचकारस्याप्यनुक्तसमुच्चायकत्वात््। तथाहि "समानानेकधर्मोपपत्तेर्विप्रतिपत्तेरुपलब्ध्यनुपलब्ध्यव्यवस्थाश्च विशेषापेक्षो विमर्शः संशय" इति सूत्रं तस्य चार्थमाहुर्भाष्यकृत्प्रमुखाः। समानधर्मः कोटिद्वयसहचरतधर्मः अनेकस्मात्सपक्षविपक्षाद्व्यावृत्तो धर्मः अनेकधर्मः तयोरुपपत्तिर्ज्ञानं तस्माद्विप्रतिपत्तिर्विरुद्धकोटिप्रतिपादकं वाक्यं तस्मादत्र पञ्चम्याः प्रयोजकत्वमर्थो न हेतुत्वम््। उपलब्धिः प्रामाण्यम्् अनुपलब्धिः प्रामाण्यविरोधिभ्रमत्वं तयोरव्यवस्थातश्च संशयः। एवंच प्रमाण्यसंशयजन्यो भ्रमत्वसंशयजन्यश्च विषयसंशयः। चकारो व्याप्यसन्देहादिजन्यव्यापकसन्देहादेः संग्राहकः। विशेषापेक्षो विमर्श इति तु लक्षणम््। एकधर्मिकभावाभावप्रकारकत्वरूपविशेषवान्् विमर्शो ज्ञानमिति तदर्थः। इत्यादिकमित्यादिना 
साधनाव्यापकव्याप्यत्वसंदेहादितः साद्यव्यापकत्वसंदेहो बोध्यः। साधारणज्ञानादेः कार्यतावच्चेदके चाव्यवहितोत्तरत्वं देयं तेन परस्परं व्यभिचारः। ननु साधारणधर्मज्ञानादेरिव धर्मिज्ञानस्यापि संशयहेतुत्वात्ततकृतः संशयविभागः कथं न प्रदर्शित इत्यत आह--संशये धर्मिज्ञानमिति। संशयमात्रे। तथाच धर्मिज्ञानजन्यतावच्छेदकस्य संशयत्वसमव्याप्यत्वान्न तद्विभाजकतावच्छेदकमिति भावः। ननु धर्मिज्ञानस्य संशयहेतुत्वे मानाभावः। नच धर्मिज्ञानमन्तरेण संशयः स्यादिति वाच्यम््। सति धर्मिन्द्रियसन्निकर्षे इष्टत्वादत आह---धर्मीन्द्रियेति।। 130।। पित्तादीत्यादिना मण्डूकवसाञ्जनादेः परिग्रहः। अनुमानसिद्धत्वमेव प्रदर्शयति---यथेति। भगवज्ज्ञाने व्यभिचारवारणाय हेतौ जन्येति। अर्थान्तरं निराकुरुते---नचेति। ननु पित्तात्मकदोषाभावः श्वैत्यप्रमायामेव कारणं न शङ्खत्वप्रमायामत आह---विनिगमनाविरहादिति। प्रमायां दोषाभावः कारणं गुणो वा कारणमित्यत्र विनिगमनाविरहादिति भावः। वस्तुतो गुणहेतुतायामेव लाघवं विनिगमकमस्तीत्याह---अनन्तेति। न्याय्यत्वादिति। अनुगतगुणत्वस्याग्रे वक्ष्यमाणत्वान्न तद्धेतुत्वमतेऽयं दोष इति भावः। तथाच दोषाभावानां हेतुत्वस्यावश्यकत्वे च। गुणस्यापीति। तथाच पित्तादिदोषाभावसत्त्वेऽपि विशेषणवद्विशेष्यसन्निकर्षरूपगुणाभावान्न शङ्खे पीतत्वप्रमेति दोषाभावेन न गुणस्यान्यथासिद्धिरिति भावः। एवं एवंसति। अन्वयव्यतिरेकसत्त्वेऽपि यद्यन्यथासिद्धत्वं तदेत्यर्थः। गुणाभावः गुणाभाव एव नतु दोषः कारणं स्यादिति भावः।।131।। एवमग्रेऽपि ज्ञेयमिति। उपमितौ शक्ये सादृश्यज्ञानम्् शाब्दबोधे योग्यतायाः तात्पर्यस्य वा प्रमैव गुण इति भावः।।132।।133।।134।। नन्वेवं रङ्गरजतयोरिमे रजतरङ्गे इतिज्ञानेऽतिव्याप्तिरत आह---तद्वदविशेष्यकत्वे सतीति। तद्वद्विशेष्यकत्वावच्छिन्नतत्प्रकारकत्ववज्ज्ञानमित्यर्थः। सतिसप्तम्या अवच्छिन्नत्वार्थकत्वात््। तात्प्रकारकभ्रमेऽतिव्याप्तेस्तद्वद्विशेष्यकेति। रजत एव द्रव्यमिति ज्ञाने रजतत्वप्रमात्वापत्तिरतस्तत्प्रकारकेति। ज्ञानपदं च तथाविधेच्छायामतिव्याप्तिवारणाय। एवं सति तत्प्रकारकत्वस्य प्रमात्वघटकत्वे सति। भ्रमः प्रमा च स्यादिति। लक्षणद्वयस्य तत्र सत्त्वादिति भावः। नन्वेवं लक्षणाननुगम इत्यत आह---लक्ष्यस्येति। अथ पाकरक्ते घटे श्यामरूपवत्ताप्रतीतेः प्रमात्वं स्यादिति चेदिष्टमेवैतत््। घटस्य कदाचिच्छ्यामत्वात्् वर्तमानस्य प्रमात्वाघटकत्वात््। अत्र यद्यपि स्मृत्यन्यज्ञानत्वरूपानुभवत्वस्य निवेशे वैयर्थ्यात्् ज्ञानत्वघटितमेव प्रमात्वं सुवचं, तथापि तस्य स्मृतिसाधारणतया तत्करणस्य प्रमाणान्तरतापत्त्या शास्त्रे प्रमाणव्यवहारौपयिकरूपमनुभवत्वघटितमेवानुमन्यन्ते तान्त्रिकाः। वस्तुतस्तु विशिष्टवैशिष्ट्यानुभवे विशेषणतावच्छेदकप्रकारकनिर्णयस्य कारणतया तज्जन्यतावच्छेदककोटिप्रविष्टतयानुभवत्वलसय जातिविशेषत्वे सिद्धे ज्ञानत्वस्यानुभवत्वाघटकत्वान्नानुभवत्वस्य वैयर्थ्यमिति कृतं पल्लवितेन। प्रामाण्यं न स्वतो ग्राह्यमिति मूलेन स्वतो ग्राह्यत्वं निषिध्यते तत्र स्वतस्त्ववादिनः के इत्याकाङ्क्षायामाह---मीमांसका हीति। स्वप्रकाशकत्वादिति। स्वविषयकत्वादित्यर्थः। तेनैव गृह्यत इति। ज्ञाने गृह्यमाणे तन्निष्ठज्ञानत्वादिधर्मवत्तन्निष्ठप्रामाण्यस्यापि ग्रहे बाधकाभावात्तन्मते सर्वं ज्ञानमयं घटो घटमहं जानामीत्याद्याकारकमिति भावः। तयाचेति। अयमत्रानुमानप्रकारः---इयं ज्ञातता घटविशेष्यकघटत्वप्रकारकज्ञानजन्या घटवृत्तिघटत्वप्रकारकज्ञाततात्वाद्् या यद्वृत्तिर्यत्प्रकारिका ज्ञातता सा तद्विशेष्यकतत्प्रकरकज्ञानसाध्या यथा पटे पटत्वप्रकारिका ज्ञाततेति। अनुव्यवसायेनेति। ननु ज्ञानज्ञानस्य विषयाविषयकत्वात्् कथं विषयघटितप्रामाण्यं तस्य  विषय इत्यतो ज्ञानज्ञानस्य विषयविषयकत्वे प्रमाणमाह---विषयनिरूप्यमिति। विषयाविषयकप्रत्यक्षाविषय इत्यर्थः। ज्ञानवित्तिवेद्यो विषय इति।  विषयविषयकतानियतस्वविषयकताकप्रत्यक्षकं ज्ञानमित्यर्थः। अतो न साध्यहेत्वोर्वैयधिकरण्यम््। तथाच ज्ञानं विषयविषयकतानियतस्वविषयकताकप्रत्यक्षकं विषयाविषयकप्रत्यक्षाविषयत्वे सति प्रत्यक्षविषयत्वादित्यनुमानं ज्ञानप्रत्यक्षस्य विषयविषयकत्वे प्रमाणमिति भावः। भट्टमते च प्रत्यक्षस्थानाभिषिक्ता ज्ञाततालिङ्गकानुमितिरेव बोध्येत्यन्यत्र विस्तरः। अनभ्यासदशापन्नेति। अनवधृतप्रामाण्यसजातीयेत्यर्थः। ज्ञातमेव निश्चितमेव। गन्धवतीति। व्याप्यवतिव्यापकप्रकारकत्वस्य व्यापकवति व्यापकप्रकारकत्वव्याप्यत्वादिति भावः। ननु कथं तर्हि प्रामाण्यस्यानुमेयता गन्धवति पृथिवीत्वप्रकारकत्वस्येव पृथिवीत्ववति पृथिवीत्वप्रकारकत्वादेरपि प्रत्यक्षसंभवादत आह---तत्प्रकारकत्वेति। संशयानुरोधादिति। यद्यपि ज्ञाने प्रामाण्यनिश्चयो धर्मितावच्छेदकसामानाधिकरण्येन जायते संदेहस्तु धर्मितावच्छेदकसामानाधिकरणेयेन प्रामाण्याभावावगाही 
धर्मितावच्छेदकावच्छेदेन प्रामाण्यावगाहीति कथं संशयानुपपत्तिः। तथापि प्रवृत्त्युपयुक्तस्य धर्मितावच्छेदकावच्छेदेन प्रामाण्यग्रहस्य स्वतस्त्वे संशयानुपपत्तिर्दूषणमिति ध्येयम््। नच प्रामाण्याग्राहकसामग्रीसत्त्वात््। कथमग्रिमसंशयानुरोधेन प्रामाण्याग्रह इति वाच्यम््। तत्राग्रिमसंशयानुरोधेन संशयजनकदोषस्य प्रामाण्यनिश्चयप्रतिबन्धकत्वकल्पनादित्याशयात््। ननु यदि प्रमाण्यभनुमेयं तदा प्रामाण्यग्रहवैयर्थ्यम््। तथाहि अयं पुरुष इति निश्चये प्रामाण्यसंदेहेनार्थसंदेहस्यायं पुरुषो न वेत्याकारकस्योत्पत्त्या पुरुषार्थिनः प्रवृत्तिर्न संभवति तत्र प्रामाण्यनिश्चये च न तत्संशयाधीनोऽर्थसंदेह इति प्रामाण्यग्रहस्य प्रवृत्तावुपयोगः प्रामाण्यग्रहस्यानुमित्यात्मकत्वे च प्रामाण्यानुमापककरादिमति पुरुषत्वप्रकारकत्वादिरूपहेतुग्रहे तद्धटकतया पुरोवर्तिनि पुरुषत्वव्याप्यकरादिग्रहस्यावश्यकतया तेनैवायं पुरुषो न वेति संदेहप्रतिबन्धसंभवादलं प्रामाण्यानुमानेनेति चेन्न। करादौ पुरुषत्वाव्याप्यत्वग्रहं विनापि करादिमति पुरुषत्वप्रकरक्रत्वहेतोः पुरुषत्वघटितप्रामाण्यव्याप्यत्वग्रहसंभवेन प्रामाण्यानुमानसंभवात््। एवं न्यायमतेऽनुमितेरिव द्वितीयानुव्यवसायस्यापि प्रामाण्यग्राहकत्वमित्यन्यत्र विस्तरः। गुरुः शङ्कते---नन्विति। व्यर्थमिति। व्यावर्त्याया अन्यथाख्यातेरभावादिति भावः। भ्रमजन्येति। न्यायनये भ्रमजन्या प्रवृत्तिस्तव मते न स्यादित्यर्थः। भ्रमस्य अन्यथाख्यातेः। तत्र रङ्गगोचरविसंवादिरजतार्थिप्रवृत्तौ। रजते इदं रजतमिति ज्ञानकाले रजतभेदाग्रहसत्त्वाद्विसंवादिप्रवृत्त्यापत्तिवारणाय दोषाधीनस्येत्युक्तम््। न्यायनये दोषाधीनो यो रजतभ्रमस्तत्स्थानाभिषिक्तरजतभेदाग्रहस्यैव तन्मते दोषाधीनतया रजते रजतभेदाग्रहस्य दोषानधीनत्वादिति। भावः। यत्र रङ्गोचरमेतद्रजतवद्भूतलमिति ज्ञानं तत्र विसंवदितादृशप्रवृत्तिवारणाय स्वतन्त्रोपस्थितेति रजतविशेषणम््। मुख्यविशेष्यतयोपस्थितत्वं तदर्थः। वस्तुतो रङ्गोचरादेतद्रजतवद्भूतलमिति ज्ञानादपि प्रवृत्तिरिष्टैवेति स्वतन्त्रोपस्थितत्वं न देयमिति ध्येयम््। हेतुत्वादिति। न्यायनयेऽपीदं रजतमिति भ्रमे हेतुतया रजतभेदाग्रहस्य तत्रावश्यकतया तस्यैव हेतुत्वं युक्तं तद्धेतोरिति न्यायादिति भावः। कार्यकारणभावद्वयकल्पनापेक्षया लाघवादाह---अस्तु वेति। तत्रापि सत्यरजतगोचरप्रवृत्तावपि। अपिना रङ्गोचरप्रवृत्तिपरिग्रहः। रजतभेदाग्रहः रजतभेदासंसर्गाग्रहाभावः। यथाश्रुते रजते नेदं रजतमिति ग्रहेऽपि प्रवृत्त्यापत्तेः प्राभाकरमते तत्र रजते भेदग्रहाभावस्य सत्त्वादन्यथान्यथाख्यात्यापत्तेरिति। यद्यपि पुरोवर्तिविशेष्यकस्य रजतभेदासंसर्गग्रहस्य समवायेनाभावो विशेषणतयात्मनिष्ठः प्रतिबन्धकस्तदभावः कारणमिति फलितम््। तथाटच रङ्गे इदं न रजतमिति ग्रहेऽपि प्रवृत्त्यापत्तिः रङ्गविशेष्यकरजतभेदासंसर्गग्रहस्यान्यथाख्यात्यनङ्गीकर्तृमतेऽप्रसिद्धत्वेन तदभावस्य प्रतिबन्धकत्वासंभवात्् तथापि विषयतासंबन्धेन प्रवृत्तिं प्रति रजतभेदासंसर्गग्रहस्य विशेष्यतासंबन्धावच्छिन्नप्रतियोगिताको योऽभावः। स विशेषणतासंबन्धेन प्रतिबन्धक इति विषयनिष्ठतया प्रतिबध्यप्रतिबन्धकभावकल्पनान्नोक्तदोषः। एवं च तत्पुरुषीयत्वं प्रतिबन्धप्रतिबन्धकत्वयोरवच्छेदककोटौ निवेशनीयमतो न पुरुषभेदमादाय दोषः। नचैवं  रङ्गे इदं रजतमिति भ्रमानन्तरं तत्र प्रवृत्तिर्न स्यात्् रजतभेदा संसर्गग्रहस्यान्यथाख्यात्यापत्त्या तत्रानङ्गीकारेण तदभावरूपसय प्रतिबन्धकस्य सत्त्वादिति वाच्यम््। रजतभेदोपस्थितिविशिष्टस्यैव रजतभेदासंसर्गग्रहाभावरूपस्य प्रतिबन्धकत्वोपगमात््। नचैवमपि रङ्गे इदं रजतं घटो न रजतमिति ज्ञानानन्तरमप्रवृत्त्यापत्तिरिति वाच्यम््। रजतभेदग्रहप्रतिबन्धकदोषस्योत्तेजकत्वकल्पनात्् तत्र रङगे रजतभेदग्रहानुत्पत्त्या तत्प्रतिबन्धकदोषस्य स्वीकरणीयत्त्वात््। नच रङ्गे रजतभ्रमजनकदोष एवोत्तेजकोऽस्तु किं रजतभेदग्रहप्रतिबन्धकदोषस्योत्तेजकत्वस्वीकारेण। एवं च रजतभेदोपस्थितिवैशिष्टयमपि प्रतिबन्धके विशेषणं न देयं रजतभेदानुपस्थितिकाले रङ्गे इदं रजतमिति ज्ञानादप्रवृत्तिप्रसङ्गाभावात््। तत्र रजतभेदासंसर्गाग्रहस्य प्रतिबन्धकस्य रङ्गे रजतभ्रमजनकदोषरूपोत्तेजकविशिष्टत्वादिति वाच्यम््। रङ्गे इदं रजतमिति भ्रमस्य न्यायमतसिद्धस्य तन्मतेऽभावेन तत्र तादृशदोषस्यानङ्गीकारात््। संभवतीत्यनन्तरं येन विसंवादिप्रवृत्तौ तद्धेतुत्वं स्यादिति पूरणीयम््। संनिकर्षस्याभावादिति। ज्ञानलक्षणायाः प्रत्यासत्त्यन्तरस्य कल्पनं तु गौरवदोषदुष्टमित्यभिमानः हेतुताया इत्यस्यान्वयव्यतिरेकाभ्यमिति शेषः। अन्यत्रापि रङ्गोचररजतार्थिप्रवृत्तावपि। तत्कल्पनात्् विशिष्टज्ञानहेतुत्वकल्पनात््। नचात्र मानाभाव इति वाच्यम््। रङ्गे रजतार्थिप्रवृत्तिरिविशिष्टप्रवृत्तिविषयविशिष्टज्ञानसाध्या प्रवृत्तित्वाद्रजते रजतत्वप्रकारकप्रवृत्तिवदत्यनुमानस्यैव तत्र 
मानत्वात््। अत्राप्रयोजकत्वमाशङ्कते---नचेति। लाघवेनेति। संवादिविसंवादिभेदेन कार्यकारणभावद्वयमपेक्ष्य प्रवृत्तिमात्रे विशिष्टज्ञानस्यैव हेतुत्वकल्पनालाघवेनेत्यर्थः। तथा च लाघवज्ञानरूपानुकूलतर्कस्य सत्त्वान्नाप्रयोजकत्वमिति भावः। रजतांशेऽपि सन्निकर्षाभावान्नान्यथाख्यातिः संभवतीति प्राभाकरोक्तं दूषणमुद्धरति---इत्थंचेति। प्रवृत्तिमात्रे विशिष्टबुद्धेर्हेतुत्वसिद्धौ चेत्यर्थः। फलमुखेति। कार्यकारणभावग्रहात्मकफालत्् पूर्वं गौरवस्यानिर्णयाद्् गौरवसन्देहस्यचाप्रतिबन्धकत्वादिति भावः। नन्वस्तु संबाविसंवादिप्रवृत्तिसाधारणप्रवृत्तित्वावच्छिन्नं प्रत्येव भेदाग्रहः कारणमिति न कार्यकारणभावद्वयकल्पनागौरवम्। नच विशिष्टभानत्वापेक्षयेष्टभेदग्रहाभावत्वस्य कारणतावच्छेदकत्वे गौरवमिति वाच्यम््। रजतत्वविशिष्टानुमित्यादौ रजतभेदाग्रहत्वेन कारणत्वे तत्रैव प्रवृत्तिसाधारणरजतत्वविशिष्टविषयकत्वस्यैव कार्यतावच्छेदकत्वकलपनेनैव निर्वाहात््। न्यायनये तु प्रवृत्तित्वावच्छिन्नं प्रति विशिष्टज्ञानहेतुत्वेन हेतुत्वान्तरकल्पने गौरवमिति न तदनुरोधेन कल्पनीयभ्रमात्मकरजतज्ञानार्थं ज्ञानलक्षणाप्रत्यासत्त्यादर इति कारणबाधाद्वाधितमेव मिथ्याज्ञानमित्याशङ्कां मनसि निधाय स्थलविशेषे कारणबाधाभावादनिवार्यमेव मिथ्याज्ञानमित्याह--किंचेत्यादिना। यत्र रजते न रजतभेदग्रहो न वा रङ्गे रजतभेदग्रहस्तत्र सति युगपदिन्द्रियसन्निकर्षे रजतरङ्गयोरिमे रजते इति ज्ञाने न किमपि बाधकम्् रजतत्वेन समं संयुक्तसमवायस्य सत्त्वात्् तादृशं च ज्ञानं रङ्गांशे न प्रमात्मकं विशेषणवद्विशेष्यसन्निकर्षरूपप्रमासामग्र्यभावात्् किंत्वन्यथाख्यातिरेवेति भावऋः। ननु तत्तद्विशेष्ये तत्तद्विशिष्टबुद्धिं प्रति तत्तद्विशेषणे तत्तद्विशेष्यघटितसन्निकर्षो हेतुरन्यथातिप्रसङ्गात्् तथाच कथं रजतघटितसंयुक्तसमवायेन रङ्गेरजतत्वग्रह इत्यत आह---अपिचेति। अन्यथाख्यातिभयादित्यनन्तरं रङ्गे रङ्गभेदाग्रहस्य रजते रजतभेदाग्रहस्येति पूरितस्य सत्त्वादित्यनेनान्वयः। अनेन रङ्गेऽनिष्टभेदाग्रहरूपा निवृत्तिसामग्री रजते इष्टभेदाग्रहरूपा प्रवृत्तिसामग्री च प्रदर्शिता। रङ्गे रजतभेदाग्रहस्येत्यादिना च रङ्गे इष्टभेदाग्रहरूपा प्रवृत्तिसामग्री रजतेऽनिष्टभेदाग्रहरूपा निवृत्तिसामग्री च प्रदर्शिता। दोषादेवेति। त्वन्मते न्यायाभिमतभ्रमस्थलाभिषिक्तभेदाग्रहं प्रति दोषस्य हेतुत्वादिति भावः। इदं चेष्टभेदग्रहः प्रवृत्तिकारणमनिष्टभेदाग्रहो निवृत्तिकारणमिति यथाश्रुताभिप्रायेण इष्टभेदोपस्थितिविशिष्टेष्टभेदासंसर्गाग्रहः प्रतिबन्धकस्तदभावः कारणमिति दर्शितनिष्कर्षे तु रजतभेदोपस्थितिविशिष्टरजतभेदासंसर्गाग्रहस्य प्रतिबन्धस्य रङ्गेऽभावादिति रीत्या सामग्री बोध्या। ननु रङ्गे रजतभेदाग्रहप्रयोजकदोषस्य प्रतिबन्धकत्वान्न रङ्गे निवृत्तिरेवं रजते रङ्गभेदासंसर्गग्रहप्रयोजकदोषस्य प्रतिबन्धकत्वान्न रङ्गे निवृत्तिरेवं रजते रङ्गभेदासंसर्गप्रहप्रयोजकदोषस्य प्रतिबन्धकत्वान्न रजते प्रवृत्तिरिति कथं युगपत्प्रवृत्तिनिवृत्त्योरापादनमित्यत आह---किंचेति। भेदाग्रहस्य व्याप्यवद्भेदाग्रहस्य। अनुमितिर्निराबाधेति। सति बाधाभावेऽन्यथाख्यातिरूपमापतितमित्यर्थः। ननु ह्रदे वह्निव्याप्यधूमवद्भेदाग्रहान्न ह्रदो षह्रिमानित्यन्यथाख्यातिरूपानुमितिः परं त्वगृहीतासंसर्गकं ज्ञानद्वयमेवाज्ञोत्पद्यते। नच तत्र विशिष्टज्ञानोत्पत्तौ बाधकाभावः। व्याप्यवद्भेदाग्रहस्य ह्रदो वह्निमानित्यन्यथाख्यातिरूपानुमितिकारणस्य सत्त्वादिति वाच्यम््। अन्यथाख्यातौ प्रमाणाभावेन तादृशकार्यकारणभावस्याकल्परनादतस्तत्र प्रमाणं प्रदर्शयति---इत्थंचेति। यद्वा नन्वनुमितिं प्रति विशिष्टज्ञानस्यैव हेतुत्वं यत्र च न तादृशविशिष्टबोधस्य सामग्री तत्र लिङ्गासंसर्गाग्रहाल्लिङ्ग्यसंसर्गाग्रहस्यैव परैरुपगमान्नायःपिणेडे वह्न्यनुमित्यनुरोधादन्यथाख्यातिरित्यत आह--इत्थंचेति। चकारोऽप्यर्थः। ननु तादृशानुव्यवसायो नेदंविशेष्यकज्ञाने रजतत्वप्रकारकत्वविशिष्टबुद्धिरूपः परं तु रजतत्वप्रकारकत्वासंसर्गाग्रहरूप एवेत्यत आह---संक्षेप इति। विद्यमानेऽपि भेदग्रहे आहार्यप्रत्यक्षोत्पादादिच्छाया उत्तेजकत्वं वाच्यम््, इचछानामुत्तेजकत्वानुरोधेन चानुमितित्वादीनामेव कार्यतावच्छेदकत्वात्् प्रवृत्तित्वावच्छिन्नं प्रति भेदग्रहाभावत्वेन पृथक्कारणत्वे गौरवापत्त्या विशिष्टज्ञानत्वेनैव तत्र हेतुता कल्पनीयेति विशंवादिप्रवृत्त्यनुरोधेनान्यथाख्यातिर्दुर्वारैवेति भावः।। 135।। 136।। ननु प्रामाण्यमनुमानगम्यं तदा भवेद्यद्यनुमानं प्रमाणं भवेत्तदेव न संभवति व्याप्तेर्ग्राहकाभावेनाज्ञानादित्यतः प्रामाण्यानुमितिप्रयोजकतया व्यभिचारस्याग्रहोऽथ सहचारग्रहस्तथेति मूलेन व्याप्तिग्रहोपायो दर्श्यते स चायुक्तः स्वकारणीभूतव्याप्तिस्वरूपज्ञानाभावादित्यत आह---पूर्वं व्याप्तिरुक्ते। व्यभिचाराग्रहस्य व्यप्तिग्राहकतामुपपादयति---व्यभिचारग्रहस्येति। सहचाग्रहस्य तामुपापदयति---एवमिति। भूयोदर्शनसय कारणत्वं खण्डयति---भूयोदर्शनं त्विति। 
व्यतिरेकव्यभिचारमाह---सकृद्दर्शनेऽपीति। भूयोदर्शनस्याहेतुत्वेऽपि क्वचित्प्रयोजकतया तदादर इत्याह---क्विचिदिति। तर्कोऽपेक्षित इति। शङ्कापनयनार्थं तर्कोऽपेक्षित इत्यर्थः। तद्दर्शयति---तथा हीत्यादिना। यद्ययमिति। अयं धूमवान्् पर्वतः। कारणं विनेति। तथाच धूमो वह्निव्यभिचारी स्याद्वह्निजन्यो न स्यादिति तर्काकारो बोध्यः। यथाश्रुते वह्निमान्न स्याद्् धूमवान्नस्यादिति तर्कस्य विषयपरिशोधकस्य व्याप्तिग्रहानौपयिकतयसङ्गतेः। तत्रापि तादृशतर्ककारणीभूतकार्यकारणभावग्रहेऽपि। आशङ्का भवेत्् आशङ्का प्रतिबन्धिका भवेत््। व्याघातमेव दर्शयति---यदि हीत्यादिना। ननु तर्कं प्रत्यापाद्यव्याप्यापादकवत्ताज्ञानं कारणं तत्र व्याप्तिज्ञानप्रतिबन्धकव्यभिचारशङ्कानिवर्त्तकस्तर्कोऽपेक्षित एवमग्रेऽपीत्यनवस्थेत्यत आह---यत्रेति। स्वत एव शङ्कासामग्रीविरहादेव। न तर्कोपेक्षेत्यनन्तरमतो नानवस्थेति शेषः। ननु तर्कस्य न व्यभिचारशङ्कानिवर्तकत्वं तर्ककारणीभूतव्याप्तिज्ञानेनैव तन्निवृत्तेः संभवादिति चेत््। अत्र केचित््। अनाहार्यशङ्कायास्तर्ककारणीभूतव्याप्तिज्ञानेन निराससंभवेऽप्याहार्यशङ्कायास्ततो निर्वृत्तिर्न संभवति आहार्यज्ञानस्य तदप्रतिबध्यत्वात्् किंतु तर्केणैव। तथा हि अनिष्टप्रसंजनात्मकेन तर्केणापादकज्ञाने आपाद्यज्ञानरूपानिष्टसाधनत्वज्ञानजननद्वारा आपादकज्ञाने द्वेषो जन्यते तेन चापादकज्ञाने इच्छाप्रतिबन्धः क्रियते एवं चेच्छारूपकारणविरहादेव नाहार्यशङ्कोत्पत्तिरित्यर्थवशसंपन्नमेव तर्के तन्निवर्तकत्वमिति। केतित्तु तर्कस्य शङ्कानिवर्तकत्वं व्याप्तिज्ञानकारणीभूतो यो व्यभिचारशङ्काविरहस्तत्संपादकत्वम््। एवंच व्यभिचारशङ्काप्रतिबन्धकतायां तर्कस्योत्तेजकतयोत्तेजकाभावविशिष्टव्यभिचारशङ्काविरहसंपादकत्वमक्षुण्णमेव तर्कस्येत्याहुः। परेतु तदापादकापत्तित्वेनाहार्यानाहार्यसाधारणतद्विशिष्टबुद्धित्वावच्छिन्नं प्रति प्रतिबन्धकतया तर्कस्य व्यभिचारशङ्कानिवर्तकत्वमित्याहुः। तर्कश्चाहार्यारोपविशेषः। तत्त्वं च मानसत्वव्याप्यो जातिविशेषस्तर्कयामीत्यनुभवाज्जिज्ञासाविशेषनिवर्तकतया वा सिद्ध इति। तर्कश्च द्विविधो विषयपरिशोधको व्याप्तिग्राहकश्चेति। तत्र विषयपरिशोधको निर्वह्निः स्यान्निर्धूमः स्यादित्यादिः। धूमो यदि वह्निव्यभिचारी स्याद्वह्निजन्यो न स्यादित्यादिश्च व्याप्तिग्राहकः। विस्तरस्त्वन्यत्रानुसन्धेयः।।137।। इदानीं व्याप्तिग्रहोपायनिरूपणोत्तरं व्याप्तिनिश्चयाभावप्रयोजकव्यभिचारशङ्काकारणज्ञानविषयत्वेनोपाधेः स्मरणे सति। तथाच प्रसङ्गसङ्गत्योपाधिनिरूपणमिति भावः। सिद्धिविषत्वरूपसाध्यत्वस्य सिद्धिजनकत्वरूपसाधनत्वस्य च सोपाधावभावादभिमतेति। यो यदवच्छिन्नव्यापकत्वे सति यदवच्छिन्नाव्यापकः स तदवच्छिन्नसाध्यकतदवच्छिन्नहेतावुपाधिरित्यर्थः। यथाश्रुतेऽभिमतस्य विशेषणत्वे यत्र न तदभिमानस्तत्राव्याप्तिः स्यात्् यदवच्छिन्नविवक्षणाद्गुणकर्मान्यत्वविशिष्टसत्तावाञ्जातिमत्त्वादित्यादौ संयोगी गुणकर्मान्यत्वविशिष्टसत्त्वादित्यादौ च नाव्याप्त्यतिव्याप्ती। व्यापकत्वाव्यापकत्वे एकप्रकारेणैकसंबन्धेन च विवक्षिते तेन द्रव्यत्वत्वेन समवायसंबन्धेन च वह्निंप्रति व्यापकस्य द्वित्वादिना संयोगादिसंबन्धेन च धूमं प्रत्यव्यापकत्वेऽपि वह्निमान्् धूमादित्यत्र द्रव्यत्वादौ नातिव्याप्तिः।।138।। स श्याम इति। काकः श्यामो मित्रातनयत्वादित्यादावित्यर्थः। तेन वक्ष्यमाणेन ध्वंसो विनाशी जन्यत्वादित्यनेन न पौनरुक्त्यम््। अस्य साधनावच्छिन्नसाध्यव्यापकत्वादग्रिमस्य साधनरूपपक्षधर्मावच्छिन्नसाध्यव्यापकत्वाकत््। साध्याव्यापकत्वमुपपादयति---श्यामत्वस्येति। ननु साधनावच्छिन्नसाध्यव्यापकत्वं विवक्षणीयमतो नोक्ताव्याप्तिरतः पक्षधर्मावच्छिन्नसाध्यव्यापकोपाधावव्याप्तिमाह---एवं वायुरिति। अत्र प्रतयक्षं प्रत्युद्भूतरूपस्याव्यापकत्वे रूपत्वस्य सुतरामव्यापकत्वमित्युद्भूतपदं व्यर्थं तथाप्युपाधेः साध्यव्यापक वे कार्यकारणभावलक्षणानुकूलतर्कदर्शनार्थं तदिति ध्येयम्् पक्षधर्मावच्छिन्नसाध्यव्यापकत्वोक्तौ तु पूर्वोक्तशाकपाकजत्वाव्याप्तिरिति भावः। अव्याप्तीः परिहरति---मित्रातनयत्वेत्यादिना। व्यभिचारिणि त्वित्यादि। वायुः प्रत्यक्षो द्रव्यात्वादित्यादौ प्रत्यक्षत्वरूपसाध्यधिकरणमात्मा उद्भूतरूपात्मकोपाधिशून्यं साध्यव्यभिचाराधिकरणं गगनं तदन्यतरत्वावच्छिन्नसाध्यव्यापकत्वस्योद्भूतरूपेऽभावादुक्तमुपाध्यधिकरणमिति। उद्भूतरूपाधिकरणपरमाण्वाकाशान्यतरत्वावच्छिन्नसाध्याप्रसिध्या तद्दोषतादवस्थ्यमतः साध्याधिकरणमिति। उद्भूतरूपाधिकरणपरमाण्वाकाशान्यतरत्वावच्छिन्नसाध्याप्रसिध्या तद्दोषतादवस्थ्यमतः साध्याधिकरणमिति। उद्भूतरूपाधिकरणं यत्प्रत्यक्षत्वाधिकरणं घटादिस्तद्वृत्तिद्रव्यत्वात्मकधर्मावच्छिन्नसाध्यव्यापकत्वाभावादुक्तं 
यच्चेत्यादि। तत्रापि साध्यव्यभिचाराधिकरणपरमाणुघटान्यतरत्वावच्छिन्नद्रव्यत्वात्मकसाधनव्यपकत्वादुपाधिशून्यमिति। तत्रैवोपाध्यधिकरणसाध्याधिकरणं घट उपाधिशून्यमधिकरणमात्मा तदन्यतरत्वावच्छिन्नसाध्यव्यापकत्वाभावात्् साध्यव्यभिचाराधिकरणमिति। उद्भूतरूपाधिकरणं यत्प्रत्यक्षत्वाधिकरणं घटः यच्चोद्भूतरूपशून्यं प्रत्यक्षत्वाभावाधिकरणमतीन्द्रियरूपादि तदन्यतरत्वावच्छिन्नद्रव्यत्वरूपसाधनाव्यापकत्वस्योद्भूतरूपेऽभावात्् साध्याभावाधिकरणमिति परित्यज्य साध्यव्यभिचाराधिकरणमित्युक्तं तदर्थश्च साधननिष्ठसाध्यव्यभिचारनिरूपकाधिकरणत्वम््। अन्तत इति। तादृशध्मान्तरस्यास्फूर्तावित्यर्थः। नच साध्यव्यापकत्वं साध्यनिष्ठव्याप्तिनिरूपकत्वं तथा च शुद्धसाध्यव्यापके धूमादिनिष्ठव्याप्तेः केवलधूमत्वावच्छिन्नत्वात्् कथं तादृशधर्मान्तरावच्छिन्नधूमादिनिष्ठव्याप्तिनिरूपत्वमार्द्रेन्धनादीनामिति वाच्यम््। तद्धर्माधिकरणीभूतसाध्याधिकरणनिष्ठाभावाप्रतियोगित्वरूपस्यैव तद्धर्मावच्छिन्नसाध्यव्यापकत्वस्य लक्षणे प्रवेशो नतु यद्धर्मावच्छिन्नसाध्यनिष्ठव्याप्तिनिरूपकत्वस्योत्याशयात््। धूमवान्् वह्नेरित्यादावयःपिण्डमहानसान्यतरत्वावच्छिन्नसाध्यव्यापकं व्यजनवत्त्वादिकं सङ्ग्राह्यमेवेति। ध्येयम््। अतएव यद्धर्मावच्छिन्नत्वघटितनिरुक्तलक्षणस्य तात्पर्यविषयत्वादेव। एतदनुसारेण निरुक्तलक्षणानुसारेण। स्वस्य साध्यमिति षष्ठीतत्पुरुषभ्रमं व्यावर्तयितुमाह---स्वं चेति। नव्यास््तु यदभावेन यद्वदन्यत्वेन वा साधनवति साध्याभाव उन्नीयते स उपाधिर्लाघवात््। अतएव जलत्वतेजस्त्वयोस्तदुभयत्वेन रूपेण न क्वचिदप्युपाधित्वमित्याहुः।।138।।139।। तद्धर्मवत्युपाधिव्यभिचारेण तद्धर्माधिकरणीभूतं यदुपाध्यभावाधिकरणं तद्वृत्तित्वेन। वायुः प्रत्यक्षः प्रमेयत्वादित्यादौ तु प्रमेयत्वं प्रत्यक्षत्वव्यभिचारि बहिर्द्रव्ये उद्भूतरूपव्यभिचारित्वादित्यादि द्रष्टव्यम््। ननु पक्षेतरत्वेऽतिव्याप्तिः। नच तस्य लक्ष्यत्वमेव एकाश्रये येषामित्यादिमूलेन प्रदर्शितस्य लक्ष्यतावच्छेदकस्य तत्राभावात्् तत्र हेतौ पक्षेतरतवव्यभिचारस्य पक्षमादायैव संभवात्् साध्यव्यभिचारस्य तमादायासंभवादत आह--बाधानुन्नीतेति। स्वव्याघातकत्वादिति। उपाधिमात्रस्य दूषकत्वव्याघातकत्वादित्यर्थः। पक्षेतरत्वस्योपाधित्वे सर्वत्रानुमाने पक्षेतरत्वस्योपाधेः संभवादनुमानमात्रोच्छेदापत्त्या व्यभिचारानुमानाधीनस्योपाधेर्दूषकत्वस्यासंभवादिति भावः। ननु तथापि यत्रसाध्यव्यापकताग्राहकं प्रमाणमस्ति तत्र पक्षेतरत्वे लक्षणातिव्याप्तिर्दुर्वारेत्यत आह---बाधोन्नीतस्त्विति। बाधेन पक्षे साध्याभाववत्तया उन्नीतः साध्यव्यापकत्वेन निश्चित इत्यर्थः। संदिग्धोपाधिरपीति। पक्षे साध्यसंदेहेन साध्यव्यापकतासंदेहस्य पक्षेतरत्वे संभवादिति भावः। नच स्वव्याघातकत्वेनानुपाधित्वादेवानुद्भावनसंभवे संप्रदायमात्रे तद्धेतुत्वकथनमसंगतमिति वाच्यम््। यत्र साध्यव्यापकताग्राहकतर्कावतारस्तत्र व्यापकव्यभिचारिणो व्याप्यव्यभिचारावश्यंभावेन व्यभिचारानुमापकत्वरूपस्य दूषकत्वस्य व्याघातासंभवात््। सत्प्रतिपक्षोन्नायकत्वेनोपाधेर्दूषकतावादिनां मतमाह---केचित्त्विति। इत्थंचेति। सत्प्रतिपक्षोत्थापकतया दूषकत्वे चेत्यर्थः। अत्र च सत्प्रतिपक्षोत्थापकत्वपक्षे च। पक्षावृत्तिरिति। पक्षवृत्तित्वे तु पक्षे तदभावेन साध्याभावासाधनादिति भावः। गुरुमते लौकिकः शब्दोऽनुवादकः वैदिक एव प्रमाणं तन्मतनिराकरणायाह---वैदिकेति। अत्र स्वर्गकामो यजेतेत्यादिपदत्वेन पक्षता तेन विशेषतः संसर्गसिद्धिरिति द्रष्टव्यम््। तात्पर्यविषयेति। अत्र ब्राह्मणे विद्येत्यादौ यदाधिकरणत्वसंसर्गै तात्पर्यं तदा विषयत्वादिसंसर्गेणार्थान्तरवारणाय तात्पर्यविषयत्वं संसर्गे विशेषणम््। तात्पर्यज्ञाने इतरपदार्थत्वेनेतरपदार्थस्य प्रवेशाद्् घटत्वादिना स्मृतस्य संसर्गो न सिद्ध्येदतः स्मारितेति। स्मारितत्वं च वृत्त्या बोध्यम््। तेन वस्तुपदात्् समवायेनाकाशत्वादिनोपस्थापितेन रूपेण संसर्गसिद्ध्यभावेपि न क्षतिः। हेतौ चायमेति पुत्रो राज्ञः पुरुषोऽपसार्यतामित्यादौ राज्ञः पुरुष इत्यादिभागे राज पुरुषयोर्योग्यार्थयोः संसर्गे तात्पर्याभावेन साध्याभावाद्् व्यभिचार इत्याकाङ्क्षविशेषणम््। तच्चेदं पदमनेन सहामुकसंसर्गेणैतदर्थान्वितस्वार्थबोधं जनयत्विति पदतात्पर्यार्थकम््। तेन नाकाङ्क्षया इतरांशवैयर्थ्यप्रसङ्गः। वह्निना सिंचतीत्यादिवाक्ये संसर्गप्रमापूर्वकत्वसाध्याभावेन व्यभिचारवारणाय हेतौ योग्यतापदम््। नीलो घटो द्रव्यं पट इत्यादौ नीलः पट इत्यादिभागे नीलपटयोराकाङ्क्षायोग्यतासत्त्वेन हेतुसत्त्वाद्व्यभिचारवारणायासत्तिपदम््। कदम्बपदं चाकाङ्क्षादीनां परस्परप्रतियोगित्वलाभाय। अन्यथा साध्यस्य परस्परार्थघटितत्वेन व्यभिचारपरसङ्गात््। 
नन्विष्टतावच्छेदकप्रकारकप्रवृत्तिविषयविशेष्यकज्ञानस्य प्रवर्तकतया संसर्गज्ञानपूर्वकत्वानुमितेरतादृशतया कथं प्रवर्तकत्वम््। अनुमितेर्व्यापकतावच्छेदकप्रकारकत्वनियमेन प्रमापूर्वकत्वत्वेन प्रमापूर्वकत्वसिद्धावपि पुरोवर्तिविशेष्यकरजतत्वादिप्रकारकज्ञानस्य तस्मादनुत्पत्तेस्तदर्थं शब्दप्रामाण्यस्वीकार इत्यत आह---यद्वेति। मिथःसंसर्गेति। तात्पर्यविषयपरस्परसंसर्गवन्त इत्यर्थः। तेन नातात्पर्यविषयसंसर्गमादायार्थान्तरम््। ननु दृष्टान्ते साध्यसिध्यभावात्् कथं व्याप्तिग्रह इत्यत आह---दृष्टान्तेऽपीति। ननु सर्वत्र शब्दश्रवणानन्तरमनुमितिरूपकार्यान्यथानुपपत्त्या व्याप्तिज्ञानं कल्पनीयमित्यत आह---किंचेति। पदज्ञानं कल्पयित्वेति पदस्मरणं कल्पयित्वेत्यर्थः। पह्न्यादिशब्देनार्थस्येव वह्न्यादिरूपेणार्थेनापि वह्नयादिपदस्मरणसंभवाद्् वाच्यत्वादिवद्वाचकत्वादिसंबन्धस्यापि स्मारकत्वादिति भावः। इदमुपलक्षणम््। आकाङ्क्षादिज्ञानं कल्पयित्वेत्यपि बोध्यम््। मणिकृतस्त्वेति पदार्थाः परस्परसंसर्गवन्तः योग्यतादिमत्पदोपस्थापितत्वादित्यनुमाने योग्यता न लिङ्गविशेषणम्् लिङ्गस्य निश्चितस्यैव निश्चायकतया योग्यतायाश्च संशयेऽपि शाब्दबोधदर्शनादतः पृथगेव शब्दोमानमिति वदन्ति। मिश्रास्त्वनुमानमुद्रया शब्दस्य बोधकत्वे घटमानयेति स्वरूपयोग्यम्् घटः कर्मत्वमानयनं कृतिरिति स्वरूपायोग्यमिति न स्यात्् अनुमानस्योभयत्रापि संभवात््। नचाकाङ्क्षाघटितहेत्वभावान्नानुमितिस्तत्रेति वाच्यम््। आकाङ्क्षाभ्रमेणानुमितिसंभवात्् विषयाबाधाच्च तस्याः प्रमात्वात्् शब्दप्रामाण्ये च स्वभावान्न तादृशशब्दस्य बोघकत्वमित्याहुः। परे तु घटात्् पृथगित्यादौ घटावधिकपृथक्त्वप्रकारेण निरवच्छिन्नविशेष्यताकः पृथक्त्वाश्रयस्य शाब्दबोधः सर्वानुभवसिद्धः स चास्माकं तादृशानुपूर्वीकपदज्ञानत्वेन तादृशशाब्दबोधं प्रति हेतुत्वादुपपद्यते। वैशिषिकाणां तु पृथक्त्वं घटावधिकं घटपदसाकाङ्क्षपृथक्पदस्मारितत्वादित्यनुमानेन न तन्निर्वाहः। पक्षविधया पृथक्त्त्वस्य भानेऽपि तदाश्रयस्याभानात््। नच पटं पक्षीकृत्य पटो घटावधिकपृथक्त्ववानित्यनुमित्या तन्निर्वाह इति वाच्यम््। पटादिनिष्ठविशेष्यतायास्तत्र पक्षतावच्छेदकीभूतपटत्वावच्छिन्नतया निरवच्छिन्नविशेष्यताकतादृशशाब्दबोधसमानाकारकत्वस्य तथाप्यनिर्वाहादित्याहुरिति दिक््।।140।।141।। तत्र तेषु मध्ये। असद्विषक्ष इति। अत्यन्ताभावाप्रतियोगिसाध्यक इत्यर्थः। यथाश्रुते सिद्ध्यसिद्धिव्याघातात््। अत्यन्ताभावाप्रतियोगित्वस्य च प्रमेयत्वादौ सत्त्वाल्लक्षणसमन्वयः। नचैतन्न संभवति प्रमाविषयत्वरूपस्य तस्य नानात्वेनाननुगमादिति वाच्यम््। प्रमात्वस्यैव परम्परसंबन्धेनानुगतत्वात््। इत्थंच प्रमेयत्वादेर्व्यतिरेकित्वभ्रमेऽपि केवलान्वयित्वमेवेति मन्तव्यम््। असत्सपक्ष इति। सिद्ध्यसिद्धिव्याघातादत्राप्यगृहीतहेतुसहचारं यद्व्यतिरेकिसाध्यं तत्कत्वमर्थो बोध्यः। सत्सपक्षेति। गृहीतान्वयव्यतिरेकिसाध्यकमित्यर्थः। यत्संबन्धेन यदवच्छिन्नं प्रतीति। यत्संबन्धावच्छिन्नयद्रूपावच्छिन्नव्याप्यतानिरूपितव्यापकता गृह्यत इत्यर्थः। इतरव्याप्यतेति। इतरस्य त्र्याप्यतेत्यर्थः। तादात्म्येनेतरव्यापकतेति पाठे तादात्म्यसंबन्धावच्छिन्ना या इतरनिष्ठव्यापकतेत्यर्थः। तादात्म्यसंबन्धेनेति। तादात्म्यसंबन्धावच्छिन्नप्रतियोगिकाभावः सिद्ध्यतीत्यर्थः। येन सम्बन्धेन व्याप्यता गृह्यते इत्यनुक्तौ तु तादात्म्येनेतरस्य व्यापकता यत्र गृहीता तत्रेतरात्यन्ताभावस्य सिद्धिः स्यादिति भावः। संयोगसंबन्धावच्छिन्नप्रतियोगिताकवह्न्यभावेनेति सावधारणम््। तेन संबन्धावच्छिन्नप्रतियोगिताकवह्न्यभावेनेति सावधारणम््। तेन संबन्धावच्छिन्नप्रतियोगिताकवह्न्यभावेनेति सावधारणम््। तेन संबन्धान्तरावच्छिन्नप्रतियोगिताकेन न तत्सिद्धिरित्यर्थः। अनेन च येन संबन्धेन व्यापकता गृह्यते इत्यस्य फलं सूचितमम् प्रदर्शितरीत्यैव येन रूपेण यदवच्छिन्नेत्यनयोरपि प्रयोजनमूह्यम््। ननु साध्यसादनसहचारज्ञानाभावात्् कथं व्यतिरेकव्याप्तिज्ञानमित्यत आह---अत्र चेति। तथा च व्यतिरेकसहचारेणैव व्यतिरेकव्याप्तिग्रहान्नान्वयसहचारग्रहपेक्षेति भावः। ननु साध्यप्रसिद्धिं विना तदभावाज्ञाने व्यतिरेकव्याप्तेर्दुर्ग्रहत्वं स्यात््। साध्यसिद्धौ च सिद्धसाधनमिति चेन्न। साध्यस्य घाटदावेव प्रत्यक्षसिद्धत्वात्् पृथिवीतरभिन्नत्युद्देश्यप्रतीतेरसिद्धत्वान्न सिद्धसाधनम्् पक्षतावच्छेदकनानात्व एवंशतः सिद्धसाधनस्य दोषत्वात््। अत एवानित्ये वाङ्भनसे इत्यत्र वागितिबुद्धेरुद्देश्याया अनित्यत्वस्य सिद्धत्वे नांशतः सिद्धसाधनमिति। ननु तथापि घटः कथं पक्षः साध्यस्य निश्चयेन तत्संदेहसिषाधयिषयोरभावादिति चेन्न। यतः सर्वा पृथिवीतरभिन्ना न वेति संशयस्य तत्प्रकारकसिषाधयिषायाश्च घटविषयत्वाद्धटत्वेन विशेषदर्शने सिद्धौ वा तेन रूपेण संशयसिषाधयिषे न भवतःपृथिवीत्वेन तु भवत एवेति। ननु पृथिवीतरभिन्ना पृथिवीत्वात्् 
घटवदित्यन्वयनैवेतरभेदसिद्धौ व्यतिरेकिवैयर्थ्यमिति चेन्न। अन्वयव्याप्तेरग्रहे व्यतिरेकव्याप्तिस्फूर्तिदशायां व्यतिरेक्यनुमितिजननसंभवेन व्यतिरेक्यनुमानप्रवृत्तेर्निष्प्रत्यूहत्वात््। आचार्यमतमाह---केचित्त्विति। व्यतिरेकसहचारेण अन्वयसहचारनिरपेक्षव्यतिरेकसहचारेण। अन्वयव्याप्तिरेवेत्येवकारेण व्यतिरेकव्याप्तेर्व्युदासः। नन्वेवं व्यतिरेकव्याप्तिज्ञानरूपकारणाभावात्् कथं व्यतिरेक्यनुमितिरत आह---नत्विति। व्यतिरेकव्याप्तिज्ञानमित्यस्यानुमितावित्यादिः। नन्वन्वयव्यापतिज्ञानस्यैव हेतुत्वे कथं व्यतिरेकीति व्यवहार इत्यत आह---यत्रेति। ननु पृथिवीतरेभ्यो भिद्यते पृथिवीत्वादित्यादौ साध्यस्योतरभेदादेरप्रसिद्धत्वात्् कथं व्यतिरेकसहचारग्रह इत्यत आह--साध्यप्रसिद्धिस्त्विति। ननु घटादौ साध्ये निर्णीते कथं तत्रेतरभेदानुमितिरत आह---पश्चादिति। अवच्छेदकावच्छेदेनानुमितौ सामानाधिकरण्येन साध्यसिद्धेरप्रतिबन्धकत्वादिति भावः। अत्र चान्वयव्याप्तिघटकतावत्पदार्थज्ञानादेवान्वयव्याप्तिज्ञानोत्पत्तौ व्यतिरेकसहचारज्ञानस्य तद्धेतुत्वे मानाभावः। नच व्यतिरेकसहचारेणेत्यत्र प्रयोजकत्वं तृतीयार्थः, तच्च नानुपपन्नम््। अन्वयव्याप्तिज्ञानप्रतिबन्धकव्यभिचारशङ्कानिरासद्वारा व्यतिरेकसहचारज्ञानस्य तत्र प्रयोजकत्वादिति वाच्यम््। व्यतिरेकसहचारग्रहेऽप्यधिकरणान्तरे व्यभिचारशङ्कातादवस्थ्यात््। तदधिकरणीयव्यभिचारशङ्कानिरासद्वारा तत्र तस्योपयोगित्वमित्यपि न, तदधिकरणे साधनाभावग्रहमात्रेणैव तदधिकरणीयव्यभिचारशङ्कानिवृत्तेरित्यस्वरसो वदन्तीत्यनेन सूचितः।।142।।143।। केचन मीमांसकाः। तदपि अर्थापत्तेः प्रमाणान्तरत्वामपि। दिवा न भुङ्क्ते इत्यादावित्यादिना मयूरः पर्वतेतरस्मिन्् न नृत्यति वृत्यति चेत्यस्य संग्रहः। नन्वेतद्वाक्यान्मयूरः पर्वते नृत्यतीति ज्ञानमुत्पद्यते न त्वेतद्व्यतिरेकिणः संभवति पर्वतनृत्यस्य साध्यस्याप्रसिद्धौ व्यतिरेकव्याप्त्यिरूपणादिति कथ नार्थापत्तिः प्रमाणान्तरमिति चेन्न। मयूरनृत्यं पर्वताधिकरणकं पर्वतेतरानधिकरणत्वे सति साधिकरणत्वात्् पर्वतत्ववदित्यन्वयव्यतिरेकिणैव पर्वताधिकरणकमयूरनृत्यज्ञानसंभवात््। 144।। धर्मत्वेनेति। इदं च प्राचां मतेनोक्तम््। नवीनमते तु नित्यं विज्ञानमानन्दं ब्रह्मेति श्रुत्या भगवति नित्यसुखसिद्धौ धर्मस्य कार्यतावच्छेदकं जन्यसुखत्वं सुखत्वावान्तरजातर्वेति बोध्यम््।। 145।। तत्र तयोर्मध्ये। अतएव फलज्ञानस्य फलेच्छां प्रति हेतुत्वादेव। पुरुषार्थः संभवतीति। सुखं दुःखाभावाश्च पुरुषार्थः संभवतीत्यर्थः। ननु यज्ज्ञातमित्यादेः स्वविषयकज्ञानजन्येच्छाविषयत्वमर्थः। तथाचोपायेऽतिव्याप्तिस्तस्यापि स्वविषयकेष्टसाधनताज्ञानजन्येच्छाविषयत्वादत आह---इतरेच्छेति।। 146।। कृतिसाध्यताज्ञानमिति। ननु कृतिसाध्यताज्ञानस्य स्वातन्त्र्येण चिकीर्षां प्रति हेतुत्वे मानाभावः। तद्धर्मावच्छिन्नविशेष्यकेष्टसाधनताज्ञानस्य तद्धर्मप्रकारकेच्छांप्रति हेतुतायाः क्लृप्तत्वात्् कृतीसाध्यपकत्वावच्छिन्नविशेष्यकेष्टसाधनताज्ञानादेव चिकीर्षायाः संभवादिति चेन्न। यत्र कृतिसाध्यपाकत्वेनेष्टसाधनत्वं न गृहीतमपि तु शुद्धपाकत्वेन कृतिसाध्यत्वं शुद्धपाकत्वेन चेष्टसाधनत्वं गृहीतं तत्रापि पाकगोचर प्रवृत्तेरानुभविकतया तदनुरोधेन चिकीर्षाया अप्यवश्यकत्वेन तन्निर्वाहाय कृतिसाध्यताज्ञानस्य स्वातन्त्र्येण हेतुताया आवश्यकत्वात््। अथ कृत्यसाध्यताज्ञानस्य प्रतिबन्धकत्वादेव वृष्ट्यादौ चिकीर्षानुत्पादात्् कृतिसाध्यताज्ञानस्य चिकीर्षां प्रति हेतुत्वे मानाभाव इति चेन्न। कृतिसाध्यत्वाभावतद्व्याप्यतदवच्छेदकधर्मज्ञानानां प्रतिबन्धकत्वकल्पनापेक्षया कृतिसाध्यताज्ञानस्य हेतुत्वे लाघवात््। इष्टसाधनताज्ञानमिति। अन्यथा निष्फलत्वज्ञानेऽपि चैत्यवन्दनादौ चिकीर्षापत्तिरति भावः। अत्रेदं बोध्यम््---पाकविशेष्यकेष्टसाधनताज्ञानस्य कार्यतावच्छेदकं न पाकादिगोचरचिकीर्षात्वं कृतिसाध्यत्वप्रकारकत्वनिवेशे प्रयोजनविरहात्् पाको जायतामितीच्छाया असंग्रहापत्तेश्च किंतु पाकत्वावच्छिन्नमुख्यविशेष्यकेच्छात्वं पाकसाध्यं सुखं जायतामितीच्छायां व्यभिचारवारणाय मुख्येति। इष्टसाधनतेत्यत्रेच्छा स्वरूपसती विशेषणम््। तेनेच्छाज्ञानशून्यकालेऽपि चिकीर्षानिर्वाहः। अतएव कृतिसाध्यताज्ञानस्य हेतत्वादेव।। 147।। बलवद्द्विष्टेति। द्विष्टं द्वेषविषयीभूतम््। द्वेषश्च दुःखे ताद्रूप्येण ज्ञानात््। सर्पादौ तत्साधनताज्ञानात््। द्वेषे बलवत्त्वं जातिविशेषः। प्रतिबन्धकमिति। ननु बलवद्द्वेषविषयसाधनत्वाज्ञानस्य प्रतिबन्धकत्वे चैत्रस्यागम्यागमनजन्यनरके यदा बलवान्् द्वेषस्तदा मैत्रस्य तादृशद्वेषशून्यस्यागम्यागमने तादृशनरकसाधनत्वज्ञानवत इच्छाप्रवृत्त्योरनुपपत्तिः। एवं चैत्रस्यैव कालान्तरे तादृशद्वेषसत्त्वेऽपि। नच तत्कालीनतत्पुरुषीयेच्छां प्रति प्रवृत्तिं प्रति च 
तत्कालीनतत्पूरुषीयबलवद्द्विष्टजनकत्वज्ञानस्य प्रतिबन्धकत्वं कल्प्यते यत्पुरुषस्य यदा न क्वापि द्वेषस्तत्कालतत्पुरुषान्तर्भावेन तादृशज्ञानप्रतिबन्धकत्वस्याकल्पनान्न तत्र तादृशप्रतिबन्धकाप्रसिद्ध्या तदभावरूपकारणस्याभावात्प्रवृत्त्यनुपपत्तिरिति वाच्यम््। यत्पुरुषस्य यदागम्यागमनजन्यनरके बलवद्द्वेषस्तदा तत्पुरुषस्य तत्रेच्छानुत्पादादगम्यागमनगोचरतत्पुरुषीयतत्कालीनेच्छाया अप्रसिद्ध्या तत्पुरुषतत्कालान्तर्भावेण तादृशकार्यकारणभावस्याभावेन तत्र तत्पुरुषीयागम्यागमनगोचरेच्छानुत्पादप्रयोजकस्य दुर्भिक्षापत्तेरिति चेन्न। तद्धर्मप्रकारकद्वेषविशिष्टस्य तद्धर्मावच्छिन्नजनकत्वज्ञानस्य तत्र प्रतिबन्धकत्वकलपनेनोक्तापत्त्यभावात््। तद्धर्मप्रकारकद्वेषानुत्तरतादृशेच्छायां तादृशद्वेषाभावस्तादृशद्वेषोत्तरतद्गोचरेच्छायां तद्धर्मावच्छिन्नजनकत्वज्ञानाभावः कारणम््। बलवद्द्वेष इति। पाकादिगोचरेच्छायां बलवद्द्वेषविषयसाधनत्वज्ञानजन्यः पाकगोचरो द्वेषः प्रतिबन्धकः। पूर्वोक्तप्रतिबन्धकद्वयकल्पनापेक्षया लाघवादिति भावः। यत्र चोत्कटसुखोत्कटदुःखजनकत्वमेकस्मिन्् कर्मणि गृहीतं तत्र सत्प्रतिपक्षस्थल इवेच्छाद्वेषयोरनुत्पत्तेस्तन्मते तत्र बलवद्द्विष्टसाधनत्वज्ञानेन तृतीयक्षणे द्वेषो जनितस्तदुत्तरक्षणे इच्छोत्पादापत्तिस्तवापीति वाच्यम््। तत्रेच्छोत्पादस्येष्टत्वात््। क्षणविलम्बस्य शपथनिर्णेयत्वादित्यन्ये इत्यनेनास्वरसः सूचितः। बलवदनिष्टाजनकत्वज्ञानमिति। अत्रापि तद्धर्मप्रकारकद्वेषोत्तरेच्छायां तद्धर्मावच्छिन्नाजनकत्वज्ञानं कारणम् तादृशद्वेषानुत्तरेच्छायां तु तद्धर्मप्रकारकद्वेषाभावः कारणमिति निष्कर्षो बोध्यः। मूले कस्यचिन्मते इत्यनेनास्वरसः सूचितः। नच बलवदनिष्टाननुबन्धित्वज्ञानत्वस्य हेतुतावच्छेदकत्वं, बलवदनिष्टजनकत्वपरकारतानिरूपिताभावविशेष्यताशालित्वादेस्तादृशनिरूप्यनिरूपकभावघटितत्वेन गौरवात्तदघटितबलवदनिष्टसाधनत्वज्ञानाभावत्वेनैव हेतुत्वं युक्तम््। नचाप्रामाण्यज्ञानानास्कन्दितबलवदनिष्टाननुबन्धित्वज्ञानत्वापेक्षयाऽप्रामाण्यनिश्चयानास्कन्दिततदनुबन्धित्व-
ज्ञानत्वस्य प्रतिबन्धकतावच्छेदकत्वे गौरवमिति वाच्यम््। युद्धादौ बलवदनिष्टसाधनत्वसन्देहेऽपीच्छाप्रवृत्त्योरुदयाद्बलवदनिष्टानुबन्धित्वनिश्चयस्यैवेच्छाप्रतिबन्धकतायास्तदननुबन्धित्वसंशयस्यापि च कारणतायाश्च वाच्यतया च विपरीतगौरवादिति। नच बलवदनिष्टाननुबन्धित्वज्ञानस्याप्रवर्तकत्वे तद्विषयस्य विध्यर्थत्वाभावान्न कलञ्जं भक्षयेदित्यादिवाक्यानामप्रामाण्यापत्तिरिति वाच्यम््। तज्ज्ञानस्य प्रवृत्तिजनकत्वाभावेऽपि प्रवृत्तिपरतिबन्धकबलवदनिष्टसाधनविघटकत्वेन प्रवृत्तिप्रयोजकत्वात्् प्रवृत्तिप्रयोजकज्ञानविषस्य विध्यर्थत्वानपायात््। अत्र यद्यपि यत्र प्रथमक्षणे द्वेषः द्वितीयक्षणे फलेच्छातृतीयक्षणे फलसाधनताज्ञानं तत्र तृतीयक्षणे द्वेषनाशाद्् भवत्येव चतुर्थक्षणे उपायेच्छा, यत्र फलेच्छादिक्रमेणैषामुत्पत्तिस्तत्र फलेच्छारूपकारणाभावादेव नोपायेच्छा, एवमन्यत्रापि, आत्मविशेषगुणानां यौगपद्यानङ्गीकारादिति बलवदनिष्टाननुबन्धित्वज्ञानस्य द्वेषस्य वा प्रतिबन्धकत्वं न युक्तम््। न युक्तं च बलवदनिष्टाननुबन्धित्वज्ञानस्य हेतुत्वं तथापि द्वित्रिक्षणान्तरितेऽपि द्वेषे इच्छाप्रवृत्त्योरनुदयस्यानुभविकतया ज्ञानयोरेव न यौगपद्यमित्यभ्युपगमाद्वा पूर्वोक्तप्रतिबन्धकत्वस्य हेतुत्वस्य चावश्यकत्वमिति ध्येयम््।।148।। तेन द्वेषे बलवत्त्वविशेषणेन। प्रवृत्तिरित्यादि। प्रवृत्तित्वं च रागजन्यतावच्छेदकतया सिद्धो जातिविशेषः। निवृत्तित्वं च द्वेषजन्यतावच्छेदकतया सिद्धो जातिविशेषः। जीवनयोनियत्नत्वं च साहजिकप्राणसञ्चारविषयकयत्नत्वम््।।149।। ननु बलवदनिष्टानुबन्धित्वज्ञानाभावस्य प्रवृत्त्यहेतुत्वे मधुविषसंपृक्तान्नभोजने प्रवृत्त्यापत्तिरत आह---मध्विति। चिकीर्षाभावादिति। चिकीर्षां प्रति बलवदनिष्टानुबन्धित्वज्ञानाभावसय हेतुत्वादिति भावः। कृतिसाध्यताज्ञानादिवदिति। अन्यथा कृतिसाध्यताज्ञानादेरपि चीकीर्षायामेव हेतुत्वं स्यान्न तु परवृत्तौ, व्यापारेण व्यापारिणो नान्यथासिद्धत्वमिति तु प्रकृतेऽपि समानमिति भावः। प्राभाकरमतमाह---कार्यताज्ञानमिति। सा च चीकीर्षा च। तद्द्वारा कृतिसाध्यत्वप्रकारकेच्छाद्वारा। द्वयोरेवेति। एवकारोऽप्यर्थे। स्वविशेषणेति। स्वं प्रवर्तमानः पुरुषस्तद्विशेषणं काम्ये कामना नित्ये कालशौचादि, तद्वत्ता पक्षे तत्संबन्धः, तस्य प्रतिसान्धानं ज्ञानमित्यर्थः। तस्य कार्यताज्ञानहेतुता लिङ्गज्ञानविधया। तथाहि पाको मत्कृतिसाध्यः मत्कृतिं विनाऽसत्त्वे  सति मदिष्टसाधनत्वादित्यनुमानम््। अत्र मदिष्टसाधनत्वमात्रोपादाने वृष्ट्यादौ व्यभिचार इति सत्यन्तम््। मदिष्टसाधने परकृतपाकादौ व्यभिचारवरणाय 
मत्कृतिं विनेत्यत्र मत्पदम््। श्रमे व्यभिचारवरणाय मदिष्टसाधनत्वादिति। मदीयश्रमस्य मच्छत्रोरिष्टसाधनत्वात्तद्दोषतादवस्थ्यमतस्तत्रापि मदिति। नच स्वेच्छाधीनकृतिसाध्यताज्ञानमेव प्रवर्तकमन्यथा नान्तरीयकश्रमे प्रवृत्त्यापत्तेस्तच्चोक्तानुमानान्न सिद्धमिति वाच्यम््। स्वेच्छाधीनकृतिसाध्यत्वसयैव साध्यत्वात््। एवंच हेतावपि मत्कृतिंविनेत्यत्र स्वेच्छाधीनत्वं मत्कृतिविशेषणं देयमम्। अन्यथाऽन्येच्छाधीनमत्कृतिसाध्यमदिष्टसाधने नान्तरीयकजलसंयोगादौ वयभिचारापत्तेः। एवं सति स्वेच्छाधीनमत्कृतिघटितहेत्वभावादेव श्रमे व्यभिचारावारणसंभवाद्् विशेष्यदलप्रयोजनं यद्यपि न संभवति तथापि नीलधूमादिवद्धेत्वन्तरत्वाददोषः। एवमहमिदानींतनकृतिसाध्यसन्ध्यावन्दनः द्विजातित्वे सति विहितसन्ध्याकालीनशौचादिमत्त्वादित्यनुमानम््। यो द्विजातित्वे सति विहितसन्ध्याकालीनशौचदिमान्् स तत्कालीनकृतिसाध्यसन्ध्यावन्दन इति सामान्यतो व्याप्तिरति। नचैवंरीत्येष्टसाधनत्वहेतुकानुमानसंभवेऽपि पक्षे स्वविशेषणवत्ताप्रतिसन्धानजन्यकार्यताज्ञानं न संभवति इष्टसाधनत्वस्य यागनिष्ठत्वेन पुरुषविशेषणत्वाभावात्् इच्छायाश्च पुरुषविशेषणत्वेऽपि तस्यालिङ्गत्वासंभवात्् लिङ्गघटकत्वेऽपि पक्षे तद्वत्ताज्ञानानिर्वाहकत्वादिति वाच्यम््। काम्यसाधनताज्ञानस्यापि पक्षे यागादौ स्वविषयसाधनत्वरूपकामनासंबन्धज्ञानात्मकत्वात््। वस्तुतस्तद्वत्ताज्ञानं तत्संबन्धज्ञानं तज्ज्ञानमेव वा न तु पक्षोऽपि तत्रान्तर्भूत इति काम्यसाधनताज्ञानस्यापि कामनासंबन्धज्ञानात्मकतया कामनाज्ञानात्मकतया वानुपपत्त्यभावात््। ननु स्वविशेषणवत्ताप्रतिसन्धानजन्यकार्यताज्ञानस्य प्रवर्तकत्व इष्टसाधनताज्ञानशून्यकालेऽपि पाके स्वविशेषणकृत्यादिघटितहेत्वन्तराद्यत्र कार्यतानुमितिर्यथा पाकः स्वेच्छाधीनमत्कृतिसाध्यः श्रमादिभिन्नत्वे सति मत्कृतिव्यतिरेकप्रयुक्तव्यतिरेकप्रतियोगित्वात्् यद्वा स्वेच्छाधीनमत्कृतिं विनाऽसत्त्वादिति तत्रापि प्रवृत्त्यापत्तिरत आह---काम्ये हीति। कामना यागपाकादिगोचरकामना। क्वचित्तथैव पाठः। तथाच स्वविशेषणेत्यत्र विशिष्य तादृशकामनारूपमेव स्वविशेषणं वाच्यम्। एवं विशेषणवत्त्वमपि स्वविषयसाधनत्वरूपं वाच्यम््। तेन न स्वेच्छाधीनेत्यादिद्वितीयहेतुज्ञानजन्यकर्यतानुमितिस्थले प्रवृत्त्यापत्तिरिति भावः। ननु काम्यसाधनताज्ञानजन्यकार्यताज्ञानस्य प्रवर्तकत्वे मधुविषसंपृक्तान्नभोजने प्रवृत्त्यापत्तिरित्यत आह---ततश्च बलवदनिष्टेति। तथा च स्वविशेषणवत्ताप्रतिसन्धाने बलवदनिष्टाननुबन्धित्वविषयकत्वं विशेषणं देयमिति भावः। ननु तृप्तस्यापि भोजने प्रवृत्त्यापत्तिस्तस्याप्यतीतभोजनकामनाधटितलिङ्गजन्यकार्यताज्ञानसत्त्वादत आह---तृप्तश्तेति। कामनायस्तदानीं पुरुषविशेषणत्वाभावादित्यर्थः। तथाच स्वविशेषणेत्यत्र तदानींतनत्वं विशेषणं देयमिति भावः। ननु स्वेच्छाधीनमत्कृतिव्यतिरेकप्रयुक्तव्यतिरेकप्रतियोगित्वादिलिङ्गज्ञानजन्यकार्यताज्ञानात्् सन्ध्यावन्दने प्रवृत्त्यापत्तिः कृतेरपि स्वविशेषणत्वादत आह---नित्येशौचादिकमिति। आदिना विहिततत्कर्मकालस्य परिग्रहः। नच कालस्य कथं पुरुषविशेषणत्वमिति वाच्यम््। स्ववृत्तिजीवनवत्त्वसंबन्धेन तस्य पुरुषविशेषणत्वात्् विहितकालजीवित्वादेर्वाऽऽदिपदेन ग्रहणात््। तथाच नित्यगोचरप्रवृत्तिस्थले स्वविशेषणपदेन विशिष्यतत्कालीनशुचित्वादिरूपविशेषणमेव ग्राह्यमिति न पर्वोक्तातिप्रसङ्ग इति भावः। नैयायिकः शङ्कते---नन्विति। तदपेक्षया बलवदनिष्टाननुबन्धित्वविशिष्टेष्टसाधनताज्ञानजन्यकृतिसाध्यताज्ञानापेक्षया। लाघवेनेति। नियमादिघटितजन्यत्वापेक्षया विषयत्वस्य लघुत्वादिति भावः। ननु बलवदनिष्टाजनकत्वज्ञानं न हेतुः क्वचिद्बह्वायाससाध्ये बहुतरस्यापि दुःखस्याबलवत्त्वात् क्वचिदल्पस्य बलवत्त्वादनुगतसयाबलवत्त्वस्य बलवत्त्वस्य च दुर्वचत्वादित्यत आह---बलवदनिष्टाननुबन्धित्वं चेति। इष्टोत्पत्तीति। इष्टोत्पत्तिनान्तरीयकं यहुःखं तदपेक्षयातिरिक्तं यद्दुःखं तदजनकत्वमित्यर्थः। एतेन मधिविषसंपृक्तान्नभोजने प्रवृत्त्यापत्तिरापास्ता। इष्टोत्पततिनान्तरीयकदुःखातिरिक्तस्य मरणदुःखस्य तेन जननात््। अत्र केचित््--सुखमात्रजनके कर्मणीष्टोत्पत्तिनान्तरीयकदुःखमप्रसिद्धमिति तत्र प्रवृत्त्यभावप्रसङ्ग इति। तदयुक्तम््। कष्टं कर्मेतिन्यायेन सुखजनके कर्मणि दुःखजनकत्वनियमेनाप्रसिद्ध्यभावात््। मिश्रास्त्विष्टोत्पत्त्यनान्तरीयकनरकदुःखाजनकत्वमुक्तस्यार्थ इति नाप्रसिद्धिरित्याहुः। नन्वेवं सति नरकसाधनत्वेन प्रमिते परदाराधिगमनादौ रागौत्कट्यान्न प्रवर्तेत इष्टोत्पत्त्यनान्तरीयकनरकदुःखजनकत्वेन तस्य निश्चयादित्यत आह---बलवद्द्वेषेति। द्वेषे च बलवत्त्वं जातिविशेषः। अतएव रागान्धस्य यदागम्यागमनादिजन्यदुःखे न तादृशो द्वेषस्तदा तद्धेतावपि प्रवृत्तिः। साध्यत्वसाधनत्वयोर्विरोधमुपपादयति---असिद्धस्य हीति। आद्यक्षणवृत्तित्वविशिष्टस्य 
पाकादेरित्यर्थः। सिद्धस्य अनाद्यक्षणविशिष्टस्य। कृत्यव्यवहितोत्तरक्षणसंबन्धित्वघटितस्य कृतिसाध्यत्वस्य पाकोत्पत्तिक्षणएव पाकवृत्तित्वात्् कालान्तरभाव्योदनादिफलसाधनत्वस्यौदनाव्यवहितपूर्वक्षणसंबन्धित्वघटितस्य चोत्पत्तिक्षणे पाकावृत्तित्वात्् तयोरेकक्षणावच्छेदनैकत्रावृत्तित्वरूपविरोधादिति भावः। यद्यपि कालान्तरभाव्योदनाव्यवहितपूर्वक्षणवृत्तितावच्छेदकधर्मवत्त्वरूपमोदनसधनत्वमाद्यक्षणवृत्तित्वविशिष्टेऽपि पाके संभवतीति कथं विरोधस्तथापि स्वरूपयोग्यमिदं न फलोपधायकमिति ज्ञानात्् प्रवृत्त्यनुदयेन फलोपधायकत्वरूपेष्टसाधनताज्ञानस्यैव संशयसाधारणस्य प्रवृत्तिकारणत्वं वाच्यम्् पूर्वोक्तं फलोपधायकत्वं चाद्यक्षणविशिष्टे यागादौ न संभवतीति भावः। साध्यत्वसाधनत्वयोर्विरोधं व्युत्पाद्य तयोरेकज्ञानविषयत्वं न संभवतीत्याह---नचैकमेनैकदेति। अव्यापयवृत्तिपदर्थस्य स्वस्वावच्छेदकानवगाहिज्ञानं न संभवति। मूले वृक्षः संयोगीत्येव प्रतीतेः। तथाच साध्यत्वसाधनत्वयोरपि स्वस्वावच्छेदकसिद्धत्वासिद्धत्वविषयकमसिद्धः पाकः कृतिसाध्यः सिद्धश्च पाक इष्टसाधनमिति ज्ञानं समूहालम्बनरूपं वाच्यम््। तच्च न संभवति सिद्धत्वासिद्धत्वज्ञानयोः परस्परं विरोधित्वादित्यभिमानः। तस्मात्् कालभेदादिति। नचेदानीमसिद्धः पाकः कृतिसाध्यः अग्रे च सिद्धः पाक इष्टसाधनमिति ज्ञानादेव प्रवृत्तिरस्त्विति वाच्यम््। इदानीन्तनागरेतनकालयोरननुगमात््। प्राणित्वस्यापि पुरुषविशेषणत्वेनाहमिदानींतनकृतिसाध्यविषभक्षणः प्राणित्वादित्याद्यनुमितिसंभवाद्विषभक्षणसाधारणं स्वविशेषणवत्ताप्रतिसन्धानजन्यकार्यताज्ञानमिति बलवदनिष्टाननुबन्धीष्टसाधनताशौचाद्यन्यतरलिङ्गप्रतिसन्धानजन्यकार्यताज्ञानं प्रवर्तकं वाच्यम््। तदपेक्षया बलवदनिष्टाननुबन्धीष्टसाधनताविषयककार्यताज्ञानमतिलध्विति तदेव काम्यनित्यसाधारणकरणत्वेन कल्प्यत इत्यभिप्रायेण प्राभाकरमतं दूषयति---मैवमिति। साध्यत्वसाधनत्वयोर्विरोधं दूषयति---नचेति। न हीत्यर्थः। यदा कदाचिदिति। यत्किञ्चित्कालीनस्य साध्यत्वस्य यत्किंचित्कालीनेन साधनत्वेन विरोधाभावादित्यर्थः। तथाचैककलीनकृतिसाध्यत्वेष्टसाधनत्वयोर्विरोधेऽपि न क्षतिस्तथाज्ञानस्यास्माभिः कारणत्वानङ्गीकरात्् किंतु निर्विशेषितयोः सामान्यतः कृतिसाध्यत्वेष्टसाधनत्वयोर्ज्ञानस्यैव हेतुत्वाङ्गीकारादिति भावः। तादृशं च ज्ञानं संभवतीत्याह---एकदेति। इदं च ज्ञानान्वयि। ज्ञानाज्ज्ञानसंभवात््। मूलाद्यनवगाहिनोऽपि वृक्षः संयोगीति ज्ञानस्यानुभविकतया अव्याप्यवृत्तेर्ज्ञानं स्वावच्छेदकविषयकमेवेति नियमे मानाभावान्न पूर्वोक्तदोष इति ध्येयम््। प्राभाकरानुयायिनवीनमतमाह---नव्यास्त्विति। ज्ञातुमशक्यत्वादित। सामान्यलक्षणप्रत्यासत्त्यनङ्गीकारे प्रत्यक्षस्य पक्षज्ञानाभावेनानुमितेश्चासंभवादिति भावः। तदभावात्् यादृशस्य पुंसः कृतिसाध्यं यद्दृष्टं तादृशत्वज्ञानाभावात्। नन्विष्टसाधनताज्ञानस्य प्रवृत्तिजनकत्वे भावियौवराज्ये प्रवृत्त्यापत्तिरत आह---इदं तु बोध्यमिति। इष्टसाधनत्वादीत्यत्रादिपदोपगृहीतस्येदानींतनकृतिसाध्यत्वघटककृताविदानींतनत्वविशेषणस्य प्रयोजनमाह---तेन भावीति। इष्टसाधनन्वघटकेच्छायां तद्विशेषणस्य प्रयोजनमाह---एवं तृप्त इति। बलवदनिष्टेत्यत्र बलवद्द्वेषे तद्विशेषणप्रयोजनमाह---प्रवर्तते चेति। प्रवृत्तौ प्रवृत्तेः पूर्वं। नरकसाधनत्वज्ञानादिति। नरकरूपबलवदनिष्टसधनत्वज्ञानादित्यर्थः। उत्कटरागादिनेति। अगम्यागमनादिसुखे उत्कटरागादिनेत्यर्थः। नरकेति। बलवदनिष्टेत्यर्थः। तिरोधानात्् अनुत्पादनात््। तादृशसुखे उत्कटरगसत्त्वेऽगम्यागमनजन्यनरके बलवद्दूषानुदयदिति भावः। प्रवृत्तिरूपेति। कृतिसाध्यताज्ञानमित्यत्र प्रवृत्तित्वेनकृतेः प्रवेश इत्यर्थः। स्वेच्छाधीनकृतिसाध्यताज्ञानस्य हेतुत्वावादिमणिकृन्मतेऽपि स्वेच्छाधीनत्वं कृतिविशेषणं प्रवृत्तिरूपकृतिलाबायैवेति भावः। इत्थंच तद्व्यापारीभूतेच्छापि प्रवृत्तिसाध्यत्वप्रकारिका बोध्या ज्ञानेच्छयोः समानप्रकारकत्वेन हेतुहेतुमद्भावादिति। तेन प्रवृत्तिप्रवेशेन। प्राणपञ्चकसंचारे न प्रवृत्तिरिति। नच प्राणानामतीन्द्रियतयोपादानप्रत्यक्षाभावादेव न प्राणोपादानकसंचारासध्यकप्रवृत्त्यापत्तिरिति वाच्यम्। प्राणवहानाङ्युपादनकप्राणसंचारसाध्यकपरवृत्त्यापत्तिरिति वाच्यम््। प्रामवहनाङ्युपादानकप्राणसंचारसाध्यकप्रवृत्त्यापत्तिवारणायैव प्रवृत्तिसाध्यताज्ञानहेतुत्वाङ्गीकारात््। यद्यपि प्राणसंचारावृत्तिविशेष्यतासंबन्धेन कृतिसध्याताज्ञानहेतुत्वाङ्गीकारादेव तथाप्रवृत्तिवारणं संभवति तथापि घटादौ जीवनयोनियत्नसाध्यत्वभ्रमात्प्रवृत्त्यापत्तिवारणाय प्रवृत्तिसाध्यत्वज्ञानत्वेन हेतुत्वामावश्यकमिति ध्येयम््। एतेन प्राणसंचारे प्रवृत्तिवारणाय प्रवृत्तिसाध्यताज्ञनस्य हेतुत्वेऽपि प्रवृत्तिसाध्यत्वभ्रमात्् प्राणसंचारे 
प्रवृत्त्यपत्तिर्दुर्वारेत्यपास्तम््। नच प्रवृत्तिसाध्यताज्ञानस्य हेतुत्वेऽपि भोजननान्तरीयके श्रमे साध्यतया प्रवृत्त्यापत्तिरदुर्वारेति वाच्यम््। तादृशश्रमे चिकीर्षाविरहादेव प्रवृत्त्यनुत्पत्तेः। तत्र चिकीर्षाविरहश्च श्रमस्य दुःखरूपतया दुःखत्वज्ञानस्येच्छाप्रतिबन्धकतयेच्छासामान्यसामग्रीविरहादेव। एतेन नान्तरीयकश्रमे प्रवृत्त्यापत्तिवारणाय स्वेच्छाधीनकृतिसाध्यताज्ञानस्य हेतुत्वं वाच्यमिति मणिकृन्मतमपास्तम््। नच सुखे प्रवृत्तिसाध्यताज्ञानेच्छयोः सत्त्वात्् तत्र साध्यताख्यविषयतासंबन्धेन प्रवृत्त्यापत्तिरिति  वाच्यम््। साध्यतया प्रवृत्तिं प्रति फलत्वज्ञानस्य प्रतिबन्धकत्वात््। वस्तुतस्तु तत्तद्धर्मान्यवृत्तिविषयतासंबन्धेन ज्ञानं प्रति तत्तद्धर्मभेदस्य हेतुतायास्तत्रतत्र व्यवस्थापितत्वात्् तत्र च कार्यतावच्छेदककोटौ ज्ञानत्वस्थाने गुणत्वमेव निवेशनीयम््। एवंच सुखत्वान्यवृत्तिविषयतासंबन्धेन गुणत्वस्य कृतिसाध्यताज्ञानजन्यतावच्छेदकभूतं यत्साध्यताख्यविषयतासंबन्धेन प्रवृत्तित्वं तद्व्यापकतया तदवच्छिन्नजनकसुखत्वभेदस्य सुखत्वेऽभावादेव न तत्र साध्यताख्यविषयतावच्छेदकतया प्रवृत्त्यापत्तिः व्याप्यधर्मावच्छिन्नजनकसामग्र्या फलजनने व्यापकधर्मावच्छिन्नजनकसामग्र्या अपेक्षितत्वात्् अनयैव च रीत्या प्राणसञ्चारत्वे श्रमत्वे च साध्यताख्यविषयतावच्छेदकतासंबन्धेन प्रवृत्तिवारणं बोध्यम््। एतदेव हृदि निधाय प्राणसंचारस्य प्रवृत्त्ययोग्यत्वादेव न तत्र प्रवृत्तिरिति मिश्रैरभिहितमिति दिक््। इत्थं चेति। प्रवृत्तिं प्रतीष्टसाधनत्वादिधियो हेतुतवे चेत्यर्थः। इष्टसाधनत्वादीत्यादिना बलवदनिष्टाननुबन्धित्वकृतिसाध्यत्वयोः परिग्रहः। अत्र च निष्फले प्रवृत्त्यभावादिष्टसाधनत्वस्येष्टसाधनेऽपि मधुविषसंपृक्तान्नभोजनेऽप्रवृत्तर्बलवदनिष्टाननुबन्धित्वस्य कृत्यसाध्ये सुमेरुशृङ्गाहरणादावप्रवृत्तेः कृतिसाध्यत्वस्य च ज्ञानं प्रवृत्तिहेतुः तच्च विधित इतीष्टसाधनत्वादिकं विध्यर्थ इति भावः। ननु भावियौवराज्यादौ प्रवृत्तेर्वारणायेदानींतनकृतिसाध्यताज्ञानादेः प्रवर्तकत्वं वाच्यम््, तच्च न विधिवाक्यात््, ततः शक्यकृतिसाध्यत्वेष्टसाधनत्वप्रकारकज्ञानस्यैवोत्पत्तेरिति कथं प्रवर्तकज्ञानं विधित इति। अत्र वदन्ति---न विधिः साक्षात्् प्रवर्तकं ज्ञानमुत्पादयति किंतु विधिवाक्यादिष्टसाधनत्वे कृतिसाध्यत्वे चावगते किमिष्टमित्याकाङ्क्षायां स्वर्गकामादिपदसमभिव्याहारात्् स्वर्गसाधनमिति ज्ञानमानुमानिकं मानसं वोत्पद्यते, अन्यथा विशेषरूपेण फलज्ञानाभावात्् प्रवृत्त्यनुपपत्तेः। एवमिदानींतनत्वान्तर्भावेण कृतिसाध्यत्वादिज्ञानमनुमानादिति। अतएवोक्तं मणिकृतापि "एवं विधिजन्यज्ञानजन्यं ज्ञानं प्रवर्तक"मिति। अत्र भट्टपादाः---लोके प्रवृत्तिर्द्वेधा स्वेच्छाधीना परप्रेरणाजन्या च। तत्राद्यायां प्रवर्तनाय अनुपयोगेऽपि द्वितीयप्रवृत्तौ सा प्रयोजिका आचार्यप्रेरणभेदं करोमीति व्यवहारत््। प्रवर्तना च प्रवर्तयितुः प्रवृत्तयनुकूलव्यापारविशेषः, स च चेतनस्याभिप्राय एव, अचेतनस्य तु वेदस्याभिधानामकः कश्चिच्छब्दसमवेतः, तथाचाचार्याभिप्रायज्ञानाद्यथा शिष्यः प्रवर्तते तथाभिधाज्ञानाद्विधिस्थले प्रवृत्तिरिति। सैव लिङर्थः सैव च शब्दभावना लिङ्त्वांशेनोच्यते अर्थभावना त्वाख्यातत्वांशेन तदुक्तम्् "अभिधाभावनामाहुरन्यामेव लिङादयः। अर्थात्मभावना त्वन्या सर्वाख्यातस्य गोचर" इति। अभिधा शब्दः तन्निष्ठा भावनाऽभिधाभावना अर्थो यागादिरात्मा वा, अर्थात्मकत्वं चार्थगोचरत्वमर्थाश्रितत्वं वा, तथाच यागादिगोचराऽऽत्माश्रिता प्रवृत्तिरर्थभावना। अत्रच शब्दभावनाया अर्थभावनैव भाव्या अर्थभावनायाश्च फलं स्वर्गादीति बोध्यम््। तदुक्तम्् "लिङोऽभिधा सैव च शब्दभावना भाव्या च तस्याः पुरुषप्रवृततिः। संबन्धबोधः करणं तदीयं प्ररोचना चाङ्गतयोपयुज्यते" इति। अस्यार्थः---लिङोऽभिधा वाच्या तस्याः किं भाव्यभित्तयाकाङ्क्षायामुक्तं भाव्या च तस्या इति। केन भाव्या इत्याकाङ्क्षायां संबन्धेति। संबन्धबोधः लिङादिपदशक्तिज्ञानम््। तत्रालस्येन निवर्तमानं पुरुषं स्तुतिरुत्तेजयतीति सा सहकारिणीत्याह प्ररोचनेतीति वदन्ति। तन्न। लोके स्वेच्छाधीनप्रवृत्तौ इष्टसाधनताज्ञानस्य हेतुत्वेन क्लृप्तत्वादन्यत्रापि प्रवृत्तौ तदेव हेतुरस्तु किमतिरिक्तप्रवर्तनाज्ञानस्यातिरिक्तहेतुत्वेन। अतएव वेदेऽपि न प्रवर्तनाज्ञानं हेतुः शब्दशक्तिभिन्नायामभिधायां मानाभावाच्च। अतएव मण्डनमिश्राः "पुंसां नेष्टाभ्युपायत्वात्क्रियास्वन्यः प्रवर्तकः। प्रवृत्तिहेतुधर्मं च प्रवदन्ति प्रवर्तना" मित्यादिना प्रवृत्त्यनुकूलत्वेनेष्टसाधनत्वेमेव प्रवर्तनेत्युक्तवन्तः। नन्वेवं विश्वजिता यजेतेत्यादौ फलाश्रवणेनेष्टसाधनताज्ञानाभावात्् प्रवृत्तिर्न स्यादत आह---इत्थंचेति। इष्टसाधनत्वादेर्विध्यर्थत्वे चेत्यर्थः। ननु नित्ये सन्ध्योपासनादौ फलाभावान्नेष्टसाधनत्वज्ञानं प्रवर्तकं न वा तद्विषयो विध्यर्थ इत्यभिप्रायेण शङ्कते---नन्विति। नचार्थवादिकमिति। "सन्ध्यामुपासते ये तु सततं शंसितव्रताः। विधूतपापास्ते यान्ति ब्रह्मलोकं 
सनातनम््" इत्यर्थवादबोधितमित्यर्थः। नित्यत्वहान्यापत्तेरिति। ित्यत्वकाम्यत्वयोर्विरोध इत्यभिमानः। ननु तयोर्विरोधित्वे मानाभावः अहरहःसन्ध्यामुपासीतेत्यादिश्रुति-सन्ध्यामुपासत इत्यर्थवदयोरेकवाक्यताबलेन तत्कालजीविफलकामस्य संवलिताधिकारः कल्प्यते इत्यत आह---कामनाभाव इति। अकरणापत्तेरिति। अकरणे प्रत्यवायानुत्पत्त्यापत्तेरित्यर्थः। कामनारूपाधिकाराभावादनधिकृताकरणस्य प्रत्यवायजनकत्वाभावदिति भावः। ननु तथापि नित्यस्थलीयफलश्रुतेर्वैयर्थ्यमित्याशङ्क्यार्थवादतया स्तुतिमात्रे तात्पर्यं कल्पयत इत्याह---इत्थंचेति। कल्पनादिति इदमुपलक्षणम््। अर्थवादोपस्थितकामनाया अधिकारत्वेऽपि अकुर्वन्् विहितं कर्मेत्यादिना शौचे सति विहिताननुष्ठानस्य प्रत्यवायजनकत्वबोधनात्् कामनासंवलितस्य शुचित्वादेर्नाधिकारत्वं किंतु नित्यस्थले फलकामना शुचित्वाद्योरधिकारयोः असंवलनं तथाच कामनाविरहेऽपि शुचित्वादिरूपाधिकारसत्त्वात्् तदा संध्याद्यकरणस्य प्रत्यवायजनकत्वमेव कामनाया अधिकारत्वेऽपि तदधिकारवतः शौचादिविरहिणः संध्याद्यकरणस्य प्रत्यवायजनकत्वं न कल्प्यते शुचितत्कालजीवित्वरूपाधिकारैकदेशवतोऽप्यकरणे प्रत्यवायजनकत्वं कल्प्यते न संबलिताधिकारत्वेऽपि क्षितिविरहाच्चेत्यपि द्रष्टव्यम्। एतेन तत्र नियमेन फलकामनासत्त्वे मानाभावेऽपि न क्षतिरिति सूचितम््। ननु नित्यगोचरप्रवृत्ताविष्टसाधनताज्ञानं कारणमेव नेत्यनेनैवोपपत्तौ किमर्थं नित्यस्यपि काम्यत्वं कलपनीयमति आङ---न त्वति। स्वेष्टसाधनत्वमित। अन्वयव्यतिरेकाभ्यां प्रवृत्तत्वावच्छिन्नं प्रतीष्टसाधनताज्ञानस्य हेतुत्वादिति भावः। अतएव कुसुमाञ्जलौ संध्योपासनमफलमपि क्रियते वेदबोधितत्वादित्याशङ्क्य गुरुमतमेतन्न गुरोर्मतमित्यभिधायैवोपेक्षितमाचार्यैः। यच्च पण्डापूर्वं स्वतः प्रयोजनं नित्यस्य कर्मण इति प्राभाकरमतं तदपि दूषयति---यदपीति। कामनाभावे पण्डापूर्वात्मकफलकामनाभावे। रात्रिसत्रन्यायादिति। यथाहि रात्रिसत्रशब्दवाच्यानां ज्योतिर्गौरित्यादिवाक्योत्पन्नंकर्मणां फलजिज्ञासायामत्यन्ताश्रुतस्वर्गादिकल्पने गौरवाद्विश्वजिन्न्यायापवदेन "प्रतितिष्ठन्ति ह वा य एता रात्रीरुपयन्ती"त्यर्थवादश्रुतौ प्रतिष्ठैव फलमिति सिद्धान्तितं तथात्राप्यार्थवादिकब्रह्मलोक एव फलं लाघवादित्यर्थः। अन्यथा फलाभावे। तेन आर्थवादिकफलकल्पने लाघवेन। तत्र तत्रार्थवादिकं फलं दर्शयति---अनुत्पत्तिमित्यादिना। अतएव। पितृप्रीतेः श्राद्धफलत्वादेव। उत्सर्ग इति। श्राद्धादिफलस्य कर्तृमात्रगतत्वे तु व्यभिचाराभावान्नियम एव स्यादिति भावः। पण्डापूर्वस्वीकारेऽपि तत्साधनताज्ञानस्य प्रवर्तकत्वं न संभवतीत्याह---पण्डापूर्वार्थमिति। न वा तत्साधनमिति। तथाचेच्छाविषयत्वाभावेन फलत्वाभावान्न तत्साधनताज्ञानं प्रवर्तकमिति भावः। ननु त्वन्मतेऽपि प्रत्यवायानुत्पत्तेः कथं फलत्वं स्ततः पुरुषार्थत्वाभावात््, न वा दुःखानुत्पत्तिरूपपुरुषार्थासाधनत्वेन तत्रेच्छाविषयत्वं दुःखानुत्पत्तेः प्रागभावरूपायास्तदजन्यत्वादित्याशङ्क्य परिहरति---प्रत्यवायेत्यादिना। अनुत्पत्तावित्युद्देश्यत्वं सप्तम्यर्थः। कथं प्रवृत्तिरिति। पूर्वोक्तरीत्या प्रत्यवायानुत्पत्तेः फलत्वाभावेन तत्साधनताज्ञानस्य प्रवृत्त्यहेतुत्वात्् संध्यावन्दनादौ कथं प्रवृत्तिरित्यर्थः। प्रत्यवायाभावः प्रत्यवायप्रागभावः। तदभावे संध्यावन्दनादिनित्याभावे। तदभावः प्रत्यवायाभावस्याभावः। तदभावे प्रत्यवायाभावस्याभावे। तदभावः दुःखप्रागभावाभावो दुःखरूपः। योगक्षेमसाधारणेति। योगोऽप्राप्तस्य प्राप्तिः। क्षेमः सिद्धस्य संरक्षणम््। प्रवृत्तिं प्रतीष्टसाधनताज्ञानस्य हेतुतायां साधनतायाः क्षेमसाधारण्या एव प्रविष्टत्वादिति भावः। प्रागभावस्य प्रतियोगिविकल्पग्रासेन फलत्वासंभवात्् प्रत्यवायात्यन्ताबाव एव नित्यस्य फलं स्वरपसंबन्धविशेषात्मकक्षेमसाधारणजन्यताया अत्यन्ताभावे सत्त्वादिति तु नव्याः। एवमेव योगक्षेमसाधारणमेव। ननु न कलञ्जमित्यत्र कलञ्जभक्षणाभाव इष्टसाधनमित्यन्वयबोधाभ्युपगमे बाधकाभाव इत्यत आह---विध्यर्थे कथं नञर्थेति। विध्यर्थनञर्थयोः कथमन्वयः विध्यर्थेष्टसाधनत्वाद्यन्वितनञर्थस्याभावस्य कलञ्जभक्षणे कथमन्वय इत्यर्थः। अशक्यत्वादिति। कलञ्जभक्षणे तस्य बाधादति भावः। बलवदनिष्टाननुबन्धित्वमात्रमिति। विधेः कृतिसाध्यत्वादिषु त्रिषु शक्तिस्वीकारेण क्वचित्कस्यचित्् क्वचित्कस्यचिद्विध्यर्थस्य बोधस्वीकारादिति भावः। प्रवृत्तिं प्रति कृतिसाध्यत्वविशिष्टबलवदनिष्टाननुबन्धित्वविशिष्टेष्टसाधनत्वज्ञानत्वेनैकस्यैव हेतुत्वं लाघवान्न तु कृतिसाध्यत्वादिप्रत्येकविषयकज्ञानत्वेन गौरवादतो विधेरपि विशिष्टमेव शक्यं वाच्यम््। एवंच निषेधस्थले विशिष्टाभावोविधिसमभिव्याहृतनञा बोध्यते इत्यभिप्रायवानाह---अथवेति। विशेषणाभावे विश्राम्यतीति। एवंचेष्टसाधनत्वादिमति कलञ्जभक्षणादौ विशिष्टाभावो बोध्यमानो बलवदनिष्टाननुबन्धित्वाभावे पर्यवस्यतीति 
भावः। विशिष्टस्य विध्यर्थत्वे श्येने बलवदनिष्टाननुबन्धित्वरूपविशेषणबाधात्कथं विशिष्टस्य विध्यर्थस्य बोध इत्याशङ्कते---ननु श्येनेनेति। श्येनेति कर्मनामधेयम््। अभिचरन्् वैरिमारणं कामयन््। कथमिति। श्येने तस्य बाधितत्वादिति भावः। अर्थः विधिजन्यबोधविषयः। वैधत्वान्न निषेध इतीति। यज्ञीयपश्वालम्भनानुरोधेन मा हिंस्यादिति निषेधस्य वैधहिंसेतरहिंसापरत्वादिति भावः। अभिचार इति। तथा "चाभिचारमहीनं च त्रिभिः कृच्छ्रैर्व्यपोहती"ति तत्र प्रायश्चित्तोपदेशवैयर्थ्यापत्त्या निषेधविधेस्तदतिरिक्तपरत्वं न संभवतीति भावः। नचैवं यज्ञीयपशुहिंसाया अपि प्रत्यवायजनकत्वापत्तिरिति वाच्यम््। अनुपदिष्टप्रायश्चित्तहिंसेतरहिंसापरत्वान्मा हिंस्यादिति निषेधविधेरिति। साक्षान्मरणानुकूलव्यापार एव हिंसा नहि श्येनस्तथेति मा हिंस्यादिति निषेधाविषयत्वादस्त्येव बलवदनिष्टाननुबन्धित्वमित्यभिप्रायेण साक्षात्् परम्परासाधारणमरणानुकूलव्यापारमात्रस्य हिंसात्वे दोषमाह---मरणानुकूलव्यापारमात्रं यदि हिंसा तदेति। साक्षात्् परम्परासाधारणः सर्वोऽपि व्यापरो यदि हिंसा तदेत्यर्थः। ननु मरणोद्देश्यकत्वनिवेशेऽन्योद्देशेन प्रक्षिप्तनाराचेन यत्र ब्राह्मणमृतिस्तत्र प्रायश्चित्तं न स्यात्् तस्य हिंसात्वाभावेन मा हिंस्यादिति निषेधाविषयत्वादत आह---अन्योद्देश्यकेति। वाचनिकमिति। नतु मा हिंस्यादिति निषेधविषयतयेति भावः। अदृष्टाद्वारकत्वेनेति। श्येनस्यादृष्टद्वारैव वैरिमरणसाधनत्वादिति भावः। नन्वस्तु श्येनसय हिंसात्वं किमदृष्टाद्वारकत्वविशेषणेनेत्यत आह---अतएवेति। अदृष्टाद्वारकत्वविशेषणादेवेत्यर्थः। न हिंसात्वमिति। तथाच तादृशशिवपूजनादेर्हिंसात्ववारणायावश्यकेनादृष्टाद्वारकत्वविशेषणेन श्येनस्यापि हिंसात्ववारणमिति भावः। ननु साक्षान्मरणजनकत्वविशेषणादेव तादृशशिवपूजनश्येनादेर्वारणे किमदृष्टाद्वारकत्वेन गुरुविशेषणेनेति तटस्थः शङ्कते---नच साक्षादिति। अदृष्टाद्वारकत्वविशेषणं विनैव श्येने बलवदनिष्टाननुबन्धित्वमुपपादयतां मतमाह---केचित्त्विति। हिंसा फलमिति। साक्षान्मरणफलको व्यापारः फलमित्यर्थः। तस्य खङ्गाभिघातादेः। पापजनकत्वमिति। अभिचारमहीनं चेत्यादिनाभिचारस्य पापजनकत्वबोधनात्् साक्षान्मरणजनकव्यापारस्यैवाभिचारपदार्थत्वादिति भावः। नच पूर्वं नचेत्यादिना साक्षान्मरणजनकव्यापारस्यैव हिंसात्वमित्याशङ्कितत्वात्् तेन पौनरुक्त्यमिति वाच्यम््। पूर्वं साक्षान्मरणजनकस्य श्येनजन्यापूर्वस्य हिंसात्वमाशङ्कितमिह च तथाभूतस्य खङ्गाभिघातादेरिति भेदात्। नचादिपदेन श्येनजन्यापूर्वस्यैतन्मते खङ्गाभिघातं प्रत्येव व्यापारतया तस्य मरणजनकत्वाभावात््। नच साक्षान्मरणजनकव्यापारस्य हिंसात्वे खङ्गाघातेन ब्राह्मणे व्रणपाकपरम्परया मृते हिंसात्वानुपपत्तिस्तदवस्थैवेति वाच्यम््। तत्र खङ्गघाताद्यत्तरमेव सन्निपातादिदोषस्योत्पत्त्या मरणं प्रति तस्य व्यापारतया व्यापारेण व्यवधानासंभवात््। कुतस्तर्ह्यस्तिकानां श्येने न प्रवृत्तिरत आह---अग्रिमेति। तथाच पातकप्रयोजकत्वान्न तत्रास्तिकानां प्रवृत्तिरिति भावः। अत्र नव्याः---मास्तु श्येनस्य मा हिंस्यादिति निषेधविषयत्वं तथाप्यभिचारतया पापजनकत्वं सर्वसंमतम्् अभिचारस्योपपातकमध्ये मनुना परिगणितत्वादिति कथं तस्य बलवदनिष्टाननुबन्धित्वम््। यच्चोक्तं श्येनजन्यखङ्गाभिघातादेरेवाभिचारतया पापजनकत्वं न श्येनस्येति तदपि न। अभिचारमहीनं चेत्यत्राभिचारपदेन तज्जनकश्येनादेर्ग्रहणादन्यथा प्रत्यभिचारेण यत्र न खङ्गघाताद्युत्पत्तिस्तत्र प्रायश्चित्तं न स्यात््। एवमपि श्येने पापप्रयोजकतया बलवदनिष्टाप्रयोजकत्वज्ञानस्यैव जनकतया तद्विषयस्यैव विध्यर्थत्वात््। तथाच श्येनस्य बलवदनिष्टाननुबन्धित्वमुपपाद्य विधेर्बलवदनिष्टाननुबन्धित्वविशिष्टेष्टसाधनत्वविशिष्टकृतिसाध्यत्वे शक्तिरयुक्ता किंतु त्रिषु शक्तित्रयं स्वीकृत्य क्वचित्् कस्यचित्क्वचित्् कस्यचिद्र्थस्य बोध इत्यङ्गीकरणीयम््। श्येनेनेत्यादौ तु बलबदनिष्टाननुबन्धित्वस्य बोधो न भवत्येव परं त्विष्टसाधनत्वकृतिसाध्यत्वयोरेवेति। किंच विशेषणविशेष्यभावे विनिगमनाविरहेणापि विशिष्टे शक्तिर्न युक्ता। नच प्रत्येकं शक्तिं स्वीकृत्य क्वचित्् कस्यचिदर्थस्य बोधोपगमे नियामकाभाव इति वाच्यम््। तात्पर्यस्यैव नियामकत्वात्् प्रत्येकशक्तिपक्षेऽगम्यां गच्छेदित्यादिवाक्यानामिष्टसाधनत्वादिप्रमाजनकतया प्रामाण्यापत्तिरित्यपि न। इष्टाप्त्तेः। तत्राप्रामाण्यव्यवहरस्तु कदाचिद्बलवदनिष्टाननुबन्धित्वभ्रमजनकत्वनिबन्धनः। नच बलवदनिष्टाननुबन्धित्वे सतीष्टसाधनत्वे सति कृतिसाध्यः पाक इत्येव बोदो नतु कृतिसाध्यत्वे सतीत्यादिरूप इति विशिष्टशक्तिपक्षेऽपि न विनिगमनाविरह इति वाच्यम््। तथैव बोधो नान्यथेत्यस्य शपथनिर्णेयत्वात््। तस्माद्बलवदनिष्टाननुबन्धित्वादिषु प्रत्येकं शक्तिरिति प्रथमकल्प एव युक्तः। तत्रापि बलवदनिष्टाननुबन्धित्वं नार्थः। यागादिजन्यनान्तरीयकदुःखस्यापि यद कदाचित्् 
यस्यकस्यचिद्बलवद्दूषविषयतया यजेतेत्यादीनामप्रामाण्यापत्तेः। न कलञ्जमित्यादिनिषेधविधिवदश्वमेधेन न यजेतेत्यादीनामपि प्रामाण्यापत्तेश्च। अश्वमेधादौ यदा यः पुरुषः प्रवर्तते तत्कालीनतत्पुरुषीयबलवद्दूषविषयाजनकत्वमर्थ इति तु न सत््। कालभेदेन पुरुषभेदेन च विधिशक्तिकल्पने गौरवात्् कालविशेषपुरुषविशेषाणां विशिष्य ज्ञातुमशक्यतया कालविशेषपुरुषविशेषान्तर्भावेण शक्तेर्दुर्ग्रहत्वाच्च। नाश्वमेधेन यजेतेत्यादिनिषेधविधिवन्न कलञ्जं भक्षयेदित्यादिनिषेधविधीनामप्रामाण्यापत्तेश्च। तत्र यदा यः पुरुषः प्रवर्तते तत्कालीनतत्पुरुषीयबलवद्द्वेषविषयाजनकत्वस्य तत्रापि सत्त्वात््। किंतु वैदिकविधेः पापाजनकत्वमर्थः तदभाव एव न कलञ्जं भक्षयेदित्यादौ नञा बोध्यते। शाकं न भुञ्जीतेत्यादिवाक्यस्य प्रामाण्यनिर्वाहाय रोगाजनकत्वमप्यर्थः। एवं पुष्ये नोद्वहेन्नैकः पर्वतमारोहेदित्यादावपि तत्तदनिष्टजनकत्वमर्थो बोध्यः। नच शक्त्यानन्त्यं नरकत्वरोगत्वदीन्् द्वेषविषयतावच्छेदकत्वेनोपलक्षणीभूतेनानुगमय्य तत्तदवच्छिन्नप्रतियोगिताकाभावकूटे एकशक्त्यभ्युपगमात्् रोगाद्यजनकत्वादौ लौकिकलिङो लक्षणाभ्युपगमाद्वेति वदन्ति। विध्यर्थश्चाप्ताभिप्रायः स च स्वेष्टसाधनतानुमापक इष्टसाधनताज्ञानं च प्रवर्तकमित्युदयनाचार्यमतमाह---आचार्यस्त्विति। इत्यादावित्यादिना पाकं कुर्यामित्युत्तमपुरुषपरिग्रहः। आज्ञादीत्यादिनाध्येषणादिपरिग्रहः। तथाच पाकं कुर्याः पाकं कुर्यामितिमध्यमोत्तमपुरुषयोराज्ञाध्येषणरूपेच्छावाचित्वं क्लृप्तं तद्दृष्टान्तेन प्रथमपुरुषेऽपीच्छावाचित्वमनुमेयमिति भावः। लाघवादिति। बलवदनिष्टाननुबन्धीष्टसाधनत्वाद्यपेक्षयेच्छात्वेन विधिशक्तौ लाघवादित्यर्थः। इत्यर्थः इति बोधः। अनुमायेति। अत्रच यागो मम स्वर्गकामस्य बलवदनिष्टाननुबन्धीष्टसाधनं मत्कृतिसाध्यतयाप्तेनेष्यमाणत्वात्् मन्मत्रकृतिसाध्यतयेष्यमाणमद्भोजनवदित्यनुमानमवधेयम््। तदभावात्् आप्तेष्टत्वाभावेन तद्धेतुकेष्टसाधनत्वज्ञानाभावात््। ननु वेदे वक्तुरभावात्् कस्येच्छा लिङा बोधनीयेत्यत आह---यस्त्विति। विधिरेवेति। वक्तृभिन्नेच्छाया बोधने विधेः सामर्थ्याभावाद्विधिरेव वेदवक्तरीश्वरे मानमिति भावः। नच कर्त्रस्मरणमिति। कर्तुः वेदकर्तुः। अस्मरणं स्मृतिभिरबोधनम््। तथाच वेदोऽपौरुषेयः अस्मर्यमाणकर्तृकत्वादित्यनुमानं बाधकमित्यर्थः। कपिलकणादेति। कपिलकणादगौतमादिभिस्तच्छिष्यैश्चाद्यपर्यन्तमित्यर्थः। कर्तृस्मरणस्य सकर्तृकत्वबोधकस्मृतेरित्यर्थः। नन्वीश्वरस्य वेदवक्तुः सर्गादौ केनचित्साक्षाददृष्टात्वादननुभवेऽस्मरणं तदभावे ऋषीणां स्मृतिप्रणयनं च न संभवतीति चेन्न। पौरुषेयत्वानुमानेन वेदवक्तारमनुभूय तन्मूलकश्रुतिस्मृतिप्रणयनयोः संभवात््। अन्यथा वेदे सकर्तृकत्वानङ्गीकारे। तत्रैव स्मृतिष्वेव। वेदस्य सकर्तृकत्वे श्रुतिं प्रदर्श्य स्मृतिमपि प्रदर्शयति----एवमिति। ननु वेदस्य नित्यत्वबोधकं भारताद्येव तस्याकर्तृकत्वे प्रमाणं भविष्यतीत्याशङ्कते---स्वयंभूरिति। नित्य इत्यर्थः। एष भगवानित्यपि वेदविशेषणम््। स्तुतिमात्रमिति। तथाच पूर्वोक्तश्रुतिस्मृत्योर्विरोधेनास्य भारतस्य न स्वार्थेतात्पर्यमपि तु स्तुतिपरत्वमिति भावः। भ्रमादिसंभवात्् पुरुषस्य भ्रमप्रमादादिदोषसंभवादित्यर्थः। नित्यसर्वज्ञत्वेनेति। नित्यसर्वविषयकज्ञानवत्त्वेनेत्यर्थः। निर्दोषत्वात्् भ्रमादिशून्यत्वात््। अतएव नित्यसर्वज्ञत्वाभावादेव। ननु नित्यसर्वज्ञपुरुषप्रणीतत्वापक्षया नित्यनिर्दोषत्वं वेदे स्वीकृत्य तदेव वेदप्रामाण्ये प्रयोजकमस्तु। तथाच सकर्तृत्वानुमाने बाध इत्यतो वेदस्य नित्यत्वे बाधकमाह---किंचेति। तत्संदर्भस्येति। तन्निष्ठानुपूर्वीविशेषस्येत्यर्थः। आनुपूर्व्या नित्यत्वे त्वनित्यसमवेतनित्यस्य जातित्वेनानुपूर्व्या जातित्वापत्तेरिति भावः। अत्र चाप्तेच्छाविषयत्वस्येश्वरेच्छाविषयत्वरूपस्य केवलान्वयिनः कलञ्जभक्षणेऽपि सत्त्वाद्बलवदनिष्टाननुबन्धित्वविशिष्टेष्टसाधनत्वरूपसाध्यस्य च तत्राभावेन व्यभिचारात्् कथं तस्य तदनुमापकत्वम्् बलवदनिष्टाननुबन्धित्वविशिष्टेष्टसाधनत्वप्रकारकेच्छाया लिङर्थत्वे च लाघवाद्् बलवदनिष्टाननुबन्धीष्टसाधनत्वमेव लिङर्थाऽस्तु कृतमाप्तेच्छयेत्यस्वरस आचार्यास्त्वित्यनेन सूचितः। लिङर्थोऽस्तु कृतमाप्तेच्छयेत्यस्वरस आचार्यास्त्वित्यनेन सूचितः। नन्विष्टसाधनत्वस्य न विधितो बोधः संभवति स्वर्गत्वावच्छिन्नसाधनत्वस्य यागे बाधात्् गङ्गास्नानादिजन्यस्वर्गे व्यभिचारात्् स्वर्गनिष्ठवैजात्यावच्छिन्नसाधनत्वस्य यागे सत्त्वेऽपि तद्वैजात्यस्य विधिबोधितस्वर्गसाधनत्वान्यथानुपपत्त्या कल्पनीयस्य प्रागनुपस्थित्या तद्धटितकारणत्वे विधिशक्तिग्रहायोगादिति चेन्न। स्वरूपसंबन्धविशेषरूपाया एव कारणताया विध्यर्थत्वोपगमादित्येके। अन्यथासिद्धिनिरूपकतानवच्छेदकनियतोत्तरवर्तितावच्छेदकधर्मवत्स्वर्गकत्वमेव स्वर्गकारणत्वमित्यन्ये। वस्तुतस्तु 
स्वर्गनिष्ठधर्मावच्छिन्ननिरूपितनियतपूर्ववर्तितावच्छेदकधर्मवत्त्वमेव स्वर्गकारणत्वं तच्च यागे न बाधितं स्वर्गनिष्ठवैजात्यरूपस्वर्गत्वधर्मावच्छिन्नं प्रति यागस्य व्यभिचाराभावात््। ननु विधेरिष्टसाधनत्वे शक्तत्वेऽपि स्वर्गसाधनत्वस्य कथं ततो बोधः। स्वर्गसाधनत्वादौ विभिन्नशक्तिकल्पने तु शक्त्यानन्त्यम््। नच विधिप्रत्ययोपस्थिते इष्टे स्वर्गपदोपस्थितस्वर्गस्याभेदेनान्वयात्् स्वर्गाभिन्नेष्टसाधनत्वस्य बोधः संभवतीति वाच्यम्् स्वर्गपदस्य समासान्तर्गततया तदर्थस्यान्यत्रान्वयासंभवादिति चेन्न। स्वरगसाधनत्वादौ विधेः शक्तिकल्पनेन तथाबोधनिर्वाहात््। नचैकैकस्य बोधे विनिगमकाभावः। स्वर्गादिपदसमभिव्याहाराधीनतत्तद्धर्मघटितसाधनत्वे तत्पर्यग्रहस्यैव विनिगमकत्वात््। नचैवं विधिशक्त्यानन्त्यं स्वर्गत्वादिधर्मावच्छिन्ननिरूपितसाधनत्वेष्वेकशक्त्युपगमात््। नच शक्यतावच्छेदकभेदाच्छक्तिभेदः इष्टतावच्छेदकत्वेन स्वर्गत्वादीन्यनुगतीकृत्य तदवच्छिन्ननिरूपितसाधनत्व एकशक्त्युपगमात््। नचेष्टतावच्छेदकत्वेनैव शाबदबोधे स्वर्गत्वादीनीं भानं स्यान्नतु स्वरूपत इति वाच्यम््। इष्टतावच्छेदकत्वस्योपलक्षणतया शक्तिविषयत्वाद्विशेषणस्यैव शाब्दबोधे भानोपगमात््। उपलक्षणत्वं च तत्पदजन्यबोधाविषयत्वेन शक्तिविषयत्वं तत्पदजन्यबोधविषयत्वेन शक्तिविषयत्वमेव च विशेषणत्वमित्यन्यत्र विसतरः।।150।। समवायिकारणस्येति। तत्साध्यकप्रवृत्तिं प्रति तत्समवायिकारणात्मकतदुपादानगोचरलौकिकप्रत्यक्षस्य हेतुत्वम््। नच शब्दसाध्यकप्रवृत्तिर्मृदङ्गादौ न स्यात्तदुपादानस्य गगनस्यातीन्द्रियत्वात््, एवं ध्वंससाध्यकप्रवृत्तिरपि, तत्समवायिनोऽप्रसिद्धेरिति वाच्यम््। इष्टापत्तेः। शब्दसाक्षात्कारसाध्यकपरवृत्तेरेव मृदङ्गदिगोचराया उपगमादति। प्राचीनमतानुसारेणेदम्। नवीनमते त्वधिष्ठानमात्रमुपादानं बोध्यम््। तेन यागादेर्हविः शब्दस्य मृदङ्गादिः प्राणसंचारादेश्च प्राणवहनाङ्यादिरुपादानमिति बोध्यम््। मूले दवेषादिति। फलगतो द्वेषो द्विष्टसाधनताज्ञानं च निवृत्तिं प्रति करणमित्यभिप्रायेणोक्तम््।।151।। प्राणसंचारो हीति। अधिकश्वासादिः प्राणसंचारो यत्नसाध्यः प्रत्यक्षयत्नसाध्यतया दृष्टः घावतः प्रयत्नोत्कर्षेण श्वासक्रियोत्कर्षदर्शनादिति भावः। इत्थंचेति। दृष्टान्तसिद्धावित्यर्थः। सर्वस्येति। एकत्र यत्नसाध्यत्वस्यानुभविकत्वेन तद्दृष्टान्तेन प्राणसंचारत्वावच्छेदेन सर्वत्र भोक्तृयत्नजन्यत्वानुमानादिति भावः। स एव प्राणसंचारहेतुत्वेनानुमीयमान एव। नव्यास्तु जीवनयोनियत्ने मानाभावः प्राणक्रियाया अदृष्टविशेषप्रयोज्यात्ममनोयोगरपाज्जीवनात्तत्प्रयोजकादृष्टाद्वा संभवादुक्तानुमानस्य चाप्रयोजकत्वात््। अन्यथैकत्र यत्ने ज्ञानजन्यत्वदृष्टान्तेन जन्ययत्नत्वावच्छेदेन ज्ञानजन्यत्वकल्पनापत्त्या सुषुप्तौ ज्ञानादेरप्यतीन्द्रियस्य कल्पनापत्तेरिति प्राहुः।। 152।। पतनसमवायिभिन्नत्वरूपं पतनासमवायित्वं रूपादावतिव्याप्तमतो व्याचष्टे---असमवायिकारणमिति। द्वितीयादिपतनस्य वेगासमवायिकारणकत्वादाह---आद्येति। एवंच संयोगासमवधानकालीना क्रिया गुणासमवायिकारणिका क्रियात्वात्् संयोगजन्यक्रियावदित्यनुमानेन गुरुत्वसिद्धिरिति भावः।।153।।154।।155।। अग्निसंयोगजन्यमिति। अग्निसंयोगासमवायिकारणकमित्यर्थः। वक्ष्यमाणातिप्रसङ्गादाह---स्नेहसहितमिति। तच्च सांसिद्धिकमेव। तथाच सांसिद्धिकद्रवत्वत्वेन हेतुत्वान्न सुवर्णादिद्रवत्वस्य संग्रह इति भावः। नचावश्यस्नेहहेतुत्वेनैवानतिप्रसङ्गे सांसिद्धिकद्रवत्वस्य सङ्ग्रहहेतुत्वे मानाभाव इति वाच्यम््। स्नेहत्वे सांसिद्धिकद्रवत्वत्वेन वा हेतुत्वमित्यत्र विनिगमनाविरहेणोभयस्यापि हेतुत्वात््।।156।। असौ तैले परतीयमानः स्नेहः। जलीयः तैलान्तर्गतजलभागनिष्ठः। तथा सति तैलान्तर्जलभागस्वीकारे। दहनप्रातिकूल्यप्रसङ्गात्् दहननाशप्रसङ्गात््। दहननाशं प्रति संयोगेन जलस्य हेतुत्वादिति भावः।।157।। वेगौ जन्यत इति। वेगत्वं तु जातिविशेषः प्रत्यक्षसिद्धः। तेनेति। कर्मनाशकस्योत्तरसंयोगस्य तदानीमभावाद्वेगस्यैवकर्मनाशकत्वं कल्प्यत इति भावः। तत इति। पूर्वकर्मनाशानन्तरमित्यर्थः। एवमग्रेऽपीति। उत्तरकर्मणापि पूर्ववेगनाशस्ततोवेगान्तरोत्पत्तिरित्येषा दिगित्यर्थः। विना च वेगमिति। वेगंविना कर्मनाशो न स्यादित्यन्वयः। नाशकान्तराभावादिति भावः। ननु पूर्वकर्मणो नाशाभावे का क्षतिरत आह---कर्मोत्पत्तिश्च न स्यादिति। अत्र हेतुः कर्मणः प्रतिबन्धकत्वादिति। अत्र केचित्् उत्तरसंयोगेनैव पूर्वकर्मनाशोत्तरकर्मणोः संभवात् तत्पूर्वकर्मनाशकर्मोत्पत्तिस्वीकारे प्रयोजनाभावादलं वेगेन। तस्माद्वेगेन गच्छतीति कर्मजनकतया प्रत्यक्षमेव वेगे प्रमाणमित्याहुः।।158।। पुनर्गमनस्येति। यथापूर्वसंयोगजनकक्रियाया इत्यर्थः। स्थितिस्थापकसाध्यत्वादिति। वेगस्य तूत्तरदेशसंयोगजनकक्रियाजनकत्वं नतु 
यथापूर्वसंयोगजनकक्रियाजनकत्वमिति न वेगेन स्थितिस्थापकस्वान्यथासिद्धिरिति भावः। स्थितिस्थापकत्वं जातिविशेषः क्रियाविशेषजनकतावच्छेदकतया सिद्धः। स्थितिस्थापकश्च क्रियाविशेषजनकः स्वजन्यक्रियानाश्योऽतीन्द्रियश्चेति मूले उक्तप्रायम््।।159।। इत्थंच उक्तप्रकारेणोपेक्षाज्ञानात्् स्मृतिवारणे च। वस्तुतः संस्कारं प्रत्युपेक्षान्यनिश्चयत्वेन हेतुत्व एव विनिगमकमस्तीत्याह---किंचेति। संस्कारकल्पनाया गुरुत्वादित्यस्य स्मृतिं प्रत्येवोपेक्षान्यनिश्चयत्वेन हेतुत्व इत्यादिः। सिद्धत्वादित्यग्रिमस्यापि पञ्चम्यन्तस्य नेत्यनेनान्वयः।।160।। उद्देश्यवाचकपदस्य प्रागपेक्षितत्वात्् तथान्वयप्रदर्शनार्थमुदच्यस्याप्यसावित्यस्य प्राक् धारणमिति बोध्यम््। तत्र संस्कारे। अतः संस्कारः कल्प्यत इति। अथानुभवस्य ध्वंस एव व्यापारोऽस्तु प्रतियोग्यभावयोरेकज्ञाजनकत्वमित्यस्याप्रयोजकत्वात््। नचानुभवस्य स्मृतिं प्रति प्रतिबन्धकत्वापत्तिरिति वाच्यम््। संसर्गाभावत्वावच्छिन्नकारणताश्रयीभूताभावप्रतियोगित्वस्यैव प्रतिबन्धकतापदार्थत्वादिह च संसर्गाभावत्वेनाजनकत्वात््। नचानुभवद्वितीयक्षणोत्पन्नसंस्कारेण तृतीयक्षणे स्मरणसंभवात्् ध्वंसस्य व्यापारत्वं न संभवति फलस्य प्राक्कालेऽनुभवध्वंसस्याभावादिति वाच्यम््। तत्रापि क्षणविलम्बेनैव स्मरणाभ्युपगमादति चेन्न। संस्कारानङ्गीकारे कदाचिदनुभूतस्य सर्वदा स्मरणापत्तेः अनुभवध्वंसात्मकव्यापरस्य सर्वदा सत्त्वात््। नचोद्वोधकाभावादस्मरणमिति वाच्यम््। यत्र वस्तुविशेषज्ञानात्मकोद्वोधकेन दश पञ्च वा घटादेः स्मरणानि जातानि न त्वधिकानि तत्र घटादिस्मृतौ तद्वस्तुज्ञानस्यैव नियतोद्बोधकतया तत्सत्त्वे उद्बोधकाभावस्य वक्तुमशक्यत्वात््। वस्तुतस्त्वनुपदं वक्ष्यमाणापूर्वसाधकयुक्त्या संस्कारसिद्धिर्निराबाधेति ध्येयम््। स्वस्वव्यापारान्यतराभावे कार्योत्पत्त्यव्यवहितपूर्वक्षणे स्वस्वव्यापारान्यतराभावे। कारणत्वासंभवादिति। कार्याव्यवहितप्राक््क्षणवृत्तिस्वस्वव्यापारान्यतरकत्वस्यैव कारणतापदार्थत्वादिति भावः। अप्रयोजकत्वादिति। संस्कारजन्यत्वस्य स्मृतित्वे प्रयोजकत्वाभावादित्यर्थः। मणिकृन्मतं प्रदर्शयति---परे त्विति। त्वन्मतेऽन्तराकल्पनीयस्मृतिव्यक्तावुद्बुद्धसंस्कारस्य हेतुत्वकल्पनं मन्मते तु प्रत्यभिज्ञायां तद्धेतुत्वकल्पनमिति समानमन्तरास्मृतिव्यक्तिकल्पने प्रत्यभिज्ञायां तद्धेतुत्वकल्पनमिति समानमन्तरास्मृतिव्यक्तिकल्पने प्रत्यभिज्ञायां तद्धेतुत्वकल्पने च तवाधिकं गौरवमित्याहुरित्यनेनास्वरसः सूचितः। स्वर्गादीत्यत्र स्वर्गपदेन सुखमात्रस्यादिपदेन शरीरेन्द्रियादेः परिग्रह इति प्रदर्शयति---स्वर्गादिसकलेत्यादिना। अग्रे नरकादीनामित्यत्राप्येवम््।।161।। तत्र धर्मे। यागादीति। आदिना होमदानपरिग्रहः। यागत्वं च देवतोद्देश्यकस्वस्वत्वध्वंसवद्दरव्यविशेष्यकेच्छात्वम््। देवतोद्देश्यकत्वं देवतास्वत्ववद्विशेष्यकत्वम्् शब्दमयी देवतेति पक्षे तु तस्या इदमित्यारोपज्ञानविषयत्वमुद्देश्यत्वम््। होमत्वं चाग्निसंयोगानुकूलक्रियानुकूलघृतादिवृत्तिनोदनादिव्यापारत्वम््। दानत्वं च मूल्यग्रहणं विना स्वस्वत्वध्वंसपरसवत्वजनकत्यागत्वमिति संप्रदायः। यागत्वहोमत्वादयो मानसप्रत्यक्षगम्या जातिविशेषा इत्यन्ये। श्राद्धस्य पित्रपेक्षया यागत्वेन ब्राह्मणापेक्षया दानत्वेन तत्र साङ्कर्यान्नेदं युक्तमित्यपरे। अन्यथा धर्माभावे। चिरविनष्टस्याप्यनुभवस्य स्मृतिजनकत्वादाह--निर्व्यापारतयेति। चिरध्वस्तमिति। चिरकालनष्टं कर्मातिशयमपूर्वं विना फलाय फलजननाय नालं न समर्थमित्यर्थः। तथात्वे ध्वंसप्रतियोगिनोरकत्र जनकत्वाभावे। एकमेवापूर्वं कल्प्यते इति। वस्तुतस्तु यागस्यापि ध्वंसो न व्यापारः, तथात्वे कीर्तितयागात्् स्वर्गौत्पादवारणाय स्वर्गजनकतावच्छेदककोटौ कीर्तितभेदो निवेशनीयस्तत्र च कीर्तितत्वस्यैकस्याभावेन कीर्तितत्वावच्छिन्नप्रतियोगिताकभेदनिवेशनमशक्यमतः कीर्तितव्यक्तीनां तत्तद्व्यक्तित्वावच्छिन्नप्रतियोगिताकएव भेदो निवेशनीयः। एवंच दशकीर्तितयागस्थले परस्परं तत्तद्व्यक्तिभेदसत्त्वेन स्वर्गोत्पादवारणाय भेदकूटस्यैव कारणतावच्छेदकत्वमुपगन्तव्यम््। तत्रच विशेषणविशेष्यभावे विनिगमनाविरहेण कार्यकारणभावानन्त्यमपूर्वस्वीकारे तु क्षणिकतया कीर्तितयागानां मेलनासंभवेन भेदानामेकत्र निवेशे प्रयोजनाभावः। यादृशकीर्तितयागादपूर्वमापादनीयं तद्भेदावच्छिन्नयागव्यक्तेस्तदानीमभावात््। नचापूर्वसंबन्धेन कीर्तितबेदानामेकत्र निवेश आवश्यक इति वाच्यम््। अपूर्वानुत्पत्त्यैवास्वर्गसभवे स्वर्गजनकतावच्छेदककोटौ कीर्तितभेदानामनिवेशात्् कीर्तितयागासोद्ध्वंत्पादेन ध्वंसजनकतावच्छेदककोटौ कीर्तितभेदनिवेशस्यासंभवादित्यन्यैरपरिशीलितः पन्थाः। कारणत्व इति। घटकत्वं सप्तम्यर्थः। एवमग्रेऽपि। कार्यकालवृत्तित्वमिवेति। यथा समवायिकारणस्य कारणत्वे कार्यकालवृत्तित्वं घटकं न त्वसमवायिकारणस्य कारणत्वे तथेत्यर्थः। तेन कर्मनाशाजलस्पर्शादिना। तस्य यागादेः। पूर्वं 
कर्मनाशाजलस्पर्शादितः पूर्वम््। वृत्तत्यादिति। उत्पन्नत्वाद्विनष्टत्वाच्चेत्यर्थः। योग्यविभुविशेषगुणानां स्वोत्तरोत्पन्नगुणनाश्यत्वादिच्छात्मकयागस्य तृतीयक्षणएव नष्टत्वादिति भावः। एवमग्रेऽपि। धर्मः क्षरतीत्यस्य धर्मो यागादिः क्षरति फलभाङ्न भवतीत्यर्थकतया कर्मनाशाजलस्पर्शादेः स्वध्वंससंबन्धेन स्वर्गादिफलं प्रति प्रतिबन्धकत्वमेव युक्तमिति न सत््। एकाश्वमेधानन्तरमश्वमेधः कृत इति कीर्तिते तदुत्तरं पुनरश्वमेधकरणेऽपि स्वर्गानुदयापत्तेः। नच तदश्वमेधजन्यस्वर्गत्वावच्छिन्नं प्रति तत्कीर्तनत्वेन प्रतिबन्धकत्वान्नाश्वमेधान्तरात्स्वर्गानुदयप्रसङ्ग इति वाच्यम््। यदश्वमेधस्य कीर्तनं कृतं तदश्वमेधजन्यस्वर्गाप्रसिद्ध्या तादृशप्रतिबध्यप्रतिबन्धकभावस्य कल्पयितुमशक्यत्वात््। तच्चापूर्वं दर्शपूर्णमासयोर्द्विविधं परमापूर्वं कलिकापूर्वं चेति। तथाहि यदाग्नेयोऽष्टाकपालोऽमावास्यायां पौर्णमास्यां चाच्युतो भवति उपांशुयागमन्तरा यजति ताभ्यामेतमग्नीषोमीयमेकादशकपालं पूर्णमासे प्रायच्छत ऐन्द्रं दध्यमावास्यायामैन्द्रं पयोऽमावास्यायामिति पञ्चभिर्वाक्यैर्विहितेभ्यः षङ्भ्य आग्नेयदिभ्यः षडुत्पत्त्यपूर्वाणि तान्येव कलिकापूर्वाण्युच्यते तेभ्यश्च परमापूर्वमिति। ननु ष़डपूर्वाण्यावश्यकानि साक्षादेव स्वर्गहेतवः सन्तु किं परमापूर्वेणेति चेन्न। दर्शपूर्णमासाभ्यां यजेतेत्यनेनोनोभयत्वावच्छिन्नस्य स्वर्गसाधनत्वावगमादुभयत्वावच्छिन्नस्यैकव्यापारकल्पनादुत्पत्त्यपूर्वाणां चोभयत्वावच्छिन्नाजन्यत्वात्् दर्शपूर्णमासाभ्यामिति विधिप्रवृत्तिसमये चिरविनष्टस्य दर्शपूर्णमासस्य व्यापारतयैकस्यैवापूर्वस्य कल्पनाच्च। नचैवमनन्तरं षण्णआं यागानां क्रमिकत्वज्ञाने षडपूर्वकल्पनागौरवम््। तस्य फलमुखत्वात््। नच पञ्चभिः पञ्चापूर्वद्वारा षष्ठेन च साक्षादेव परमापूर्वं जन्यतमिति किं षष्ठेन कलिकापूर्वेणेति वाच्यम््। षष्ठेनाप्युत्तराङ्गदक्षिणासहकारेणैव परमापूर्वजननात्् तावत्कालं षष्ठस्य यागस्यानवस्थित्य तज्जन्यापूर्वस्यावश्यकत्वात््। अत्र परमापूर्वं प्रति स्वर्गं प्रति च दर्शत्वपूर्णमासत्वव्यापकेन दर्शपूर्णमासोभयसाधारणवैजात्येन कारणत्वमित्येके। दर्शत्वेन पूर्णमासत्वेन च कारणत्वं दण्डचक्रवन्मिलितानां फलोपधानमित्यपरे। अत्र त्रयात्मकदर्शजन्यमपूर्वमेकं कलिकापूर्वत्रयव्यापारकम््, एवं त्रयात्मकपूर्णमासजन्यमेकमपूर्वं कलिकापूर्वत्रयव्यापारकं, ताभ्यां स्वर्गजनकापूर्वोत्पत्तिस्तचच परमापूर्वं फलशिरस्कापूर्वमित्युच्यत इति नवापूर्वीपक्ष इत्येके। तत्रैव फलशिरस्कापूर्वे मानाभावादष्टापूर्वीत्यन्ये। कलिकापूर्वषट्केनैव परमापूर्वसंभवाद्व्यापरीभूतापूर्वद्वये मानाभावात्् पूर्वाक्ता सप्तापूर्व्येव युक्तेति नव्याः। इदं चापूर्वं जातेष्टिपितृयज्ञादौ कर्तृनिष्ठमुत्पद्यत इत्येके। भोक्तृनिष्ठमिति तु संप्रदायः। प्राभाकरास्तु यागक्रिया सर्वात्मना नैव नश्यति किंतु सूक्ष्मरपेण स्वर्गदेहारम्भकेषु यागसंबन्धिद्रव्यारम्भकेषु यागकर्तर्यात्मनि वावस्थाय फलमारभत इत्याहुः। तन्न। ज्ञानेच्छादिरूपसय यागस्यात्मनो योग्यविशेषगुणतया क्षणचतुष्टयानवस्थायित्वनियमात्् ज्ञानेच्छादीनां सदाननुभवेन समानाधिकरणस्वोत्तरवर्तिगुणनाश्यत्वस्वीकारात््। अन्यथैवंरीत्या जगत एव सूक्ष्मरूपतया सर्वदवस्थानप्रसङ्गदित्यलं विस्तरेण।।162।।163।। ननु गङ्गादिदर्शनादिना ईश्वरे कुतो न धर्मादेरुत्पत्तिरत आह---मूले इमौ तु वासनाजन्याविति। ईश्वरे मिथ्याज्ञानजन्यवासनाविरहान्न धर्मादेरुत्पत्तिरिति भावः। ननु धर्माधर्मौ प्रति वासनाया हेतुत्वे मानाभाव इत्यत आह---मुक्तावल्यामत इति। ज्ञानिना तत्त्वज्ञानवता। वचनविरोधादिति। तेनादृष्टनाशमात्रे भोगस्य हेतुत्वप्रतिपादनादिति भावः। इत्थं चेति। कर्मणां भोगैकनाश्यत्वे चेत्यर्थः। अन्यथा उपलक्षकत्वाभावे। सर्वकर्माणीति। सर्वकर्मजन्यादृष्टानीत्यर्थः। भस्मसात्कुरुते नाशयति। स्मृतिं दर्शयित्वा श्रुतिं दर्शयति---क्षीयन्ते चेति तदभिप्रायमेव प्रारब्धकर्माभिप्रायमेव। गौरवादिति। दर्शशब्दानां तत्प्रागभावानां तद्धेतुहेतुमद्भावानां च कल्पने गौरवादित्यर्थः।।164।।165।।166।। उक्तप्रतीतिविरोधादिति। उत्पादविनाशशालिप्रत्ययविरोधादित्यर्थः। इत्थं चेति। प्रत्यभिज्ञानस्य सजातीयविषयत्वे चेत्यर्थः। द्वयोरपीति। उत्पाप्रतीतिप्रत्यभिज्ञानथोरित्यर्थः। अत्र मीमांसकाः। स एवायं गकार इति प्रत्यभिज्ञया गकारादेस्तावत्कालावस्थानस्य विषयीकृतवेनान्तराभूतशब्दादिनाऽनाशेन नाशकाभावाद्वर्णनित्यत्वसिद्धिः। नच प्रत्यभिज्ञा तज्जातीयत्वविषयिणी। बाधकाभावात््। अन्यथा सर्वत्रापि तथाभावेऽभेदोच्छेदापत्तिः। नच तारत्वमन्दत्वरूपविरुद्धधर्माध्यासोबाधकः प्रत्यभिज्ञानबलेन तस्य नित्यत्वसिद्धौ तारत्वादेर्व्यञ्जकवायुधर्मत्वस्य कल्पनात्् श्रोत्रेण वायुधर्मस्य तारत्वादेरपि ग्रहणसंभवात््। य एव तारः स एवान्यापेक्षया मन्द इति 
प्रतीतेस्तारतवमन्दत्वयोरविरोधाच्चेत्याहुः। तन्न। तथा सति कत्वगत्वादेरपि व्यञ्जकवायुधर्मत्वापत्त्या ककारगकारयोरपि भेदो न सिध्येदिति वर्णैक्यापत्तेः। वस्तुतस्तु वर्णानित्यत्वपक्षे कण्ठताल्वाद्यभिघातानां कत्वादिकं कार्यतावच्छेदकं वर्णनित्यतापक्षे कण्ठताल्वाद्यभिघातानां कत्वादिकं कार्यतावच्छेदकं वर्णनित्यतापक्षे तु कसाक्षात्कारत्वमिति गौरवात््। नच नित्यत्वमतेऽपि लौकिकविषयितया कत्वमेव तज्जन्यतावच्छेदकमिति न गौरवावकाश इति वाच्यम््। कोलाहलप्रत्यक्षस्यासंग्रहप्रसङ्गात््। नहि कोलाहलप्रत्यक्षं कत्वादिविषयकम्् अन्यथा तुल्ययुक्त्या घटाद्युत्पादकस्यापि घटप्रत्यक्षत्वमेव कार्यतावच्छेदकमिति तदपि नित्यमेव स्यादिति। नचानित्यत्वमते प्रत्यभिज्ञायास्तज्जातीयत्वविषयकत्वेन तज्जातीयोऽमिति स्यान्नतु सोऽयमितीति वाच्यम््। यत्र प्रत्यभिज्ञायां जातित्वेन गत्वादेर्भानं तत्रैव तज्जातीयोऽयमित्याकारः यत्र तु स्वरूपतो भानं तत्र सोऽयमित्याकार इत्यभ्युपगमादिति। अत्रेदं बोध्यम््---शब्दो द्विविधः ध्वन्यात्मको वर्णात्मकश्च। तत्र ध्वन्यात्मकसंयोगजन्याद्यशब्दं प्रति गगनं समवायिकारणं भेर्याकाशसंयोगोऽसमवायिकारणं भेरीदण्डसंयोगादिर्निमित्तकारणम््। विभागजन्यध्वन्यात्मकाद्यशब्दं प्रति तु वंशदलाकाशविभागोऽसमवायिकारणं वंशदलद्वयविभागो निमित्तकारणम््। वर्णात्मकाद्यशब्दं प्रति तु कण्ठताल्वादिनाकाशसंयोगोऽसमवायिकारणं कण्ठताल्वादिना वाय्वादिसंयोगो निमित्तकारणम््। द्वितीयादिशब्दं प्रति तु आद्यशब्दोऽसमवायिकारम््। नच भेर्याकाशसंयोगकण्ठाद्याकाशसंयोगादीनां शब्दं प्रति कारणत्वे मानाभाव इति वाच्यम््। भावकार्यस्यासमवायिकारणजन्यत्वनियमेन तत्कारणत्वस्वीकारात््। तादृशनियमे मानाभावे तु मास्तु तेषां कारणत्वं भेरी दण्डसंयोगादिनिमित्तकारणसहकृतेनाकाशेनैव शब्दोत्पत्तिसंभवादिति। प्रथमादिशब्दानां च स्वकार्यशब्देनैव नाशः चरमस्य तूपान्त्यशब्देनोपान्त्यशब्दनाशेन वा नाश इति।। 167।। मूले तदेवौषधमित्यादिना सैवेयं दीपकलिकेत्यादेः परिग्रहः। ननु तत्रापि व्यक्त्यभेद एव विषयोऽस्त्वतो भावापर्थं प्रकाशयति---यदौषधं मया कृतमित्यादिना। अत्रच स्वकर्तृकत्वस्वभिन्नकर्तृकत्वरूपविरुद्धधर्माध्यासाहितभेदप्रत्ययस्य प्रतिबन्धकस्य सत्त्वान्न व्यक्त्यभेदो विषयः किंतु तत्सजातीयाभेदो विषय इति भावः।। 168।।

भानुं प्रणम्य परिभाव्य च शास्त्रसारं 
					मुक्तावलीकिरण एष पितृप्रदिष्टः। 
				   सद्युक्तिभिर्दिनकरेण करेण सोऽयं 
					नीतः प्रकाशपदवीं सुधियां मुदेऽस्तु।। 
				   मुक्तावलीप्रकाशो यः स्वाज्ञानतिमिपाहः। 
				   तेन सन्तोषमायातु नीलकण्ठः सतीप्रियः।।
इति श्रीभारद्वाजकुलाम्बुधिपूर्णचन्द्रबालकृष्णभट्टात्मजमहादेवभट्टतनूजश्रीमद्दिनकरभट्टविरचिते न्यायसिद्धान्तमुक्तावलीप्रकाशे गुणनिरूपणम््।।
समाप्तश्चायं ग्रन्थः।।
--------

