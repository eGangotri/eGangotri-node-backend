	अव. -	दहराधिकरणविषयस्य अथ यदिदमस्मिन् इत्यादेरर्थाभिधाने परपक्षात् स्वपक्षे वैलक्षण्यमाह - [अस्वारस्यचतुष्टयमिति]
	अस्वारस्यचतुष्टयं परमते यच्छब्दलिङ्गव्यथा 
	तस्मिन्नित्यनपेक्षया व्यवहिते हृत्पुण्डरीकेऽन्वयः ।
	अप्याकाङ््क्षितकामवेदनविधिक्षेपंस्वपक्षे द्वयं 
	यच्छब्दस्य यदैकशेष्यमपि या तत्रैकवद्भाविता ।। 30 ।।
	व्या. - अत्रायं श्रुतिक्रमः - अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तराकाशस्तस्मिन् यदन्तस्तदन्वेष्टव्यम् [तद्वाव विजिज्ञासितव्यमिति]  इति । अस्यायमर्थः परैरुक्तः - अस्मिन् ब्रह्मपुरे - शरीरे ; यदिदं [पुण्डरीकं] पुण्डरीकाकारं ; दहरम् - अल्पं ; वेश्म ; अस्मिन् -- हृदयपुण्डरीकवेश्मनि ; अन्तः - अन्तर्वर्ती ; दहर आकाशः - ब्रह्म ; तस्मिन् - हृदयपुण्डरीकाकाशे ; यत् - दहराकाशः ;  सामान्ये क्लीबं ; अस्तीति शेषः ; तत् - उपास्यं ; तत्पदमपि सामान्ये नपुंसकमिति ।
	स्वाभिमतार्थस्तु-यदिदं शरीरे पद्माकारं हृदयायतनं ; अस्मिन् हृदयायतने अन्तरोऽन्तर्वर्ती ; दहराकाशः-परं ब्रह्म ;  तस्मिन्नित्यादि - अस्तिर्भवतिपर इत्यस्तीति लभ्यते ; यदस्ति तस्मिन्नन्तश्चेत्यन्वयः, यो दहराकाशोऽस्ति ; यत्तदन्तर्वर्तीति तदर्थः ;  यश्च यच्च यदिति पुंनपुंसकयोरेकशेषः ; तदन्वेष्टव्यं - स च तच्चान्वेष्टव्यं ;  दहराकाशस्तदन्तर्वर्तिगुणजातं चोपास्यमित्यर्थः । आत्मानमनुविद्य व्रजन्त्येतांश्च सत्यान् इत्युत्तरानुसाराद्यच्छब्दादिषु त्रिष्वप्येकशेषाश्रयणम् । एकशेषवशादेकयत्पदोपस्थितयोरपि दहराकाशतद्गुणयोर्योग्यतया दहराकाशस्यास्तीत्यनेनान्वयः । गुणजातस्य तस्मिन् अन्तरित्यनेनान्वयः । पुष्पवन्तौ  दिवा दोषा पद्मोत्पलविकासकौ इत्यादिष्विव यथायोग्यमन्वय इति ।
	अनयोरर्थयोः स्वारस्यास्वारस्यविवेकमाह - अस्वारस्येत्यादिना अथ यदिदम् इत्यादिवाक्य इति शेषः । यच्छब्दस्य - यदन्तरिति यत्पदस्य, लिङ्गव्यथा - पुँल्लिङ्गाकाशशब्दनिर्दिष्टदहराकाशपरामर्शित्वप्राप्तपुँल्लिङ्गबाधनम् । इदमेकमस्वारस्यं परमते । स्वमते तु नपुंसकशेषान्न दोषः । यद्यप्युभयत्र शास्त्रीयं क्लीबत्वम् ; तथापि स्वतःप्राप्तपुंस्त्वबाधनमधिकं परमत इति हृदयम् । तस्मिन्नितीति । अनपेक्षयेति सहार्थे तृतीया । व्यवहिते - दहरोऽस्मिन्निति वाक्यव्यवहिते । हृत्पुण्डरीके, अन्वयः - परामर्शित्वम् । अनपेक्षशब्देन तद्वैयर्थ्यं लक्ष्यते । तथा च तस्मिन्नित्यस्य वैयर्थ्यं, 
व्यवहितपरामर्शित्वं चेति दोषद्वयमित्यर्थः । दहरोऽस्मिन्नन्तराकाशस्तदन्वेष्टव्यः इत्येवालमिति । (तस्मिन्नित्यस्य वैयर्थ्यं व्यवहितहृदयपुण्डरीकपरामर्शित्वं चेति भावः) । अस्माकं तु गुणप्रतिपादनेन तस्मिन्नन्तरित्यस्य सार्थक्यम् । दहराकाशस्याप्युपास्यत्वार्थं यत्पदैकशेषाश्रयणमपि । दहरोऽस्मिन्नित्यव्यवहितदहरा- काशपरामर्शित्वाच्च न व्यवधानदोष इति हृदयम् । आकाङ््क्षितस्य एतांश्च सत्यान् इत्युपर्यनुवादेन पुरोवादार्थमपेक्षितस्य, कामवेदनविधेः - काम्यन्त इति कामाः कल्याणगुणाः, ते चापहतपाप्मत्वादयः, तेषां वेदनं - उपासनं, तस्य विधिः - विहितत्वानुमानाद्विधिविषयत्वसिद्धिः, तस्याः, क्षेपः - निरासः । अपिशब्दस्समुच्चये । अस्माकं तु गुणगुणिनोरुभयोरेवोपास्यत्वान्न तत्त्याग इति भावः । कामाः काम्यस्पृहास्मराः इत्यभिधानकोशात्, काम्यपरस्य कामशब्दस्य प्रकरणादपहतपाप्मत्वादिबोधकत्वम् । एतदस्वारस्यचतुष्टयं शङ्करमत इत्यन्वयः । स्वपक्ष इत्यादि । यच्छब्दस्य  तच्छब्दादेरुपलक्षणम् । यदैकशेष्यं - एकशेषत्वं ब्राह्मणादिनिवेशाद्भावे ष्यञ् । तत्र -  एकशेषत्वेनाभ्युपगते यच्छब्दादौ । या एकवद्भाविता - अर्थस्यैकवद्भावविधानप्रयुक्तमेकवद्भाववत्त्वं तदिदं द्वयं - अखारस्यं स्वपक्ष इत्यन्वयः । (उत्तरयत्पदत्वान्न तत्पदाध्याहार इति बोध्यम्) ।।
	अत्र यश्च यच्चेत्यादिविग्रहे यत्तदोस्त्यदादिसूत्रेणैकशेषः । अन्वेष्टव्यपदे तु नपुंसकमनपुंसकेन  इति सूत्रेण (एकवदिन्यर्थस्यै) एकवद्भावविधानात् । [तत्र] अन्वेष्टव्यशब्दवत्तत्समानाधिकरणयत्तदोश्चैकवचनान्तत्वं सिध्यति । पुंन्नपुंसकयोस्तु परत्वान्नपुंसंक शिष्यते  इति क्लीबत्वमपि यत्तदोस्सिद्धम् । अनुगृहीतं च व्यासपादैः त्यदादीनिसर्वैर्नित्यम् इति पुल्लिङ्गनपुंसकलिङ्गयच्छब्दयोरेकशेषः नपुंसकमनपुंसकेनैकवच्चास्यान्यतरस्याम् इति नपुंसकान्तत्वमेकवचनान्तत्वं चेति । अत्र पुन्नपुंसकयोस्तु परत्वान्नपुंसकं शिष्यते इत्येतद्विनापि उद्दिश्यमानप्रतिनिर्दिश्यमानायोरेकत्वमापादयन्ति सर्वनामानि [पर्यायेण] तल्लिङ्गमुपाददत इति कामचार इत्युक्तेः  (कांस्यभोजिन्यायेन) [कांस्यभोजनन्यायेन] विशेषणस्याप्यन्वेष्टव्यपदस्य, नपुंसकसूत्रेण कृतैकशेषतया निश्चितलिङ्गस्य विधेयपरत्वेन प्राधान्यात्, तल्लिङ्गमेवानिश्चितलिङ्गस्य त्यदादिसूत्रेण कृतैकशेषमात्रस्य उद्देश्यसमर्पकस्यापि तत्पदस्य न्याय्यमिति, तत्परतन्त्रस्य यत्पदस्यापि तदेव लिङ्गमिति सर्वत्र नपुंसकसूत्राधीनमेव नपुंसकत्वमित्यभिप्रायेणानपुंसकमित्युक्तम् । अन्वेष्टव्ये पदे नपुंसकानपुंसकसहोक्तिवशप्रवृत्तेन 
नपुंसकसूत्रेणार्थस्यैकवद्भावातिदेशात्तत्समानाधि- करणस्याप्येकवद्भावसिद्ध्यै तत्पदे एकवचनान्तत्वं तत्पारतन्त्र्याच्च यत्पदेऽपीत्यभिप्रायेण एकवचनान्तत्वं चेत्युक्तमितिध्येयम् । एवं चात्र भावप्रकाशिकाकृदुक्तक्लिष्टनिर्वाहो नादर्तव्यः । रक्षोहागमलध्वसन्देहाः प्रयोजनम् इत्यत्र तु पदसंस्कारपक्षाश्रयणादन्तरङ्गत्वात् प्रथममुपजायमानेतरेतरयोगद्वन्द्वप्रयुक्तं बहुत्वं पदान्तरसम्बन्धनिमित्तकेन बहिरङ्गेणैकवद्भावेन  बाधितुं न शक्यमिति बहुवचनोपपत्तिः । पदवाक्यसंस्कारपक्षयोश्च लक्ष्यानुरोधित्वात् । क्वचिद्वाक्यसंस्कारपक्षाश्रयणेन व्याकरणमधिजिगांसमानेभ्यः प्रयोजनमन्वाख्यायत इत्यत्र समानाधिकरणतिङन्तस्यैकवचनान्तत्वंकृतमित्युपदर्शितव्यासपादसूक्ते- र्निर्वाहान्तराणि तु पाराशर्यविजये महाचार्यैरनुगृहीतानि तत्रैव द्रष्टव्यानि ।। 30 ।।

	अव. - देवताधिकरणसिद्धान्तमाह - [पट्वित्यादि]
मू. -	पटुतरविग्रहादि वहतां भवतापवतां 
	भगवदुपासनं दिविषदामपि  संभवति । 
	ननु शतमर्थवादवचसामपि मन्त्रगिरां 
	विधिवदिह  प्रमाणमपदोषमपुंप्रभवम् ।। 31 ।।
	व्या. -	अत्र देवतानां ब्रह्मविद्यानधिकारोऽर्थित्वाद्यभावात् तदभावश्च चैतन्याद्यभावात् । मन्त्रार्थवादयोः (स्मृतिसती) [अनुष्ठेयार्थप्रकाशनस्तुती] दंपरत्वान्न तत्र तात्पर्यम् । चैतन्यरहितस्याप्युद्देश्यत्वसंभवान्न त्यागात्मकयागविधिना तत्सिद्धिः । क्षणध्वंसिनोऽपि कर्मणोऽपूर्वद्वारा कालान्तरीयफलसाधनत्वनिर्वाहान्न निर्वाहक प्रसादाश्रयतयापि तत्सिद्धिः । देवतारहितेषु केषुचिदपूर्वस्यावश्यकत्वान्नार्थवादिकप्रसादादरः । अतोऽशरीराणामचेतनानां देवतानामनधिकरो ब्रह्मोपासनेष्विति पूर्वः पक्षः ।
	सिद्धान्तस्तु - सामविधिब्राह्मणे, मयि वर्च इत्येतेन कल्पेन चत्वारि वर्षाणि प्रयुञ्जानस्त्रयाणां लोकानामाधिपत्यं गच्छति इति इन्द्रपदस्य फलत्वश्रवणात्, अन्यत्रापि मरुदादिदेवतापदप्राप्तेर्मधुविद्याफलत्वोक्तेः, देवतावशीकारस्य च तत्र तत्र फलत्वोक्तेः, फले च तात्पर्यावश्यंभावात्, उपासनप्रकरणस्थैरपि तौ ह प्रजापतिम् इत्यादिभिः कर्मविधिशेषभूतैश्च वज्रहस्तः [पुरन्दरः] इत्यादिभिर्देवतानां चैतन्यादिसिद्धिः । अत एव चार्थवादिकप्रसादादरावश्यंभावः । देवतारहितेषु च भगवत एव स्वप्रसादद्वारा फलप्रदत्वम् । 
मन्त्रार्थवादयोश्च विधिवदेवापौरुषेयत्वादिसाम्यात् प्रामाण्यम् । स्मृतिस्तुती च निरालम्बने न प्रसिध्यतः । असत्कीर्तनेन च न प्ररोचना संभवति । वेदान्तेषु देवादि-चतुर्विधसृष्टिराम्नायते । अतो देवताविग्रहादिसद्भावात् ब्रह्मविद्यायामस्त्येवाधिकारो देवतानामिति । तमिममाह - पटुतरेति ।
	पटुतरं च तत् विग्रहादि चेति विग्रहे कर्मधारयः । आदिपदेन वेद [विद्या] परिग्रहः । ब्रह्म बृहस्पतिः इत्यादिना देवानां ब्राह्मण्या द्यवगमाद्भवान्तराधिगतवेदाप्रमोषेण वा तत्सिद्धिः । विग्रहस्य पटुतरत्वं जातपुत्रः इत्युक्तावस्थाविशेषरूपं, विष्णुक्रमणादौ योग्यतारूपं, अपङ्गुत्वादिकं च विवक्षितम् । विद्यायाः पटुतरत्वं च उपदेष्टृनैरपेक्ष्यादिरूपं विवक्षितम् । विग्रहादीति द्वितीयान्तं, सामान्ये क्लीबम् । वहतां - भारतया बिभ्रताम् । अनेन  दुरपह्नवत्वं व्यज्यते । भवतापवतां - संसारतापातुराणाम् । अतिशायने मतुप् । गजस्यापि स्वानुरूपो वातरोग इतिवदिति भावः । आभ्यामर्थी समर्थो विद्वांश्चेत्युक्तमधिकारत्रयमुक्तम् । तथाविधानां दिविषदामपि देवतानामपि । एतदपेक्षया प्रकृष्टविष्टपस्थत्वेऽपि नित्यविभूत्यपेक्षया निरयस्थत्वात्तेषामुपासनेच्छा संभवतीति सूच्यते । भगवतः - हेयप्रतिभटकल्याणगुणाकरस्य अनेन उपायोपेयत्वौपयिकगुणविशेषा अभिप्रेताः । उपासनं - असकृदावृत्तचिन्तनम् । संभवति - प्रामाणिकमित्यर्थः । अत्रोपासनमित्यनेन तदुपर्यपि बादरायणः संभवात् इति सूत्रस्थतच्छब्दार्थ उक्तः । दिविषदामित्युपरिशब्दार्थः । मनुष्याधिकारत्वादिति पूर्वसूत्रप्रस्तुतमनुष्याधिकारस्तत्रात्र च, अपिना समुच्चीयते । पटुतरेत्यादिना संभवादिति शब्दस्यार्थ उक्तः । अर्थवादवचसां - वज्रहस्तः इत्यादीनां । अथ तद्धोभये देवासुराः इत्यादीनां च कर्मोपासनविधिशेषभूतार्थवादवाक्यानाम् । मन्त्रगिरां - देवतास्तुत्यनुष्ठेयप्रकाशनपरमन्त्रवर्णानाम् । अपिशब्देन देवतापदप्राप्ति साधनकर्मविधयो गृह्यन्ते । शतं आनन्त्यपरम् (इदं विनापि मानान्तरविरोधं) भूयसां बलीयस्त्वं न बाधितव्यमिति भावः । प्रमाणम् - अबाधितार्थप्रतिपादकम् (इति योजना) । तत्कथंभूतमित्यत्राह -  अपदोषमिति  निर्दोषम् (पौरुषेयं च) अपुंप्रभवं - अपौरुषेयं च) विधिवत् - विधिवाक्यवत् प्रमाणमेव । नन्वित्यवधारणे । निर्दोषापौरुषेयत्वसाम्यात्, मानान्तरविरोधविरहाच्च अर्थवादादेर्विधिवदेव प्रामाण्यात् देवताविग्रहादिसिद्धेरर्थित्वादिसंभवादस्त्येव ब्रह्मविद्याधिकारो देवानामिति, मन्त्रार्थवादयोर्विधिवत्प्रामाण्यस्थापनसंरम्भेण कण्ठोक्तिः । विधिशेषाणां तु 
प्रतियोग्यभ्युपगमादपिशब्देन सूचनमिति ध्येयम् ।।  31 ।।

	अव. - उक्तमेव विस्तृणीते - [स्तुतीत्यादि)]
मू. -	स्तुतिपरमाद्यमत्र निजसाध्यविधेयरुचि-
	प्रजननसिद्धये स्ववचनीयगुणादखत् ।
	तदितरथा न सिध्यति विधिष्विव तत्त्वविदां
	कथमसता गुणेन कथितेन नुतिर्भवति ।। 32 ।।
	व्या. - स्तुतिपरं - गुणाभिधानपरम् । अत्र - विधिशेषभूतार्थवादमन्त्रसमुदाये । आद्यं अर्थवादात्मकं कर्तृ । निजसाध्यायाः  स्वकार्यभूतायाः ; विधेयेषु-यागादिषु रुचेः इच्छाविशेषस्य, प्रजननस्य सिद्धये रुच्युत्पत्तिसिद्ध्यर्थम् । स्ववचनीयगुणेषु स्वप्रतिपाद्यक्षेपिष्ठत्वादिगुणेषु आदरवत् - तात्पर्यवदित्यर्थः । स्तुतिपरमिति चोद्यबीजमेव परिहारबीजतया कथमसतेत्यादिनोच्यते । प्रजननेति प्रशब्देन कल्पितस्तुतिशक्तिकनिरर्थवादविधिस्थलव्यावृत्तिर्विवक्षिता । उक्तार्थमर्थापत्या द्रढयति-तदित्यादिना । तत् - विध्यपेक्षितं स्तुतिपरत्वं कर्तृ । इतरथा - गुणतात्पर्येण विना । न सिध्यति - न संभवति । विधिष्विव इति पूर्वान्वयी, यथा विधेर्गुणतात्पर्यविरहान्न स्तावकत्वं तद्वदर्थवादस्यापि गुणतात्पर्यविरहान्न स्तावकत्वमिति भावः । यद्वा यथा विधिषु स्वार्थतात्पर्येण विना न प्रवर्तकत्वसिद्धिस्तथार्थवादेष्वपि स्वार्थतात्पर्येण विना न स्तावकत्वसिद्धिरित्यर्थः । अथ वा  विधिष्विव इत्युत्तरान्वयी । तत्त्वविदां - प्रतिपिपादयिषितार्थविपरीतविषयकप्रमात्मकविशेषदर्शनवतां पुरुषाणां । विधिष्विव कषायं पिब शिखा ते वर्धिष्यते इत्याद्युपच्छन्दनवाक्येष्विव तत्प्रतिपाद्यालीकसाध्यसाधनभावेनेव । कथितेन - अर्थवादबोधितेनापि । असता - निश्चिताळीकभावेन । गुणेन, नुतिः - स्तुतिः (रुचिः पूर्वप्रवृत्तिः) कथं भवति - न भवतीत्यर्थः ।
	[तथा च द्रमिडभाष्यम् नासता स्तुतिरुपपद्यते इति] (तदिदं भाषितं भगवता -  न चासता गुणेन कथितेन प्ररोचना जायते इति ।) सतामेव गुणानां कीर्तनं स्तुतिर्नासताम् । तस्मिन्नेव स्तुतिशब्दस्य प्रयोगप्राचुर्यात् । नानृतं वदेत्  इति निषेधस्य स्तुतिव्यतिरिक्तविषयकत्वकल्पने गौरवाच्च । (किं चैवं तुल्यन्यायतया निन्दापवादादेरसद्दोषकथनत्वापत्तावपवादि हरेर्दोषमित्याद्यस्वारस्यं स्पष्टम्) । भूतार्थे कतमा 
स्तुतिः इत्येततूपक्रमगतवाक्यशेषानुसाराद्यावदर्थो वक्तुं न शक्यत इत्येतदर्थकमिति भगवद्गुणदर्पणे स्पष्टम् । अत एव कविभिरपि, (अर्थवाद एष दोषः तु किंचित्कथयेति मिथ्याभिशस्तिरूपवस्तुसद्दोषकथनप्रतियोगितयाऽर्थवादो निर्दिष्टः) ।
अन्यथा हि वास्तवं तु किंचित्कथयेति स्यात् । गुणाभिधानमात्रं स्तोत्रमित्याश्रयणेऽपि नार्थवादानां स्वार्थतात्पर्ये किंचिद्बाधकम्, असतस्तु न प्ररोचकत्वमित्यभ्युपगमात् । वेदान्ताचार्यास्तु - स्तोत्रव्याख्याने स्तोष्यामीति - परमार्थगुणवर्णनेन सेविष्य इत्यर्थः तथा च द्रमिडभाष्यम् नासता स्तुतिरुपपद्यते इति आहुश्च वरदाचार्याः - कथमसता गुणेन कथितेन नुतिर्भवति  इति प्राहुः।।
	तेषामयमर्थोऽस्य श्लोकस्याभिप्रेतः । अत्र अर्थवादमन्त्रात्मकभागद्वये, [आद्यं] प्रथमं अर्थवादरूपं निजसाध्यविधेयरुचिप्रजननसिद्धये स्तुतिपरं सत्, रुचिसिद्ध्यर्थस्तुतिपरताकं सत्, [स्ववचनीयगुणादरवत्] - स्वप्रतिपाद्यगुणेषु सत्यत्वतात्पर्यरूपादरयुक्तं, भवति । तत् - स्तुतिपरत्वम् । इतरथा - गुणसत्यत्वतात्पर्यविरहे । न सिध्यति । स्तुतित्वस्य परमार्थगुणवर्णनत्वव्याप्यत्वाद्व्यापकाभावे व्याप्याभावादित्यर्थः । तत्त्वविदां - यथार्थदर्शिनाम् । विधिष्विव - उपच्छन्दनवाक्येष्विव । कथितेनासता गुणेन, नुतिः, कथं भवति - न कथमपीत्यर्थः । परमार्थगुणवर्णनं हि स्तुतिः । तत्र गुणानां घटकतया हेतुत्वविवक्षया तृतीया । न चासता गुणेन कथितेन प्ररोचना जायते इति भाष्ये, प्ररोचनाशब्दः स्तुतिपरः । स्तुत्यं स्तुतिभिरर्थ्याभिः इत्यत्र तु गुणवर्णनमात्रे स्तुतिशब्दो गौणः । आशासनांशेष्वर्थोपधायकत्वं वा अर्थ्याभिरित्यत्राभिप्रेतम् वाचमर्थोऽनुवर्तते इति न्यायादिति ।। 32 ।।

	अव. - (विध्यर्थवादमन्त्राणामिति क्रमानुसारिणी) अर्थवादवचसां मन्त्रगिरामिति क्रमे प्रथमनिर्दिष्टस्यार्थवादस्य स्वार्थे (स्वपक्षे) प्रामाण्यमुपपाद्यानन्तरनिर्दिष्टमन्त्राणां तदुपपादयति [अथेत्यादि]
मू.	अथ मनवो विधेयपरिबोधनकार्यमुखा-
	द्विधिमुपकुर्वते हि दिविषद्वपुरादिधियम् । 
	उपजनयन्त एनमुपकर्तुमलं खलु ते 
	कथमिव देवताधियमुपैति वपुर्विधुरा ।। 33 ।।
	व्या. -	अथ - अनन्तरनिर्दिष्टाः ; यद्वा अर्थवादैः प्ररोचनायां 
कृतायामनन्तरमनुष्ठानकाले । मनवः - मन्त्राः । विधेयस्य - अनुष्ठेयस्य परिबोधनकार्यमुखात् -  प्रकाशनरूपस्वकृत्यद्वारेण । विधिमुपकुर्वते - विधिवाक्यस्य  किंचित्कुर्वन्ति । हीति प्रतियोग्यभ्युपगमः सूच्यते । ते - अनुष्ठेयार्थप्रकाशकतयाभ्युपेता मन्त्राः । दिविषदां - देवानां, वपुरादिषु - विग्रहादिषु, धियं - प्रमाम् उपजनयन्तस्सन्तः - प्रथममेव जनयन्तः सन्तः । एनं - सामान्यतो मन्त्रोपकार्यतया पूर्वमुपात्तं विधिम् । उपकर्तुं - तस्य किंचित्कर्तुम् । अलं - समर्थाः, देवताविग्रहादिविषयकप्रमोत्पादन (हेतुक) [द्वारा] विध्युपकारकरा इत्यर्थः । हेतौ शत्रादेशः । खल्विति दुरपह्नवत्वमस्योच्यते । तदाह - कथमिवेति । वपुर्विधुरा - शरीरादिशून्या । देवता - मन्त्रस्तुत्या यागाद्युद्देश्या च । धियं - स्मृतिम् । कथमुपैति - निर्विशेषायाः स्मृत्यारोहो दुश्शक इति भावः । मन्त्राणामनुष्ठेयार्थप्रकाशकत्वसिद्ध्यर्थं देवताविग्रहादौ द्वारभूते प्रामाण्यमावश्यकम् । अन्यथा वैयर्थ्यं स्यात् । अतो न वाक्यभेद इति भावः । इदमपि भाषितं भगवता  न हि निर्विशेषा देवता धियमधिरोहति (इत्यत्र) [इति] । पटुतरेत्यादिश्लोकत्रये नत्कुटकं वृत्तम् । यतिनियतानजौ भजजला इति नत्कुटकमित्युक्तेः ।। 33 ।।

	अव. - हेत्वन्तरेणापि देवतानां ब्रह्मविद्याधिकारं समर्थयते - [अथेत्यादि]
	अथ सुरनरतिर्यक्स्थावरात्मप्रपञ्च-
	प्रजननगणनासु छन्दसामन्तभागे । 
	प्रकटतरमधीता विग्रहा देवताना-
	मवकलय गतिं चोपासनप्रक्रियासु ।। 34 ।।
	व्या. - अथेति युक्त्यन्तरप्रस्तावे । छन्दसां - वेदानाम् । अन्तभागे - अन्तप्रदेशे ; छान्दोग्यसुबालादिवेदान्तवाक्यविशेषेष्विति यावत् । सुराः - देवताः, नराः -  मनुष्याः, तिर्यञ्चः - मृगादयः, स्थावराः - वृक्षादयः त आत्मा स्वरूपं यस्य तथोक्तस्य प्रपञ्चस्य सर्वलोकस्य, प्रजननं - सृष्टिः, तस्य गणनासु बुद्धिविपरिवृत्तिरूपप्रकरणेषु । देवतानां - अग्नीन्द्रादीनां विग्रहाः - शरीराणि । आयुधादेरप्युपलक्षणमिदम् । देवताभेदेन विग्रहभेदात् विग्रहा इति बहुवचनम् । एकस्या अपि देवताया तत्तद्यज्ञेषु अनेकप्रतिपत्तिदर्शनाभिप्रायेण वा बहुवचनम् । प्रकटतरं - स्फुटतरम् । अनेन पराभ्युपगतापूर्वव्यावृत्तिः । अश्रुतमपि हि तत्कल्पितम् ; श्रुतं पुनरिदं कथमपलप्यत इति भावः । अधीताः - अवगताः । किं च 
उपासनप्रक्रियासु - उपासनप्रकरणेषु । गर्ति - देवताधिकारप्रतिपादनप्रकारम् । अवकलय आलोचयेति प्रतिवादिनं प्रत्युक्तिरियम् ।।
	अत्र (सदेव सोम्येदमित्यादिकं, तन्माध्ये) पुरुषस्त्र्यक्षः प्राजापत्यः, चन्द्रमा मनसो जातः ; चक्षोस्सूर्यो अजायत; अपानान्निषादाः, ललाटात्क्रोधजो रुद्रः ; देवो भूत्वा देवानसृजत् ; ऋषिर्भूत्वा ऋषीन् यक्षराक्षसगन्धर्वान् इत्यादिकं द्रष्टव्यम् । अथ तद्धोभये देवासुराः इत्यादिकं च ब्रह्मोपासनप्रकरणस्थं द्रष्टव्यम् । तदिदं भाषितं भगवता - देहेन्द्रियादिमत्त्वं च ब्रह्मादीनां सकलोपनिषत्सु सृष्टिप्रकरणेषूपासनप्रकरणेषु च श्रूयते इति । अत्रोत्तरत्र च मालिनीवृत्तम् । ननमयययुतेयं मालिनी भोगिलोकैरि त्युक्तेः ।। 34 ।।

	अव. -	प्रकारान्तरेणापि तासामधिकारं वदन् देवताधिकारं निगमयति - [निगमेत्यादि]
मू.	निगमशतनिदानैर्देवताविग्रहादि
	स्फुटतरमितिहासैर्धर्मशास्त्रैः पुराणैः ।
	अपि गदितमनन्तोपासनेऽस्याधिकार-
	स्तदयमरवर्गस्तत्फलार्थी समर्थः।। 35 ।।
	व्या. - निगमशतानि - संकीर्णब्राह्मणमन्त्रार्थवादात्मकानि भूयांसि वेदवाक्यानि, निदानानि - मूलानि येषां तथोक्तैः । इतिहासैः - पुरावृत्तप्रतिपादकश्रीमद्रामायणादिभिः । धर्मशास्त्रैः - मनुयाज्ञवल्क्यविष्णुप्रभृति- प्रोक्तसदाचारादिप्रतिपादकहितानुशासनग्रन्थविशेषैः । पुराणैः - सर्गादिप्रतिपादक- पुराणरत्नप्रभृतिभिः । अपि, देवताविग्रहादि - यागोद्देश्यभूतेन्द्रादिशरीरादिकम् । स्फुटतरं - द्वारद्वारिभावेन वाक्यभेदपरिहारनिरपेक्षम् । गदितं - पठितम् । न श्रुत्यर्थापत्त्या कल्पनमिति भावः । मानान्तररप्रतिरोधाभावात् नात्र विरोधाधिकरणन्यायप्रवृत्तिरिति भावः । (अत्र यज्ञागृहाराध्यायादिकमनुसन्धेयम्) । यत एवं ततः अयं - प्रमाणप्रसिद्धदेहेन्द्रियादिः । अमरवर्गः ब्रह्मादिदेवतागणः । तत्फलार्थी - बुद्धिस्थोपासनफलमोक्षाद्यर्थी । समर्थः [तत् -  तस्मात् ; ब्रह्म बृहस्पतिः इत्याद्युक्तब्राह्मण्यादियोगेन भवान्तराधिगतविद्याप्रबोधेन वा वैदुष्यात्, यागानुष्ठानादिनाऽग्निमत्त्वात्, इन्द्राद्यैश्वर्यस्य क्षयित्वादिश्रवणान्निरतिशयानन्द- मुक्तैश्वर्यापेक्षित्वसंभवात्, मन्त्रार्थवादयोः स्वार्थप्रामाण्येन वेदान्तेषु 
सृष्टिप्रकरणेषूपासनाप्रकरणेषु  च विग्रहादिश्रवणात्, विप्रकीर्णवेदमूलेषु इतिहासादिषु देवताविग्रहादिप्रतिपादनात्, मानान्तरविरोधविरहात्, अङ्गापूर्वन्यायेन देवताप्रसादानां परमापूर्वस्थानीयपरमात्मप्रसादद्वारत्वाश्रयणेन पूर्वपूर्वेन्द्रादिशरीरकपरमात्मन एव प्रसादद्वारा फलप्रदत्वेन कृतहानाकृताभ्यागमप्रसंगविरहाच्चेत्यर्थः ।] (ब्रह्म बृहस्पतिः इत्याद्युक्तब्राह्मण्यादियोगेन, भवान्तराधिगतविद्याप्रबोधेन वा वैदुष्यात्, अग्निमत्त्वाच्च शक्तो भवतीति । यत्तस्मात् इन्द्राद्यैश्वर्यस्य कर्मविशेषफलत्वश्रवणात्, तद्वशीकारस्य च तत्त्वश्रवणात्, मन्त्रार्थंवादयोः स्वार्थे प्रामाण्यात्, वेदान्तेषु सृष्टिप्रकरणेषु उपासनप्रकरणेषु च देहेन्द्रियादिश्रवणात्, विप्रकीर्णवेदमूलेषु इतिहासादिषु देवताविग्रहादिप्रतिपादनात्, मानान्तरविरोधविरहात् अङ्गापूर्वन्यायेन देवताप्रसादानां परमापूर्वस्थानीयपरमात्मप्रसादद्वारत्वाश्रयणेन प्रतिमाप्रतिमेयन्यायानवतारात् कल्पान्तरे च पूर्वपूर्वेन्द्रादिशरीरकपरमात्मन एव प्रसादद्वारफलप्रदत्वाश्रयणेन कृतहानाकृताभ्यागमप्रसङ्गविरहाच्चेत्यर्थः) अस्य-अमरवर्गस्य । अनन्तोपासने देशकालवस्तुपरिच्छेदरहितभगवदुपासने अधिकारः अनुष्ठानप्रयत्नफलस्वाम्यम् । अस्तीति शेषः ।।
	अमरपदेन, अनन्तपदेन च, यद्यप्यमरा अस्मदाद्यपेक्षया चिरकालस्थायिनः प्रकृष्टैश्वर्ययुक्ताश्च ; तथाप्यपरिच्छिन्नब्रह्मानन्दानुभावविरहात् तेषां तदपेक्षा तदुपायानुष्ठानं च युज्यत एवेति सूच्यते । वर्गपदेन च, व्यवधानेन, साक्षाद्वा मोक्षार्थिन्यो वस्वादिदेवतास्तदन्यदेवताश्च विवक्षिताः । अत एव मोक्षकाङ््क्षिण्यनुक्तिरिति ध्येयम् ।। 35 ।।

मू. - [तत्रैवाधिकरणे]
	व्या. - तत्रैवाधिकरण इति । देवताधिकरण इत्यर्थः । शब्द इति चेन्नातः प्रभवात्प्रत्यक्षानुमानाभ्याम् इति सूत्र इति । शेषः । तत्र हि इन्द्रादिशब्दानां अर्थशून्यत्वादिपरिहाराय व्यक्तिविशेषसङ्केतितत्वनिरासेनाकृतिवाचकत्वं साधितम् ।।

	अव. -	तत्र परैराकृतेस्संस्थानातिरेकाभ्युपगमात्तत्र दोषदर्शनात्संस्थान- स्यैवानुगतप्रतीत्यादिप्रयोजकत्वसंभवाच्च तस्यैवाकृतित्वं साध्यते (अवयवसंस्थानमेव 
जातिरिति  यावत्) [संस्थानमित्यादि]
मू. -	संस्थानं कलयाकृतिं त्वनुगतं तावत्प्रतीमो हि त-
	द्ब्रूमश्चापरमप्यदर्शि न तथा पक्षान्तरे जातिषु ।
	यद्वद्गोत्वपुरस्सरीषु धिषणा बह्वीषु साधारणी 
	जातिर्जातिरितीदृशी फणितिरप्येवं मदीये पथि ।। 36 ।।
	व्या. -	तुशब्द एवकारार्थो भिन्नक्रमः । संस्थानं त्वाकृतिं कलय - संस्थानमेवाकृतिंकलय । एवकारः प्रसिद्धिपरः । उभयाभ्युपेतमवयवसंयोगविशेषं जातिं स्वीकुर्वित्यर्थः । यद्वा वैषम्ये तुशब्दः । संस्थानस्य क्लृप्तत्वदृष्टत्वाभ्यां  पराभ्युपेतजातेर्वैषम्यं विवक्षितम् । अतिरेकवादेऽपि व्यञ़्जकत्वाय संस्थानमावश्यकं, दृश्यते च तदिति, क्लृप्तं दृष्टं च संस्थानमिति तेनैवानुगतप्रतीत्याद्युपपत्तेर्नातिरिक्तजातिस्वीकार उचित इति भावः । आकृतिरत्र सामान्यम् । जात्याकृति इत्यत्र त्ववयवसंस्थानमाकृतिः । नातस्सिद्धसाधनम् । संस्थानं नाम वस्तुनः स्वासाधारणं रूपमिति भाष्यम् । अत्र स्वशब्दः प्रकृतपरः । रूपमपृथक्सिद्धविशेषणम् । घटस्य द्रव्यत्वं संस्थानं मा भूदित्यसाधारणपदम् । प्रकृतत्वं च तत्तद्व्यवहारगोचरतया बुद्धिस्थत्वम् । गोत्वं गां प्रति, खण्डत्वं खण्डं प्रति, खण्डगवं प्रति तु खण्डत्वविशिष्टगोत्वं संस्थानम् । एतादृशसंस्थानमेव जातिनिर्वाहकमिति न तद्व्यङ्ग्यजात्याख्यपदार्थान्तरस्वीकार उचित इत्यर्थः । ननु गोत्वजातेस्संस्थानाभिव्यङ्ग्यत्वान्न संस्थानस्यैव जातित्वमिति चेन्न । विकल्पासहत्वात् । किं संस्थानातिरेकिणो दृश्यत्वादेवमुच्यते, उत कल्प्यत्वेनेति । नाद्यः । संस्थानव्यतिरेकेणानेकेषु एकाकारबुद्धिबोध्यवस्त्वप्रतीतेः । अनुवृत्तप्रत्ययबोध्यं हि सामान्यम् । संस्थानस्यैवानुवृत्तबुद्धिबोध्यत्वात् । नापि द्वितीयः - संस्थानेनैव तद्व्यवहारोपपत्तेः । कल्पकं ह्यन्यथासिद्धम् । अतो नातिरिक्तजातिरिति । 
	तदिदमाह - अनुगतं तावदित्यादिना । तत् - संस्थानम् । अनुगतं प्रतीमः, ब्रूमश्च [व्यवहरामश्च] (अनुगतप्रतीतिव्यवहारविषयी कर्म च) तावच्छब्दः क्रमार्थः । अनुगतप्रतीत्यन्यथानुपपत्त्या हि जातिः कल्प्या । सा तु संस्थानानुगमेनान्यथासिद्धेत्त्यर्थः । दर्शनादपि कल्पने परस्य संरम्भातिशय इति प्रथमं तन्निरासः । हिशब्देन संस्थानानुगमस्य प्रसिद्धिरुच्यते । अथ दर्शनं निरस्यति- अपरमिति । अस्माभिरित्यादिः । अस्माभिस्त्वया मया अन्यैश्च । अपरं - संस्थानातिरिक्तं जात्याख्यं वस्तु । नाप्यदर्शिनापि दृष्टमित्यर्थः । 
तथाशब्दः कल्पनाव्युदासस्य दृष्टान्तत्वपरः । यथा न कल्पनं तथा न दर्शनमित्यर्थः । अत्र व्यासपादाः - अयं सास्नादिमान् अयमपि सास्नादिमान्, अयं पृथुबुध्नोदराकारः अयमपि पृथुबुध्नोदराकार इति सास्नादिरेवानुवृत्तबुद्धिव्यवहारविषयो दृश्यते । तदतिरिक्तोऽनुवृत्तधीव्यवहारविषयो न कश्चिद्दृश्यत इत्यनुजगृहुः । ननु व्यावृत्तं संस्थानमनुवृत्तधीव्यवहारयोः कथं विषय इत्यत्राह - पक्षान्तर इत्यादि । यद्वत् - यथा । पक्षान्तरे - अतिरिक्तजातिवादे । बह्वीषु - अनन्तासु । गोत्वाश्वत्वपुरस्सरीषु - गोत्वाश्वत्वादिकासु जातिषु, पराभ्युपेतसामान्येषु । साधारणी - समाना । जातिर्जातिरिति धिषणा - जातिर्जातिरित्येकाकारा प्रतीतिः । ईद्दशी फणितिरपि - जातिर्जातिरित्येकाकारव्यवहारोऽपि भवति । मदीये पथि - संस्थानजातिवादे । एवं जातौ जातिप्रतीतिवत् सौसादृश्यमूलिकेत्यर्थः । अत्र गौर्गौरित्यनुगतप्रतीतिरनुगतशब्दश्चेति शेषः । जातिषु जातित्वप्रकारक- प्रतीतिव्यवहारवदेव गवादिष्वपि गोत्वादिप्रकारकप्रतीतिव्यवहारोपपत्तिरिति भावः । जातिष्वित्युपलक्षणम् । व्यक्त्यादिष्वपीति । यथा व्यक्तित्वजातिविरहेऽपि बह्वीषु व्यक्तिषुव्यक्तिशब्दप्रयोगः, यथावा खण्डादिषु खण्डत्वजात्यभावेऽपि खण्डशब्दप्रयोगः ; यथा च नित्यद्रव्येषु विशेषमिच्छतां विशेषत्वजातिविरहेऽपि विशेषेषु विशेषशब्दप्रयोगः ; तद्वत् गवादिशब्दप्रयोगोपपत्तिरिति । ननु किमिदं सौसादृश्यमिति चेदत्र व्यासपादाः - सदृशव्यवहारासाधारणहेतुर्विषयधर्मस्सादृश्यम् । स च भ्रातृत्ववत् प्रतियोगिनिरूप्यपदार्थः प्रतिव्यक्तिव्यावृत्तः । अतो न (व्या) वृत्तिविकल्पादिदौर्घट्यम् । निर्दिष्टाकारपौष्कल्यतस्सादृश्यं सौसादृश्यमित्याहुः । मेघ नादारिसूरिभिश्च अथ सास्नादीनां क उपाधिरिति चेत् - संस्थानसादृश्यमेवेति ब्रूम इत्युक्तम् ।। 36 ।।

अव. - इमावेव पूर्वपक्षसिद्धान्तौ विस्तरेण श्लोकत्रयेणाह -
	एका व्यक्तिषु भूयसीष्वनुगता पूर्णा प्रतिव्यक्ति या
	संस्थानादपरा निरादिनिधना सा जातिरास्थीयताम् ।
	गौर्गौरित्यनुवृत्तबुद्धिवचसी नो चेद्वटेते कथं
	व्युत्पत्तिश्च कथं गवादिवचसां व्यक्तिष्वसंख्यासु नः ।। 37 ।।
	व्या. - या भूयसीषु व्यक्तिषु, अनुगता - अनुवर्तमाना । प्रतिव्यक्ति - 
व्यक्तौव्यक्तौ । पूर्णा-परिसमाप्य वर्तिनी । निरादिनिधना - आदिरुत्पत्तिः, निधनं नाशः, ताभ्यां निर्गता । निरादयः क्रान्ताद्यर्थे  इति समासः । अनेन प्रागभावाप्रतियोगित्वे सति ध्वंसाप्रतियोगित्वरूपं नित्यत्वमुक्तम् । एका - सर्वासु व्यक्तिष्वभिन्न । या एवंविधा भवति सा संस्थानादपरा जातिः - उभयाभ्युपगतसंस्थानातिरिक्ता जातिः । आस्थीयतां - प्रतिज्ञायतां, वक्ष्यमाणानुगतप्रतीत्याद्यन्यथानुपपत्त्या कल्प्यताम् । प्रतिज्ञा हि साध्यविशिष्टपक्षबोधनम् । आङ्पूर्वकस्तिष्ठतिः प्रतिज्ञायां वर्तते । आङः प्रतिज्ञायाम् इत्युक्तेः । अनेन नित्यमेकमनेकानुगतं सामान्यमिति सामान्यलक्षणमुक्तं भवति । पूर्णेत्यनेन वत्तिविकल्पः प्रतीतिपराहत इत्युक्तं भवति । संस्थानादपरेत्यनेन संस्थानस्य नित्यत्वाद्यनुपपत्त्या तदतिरिक्तजात्युपगम आवश्यक इत्युक्तं भवति । अथ हेतुमाह - गौर्गौरित्यादिना । नो चेत् - पूर्वोक्तजातिर्नाभ्युपेयते चेत् । गौर्गौरित्यनुवृत्तबुद्धिः अनुवृत्तवचश्च, कथं घटेते - कथमुपपन्ने स्याताम् । अनुगतप्रतीतिव्यवहारयोरनुगतधर्मं विनानुपपत्तेः ताभ्यां तादृशधर्मसिद्धिरित्यर्थः । गवादिवचसां - गवादिशब्दानाम् । असंख्यासु - अनन्तासु, व्यक्तिषु । नः असर्वदर्शिनामस्माकम् । व्युत्पत्तिः - शक्तिग्रहः ।  कथं - घटत इत्यर्थः । सर्वोपसंहारेण शक्तिग्रहसिद्ध्यर्थे जातिरावश्यकीत्यर्थः । चकारेण व्याप्तिग्रहणं, कार्यकारणभावग्रहणं,  शुक्त्यादौ रजतादिभ्रमः, गवादिशब्दानां प्रथमेतरव्यक्तिषु गौणताविरहश्च समुच्चीयते । सर्वस्याप्यस्याननुगतसंस्थानेनानिर्वाहात् ।। 37 ।।
	अव. - सिद्धान्तं विस्तृणीते द्वाभ्यां -
मू. 	अत्र ब्रूमः प्रतीमः किमपि किमपरं वस्तु सास्नादिमत्त्वा-
	द्गोत्वं नामानुवृत्तव्यवहृतिविषयं तद्धि तादृक्षमैक्षि ।
	गोत्वाऽजत्वाऽश्वतादिष्वनुगतमपरं वस्तु जातिष्वनेका-
	स्वेकं जात्यादिशब्दव्यवहृतिघटकं जातिवादे किमूचे ।। 38 ।।
	व्या. - अत्र ब्रूमः - अस्मिन् पूर्वपक्षे सिद्धान्तं वदामः । सास्नादिमत्त्वादपरं संस्थानातिरिक्तम् । सास्ना गळकम्बळः । आदिना श्टङ्गादिपरिग्रहः । अनेन संस्थानमुच्यते । संस्थानातिरिक्तं गोत्वं नाम - गोपदप्रवृत्तिनिमित्तत्वेन सिद्धं किमपि अपरम्, अनुवृत्तव्यवहृतिविषयं - अनुगतव्यवहारगोचरम् । द्वितीयान्तमिदम् । वस्तु प्रमाणसंबन्धार्हं, कर्म । [किं] प्रतीमः -  किं प्रतीतिविषयीकुर्मः । किं क्षेपे (अयं किंशब्दः) न पश्यामः ; दर्शनाभावान्नातिरिक्तजातिरित्यर्थः । तर्हि व्यवहारान्यथानुपपत्त्या कल्प्यत इत्यत्राह-तद्धीत्यादि 
। तत्-संस्थानम् । तादृक्षं - सौसादृश्येनानुगत- व्यवहारादिप्रयोजकम् । ऐक्षि-दृष्टमित्यर्थः । अनेन कल्पनान्यथासीद्धरुक्ता । हिः प्रसिद्धौ । व्यञ्जकत्वाय सौसादृश्यं परेणापि पुरस्कृतमिति भावः ।।
	सौसादृश्यविशिष्टसंस्थानेन व्याप्तिग्रहणादिकं सुशकम् । भ्रमोत्पत्तिश्चाविरोधिसंस्थानप्रतिपत्तौ सुलभा । तन्निवृत्तिश्च विरोधिसंस्थानप्रतीत्या सुलभा । सादृश्यलेशोगौणतापादकः, सौसादृश्यं तु मुख्यतापादकम् । अतस्सौसादृश्यविशिष्टसंस्थानेनोपपत्तौ नातिरिक्तकल्पनमित्यर्थः । अत्र व्यासपादाः - कस्मिंश्चिदर्थे कस्यचिच्छब्दस्य व्युत्पत्तिः तत्सुसदृशेऽर्थे सुसदृशस्य तस्यैव शब्दस्य प्रयोगहेतुरिति यथादर्शनमभ्युपगन्तव्यम् । अप्रतिपन्नमर्थान्तरं कल्पयित्वा वृत्तिविकल्पादिदोषाणां प्रतीतिशरणतया परिहारादपि परिदृष्ट एव वस्तुनि प्रतीतिबलेन चोद्यपरिहारौ लाघवन्यायादुपपद्येते इति । परिदृष्टं च वस्त्विह संस्थानसौसादृश्यम् । अत्र सौसादृश्येनैकीकृतेन संस्थानलक्षणाकारेण सर्वेषां क्रोडीकारसंभवादिति भावप्रकाशिकायामुक्तम् । महाभाष्येऽपि प्रत्याहाराह्निके, रूपसामान्यात् (रूपसामान्याद्वा) सिद्धमेतत् ;  तद्यथा - तानेव शाटकानाच्छादयामः ; तानेव शालीन् भूञ्जमहे ; ये मधुरायां ये मागधेषु तदेव भवतः कार्षापणं ; यन्मधुरायां गृहीतं अन्यस्मिंश्चान्यस्मिंश्च रूपसामान्यात्तदेवेदमिति भवति इत्युक्तम् । कैयटेन च व्यक्तिनिर्देशेऽपि भेदापरामर्शेन लोकवदभेदव्यवहारोऽस्तीति सिद्धमिष्टम् । व्यक्तिव्यतिरिक्तं तु सामान्यं भवतु वा मा वा भूत् सर्वथा लोक इव शास्त्रे व्यवहार इत्युक्तम् । कौस्तुभेऽपि इहोच्चारितोकारादिः सुसदृशीः  षड्व्यक्तीः सादृश्याख्यसंबन्धेन उपस्थापयति इत्युक्तम् । अतः सादृश्यस्य व्यक्त्यन्तरसंग्राहकत्वं सामान्यकार्यधुरीणत्वं च सर्वसंमतम् । तदिदमभिप्रेत्य तद्धि तादृक्षमैक्षीत्युक्तम् ।। 
	अनुवृत्तव्यवहारादौ व्यावृत्तसंस्थानस्य कथं प्रयोजकत्वमित्याशङ्क्य, जातिषु जात्यन्तरविरहेऽपि जातिव्यवहारस्य यथातिरिक्तजातिवादे सौसादृश्येनोपपत्तिः ; तद्वत् संस्थानजातिवादेऽपि संस्थानसौसादृश्येनोपपत्तिरिति परिहाराभिप्रायेणाह - गोत्वाऽजत्वाऽश्वतादिष्विति । अनेकासु [जातिषु] गोत्वादिजातिषु । अनुगतं - वर्तमानम् । एकं साधारणम् - जात्यादिशब्दव्यवहृतिघटकं - जात्यादिव्यवहारप्रयोजकम् । अपरं वस्तु जात्यन्तरात्मकं वस्तु, सौसादृश्यातिरिक्तं वा वस्तु जातिवादे - 
अतिरिक्तजातिपक्षे । ऊचे किं - स्वीकृतम् किम् ? । क्षेपवाची किंशब्दः ; । न स्वीकृतं हीत्यर्थः । तथा च तद्वदेव गवादिशब्दानामपि व्युत्पत्तिः सौसादृश्येनैव उपपद्यत इति भावः ।। 38 ।।

मू.	अन्यस्यादर्शनेन व्यवहृतिघटनस्यान्यथैवोपपत्त्या
	कल्प्यत्वासंभवेनाप्युभयसमयसंगीतसंस्थावलम्बी ।
	युक्तो जात्यादिशब्दः सुसदृगिह मिथः सा ह्यनुस्यूतधीवा
	ग्व्युत्पत्त्यर्हैव यादृक्परसमयमतामाकृतिं सा व्यनक्ति ।। 39 ।।
	व्या - अन्यस्य - संस्थानातिरिक्तस्य जात्याख्यस्य । अदर्शनेन, अनेन दर्शनं नेत्युक्तम् । कल्पनं व्युदस्यति - व्यवहृतीति । व्यवहृतिघटनस्य - व्यवहारानुगमस्य । अन्यथैवोपपत्त्या - उभयाभ्युपेतसंस्थानसौसादृश्येनैवोपपत्त्या । यः कल्प्यत्वासंभवः तेनापीत्यर्थः । दर्शनाभावादनुमेयत्वासंभवाच्चेत्यर्थः । जात्यादिशब्दः - गवादिशब्दः । आदिना शुक्लादिशब्दपरिग्रहः जात्यजातिसाधारणं हि संस्थानं निरुक्तम् । उभयसमयसंगीतसंस्थावलम्बी युक्तः - संस्थानजातिवादातिरिक्तजातिवादात्मकपक्षद्वयाभ्युपगतसुसदृशसंस्थानकृतानुगमकः सन्नुपपन्न इत्यर्थः । जात्यादीनां शब्द इति षष्ठीतत्पुरुषः । अतो गवादिशब्दलाभः । इहेत्यादि - इह - संस्थानजातिवादे । मिथः - अन्योन्यम् । सुसदृक् - सौसादृश्यवती । [सा] संस्था, संस्थानम् । अनुस्यूतधीवाग्व्युत्पत्त्यर्हैव - अनुगतप्रतीतिव्यवहारशक्तिग्रहजननादियोग्यैव । भवतीति शेषः । हीति प्रसिद्धौ । यादृक्सा - यत्सौसादृश्यविशिष्टंसंस्थानम् ; कर्तृ । परसमयमतां - परमतस्वीकृताम् । आकृतिं - संस्थानातिरिक्तजातिम् । व्यनक्ति - व्यञ्जयति । तादृक्संस्थानम् अनुस्यूतधीवाग्व्युत्पत्त्यर्हमिति पूर्वेणान्वयः । सौसादृश्यविशिष्टसंस्थानस्य परमते जातिव्यञ्जकत्ववत् अस्मत्पक्षेऽनुगतबुद्ध्यादिहेतुत्वं संभवतीत्यर्थः ।।
	सुसदृशावयवसंयोगविशेषरूपसंस्थानस्य जात्यभिव्यञ्जकत्वं हि परैरप्यास्थेयम् । तदुक्तं मेघनादारिसूरिभिः - अभिव्यङ्ग्यत्वपक्षेऽप्ययं परिहारः समः । गवयादौ न कथं गोत्वादेरभिव्यक्तिरिति चोदिते ;  तत्राभिव्यञ्जकावयवाभावादित्युत्तरे दत्ते ; कथं तत्र तदभिव्यञ्जकावयवाभाव इति पुनश्चोदिते ;  सुसदृशावयवाभावादित्येवोत्तरं स्यादिति 
आकृतिग्रहणा जातिः अनुगतसंस्थानव्यङ्ग्येत्यर्थः इति च तान्त्रिकैरुक्तम् । अतस्सौसादृश्यविशिष्टसंस्थानस्य जात्यभिव्यञ्जकत्ववदनुगतप्रतीत्यादिनिर्वाहकत्वं संभवतीति भावः । सादृश्यस्य क्लृप्तपदार्थेषु अन्तर्भवो बहिर्भावो वाऽस्तु । सर्वथापि क्लृप्तसादृश्येनोपपत्तौ अतिरिक्तजातिकल्पनं गौरवपराहतमिति हृदयम् । सिद्धान्ते तु सादृश्यं नातिरिक्तम् । अद्रव्यं, सत्त्वरजस्तमश्शब्दस्पर्शरूपरसगंधसंयोगशक्तिभेदात् दशैवे त्युक्तत्वात् । मेघनादारिसूरिभिस्तु - शक्तिसङ््ख्यासादृश्यानि गुणेऽन्तर्भूतानि इत्युक्तम् । तथा शक्तिसादृश्यपरिमाणपृथक्त्वसंयोगविभागपरत्वापरत्वाश्रया- श्रयिभावादयः, चिदचित्साधारणा गुणा तैरेवोक्तम् । तद्गतभूयोधर्मवत्त्वं सादृश्यमिति पक्षेऽपि, सादृश्यभूता ये भूयांसो धर्माः तदतिरिक्तं तदतिरिक्तवस्त्वभिव्यङ्ग्यं जात्याख्यं वस्त्वङ्गीक्रियत इति गौरवम् । अस्माकं तु तैरेव धर्मैरनुगतव्यवहारसिध्याश्रयणात् लाघवम् । तद्गतधर्मेषु सादृश्यं, सदृशावयवेषु व्यञ्जकत्वं, व्यक्तिषु जातिरिति त्रयाणां वृत्तिविकल्पादेः प्रतीतिशरणतया परिहारः परमते । अस्मन्मते तु तद्गतेषु धर्मेषु सादृश्यं, सादृश्यवदवयवेषु अनुगतव्यवहारप्रयोजकत्वं चेति द्वयोरेव वृत्तिविकल्पादेः प्रतीतिशरणतया परिहार इति लाघवम् सादृश्यं गुण इति पक्षेऽपि, सादृश्यस्यावयवेषु, सदृशावयवेषु अनुगतप्रतीतिप्रयोजकत्वस्य चेति द्वयोरेव प्रतीतिबलेन तत्परिहार इति लाघवमस्त्येव । यद्यपि सादृश्यं प्रतिव्यक्ति व्यावृत्तम् ;  तथापि व्यावृत्तस्यापि तस्यानुवृत्तधीहेतुत्वं स्वभावादेवोपपद्यते ; यथा परमते व्यावृत्तानामनुवृत्तजातिव्यञ्जकत्वं तद्वत् । तदुक्तं जातिप्रतीत्यभावान्नाभिव्यञ्जकत्वमिति केषांचित्संस्थानानामेव गोत्वाद्यभिव्यञ्जकत्वं स्वभाव इति वा । एवमत्रापि गवयादौ तत्संस्थानाद्गोत्वाद्यप्रतीतिस्स्वभावादेवेति ।। 39 ।।

	अव. - प्रथमसूत्रभाष्ये अतो वस्तुसंस्थानरूपजात्यादिलक्षणभेदविशिष्ट- विषयमेव प्रत्यक्षम् इति वाक्ये अर्थद्वयमुक्तम् ; वस्तुसंस्थानरूपा जातिः ; जातिरेव भेद इति च । तत्र संस्थानमेव जातिरित्ययमर्थः  संस्थानातिरेकिणः इत्यादिभाष्येणोपपादितः । जातिरेव, भेद इत्ययमर्थश्च जातिग्रहणेनैव भिन्न इति व्यवहारसंभवात् इत्यादिभाष्येणोपपादितः ।  तत्र गोत्वादिव्यतिरिक्तभेदमङ्गीकुर्वता परेणापि अभावाभावे, प्रतियोगिनिरपेक्षभावरूपपदार्थस्यैव प्रतियोगिसापेक्षा- भावत्वमङ्गीकृतम् । अन्यथानवस्थानादनुपलम्भाच्च । तद्वद्भेदस्यापि प्रतियोगिनिरपेक्षभावरूपगोत्वादिरूपत्वं संभवतीत्युक्तम् । तत्र तुल्यन्यायतया संसर्गाभावस्यापि भावरूपत्वमभिप्रेतम् । तदिदं संस्थानजातिनिरूपणप्रसंगादाह द्वाभ्याम् - [अभावस्येत्यादिना, 
संसर्गेत्यादिना च] 
मू.	अभावस्याभावो भवति खलु भावः परमते
	घटादेरप्येवं कथय किमभावो न भवति ।
	घटस्य प्रध्वंसो भवति हि कपालत्वमपर-
	स्त्वभावः पिण्डत्वं किमिह ददृशे किंचिदपरम् ।। 40 ।।
	व्या. - अभावस्येत्यादि । परमते - नेयायिकादिमते । अभावस्याभावः - घटाभावाभावः भावो भवति खलु - भावरूपघटात्मकः अभ्युपगतः किल । अन्यथानवस्थानादनुपलम्भाच्चेति भावः । एवं - घटाभावाभावस्य घटात्मकत्ववत् । घटादेरभावोऽपि भावः - भूतलरूपादिविशेषरूपः । किं न भवति - कुतो न भवति, भवत्येवेत्यर्थः । प्रतियोगिसापेक्षस्याभावस्य प्रतियोगिनिरपेक्षभावरूपत्व- मनुपपन्नमित्यनुपपत्तिर्हि तेनातिरिक्ताभावे हेतुकर्तव्या । सा घटाभावाभावस्य घटात्मकत्वं वदता तेनैव निराकृतेति कल्पकाभावान्नातिरिक्ताभावक्लृप्तिरिति भावः । घटस्येत्यादि । सत्कार्यवादाभ्युपगमात्, [घटस्य प्रध्वंसः कपालत्वं भवति] घटध्वंसः कपालत्वावस्थारूपः । अपरस्त्वभावः - घटप्रागभावः । [पिण्डत्वं] पिण्डत्वावस्थारूपः । हिशब्दः प्रसिद्धौ । घटप्रागभावध्वंसस्य घटसत्ताकाले घटरूपत्वं तेनाङ्गीकृतम् । तथा घटध्वंसप्रागभावस्य घटसत्ताकाले घटरूपत्वं च तेनाङ्गीकृतम् । तस्मात् ध्वंसप्रागभावयोरपि भावरूपत्वमुपपन्नमिति भावः । तर्हि दर्शनबलात्तत्सिद्धिरित्यत्राह - किमिह ददृशे किंचिदपरम् । इह - भूतलकपालपिण्डेषु । अपरं किंचित् - भूतलरूपादिविशेषाद्यतिरिक्तं संसर्गाभावरूपं वस्तु । ददृशे किं - किं दृष्टं, न दृष्टमित्यर्थः । तथा चोपलम्भा नुपपत्त्योरभावान्नातिरिक्ताभावसिद्धिरिति भावः ।। 40 ।।

	अव. -	ननु घटाभावस्य भूतलरूपाद्यात्मकत्वे घटसन्निधिकाले भूतलरूपस्य नाशापसरणयोरभावेनाभावप्रत्ययः स्यादित्याशङ्क्यातिरिक्ताभाववादेऽपि तदा नित्यस्य निष्क्रियस्य तस्य नाशापसरणयोरभावादभावप्रतीतिस्स्यात्, यदि घटसत्ताकालावच्छिन्नभूतलस्याभावीयविशेषणतासंसर्गविरहान्न तद्ग्रह इत्युपेयते ; तर्हि तत्कालावच्छिन्नभूतलरूपादेः घटाभावानात्मकत्वोपगमान्नानुपपत्तिरित्याह-
मू.	संसर्गाभावमेवं विदुरिह सुधियो भावमेव त्वभावं
	मन्वानाः कुम्भवद्भूतलत इतरभूभागभेदस्त्वभावः ।
	यस्तत्तत्कालभेदव्यतिकरितगृहप्राङ्गणादिप्रदेशः
	कुम्भाभावाश्रयोऽन्यैरगणि स इह नः क्वाधिकस्योपलम्भः ।। 41 ।।
	व्या. - भावमेव त्वभावं मन्वानाः सुधियः - उभयाभ्युपगतभूतलरूपादिरूपमेव घटाभावं प्रामाणिकत्वेन निश्चिन्वानाः, परमपुरुषकटाक्षाधीनसमीचीनप्रज्ञायुक्ता अस्मदाचार्याः । इह - अभावस्य भूतलरूपादिरूपत्वे घटसत्तादशायामपि घटाभावः प्रतीयेतेति शङ्कायाम् । संसर्गाभावं, एवं विदुः - वक्ष्यमाणप्रकारविशिष्टं स्वीकुर्वन्ति । तुशब्दः क्लृप्तत्वदृष्टत्वरूपवैषम्यद्योतकः । एवकारेण अभावेषु कस्यचिद्भावरूपत्वम् अन्यस्य त्वभावरूपत्वमिति पराभ्युपगतमर्धजरतीयं व्यावर्त्यते । वक्ष्यमाणप्रकारः क इत्यत्राह - कुम्भवद्भूतलेति । (धटाधिकरणभूतलादिकभूभागभेद इतरभूतलगतविशेषः) [कुम्भवद्भूतलतः - घटाधिकरणभूतलात्, इतरभूभागभेदस्तु - व्यतिरिक्तभूतलविशेष एव] । तुशब्दः एवकारार्थः । अभावः - कुम्भाभाव इत्यर्थः । घटाधिकरणभूतलभिन्नभूतलरूपादिरूपो घटाभाव इत्यर्थः । अत्र परमतं दृष्टान्तयति - य इत्यादि । अन्यैः - अतिरिक्ताभाववादिभिः । यः, तत्तत्कालभेदेन - घटानधिकरणकालविशेषेण, व्यतिकरितः अवच्छिन्नः, गृहप्राङ्गणादिप्रदेशः अङ्गणं - चत्वरम् । कुम्भाभावाश्रयोऽगणि - घटाभावाधिकरणत्वेन स्वीकृतः । घटानधिकरणकालावच्छिन्नभूतलस्यैव घटाभावसंसर्गत्वाङ्गीकारादिति भावः । सः - तद्देशकालवर्त्ती घटानधिकरणकालावीच्छन्नगृहाङ्गणरूपादिरेव । नः - अस्माकम् । इह - अभावस्थाने । अत्र भवतीति शेषः । स हि स न इति पाठे स हि - प्रदेशः । नः - अस्माकं मते । सः - कुंभाभाव इत्यर्थः । हिशब्दो दार्ढ्ये । तद्देशवर्त्ती रूपादिरेवास्माकं घटाभाव इत्यर्थः । अधिकस्य - अतिरिक्तस्याभावस्य । उपलम्भः क्व - न क्वापीति भावः । प्राभाकरमते अधिकरणस्यैवाभावत्वाङ्गीकारात् भूतले घटो नास्तीति आधाराधेयभावप्रतीतेर्भ्रान्तित्वम् । अस्माकं तु भूतलादिवृत्तिरूपाद्यात्म- कत्वस्य घटाभावेऽभ्युपगमात्तत्प्रतीतेः प्रमात्वमिति ध्येयम् । इतरभूभागशब्द इतरभूवर्तिपरः । स इति च तद्वर्तिपर इति कपालत्वं पिण्डत्वमिति पूर्वानुसाराद्ज्ञायते । तत्रापि कपाले घटो ध्वस्तः इह मृत्पिण्डे घटो भविष्यति इति प्रतीत्योः प्रमात्वमित्यभिप्रेतम् ।। 41 ।।

	अव. - जातिगुणवाचिपदयोर्व्यक्तिगुणिपर्यन्ताभिधानमाकृत्यधिकरणसिद्धम् । जात्यादिमात्रशक्तत्वं तु न सूत्रारूढम् । किं त्वर्वाचीनव्याख्यातृभिरुक्तम् । अत्र शरीरवाचिशब्दानामाकृत्यधिकरणन्यायविषयतानिरूपणपराणि - अवस्थितेरिति काशकृत्स्नः अंशो नानाव्यपदेशात् चराचरव्यपाश्रयस्तु इत्यादीनि सूत्राणि । अत्र तत्त्वमसि सर्वं खल्विदं ब्रह्म इत्यादिषु चिदचित्प्रकारित्वं प्रातिपदिकबोध्यम् । (चराचरव्यपाश्रयः अंशो नानाव्यपदेशात् इत्यादिभिरुल्लापितादाकृत्यधिकरणन्याया) तत्र समानविभक्त्या त्ववस्थाद्वयविशिष्टवस्त्वैकत्वमुच्यते अरुणाधिकरणनयादिति सिद्धान्तः । अत्र पूर्वश्लोकेषु आकृतिशब्दार्थो निरूपितः । अस्मिन् श्लोके आकृत्यधिकरणन्यायः शरीरवाचिषु प्रवर्तते, चराचरेत्यादिसूत्रादित्युच्यते । उपरितनेषु त्रिषु श्लोकेषु अरुणाधिकरणनयाद्विशिष्टवस्त्वैक्यं सामानाधिकरण्यार्थ इति उच्यते । (अवस्थितेरित्यंशो नानेत्यादिसूत्राति उच्यत इति शेषः) ।।

मू.	सच्च त्यच्चेति सृष्ट्वा विशसि चिदचितौ तेन चोक्तोऽसि विश्वं
	त्वज्जत्वात्त्वल्लयत्वात्त्वमिति च निखिलं त्वच्छरीरं किलेति ।
	तैस्तैश्शास्त्रैरभेदव्यवहृतिहृदयं विस्तृणानैर्निरस्ता
	भेदाभेदावभेदं भ्रममपि भगवन् कारणं कल्पयन्तः ।। 42 ।।
	व्या. - हे भगवन् - निर्दोषकल्याणगुणाकर, पुरुषोत्तमेति संबुद्धिः । पूर्वं ब्राह्यसंस्मरणेन वाक्यमुक्तम् । अत्र भगवत्संबोधनेन वाक्यमुच्यते । अवलोक्य मुखं तेषामादित्यमवलोकयेत् इति स्मृत्यर्थोऽत्रानुष्ठितो भवति । अच्युतभानुना इत्युक्तमादित्यत्वमत्र भगवच्छब्दोक्तदोषप्रतिभटत्वेन व्यज्यते । अत्र भकाराद्यर्थभर्तृत्वस्रष्टृत्वादिकमपि विवक्षितम् । चिदचितौ - चेतनान् प्रकृतिविकारांश्च । सृष्ट्वा - उत्पाद्य । विशसि - प्रविशसि । तत्सृष्ट्वा तदेवानुप्राविशत् अनेन जीवेनात्मनानुप्रविश्य नामरूपे व्याकरवाणि इत्यादिश्रुत्यर्थोऽत्राभिप्रेतः । तेन - स्वसृष्टचेतनाचेतनानुप्रवेशेन । सच्च त्यच्चेति विश्वमुक्तोऽसि - सच्च त्यच्चाभवत् तत्तेज ऐक्षत ता आपः ततोऽसि सर्वः इत्यादिना विश्वत्वेन बोधितोऽसि ; विश्वशरीरकत्वेन विश्ववाचकशब्दैरभिहितोऽसीत्यर्थः ।।
	सच्च त्यच्चाभवदिति तत्तच्छब्दवाच्यमभवदित्यर्थं इत्युक्तम् । पित्रादिव [ड़] ननुप्रविष्टेन नामरूपव्याकरणसंभवादनुप्रवेशेन तनोर्व्याकरणं तयोः स्वपर्यन्तत्वसिद्ध्यर्थम् । तत्र नाम्नः स्वपर्यन्तत्वं - स्वमुख्यविशेष्यकबोधजनकत्वम् । रूपस्य तु 
स्वापृथक््सिद्धविशेषणत्वमित्येवं सामर्थ्यसिद्धोऽर्थः । कण्ठतोऽप्युक्तः - तदनुप्रविश्य सच्च त्यच्चाभवत्  इति । तदिदमुक्तं - तेन चोक्तोऽसि विश्वम् इति । चस्त्वित्यर्थकः । तस्य हृदयेऽन्वयः । अंशो नाना इत्यत्र चेतनाचेतनयोर्ब्रह्मशरीरतया तदपृथक््सिद्धविशेणत्वं निर्णीतम् । चराचरव्यपाश्रयः इत्यत्र लोके चेतनाचेतनपर्यवसिततया गृहीतशब्दानां तत्प्रकारकब्रह्मपर्यन्तत्वं निर्णीतम् । अतो न लक्षणा शक्त्यन्तरं वेति ; तदत्रोक्तम् । सर्वं खलु इति श्रुत्यर्थ उच्यते - त्वज्जत्वात् इत्यादिना ।
	सर्वं खल्विदं ब्रह्म तज्जलानिति शान्तः इत्यत्रायमर्थः - तज्जलानिदं सर्वं ब्रह्म खल्वित्यन्वयः । जायत इति जं, लीयत इति लम् । अन्येभ्योऽपि दृश्यते इत्युभयत्रापि डप्रत्ययः । अनित्यत्र तु अन प्राणन इत्यस्माद्विच््प्रत्ययः । जलानिति च निम्नोन्नतादिवत्समासः । यतो वा इमानि इत्यादिश्रुत्यनुसाराद्विभक्तित्रयस्यापि विवक्षितत्वात् तस्य चैकत्रासंभवात् तस्य जलानिति शेषषष्ठ्या समासः । अननं च जीवनं, अत्रान्तःप्रवेशो विवक्षितः । अन्तः प्रविष्टश्शास्ता इत्युक्तेः । तज्जत्वात्तल्लत्वात्तदनत्वाच्च, इदं सर्वं ब्रह्म खलु, सर्वशरीरकं खलु ब्रह्म । यद्वा ब्रह्मशरीरं खलु सर्वमिति । तदिदमत्र भगवत्संबोधनेन उच्यते ।। 
	त्वज्जत्वात् -  त्वत्त उत्पन्नत्वात् । त्वदिति व्यस्ता समस्ता वा पञ्चमी । त्वल्लत्वादिति - लीयत इति लि । लीयतेः कर्तरि क्विपि  ह्नस्वो नपुंसके इति ह्नस्वः । लि इति ह्नस्वान्तम् । अनितीत्यनं, पचादेराकृतिगणत्वादच् प्रत्ययः । लि च अनं चेति खञ्जकुब्जादिवत्समासः । त्वल्ल्यनमिति शेषषष्ठ्या समासः । त्वत्सन्धिलयवत्वात्त्वत्संबन्ध्यननवत्वाच्चेत्यर्थः । संबन्धश्चेह क्रमेण अधिकरणत्वं हेतुत्वं च । त्वमितीति । निखिलं त्वमिति - निखिलशरीरकस्त्वमिति, निखिलं त्वच्छरीरमिति च, सर्वं त्वच्छरीरमिति वा  चशब्दो वाशब्दार्थः । किलशब्दः - श्रुतिस्थखलुशब्दव्याख्यानम् । सर्वं ब्रह्म खलु । अस्यां योजनायां सर्वशब्दः शरीरिपर्यन्तः । अत्र च तज्जलानिति जन्मलयान्वितस्तच्छब्दार्थः सूक्ष्मचिदचिद्विशिष्टं ब्रह्म । अननान्वितस्तु ब्रह्मत्वगुणयोगिब्रह्मेति विवेकः । सर्वं ब्रह्म खलु सर्वं जगद््ब्रह्मापृथक््सिद्धं खलु । अस्यां योजनायां, सर्वशब्दो निष्कर्षकशब्दो जगन्मात्रवाची । ब्रह्मशब्दश्च ब्रह्मशरीरे लाक्षणिकः । तदिदं योजनाद्वयं त्वमिति च निखिलं त्वच्छरीरं किल इत्युक्तम् । इतिशब्दद्वयार्थश्चाभेदव्यवहृति हृदये अभेदेनान्वेति । एवंभूतं वेदान्तेषु जीवब्रह्मणोरचिद््ब्रह्मणोश्चाभेदनिर्देशतात्पर्यं, विस्तृणानैः - 
विस्तरेण प्रतिपादयद्भिः । तैस्तैश्शास्त्रैः - यस्यात्मा शरीरं (मिति) यस्य पृथिवी शरीरं इत्यादिघटकश्रुतिरूपैः, तदनुप्रविश्य सच्च त्यच्चाभवत् इत्यादिभिः, सर्वशरीरकतया सर्वशब्दवाच्यं ब्रह्मेति प्रतिपादयद्भिश्च नित्यनिर्दोषापौरुषेयवेदान्तात्मकहितानुशासनशास्त्रैः कर्तृभिः निरस्ता  इत्यत्रान्वयः । भेदाभेदौ - जगद््ब्रह्मणोर्भेदाभेदौ । अभेदं - जगद्ब्रह्मणोरभेदम् [भ्रमं] ब्रह्मणश्च स्वगतनानात्वभ्रमम् अतदाकारारोपं च । कारणम् - अभेदनिर्देशहेतुम् । अपिशब्देन जगद्ब्रह्मणोः प्रकारप्रकारिभावं विना केवलभेदं अभेदश्रुतेश्च राजा राष्ट्रमितिवत् स्वस्वामिभावं च हेतुम् [कल्पयन्तः] वदन्तो विवक्षिताः । निरस्ताः - श्रुत्यैव प्रत्याख्याता इत्यर्थः ।।
	अत्र भेदाभेदशब्देन औपाधिकस्वाभाविकभेदाभेदवादिनौ भास्करयादवौ विवक्षितौ । अभेदं भ्रममिति शंकरो विवक्षितः । अपिशब्देन वैशेषिकादयो विवक्षिताः । औपाधिकभेदाभेदपक्षे क्लेशकर्माद्यस्पृष्टस्येश्वरस्य तदर्हानीश्वरतादात्म्यं व्याहतम् । अेभेदवद्भेदस्यापि सत्त्वात् खण्डमुण्डयोरिव न सामानाधिकरण्यमिति दूषणम् । स्वाभाविकभेदाभेदवादे गुणवत् दोषाश्च स्वाभाविका भवेयुः । भोग्यभोक्तृनियन्तृणां त्रयाणामपि ब्रह्मांशत्वाभ्युपगमात् अचिज्जीवयोः अचिदीश्वरयोः जीवेश्वरयोश्च सामानाधिकरण्यं घटश्शराव इतिवदनुपपन्नमिति दूषणम् । शंकरपक्षे स्वयंप्रकाशब्रह्मणो दोषसंबन्धस्तन्मूलभ्रमश्च न संभवतः । सामानाधिकरण्यं च व्यर्थम् । एकेन पदेन स्वरूपस्यावगतत्वात् । विरुद्धं च - पदद्वयावगतधर्मद्वयवत्ताप्रति- पादनपरत्वात्तस्य । बाधार्थत्वे च तस्य पदयोः स्वरूपलक्षणा नञर्थलक्षणा चेति दूषणम् । किं च भ्रममित्यनेन सामानाधिकरण्यस्यातदाकारारोपणनिबन्धनत्व- स्याप्युकत्या वाक्याप्रामाण्यप्रसंगश्चेति दूषणम् । वैशेषिकादिपक्षे सामानाधिकरण्यस्यामुख्यत्वं स्पष्टम् । एतेषां चतुर्णां [पक्षाणां] (श्रुत्यक्त) श्रुतिगतसामानाधिकरण्यतात्पर्यविरुद्धतात्पर्यकल्पनं साधारणं दूषणम् । श्रुत्युक्तं चाभेदश्रुतितात्पर्यं दर्शितमेवेति ।। 42 ।।

मू.	[अथ प्रासङ्गिकमरुणाधिकरणम्]
	अव. - अरुणाधिकरणं व्याचिख्यासुस्तस्य परोक्तव्याख्यानप्रक्रियामनुवदति - [उन्नीतमिति]
मू. 	उन्नीतं गुरुणारुणाधिकरणे न ह्येकहायन्यगा-
	दारुण्यान्वयमाभिधानिकमपि त्वाक्षेपतः प्रापितम् ।
	यद्ब्रूतेऽरुणयेति केवलगुणं वाग्द्रव्यनिर्देशव-
	द्वाक्यस्था न गिरस्तु कारकविभक्त्यन्ता मिथः संगताः ।। 43 ।।
	व्या. - अर्थैकत्वे द्रव्यगुणयोरैककर्म्यान्नियमः स्यात् इति पूर्वकाण्डसूत्रम् । अस्यैवमध्वरमीमांसकैर्व्याख्यानं कृतम् - आकृत्यधिकरणन्यायेन जातिगुणादिविशिष्टपराणां शब्दानां विशेषणजात्यादिशक्तत्वं, तत्रोपात्तद्रव्यकवाक्यस्थनीलादिशब्दानां गुणमात्रपरत्वम् । द्रव्यानुपादाने तु द्रव्यस्य लक्षणया बोधः यथा श्वेतमालभेत इति ।
	तत्रायं पूर्वः पक्षः - अरुणयेति पदमारुण्यशक्तम् । अस्यारुण्यस्य योग्यत्वेऽपि अव्युत्पन्नत्वान्न द्रव्येऽन्वयः । कारकाणां क्रिययैवान्वयात् । व्युत्यन्नत्वेऽपि अमूर्त्तस्यायोग्यत्वान्न क्रियायामन्वयः । अतो विच्छिन्नस्यास्य [श्रुतानुमितैकदेशकतया निष्पन्नेन अरुणया प्रकृतापूर्वसाधनीभूतद्रव्यपरिच्छेदं भावयेत् इत्याकारकवाक्येनानियमेन प्राकरणिकसर्वद्रव्यान्वय इति] (प्रकरणकल्पितश्रुतानुमितैकदेशनिष्पन्नेन वाक्येनारुणया प्रकृतापूर्वसाधनीभूतद्रव्य- परिच्छेदं भावयेदित्याकारकेण प्राकरणिकसर्वद्रव्याङ्गत्वमिति। )
	सिद्धान्तस्तु - न योग्यताज्ञानं शाब्दबोधहेतुः । अपि तु अयोग्यतानिश्चयस्य प्रतिबन्धकतामात्रम् । अतश्च प्रतिबन्धकाभावसत्त्वे आरुण्यस्यापि क्रियान्वयोपपत्तेः । पश्चात्तयोर्योग्यतागवेषणायाम् आरुण्यस्य पार्ष्ठिकद्रव्यसंबन्धबोधोपपत्तेः एकहायन्यन्वयनियम इति । तमिमं सिद्धान्तमाह - उन्नीतमिति । यत् - यस्मात् । द्रव्यनिर्देशवद्वाक्यस्था - उपात्तैकहायनीद्रव्यकवाक्यस्थिता । अरुणयेति वाक् - अरुणयेति पदम् । केवलगुणं ब्रूते - लक्षणया द्रव्याप्रतिपादनेन शक्त्यारुण्यमात्रमभिघत्ते । कारकविभक्त्यन्ता गिरस्तु - कारकविभक्त्यन्तपदानि तु । मिथो न संगताः - क्रियानन्वयेनान्योन्यमन्वयानर्हाः । भवन्तीति शेषः । कारकाणां क्रियान्वयनियमात् । तस्मात् एकहायनी, आभिधानिकम् - शाब्दम् । आरुण्यान्वयं, नागात् - नाभजत् । अपि त्वाक्षेपतः अमूर्तस्य, क्रयसाधनत्वानुपपत्त्या अपरिच्छिन्नस्य तत्साधनत्वानुपपत्त्या वानुमानेन गुणे द्रव्यव्यपेक्षे च द्रव्ये च गुणकाङ्क्षिणि इति न्यायेन पार्ष्ठिकमारुण्यान्वयमगादिति अत्रा(रुणयैकहायन्येतनयोः) युगपदन्वयान्न गुणावरोधन्याय इति गुरुणा अरुणाधिकरणे उन्नीतम् उत्प्रेक्षितमित्यर्थः ।। 43 ।।

	अव. तदिदं दूषयन् वक्ष्यमाणं स्वाभिमतव्याख्यानं स्तौति - [अरुणेत्यादि]
मू.	अरुणाधिकरणसरणिः
	समगणि रामानुजार्यमुनिभिर्या ।
	उचितेयमनुचितान्या
	परिषदि विदुषां स्फुटीभवति ।। 44 ।।
	व्या. -	रामानुजार्यमुनिभिः या अरुणाधिकरणसरणिः तदधिकरणपूर्वपक्षसिद्धान्तप्रक्रिया । समगणि - चिन्तिता । इयमुचिता न्याय्या । अन्या पूर्वोक्ता। अनुचिता - न न्याय्या । विदुषां परिषदि - प्रामाणिकानां सदसि । स्फुटीभवति - क्रमेण उचितेत्यनुचितेति च व्यक्तीभविष्यति ।
	अत्रानुचितेति वदतोऽयं भावः - उपात्तद्रव्यकवाक्यस्थगुणवाचकपदं गुणमात्रपरमिति वदतां वाक्यभेदेन पूर्वपक्षे [विच्छिन्नस्य]  अरुणापदस्यारुण्यपरत्वं व्याहतम् । गुणे शुक्लादयः पुंसि इति गुणमात्रपरत्वे पुंल्लिङ्गत्वापत्तिश्च । अतः पूर्वपक्षोऽनुपपन्नः । सिद्धान्तोऽप्यनुपपन्नः । [स्वत एवायोग्यस्यायोग्यताननुसंधानेन शाब्दबोधोपपादनस्यायुक्तत्वात् । अरुणापदस्य आभिधानिकान्वयं विहाय आर्थिकान्वयाश्रयणस्यान्याय्यत्वात् । एकस्याः क्रियायाः करणद्वयसाकाङ्क्षत्वकल्पकचशब्दद्वन्द्वसमासाद्यश्रवणे एकहायन्या आरुण्येन च क्रयः साध्यतया विधीयत इत्यस्यास्वरसत्वाच्च] (स्वत एवायोग्यस्यायोग्यताप्रतिसंधाने शाब्दानुत्पत्तेः) किं च दशभिः क्रीणाति  इति वाक्यप्राप्तक्रयानुवादेन युगपदनेककारकविधानं न संभवति । न च तस्य क्रयसमुच्चयपरत्वमिति वाच्यम् । विधायकत्वौचित्त्यात् । किं चारुण्यस्यापि करणत्वे दशभिरित्यनुवादविरोधः । तस्य द्रव्यमात्रपरत्वे त्वस्वरस्यम् । क्रयभेदस्याप्रामाणिकत्वादेव विजातीयक्रमसाधनत्वेनारुण्यस्य एकहायन्यन्वयनियमोऽपि दुर्वचः । विष्णवे शिपिविष्टाय इत्यादौ कारकविभक्त्यन्तस्यापि द्रव्यान्वयस्वीकारादत्रापि तदुचितमिति ।। 44 ।।

	अव. - [श्रीभाष्यकारीयमरुणाधिकरणसिद्धान्तमाह] स्वभिमतप्रक्रियामाह [उपात्तेऽपीत्यादि] 
मू.	उपात्तेऽपि द्रव्ये विसदृशविभक्तिव्यपगमात्
	प्रकृत्या वैशिष्ट्यं परिणमति खल्वाकृतिनयात् ।
	विभक्तिस्त्वर्थैक्यं कथयति समानैव पदयो -
	स्त्रिरूपा सा संख्यान्वयमिव दिशेत् कारकधियम् ।। 45 ।।
	व्या. - अयमर्थः - परमते श्वेतमालभेत इत्यादिषु गुणवाचिपदस्य, गुणिपर्यन्तत्वमुक्तम् । पटस्य शुक्लः इत्यादिषु तदपवादकत्वेन उपात्तद्रव्यकवाक्यस्थत्वमभ्युपेतम् । तस्याप्यपवादकत्वेन पटः शुक्लः इत्यादिषु सामानाधिकरण्यमुक्तमिति प्रयोजकत्रयकल्पनम् । अस्मत्पक्षे तु श्वेतमालभेत पटःशुक्लः इत्यादिप्रयोगेषु अपृथक्सिद्धधर्मवाचित्वमेव गुणिपर्यन्तत्वे प्रयोजकम् । पटस्य शुक्ल इत्यादिषु असमानविभक्तिनिर्देशस्तदपवाद इति प्रयोजकद्वयमिति लाघवम् । तथा चास्मन्मते पूर्वपक्षे सिद्धान्ते चारुणापदस्य द्रव्यपर्यन्तत्वम् ।। 
	तदिहायं पूर्वः पक्षः - अरुणापदं द्रव्यपर्यन्तमेव ; आकृत्यधिकरणनयात् । अथापि अरुणयेत्यस्य एकहायन्यन्वयो न संभवति । स हि साक्षाद्वा क्रयान्वयद्वारा वा वक्तव्यः । तत्र न साक्षादन्वयः । कारकविभक्तित्वविरोधात् ; कारकाणां क्रियान्वयनियमात् । नापि क्रयान्वयद्वारा ; प्राप्तक्रयानुवादेनारुणाद्रव्यैकहायनीद्रव्ययोरुभयोर्विधाने वाक्यभेदापत्तेः । चशब्दाद्यभावेन यदग्नये च प्रजापतये च इत्यत्रेव समुदायविधानशङ्काया अप्ययोगात्, अरुणयेत्यत्र द्रव्यविशेषाप्रतीत्या विशेषरूपेणोपस्थितैकहायनीद्रव्यस्य झटिति क्रयान्वयेन गुणावरोधन्यायेन एकहायन्यवरुद्धे आरुण्यानन्वयात् । नाप्येकहायन्या क्रीणाति तया चारुणया भवितव्यमिति वाक्यार्थः संभवति । क्रये एकहायन्या एकहायन्यामारुण्यस्य च विधाने वाक्यभेदापत्तेः । अत आरुण्यस्य प्राकरणिकसर्वद्रव्यान्वयान्नैकहायन्यन्वयनियम इति ।।
	सिद्धान्तस्तु - आरुण्यस्य एकहायन्यामेवान्वयः । समानविभक्तेः पदद्वयार्थैक्यपरत्वात् । न च कारकविभक्तिविरोधः । क्रियन्वयिकारकबोधकत्वस्याक्षतेः । न च क्रिययैवान्वयनियमः । विभक्त्यर्थैकत्वस्य कारकान्वयाभावप्रंसगात् । न चैकवचनत्वेन एकत्वबोधकत्वान्न कारकविभक्तित्वेन तद््बोधकत्वमिति वाच्यम् । समानविभक्तित्वेनैक्यबोधकत्वेऽपि विरोधाभावत् । तदिहारुण्यादिविशिष्टत्वं प्रातिपदिकावसेयम् । पदद्वय प्रवृत्तिनिमित्तभूतधर्मद्वयाश्रयवस्त्वैक्यं समानविभक्तिवाच्यम् । क्रियाकारकसंबन्धस्तु वाक्यावसेय इति न वाक्यभेद इति ।।
	तमिमं सिद्धान्तमाह - उपात्तेऽपीत्यादिना । [अरुणयैकहायन्येत्यादि वाक्ये 
इत्यादिः] द्रव्ये - एकहायनीद्रव्ये । उपात्तेऽपि - निर्दिष्टेऽपि । अपिशब्देन परोक्तपूर्वपक्षे द्रव्यनिर्देशवद्वाक्यस्थत्वमेव नास्तीति, तत्सिद्धान्ते च यद्यपि तदस्ति, तथापि तस्य गुणमात्रवाचकताप्रयोजकत्वं पटःशुक्ल  इत्यत्र तदभावादिति च सूच्यते । विसदृशविभक्तिव्यपगमात् - असमानविभक्तिनिर्देशविरहात् । अपृथक््सिद्धगुणवाचित्वरूपोत्सर्गस्यापवादाभावादित्यर्थः । प्रकृत्या-समानविभक्ति- प्रकृतिभूतारुणापदादिना आकृतिनयात् - आकृत्यधिकरणन्यायात् । वैशिष्ट्यम् - गुणयुक्तत्वम् । परिणमति खलु - शाब्दबोधविषयीभवति । पदयोः - अरुणयैकहायन्येति पदयोः । समाना विभक्तिः, पदयोरर्थैक्यं - तदीयशक्तिग्रहजन्योपस्थितिविशेष्यैक्यम् । कथयत्येव प्रतिपादयत्येव । अयमेवाधिकरणार्थ इत्येवकारेण बोध्यते । तुशब्दश्च आकृत्यधिकरणात् प्रयोजनभेदद्योतनार्थः । त्रिरूपा - कारकविभक्तित्व-एकवचनत्वसमानविभक्तित्व- रूपाकारत्रययुक्ता । सा - विभक्तिः । संख्यान्वयमिव - एकत्वादिप्रकारकबोधमिव । कारकधियं - करणादिविषयकबोधम् । दिशेत् - दद्यात् । इदमुपलक्षणं पदद्वयार्थैक्यं दिशेदित्यपि द्रष्टव्यम् । त्रिरूपेत्युक्तेः । यद्वा सङ््ख्यान्वय इव दिशेदिति पाठः । सङ््ख्यान्वय इति  - सप्तम्यन्तम् । एकत्वादिबोधकतायामिवार्थैक्यबोधकतायामपि कारकबोधो नानुपपन्न इत्यर्थः ।  दिशेदिति शकि लिङ् । तथा च एकस्या अपि शक्ततावच्छेदकभेदाच्छक्तित्रयं संभवतीति भावः ।।
	उचितेयमिति पूर्वश्लोक उक्तम् । तस्यायमाशयः - अरुणापदस्य गुणविशिष्टवाचित्वादेव न गुणे शुक्लादयः पुंसि इत्यनुशासनविरोधः । अत एव गुणवचनानामाश्रयतो लिङ्गवचनानि  इत्यनुशासनमपि स्वरसम् । अमूर्तस्य क्रयान्वयानभ्युपगमादेव नायोग्यतानिश्चयविरहदशाप्रतीक्षणमपि । समानविभक्त्यैक्यबोधकेनैकहानीद्रव्यमेव क्रयोद्देशेन विधीयत इति न वाक्यभेददोषोऽपि । अत एव दशभिरि  ति न दशद्रव्यानुवादविरोधः । अत एव च विजातीयक्रयसाधनत्वेनार्थिकैकहायन्यन्वयाश्रयणक्लेशोऽपि न । गुणात् क्रयभेदश्चाप्रामाणिकः । दशभिः क्रीणाति इत्यस्य च क्रयांशे विधायकत्वं स्वरसम् । दशभिरिति च तत्तद्वाक्यप्राप्तदशत्वानुवादः क्रयद्रव्यसमुच्चयार्थः । समानविभक्तिः पदद्वयार्थैकत्वबोधिनीति न गुणावरोधन्यायविरोधः । विष्णवे शिपिविष्टाय इत्यादौ अननैवारुणाधिकरणन्यायेन कारकविभक्त्यन्तयोर्मिथोऽन्वयान्न वैरूप्यम् ।
	सङ्ख्यामुष्ट्याधिकरणे च - परिमाणविशिष्टवाचकपदसमभिव्याहृतसङ््ख्या- विशिष्टवाचकपदार्थसङ््ख्याविशिष्टस्य पदार्थैकदेशेऽपि परिमाण एवाभेदान्वयो न परिमिते, व्युत्पत्तिवैचित्र्यात् । अन्यथा द्वे प्रस्थे व्रीहयः  इति व्रीहीणां भूयस्त्वेन बाधापत्तेः । तथा च चतुरो मुष्टीन् इत्यत्र परिमितद्रव्यविशेषणस्यापि मुष्टिपरिमाणस्य चतुष्ट्वं प्रति विशेष्यस्य बाधापेक्षया विशेषणस्य चतुष्ट्वस्यैव बाधो न्याय्य इति पूर्वपक्षे ; सङ्ख्याविशिष्टस्यापि परिमितद्रव्य एवान्वयः । अन्यथा एकदेशान्वयापत्तेः । न च बाधो ; मुष्टिपरिमितत्वावच्छेदेनान्वयात् । स्वतोऽसङ््ख्यातानां तण्डुलानां देशाद्युपाधिनैव सङ््ख्येयतायाः संभवात् । मुष्टिपरिमितत्वस्य चोपाधित्वसंभवात् तदवच्छेदेनैव चतुष्ट्वस्यान्वयोपपत्तेः । महाशूरः इत्यादौ महत्त्वस्य शूरत्वद्वारेव मुष्टिपरिमाणद्वारा वान्वयः । तथा च परिमेयद्रव्यविशेषणत्वं चतुष्ट्वस्योपपन्नम् । अतश्चतुष्ट्वस्य मुष्टिपरिमाणस्य च उभयोरेव द्रव्यविशेषणत्वेऽपि प्रथमश्रुतचतुष्ट्वाबाधनेनानन्तरश्रुतमुष्टिपरिमाणस्यैव बाध इति सङ्ख्यामुष्ट्यधिकरणविरोधोऽपि नास्ति । अत इयमुचिता अन्या त्वनुचितेत्युक्तम् ।।
	किं च क्रयसमुच्चयं वदताम् क्रयणेषु तु विकल्पः स्यादेकार्थत्वात् इति  द्वादशाधिकरणविरोधः । तत्र द्रव्यसमुच्चयस्यैव प्रतीतेः । न च क्रयणानि क्रया इति वक्तुं युक्तम् । तथा सति क्रयेष्वित्येव न्यासापत्तेः ।  करणाधिकरणयोश्च  इति क्रयणशब्दस्य करणल्युडन्तत्वस्वारस्यात् । अत एव इयं गौः सोमक्रयणी इति मन्त्रवर्णानुरूप्यमिति । अत एव तदधिकरणभाष्येऽपि द्रव्यसमुच्चय एवाधिकरणसिद्धान्ततयोक्तः । न च निर्गुणक्रयमात्रविधायकवाक्यान्तराभावेन तत्तद्वाक्यानामेव क्रयविधायकत्वावश्यंभावेन उत्पत्तिशिष्टतत्तद्वाक्यस्थगुणावरोधेन गुणान्तरानिवेशात् गुणात् क्रयभेदावश्यंभावेन एकार्थत्वस्य क्रयेष्वेव पर्यवसानमिति वाच्यम् । तं वै दशभिः क्रीणाति इति वाक्यस्य क्रयोत्पादकत्वोपपत्तेः । न च वैशब्देन विधित्वभङ्गः । विधिस्तु धारणेऽपूर्वत्वात् इत्यधिकरणोक्तन्यायेनार्था- प्राप्तिवशादेव विधित्वसिद्धेः । गवा क्रीणाति इत्यादिष्वपि हि लिङाद्यश्रवणेनार्थाप्राप्तिवशादेव विधित्वस्य वक्तव्यत्वात् । क्रयाणामपि भेदे गौरवाच्च । दशभिरित्यंशस्त्वनुवादः । स च समुच्चयार्थ इत्युक्तमेव ।।
	किं चारुणादिवाक्यानां विभिन्नक्रयविधायकत्वेऽपि अन्योद्देशेन गुणविशिष्टधात्वर्थकरणकभावनाविधानरूपषष्ठप्रकारापत्तिः । मम तु धात्वर्थोद्देशेनान्यकरणकभावनाविधिरूपतृतीयप्रकारः । दशः क्रीणति इत्यन्योद्देशेनभि 
शुद्धधात्वर्थकरणकभावनाविधानाद््द्वितीयप्रकारश्चेति । न च वाक्यान्तरप्राप्त- क्रयानुवादेनारुणादिवाक्येन द्रव्यविधाने निरपेक्षत्वबोधकतृतीयानुपपत्त्या दध्यादीनामिव गवादीनां विकल्पप्रसङ्ग इति वाच्यम् । तत्तद््द्रव्यजन्य (विक्रेत्रानतीनां) मिथो विलक्षणतया द्वारभेदादेव निरपेक्षत्वस्याक्षतेर्विकल्पानापत्तेः । अत एव परमतेऽप्यारुण्यगुणैकहायनीद्रव्ययोर्युगपद्विधानेऽपि द्रव्यपरिच्छेदादिलक्षणद्वारभेदेन द्रव्यगुणयोः परस्परनैरपेक्ष्यादुभयत्र तृतीयोपपत्तिरित्युक्तम् ।
	नन्वेवम् तं वै दशभिः क्रीणाति इति वाक्येन दशद्रव्यविशिष्टक्रयो विधीयते । सङ््ख्यायाः कर्मसामानाधिकरण्यविरहान्न संख्यया कर्मभेदः । दशभिरित्यंशेऽपि विधित्वान्न वैरूप्यमपि । कानि तानि दश द्रव्याणीत्यपेक्षायां गवादिवाक्यैर्द्रव्यविशेषविधिर्भवत्विति चेन्न । अज्ञातज्ञापनाप्रवृत्तप्रवर्तनरूप प्रमेयद्वयवतो विधेरिहाज्ञातज्ञापनमात्रार्थकत्वेन प्रवृत्तिविशेषकरत्वानापत्तेः । यद्यपि दशभिः त्रीणाति इति द्रव्यविशिष्टक्रयोत्पत्ति [वाक्यं,] गवादिवाक्यं च गवादीनां पाक्षिक्यामप्राप्तौ प्रापकम्, अत एव सर्वे द्रव्यविधयो नियमविधय  इत्येतदत्र संगच्छत इति वक्तुं शक्यते ; तथापि द्रव्यविशेषमात्राविधानेन नियमसिद्धेर्न द्रव्यसामान्यविध्यपेक्षा अन्योद्देशेन शुद्धधात्वर्थकरणकभावनाविधानाद््द्वितीय- विधिप्रकारसंभवेऽन्योद्देशेन गुणविशिष्टधात्वर्थ करणकभावनाविधानरूप- षष्ठविधिप्रकाराश्रयणं च न न्याय्यम् । अतो दशभिरिति सङ्ख्याद्वारा द्रव्यसमुच्चयानुवादः । क्रीणातिपदेन चान्योद्देशेन शुद्धधात्वर्थकरणकभावनाविधिरूपद्वितीयप्रकार इति युक्तम् ।।
	इदं तु चिन्तनीयम् । दशभिः क्रीणाति इत्यस्य विधायकत्वाश्रयणे, आधाने सर्वशेषत्वात् इति द्वैतीयीकाधिकरणसिद्धान्तविरोधः । तत्र ह्याधानस्य य एवं विद्वानग्निमाधत्ते इत्यनेनाग्न्युद्देशेनाधानविधायिना प्राप्तत्वात्, वसन्ते ब्राह्मणोऽग्नीनादधीत इत्यादीनि वाक्यानि ब्राह्मणकर्तृत्वे निमित्ते वसन्तादिकालस्याधानाङ्गत्वेन विधायकानीति पूर्वपक्षे य एवं विद्वान् इति वाक्यस्य वर्तमानोपदेशरूपत्वेन विधायकत्वानुपपत्तेः, प्रत्यक्षविधियुक्तवसन्तादिवाक्यानामेव विधायकत्वेन ब्राह्मणकर्तृत्वादेर्निमित्तत्वाभावाद्गुणविशिष्टाधानस्य ब्राह्मणादीनां विधानमिति सिद्धान्तितम् ।  उक्तरीत्या यच्छब्दाद्युपबन्धवतो विधायकत्वे तद्विरोधः ।।
	किं चैवं द्रव्यं चोत्पत्तिसंयोगात् इति पूर्वाधिकरणसिद्धान्तविरोधः । तत्र हि  स्फ्यश्च कपालानि च इत्यनुक्रम्य एतानि वै दश यज्ञायुधानि इति वाक्यस्य  यज्ञायुधशब्दस्य 
यज्ञसाधनवाचितया स्फ्यादीनां यज्ञसाधनत्वावगमकत्वात्तस्य च साक्षादसंभवादविशेषेण सर्वाङ्गावतारात् योग्यसर्वक्रियासाधनत्वं स्फ्यादीनां स्फचेनोद्धन्ति इत्यादीनि अवयुत्यानुवाद इति पूर्वपक्षे ; बहूनामुद्धननादिवाक्यानाम् आनर्थक्यापत्तेर्नित्यप्राप्त्यभावेन नित्यवच्छ्रवणविरोधापत्तेः एतानि इति वाक्ये वैशब्दोपबन्धाच्च उद्धननादिवाक्यं विधायकम् ; यज्ञायुधानि इति वाक्यं त्वनुवादकमिति सिद्धान्तितम् । तद्वदत्र वैशब्दयुक्तस्य विधायकत्वाद्बह्वीनां क्रीणातीनां वैयर्थ्यापत्तेश्च दशभिरिति वाक्यं न विधायकमिति ।।
	अत्रोच्यते - दशभिः त्रीणाति  इति वाक्यं सोमोद्देशेन क्रयविधायकम् । दशभिः इति तु वाक्यान्तर (वा) प्राप्तदशद्रव्यानुवादः । न च पूर्वोक्ताधिकरणद्वयविरोधः । भूयो वैषम्यात् । तथा हि आधानाधिकरणे, य एवं विद्वान् इति वाक्यं तावत् अथ संभारान् संहरन्ति इति संभारविधिशेषं न विधायकं भवितुमर्हति । नैवं दशभिरित्यादिवाक्यं विध्यन्तरशेषतया श्रुतमितीदमेकं वैषम्यम् । वसन्तादिवाक्ये विधिश्रवणम् । नैवं गवादिवाक्ये विधिश्रवणमितीदमपरम् । प्रमाणान्तरप्राप्ताधानानुवादेन ब्राह्मणादिकर्तृकत्वे निमित्ते वसन्तादिकालविधाने कालस्यानुपादेयत्वात्प्राप्तेऽपि कर्मण्युपादेयत्वं काले तु विधेयत्वमिति वैयधिकरण्यापत्तिः वसन्तादिवाक्ये । गवादिवाक्ये तु नैव विधेयत्वोपादेयत्वयोर्वैयधिकरण्यं, गवादेरुपादेयत्वादित्यन्यदपि वैषम्यम् । वसन्तादिवाक्ये सर्वकर्तृकत्ववत् सर्वकालस्याप्याधाने प्राप्तिसंभवेन ब्राह्मणकर्तृकत्वे कालविधिः काले निमित्ते कर्तृविधिरित्यत्र विनिगमनाविरहादुभय- विशिष्टाधानविधिरावश्यकः । गवादिवाक्ये तु नैवं विनिगमनाविरह इति इतरदपि वैषम्यम् । एवं एतानि वै दश यज्ञा यज्ञायुधानि इति वाक्यं यज्ञायुधानि संभरन्ति इत्येतद्विधिशेषं न विधिर्भवति । आख्यातं च नास्मिन् वाक्येऽस्ति । वैशब्दश्चात्र श्रूयते । स्फ्यादिवाक्यस्यानुवादकत्वे बहूनां वाक्यानां वैयर्थ्यमुद्धननादेर्नित्यप्राप्त्यभावान्नित्यवच्छ्रवणविरोध इति उद्धननादिवाक्यानां विधायकत्वम् । प्रकृते तु दशभिरिति वाक्ये क्रीणातीत्याख्यातं श्रूयते । अस्य च विधायकत्वाभावे वाक्यवैयर्थ्यम् । विधायकत्वेऽप्यस्य न गवादिवाक्यानां विधायकत्वहानिः । क्रीणातीनां बहूनामनुवादकत्वं तु, दशभिः क्रीणाति  इति वाक्यस्यानुवादकत्वाश्रयणाद्वरम् । पदाद्वाक्यस्य प्रधानत्वात् । अत एवागत्या वसन्तादिवाक्ये षष्ठविधिप्रकाराश्रयणम् । प्रकृते तु गतिसत्त्वान्न तद्युक्तमिति ।।
	अत्र च  तं वै दशभिः क्रीणाति इति वाक्यविहितक्रयानुवादेन 
गवादिवाक्यविहितद्रव्याणां कथं तस्मिन्नेव वाक्ये दशभिरिति अनुवाद इति तु न शङ्कनीयम् । वायव्यं श्वेतमालभेत इति वाक्यविहितवायव्ययागानुवादेनालम्भस्य चोदकप्राप्तस्य वायव्यवाक्य एवानुवाद इति  सिद्धान्तात् । अत एव द्वैतीयीकाधानाधिकरणपूर्वपक्षे तान्त्रिकैरुक्तम् । संभारेष्वग्निमादधाति इत्याधानप्रापको विधिः । अत्र हि न संभाराविधेयाः, प्रमाणान्तरप्राप्तत्वात् । नापि तदधिकरणकत्वम्। तस्मिन्नाधीयतामिति मन्त्रवर्णादेव प्राप्तत्वात् । अत आधानमात्रविधिरयमिति । एवं च संभारेष्वग्निमादधाति इति वाक्योत्पन्नाधानानुवादेन संभारवाक्यमन्त्रवर्णाभ्यां प्रापितयोः संभारतदधिकरणकत्वयोस्तस्मिन्नेव वाक्ये संभारेष्वित्यनुवादाभ्युपगमात् । इयांस्तु विशेषः परमते गवादिवाक्यानां तत्तद्गुणविशिष्टविभिन्नक्रयविधायकत्वाभ्युपगमात् गवादिशब्दानां मत्वर्थे लक्षणावश्यंभावेन तदुत्तरतृतीयया क्रयगतकरणत्वस्यैव बोध्यत्वापत्तिः ; मत्वर्थलक्षणायामपि क्रियाकारकसंबन्धापरित्यागोपपादनक्लेशश्च । अस्मन्मते तु, तं वै दशभिः इत्यादिवाक्यप्राप्तक्रयानुवादेन गुणविधानाभ्युपगमान्न दोषद्वयमिति ।।
	ननु एवमेकहायन्या क्रीणाति, तयारुणया भवितव्यमित्याश्रयणे वाक्यभेदापत्तिरिति सिद्धान्त्यभिप्रायोन्नयनपूर्वकं तद््दूषितवता पूर्वपक्षिणा कथमारुण्यस्य प्राकरणिकसर्वद्रव्यनिवेशः स्वीक्रियते । पक्षद्वयेऽपि वाक्यभेदस्य तुल्यत्वादिति चेन्न । क्रये एकहायन्याः तस्यां चारुण्यस्य विधानमिति सिद्धान्तिनो विध्यावृत्तिलक्षणवाक्यभेदः । मम तु वाक्यभङ्गलक्षणवाक्यभेदः । वाक्यभङ्गाच्च प्रधानभूतविध्यावृत्तिः प्रधानदोष इति पूर्वपक्ष्याशयात् । अरुणया पिङ्गाक्ष्या इति च समानविभक्त्या श्रौत एवारुण्यैकहायन्योः संबन्धः । क्रयान्वयस्तु एकहायनीद्रव्यस्य वाक्यावसेय इति न विध्यावृत्तिलक्षणवाक्यभेद इति सिद्धान्तिनो वास्तवाशयेन वाक्यभङ्गलक्षणवाक्यभेदपूर्वपक्षोपर्युक्तविधया सिद्धान्तकरणोपपत्तेः ।।
	नन्वेवमप्यरुणयेति तृतीयाया विशेषणविभक्तित्वेन साधुत्वमात्रार्थत्वापत्तिर- भेदस्य संसर्गत्वादिति चेन्न । समानविभक्तेरभेदार्थकत्वोपगमात् । अन्यथा अनुमिति- प्रतिबन्धकतायां कल्पनागौरवापत्तेः । न च तथापि विशेष्यविभक्त्यैव करणत्वस्य बोधितत्वाद्विशेषणविभक्तेः कारकबोधकत्वविरह इति वाच्यम् । संबन्धेनान्यतरवैयर्थ्यम् इति न्यायेन उभाभ्यामप्येकस्यैव करणत्वस्य बोधनात् । नीलेन जलमाहरति  इत्यादौ नीलादिपदोत्तरविभक्तेः करणताबोधकत्वमावश्यकम् । घटेन जलमाहरति इत्यादौ च 
घटादिपदोत्तरविभक्तेस्तदावश्यकम् । नीलेन घटेन जलमाहरति इत्यादौ उभाभ्यामेव विभक्तिभ्यामेकं करणत्वं बोध्यते । प्रत्येकमवधृतसामर्थ्ययोरन्यतरस्याकरणत्वे मानाभावात् । न च तथाप्यनन्याभिहितकरणतानभिधायकत्वाद्विभक्तेः किंचिदस्वारस्यमिति वाच्यम्। अनन्यकरणकक्रियाकरणताभिधायित्व एव स्वारस्यधुराविश्रान्तेस्तदभावेन त्वन्मतेऽप्यस्वारस्यावर्जनीयत्वात् । लिङ्गबाधनं त्वधिकं त्वन्मते । अरुणापदस्य गुममात्रपरत्वे स्त्रीलिङ्गानुपपत्तेः । लिङ्गस्य विभक्त्यपेक्षया प्राथम्येन जघन्यविभक्त्यनुसारेण प्रथमस्थलिङ्गस्वारस्यबाधनानुपपत्तेः । अत एव न प्रथमयज्ञे प्रवृञ्ज्यात् इत्यत्र प्रथमश्रुतप्रथमशब्दस्वारस्यानुरोधेनानन्तरयज्ञपदस्य प्रयोगपरत्वं निर्णीतम् ।।
	यत्त्वत्र कैश्चिदुक्तं लिङ्गस्य प्रातिपदिकाद्यर्थत्वे प्राबल्यहेतोः प्रथमप्रतीतत्वस्याभावात् स्त्रीलिङ्गासाधारणेन अरुणयेति विभक्तिविकारेण टाप्प्रत्ययमुन्नीय स्वयंवाचकेन प्रातिपदिकाद्यर्थद्योतकेन वा लिङ्गस्य प्रत्येतव्यत्वादिति, तन्न । अरुणयेत्यत्र विभक्तेर्विकाराभावात्, प्रकृतेरेव हि विकारः । किं च रूपमालादिना काव्यपाठेन च व्युत्पत्तिदशायामेव मधुरया मधुबोधितमाध्वी  इत्यादौ आकरान्तस्त्रीलिङ्गस्तृतीयैकवचनान्त इत्येवंरीत्या व्युत्पत्तेः । अन्यत्रापि प्रतिसन्धानाच्च लिङ्गस्यैव प्रथमप्रतीतेर्विभक्तिप्राथम्यासिद्धेः । अनुशासनविदां तु ङ्याप्प्रातिपदिकात् इत्यनुशासनेन स्वार्थद्रव्यलिङ्गसङ्ख्याकारकाणां क्रमिकत्वेन बोध्यक्रमेण बोधकक्रम इति शैषिकक्रमन्यायेन वा लिङ्गप्राथम्यावगमेनान्यत्रापि प्रथमावगतक्रमानुपर्देनैव प्रतिसन्धानाच्च विभक्तिप्राथम्यासिद्धेः । किं च स्वरूपेण विभक्तिविकारज्ञानं न टाबुन्नायकम् । विभक्तिविकारत्वेन तद््ज्ञानं त्वनुशासनाननुध्यायिनां दुर्लभम् । तदनुध्यायिनां  तु पूर्वोक्तदिशा लिङ्गावगतिप्राथम्यमेवेति प्रथमयज्ञन्यायप्रवृत्तौ न किंचिद्बाधकम् ।।
	किं चैवमरुणादिशब्दानां द्रव्यलाक्षणिकत्वे, गुणवचनेभ्यो मतुपो लुगिष्टः इत्यनुशासनानर्थक्यम् । निरूढलाक्षणिकत्वे च शक्यार्थमात्रविवक्षया प्रयोगानापत्तिः । नन्वेवं यत्रारुणा पिङ्गाक्षी मेषी लब्धा केवलमेकहायनी गौश्च लब्धा, तत्र, परमते क्रयं प्रत्यारुण्यस्यापि द्रव्यवत् करणत्वात् प्रथमश्रुतारुण्यानुरोधेन द्रव्यस्य त्यागः । भवन्मते तु आरुण्यस्य द्रव्यशेषत्वात् द्रव्यगुणविरोधे च द्रव्यस्य त्यागायोगात् द्रव्यानुरोधेन गुणस्यैव त्याग इत्यनुष्ठानभेदापत्तिः । न च तद्युक्तं - देवता विग्रहाद्यभ्युपगमेऽपि द्रव्यदेवतासाम्ये द्रव्यसाम्यस्यातिदेशहेतुत्वं द्रव्यस्य सन्निकृष्टत्वात् । न तु देवतासाम्यस्य । स्वरूपतो 
विप्रकृष्टत्वादित्यनुष्ठानैक्यपरित्राणादिति चेन्न । अरुणयैकहायन्येत्यत्र क्रयद्रव्यं प्रत्यरुणिमगुणो गोत्वजातिश्चेत्युभयमप्यङ्गम् । तत्रोभयोरेव द्रव्याङ्गत्वाविशेषेऽपि प्राथम्यादेवारुण्यानुरोधेनानन्तरश्रुतजातिबाध इत्यनुष्ठानभेदाभावात् । अत्र उचितेयमनुचितान्या इत्युक्तम् । उन्नीतं गुरुणा इति पूर्वोक्तपरामर्शसौकर्याय उचितेयमनुचिता सेति वक्तव्यम् तथाप्यन्येत्युक्तिः प्रकारान्तरेण परोक्तमरुणाधिकरणव्याख्यानमप्यनुचितमिति व्यञ्जनाय । तथा हि - केचिदमूर्तस्य  क्रयान्वयानुपपत्त्यारुणापदस्य लक्षणया द्रव्यपरत्वावश्यंभावे पिङ्गाक्षित्वविशिष्टेवारुण्यविशिष्टाप्येकहायनी युगपदेव क्रयार्थतया विधीयत इति पूर्वपक्षं परमतवदेव गुणमात्रपरत्वेन सिद्धान्तं च आहुः ।।
	अरुणापदस्य ऐकरूप्याभ्युपगमेनैव पूर्वपक्षसिद्धान्तयोः प्रवर्तनौचित्यादिदमपि अनुचितमिति बोधयितुमन्येत्युक्तम् इति ।।  45 ।।

	अव. -  वैषम्यनैर्घृण्ये न सापेक्षत्वात् कर्ता शास्त्रार्थवत्त्वात्  परात्तु तच्छ्रुतेः कृतप्रयत्नापेक्षस्तु इत्याद्यधिकरणार्थमाह - [आदावित्यादि]
मू.	आदावीश्वरदत्तयैव पुरुषस्स्वातन्त्र्यशक्त्या स्वयं
	तत्तद््ज्ञानचिकीर्षणप्रयतनान्युत्पादयन् वर्तते ।
	तत्रोपेक्ष्य ततोऽनुमत्य विदधत्तन्निग्रहानुग्रहौ
	तत्तत्कर्मफलं प्रयच्छति ततः सर्वस्य पुंसो हरिः ।। 46 ।।
	ब्रह्मकारणवादे परोक्तदूषणोद्धारोऽयम् । अस्यार्थः - आदौ सृष्टौ । पुरुषः  जीवः । जात्येकत्वम् । सर्वस्य पुंस इति वक्ष्यमाणत्वात् । ईश्वरदत्तया सर्वशेषिणा, सर्वनियन्त्रा, भगवता स्वकरुणयैवोत्पादितया । अनेन सृष्टियौगपद्यमनुग्रहनिबन्धनमिति सूचितम् । दत्तयेत्यनेनोक्तार्थलाभः । स्वातन्त्र्यशक्त्या इच्छायां सत्यामनिवार्यत्वं स्वातन्त्र्यं, सैव शक्तिः - कार्योपयुक्तकारणगतधर्मः, तया । यद्यपि शक्तिः अद्रव्यप्रभेदः ; तथापि कार्योपयोग्यपृथक््सिद्धविशेषणमिह शक्तिरित्युपचर्यते । तत्तद््ज्ञानचिकीर्षणप्रयतनानि - तत्तत्पदार्थविषयकज्ञानचिकीर्षाप्रयत्नानि । कर्तुमिच्छा - चिकीर्षा । प्रवृत्त्युद्योगः प्रयत्नः । उत्पादयन् - जनयन्, वर्तते । आभ्यां प्रथमप्रवृत्तिः द्वितीयादिप्रवृत्तयश्च विवक्षिताः । तत्र - प्रथमप्रवृत्तौ उपेक्ष्य - अनिवारणमनुत्पादनं च कृत्वा । ततः - द्वितीयादिप्रवृत्तिषु । अनुमत्य - सहकारिभावं प्राप्य । तन्निग्रहानुग्रहौ - आद्यप्रवृत्तौ स्वतन्त्रस्य पुरुषस्य निग्रहं 
दुष्कर्मजन्यनरकादिप्रदानसंकल्पं, अनुग्रहं सत्कर्मजन्यस्वर्गादिप्रदानसंकल्पं च । विदधत् - कुर्वन् । तत्तत्कर्मफलं - संकल्पानुसारेण स्वर्गनरकादिरूपपुण्यापुण्यफलम् । सर्वस्य पुंसः - सर्वपुरुषाणाम् । प्रयच्छति - ददाति । क इत्यत्राह - हरिः -
		ब्रह्माणं शितिकण्ठं च यमं वरुणमेव च ।
		प्रसह्य हरते यस्मात्तस्माद्धरिरितीर्यते ।।
		इत्युक्तसर्वप्रशासिता भगवानित्यर्थः 
		ईश्वरदत्तया स्वातन्त्र्यशक्त्येत्यनेन,
		वैयर्थ्ये यावता न स्याद्विधानप्रतिषेधयोः ।
		नियन्तृत्वश्रुतेस्तावान् संकोचो न त्वतः परम् ।।
		बाह्यान्तःकरणव्याप्तितच्छक्त्याधानधारणैः । 		
		साधारणोपकारैः स्यादिच्छादेः कारणं परः ।।
		भोगाद्दष्टोपनीतार्थस्वाभाव्याद्वासनान्वितात् ।
		इच्छादेर्मनसोत्पत्तौ युक्तोदासीनता विभोः ।।
		अभिसन्ध्यन्तरप्राप्तवस्तुन्यन्यत्र केनचित् ।
		उपयुक्तव्युदास्ते हि तस्य प्रापयिता पुमान् ।।
		सामर्थ्ये सत्यवार्यत्वात् स्वतन्त्रो जीव उच्यते ।
		स ह्योदने विषज्ञानात् स्वेच्छामपि नियच्छति ।। 
		सन्निधापकवैधुर्येऽप्यर्थे बुद्धिं सतां नयन् ।
		प्रयोजकोऽनुमन्ता च भवतीशस्तदा तदा ।।
		पूर्वप्रवृत्तेश्च फलमनुमत्यादिकं भवेत् ।
		दयादीनां गुणानां च सुलभं विषयान्तरम् ।।
		अमात्यस्य स्वतन्त्रत्वे राज्ञस्तन्नापहीयते ।
		एवमेव परस्यापि जीवस्वातन्त्र्यदायिनः ।।
		न स्वातन्त्र्यं पराधीनस्वरूपात् प्रच्युतं भवेत् ।
		स्वातन्त्र्यदायिना पुंसा तत्प्रवृत्त्यनिवारणात् ।।
इति व्यासपादाभिहितसंग्रहार्थः सूचितः । अतो जीवानां स्वातन्त्र्यं विधिनिषेधशास्त्रसाफल्यं, परमात्मनः सर्वकारणत्वं निरङ्कुशस्वातन्त्र्यवत्त्वं च सर्वमुपपन्नम् ।। 46 ।।

	अव. -	तर्हि अनिवर्तनादिकं दोषः स्यादित्यत्राह  - [दुष्कर्मस्वित्यादि]
मू.	दुष्कर्मस्वनिवर्तनानुमनने पुंसः करोत्यच्युतः
	स्वातन्त्र्येण निरङ्कुशेन स गुणः श्रुत्या न दोषो हरेः । 
	दृष्टश्चारिषु निग्रहो गुणतया लोके न दोषात्मना
	न स्यादाश्रयसिद्धिरौपनिषदं नो चेत् प्रमाणं वचः ।। 47 ।।
	व्या. - [अच्युतः] प्रमाणतर्काभासावलम्बनैर्बाह्यकुद्दष्टिभिरप्रच्यावनीय- कारणत्वनियन्तृत्वादिमहिमा भगवान् । निरङ््कुशेन - अप्रतिहतेन पारतन्त्र्यासमा- नाधिकरणेन । स्वातन्त्र्येण - इच्छायां सत्यामनिवार्यत्वेन हेतुना । पुंसः - पूर्वोक्तरीत्या करणकळेबरवितरणादिरूपैः साधरणोपकारैरुपकृतस्य वासनावशाद्दुरितेषु प्रवर्तमानस्य पुरुषस्य । दुष्कर्मसु - पापेषु । अपादानस्याधिकरणत्वविवक्षया सप्तमी । अनिवर्तनानुमनने - आद्यप्रवृत्तावनिवारणं द्वितीयादिप्रवृत्तिष्वनुमतिं च । अत्र कर्मत्वाश्रयस्याधिकरणत्वविवक्षया सप्तमी, दुष्कर्मस्विति । करोति - तद्वान् भवति । सः - स्वातन्त्र्यम् । श्रुत्या - नित्यनिर्दोषापौरुषेयवेदेन । हरेः - हेयप्रतिभटस्य सर्वनियन्तुर्भगवतः । गुणः - उत्कर्षापादकधर्मः । गुणापेक्षया स इति पुंस्त्वम् । सः - स्वातन्त्र्यम् । दोषो न - अपकर्षापादकधर्मो न । श्रुत्येत्यनुषज्यते । धर्मिग्राहकश्रुत्यैव स्वातन्त्र्यस्य गुणत्वं दोषत्वविरहश्च सिद्धमित्यर्थः । श्रुतेस्तर्कानुग्रहमाह - दृष्टश्चेति । चः किं चेत्यर्थकः । लोके अरिषु - स्वशासनातिवृत्तिविषये । निग्रहः - अपराधानुगुणदुःखप्रयोजकता । गुणतया द्दष्टः । राज्ञामिति शेषः । दोषात्मना - दोषत्वेन आत्मस्वभावो न द्दष्टः । राज्ञां स्वानभिमतेषु उत्तरोत्तरमपराधानुज्ञानमपि हि निग्रहरूपं द्दष्टम् । एवं पापेष्वनुमननमपि प्राक्तनदुरितजन्यनिग्रहफलरूपमिति यथा कर्मफलदायित्वं स्वातन्त्र्यं गुण एव न तु दोष इति भावः । एवं स्वातन्त्र्यस्य गुणत्वे श्रुतिरनुकूलतर्कश्च उक्तौ । अत्रायं विकल्पोऽभिप्रेतः - किमीश्वरानभ्युपगमेन स्वातन्त्र्यं दोष इत्युच्यते ? उत तदभ्युपगमेनेति । तत्राद्यं दूषयति - आश्रयसिद्धिर्न स्यादिति । ईश्वरा(न)भ्युपगमेन स्वातन्त्र्यं दोष इत्युच्यते - इत्याश्रयभावादनभ्युपगमकल्पो न कल्पत इत्यर्थः । द्वितीयं प्रतिक्षिपति - औपनिषदमिति । औपनिषदं - उपनिषद्भवम् । वचः वाक्यम् । प्रमाणं नो चेत् ---त्वया अनभ्युपगतप्रामाण्यकं चेत् । आश्रयसिद्धिर्न स्यात् स्वातन्त्र्यरूपधर्मस्याश्रयो न सिध्येत् ।
	अव्यवधानेन ब्रह्मप्रतिपादकवेदभागविशेष उपनिषत् । उप निषीदतीत्युपनिषत् । गहने हीयमुपनिषण्णेत्युक्तम् । गहने ब्रह्मण्युपनिषण्णेति तद्व्याख्यानम् । उपनिषत्पदाद्भवाधिकारीयोऽण्प्रत्ययः । भवत्वं च घटकत्वम् । अत्र स्वातन्त्र्येण निरङ्कुशेन स गुणः श्रुत्या इति न स्यादाश्रयसिद्धिरौपनिषदं नो चेत् प्रमाणं वचः इति च वदतोऽयमभिप्रायः । अनुमानेन स्वातन्त्र्यस्य दोषत्वं वदता त्वया किं श्रुतिः  प्रमाणम् इत्यभ्युपगम्यते, न वा । आद्ये धर्मिग्राहकप्रमाणभूतश्रुत्यैव भगवत्स्वातन्त्र्यस्य गुणत्वं सिद्धमिति तस्य दोषत्वानुमानं कालात्ययापदिष्टं स्यात् । द्वितीये श्रुत्यैकसमधिगम्यस्येश्वरस्यासिद्ध्या स्वातन्त्र्यं कस्य दोष इत्युच्यत इति हेतोराश्रयासिद्धिः स्यादिति । इदं च विस्तरेण व्यासपादैरनुगृहीतम् । तथा च धर्मिग्राहकप्रमाणसिद्धगुणभावस्वातन्त्र्यप्रयुक्तत्वात् जन्मान्तरदुष्कृतफलप्रदानरूपत्वाच्च भगवतो जीवस्य दुष्कर्मस्वनिवर्तनमनुमतिश्च गुणो न तु दोष इति भावः (इत्यादि) ।। 47 ।।
अव. - दयादिगुणानां विषयमाह - [दुष्कर्मेत्यादि]
मू.	दुष्कर्मव्यवसायतस्तु विरतो यस्तस्य पुंसः पुरा
	भूयोजन्मसमर्जितान्यगणितान्यागांस्यनादृत्य यत् ।
	तस्यानन्तसुखाप्तये च यतते लक्ष्मीसहायस्वयं
	तत्कारुण्यपुरस्सरो गुणगणस्तस्यायमुज्जृम्भते ।। 48 ।।
	व्या. - 	यः - पुरुषः । दुष्कर्मव्यवसायतः विरतः - त्रिविधापचारकर्तव्यतानिश्चयान्निवृत्तो भवति । तुशब्दैकवचनाभ्याम् अस्य दुर्लभत्वं श्रैष्ठ्यं चोच्यते । लक्ष्मीसहायः - देव्या कारुण्यरूपया रक्षकः इत्युक्तरीत्या कारुण्यादिगुणोद्भाविकया लक्ष्म्या युक्तः । अङ्गीकर्तृत्वमनुमन्तृत्वं च पत्न्याः । तान्त्रिकैरुक्तम् । लक्ष्मीतन्त्रेऽपि -
	एकाहं पराम् शक्तिस्तस्य देवी (सनासनी) [सनातनी]
	करो (ति) [मि] निखिलं कृत्यं सर्वभावानुगामिनी ।।
इति सर्वकृत्येषु भगवदनुविधानं स्वयमेवोक्तम् । मूलप्रकृतिभगवद््बुद्धिशक्त्याभिमानित्वादिना चास्याः कारणत्वादिव्यपदेश इति तत्रतत्रोक्तम् । एवंभूतो भगवान्, तस्य - अतिमात्रं प्रातिकूल्यव्यवसायनिवृत्तस्य, [पुंसः] पुरा - प्राचीनैर्भूयोभिः बहुतरैः जन्मभिः । समार्जितानि वाचिकादित्रैरूप्येण धनवदिच्छापूर्वकं संगृहीतानि । अगणितानि - सर्वज्ञेन 
भगवतापि इयत्तया दुर्ज्ञेयानि । आगांसि - अपराधान् । अनाद्दत्य - दण्डाप्रयोजकतया संकल्प्य । तस्य - पुरुषस्य । अनन्तसुखाप्तये - अपरिच्छिन्नब्रह्मानुभवतत्पूर्वकतत्परिचर्याजन्य- निरतिशयानन्दप्राप्तये । प्राप्तिं कर्तुम् । स्वयं च यतते - स्वयमेव प्रवर्तते । स्वयमिति लक्ष्म्या, एव [च] कारेण सुकृतस्य च व्यावृत्तिः । अनेन प्रयोजयितृत्वस्य विषयो दर्शितः । इति यत् [तत्] तस्मात् - लक्ष्मीपतेः कारुण्यपुरस्सरः कारुण्यप्रभृतिकः । अनेनाश्रयणीयतापादकेषु गुणेषु दयायाः प्राधान्यमुक्तम् । अत्र हि दया (भिः) स्वार्थनिरपेक्षापरदुःखासहिष्णुता इति भाषितम् । अत्र च परदुःखानां (असत्यता) [असह्यता] लब्धा । सा च प्रतिकूलतया वेदनीयत्वरूपैवेति परदुःखदुःखित्वरूपा दयेत्युक्तं भवति । एतच्चात्र कारुण्यशब्दोपादानेन सूचितम् । ऋषेः  पुण्यात्मनस्तस्य कारुण्यं समपद्यत शोकःश्लोकत्वमागतः इति ह्युक्तम् । अयं प्रमाणसिद्धः ; स्वविषयतया स्वानुभवसिद्धिर्वा ग्रन्थकृतोऽभिप्रेता । गुणगणः - मोक्षप्रदत्वौपयिकवात्सल्यादिगुणप्रकरः । उज्जृम्भते - असंकुचितविषयलाभेन प्रकाशते । अनेन दयादीनां विषय उक्तः । तदिदं भाषितं भगवता स्वशासनातिवृत्ति [निवृत्ति] व्यवसायमात्रेणानाद्यनन्तकल्पोपचितदुर्विषहानन्तापराधानङ्गीकारेण निरतिशयसुखसंवृद्धये स्वयमेव प्रयतते इति ।। 48 ।।
अथ मायावादिनिरासप्रकरणम् ।
	अव. -	एवं ब्रह्मकारणवादे परोक्तदूषणानि परिहृतानि । अथ परमतं दूषयितुमुपक्रमते -
मू.	आदौ भेदश्रुतीनामनृतविषयता लक्षणा चैक्यवाचां
	दूरेणैव प्रहाणं तदुभयघटनातत्पराणां च वाचाम् ।
	प्रत्यक्षादिप्रमाणस्वरसगतिहतिस्तर्कबाधश्च भूया-
	न्मायावादे तदेतत् सकलमितरथा लक्ष्मणाचार्यपक्षे ।। 49 ।।
	व्या. - एकस्य मायावादस्य दूषणेन बौद्धानां साङ्ख्यस्य यादवभास्करयोश्च पक्षाः प्रतिक्षिप्ता भवन्तीति स एवात्र प्रतिक्षिप्यते । वैशेषिकश्च संस्थानजातिनिरूपणप्रसङ्गेन पूर्वमेव निरस्तः । शैवपक्षस्तु कस्त्वं तत्त्वविदस्मि इत्यादिना विस्तरेण दूषयिष्यते । अतः परपक्षप्रतिक्षेपवादार्थः सर्वोऽप्युक्तो भवति ।।
	तथा हि - लक्षणा चैक्यवाचाम् इत्युक्तम् । तत्र शंकरपक्षे लक्षणा नास्ति । विशेष्यैक्यपरत्वाभ्युपगमात् । किं तु विशिष्टाभिधानस्वरसस्य शब्दस्य 
विशेषणाविषयकबोधजनकत्वमात्रम् । एवं चात्र लक्षणाशब्दस्यास्वरस्यपरत्वं वक्तव्यम् । लक्षणाशब्दमुख्यार्थस्यापि संभवे सोऽपि ग्राह्य एवेति, लक्षणा चैक्यवाचामित्येतद्यादवभास्करसंग्राहकम् । तत्र यादवमते सन्मात्रब्रह्मपरिणामजीवेश्वरवाचिपदयोर्घटशरावपदयोरिव सामानाधिकरण्य- मनुपपन्नमित्यन्यतरस्य उपादानसन्मात्रब्रह्मलक्षकत्वमाश्रयणीयम् । भास्करपक्षेऽपि औपाधिकभेदाभेदाभ्युपगमात् जीवेश्वरवाचिपदयोर्घटाकाशपटाकाशपदयोरिव तदनुपपन्नमिति अन्यतरस्यानुपहितलक्षकत्वमावश्यकम् । (शंकरपक्षे च विशेषणांशप्रहाणादस्वारस्यम् । ) अतो लक्षणा चैक्यवाचामित्यत्र यादवभास्करयोः संग्रहः ।
	(प्रत्यक्षात् न्यादिना) [प्रत्यक्षादि इत्यादिना] बोद्धानां दूषणं स्पष्टम् । पदार्थानां स्थित्युत्पत्त्योः सर्वलोकप्रत्यक्षसिद्धयोस्तैरपलापात् । दोषादीनां मिथ्यात्वेऽपि भ्रमाङ्गीकारश्च प्रत्यक्षविरुद्धः । चिन्मात्रस्य सत्यत्वम् अन्यस्यासत्यत्वं च शंकरयोगाचारयोरविशिष्टम् । साङ्ख्यशंकरयोश्च निर्विकारस्वप्रकाशैकरसचिन्मात्रस्य स्वव्यतिरिक्तसाक्षित्वमविशिष्टम् । अत एव विप्रतिषेधाच्चासमञ्जसम् इति सूत्रे भगवता भाष्यकृता शंकरपक्षे साङ्ख्यपक्षदूषणमतिदिष्टम् । तेषामप्युक्तरीत्याविद्या- साक्षित्वाध्यासाद्यसंभवादसामञ्जस्यमेवेत्यतः शंकरपक्षदूषणेन सर्वं दूषितं भवतीति स एवात्र स्पष्टं दूष्यते । तदुक्तम् सांख्यसौगतचार्वाकसंकराच्छाङ्करोदयः । दूषणान्यपि तान्यत्र भूयस्तदधिकानि च ।। इति ।।
	आदाविति - मायावादे  ब्रह्मभ्रमहेतुभूतानिर्वचनीयानुपपन्नैकवेषाविद्याङ्गी- कारपक्षे शंकरमत इत्यर्थः । आदौ - प्रथमम् । वक्ष्यमाणदोषापेक्षया प्राधान्यं सूचितम् । भेदस्य श्रुतय इति विग्रहः । तत्प्रतिपादकत्वं, तद्व्याप्यद्वित्वादिप्रतिपादकत्वं च षष्ठ्यर्थः । तासां, अनृतविषयता - मिथ्याभिधेयकता । शरदः कृतार्थता इतिवत् पुंवद्भावः । इदं रजतमित्यादिवाक्यवत् असदर्थकत्वं प्रधानदोष इति भावः । तत्त्वावेदकत्वलक्षणं प्रामाण्यं हीयेतेति हृदयम् । अत्र भेदश्रुतिशब्देन नानाविधद्रव्यदेवतादेशकालेतिकर्तव्यताफलाधिकारिप्रायश्चित्ता- द्युपस्कृतोच्चावचयागदानहोमाद्यात्मककर्मविधिपरः कृत्स्नोऽपि पूर्वभागः, उत्तरभागेऽपि - चेतनाचेतनतत्सृष्ट्यादितत्फलसुखदुःखतद्धेतुशब्दस्पर्शादितदुभयनियन्तृ - ईश्वरगुण- विग्रहतत्प्राप्त्युपायविद्याविशेषतत्फलगतिविशेषादितत्पूर्वकपरिपूर्णब्रह्मानुभवतत्पूर्वकतत्-परिचर्यातदुपपादकदिव्यमहिषीपरिच्छदादिपरसहस्रभेदप्रतिपादकसन्दर्भाश्च विवक्षिताः । एेक्यवाचाम् 
- अभेदप्रतिपादकसामानाधिकरण्यनिर्देशयुक्ततत्त्वमस्यादिवाक्यानाम् । लक्षणा - विशेषणांशत्यागः । चकारः पदान्तरवैयर्थ्यसमुच्चयपरः । शक्तिग्रहानुसारेण प्रवृत्तिनिमित्तधर्मप्रकारकोपस्थितिः प्रथमभाविनी । अनन्तरं तदुक्तजातिगुणाद्यन्योन्यैक्यापत्त्यादिकुतर्कजनितक्षोभेण, विशेषणांशत्यागेन विशेष्य- स्वरूपमात्रबोध इति, विलंबितत्वसाम्याद्विशेषणाविषयकविशेष्यमात्रविषयक- ज्ञानजनकत्वेन लक्षणाशब्दप्रयोगः । प्रयोजनं तूक्तमेव ।।
	तदुभयेत्यादि - तासामुभयीनां - भेदश्रुतीनामभेदश्रुतीनां च घटनायां भेदाभेदयोर्विषयभेदप्रदर्शनेन विरोधशमनपूर्वकं प्रामाण्योपपादने, [तत्पराणां] (तर्कपराणां) तात्पर्यवतीनाम् । वाचां - यस्यात्मा शरीरम् इत्यादिश्रुतीनाम् । सर्वनाम्नो वृत्तिमात्र इति तदुभयेति पुंवद्भावः । वस्त्वभिप्रायेणेदमुक्तम् । भेदश्रुतिभिर्जीवेश्वरभेदावगमात्, अभेदश्रुतिभिश्च तयोरभेदावगमात्, भेदाभेदयोश्च विरोधादन्यतरबाधनं विनानुपपत्तौ यस्यात्मा शरीरम् इत्यादिभिश्चिदचितोर्ब्रह्म- शरीरत्वावगमात्, शरीरस्य च जातिगुणयोर्द्रव्यं प्रतीव शरीरिणं प्रत्यपृथक््सिद्धप्रकारतैकस्वभावतया प्रकारवाचिशब्दानां प्रकारिपर्यन्तशक्तत्वात् तत्त्वमसि इत्यादौ श्वेतकेतुशरीरकस्य सार्वज्ञ्यादिविशिष्टस्य चैक्यं समानविभक्त्या बोध्यते यथा नीलमुत्पलमित्यादौ नीलत्वविशिष्टस्य उत्पलत्वविशिष्टस्य चेति । भेदश्रुतिभिश्च प्रकारप्रकारिणोर्मिथो भेदः प्रदिपाद्यते । अतो भेदाभेदश्रुत्योर्न विरोध इत्ययमर्थो घटकश्रुतिभिरवगम्यत इति वस्तुस्थितिमनुरुध्य तदुभयघटनातत्पराणामि त्युक्तम् । न तु घटकत्वं पराभ्युपेतमिति मन्तव्यम् ।।
	दूरेणैव प्रहाणम् - अत्यन्तपरित्यागः । यस्यात्मा शरीरम् इत्यादीनामपि भेदश्रुतित्वात्तत्प्रयुक्तमप्रामाण्यमेकं,  जगद्ब्रह्णणोर्व्यावहारिककार्यकारणभावाभ्युप- गमवत् तथाविधशरीरशरीरिभावाभ्युपगमाभावात्तदंशेऽप्यप्रामाण्यं द्वितीयं, भेदश्रुतीनामसत्यविषयकत्वादभेदश्रुतीनां चोक्तरीत्या स्वरूपमात्रोपस्थापकत्वाद्भेदाभेदयोरभावेन विरोधस्याप्रसक्त्या तच्छमनाय घटकानपेक्षणाद्धटकत्वेनाप्यप्रामाण्यं तृतीयं, तदिदं दूरेणैव प्रहाणमित्यनेन विवक्षितम् । दूरेण प्रहाणे प्रहाणहानयोरर्थसिद्धत्वात् । किं च तदुभयेत्यनेन ऐक्यवाचां सामान्येन परामर्शादनन्तरं योग्यतया विशेषनिश्चयसिद्धिः । तत्रैक्यश्रुतिरनेकविधा । काचित्समानविभक्तिनिर्देशेनाभेदबोधिका । यथा - तत्त्वमसि ब्रह्मदाशा इत्यादिका । काचिच्च 
सजातीयद्वितीयराहित्यात्मकैकत्वबोधिका । यथा एकश्शास्ता अद्वितीयम् इत्यादिका । काचित्तु भेदनिषेधिका । यथा - यत्र त्वस्य सर्वम् नेह नानास्ति इत्यादिका । त्रिविधाया अप्यैक्यवाचस्तात्पर्यं घटकश्रुत्या बोध्यते । तत्र विशेषणद्वयाश्रयवस्त्वभेदस्त्वभेदश्रुत्यर्थः । शरीरतया चिदचिद्विशिष्टत्वेन सजातीयवस्त्वन्तरं नास्तीति सजातीयद्वितीयशून्यत्वात्मकैकत्वश्रुत्यर्थः । भगवत्प्रकारतया विना स्वनिष्ठं किंचिदपि नास्तीति भेदनिषेधश्रुत्यर्थ इति त्रिविधैक्यश्रुतितात्पर्यं यस्यात्मा शरीरम् इत्यादिश्रुत्या बोध्यते । सर्वस्या अप्यैक्यश्रुतेर्भेदश्रुत्या सह विरोधेन घटकश्रुत्या विना परस्परानुपमर्देन प्रामाण्यासिद्धेः । तत्र विशेषणविशेष्ययोर्विशेषणानां मिथो भेदः प्रथमद्वितीययोर्भेदश्रुत्यर्थः । तृतीये त्वब्रह्मात्मकत्वनिषेधेऽपि स्वरूपानिषेधात्तद्भेद एव भेदश्रुत्यर्थः । अतो जगद्ब्रह्मणोः शरीरशरीरितया विशेषणविशेष्यभाववोधकघटकश्रुतिभिर्भेदश्रुत्यभेदश्रुत्योः विरोधसमाधानेन प्रामाण्यमुपपाद्यत इति तदुभयघटनेत्याद्युक्तम् ।।
	प्रत्यक्षं - इन्द्रियजन्यं, आदिपदेनानुमानं गृह्यते तथाविधस्य, प्रमाणस्य, स्वरसगतिः - सविशेषवस्तुबोधकत्वस्वारस्यं, तस्याः, हतिः - व्याघातः, त्याग इत्यर्थः । प्रत्यक्षस्य, सन्मात्र (विषयका) [विषयकत्वा] भ्युपगमात्, अनुमानेन निर्विशेषवस्तुपक्षीकरणेन नित्यत्वादिसाधनात्, प्रपञ्चमिथ्यात्वानुमानेन धर्मिग्राहकप्रत्यक्षबाधाभ्युपगमाच्च प्रत्यक्षादिप्रमाणस्वारस्यहानिरित्यर्थः । तर्केत्यादि । तर्कोनाम व्याप्यारोपेण व्यापकारोपः । तर्कयाम्यापादयामीत्याद्यनुभवसाक्षिको व्याप्तिग्रहादिद्वारा प्रमाणानुग्राहको ज्ञानविशेषः । तस्यापि सविशेषविषयत्वात् निर्विशेषवस्तुवादिनां तदनादरः स्पष्टः । प्रत्यक्षस्य सन्मात्रग्राहित्वे सर्वप्रतीतीनामविशेषप्रसङ्गात् प्रवृत्तिनिवृत्तिव्यवस्थाविरहप्रसङ्गः । निर्विशेष- वस्तुन्यनुमानेनैकत्वादिसाधने साध्यसाधनधर्मैः सविशेषत्वप्रसङ्गः । ब्रह्मणः स्वयंप्रकाशत्वे तिरोधानासिद्धिप्रसङ्गः । तिरोधानेऽप्यनिवृत्तिप्रसङ्गः । प्रकाशस्वरूपस्य तिरोधाने स्वरूपनाशप्रसङ्गः । ब्रह्मणो ज्ञानविषयत्वे तद्ज्ञानान्मोक्षासिद्धिप्रसङ्गः । अनिर्वचनीयोत्पत्त्यभ्युपमे तस्य पार्श्वस्थैरु[रनु]पलभ्यमानत्वप्रसङ्गः । प्रवृत्त्याद्यभावप्रसङ्गश्च शब्दस्याप्यपरोक्षजनकत्वे प्रत्यक्षलक्षणादिसांकर्यप्रसङ्गः । दृक्द्दश्ययोः संबन्धानुपपत्तिरित्युक्तग्राह्यलक्षणयोगाख्यतर्काभ्युपगमे चैतन्यव्यवहारा- सिद्धिप्रसङ्गः । भेदपदार्थनिरासे ब्रह्मजडयोरैक्यापत्तिरित्यादितर्काणां तैरनादरात् तर्कबाधश्च भूयान् इत्युक्तम् । चकारेण प्रमाणानामयथावस्थितप्राबल्यदौर्बल्य- व्यवस्थाव्यत्यासस्समुच्चीयते । सौत्राणां च 
न्यायानां बाधः स्पष्ट एव । सोऽपि चकारेण संगृह्यते ।।
	तदिदं सर्वं स्वपक्षे नास्तीत्याह - तदेतदिति । भेदश्रुतिरभेदश्रुतिर्घटकश्रुतिः प्रत्यक्षादिप्रमाणं तर्कश्चेति पूर्वोक्तं सर्वमिदम् । लक्ष्मणाचार्यपक्षे - भगवद्रामानुजसिद्धान्ते । इतरथा पक्षान्तरोक्तप्रकारातिरिक्तप्रकारयुक्तं क्रमेण सत्यविषयकत्वविशिष्टाभिधायित्वविरोधशामकत्वसविशेषविषयत्वप्रतितर्कपराहत्यभाव-रूपसमीचीनप्रकारयुक्तं भवतीत्यर्थः । तदुपपादनं तु ग्रन्थगौरवभिया न लिख्यते । अत्र तदेतत् सकलमितरथा - इत्यनेन
	आदौ भेदश्रुतीनामृतविषयकता मुख्यता चैक्यवाचाम्
	आरादेवानुरोधस्तदुभयघटनातत्पराणां च वाचाम् ।
	प्रत्यक्षादिप्रमाणस्वरसगतिमितिस्तर्कबोधश्च भूयान्
इति पाठ्यमिति सूच्यते । मायावादे लक्ष्मणाचार्यपक्षे इत्याभ्यां स्वपरपक्षयोर्लक्ष्मणमेघनादन्यायः सूचितः ।। 49 
