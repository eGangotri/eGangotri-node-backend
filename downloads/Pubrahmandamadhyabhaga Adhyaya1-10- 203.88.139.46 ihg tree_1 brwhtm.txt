श्रीगणेशाय नमः ।।
अथ ब्रह्माण्डमहापुराणमध्यभागप्रारम्भः ।।
शांशपायन उवाच ।।
पादः शेक्तो द्वितीयस्तु अनुषंगेन नस्त्वया ।।
तृतीयं विस्तरात्पादं सोपोद्धातं प्रवर्त्तय ।। 1.1 ।।
सूत उवाच ।।
कीर्त्तयिष्ये तृतीयं वः सोपोद्धातं सविस्तरम् ।।
पादं समुच्चयाद्विप्रा गदतो मे निबोधत ।। 1.2 ।।
मनोर्वैवस्वतस्येमं सांप्रतं तु महात्मनः ।।
विस्तरेणानुपूर्व्या च निसर्गं श्रृणुत द्विजाः ।। 1.3 ।।
चतुर्युगैकस प्तत्या संख्यातं पूर्वमेव तु ।।
मह देवगणैश्चैव ऋषिभिर्दानवैस्सह ।। 1.4 ।।
पितृगंधर्वयक्षैश्च रक्षोभूतमहोरगैः ।।
मानुषैः पशुभिश्चैव पक्षिभिः स्थावरैः सह ।। 1.5 ।।
मन्वादिकं भविष्यांतमाख्यानैर्बहुभिर्युतम् ।।
वक्ष्ये वैवस्वतं सर्गं नमस्कृत्य विवस्वते ।। 1.6 ।।
आद्ये मन्वंतरेऽतीताः सर्गप्रावर्त्तकास्तु ये ।।
स्वायंभुवेंऽतरे पूर्वं सप्तासन्ये महर्षयः ।। 1.7 ।।
चाक्षुषस्यांतरेऽतीते प्राप्ते वैवस्वते पुनः ।।
दक्षस्य च ऋषीणां च भृग्वादीनां महौजसाम् ।। 1.8 ।।
शापान्महेश्वरस्यासीत्प्रादुर्भावो महात्मनाम् ।।
भूयः सप्तर्षयस्त्वेवमुत्पन्नाः सप्त मानसाः ।। 1.9 ।।
पुत्रत्वे कल्पिताश्चैव स्वयमेव स्वयंभुवा ।।
प्रजासंतानकृद्भिस्तैरुत्पदद्भिर्महात्मभिः ।। 1.10 ।।
पुनः प्रवर्त्तितः सर्गो यथापूर्वं यथाक्रमम् ।।
तेषां प्रसूतिं वक्ष्यामि विशुद्धज्ञानकर्मणाम् ।। 1.11 ।।
समासव्यासयोगाभ्यां यथावदनुपूर्वशः ।।
येषामन्वयसंभूतैल्रोकोऽयं सचराचरः ।।
पुनरापूरितः सर्वो ग्रहनक्षत्रमंडितः ।। 1.12 ।।
ऋषय ऊचुः ।।
कथं सप्तर्षयः पूर्वमुत्पन्नाः सप्त मनसाः ।।
पुत्रत्वे कल्पिताश्चैव तन्नो निगद सत्तम ।। 1.13 ।।
सूत उवाच ।।
पूर्वं सप्तर्षयः प्रोक्ता ये वै स्वायंभुवेंऽतरे ।।
मनोरंतरमासाद्य पुनर्वैवस्वतं किल ।। 1.14 ।।
भवाभिशाप संविद्धा अप्राप्तास्ते तदा तपः ।।
उपपन्ना जने लोके सकृदागमनास्तु त ।। 1.15 ।।
ऊचुः सर्वे सदाऽन्योन्यं जनलोके महार्षयः ।।
एत एव महाभागा वरुणे विततेऽध्वरे ।। 1.16 ।।
सर्वे वयं प्रसूयामश्चाक्षुषस्यांतरे मनोः ।।
पितामहात्मजाः सर्वे तन्नः श्रेयो भविष्यति ।। 1.17 ।।
एवमुक्त्वा तु ते सर्वे चाक्षुषस्यांतरे मनोः ।।
स्वायंभुवेंतरे प्राप्ताः सृष्ट्यर्थं ते भवेन तु ।। 1.18 ।।
जज्ञिरे ह पुनस्ते वै जनलोकादिहागताः ।।
देवस्य महतो यज्ञे वारुणीं बिभ्रतस्तनुम् ।। 1.19 ।।
ब्रह्मणो जुह्वतः शुक्रमग्रौ पूर्वं प्रजेप्सया ।।
ऋषयो जज्ञिरे दीर्घे द्वितीयमिति नः श्रुतम् ।। 1.20 ।।
भृग्वंगिरा मरीचिश्च पुलस्त्यः पुलहः क्रतुः ।।
अत्रिश्चैव वसिष्ठश्च ह्यष्टौ ते ब्रह्मणः सुताः ।। 1.21 ।।
तथास्य वितते यज्ञे देवाः सर्वे समागताः ।।
यज्ञांगानि च सर्वाणि वषठ्कारश्च मूर्त्तिमान् ।। 1.22 ।।
मूर्त्तिमंति च सामानि यजूंषि च सहस्रशः ।।
ऋग्वेदश्चाभवत्तत्र यश्च क्रमविभूषितः ।। 1.23 ।।
यजुर्वेदश्च वृत्ताढ्य ओंकारवदनोज्ज्वलः ।।
स्थितो यज्ञार्थसंपृक्तः सूक्तब्राह्मणमंत्रवान् ।। 1.24 ।।
सामवेदश्च वृत्ताढ्यः सर्वगेयपुरः सरः ।।
विश्वावस्वादिभिः सार्द्धं गंधर्वैः संभृतोऽभवत् ।। 1.25 ।।
ब्रह्मवेदस्तथा घोरैः कृत्वा विधिभिरन्वितः ।।
प्रत्यंगिरसयोगैश्च द्विशरीरशिरोऽभवत् ।। 1.26 ।।
लक्षणा विस्तराः स्तोभा निरुक्तस्वर भक्तयः ।।
आश्रयस्तु वषट्कारो निग्रहप्रग्रहावपि ।। 1.27 ।।
दीप्तिमूर्त्तिरिलादेवी दिशश्चसदिगीश्वराः ।।
देवकन्याश्च पत्न्यश्च तथा मातर एव च ।। 1.28 ।।
आययुः सर्व एवैते देवस्य यजतो मखे ।।
मूर्तिमंतः सुरूपाख्या वरुणस्य वपुर्भृतः ।। 1.29 ।।
स्वयंभु वस्तु ता दृष्ट्वा रेतः समपतद्भुवि ।।
ब्रह्मर्षिभाविनोऽर्थस्य विधानाच्च न संशयः ।। 1.30 ।।
धृत्वा जुहाव हस्ताभ्यां स्रुवेण परिगृह्य च ।।
आस्रवज्जुहुयां चक्रे मंत्रवच्च पितामहः ।। 1.31 ।।
ततः स जनयामास भूतग्रामं प्रजापतिः ।।
तस्यार्वाक्तेजसश्चैव जज्ञे लोकेषु तैजसम् ।। 1.32 ।।
तमसा भावि याप्यत्वं यथा सत्त्वं तथा रजः ।।
आज्यस्थाल्यामुपादाय स्वशुक्रं हुतवांश्च ह ।। 1.33 ।।
शुक्रे हु तेऽथ तस्मिंस्तु प्रादुर्भूता महर्षयः ।।
ज्वलंतो वपुषा युक्ताः सप्रभावैः स्वकैर्गुणैः ।। 1.34 ।।
हुते चाग्नौ सकृच्छुक्रे ज्वालाया निसृतः कविः ।।
हिरण्यगर्भस्तं दृष्ट्वा ज्वालां भित्त्वा विनिर्गतम् ।। 1.35 ।।
भृगुस्त्वमिति चोवाच यस्मात्तस्मात्स वै भृगुः ।।
महादेवस्तथोद्भूतो दृष्ट्वा ब्रह्माणमब्रवीत् ।। 1.36 ।।
ममैष पुत्रकामस्य दीक्षितस्य त्वया प्रभो ।।
विजज्ञे प्रथमं देव मम पुत्रो भवत्वयम् ।। 1.37 ।।
तथेति समनुज्ञातो महादेवः स्वयंभुवा ।।
पुत्रत्वे कल्पयामास महादेव स्तदा भृगुम् ।। 1.38 ।।
वारुणा भृगवस्तस्मात्तदपत्यं च स प्रभुः ।।
द्वितीयं च ततः शुक्रमंगारेष्वजुहोत्प्रभुः ।। 1.39 ।।
अंगारेष्वंगिरोंगानि संहतानि ततोंगिराः ।।
संभूतिं तस्य तां दृष्ट्वा वह्निर्ब्रह्मा णमब्रवीत् ।। 1.40 ।।
रेतोधास्तुभ्यमेवाहं द्वितीयोऽयं ममास्त्विति ।।
एवमस्त्विति सोऽप्युक्तो ब्रह्मणा सदसस्पतिः ।। 1.41 ।।
जग्रा हाग्निस्त्वंगिरस आग्नेया इति नः श्रुतम् ।।
षट् कृत्वा तु पुनः शुक्रे ब्रह्मणा लोककारिणा ।। 1.42 ।।
हुते समभवंस्तस्मिन्यद् ब्रह्माण इति श्रुतिः ।।
मरीचिः प्रथमं तत्र मरीचिभ्यः समुत्थितः ।। 1.43 ।।
क्रतौ तस्मिन्क्रतुर्जज्ञे यतस्तस्मात्स वै क्रतुः ।।
अहं तृतीय इत्यत्रिस्तस्मादत्रिः स कीर्त्यते ।। 1.44 ।।
केशैस्तु निचितैर्भूतः पुलस्त्यस्तेन स स्मृतः ।।
केशैर्लंबैः समुद्भूतस्तस्मात्स पुलहः स्मृतः ।। 1.45 ।।
वसुमध्यात्समुत्पन्नो वशी च वसुमान् स्वयम् ।।
वसिष्ठ इति तत्त्वज्ञैः प्रोच्यते ब्रह्मवादिभिः ।। 1.46 ।।
इत्येते ब्रह्मणः पुत्रा मानसाः षण्महर्षयः ।।
लोकस्य सन्तानकरा यैरिमा वर्द्धिताः प्रजाः ।। 1.47 ।।
प्रजापतय इत्येवं पठ्यंते ब्रह्मणःसुताः ।।
अपरे पितरो नाम एतैरेव महर्षिभिः ।। 1.48 ।।
उत्पादिता देवगणाः सप्त लोकेषु विश्रुताः ।।
अजेयाश्च गणाः सप्त सप्तलोकेषु विश्रुताः ।। 1.49 ।।
मारीया भार्गवाश्चैव तथैवांगिरसोऽपरे ।।
पौलस्त्याः पौलहाश्चैव वासिष्ठाश्चैव विश्रुताः ।। 1.50 ।।
आत्रेयाश्च गणाः प्रोक्ता पितॄणां लोकवर्द्धनाः ।।
एते समासतः ख्याताः पुनरन्ये गणास्त्रयः ।। 1.51 ।।
अमर्त्ताश्चाप्रकाशाश्च ज्योतिष्मंतश्च विश्रुताः ।।
तेषां राजायमो देवो यमैर्विहतकल्मषः ।। 1.52 ।।
अपरं प्रजानां यतयस्ताञ्छृमुध्वमतंद्रिताः ।।
कश्यपः कर्दमः शेषो विक्रांतः सुश्रवास्तथा ।। 1.53 ।।
बहुपुत्रः कुमारश्च विवस्वान्स शुचिव्रतः ।।
प्रचेतसोरिष्टनेमिर्बहुलश्च प्रजापतिः ।। 1.54 ।।
इत्येवमादयोऽन्येऽपि बहवो वै प्रजेश्वराः ।।
कुशोच्चया वालखिल्याः सभूताः परमर्षयः ।। 1.55 ।।
मनोजवाः सर्वगताः सर्वभोगाश्च तेऽभवन् ।।
जाताश्च भस्मनो ह्यन्ये ब्रह्मर्षिगणसंमताः ।। 1.56 ।।
वैखानसा मुनिगणास्तपः श्रुतपरायणाः ।।
नस्तो द्वावस्य चोत्पन्नावश्विनौ रूपसंमतौ ।। 1.57 ।।
विदुर्जन्मर्क्षरजसो तथा तन्नेत्रसंचरात् ।।
अन्ये प्रजानां पतयः श्रोतोभ्यस्तस्य जज्ञिरे ।। 1.58 ।।
ऋषयो रोमकूपेभ्यस्तथा स्वेदमलोद्भवाः ।।
अयने ऋतवो मासर्द्धमासाः पक्षसंधयः ।। 1.59 ।।
वत्सरा ये त्वहोरात्राः पित्तं ज्योतिश्च दारुणम् ।।
रौद्रं लोहितमित्याहुर्लोहितं कनकं स्मृतम् ।। 1.60 ।।
तत्तैजसमिति प्रोक्तं धूमाश्च पशवः स्मृताः ।।
येऽर्चिषस्तस्य ते रुद्रास्तथादित्याः समृद्गताः ।। 1.61 ।।
अंगारेभ्यः समुत्पन्ना अर्चिषो दिव्यमानुषाः ।।
आदिभूतोऽस्य लोकस्य ब्रह्मा त्वं ब्रह्मसंभवः ।। 1.62 ।।
सर्वकामदमित्याहुस्तथा वाक्यमुदाहरन् ।।
ब्रह्मा सुरगुरुस्तत्र त्रिदशैः संप्रसादितः ।। 1.63 ।।
इमेवै जनयिष्यंति प्रजाः सर्वाः प्रचेश्वराः ।।
सर्वे प्रजानां पतयः सर्वे चापि तपस्विनः ।। 1.64 ।।
त्वत्प्रसादादिमाँल्लोकान्धारयेयुरिमाः क्रियाः ।।
त्वद्वंशवर्द्धनाः शश्वत्तव तेजोविवर्द्धनाः ।। 1.65 ।।
भवेयुर्वेदविद्वांसः सर्वे वाक्पतयस्तथा ।।
वेदमंत्रधराः सर्वे प्रजापतिसमुद्भवाः ।। 1.66 ।।
श्रयंतु ब्रह्मसत्यं तु तपश्च परमं भुवि ।।
सर्वे हि वयमेते च तवैव प्रसवः प्रभो ।। 1.67 ।।
ब्रह्म च ब्रह्माणाश्चैव लोकश्चैव चराचराः ।।
मरीचिमादितः कृत्वा देवाश्च ऋषिभिः सह ।। 1.68 ।।
अपत्यानीति संचिंत्य तेऽपत्ये कामयामहे ।।
तस्मिन् यज्ञे महाभागा देवाश्च ऋषयश्च ये ।। 1.69 ।।
एते त्वद्वंशसंभूताः स्थानकालाभिमानिनः ।।
तव तेनैव रूपेण स्थापयेयुरिमाः प्रजाः ।। 1.70 ।।
युगादिनिधनाश्चापि स्थापयंतु इति द्विजाः ।।
ततोऽब्रवील्लोकगुरुः परमित्यभिधार यन् ।। 1.71 ।।
एतदेव विनिश्चित्य मया सृष्टा न संशयः ।।
भवतां वंशसंभूताः पुनरेते महर्षयः ।। 1.72 ।।
तेषां भृगोः कीर्त्तयिष्ये वंशं पूर्वं महात्मनः ।।
विस्तरेणानुपूर्व्या च प्रथमस्य प्रजापतेः ।। 1.73 ।।
भार्ये भृगोरप्रतिमे उत्तमाभिजने शुभे ।।
हिरण्यकशिपो कन्या दिव्या नाम परिश्रुता ।। 1.74 ।।
पुलोम्नश्चव पौलोमी दुहिता वरवर्णिनी ।।
भृगोस्त्वजनयद्दिव्या पुत्रं ब्रह्मविदां वरम् ।। 1.75 ।।
देवासुराणामाचार्यं शुक्रं कविवरं ग्रहम् ।।
शुक्र एवोशना नित्यमतः काव्योऽपि नामतः ।। 1.76 ।।
पितॄणां मानसी कन्या सोमपानां यशस्विनी ।।
शुक्रस्य भार्या गौर्नाम विजज्ञे चतुरः सुतान् ।। 1.77 ।।
त्वष्टा चैव वरत्री च शंडामर्कौ च तावुभौ ।।
तेजसादित्यसंकाशा ब्रह्मकल्पाः प्रभावतः ।। 1.78 ।।
रजतः पृथुरश्मिश्च विद्वान्यश्च बृहंगिराः ।।
वरत्रिणः सुता ह्येते ब्रह्मिष्ठा दैत्ययाजकाः ।। 1.79 ।।
इज्याधर्मविनाशार्थं मनुमेत्याभ्ययाजयन् ।।
निरस्यमानं वै धर्मं दृष्ट्वेंद्रो मनुमाब्रवीत् ।। 1.80 ।।
एतैरेव तु कामं त्वां प्रापयिष्यामि याजनम् ।।
श्रुत्वेन्द्रस्य तु तद्वाक्यं तस्माद्देशादपाक्रमन् ।। 1.81 ।।
तिरोभूतेषु तेष्विंद्रो मनुपत्नीमचेतनाम् ।।
ग्रहेण मोचयित्वा च ततश्चानुससार ताम् ।। 1.82 ।।
तत इंद्रविनाशाय यतमानान्मुनींस्तु तान् ।।
तानागतान्पुनर्दृष्ट्वा दुष्टानिंद्रो विहस्य तु ।। 1.83 ।।
ततस्ता नदहत्क्रुद्धो वेद्यर्द्धे दक्षिणे ततः ।।
तेषां तु धृष्यमाणानां तत्र शालावृकैः सह ।। 1.84 ।।
शीर्षाणि न्यपतंस्तानि खर्जूरा ह्यभवंस्ततः ।।
एवं वरत्रिणः पुत्रा इन्द्रेण निहताः पुरा ।। 1.85 ।।
जयंत्यां देवयानी तु शुक्रस्य दुहिताऽभवत् ।।
त्रिशिरा विश्वरूपस्तु त्वष्टुः पुत्रोऽभवन्महान् ।। 1.86 ।।
यशोधरायामुत्पन्नो वैरोचन्यां महायशाः ।।
विश्वरूपानुजश्चैव विश्वकर्मा च यः स्मृतः ।। 1.87 ।।
भृगोस्तु भृगवो देवा जज्ञिरे द्वादशात्मजाः ।।
दिव्याऽनुसुषुवे कन्या काव्यस्यैवानुजा प्रभोः ।। 1.88 ।।
भुवनोभावनश्चैव अंत्यश्चांत्यायनस्तथा ।।
क्रतुः शुचिः स्वमूर्द्धा च व्याजश्च वसुदश्च यः ।। 1.89 ।।
प्रभवश्चाव्ययश्चैव द्वादशोऽधिपतिः स्मृतः ।।
इत्येते भृगवो देवाः स्मृता द्वादश यज्ञियाः ।। 1.90 ।।
पौलोम्यजनयत्पुत्रं ब्रह्मिष्ठं वशिनं द्विजम् ।।
व्यादितः सोऽष्टमे मासिगर्भः क्रूरेण रक्षसा ।। 1.91 ।।
च्यवनाच्च्यवनः सोऽथ चेतनात्तु प्रचेतनः ।।
प्रचेताः श्च्यवनः क्रोधाद्दग्धवान्पुरुषादकान् ।। 1.92 ।।
जनयामास पुत्रौ द्वौ सुकन्यायां सभार्गवः ।।
आप्रवानं दधीचं च तावुभौ साधुसंमतौ ।। 1.93 ।।
सारस्वतः सरस्वत्यां दधीचस्योदपद्यत ।।
ऋची पत्नी महाभागा अप्रवानस्य नाहुषी ।। 1.94 ।।
तस्यामौर्वऋषिर्जज्ञे ऊरुं भित्तवा महायशाः ।।
और्वस्यासीदृचीकस्तु दीप्तोऽग्निसमतेजसा ।। 1.95 ।।
जमदग्निर्ऋचीकस्य सत्यवत्यामजायत ।।
भृगोश्चरुविपर्यासे रौद्रवैष्णवयौः पुरा ।। 1.96 ।।
जमनाद्वैष्मवस्याग्नेर्जमदग्निरजायत ।।
रेणुकाजमदग्नेश्च शक्रतुल्यपराक्रमम् ।। 1.97 ।।
ब्रह्मक्षत्रमयं रामं सुषुवेऽमिततेजसम् ।।
ओर्वस्यासीत्पुत्रशतं जमदग्निपुरोगमम् ।। 1.98 ।।
तेषां पुत्र सहस्राणि भार्गवाणां परस्परात् ।।
ऋष्यतरेषु वै बाह्या बहवो भार्गवाः स्मृताः ।। 1.99 ।।
वत्सा विदा आर्ष्टिषेणा यस्का वैन्याश्च शौनकाः ।।
मित्रेयुः सप्तमा ह्येते पक्षा ज्ञेयास्तु भार्गवाः ।। 1.100 ।।
श्रृणुतांगिरसो वंशमग्नेः पुत्रस्य धीमतः ।।
यस्यान्ववाये संभूता भारद्वाजाः सगौतमाः ।। 1.101 ।।
देवाश्चांगिरसो मुख्यास्त्त्विषिमंतो महौजसः ।।
सुरूपा चैव मारीची कार्दमी च तथा स्वराट् ।। 1.102 ।।
पथ्या च मानवी कन्या तिस्रो भार्या ह्यथर्वणः ।।
अथर्वणस्तु दायादास्तासु जाताः कुलोद्वहाः ।। 1.103 ।।
उत्पन्ना महता चैव तपसा भावितात्मनः ।।
बृहस्पतिं सुरूपायां गौतमं सुषुवे स्वराट् ।। 1.104 ।।
अयास्यं वामदेवं च उतथ्यमुशितिं तथा ।।
धृष्णिः पुत्रस्तु पथ्यायाः संवर्त्तश्चैव मानसः ।। 1.105 ।।
कितवश्चाप्ययास्यस्य शरद्वांश्चप्युतथ्यजः ।।
अथोशिजो दीर्घतमा बृहदुक्थो वामदेवजः ।। 1.106 ।।
धृष्णेः पुत्रः सुधन्वा तु ऋषभश्च सुधन्वनः ।।
रथकाराः स्मृता देवा ऋभवो ये परिश्रुताः ।। 1.107 ।।
बृहस्पतेर्भरद्वाजो विश्रुतः सुमहायशाः ।।
बृहस्पतिं सुरूपायां गौतमं सुषुवे स्वराट् ।। 1.108 ।।
औरसांगिरसः पुत्राः सुरूपायां विजज्ञिरे ।।
आधार्यायुर्द्दनुर्दक्षो दमः प्राणस्त थैव च ।। 1.109 ।।
हविष्यांश्च हविष्णुश्च ऋतः सत्यश्च ते दश ।।
अयास्याश्चप्युतथ्याश्च वामदेवास्तथौशिजाः ।। 1.110 ।।
भारद्वाजाः सांकृतयो गर्गाः कण्वरथीतराः ।।
मुद्गला विष्णुवृद्धाश्च हरिताः कपयस्तथा ।। 1.111 ।।
तथा रूक्षभरद्वाजा आर्षभाः कितवस्तथा ।।
एते चांगिरसां पक्षा विज्ञेया दश पंच च ।। 1.112 ।।
ऋष्यंतरेषु वै बाह्या बहवोंगिरसः स्मृताः ।।
मरीचेरपि वक्ष्यामि भेद मुत्तमपूरुषम् ।। 1.113 ।।
यस्यान्ववाये संभूतं जगत्स्थावरजंगमम् ।।
मरीचिरापश्चकमे नाभिध्यायन्प्रजेप्सया ।। 1.114 ।।
पुत्रः सर्वगुणोपेतः प्रजावान्प्रभवेदिति ।।
संयुज्यात्मानमेवंतु तपसा भावितः प्रभुः ।। 1.115 ।।
आहताश्च ततः सर्वा आपः समभवंस्तदा ।।
तासु प्रणिहितात्मानमेकं सोऽजनयत्प्रभुः ।। 1.116 ।।
पुत्रमप्रतिमं नाम्नाऽरिष्टनेमिं प्रजापतिम् ।।
पुत्रं मरीचिस्तपसि निरतः सोऽप्स्वतीतपत् ।। 1.117 ।।
प्रध्याय हि सतीं वाचं पुत्रार्थी सरिरे स्थितः ।।
सप्तवर्षसहस्राणि ततः सोऽप्रतिमोऽभवत् ।। 1.118 ।।
कश्यपः सवितुर्विद्वांस्तेजसा ब्रह्मणा समः ।।
मन्वन्तरेषु सर्वेषु ब्रह्मणोंऽशेन जायते ।। 1.119 ।।
कन्यानिमित्तमत्युक्तो दक्षेण कुपितः प्रभुः ।।
अपिबत्स तदा कश्यं कश्यं मद्यमिहोच्यते ।। 1.120 ।।
हास्ये कशिर्हि विज्ञेयो वाङ्मनः कश्यमुच्यते ।।
कश्यं मद्यं स्मृतं विप्रैः कश्यपानां तु कश्यपः ।। 1.121 ।।
कशेति नाम यद्वाचो वाचा क्रूरमुदात्दृतम् ।।
दक्षाभिशप्तः कुपितः कश्यपस्तेन सोऽभवत् ।। 1.122 ।।
तस्माच्च कश्यपायोक्तो ब्रह्मणा परमेष्ठिना ।।
तस्मै प्राचेतसो दक्षः कन्यास्ताः प्रत्यपादयत् ।। 1.123 ।।
सर्वाश्च ब्रह्मवादिन्यः सर्वा वै लोकमातरः ।।
इत्येतमृषिसर्गं तु पुण्यं यो वेद वारुणम् ।। 1.124 ।।
आयुष्मान्पुण्यवाञ्छुद्धः सुखमाप्नोति शाश्वतम् ।।
धारणाच्छ्रवणाद्वापि सर्वपापैः प्रमुच्यते ।। 1.125 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे
ऋषिसर्गवर्णनं नाम प्रथमोऽध्यायः ।। 1 ।।

सूत उवाच ।।
विनिवृत्ते प्रजासर्गे षष्ठे वै चाक्षुषस्य ह ।।
प्रजाः सृजेति व्यदिष्टः स्वयं दक्षः स्वयंभुवा ।। 2.1 ।।
ससर्ज सर्वभूतानि गतिमन्ति ध्रुवाणि च ।।
मानसानि च भूतानि स पूर्वमसृजत्प्रभुः ।। 2.2 ।।
ऋषीन्देवांश्च गंधर्वान्मनुष्योरगराक्षसान् ।।
यक्षभूतपिशाचांश्च वयः पशुमृगांस्तथा ।। 2.3 ।।
यदाऽस्य मनसा सृष्टा न व्यवर्द्धंत ताः प्रजाः ।।
अपध्याता भगवता महादेवेन धीमता ।। 2.4 ।।
स मैथुनेन भावेन सिसृक्षुर्विविधाः प्रजाः ।।
असिक्रीमावहद्भार्यां वीरणस्य प्रजापतेः ।। 2.5 ।।
सुतां सुमहता युक्तां तपसा लोक धारिणीम् ।।
यया धृतमिदं सर्वं जगत्स्थावरजंगमम् ।। 2.6 ।।
अत्राप्युदाहरंतीमौ श्लोकौ प्राचेतसां प्रति ।।
दक्षस्योद्वहतो भार्यांमसिक्रीं वैरणीं पुरा ।। 2.7 ।।
कृपानां नियुतं दक्षं सर्पिणां साभिमानिनाम् ।।
नदीगिरिष्बसज्जंतं पृष्ठतोऽनुययौ प्रभुम् ।। 2.8 ।।
तं दृष्ट्वा ऋषिभिः प्रोक्तं प्रतिष्ठास्यति वै प्रजाः ।।
प्रथमोऽत्र द्वितीयस्तु दक्षः स हि प्रजापतिः ।। 2.9 ।।
अथागच्छद्यथाकालं प्रहीनां नियुतं तु यत् ।।
असिक्रीं वैरणीं तत्र दक्षः प्राचेतसोऽवहत् ।। 2.10 ।।
अथ पुत्रसहस्रं स वैरण्याममितौजसम् ।।
असिक्न्यां जनयामास दक्षः प्राचे तसः प्रभुः ।। 2.11 ।।
तांस्तु दृष्ट्वा महातेजाः स विवर्द्धयिषुः प्रजाः ।।
देवर्षिप्रियसंवादो नारदो ब्रह्मणः सुतः ।। 2.12 ।।
नाशाय वचनं तेषां शापयैवात्मनोऽब्रवीत् ।।
यः कश्यपसुतस्याथ परमेष्ठी व्यजायत ।। 2.13 ।।
मानसः कश्यपस्यासीद्दक्षशापवशात्पुनः ।।
तस्मात्स काश्यपस्याथ द्वितीयो मानसोऽभवत् ।। 2.14 ।।
स हि पूर्वं समुत्पन्नो नारदः परमेष्ठिनः ।।
तेन वृक्षस्य पुत्रा वै हर्यश्वा इति विश्रुताः ।। 2.15 ।।
धर्मार्थं नाशिताः सर्वे विधिना च न संशयः ।।
तस्योद्यतस्तदा दक्षः क्रुद्धः शापाय वै प्रभुः ।। 2.16 ।।
ब्रह्मर्षीन्वै पुरस्कृत्य याचितः परमेष्ठिना ।।
ततोऽभिसंधिं चक्रे वै दक्षश्च परमेष्ठिना ।। 2.17 ।।
कन्यायां नारदो मह्यं तव पुत्रो भवेदिति ।।
ततो दक्षः सुतां प्रदात् प्रियां वै परमेष्ठिने ।।
तस्मात्स नारदो जज्ञे भूयः शापभयदृषिः ।। 2.18 ।।
शांशपायन उवाच ।।
कथं वै नाशिताः पूर्वं नारदेन सुरर्षिणा ।।
प्रजापतिसुतास्ते वै श्रोतुमिच्छामि तत्त्वतः ।। 2.19 ।।
सूत उवाच ।।
दक्षपुत्राश्च हर्यश्वा विवर्धयिषवः प्रजाः ।।
समागता महावीर्या नारदस्तानुवाच ह ।। 2.20 ।।
बालिशा बत यूयं वै न प्रजानीथ भूतलम् ।।
अंतरूर्ध्वमधश्चैव कथं स्रक्ष्यथ वै प्रजाः ।। 2.21 ।।
ते तु तद्वचन श्रुत्वा प्याताः सर्वतो दिशम् ।।
अधापि म निवर्त्तन्ते समुद्रस्था इवापगाः ।। 2.22 ।।
अथ तेषु प्रणष्टेषु दक्षः प्राचे तसः पुनः ।।
वैरण्यामेव पुत्राणां सहस्रमसृजत्प्रभुः ।। 2.23 ।।
प्रजा विवर्द्धयिषवः शबलाश्वाः पुनस्तु ते ।।
पूर्वमुक्तं वचस्तद्वै श्राविता नारदेन ह ।। 2.24 ।।
अन्योन्यमूचुस्ते सर्वे सम्यगाह ऋषिः स्वयम् ।।
भ्रातॄणां पदवीं चैव गन्तव्या नात्र संशयः ।। 2.25 ।।
ज्ञात्वा प्रमाणं पृथ्व्या वै सुखं स्रक्ष्यामहे प्रजाः ।।
प्रकाशाः स्वस्थमनसा यथावदनुशासिताः ।। 2.26 ।।
तेऽपि तेनैव मार्गेण प्रयाताः सर्वतो दिशम् ।।
अद्यापि न निवर्त्तंते विस्तारायमलिप्सवः ।। 2.27 ।।
ततः प्रभृति वै भ्राता भ्रातुरन्वेषणे रतः ।।
प्रयतो नश्यति क्षिप्रं तन्न कार्यं विजानता ।। 2.28 ।।
नष्टेषु शबलाश्वेषु दक्षः क्रुद्धोऽशपद्विभुः ।।
नारदं नाशमेहीति गर्भवासं वसेति च ।। 2.29 ।।
तदा तेष्वपि नष्टेषु महात्मा स प्रभुः किल ।।
षष्टिं दक्षोऽसृजत्कन्या वैरण्यामेव विश्रुताः ।। 2.30 ।।
तास्तदा प्रतिजग्राह पत्न्यर्थं कश्यपः सुताः ।।
धर्मः सोमश्च भगवांस्तथा चान्ये महर्षयः ।। 2.31 ।।
इमां विसृष्टिं दक्षस्य कृत्स्नां यो वेद तत्त्वतः ।।
आयुष्मान्कीर्त्तिमान्धन्यः प्रजावाश्च भवत्युत ।। 2.32 ।।
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे
प्रजापतिवंशानुकीर्त्तनं नाम द्वितीयोऽध्यायः ।। 2 ।।

ऋषय ऊचु ।।
देवानां दानवानां च दैत्यानां चैव सर्वशः ।।
उत्पत्तिं विस्तरेणैव ग्रूहि वैवस्वतेंऽतरे ।। 3.1 ।।
सूत उवाच ।।
धर्म्मस्यैव प्रवक्ष्यामि निसर्गंतं निबोधत ।।
अरुंधतीवसुर्जामालंबा भानुर्मरुत्वती ।। 3.2 ।।
संकल्पा च मुहूर्त्ता च साध्या विश्वा तथैव च ।।
धर्मस्य पत्न्यो दश ता दक्षः प्राचेतसो ददौ ।। 3.3 ।।
साध्यापुत्रास्तु धर्मस्य साध्या द्वादशजज्ञिरे ।।
देवेभ्यस्तान्परान्देवान्दैवज्ञाः परिचक्षते ।। 3.4 ।।
ब्राह्मणा वै मुखात्सृष्टा जया देवाः प्रजेप्सया ।।
सर्वे मन्त्रशरीरस्ते समृता मन्वंतरेष्विह ।। 3.5 ।।
दर्शश्च पौर्णमासश्च बृहद्यच्च रथंतरम् ।।
वित्तिश्चैव विवित्तिश्च आकूतिः कूतिरेव च ।। 3.6 ।।
विज्ञाता चैव विज्ञातो मनो यज्ञस्तथैव च ।।
नामान्येतानि तेषां वै यज्ञानां प्रथितानि च ।। 3.7 ।।
ब्रह्मशापेन तेजाताः पुनः स्वायंभुवे जिताः ।।
स्वारोचिषे वै तुषिताः सत्यश्चैवोत्तमे पुनः ।। 3.8 ।।
तामसे हरयो नाम वैकुण्ठा रेवतांतरे ।।
ते साध्याश्चाक्षुषे नाम्ना छंदजा जज्ञिरे सुराः ।। 3.9 ।।
धर्मपुत्रा महाभागाः साध्या ये द्वादशामराः ।।
पूर्वं समनुसूयंते चाक्षुषस्यांतरे मनोः ।। 3.10 ।।
स्वारोचिषेंऽतरेऽतीता देवा ये वै महौजसः ।।
तुषिता नाम तेऽन्योन्यमूचुर्वै चाक्षुषेंऽतरे ।। 3.11 ।।
किंचिच्छिष्टे तदा तस्मिन्देवा वै तुषिताऽब्रुवन् ।।
एतामेव महाभागां वयं साध्यां प्रविश्य वै ।। 3.12 ।।
मन्वंतरे भविष्यामस्तन्नः श्रेयो भविष्यति ।।
एवमुक्त्वा तु ते सर्वे चाक्षुषस्यांतरे मनोः ।। 3.13 ।।
तस्यां द्वादश संभूता धर्मात्स्वायंभुवात्पुनः ।।
नरनारायणो तत्र जज्ञाते पुनरेव हि ।। 3.14 ।।
विपश्चिदिंद्रो यश्चाभूत्तथा सत्यो हरिश्च तौ ।।
स्वारोचिषेंऽतरे पूर्वमास्तां तौ तुषितासुतौ ।। 3.15 ।।
तुषितानां तु साध्यात्वे नामान्येतानि चक्षते ।।
मनोऽनुमंता प्राणश्च नरोऽपानश्च वीर्यवान् ।। 3.16 ।।
वितिर्नयो हयश्चैव हंसो नारायणस्तथा ।।
विभुश्चापि प्रभुश्चापि साध्या द्वादश जज्ञिरे ।। 3.17 ।।
स्वायंभुवैंऽतरे पूर्वं ततः स्वारो चिषे पुनः ।।
नामान्यासन्पुनस्तानि तुषितानां निबोधत ।। 3.18 ।।
प्राणापानावुदानश्च समानो व्यान एव च ।।
चक्षुः श्रोत्रं रसो घ्राणं स्पर्शो बुद्धिर्मनस्तथा ।। 3.19 ।।
नामान्येतानि वै पूर्वं तुषितानां स्मृतानि च ।।
वसोस्तु वसवः पुत्राः साध्यानामनुजाः स्मृताः ।। 3.20 ।।
धरो ध्रुवश्च सोमश्च आयुश्चैवानलोऽनिलः ।।
प्रत्यूषश्च प्रभासश्च वसवोऽष्टौ प्रकीर्तिताः ।। 3.21 ।।
धरस्य पुत्रो द्रविणो हुतहव्यो रज स्तथा ।।
ध्रुवपुत्रोऽभवत्तात कालो लोकाप्रकालनः ।। 3.22 ।।
सोमस्य भगवान्वर्चा बुधश्च ग्रहबौधनः ।।
धरोर्मी कलिलश्चैव पंच चंद्रमसः सुताः ।। 3.23 ।।
आयस्य पुत्रो वैतंड्यः शमः शांतस्तथैव च ।।
स्कंदः सनत्कुमारश्च जज्ञे पादेन तेजसः ।। 3.24 ।।
अग्नेः पुत्रं कुमारं तु स्वाहा जज्ञे श्रिया षृतम् ।।
तस्य शाखो विशाखश्च नैगमेयश्च प्रष्टजाः ।। 3.25 ।।
अनिलस्य शिवा भार्या तस्याः पुत्रो मनोजवः ।।
अविज्ञान गतिश्चैव द्वौ पुत्रावनिलस्य च ।। 3.26 ।।
प्रत्यूषस्य विदुः पुत्रमृषिं नाम्नाऽथ देवलम् ।।
द्वौ पुत्रौ देवलस्यापि क्षमावंतौ मनीषिणौ ।। 3.27 ।।
बृहस्पतेश्तु भगिनी भुवना ब्रह्मवादिनी ।।
योगसिद्धा जगत्कृत्स्नमशक्ता चरति स्म ह ।। 3.28 ।।
प्रभासस्य तु भार्या सा वसूनामष्टमस्य ह ।।
विश्वकर्मा सुतस्तस्याः प्रजापतिपतिर्विभुः ।। 3.29 ।।
विश्वेदेवास्तु विश्वाया जज्ञिरे दश विश्रुताः ।।
क्रतुर्दक्षः श्रवः सत्यः कालः मुनिस्तथा ।। 3.30 ।।
पुरूरवो मार्द्रवसो रोचमानश्च ते दश ।।
धर्मपुत्राः सुरा एते विश्वायां जज्ञिरे शुभाः ।। 3.31 ।।
मरुत्वत्यां मरुत्वंतो भानवो भानुजाः स्मृताः ।।
मुहूर्ताश्च मुहूर्ताया घोषलंबा ह्यजायत ।। 3.32 ।।
संकल्पायां तु संजज्ञे विद्वान्संकल्प एव तु ।।
नव वीथ्यस्तु जामायाः पथत्रयमुपाश्रिताः ।। 3.33 ।।
पृथिवी विषयं सर्वमरुंधत्यामजायत ।।
एष सर्गः समाख्यातो विद्वान्धर्मस्य शाश्वतः ।। 3.34 ।।
मुहूर्ताश्चैव तिथ्याश्च प्रतिभिः सह सुव्रताः ।।
नामतः संप्रवक्ष्यामि ब्रुवतो मे निबोधत ।। 3.35 ।।
अहोरात्रविभागश्च नक्षत्राणि समाश्रितः ।।
मुहुर्त्ताः सर्वनक्षत्रा अहोरात्रभिदस्तथा ।। 3.36 ।।
अहोरात्रकलानां तु ष़डशीत्यधिकाः स्मृताः ।।
रवेर्गति विशेषेण सर्वर्त्तुषु च नित्यशः ।। 3.37 ।।
ततो वेदविदश्चैतां गतिमिच्छंति पर्वसु ।।
अविशेषेषु कालेषु ज्ञेयः सवितृमानतः ।। 3.38 ।।
रौद्रः सार्पस्तथा मैत्रः पित्र्यो वासव एव च ।।
आप्योऽथ वैश्वदेवश्च ब्राह्मो मध्याह्नसंश्रितः ।। 3.39 ।।
प्राजापत्यस्तथैवेंद्र इंद्राग्नी निर्ऋतिस्तथा ।।
वारुणश्च यथार्यम्णो भगश्चापि दिनश्रिताः ।। 3.40 ।।
एते दिनमुहूर्ताश्च दिवाकरविनिर्मिताः ।।
शंकुच्छाया विशेषेण वेदितव्याः प्रमाणतः ।। 3.41 ।।
अजैकपादहिर्बुध्न्यः पूषाश्वियमदेवताः ।।
आग्नेयश्चापि विज्ञेयः प्राजापत्यस्तथैव च ।। 3.42 ।।
सौम्यश्चापि तथादित्यो बार्हस्पत्यश्च वैष्मवः ।।
सावित्रश्च तथा त्वाष्ट्रो वायव्यश्चेति संग्रहः ।। 3.43 ।।
एते रात्रेर्मुहूर्त्ताः स्युः क्रमोक्ता दश पञ्च च ।।
इंदोर्गत्युदया ज्ञेया नाडिका आदितस्तथा ।। 3.44 ।।
कालावस्थास्त्विमास्त्वेते मुहूर्त्ता देवताः स्मृताः ।।
सर्वग्रहाणां त्रीण्येव स्थानानि विहितानि च ।। 3.45 ।।
दक्षिणोत्तरमध्यानि तानि विद्याद्यथाक्रमम् ।।
स्थानं जारद्गवं सध्ये तथैरावतमुत्तरम् ।। 3.46 ।।
वैश्वानरं दक्षिणतो निर्दिष्टमिह तत्त्वतः ।।
अश्विनी कृत्तिका याम्यं नागवीथीति विश्रुता ।। 3.47 ।।
ब्राह्मं सौम्यं तथार्द्रा च गजवीथीति शब्दिता ।।
पुष्याश्लेषे तथादित्यं वीथी चैरावती मता ।। 3.48 ।।
तिस्रस्तु विथयो ह्येता उत्तरो मार्ग उच्यते ।।
पूर्वोत्तरे च फल्गुन्यौ मघा चैवार्षभी स्मृता ।। 3.49 ।।
हस्तश्चित्रा तथा स्वाती गोवीथीति तु शब्दिता ।।
ज्येष्ठा विशाखाऽनुराधा वीथी जारद्गवी मता ।। 3.50 ।।
एतास्तु वीथयस्तिस्रो मध्यमो मार्ग उच्यते ।।
मूलं पूर्वोत्तराषाढे अजवीथ्याभिशब्दिते ।। 3.51 ।।
श्रवणं च धनिष्ठा च मार्गी शतभिषक्तथा ।।
वैश्वानरी भाद्रपदे रेवती चैव कीर्त्तिता ।। 3.52 ।।
एतास्तु वीथयस्तिस्रो दक्षिणे मार्ग उच्यते ।।
अष्टाविशति याः कन्या दक्षः सोमाय ता ददौ ।। 3.53 ।।
सर्वा नक्षत्रनाम्न्यस्ता ज्यौतिषे परिकीर्त्तिताः ।।
तासामपत्यान्यभवन्दीप्तयोऽमिततेजसः ।। 3.54 ।।
यास्तु शेषास्तदा कन्याः प्रतिजग्राह कश्यपः ।।
चतुर्दशा महाभागाः सर्वास्ता लोकमातरः ।। 3.55 ।।
अदितिर्दितिर्दनुः काष्ठारिष्टानायुः खशा तथा ।।
सुरभिर्विनता ताम्रा मुनिः क्रोधवशा तथा ।। 3.56 ।।
कद्रूर्माता च नागानां प्रजास्तासां निबोधत ।।
स्वायंभुवेऽन्तरे तात ये द्वादश सुरोत्तमाः ।। 3.57 ।।
वैकुंठा नाम ते साध्या बभूवुश्चाक्षुषेंऽतरे ।।
उपस्थितेंऽतरे ह्यस्मिन्पुनर्वैवस्वतस्य ह ।। 3.58 ।।
आराधिता आदित्या ते समेत्योचुः परस्परम् ।।
एतामेव महाभागामदितिं संप्रविश्य वै ।। 3.59 ।।
वैवस्वतेंऽतरे ह्यस्मिन्योगादर्द्धेन तेजसा ।।
गच्छेम पुत्रतामस्यास्तन्नः श्रेयो भविष्यति ।। 3.60 ।।
एवमुक्त्वा तु ते सर्वे वर्त्तमानेंऽतरे तदा ।।
जज्ञिरे द्वादशादित्या मारीयात्कश्यपात्पुनः ।। 3.61 ।।
शतक्रतुश्च विष्णुश्च जज्ञाते पुनरेव हि ।।
वैवस्वतेंऽतरे ह्यस्मिन्नरनारायणौ तदा ।। 3.62 ।।
तेषामपि हि देवानां निधनोत्पत्तिरुच्यते ।।
यथा सूर्यस्य लोकेऽस्मिन्नुदयास्तमयावुभौ ।। 3.63 ।।
दृष्टानुश्रविके यस्मात्सक्ताः शब्दादिलक्षणे ।।
अष्टात्मकेऽणिमाद्ये च तस्मात्ते जज्ञिरे सुराः ।। 3.64 ।।
इत्येष विषये रागः संभूत्याः कारणं स्मृतम् ।।
ब्रह्मशापेन संभूता जयाः स्वायंभुवे जिताः ।। 3.65 ।।
स्वारोचिषे वै तुषिताः सत्यश्चैवोत्तमे पुनः ।।
तामसे हरयो देवा जाताश्चा रिष्टवे तु वै ।। 3.66 ।।
वैकुंठाश्चाश्रुषे साध्या आदित्याः सप्तमे पुनः ।।
धातार्यमा च मित्रश्च वरुणोंऽशो भगस्तथा ।। 3.67 ।।
इंद्रो विवस्वान्पूषा च पर्जन्यो दशमः स्मृतः ।।
ततस्त्वष्टा ततो विष्णुरजघन्यो जघन्यजः ।। 3.68 ।।
इत्येते द्वादशाऽदित्याः कश्यपस्य सुता विभोः ।।
सुरभ्यां कश्यपाद्रुद्रा एकादश विजज्ञिरे ।। 3.69 ।।
महादेवप्रसादेन तपसा भाविता सती ।।
अंगारकं तथा सर्पं निर्ऋतिं सदसत्पतिम् ।। 3.70 ।।
अचैकपादहिर्बुध्न्यौ द्वावेकं च ज्वरं तथा ।।
भुवनं चेश्वरं मृत्युं कपालीति च विशुतम् ।। 3.71 ।।
देवानेकादशैतांस्तु रुद्रांस्त्रिभुवनेश्वरान् ।।
तपसोग्रेण महाता सुरभिस्तानजीजनत् ।। 3.72 ।।
ततो दुहितरावन्ये सुरभिर्देव्यजायत ।।
रोहिणी चैव सुभगां गांधवी च यशस्विनीम् ।। 3.73 ।।
रोहिण्या जज्ञिरे कन्याश्चतस्रो लोकविश्रुताः ।।
सुरूपा हंसकाली च भद्रा कामदुघा तथा ।। 3.74 ।।
सुषुवे गाः कामदुघा सुरूपा तनयद्वयम् ।।
हंसकाली तु महिषान्भद्रायस्त्वविजातयः ।। 3.75 ।।
विश्रुतास्तु महाभागा गांधर्व्या वाजिनः सुताः ।।
उच्चैःश्रवादयो जाताः खेचरास्ते मनोजवाः ।। 3.76 ।।
श्वेताः शोणाः पिशंगास्च सारंगा हरि तार्जुनाः ।।
उक्ता देवोपवाह्यास्ते गांधर्वियोनयो हयाः ।। 3.77 ।।
भूयो जज्ञे सुरभ्यास्तु श्रीमांश्चंद्रप्रभो वृषः ।।
स्रग्वी ककुद्मान्द्युतिमा नमृतालयसंभवः ।। 3.78 ।।
सुरभ्यनुमते दत्तो ध्वजो माहेश्वरस्तु सः ।।
इत्येते कश्यपसुता रुद्रादित्याः प्रकीर्त्तिताः ।। 3.79 ।।
धर्मपु पुत्राः स्मृताः साध्या विश्वे च वसवस्तथा ।।
यथेंधनवशाद्वह्निरेकस्तु बहुधा भवेत् ।। 3.80 ।।
भवत्येकस्तथा तद्वन्मूर्त्तीनां स पिता महः ।।
एको ब्रह्मान्तकश्चैव पुरुषश्चैति तत्र यः ।। 3.81 ।।
एकस्यैताः स्मृतास्तिस्रस्तनवस्तु स्वयंभुवः ।।
ब्राह्मी च पौरुषी चैव कालाख्या चेति ताः स्मृताः ।। 3.82 ।।
या तत्र राजसी तस्य तनुः सा वै प्रजाकरी ।।
मता सा या तु कालाख्या प्रजाक्षयकरी तु सा ।। 3.83 ।।
सात्त्विकी पौरुषी या तु सा तनुः पालिका स्मृता ।।
राजसी ब्रह्मणो या तु मारीचः कश्यपोऽभवत् ।। 3.84 ।।
तामसी चांतकृद्या तु तदंशो विष्णुरुच्यते ।। 3.85 ।।
त्रैलोक्ये ताः स्मृतास्तिस्रस्तनवो वै प्रजाकरी ।।
मता सा या तु कालाख्या प्रजाक्षयकरी तु सा ।। 3.86 ।।
सृजत्यथानुगृह्णाति तथा संहरति प्रजाः ।।
एवमेताः स्मृतास्तिस्रस्तनवो हि स्वयंभुवः ।। 3.87 ।।
प्राजापत्या च रौद्रा च वैष्णवी चेति तास्त्रिधा ।।
एतास्तन्वः स्मृता देवा धर्मशास्त्रे पुरातने ।। 3.88 ।।
सांख्ययोगरतैर्धीरैः पृथगेकार्थदर्शिभिः ।।
अभिजातिप्रभावज्ञैर्मुनिभिस्तत्त्वदर्शिभिः ।। 3.89 ।।
एकत्वेन पृथक्त्वेन तासु भिन्नाः प्रजास्त्विमाः ।।
इदं परमिदं नेति ब्रुवते भिन्नदर्शिनः ।। 3.90 ।।
ब्रह्माणां कारणं के चित्केचिदाहुः प्रजापतिम् ।।
केचिद्भवं परत्वेन प्राहुर्विष्णुं तथापरे ।। 3.91 ।।
अभिज्ञानेन संभूताः सक्तारिष्टविचेतसः ।।
सत्त्वं कालं च देशं च कार्यं चावेक्ष्य कर्म च ।। 3.92 ।।
कारणं तु स्मृता ह्येते नानार्थेष्विह देवताः ।।
एकं प्रशंसमानस्तु सर्वानेवप्रशसति ।। 3.93 ।।
एकं निंदति यस्त्वेषां सर्वानेव स निंदति ।।
न प्रद्वेषस्ततः कार्यो देवतासु विजानता ।। 3.94 ।।
न शक्या ईश्वराज्ञातुमैश्वर्येण व्यवस्थिताः ।।
एकत्वात्स त्रिधा भूत्वा संप्रमोहयति प्रजाः ।। 3.95 ।।
एतेषां वै त्रयाणां तु विचिन्वंत्यंतरं जनाः ।।
जिज्ञासवः परीहंते सक्ता दुष्टा विचेतसः ।। 3.96 ।।
इदं परमिदं नेति संरंभाद्भिन्नदर्शिनः ।।
यातुधाना विशेषा ये पिशाचाश्चैव नांतरम् ।। 3.97 ।।
एकः स तु पृथक्त्वेन स्वयं भूत्वा च तिष्ठति ।।
गुणमात्रात्मिकाभिस्तु तनुभिर्मोहयन्प्रजाः ।। 3.98 ।।
तेष्वेकं यजते यो वै स तदा यजते त्रयम् ।।
तस्माद्देवास्त्रयो ह्येते नैरंतर्येणधिष्टताः ।। 3.99 ।।
तस्मात्पृथक्त्वमेकत्वं संख्या संख्ये गतागतम् ।।
अल्पत्वं वा बहुत्वं वा तेषु को ज्ञातुमर्हति ।। 3.100 ।।
तस्मात्सृष्ट्वानुगृह्णति ग्रसते चैव सर्वशः ।।
गुणात्मकत्ववै कल्पये तस्मादेकः स उच्यते ।। 3.101 ।।
रुद्रं ब्रह्माणमिंद्रं च लोकपालानृषीन्मनून् ।।
देवं तमेकं बहुधा प्राहुर्नारायणं द्विजाः ।। 3.102 ।।
प्राजापत्या च रौद्री च तनुर्या चैव वैष्णवी ।।
मन्वन्तरेषु वै तिस्र आवर्त्तन्ते पुनः पुनः ।। 3.103 ।।
क्षेत्रज्ञा अपि चान्येऽस्य विभोर्जायन्त्यनुग्रहात् ।।
तेजसा यशसा बुद्ध्या श्रुतेन च बलेन च ।। 3.104 ।।
जायन्ते तत्समाश्चैव तानपीमान्निबोधत ।।
राजस्या ब्रह्मणोंऽशेन मारीचः कश्यपोऽभवत् ।। 3.105 ।।
तामस्यास्तस्य चांशेन कालो रुद्रः स उच्यते ।।
सात्त्विक्याश्च तथांशेन यज्ञो विष्णुरजा यत ।। 3.106 ।।
त्रिषु कालेषु तस्यैता ब्रह्ममस्तनवो द्विजाः ।।
मन्वन्तरेष्विह स्रष्टुमावर्त्तन्ते पुनः पुनः ।। 3.107 ।।
मन्वन्तरेषु सर्वेषु प्रजाः स्थावरजंगमाः ।।
युगादौ सकृदुत्पन्नास्तिष्ठंतीहाप्रसंयमात् ।। 3.108 ।।
प्राप्ते प्राप्ते तु कल्पांते रुद्रः संहरति प्रजाः ।।
कालो भूत्वा युगात्माऽसौ रुद्रः संहरते पुनः ।। 3.109 ।।
संप्राप्ते चैव कल्पांते सप्तरशिमर्दिवाकरः ।।
भूत्वा संवर्त्तकादित्यस्त्रींल्लोकांश्च दहत्युत ।। 3.110 ।।
विष्णुः प्रजानुग्रहकृत्सदा पालयति प्रजाः ।।
तस्यां तस्यामवस्थायां तत उत्पाद्य कारणम् ।। 3.111 ।।
सत्त्वोद्रिक्ता तु या प्रोक्ता ब्रह्मणः पौरुषी तनुः ।।
तस्याशेन च विज्ञेयो मनोः स्वायंभुवेंतरे ।। 3.112 ।।
आकृत्यां मनसा देव उत्पन्नः प्रथमं विभुः ।।
ततः पुनः स वै देवः प्राप्ते स्वारोचिषेऽन्तरे ।। 3.113 ।।
तुषितायां समुत्पन्नो ह्यजितस्तुषितैः सह ।।
औत्तमे ह्यन्तरे वापि ह्यजितस्तु पुनः प्रभुः ।। 3.114 ।।
सत्यायामभवत्सत्यः सह सत्यैः सुरोत्तमैः ।।
तामसस्यातरे चापि स देवः पुनरेव हि ।। 3.115 ।।
हरिण्यां हरिभिः सार्द्धं हरिरेव बभूव ह ।।
वैवस्वतेंतरे चापि हरिर्देवेः पुनस्तु सः ।। 3.116 ।।
वैकुण्ठो नामतो जज्ञे विधूतरजसैः सह ।।
मरीचात्कश्यपाद्विष्णुरदित्यां संबभूव ह ।। 3.117 ।।
त्रिभिः क्रमैरिमाँल्लोकञ्जित्वा विष्णुस्त्रिविक्रमः ।।
प्रत्यपादयदिन्द्राय दैवतैश्चैव स प्रभुः ।। 3.118 ।।
इत्येतास्तनवो जाता व्यतीताः सप्तसप्तसु ।।
मन्वंतरेष्वतीतेषु याभिः संरक्षिताः प्रजाः ।। 3.119 ।।
यस्माद्विश्वमिदं सर्वं जायते लीयते पुनः ।।
यस्यांशेनामराः सर्वे जायन्ते त्रिदिवेश्वराः ।। 3.120 ।।
वर्द्धन्ते तेजसा बुद्ध्या श्रुतेन च बलेन च ।।
यद्यद्विभूतिमत्सत्त्वं श्रीमदूर्जितमेव वा ।। 3.121 ।।
तत्तदेवावगच्छध्वं विष्णोस्तेजोंऽशसंभवम् ।।
स एव जायतेंऽशेन केचिदिच्छन्ति मानवाः ।। 3.122 ।।
एके विवदमानास्तु दृष्टान्ताच्च ब्रुवंति हि ।।
एषां न विद्यते भेदस्त्रयाणां द्युसदामिह ।। 3.123 ।।
जायन्ते पोहयन्त्यं शैरीश्वरा योगमायया ।। 3.124 ।।
तस्मात्तेषां प्रचारे तु युक्तायुक्तं न विद्यते ।।
भूतानुवादिना माद्या मध्यस्था भूतवादिनाम् ।। 3.125 ।।
भूतानुवादिनः सक्तस्त्रयश्चैव प्रवादिनाम् ।।
परीक्ष्य चानुगृह्णंति निगृह्णंति खलान्स्वयम् ।। 3.126 ।।
मत्तः पूर्व्वे च ते तस्मात्प्रभवश्च ततोऽधिकाः ।।
तथाधिकरणैरतैर्यथा तत्त्वनिदर्शकाः ।। 3.127 ।।
देवानां देवभूताश्च ते वै सर्वप्रवर्त्तकाः ।।
कर्म्मणां महतां ते हि कर्त्तारो जगदीश्वराः ।। 3.128 ।।
श्रुतिज्ञैः कारणैरेतैश्चतुर्भिः परिकीर्त्तिताः ।।
बालिशास्ते न जानंति दैवतानि प्रभागशः ।। 3.129 ।।
इमं चोदाहरंत्यत्र श्लोकं योगेश्वरान्प्रति ।।
कुर्याद्योगबलं प्राप्य तैश्च सर्वैर्महांश्चरेत् ।। 3.130 ।।
प्राप्नुयाद्विषयांश्चैव पुनश्चोर्द्ध्व तपश्चरेत् ।।
संहरेत पुनः सर्व्वान्सूर्य्यो ज्योतिर्गणानिव ।। 3.131 ।।
इति श्रीब्रह्मांडे महापुराणे वायुप्रोक्ते मध्यभागे तृतीय उपोद्धातपादे
स्वयंभूत्रैगुण्यस्वरूपवर्णनं नाम तृतीयोऽध्यायः ।। 3 ।।

सूत उवाच ।।
ब्रह्मणा वै मुखात्सृष्टा जया देवाः प्रजेप्सया ।।
सर्वे मन्त्रशरीरास्ते स्मृता मन्वंतरेष्विह ।। 4.1 ।।
दर्शश्च पौर्णमासश्च बृहत्साम रथंतरम् ।।
चितिश्च सुचितिश्चैव ह्याकूतिः कूतिरेव च ।। 4.2 ।।
विज्ञातश्चैव विज्ञाता मना यज्ञश्च द्वादशः ।।
दाराग्निहोत्रसंबंधं वितत्य यजतेति च ।। 4.3 ।।
एवमुक्त्वा तु तान्ब्रह्मा तत्रैवांतरधात्प्रभुः ।।
ततस्ते नाभ्यनंदंत तद्वाक्यं परमेष्ठिनः ।। 4.4 ।।
संन्यस्येह च कर्माणि वासनाः कर्मजाश्च वै ।।
यमेष्वंवावंतिष्ठंते दोषं दृष्ट्वा तु कर्मसु ।। 4.5 ।।
क्षयाति शययुक्तं च ते दृष्ट्वा कर्मणां फलम् ।।
जुगुप्संतः प्रसूतिं च निःसत्त्वा निर्ममाभवन् ।। 4.6 ।।
अजन्म कांक्षमाणास्ते निर्मुक्ता दोषदर्शिनः ।।
अर्थं धर्मं च कामं च हित्वा ते वै व्यवस्थिताः ।। 4.7 ।।
परमं ज्ञानमास्थाय तत्संक्षिप्य सुसंस्थिताः ।।
तेषां तु तमभिप्रायं ज्ञात्वा ब्रह्मा तु कोपितः ।। 4.8 ।।
तानब्रवीत्ततो ब्रह्मा निरुत्साहान्सुरानथ ।।
प्रजार्थमिह यूयं वै मया सृष्टाः स्थ नान्यथा ।। 4.9 ।।
प्रसूयध्वं यजध्वं चेत्युक्तवानस्मि वः पुरा ।।
यस्माद्वाक्यमनादृत्य मम वैराग्यमास्थिताः ।। 4.10 ।।
जुगुप्समानाः स्वं जन्म संततिं नाभ्यनंदत ।।
कर्मणां न कृतोऽभ्यासो ह्यमृतत्वाभिकांक्षया ।। 4.11 ।।
तस्माद्यूयमिहावृत्तिं सप्तकृत्वो ह्यवाप्स्यथ ।।
ते शप्ता ब्रह्मणा देवा जयास्तं वै प्रसादयन् ।। 4.12 ।।
क्षमास्माकं महादेव यदज्ञानात्मकं प्रभो ।।
प्रणतान्वै सानुनयं ब्रह्मा तानब्रवीत्पुनः ।। 4.13 ।।
लोकेऽप्यथानुभुंजीत कः स्वातंत्र्यमिहार्हति ।।
मयागतं तु सर्वं हि कथमच्छंदतो मम ।। 4.14 ।।
प्रतिपत्स्यंति भूतानि शुभं वा यदि वोत्तरम् ।।
लोके यदपि किंचिद्वैशं वा शं वा व्यवस्थितम् ।। 4.15 ।।
बुद्ध्यात्मना मया व्याप्तं को मां लोकेऽतिवर्त्तयेत् ।।
भूताना मीहितं यच्च यच्चाप्येषां विचिंतितम् ।। 4.16 ।।
तथोपचरितं यच्च तत्सर्वं विदितं मम ।।
मया बद्धमिदं सर्वं चजगत्स्थावरजंगमम् ।। 4.17 ।।
आशामयेन बन्धेन कस्तं छेत्तुमिहोत्सहेत् ।।
यस्माद्वहति दृप्तो वै सर्वार्थमिह नान्यथा ।। 4.18 ।।
इति कर्माण्यनारभ्य कामं छन्दाद्विमोक्षते ।।
एवं संभाष्य तान्देवान् जयानध्यात्मचेतसः ।। 4.19 ।।
अथ वीक्ष्य पुनश्चाह ध्रुवं दड्यान्प्रजापतिः ।।
यस्मान्मानभिसंधाय सन्यासादिः कृतः सुराः ।। 4.20 ।।
तस्मात्स विपुलायत्तो व्यापारस्त्वथ मत्कृतः ।।
भविता च सुखोदर्को दिव्यभावेन जायताम् ।। 4.21 ।।
आत्मच्छंदेन वो जन्म भविष्यति सुरोत्तमाः ।।
मन्वंतरेषु संसिद्धाः सप्तस्वाविर्भविष्यथ ।। 4.22 ।।
वैवस्वतांतेषु सुरास्तथा स्वायंभुवादिषु ।।
एवं च ब्रह्मणा तत्र श्लोको गीतः पुरातनः ।। 4.23 ।।
त्रयी विद्या ब्रह्ममयप्रसूतिः श्राद्धं तपो यज्ञमनुप्रदानम् ।।
एतानि नित्यैः महसा रजोभिर्भूत्वा विभुर्वसतेऽन्यत्प्रशस्तम् ।। 4.24 ।।
एवं श्लोकार्थमुक्त्वा तु जयान्देवानथाब्रवीत् ।।
वैवस्वतेंऽतरेतीते मत्समीपमिहैष्यथ ।। 4.25 ।।
ततो देवस्तिरोभूत ईश्वरो ङ्यकुतोभयः ।।
प्रपन्नाधारणामाद्यां युक्त्वा योगबलान्विताम् ।। 4.26 ।।
ततस्तेन रुषा शप्तास्तेऽभवन्द्वादशाजिताः ।।
जया इति समाख्याताः कृता एवं विसन्निभाः ।। 4.27 ।।
ततः स्वायंभुवे तस्मिन्सर्गेऽतीते तु वै सुराः ।।
पुनस्ते तुषिता देवा जाताः स्वारोचिषेंऽतरे ।। 4.28 ।।
उत्तमस्य मनोः पुत्राः सत्यायां जज्ञिरे तदा ।।
ततः सत्याः स्मृता देवा औत्तमे चांतरे मनोः ।। 4.29 ।।
हरिण्यां नाम तुषिता जज्ञिरे द्वादशेव तु ।।
हरयोनाम ते देवा यज्ञभाजस्तदाऽभवन् ।। 4.30 ।।
ततस्ते हरयो देवाः प्राप्ते चारिष्ठवेंतरे? ।।
विकुंठायां पुनस्ते वै वरिष्ठा जज्ञिरे सुराः ।। 4.31 ।।
वैकुंठा नाम ते देवाः पंचमस्यांतरे मानोः ।।
ततस्ते वै पुनर्देवा वैकुंठाः प्राप्य चाक्षुषम् ।। 4.32 ।।
ततस्ते वै पुनः साध्याः संक्षीणे चाक्षुषेंतरे ।।
उपस्थिते पुनः सर्गे मनोर्वैवस्वतस्य ह ।। 4.33 ।।
अंशेन साध्यास्तेऽदित्यां मारीचात्कश्यपात्पुनः ।।
जज्ञिरे द्वादशादित्या वर्त्तमानेंतरं सुराः ।। 4.34 ।।
यदा चैते समुत्पन्नाश्चाक्षुषस्यांतरे मनोः ।।
शप्ताः स्वयंभुवा साध्या जज्ञिरे द्वादशामराः ।। 4.35 ।।
एवं श्रृणोति यो मर्त्योजयस्तस्य भवेत्सदा ।।
जयानां श्रद्धया युक्तः प्रत्यध्यायं तु गच्छति ।। 4.36 ।।
इत्येता वृत्तयः सप्त देवानां जन्मलक्षणाः ।।
परिक्रांता मया वोऽद्या किं भूयः श्रोतुमिच्छथ ।। 4.37 ।।
इति ब्रह्मांडे महापुराणे वायुप्रोक्ते मध्यामभागे तृतीय उपोद्धातपादे
जयाभिव्याहारो नाम चतुर्थोऽध्यायः ।। 4 ।।

ऋषिरुवाच ।।
दैत्यानां दानवानां च गंधर्वोरगरक्षसाम् ।।
सर्पभूतापिशा चानां वसूनां पक्षिवीरुधाम् ।। 5.1 ।।
उत्पत्तिं निधनं चैव विस्तारात्कथयस्व नः ।।
एवमुक्तस्तदा सूतः प्रत्युवाचर्षिसत्तमम् ।। 5.2 ।।
सूत उवाच ।।
दितेः पुत्रद्वयं जज्ञे कन्या चैका महाबला ।।
कश्यपस्यात्मजौ तौ तु सर्वेभ्यः पूर्वजौ स्मृतौ ।। 5.3 ।।
सौत्येऽहन्यतिरा त्रस्य कश्यपस्याश्वमेधिकाः ।।
हिरण्यकशिपुर्नाम प्रथितं पृथगासनम् ।। 5.4 ।।
दित्या गर्भाद्विनिः सृत्य तत्रासीनः समंततः ।।
हिरण्य कशिपुस्तस्मात् कर्मणा तेन स समृतः ।। 5.5 ।।
ऋषय ऊचुः ।।
हिरण्यकशिपोर्जन्म नाम चैव महात्मनः ।।
प्रभावं चैव दैत्यस्य विस्ताराद्ब्रूहि नः प्रभो ।। 5.6 ।।
सूत उवाच ।।
कश्यपस्याश्वमेधोऽभूत्पुण्ये वै पुष्करे तदा ।।
ऋषिभिदेंवताभिश्च गंधर्वैरुपशोभितः ।। 5.7 ।।
उत्सृष्टे स्वे च विधिना आख्यानादौ यथाविधि ।।
आसनान्युपक्लृप्तानि सौवर्णानि तु पंच वै ।। 5.8 ।।
कुलस्पदापि? त्रीण्यत्र कूर्चः फलकमेव च ।।
मुख्यर्त्विजस्तु चत्वारस्तेषां तान्युपकल्पयन् ।। 5.9 ।।
क्लृप्त तत्रासनं चैकं होतुरर्थे हिरण्यम् ।।
निषसाद सगर्भोऽत्र तत्रासीनः शशंस च ।। 5.10 ।।
आख्यानमानुपूर्व्येण महर्षिः कश्यपो यथा ।।
तं दृष्ट्वा ऋषयस्तस्य नाम कुर्वंति वर्द्धितम् ।। 5.11 ।।
हिरण्यकशिपुस्तस्मात्कर्मणा तेन स स्मृतः ।।
हिरण्यक्षोऽनुजस्तस्य सिंहिका तस्य चानुजा ।। 5.12 ।।
राहोः सा जननी देवी विप्र चित्तेः परिग्रहः ।।
हिरण्यकशिपुर्दैत्यश्चचार परमं तपः ।। 5.13 ।।
शतं वर्षसहस्राणां निराहारो ह्यधःशिराः ।।
वरयामास ब्रह्माणं तुष्टं दैत्यो वरेण तु ।। 5.14 ।।
सर्वामरत्वमवधं सर्वभूतेभ्य एव हि ।।
योगद्देवान् विनिर्जित्य सर्वदेवत्वमास्थितः ।। 5.15 ।।
कारयेऽहमिहैश्वर्यं बलवीर्यसमन्वितः ।।
दानवास्त्वसुराश्चैव देवाश्च सह चारणैः ।। 5.16 ।।
भवंतु वशगाः सर्वे मत्समीपानुभोजनाः ।।
आर्द्रशुष्कैरवध्यश्च दिवा रात्रौ तथैव च ।।
एवमुक्तस्तदा ब्रह्मानुजज्ञे सांतरं वरम् ।। 5.17 ।।
ब्रह्मोवाच ।।
महानयं वरस्तात वृतो दितिसुत त्वया ।।
एही दानीं प्रतिज्ञानं भविष्यत्येवमेव तु ।। 5.18 ।।
दत्त्वा चाभिमतं तस्मै तत्रेवान्तरधादथ ।।
सोऽपि दैत्यस्तदा सर्वं जगत्स्थावरजंगमम् ।। 5.19 ।।
महिम्ना व्याप्य संतस्थे बहुमूर्त्तिरमित्रजित् ।।
स एव तपति व्योम्नि चंद्रसूर्यत्वमास्थितः ।। 5.20 ।।
स एव वायुर्भूत्वा च ववौ जगति सर्वदा ।।
स गोपालोऽविपालश्च कर्षकश्च स एव ह ।। 5.21 ।।
स ज्ञाता सर्वलोकेषु मंत्रव्याख्याकरस्तथा ।।
नेता गोप्ता गोपयिता दीक्षितो याजकः स तु ।। 5.22 ।।
तस्य देवाः सुराः सर्वे तदासन्सोमपायिनः ।।
एवंप्रभावो दैत्योऽसावतो भूयो निबोधत ।। 5.23 ।।
तस्मै सर्वे नमस्कारं कुर्वंतीज्यः स एव च ।।
हिरण्यकशिपोर्दैत्यैः श्लोको गीतः पुरा त्विह ।। 5.24 ।।
हिरण्यकशिपू राजा यां यामाशां निरैक्षत ।।
तस्यै तस्यै तदा देवा नमश्चक्रुर्महर्षिभिः ।। 5.25 ।।
तस्यासीन्नरसिंहस्तु मृत्युर्विष्णुः पुरा किल ।।
नरात्तु यस्माज्जन्मास्य नरमूर्त्तिश्च यत्प्रभुः ।। 5.26 ।।
तस्मात्स नरसिंहो वै गीयते वेदवादिभिः ।।
सागरस्य च वेलायामुच्छ्रित स्तपसो विभुः ।। 5.27 ।।
शरीरं तस्य देवस्य ह्यासीद्देवमयं प्रभो ।।
नाम्ना सुदर्शनं चैव विश्रुतश्च महाबलः ।। 5.28 ।।
ततः स बाहुयुद्धेन दैत्येंद्रं तं महाबलम् ।।
नखैर्बिभद संक्रुद्धो नार्द्राः शुष्का नखा इति ।। 5.29 ।।
हिरण्याक्षसुताः पंच विक्रांताः सुमहाबलाः ।।
शंबरः शकुनिश्चैव कालनाभस्तथैव च ।। 5.30 ।।
महानाभः सुविक्रांतो सुत संतापनस्तथा ।।
हिरण्यक्षसुता ह्येते देवैरपि दुरासदाः ।। 5.31 ।।
तेषां पुत्राश्च पौत्राश्च दैतेयाः सगणाः स्मृताः ।।
स शतानि सहस्राणि निहतास्तारकामये ।। 5.32 ।।
हिरण्यकशिपोः पुत्राश्चत्वारः सुमहाबलाः ।।
प्रह्लादः पूर्वजस्तेषामनुह्ना दस्तथापरः ।। 5.33 ।।
संह्रादश्चैव ह्रादश्च ह्रादपुत्रौ निबोधत ।।
सुंदो निसुन्दश्च तथा ह्रादपुतौ बभूवतुः ।। 5.34 ।।
ब्रह्यघ्नौ तौ महावीरौ मूकस्तु ह्राददायकः ।।
मारीचः सुन्दपुत्रस्तु ताडकायामजायत ।। 5.35 ।।
दंडके निहतः सोऽथ राघवेण बलीयसा ।।
मूको विनिहतश्चापि कैराते सव्यसाचिना ।। 5.36 ।।
संह्रादस्य तु दैत्यस्य निवातकवचाः कुले ।।
उत्पन्ना महता चैव तपसा भाविताः स्वयम् ।। 5.37 ।।
अरयो देवतानां ते जंभस्य शतदुंदुभिः ।।
तथा दक्षो सुरश्चंडश्चत्वारो देत्यनायकाः ।। 5.38 ।।
बाष्कलस्य सुता ह्येते काल नेमेः सुताञ्छृणु ।।
ब्रह्मजित्क्रतुजिच्चैव देवांतकनरांतकौ ।। 5.39 ।।
कालनेमिसुता ह्येते शभोस्तु श्रृणुत प्रजाः ।।
राजाजश्चैव गोमश्च शंभोः पुत्रौ प्रकीर्त्तितौ ।। 5.40 ।।
विरोजनस्य पुत्रश्च बलिरेकः प्रतापवान् ।।
बलेः पुत्रशतं जज्ञे राजानः सर्व एव ते ।। 5.41 ।।
तेषां प्रधानाश्चत्वारो विक्रांताः सुमहाबलाः ।।
सहस्रबाहुः श्रेष्ठोऽभूद्बाणो राजा प्रतापवान् ।। 5.42 ।।
कुंभगर्त्तो दयो भोजः कुंचिरित्येवमा दयः ।।
शकुनी पूतना चैव कन्ये द्वे तु बलेः स्मृते ।। 5.43 ।।
बलेः पुत्राश्च पौत्राश्च शतशोऽथ सहस्रशः ।।
बालेया नाम विख्याता गणा विक्रांतपौरुषाः ।। 5.44 ।।
बाणस्य चैन्द्रधन्वा तु लोहिन्यामुदपद्यत ।।
दितिर्विहितपुत्रा वै तोषयामास कश्यपम् ।। 5.45 ।।
तां कश्यपः प्रसन्नात्मा सम्यगाराधितस्त्वथ ।।
वरेण छंदयामास सा च वव्रे वरं तत ।। 5.46 ।।
अथ तस्यै वरं प्रादात्प्रार्थितो भगवान्पुनः ।।
उक्ते वरे तु मा तुष्टा दितिस्तं समभाषत ।। 5.47 ।।
मारीचं कण्यपं देवी भर्त्तारं प्रांजलिस्तदा ।।
हतपुत्राऽस्मि भगवन्नादित्यैस्तव सूनुभिः ।। 5.48 ।।
शक्रहंतारमिच्छमि पुत्रं दीर्घतपोऽर्जितम् ।।
साहं तपश्चरिष्यामि गर्भमाधातुमर्हसि ।। 5.49 ।।
पुत्रमिंद्रवधे युक्तं त्वं मै वै दातुमर्हसि ।।
तस्यास्तद्वचनं श्रुत्वा मारीचः कश्यपस्तदा ।। 5.50 ।।
प्रत्युवाच महातेजा दितिं परमदुः खितः ।।
एवं भवतु गर्भे तु शुचिर्भव तपोधने ।। 5.51 ।।
जनयिष्यसि पुत्रं त्वं शक्रहंतारमाहवे ।।
पूर्णं वर्षसहस्रं तु शुचिर्यदि भविष्यसि ।। 5.52 ।।
पुत्रं त्रिलोकप्रवरं मन्मथं जनयिष्यसि ।।
एवमुक्त्वा महातेजास्तथा समभावत्तदा ।। 5.53 ।।
तामालभ्य स्वभवनं जगाम भगवानृषिः ।।
गते भर्त्तरि सा देवी दितिः परमहर्षिता ।। 5.54 ।।
कुशप्लवनमासाद्य तपस्तेपे सुदारुणम् ।।
शक्रस्तु समुपश्रुत्य संवादं तं तयोः प्रभुः ।। 5.55 ।।
कुशप्लवनमागम्य दितिं वाक्यमभाषत ।।
शुश्रूषां ते करिष्यामि मानुज्ञां दातुमर्हसि ।। 5.56 ।।
समिधश्चाहरिष्यामि पुष्पाणि च फलानि च ।।
यथा त्वं मन्यसे वत्स सुश्रूषाभिरतो भव ।। 5.57 ।।
सर्वकर्मसु निष्णात आत्मनो हितमाचर ।।
वरं श्रुत्वा तु त द्वाक्यं मातुः शक्रः प्रहर्षितः ।। 5.58 ।।
शुश्रूषाभिरतो भूत्वा कलुषेणांतरात्मना ।।
शुश्रूषते तु तां शक्रः सर्वकालमनुव्रतः ।। 5.59 ।।
फलपुष्पाण्युपादाय समिधश्च दृढव्रतः ।।
गात्रसंवाहनं काले श्रमापनयने तथा ।। 5.60 ।।
शक्रः सर्वेषु कालेषु दितिं परिचचार ह ।।
किंचिच्छिष्टे व्रते देवी तुष्टा शक्रमुवाच ह ।। 5.61 ।।
प्रतीताऽहं ते सुरश्रेष्ठ दशवर्षाणि पुत्रक ।।
अवशिष्ठानि भद्रं ते भ्रातरं द्रक्ष्यसे ततः ।। 5.62 ।।
तमहं त्वत्कृते पुत्र सह धास्ये जयैषिणम् ।।
त्रैलोक्यविजयं पुत्र भोक्ष्यसे सह तेन वै ।। 5.63 ।।
नाहं पुत्राभिजानामि मद्भक्तिगतमानसम् ।।
एवमुक्त्वा दितिः शक्रं मध्यं प्राप्ते दिवाकरे ।। 5.64 ।।
निद्रयापहृता दवी शिरः कृत्वा तु जानुनि ।।
केशान्कृत्वा तु पादस्थान्सा सुष्वाप च देवता ।। 5.65 ।।
अधस्ताद्यत्तु नाभेर्वै सर्वं तदशुचि स्मृतम् ।।
ततस्तामशुचिं ज्ञात्वा सोंतरं तदमन्यत ।। 5.66 ।।
दृष्ट्वा तु कारणं सर्वं तस्य बुद्धिरजायत ।।
गर्भं निहन्तु वै देव्या स हि दोषोऽत्र दृश्यते ।। 5.67 ।।
ततो विवेश दित्या वै ह्युपस्थेनोदरं वृषा ।।
प्रविश्य चापि तं दृष्ट्वा गभमिंद्रो महौजसम् ।। 5.68 ।।
भीतस्तं सप्तधा गभ बिभेद रिपुमात्मनः ।।
म गर्भो भिद्यमानस्तु वज्रणशतपर्वणा ।। 5.69 ।।
रुरोद सुस्वरं भीमं वेपमानः पुनः पुनः ।।
मारोद मारोद इति गर्भं शक्रोऽभ्यभाषत ।। 5.70 ।।
तं गर्भं सप्तधा कृत्वा ह्येकैकं सप्तधा पुनः ।।
कुलिशेन बिभेदेन्द्रस्ततो दितिरबुध्यता ।। 5.71 ।।
न हंतव्यो न हन्तव्य इत्येवं दितिरब्रवीत् ।।
निष्पपात ततो वज्री मातुर्वचनगौरवात् ।। 5.72 ।।
प्रांजलिर्वज्रसहितो दितिं शक्रोऽभ्यभाषत ।।
अशुचिर्देवि सुप्तासि पादयोर्गतमूर्द्धजा ।। 5.73 ।।
तदं तरमनुप्राप्य गर्भं हेतारमाहवे ।।
भिन्नवानहमेतं ते बहुधा क्षन्तुमर्हसि ।। 5.74 ।।
तस्मिंस्तु विफले गर्भे दितिः परमदुःखिता ।।
सहस्राक्षं दुराधर्षं वाक्यं सानुनयाब्रवीत् ।। 5.75 ।।
ममापराधाद्गर्भोऽयं यदि ते विफलीकृतः ।।
नापराधोऽस्ति देवेश तव पुत्र महाबल ।। 5.76 ।।
शत्रोर्वधे न दोषोऽस्ति भेतव्यं न च ते विभो ।।
प्रियं तु कृतमिच्छामि श्रेयो गर्भस्य मे कुतः ।। 5.77 ।।
भवंतु मम पुत्राणां सप्त स्थानानि वै दिवि ।।
वातस्कंधानिमान्सप्त चरंतु मम पुत्रकाः ।। 5.78 ।।
मरुतस्ते तु विख्याता गतास्ते सप्तसप्तकाः ।।
पृथिव्यां प्रथमस्कंधो द्वितीयश्चापि भास्करे ।। 5.79 ।।
सोमे तृतीयो विज्ञेयश्चतुर्थो ज्योतिषां गणे ।।
ग्रहेषु पञ्चमस्चैव षष्ठः सप्तर्षिमंडले ।। 5.80 ।।
ध्रुवे तु सप्तमश्चैव वातस्कंधाश्चसप्त ये ।। 
तानेते विचरंत्वद्य कालेकाले ममात्मजाः ।। 5.81 ।।
वातस्कंधाधिपा भूत्वा चरंतु मम पुत्रकाः ।।
पृथिव्यां प्रथमस्कंध आ मेघेब्यो य आवहः ।। 5.82 ।।
चरंतु मम पुत्रास्ते सप्त ये प्रथमे गणे ।।
द्वितीयश्चापि मेघेभ्य आसूर्यात्प्रवहस्ततः ।। 5.83 ।।
वातस्कंधो हि विज्ञेयो द्वितीयश्चरतां गणः ।।
सूर्यादूर्ध्वमधः सोमादुद्वहोऽथ स वै स्मृतः ।। 5.84 ।।
वातस्कंधस्तृतीयश्च पुत्राणां चरता गणः ।।
सोमादूर्द्ध्वमधर्क्षेभ्यश्चतुर्थ संवहस्तु सः ।। 5.85 ।।
चतुर्थो मम पुत्राणां गणस्तु चरतां विभो ।।
ऋक्षेभ्यश्च तथैवोर्द्ध्वमा ग्रहाद्विवहस्तु यः ।। 5.86 ।।
वातस्कंधः पंचमस्तु पुत्राणां चरतां गणः ।।
ग्रहेभ्य ऊर्द्ध्वमार्षिभ्यः षष्ठो ह्यनुवहश्च यः ।। 5.87 ।।
वातस्कंधस्तत्र मम पुराणां चरता गणः ।।
ऋषिभ्य ऊर्द्ध्वमाध्रौवं सप्तमो यः प्रकीर्त्तितः ।। 5.88 ।।
वातस्कंधः परिवहस्तत्र तिष्ठंतु मे सुताः ।।
एतान्सर्वाश्चरंत्वंते कालेकाले ममात्मजाः ।। 5.89 ।।
त्वत्कृतेन च नाम्ना वै भवतु मरुतस्त्विमे ।।
ततस्तेषां तु नामानि मत्पुत्राणां शतक्रतो ।। 5.90 ।।
तद्विधैः कर्मभिश्चैव समवेहि पृथक्पृथक् ।।
शक्रज्योतिस्तथा सत्यः सत्यज्योतिस्तथापरः ।। 5.91 ।।
चित्रज्योतिश्च ज्योतिष्मान् सुतपश्चैत्य एव च ।।
प्रथमोऽयं गणः प्रोक्तो द्वितीयं तु निबोधत ।। 5.92 ।।
ऋतजित्सत्यजिश्चैव सुषेणः सेनजित्तथा ।।
सुतमित्रो ह्यमित्रश्च सुरमित्रस्तथापरः ।। 5.93 ।।
गण एष द्वितीयस्तु तृतीयं च निबोधत ।।
धातुश्च धनदश्चैव ह्युग्रो भीमस्तथैव च ।। 5.94 ।।
वरुणश्च तृतीयं च मया प्रोक्तं निबोधत ।।
अभियुक्ताक्षिकश्चैव साह्वायश्च गणः स्मृतः ।। 5.95 ।।
ईदृक् चैव तथान्यादृक् समरिद्द्रुमवृचक्षकाः ।।
मितश्च समितश्चैव पंचमश्च तथा गणः ।। 5.96 ।।
ईदृक् च पुरुषश्चैव नान्यादृक् समचेतनः ।।
संमितः समवृत्तिश्च प्रतिहर्ता च षड् गणाः ।। 5.97 ।।
यज्ञैश्चित्वाऽस्तुवन्सर्वे तथान्ये मानुषा विशः ।।
दैत्यदेवाः समाख्याताः सप्तैते सप्तसप्तकाः ।। 5.98 ।।
एते ह्येकोनपंचाशन्मरुतो नामतः स्मृताः ।।
प्रसंख्यातास्तदा ताभ्यां दित्या शक्रेण चैव वै ।। 5.99 ।।
कृत्वा चैतानि नामानि दितिरिंद्रमुवाच ह ।।
वातस्कन्धांश्चरंत्वेते भ्रतरो मम पुत्रकाः ।। 5.100 ।।
विचरंतु च भद्रं ते देवैः सह ममात्मजाः ।।
तस्यास्तद्वचनं श्रुत्वा महस्राक्षः पुरंदरः ।। 5.101 ।।
उवाच प्रांजलिर्भूत्वा मातर्भवतु तत्तथा ।।
सर्व मेतद्यथोक्तं ते भविष्यति न संशयः ।। 5.102 ।।
एवंभूता महात्मानः कुमारा लोकसंमताः ।।
देवैः सह भविष्यंति यज्ञभाजस्तवात्म जाः ।। 5.103 ।।
तस्मात्ते मरुतो देवाः सर्वे चेंद्रानुजा वराः ।।
विज्ञेयाश्चामराः सर्वे दितिपुत्रास्तरस्विनः ।। 5.104 ।।
एवं तौ निश्चयं कृत्वा मातापुत्रौ तपोवने ।।
जग्मतुस्त्रिदिवं त्दृष्टौ शक्रमाभूद्गतज्वरः ।। 5.105 ।।
मरुतां च शुभं जन्म श्रृणुयाद्यः पठेच्च वा ।।
वादे विजयमाप्नोति लब्धात्मा च भवत्युत ।। 5.106 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे
मरुदुत्पत्तिवर्णनं नाम पंचमोऽध्यायः ।। 5 ।।

सूत उवाच ।।
अभवन्दनुपुत्रास्तु वंशे ख्याता महासुराः ।।
विप्रचित्तिप्रधा नास्तेऽचिंतनीयपराक्रमाः ।। 6.1 ।।
सर्वे लब्धवराश्चैव ते तप्ततपसस्तथा ।।
सत्यसंधाः पराक्रांताः क्रूरा मायाविनश्च ते ।। 6.2 ।।
महाबलास्ते जवना ब्रह्मिष्ठा ये च साग्नयः ।।
कीर्त्यमानान्मया सर्वान्प्राधान्येन निबोधत ।। 6.3 ।।
द्विमूर्द्धा शंबरश्चैव तथा शंकुरथो विभुः ।।
शंकुकर्णो विपादश्च गविष्ठो दुंदुभिस्तथा ।। 6.4 ।।
अयोमुखस्तु मघवान्कपिलो वामनो मयः ।।
मरीचिरसिपाश्चैव महा मायोऽशिरा भृशी ।। 6.5 ।।
विक्षोभश्च सुकेतुश्च केतुवीर्यशताह्वयौ ।।
इंद्रजिद्विविदश्चैव तथा भद्रश्च देवजित् ।। 6.6 ।।
एकचक्रो महा बाहुस्तारकश्च महाबलः ।।
वैश्वानरः पुलोमा च प्रापणोऽथ महाशिराः ।। 6.7 ।।
स्वर्भानुर्वृषपर्वा च पुरुंडश्च महासुरः ।।
धृतराष्ट्रश्च सूर्यश्चचंद्रमा इंद्रतापनः ।। 6.8 ।।
सूक्ष्मश्चैव निचंद्रश्च चूर्णनाभो महागिरिः ।।
असिलोमा सुकेशश्च शठश्च मूलकोदरः ।। 6.9 ।।
जम्भो गगनमूर्द्धा चकुंभमानो महोदकः ।।
प्रमदोऽद्मश्च कुपथो ह्यश्वग्रीवश्च वीर्यवान् ।। 6.10 ।।
वैमृगः सविरूपाक्षः सुपथश्च हला हलौ ।।
अक्षो हिरण्मयश्चैव शतग्रीवश्च शंबरः ।। 6.11 ।।
शरभः श्वलभश्चैव सूर्याचंद्रमसावुभौ ।।
असुराणां स्मृतावेतौ सुराणां च प्रभाविणौ ।। 6.12 ।।
इति पुत्रा दनोर्वंशप्रधानाः परिकीर्त्तिताः ।।
तेषामपरिसंख्येयं पुत्रपौत्रमनंतकम् ।। 6.13 ।।
इत्येत असुराः तक्रांता दैतेया दानवास्तथा ।।
सुत्वानस्तु स्मृता दैत्या असुत्वानो दनोः सुताः ।। 6.14 ।।
इमे च वंशानुगता दनोः पुत्रान्वयाः स्मृताः ।।
एकाक्षेश्वप्रभारिष्टः प्रलंबनरकावपि ।। 6.15 ।।
इंद्रबाधनकेशी च पुरुषः शेषवानुरुः ।।
गरिष्ठश्च गवाक्षश्च तालकेतुश्च वीर्यवान् ।। 6.16 ।।
एते मनुष्या वध्यास्तु दनुपुत्रान्वयाः स्मृताः ।।
दैत्यदानवसंयोगे जाता भीमपराक्रमाः ।। 6.17 ।।
सिंहिकायामथोत्पन्ना विप्रचित्तेः सुता इमे ।।
सैंहिकेयाः समाख्याताश्चतुर्दश महासुराः ।। 6.18 ।।
शलश्च शलभश्चैव सव्यसिव्यस्तथैव च ।।
इल्वलो नमुचिश्चैव वातापिस्तु सुपुंजिकः ।। 6.19 ।।
रहकल्पः कालनाभो भौमश्च कनकस्तथा ।।
राहुर्ज्येष्ठस्तु तेषां वै सूर्यचंद्रप्रमर्द्दनः ।। 6.20 ।।
इत्योते सिंहिकापुत्रा देवैरपि दुरासदाः ।।
दारुणाभिजनाः क्रूराः सर्वे ब्रह्महणश्च ते ।। 6.21 ।।
दश तानि सहस्राणिसैंहिकेया गणाः स्मृताः ।।
निहता जामदग्न्येन भार्गवेण बलीयसा ।। 6.22 ।।
स्वर्भानोस्तु प्रभा कन्या पुलोम्नस्तु शची सुता ।।
उपदानवी सदस्याथ शर्मिष्ठा वृषपर्वणः ।। 6.23 ।।
पुलोमा कालिका चैव वैश्वानरसुते उभे ।।
प्रभायां नहुषः पुत्रो जयंतस्तु शचीसुतः ।। 6.24 ।।
पुरुं जज्ञेऽथ शर्मिष्ठा दुष्यंतसुपदानवी ।।
वैश्वानरसुते एते पुलोमा कालका तथा ।। 6.25 ।।
बह्वपत्ये उभे कन्ये मारीचस्य परिग्रहः ।।
तयोः पुत्रसहस्राणि षष्टिर्दानवपुंगवाः ।। 6.26 ।।
चतुर्दश तथान्यानि हिरण्यपुरवासिनाम् ।।
पौलोमाः कालकेयाश्च दानवाः सुमरा बलाः ।। 6.27 ।।
अवध्या देवतानां ते निहताः सव्यमाचिना ।।
मयस्य जाता रंभायां पुत्राः षट् च महाबलाः ।। 6.28 ।।
मायावी दुंदुभिश्चैव पुत्रश्च महिषस्तथा ।।
कालिकश्चाजकर्णश्चकन्या मंदोदरी तथा ।। 6.29 ।।
दैत्यानां दानवानां च सर्ग एष प्रकीर्त्तितः ।।
अनायुषायाः पुत्रास्ते स्मृताः पंच महाबलाः ।। 6.30 ।।
अररुर्बलवृत्रौ च विज्वरश्च वृषस्तथा ।।
अररोस्तनयः क्रूरो धुंधुर्नाम महासुरः ।। 6.31 ।।
निहतः कुवलाश्वेन उत्तंकवचनाद्बिले ।।
बलपुत्रौ महावीर्यौ तेजसाऽप्रतिमावुभौ ।। 6.32 ।।
निकुंभश्चक्रवर्मा च स कर्णः पूर्वजन्मनि ।।
विजरस्यापि पुत्रौ द्वौ कालकश्च खरश्च तौ ।। 6.33 ।।
वृषस्य तु पुनः पुत्राश्चत्वारः क्रूरकर्मणः ।।
श्राद्धादो यज्ञहा चैव ब्रह्महा पशुहा तथा ।। 6.34 ।।
क्रांता ह्यनायुषः पुत्रा वृत्र स्यापि निबोधत ।।
जज्ञिरेऽसुमहाघोरा वृत्रस्येंद्रेण युध्यता ।। 6.35 ।।
बका नाम समाख्याता राक्षसाः सुमहाबलाः ।।
शतं तानि सहस्राणि महेंद्रानुचराः स्मृताः ।। 6.36 ।।
सर्वे ब्रह्मविदः सौम्या धार्मिकाः सूक्ष्ममूर्त्तयः ।।
प्रजास्वंतर्गताः सर्वे निवसंति क्रुधावृताः ।। 6.37 ।।
क्रोधा त्वप्रतिमान्पुत्रान् जज्ञे वै गायनोत्तमान् ।।
सिद्धः पूर्णश्च वह्वीच पूर्णाशश्चैव वीर्यवान् ।। 6.38 ।।
ब्रह्मचारी शतगुणः सुपर्णश्चैव मप्तमः ।।
विश्वावसुश्च भानुश्च सुचंद्रो दशमस्तथा ।।
इत्येते देवगंधर्वाः क्रोधायाः परिरीर्त्तिताः ।। 6.39 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय 
उपोद्धातपादे दनुवंशकीर्त्तनं नाम षष्ठोऽध्याय ।। 6 ।।

सूत उवाच ।।
गन्धर्वाप्सरसः पुत्रा मौनेयास्तान्निबोधत ।।
भीमसेनेग्रसेनौ च सुपर्णो वरुणस्तथा ।। 7.1 ।।
धृतराष्ट्रश्च गोमांश्च सूर्यवर्चास्तथैव च।।
पत्रवानर्कपर्णश्च प्रयुतश्च तथैव हि ।। 7.2 ।।
भीमश्चित्ररथश्चैव विख्यातः सर्वजीद्वशी ।।
त्रयोदशः शालिशिराः पर्जन्यश्च चतुर्दशः ।। 7.3 ।।
कलिः पंच दशस्तेषां नारदश्चैव षोडशः ।।
इत्येते देवगन्धर्वा मौनेयाः परिकीर्त्तिताः ।। 7.4 ।।
चतुर्विंशाश्चावरजास्तेषामप्सरसः शुभाः ।।
अरुणा चानपाया च विमनुष्या वरांबरा ।। 7.5 ।।
मिश्रकेशी तथाचासिपर्णिनी चाप्यलुंबुषा ।।
मरीचिः शुचिका चैव विद्युत्पर्णा तिलोत्तमा ।। 7.6 ।।
अद्रिका लक्ष्मणा क्षेमा दिव्या रंभा मनोभवा ।।
असिता च सुबाहूश्च सुप्रिया सुभुजा तथा ।। 7.7 ।।
पुंडरीकाऽजगन्धा च सुदती सुरसा तथा ।।
तथैवास्याः सुबाहूश्च विख्यातौ च हहाहुहू ।। 7.8 ।।
तुंबुरुश्चेति चत्वारः स्मृतागन्धर्वसत्तमाः ।।
गन्धर्वाप्सरसो ह्येते मौनेयाः परिकीर्त्तिताः ।। 7.9 ।।
हंसा सरस्वती चैव सूता च कमलाभया ।।
सुमुखी हंसपादी च लौकिक्योऽप्सरसः स्मृताः ।। 7.10 ।।
हंसो ज्योतिष्टमो मध्य आचारस्त्विह दारुणः ।।
वरूथोऽथ वरेण्यश्य ततो वसुरुचिः स्मृतः ।। 7.11 ।।
अष्टमः सुरुचिस्तेषां ततो विश्वा वसुः स्मृतः ।।
सुषुवे सा महाभागा रिष्टा देवर्षिपूजिता ।। 7.12 ।।
अरूपां सुभगां भासीमिति त्रेधा व्यजायत ।।
मनुवंती सुकेशी च तुंबरोस्तु सुते शुभे ।। 7.13 ।।
पंचचूडास्त्विमा विद्यादेवमप्सरसो दश ।।
मेनका सहजन्या च पर्णिनी पुंजिकस्थला ।। 7.14 ।।
कृतस्थला द्यृताची च विश्वाची पूर्वचित्त्यपि ।।
प्रम्लोचेत्यभिविख्याताऽनुम्लोचैव तु ता दश ।। 7.15 ।।
अनादिनिधनस्याथ जज्ञे नारायणस्य या ।।
कुलोचितानवद्यांगी उर्वश्चेकादशी स्मृता ।। 7.16 ।।
मेनस्य मेनका कन्या जज्ञे सर्वांगसुंदरी ।।
सर्वाश्च ब्रह्मवादिन्यो महाभागाश्च ताः स्मृताः ।। 7.17 ।।
गणास्त्वप्सरसां ख्याताः पुण्यास्ते वै चतुर्दश ।।
आहृत्यः शोभवत्यश्च वेगवत्यस्तथैव च ।। 7.18 ।।
ऊर्ज्जाश्चैव युवत्यश्च स्रुचस्तु कुरवस्तथाश्च ।।
वर्हयश्चामृताश्चैव मुदाश्च मृगवो रुचः ।। 7.19 ।।
भीरवः शोभयंत्यश्च गाणा ह्येते चतुर्दश ।।
ब्रह्मणो मानसाहृत्यः शोभवत्यो मरुत्सुताः ।। 7.20 ।।
वेगवत्यश्च रिष्टाया ऊर्ज्जाश्चैवाग्निसंभवाः ।।
युवत्यश्च तथा सूर्यरश्मिजाताः सुशोभनाः ।। 7.21 ।।
गभस्तिभिश्च सोमस्य जज्ञिरे कुरवः शुभाः ।।
यज्ञोत्पन्ना स्रुचो नाम कुशवत्यां च बर्हयः ।। 7.22 ।।
वारिजा ह्यमृतोत्पन्ना अमृता नामतः स्मृताः ।।
वायूत्पनाना मुदा नाम भूमिजा मृगवस्तथा ।। 7.23 ।।
विद्युतोऽत्र रुचो नाम मृत्योः कन्याश्च भीरवः ।।
शोभयंत्यश्च कामस्य गणाः प्रोक्ताश्चतुर्दश ।। 7.24 ।।
इत्येते बहुसाहस्रा भास्वरा अप्सरोगणाः ।।
देवतानामृषीणां च पत्न्यश्च मातरश्च ह ।। 7.25 ।।
सुगंधाश्चाथ निष्पंदा सर्वाश्चाप्सरसः समाः ।।
संप्रयोगस्तु कामेन माद्यं दिवि हरं विना ।। 7.26 ।।
तासां देवर्षि संस्पर्शा जाताः साधारणा यतः ।।
पर्वतस्तत्र संभूतो नारदश्चैव तावुभौ ।। 7.27 ।।
ततो यवीयसी चैव तृतीयारुंधती स्मृता ।।
देवर्षिभ्यस्तयोर्जन्म यस्मान्नारदपर्वतौ ।। 7.28 ।।
तस्मात्तौ तत्सनामानौ स्मृतौ नारदपर्वतौ ।।
विनतायाश्च पुत्रौ द्वौ अरुणौ गरुडश्च ह ।। 7.29 ।।
गायत्र्यादीनि छंदांसि सौपर्णेयानि पक्षिणाः ।।
व्यवहार्याणि सर्वाणि ऋजुसन्निहितानि च ।। 7.30 ।।
क्रद्रूर्नागसहस्रं वै विजज्ञे धरणीधरम् ।।
अनेकशिरसां तेषां खेचराणां महात्मनाम् ।। 7.31 ।।
बहुत्वान्नामधेयानां प्रधानांश्च निबोधत ।।
तेषां प्रधाना नागानां शेषवासुकितक्षकाः ।। 7.32 ।।
अकर्णो हस्तिकर्णश्च पिजरश्चार्यकस्तथा ।।
ऐरावतो महापद्मः कंबलाश्वतरावुभौ ।। 7.33 ।।
एलापत्रश्च शंखश्च कर्कोटकधनंजयौ ।।
महाकर्णमहानीलौ धृतराष्ट्रबलाहकौ ।। 7.34 ।।
करवीरः पुष्पदंष्ट्रः सुमुखो दुर्मुखस्तथा ।।
सूनामुखो दधिमुखः कालियश्चालिपिण्डकः ।। 7.35 ।।
कपिलश्चांबरीषश्च अक्रूरश्च कपित्थकः ।।
प्रह्रादस्तु ब्रह्मणाश्च गंधर्वोऽथ मणिस्थकः ।। 7.36 ।।
नहुषः कररोमा च मणिरित्येवमादयः ।।
काद्रवेयाः समाख्याताः खशायास्तु निबोधत ।। 7.37 ।।
खशा विजज्ञे द्वौ पुत्रौ विकृतौ परुषव्रतौ ।।
श्रेष्ठं पश्चिमसंध्यायां पूर्वस्यां च कनीयसम् ।। 7.38 ।।
विलोहितैककर्णं च पूर्वं साऽजनयत्सुतम् ।।
चतुर्भुजं चतुष्पादं किंचित्स्पंदं द्विधागतिम् ।। 7.39 ।।
सर्वंगकेशं स्थूलांगं शुभनासं महोदरम् ।।
स्वच्छशीर्षं महाकर्णं मुञ्जकेशं महाबलम् ।। 7.40 ।।
ह्रस्वास्यं दीर्घजिह्वं च बहुदंष्ट्रं महाहनुम् ।।
रक्तपिंगाक्षपादं च स्थूलभ्रूदीर्घनासिकम् ।। 7.41 ।।
गुह्यकं शितिकंठं च महापादं महामुखम् ।।
एवंविधं खशापुत्रं जज्ञेऽसावतिभीषणम् ।। 7.42 ।।
तस्यानुजं द्वितीयं सा ह्युषस्यंते व्यजायत ।।
त्रिशीर्षं च त्रिपादं च त्रिहस्तं कृष्णलोचनम् ।। 7.43 ।।
ऊर्द्ध्वकेशं हरिच्छ्मश्रुं शिलासंहननं दृढम् ।।
ह्रस्वकायं प्रबाहुं च महाकाय महारवम् ।। 7.44 ।।
आकर्णदारितास्यं च बलवत्सथूलनासिकम् ।।
स्थूलौष्ठमष्टदंष्ट्र च जिह्मास्यं शंकुकर्णकम् ।। 7.45 ।।
पिंगलोद्वत्तनयनं जटिलं द्वंद्वपिंडकम् ।।
महास्कन्धं महोरस्कं पृथुघोणं कृशोदरम् ।। 7.46 ।।
अस्थूलं लोहितं ग्रीवलंबमेढ्रांडपिडकम् ।।
एवंविधं कुमारं सा कनिष्ठं समसूयत ।। 7.47 ।।
सद्यः प्रसूतमात्रौ तौ विवृद्धौ च प्रमादतः ।।
उपयौगसमर्थाभ्यां शरीराभ्यां व्यवस्थितौ ।। 7.48 ।।
सद्योजातौ विवृद्धांगौ मातरं पर्यकर्षताम् ।।
तयोः पूर्वस्तु यः क्रूरो मातरं सोऽभ्य कर्षत ।। 7.49 ।।
ब्रुवंश्च मातर्भक्षाव रक्षार्थं क्षुधयार्दितः ।।
न्यषेधयत्पुनर्ह्येनं स्वयं स तु कनिष्ठकः ।। 7.50 ।।
पूर्वेषां क्षेमकृत्त्वं वै रक्षैतां मातरं स्वकाम् ।।
बाहुभ्यां परिगृह्यैनं मातरं सोऽभ्यभाषयत् ।। 7.51 ।।
एतस्मिन्नेव काले तु प्रादुर्भूतस्तयोः पिता ।।
तौ दृष्ट्वा विकृता कारौ खशां तामभ्यभाषत ।। 7.52 ।।
तौ सुतौ पितरं दृष्ट्वा ह्येकभूतौ भयान्वितौ ।।
मातुरेव पुनश्चांगे प्रलीयेतां स्वमायया ।। 7.53 ।।
अथाब्रवीदृषिर्भार्यां किमाभ्यामुक्तवत्यसि ।।
सर्वमाचक्ष्व तत्त्वेन तवैवायं व्यतिक्रमः ।। 7.54 ।।
मातृतुल्यश्च जनने पुत्रो भवति कन्यका ।।
यथाशीला भवेन्माता तथाशीलो भवेत्सुतः ।। 7.55 ।।
यद्वर्णा तु भवेद्भूमिस्तद्वर्णं सलिलं ध्रुवम् ।।
मातॄणां शीलदोषेण तथा रूपगुणैः पुनः ।। 7.56 ।।
विभिन्नास्तु प्रजाः सर्वास्तथा ख्यातिवशेन च ।।
इत्येवमुक्त्वा भगवान्खशामप्रतिमस्तदा ।। 7.57 ।।
पुत्रावाहूय साम्ना वै चक्रे ताभ्यां तु नामनी ।।
पुत्राभ्यां यत्कृतं तस्यास्तदाचष्ट खशा तदा ।। 7.58 ।।
माता यथा समाख्याता तर्माभ्यां च पृथक्पृथक् ।।
तेन धात्वर्थयोगेन तत्तदर्थे चकार ह ।। 7.59 ।।
मातर्भक्षेत्यथोक्तो वै खादने भक्षणे च सः ।।
भक्षावेत्युक्तवानेष तस्माद्यक्षोऽभवत्त्वयम् ।। 7.60 ।।
रक्ष इत्येष धातुर्यः पालने स विभाव्यते ।।
उक्तवांश्चैष यस्मात्तु रक्षेमां मातरं स्वकाम् ।। 7.61 ।।
नाम्ना रक्षोऽपरस्तस्माद्भविष्यति तवात्मजः ।।
स तदा तद्विधां दृष्ट्वा विक्रियां च तयोः पिता ।। 7.62 ।।
तदा भाविनमर्थं च बुद्ध्वा मात्रा कृतं तयोः ।।
तावृभौ क्षुधितौ दृष्ट्वा विस्मितः परिमृष्टधीः ।। 7.63 ।।
तयोः प्रादिशदाहारं खशापतिरसृग्वसे ।।
पिता तौ क्षुधितौ दृष्ट्वा वर मेतं तयोर्ददौ ।। 7.64 ।।
युवयोर्हस्तसंस्पर्शाद्रक्तधाराश्च सर्वशः ।।
्सृङ्मांसवसाभूता भविष्यंतीह कामतः ।। 7.65 ।।
नक्ताहारविहारौ च द्विजदेवादिभोजनौ ।।
नक्तं चैव बलीयांसौ दिवा वै निर्बलौ युवाम् ।। 7.66 ।।
मातरं रक्षत इमां धर्मश्चैवानुशिष्यते ।।
इत्युक्त्वा काश्यपः पुत्रौ तत्रैवांतरधीयत ।। 7.67 ।।
गते पितरि तौ क्रूरौ निसर्गादेव दारुणौ ।।
विपर्ययेषु वर्त्तेतेऽकृतज्ञौ प्राणिहिंसकौ ।। 7.68 ।।
महाबलौ महासत्त्वौ महाकायौ दुरासदौ ।।
मायाविदावदृश्यौ तावंतर्धानगतावुभौ ।। 7.69 ।।
तौ कामरूपिणौ घोरौ नीरुजौ च स्वभावतः ।।
रूपा नुरूपैराचारैः प्रचरंतौ प्रबाधकौ ।। 7.70 ।।
देवानृषीन्पितॄंश्चैव गंधर्वान्किन्नरानपि ।।
पिशाचांश्चमनुष्यांश्चपन्नगान्पक्षिणः पशून् ।। 7.71 ।।
भक्षार्थमिह लिप्संतौ चेरतुस्तौ निशाचरौ ।।
इन्द्रस्यानुचरौ चैव क्षुब्धौ दृष्ट्वा ह्यतिष्ठताम् ।। 7.72 ।।
राक्षसं तं कदाचिद्वै निशीथे ह्येक मीश्वरम् ।।
आहारं स परीप्सन्वै शब्देनानुससार ह ।। 7.73 ।।
आससाद पिशाचौ वै त्वजः शंढश्च ताबुभौ ।।
कपिपुत्रौ महावीर्यौ कूष्माडौ पूर्वजावुभौ ।। 7.74 ।।
पिंगाक्षावूर्द्ध्वरोमाणौ वृत्ताक्षौ च सुदारुणौ ।।
कन्याभ्यां सहितौ तौ तु ताभ्यां भर्तुश्चिकीर्षया ।। 7.75 ।।
ते कन्ये कामरूपिण्यौ तदाचारमुभे च तम् ।।
आहारार्थे समीहंतौ सकन्यौ तु बुभुक्षितौ ।। 7.76 ।।
अपश्यतां रक्षसं तौ कामरूपिणमग्रतः ।।
सहसा सन्निपातेन दृष्ट्वा चैव परस्परम् ।। 7.77 ।।
ईक्षमाणाः स्थितान्योन्यं परस्परजिघृक्षवः ।।
पितरावूचतुः कन्ये युवा मानयत द्रुतम् ।। 7.78 ।।
जीवग्राहं निगृह्यैनं विस्फुरंतं पदेपदे ।।
ततस्तमभिसृत्यैनं कन्ये जगृहतुस्तदा ।। 7.79 ।।
संगृहीत्वा तु हस्ताभ्यामानीतः पितृसंसदि ।।
ताभ्यां कन्यागृहीतं तं पिशाचौ वीक्ष्य रक्षसम् ।। 7.80 ।।
अपृच्छतां च कस्य त्वं स च सर्वमभाषत ।।
तस्य कर्माभिजाती च श्रुत्वा तौ रक्षसस्तदा ।। 7.81 ।।
अजः शंडश्च तस्मै ते कन्यके प्रत्यपादयत् ।।
तौ तुष्टौ कर्मणा तस्य कन्ये ते ददतुस्तु वै ।। 7.82 ।।
पैशाचैन विवाहेन रुदंत्यावुद्ववाह सः ।।
अजः शंडः सुताभ्यां तु तदा श्रावयतां धनम् ।। 7.83 ।।
इयं ब्रह्मधना नाम कन्या या सहिता शुभा ।।
ब्रह्म तस्याऽपराहार इति शंडोऽभ्यभाषत ।। 7.84 ।।
इयं जंतुधना नाम कन्या सर्वांगजंतिला ।।
जंतुभाव धनादाना इत्यजौऽश्रावयद्धनम् ।। 7.85 ।।
सर्वांगकेशापाशा च कन्या जन्तुधना तु या ।।
यातुधानप्रसूता सा कन्या चैव महारवा ।। 7.86 ।।
अरुणा चाप्यलोमा च कन्या ब्रह्मधना तु या ।।
ब्रह्मधानप्रसूता सा कन्या चैव महारवा ।। 7.87 ।।
एवं पिशाचकन्ये ते मिथुने द्वे प्रसूयताम् ।।
तयोः प्रजानिसर्गं च कथयिष्ये निबोधत ।। 7.88 ।।
हेतिः प्रहेतिरुग्रश्च पौरुषेयौ वधस्तथा ।।
विद्युत्स्फूर्जश्च वातश्च आयो प्याघ्रस्तथैव च ।। 7.89 ।।
सूर्यश्च राक्षसा ह्येते यातुधानात्मजा दश ।।
माल्यवांश्च सुमाली च प्रहेतितनयौ श्रृणु ।। 7.90 ।।
प्रहेतितनयः श्रीमानपुलोमा नाम विश्रुतः ।।
मधुः परो महोग्रस्तु लवणस्तस्य चात्मजः ।। 7.91 ।।
महायोगबलोपेतो महा देवमुपस्थितः ।।
उग्रस्य पुत्रौ विक्रांतो वज्रहा नाम विश्रुतः ।। 7.92 ।।
पौरुषेयसुताः पंच पुरुषादा महाबलाः ।।
कूरश्च विकृतश्चैव रुधिरादस्तथैव च ।। 7.93 ।।
मेदाशश्चवपाशश्च नामभिः परिकीर्त्तिताः ।।
वधपुत्रौ दुराचारौ विघ्नश्च शामनश्च ह ।। 7.94 ।।
विद्युत्पुत्रो दुराचारो रसनो नाम राक्षसः ।।
स्फूर्जक्षेत्रे निकुंभस्तु जातो वै ब्रह्मराक्षसः ।। 7.95 ।।
वातपुत्रो विरोधस्तु तथा यस्य जनातकः ।।
व्याघ्र पुत्रो निरानंदः क्रतूनां विघ्नकारकः ।। 7.96 ।।
सर्वस्य चान्वये जाता पूराः सर्पाश्च राक्षसाः ।।
यातुधानाः परिक्रांता ब्रह्म धानान्निबोधत ।। 7.97 ।।
यज्ञापेतो धृतिः क्षेमो ब्रह्मपेतश्च यज्ञहा ।।
श्वातोंऽबुकः केलिसर्पौ ब्रह्मधानात्मजा नव ।। 7.98 ।।
स्वसारो ब्रह्मराक्षस्यस्तेषां चेमाः सुदारुणाः ।।
रक्तकर्णी महाजिह्वा क्षमा चेष्टाऽपहारिणी ।। 7.99 ।।
एतासामन्वये जाताः पृथिव्यां ब्रह्मराक्षसाः ।।
इत्येते राक्षसाः क्रांता यक्षस्यविनिबोधत ।। 7.100 ।।
चकमे सरसं यक्षः पञ्चचूडां क्रतुस्थलाम् ।।
तल्लिप्सुश्चिंतयानः स देवोद्यानानि मार्गते ।। 7.101 ।।
वैभ्राजं सुरभिं चैव तथा चैत्ररथं च यत् ।।
विशोकं सुमनं चैव नंदनं च वनोत्तमम् ।। 7.102 ।।
बहूनि रमणीयानि मार्गते जातलालसः ।।
दृष्ट्वा तां नंदने सोऽथ अप्सरोभिः सहासिनीम् ।। 7.103 ।।
नोपायं विंदते तत्र तस्या लाभाय चिंतयन् ।।
दूषितः स्वेन रूपेण कर्मणा चैव दूषितः ।। 7.104 ।।
ममोद्विजंति हिंस्रस्य तथाभूतानि सर्वशः ।।
तत्कथं नाम चार्वगीं प्राप्नुयामहमंगनाम् ।। 7.105 ।।
दृष्ट्वोपायं ततः सोऽथ शीघ्रकारी व्यवर्त्तयत् ।।
कृत्वा रूपं वसुरुचेर्गंधर्वस्य च गुह्यकः ।। 7.106 ।।
ततः सोऽप्सरसां मध्ये ता जचग्राह क्रतुस्थलाम् ।।
बुद्ध्वा वसुरुचिं तं सा भावेनैवाभ्यावर्त्तत ।। 7.107 ।।
संभूतः स तया सार्द्धं दृश्यमानोऽप्सरोगणैः ।।
जगाम मैथुनं यक्षः पुत्रार्थं स तया सह ।। 7.108 ।।
दृश्यमानोऽप्सरो लिप्सुः शंकां नैव चकार सः ।।
ततः संसिद्धकारणः सद्यो जातः सुतस्तु वै ।। 7.109 ।।
उछ्रयात्परिणाहेन सद्यो वृद्धः श्रिया ज्वलन् ।।
राजाहमिति नाभिर्हि पितरं सोऽभ्यवादयत् ।। 7.110 ।।
भवान् रजतनाभेति पिता तं प्रत्युवाच ह ।।
मात्रानुरूपो रूपेम पितुर्वीर्येणजायते ।। 7.111 ।।
जाते तस्मिन्कुमारे तु स्वरुपं प्रयपद्यत ।।
स्वरूपं प्रतिपद्यंते गूहंतो यक्षराक्षसाः ।। 7.112 ।।
सुप्ता म्रियंतः क्रुद्धाश्च भीतास्ते हर्षितास्तथा ।।
ततोऽब्रवीत्सोऽप्सरसं स्मयमानस्तु गुह्यकः ।। 7.113 ।।
गृहं मे गच्छ भद्रं ते सपुत्रा त्वं वरानने ।।
इत्युक्त्वा सहसा तत्र दृष्ट्वा स्वं रूपमास्थितम् ।। 7.114 ।।
विभ्रांताः प्रद्रुताः सर्वाः समेत्याप्सरसस्तदा ।।
गच्छंतीमन्वगच्छत्तां पुत्रस्तप्तां त्वयन्शिरा ।। 7.115 ।।
गंधर्वाप्सरसां मध्ये नयित्वा स न्यवर्त्तत ।।
तां च दृष्ट्वा समुत्पत्तिं यक्षस्याप्सरसां गणाः ।। 7.116 ।।
यक्षाणां तु जनित्री त्वं इत्यूचुस्तां क्रतुस्थलाम् ।।
जगाम सह पुत्रेण ततो यक्षः स्वमालयम् ।। 7.117 ।।
न्यग्रोधो रोहिणो नाम्ना शेरते तत्र गुह्यकाः ।।
तस्मिन्निवासो यक्षाणां न्यग्रोधे रोहिणे स्मृतः ।। 7.118 ।।
यक्षो रजतनाभश्च गुह्यकानां पितामहः ।।
अनुह्रादस्य दैत्यस्य भद्रां मणिवरां सुताम् ।। 7.119 ।।
उपयेमेऽनवद्यांगीं तस्यां मणिवरो वशी ।।
जज्ञे सा मणिभद्रं च शक्रतुल्यपराक्रममम् ।। 7.120 ।।
तयोः पत्न्यौ भगिन्यौ च क्रतुस्थस्यात्मजे शुभे ।।
नाम्ना पुण्यजनी चैव तथा देवजनी च या ।। 7.121 ।।
विजज्ञे पणिभद्रातु पुत्रान्पुण्यजनी शुभा ।।
सिद्धार्थं सूर्यतेजश्च सुमनं नंदनं तथा ।। 7.122 ।।
मंडूकं रुचकं चैव मणिमंतं वसुं तथा ।।
सर्वानुभूतं शंखं च पिंगाक्षं भीरुमेव च ।। 7.123 ।।
असोमं दूरसोमं च पद्मं चन्द्रप्रभं तथा ।।
मेघवर्णं सुभद्रं च प्रद्योतं च महाद्युतिम् ।। 7.124 ।।
द्युति मंतं केतुमंतं दर्शनीयं सुदर्शनम् ।।
चत्वारो विंशतिश्चैव पुत्राः पुण्यजनीभवाः ।। 7.125 ।।
जज्ञिरे मणिभद्रस्य सर्वे ते पुण्यलक्षणाः ।।
तेषां पुत्राश्च पौत्राश्च यक्षाः पुण्यजनाः शुभाः ।। 7.126 ।।
विजज्ञे वै देवजनी पुत्रान्मणिवराञ्छुभा ।।
पूर्णभद्रं हैमवंतं मणिमंत्रविवर्द्धनौ ।। 7.127 ।।
कुसुं चरं पिशंगं च स्थूलकर्णं महामुदम् ।।
स्वेतं च विमलं चैव पुष्पदंतं चयावहम् ।। 7.128 ।।
पद्मवर्णं सुचन्द्रं च पक्षंच बलकं तथा ।।
कुमुदाङं सुकमलं वर्द्धमानं तथा हितम् ।। 7.129 ।।
पद्मनाभं सुगंधं च सुवीरं विजयं कृतम् ।।
पूर्ममासं हिरण्याक्षं सारणं चैव मानसम् ।। 7.130 ।।
पुत्रा मणिवरस्यैते यक्षा वै गुह्यकाः स्मृताः ।।
सुरुपाश्च सुवेषाश्च स्रग्विणः प्रियदर्शनाः ।। 7.131 ।।
तेषां पुत्राश्च पौत्राश्च शतशोऽथ सहस्रशः ।।
खशायास्त्वपरे पुत्रा राक्षसाः कामरूपिणः ।। 7.132 ।।
तेषां यथा प्रधानान्वै वर्ण्यमा नान्निबोधत ।।
लालाविः क्रथनो भीमः सुमाली मधुरेव च ।। 7.133 ।।
विस्फूर्जनो बृहज्जिह्वो मातंगो धूम्रितस्तथा ।।
चंद्रार्कभीकरो बुध्नः कपिलोमा प्रहासकः ।। 7.134 ।।
पीडापरस्त्रिनाभश्च वक्राक्षश्च निशाचरः ।।
त्रिशिराः शतदंष्ट्रश्च तुंडकोशश्च राक्षसः ।। 7.135 ।।
अश्वश्चाकंपनश्चैव दुर्मुखश्च निशाचरः ।।
इत्येते राक्षसवारा विक्रांता गणरूपिमः ।। 7.136 ।।
सर्वलोकचरास्ते तु त्रिदशानां समक्रमाः ।।
सप्त चान्या दुहितरस्ताः श्रृणुध्वं यथाक्रमम् ।। 7.137 ।।
यासां च यः प्रजासर्गो येन चोत्पादिता गणाः ।।
आलंबा उत्कचोत्कृष्टा निर्ऋता कपिला शिवा ।। 7.138 ।।
केशिनी च महाभागा भगिन्यः सप्त याः स्मृताः ।।
ताभ्यो लोकनिकायस्य हंतारो युद्धदुर्मदाः ।। 7.139 ।।
उदीर्णा राक्षसगणा इमे चोत्पादिताः शुभाः ।।
आलंबेयो गणः क्रूर औत्कचेयो गणस्तथा ।। 7.140 ।।
तथौ त्कार्ष्टेयशैवेयौ रक्षसां ह्युत्तमा गणाः ।।
तथैव नैर्ऋतो नाम त्र्यंबकानुचरेण ह ।। 7.141 ।।
उत्पादितः प्रजाकर्गे गणेश्वरवरेण तु ।।
विक्रांताः शौर्यसंपन्ना नैर्ऋता देवराक्षसाः ।। 7.142 ।।
येषामधिपतिर्युक्तो नाम्ना ख्यातो विरूपकः ।।
तेषां गणशतानीका उद्धतानां महात्मनाम् ।। 7.143 ।।
प्रायेणानुचरंत्येते शंकरं जगतः प्रभुम् ।। 
दैत्यराजेन कुम्भेन महाकाया महात्मना ।। 7.144 ।।
उत्पादिता महावीर्या महाबलपराक्रमाः ।।
कापिलेया महावीर्या उदीर्णा दैत्यराक्षसाः ।। 7.145 ।।
कपिलेन च यक्षेण केशिन्यां ह्यपरे जनाः ।।
उत्पादिता बलावता उदीर्णा यक्षराक्षसाः ।। 7.146 ।।
केशिनी दुहिता चैव नीला या श्रुद्रराक्षसी ।।
आलंबेयेन जनिता नैकाः सुरसिकेन हि ।। 7.147 ।।
नैला इति समाख्याता दुर्जया घोरविक्रमाः ।।
चरंति पृथिवीं कृत्स्नां तत्र ते देवलौकिकाः ।। 7.148 ।।
बहुत्वाच्चैवसर्गस्य तेषां वक्तुं न शक्यते ।।
तस्यास्त्वपि च नीलाया विकचा नाम राक्षसी ।। 7.149 ।।
दुहिता सुताश्च विकया महा सत्त्वपराक्रमाः ।।
विरूपकेन तस्यां वै नैर्ऋतेन इह प्रजाः ।। 7.150 ।।
उत्पादिताः सुघोराश्च श्रृणु तास्त्वनुपूर्वशः ।।
दंष्ट्राकराला विकृता महाकर्णा महोदराः ।। 7.151 ।।
हारका भीषकाश्चैव तथैव क्लामकाः परे ।।
रेरवाकाः पिशाचाश्च वाहकास्त्रासकाः परे ।। 7.152 ।।
भूमिराक्षसका ह्येते मंदाः परुपविक्रमाः ।।
चरंत्यदृष्टपूर्वास्तु नानाकारा ह्यनेकशः ।। 7.153 ।।
उत्कृष्टबलसत्त्वा ये तेषां वैखेचराः स्मृताः ।।
लक्षमात्रेण चाकाशं स्वल्पात्स्वल्पं चरंति वै ।। 7.154 ।।
एतैर्व्याप्तमिदं विश्वं शतशोऽथ सहस्रशः ।।
भूमिराक्षसकैः सर्वैरनेकैः क्षुद्रराक्षसैः ।। 7.155 ।।
नानाप्रकारैराक्रांता नाना देशाः समंततः ।। 
समासाभिहिताश्चैवह्यष्टौ राक्षसमातरः ।। 7.156 ।।
अष्टौ विभागा ह्येषां हि व्याख्याता अनुपूर्वशः ।।
भद्रका निकराः केचिदज्ञनिष्पत्तिहेतुकाः ।। 7.157 ।।
सहस्रशतसंख्याता मर्त्य लोकविचारिणः ।।
पूतरा मातृसामान्यास्तथा भूतभयंकराः ।। 7.158 ।।
बालानां मानुषे लोके ग्रहा मरणहेतुकाः ।।
स्कन्दग्रहादयो हास्या आपकास्त्रासकादयः ।। 7.159 ।।
कौमारास्ते तु विज्ञेया बालानां गृहवृत्तयः ।।
स्कन्दग्रहविशेषाणां मायिकानां तथैव च ।। 7.160 ।।
पूतना नाम भूतानां ये च लोकविनायकाः ।।
एवं गणसहस्राणि चरंति पृथिवीमिमाम् ।। 7.161 ।।
यक्षाः पुण्यजना नामपूर्णभद्राश्च ये स्मृताः ।।
यक्षाणां राक्षसानां च पौलस्त्यागस्तयश्च ये ।। 7.162 ।।
नैर्ऋतानां च सर्वेषां राजभूदलकाधिपः ।।
यक्षादृष्ट्या पिबंतीह नॄणां मांसमसृग्वसे ।। 7.163 ।।
रक्षांस्यनुप्रवेशेन पिशाचैः परिपीडनैः ।।
सर्वलक्षणसंपन्नाः समामैश्चापि दैवतैः ।। 7.164 ।।
भास्वरा बलवंतश्चईश्वराः कामरूपिणः ।।
अनाभिभाव्या विक्रांताः सर्वलोकनमस्कृताः ।। 7.165 ।।
सूक्ष्माश्चौजस्विनोमेध्या वरदा याज्ञिकाश्च वै ।।
देवानां लक्षणं ह्येतदसुराणां तथैव च ।। 7.166 ।।
हीना देवैस्त्रिभिः पादैर्गंधर्वाप्सरसः स्मृताः ।।
गंधर्वेभ्यस्त्रिभिः पादैर्हीना गुह्यकराक्षसाः ।। 7.167 ।।
ऐश्वर्यहीना रक्षोभ्यः पिशाचास्त्रिगुणां पुनः ।।
एवंधनेन रूपेण आयुषा च बलेन च ।। 7.168 ।।
धर्मैश्वर्येण बुद्ध्या च तपःश्रुतपराक्रमैः ।।
देवासुरेभ्यो हीयंते त्रींस्त्रीन्पादान्परस्परम् ।। 7.169 ।।
गंधर्वाद्याः पिशाचांताश्चतस्रो देवयोनयः ।।
अतः श्रृणुत भद्रं वः प्रजाः क्रोधवशान्वयाः ।। 7.170 ।।
क्रोधायाः कन्यका जज्ञे द्वादशैवात्मसंभवाः ।।
ता भार्या पुलहस्यासन्नामतो मे निबोधत ।। 7.171 ।।
मृगी च मृगमन्दा च हरिभद्रा त्विरावती ।।
भूता च कपिशा दंष्ट्रा ऋषा तिर्या तथैव च ।। 7.172 ।।
श्वेता च सरमा चैव सुरसा चेति विश्रुता ।।
मृग्यास्तु हरिगाः पुत्रा मृगश्चान्ये शशास्तथा ।। 7.173 ।।
न्यंकवःशरभा ये च रुरवः पृषताश्च ये ।।
ऋक्षाश्च मृगमंदाया गवयाश्चापरे तथा ।। 7.174 ।।
महिषोष्ट्रवराहश्च खड्गा गौरमुखास्तथा ।।
हर्य्या स्तु हरयः पुत्रा गोलांगूलास्तरक्षवः ।। 7.175 ।।
वानराः किन्नराश्चैव मायुः किंपुरुषास्तथा ।।
सिंहाव्याघ्राश्च नीलाश्चद्वीपिनः क्रोधिताधराः ।। 7.176 ।।
सर्पाश्चाजगरा ग्राहा मार्जारा मूषिकाः परे ।।
मंडूका नकुलाश्चैव वल्कका वनगोचराः ।। 7.177 ।।
हंसं तु प्रथमं जज्ञे पुलहस्य वरं शुभा ।।
रणचंद्रं शतमुखं दरीमुखमथापि च ।। 7.178 ।।
हरितं हरिवर्माणं भीषणं शुभलक्षणम् ।।
प्रथितं मथितं चैव हरिणं लांगलिं तथा ।। 7.179 ।।
श्वेताया जज्ञिरे वीरा दश वानरपुंगवाः ।।
ऊर्द्ध्वदृष्टिः कृताहारः सुव्रतो विनतो बुधः ।। 7.180 ।।
पारिजातः सुजातश्च हरिदासो गुणाकरः ।।
क्षेममूर्तिश्च बलवान् राजानः सर्व एव ते ।। 7.181 ।।
तेषां पुत्राश्च पौत्राश्च बलवंतः सुदुःसहाः ।।
अशक्याः समरेजेतुं देवदानवमानवैः ।। 7.182 ।।
यक्षभूतपिशाचैश्च राक्षसैः सुभुजंगमैः ।।
नाग्निशस्त्रविषैरन्यैर्मृत्युरेषां विधीयते ।। 7.183 ।।
असंगगतयः सर्वे पृथिव्यां व्योम्नि चैव हि ।।
पाताले च जले वायौ ह्यविनाशिन एव ते ।। 7.184 ।।
दशकोटिसहस्राणि दशार्बुदशतानि च ।।
महापद्मसहस्राणि महापद्मशतानि च ।। 7.185 ।।
दशार्बुदानि कोटीनां सहस्राणां शतं शतम् ।।
नियुतानां सहस्राणि निखर्वाणां तथै व च ।। 7.186 ।।
दशार्बुदानि कोटीनां षष्टिकोटिस्तथैव च ।।
अर्बुदानां च लक्षं तु कोटीशतमथापरम् ।। 7.187 ।।
दश पद्मानि चान्यानि महापद्मानि वै नव ।।
संख्यातानि कुलीनानां वानराणां तरस्विनाम् ।। 7.188 ।।
सर्वे तेजस्विनः शूराः कामरूपा महा बलाः ।।
दिव्याभरणवेषाश्च ब्रह्मण्याश्चाहितग्नयः ।। 7.189 ।।
यष्टारः सर्वयज्ञानां सहस्रशतदक्षिणाः ।।
मुकुटैः कुंडलैर्हारैः केयूरैः समलंकृताः ।। 7.190 ।।
वेदवेदांगविद्वांसो नीतिशास्त्रविचक्षणाः ।।
अस्त्राणां मोचने चापि तथा संहारकर्मणि ।। 7.191 ।।
दिव्यमं त्रपुरस्कारा दिव्यमंत्रपुरस्कृताः ।।
समर्था बलिनः शूराः सर्वशस्त्रप्रहारिणः ।। 7.192 ।।
दिव्यरूपधराः सौम्या जरामरणवर्जिताः ।।
कुलानां च सहस्राणि दश तेषां महात्मनाम् ।। 7.193 ।।
चतुर्षु मेरुपार्श्वेषु हेमकूटे हिमाह्वये ।।
नीले श्वेतनगे चैव निषधे गंधमादने ।। 7.194 ।।
द्वीपेषु सप्तसु तथा या गुहा ते च पर्वताः ।।
निलयास्तेषु ते प्रोक्ता विश्वकर्मकृता स्वयम् ।। 7.195 ।।
पुरैश्च विविधाकारैः प्रकारैश्च विभूषिताः ।।
सर्वर्तुरमणीयास्ते ह्युद्यानानि च सर्वशः ।। 7.196 ।।
गृहभूमिषु शय्यासु पुष्पगंधसुखोदिताः ।।
आलेपनैश्च विविधैर्दिव्यभक्तिकृतैस्तथा ।। 7.197 ।।
सर्वरत्नसमाकीर्णा मानसीं सिद्धिमास्थिताः ।।
वानरा वानरीभिस्ते दिव्याभरणभूषिताः ।। 7.198 ।।
पिबंतो मधु माध्वीकं सुधाभक्षानुमिश्रितम् ।।
क्रियामयाः समुदिता दिवि देवगणा इव ।। 7.199 ।।
देवगंधर्वमुख्यानां पुत्रास्ते वै सुखे रताः ।।
धार्मिकाश्च वरोत्सिक्ता युद्धशौंडा महाबलाः ।। 7.200 ।।
अक्षुद्राः सर्वसत्त्वानां देवद्विजपरायणाः ।।
अम्लानिनः सत्यसंधा नानार्थे बहुजल्पिनः ।। 7.201 ।।
मितभाषाः क्षमावंतो ह्याचारपरिनिष्ठिताः ।।
वनालंकारभूतो हि सृष्टा वै ब्रह्मणा स्वयम् ।। 7.202 ।।
भक्त्या निमित्तं लोकेषु रामस्यार्थे गुणाकरः ।।
कपीनामवतारोऽयं सर्वपापविनाशनः ।। 7.203 ।।
धन्यः पुण्यो यशस्यश्च रमणीयः सुखावहः ।।
तदेव कीर्तयिष्यामि तच्छृणुध्वमतंद्रिताः ।। 7.204 ।।
ऊर्द्ध्वदृष्टेश्च तनयो प्याघ्रो नामाऽभवद्भली ।।
व्याघ्रस्य भ्रातरः पञ्च स्वसारश्च तथास्य वै ।। 7.205 ।।
तांस्तथा स्वानुरूपेषु वानरेषु कृतात्मसु ।।
प्रतिपादिता स्वयं भ्रात्रा भातृदारास्तथैव च ।। 7.206 ।।
व्याघ्रस्य तु सुतो जज्ञे शरभोलोकविश्रुतः ।।
शरभस्यापि विद्धांसो भ्रातरो वीर्यसंमताः ।। 7.207 ।।
राजानो वानराणां च सर्वधर्मप्रतिष्ठिताः ।।
शरभस्य सुतो धीमाञ्शुको नाम महाबलः ।। 7.208 ।।
तस्यापि पुत्रो बलवान्व्यघ्री जठरसंभवः ।।
संमतः सर्वशूराणां चक्रवर्ति दुरासदः ।। 7.209 ।।
ऋक्षोनाम महातेजाः सर्ववानरयूथपः ।।
इंता सदैव शत्रूणां सर्वास्त्रविधिपारगः ।। 7.210 ।।
तस्मै तादृग्विशिष्टाय सुतां गुणगणैर्युताम् ।।
प्रजापतिरुपादाय कन्यां हेमविभूषिताम् ।। 7.211 ।।
विरजौ विरजां तस्मै प्रत्यपादयदं जसा ।।
पाणिं जग्राह तस्यास्तु ऋक्षो वानरयूथपः ।। 7.212 ।।
दर्शनीयाऽनवद्यांगी सा कन्या चारुहासिनी ।।
चकमे तां महेंद्रस्तु दृष्ट्वा वै प्रियदर्शनाम् ।। 7.213 ।।
तेन तस्यां सुतो जातो वाली विक्रमपौरुषः ।।
विरजायां महेंद्रेण महेंद्रसमविक्रमः ।। 7.214 ।।
तथा स्वांशो भानुना वै तस्यामेव यधाविधि ।।
रहस्युत्पादितः पुत्रः सुग्रीवो हरियूथपः ।। 7.215 ।।
ऋक्षो दृष्ट्वा तु तनयौ बलरूपश्रिया युतौ ।।
हर्ष चक्रे सुविपुलं सर्ववानरयूथपः ।। 7.216 ।।
सोऽब्यषिंचत्सुतं ज्येष्ठं वालिनं हेममालिनम् ।।
अभिषिक्तस्ततो वाली सुग्रीवानुगतो बली ।। 7.217 ।।
कारयामास राज्यं च दिवि देवेश्वरो यथा ।।
सुषेणास्य सुता चापि भार्या तस्य महात्मनः ।। 7.218 ।।
तारा नाम महाप्राज्ञा ताराधिपनिभानना ।।
सुषुवे सापि तनयमंगदं कनकांगदम् ।। 7.219 ।।
अंगदस्यापि तनयो जातो भीमपरा क्रमः ।।
मैंदस्य च्येष्ठकन्यायां ध्रुवो नाम महायशाः ।। 7.220 ।।
सुग्रीवस्य रुमा भार्या पनसस्य सुता शुभा ।।
तस्यापि च सुता जातास्त्रयः परमकीर्त्तयः ।। 7.221 ।।
तेषां दारांस्तथाऽसाद्य सुस्वरूपान्बली ततः ।।
वालिनः पार्श्वतोऽतिष्ठत्सुग्रीवः सह वानरैः ।। 7.222 ।।
बहून्वर्षगणानग्रो भ्रात्रा सह यथाऽमरः ।।
केसरी कुंजरस्याथ सुतां भार्यामविंदत ।। 7.223 ।।
अंजना नाम सुभागा गत्वा पुंसवने शुचिः ।।
पर्युपास्ते च तां वायुर्यौवनादेव गर्विताम् ।। 7.224 ।।
तस्यां जातस्तु हनुमान्वायुना जगदायुना ।।
ये ह्यन्ये केसरिसुता विख्याता दिवि चेह वै ।। 7.225 ।।
ज्येष्ठस्तु हनुमांस्तेषां मतिमांस्तु ततः स्मृतः ।।
श्रुतिमान्केतुमांश्चैव मतिमान्धृतिमानपि ।। 7.226 ।।
हनुमद्भ्रातरो ये वै ते दारैः सुप्रतिष्ठताः ।।
स्वानरूपैः सुताः पित्रा पुत्रपौत्रसमन्विताः ।। 7.227 ।।
ब्रह्मचारी च हनुमान्नासौदारैश्च योजितः ।।
सर्वलोकानपि रणे यो योद्धुं च समुत्सहेत् ।। 7.228 ।।
जवे जवे च वितते वैनतेय इवापरः ।।
अग्निपुत्रश्च बलवान्नलः परमदुर्ज्जयः ।। 7.229 ।।
क्षेत्रे कनकबिंदोस्तु जातो वानरपुंगवः ।।
तथात्वन्ये महाभागा बलवंतश्च वानराः ।। 7.230 ।।
सप्रधानास्तु विज्ञेया हरियूथप यूथपाः ।।
तारश्च कुसुमश्चैव पनसो गंधमादनः ।। 7.231 ।।
रूपश्रीर्विभवश्चैव गवयो विकटः सरः ।।
सुषेणः सुधनुश्चैव सुबंधुः शतदुंदुभिः ।। 7.232 ।।
विकचः कपिलो रौद्रः परियात्रः प्रभंजनः ।।
कुंजरः शरभो दंष्ट्री कालमूर्तिर्महासुखः ।। 7.233 ।।
नंदः कंदरसेनश्च नलो वारुणिरेव च ।।
चिरवः करवस्ताम्रश्चित्रयोधी रथीतरः ।। 7.234 ।।
भीमः शतबलिश्चैव कालचक्रोऽनलो नलः ।।
यक्षास्यो गहनश्चैव धूम्रः पंचरथस्तथा ।। 7.235 ।।
पारिजातो महादीप्तः सुतपा बलसागरः ।।
श्रुतायुर्विजयाकांक्षी गुरुसेवी यथा र्थकः ।। 7.236 ।।
धर्मचेतास्सुहोत्रश्च शालिहोत्रोऽथ सर्पगः ।।
पुंड्रश्चावरगात्रश्च चारुरूपश्च शतुजित् ।। 7.237 ।।
विकटः कवटो मैंदो बिंदुकारोऽसुरांतकः ।।
मन्त्री भीमरथः संगो विभ्रांतश्चारुहासवान् ।। 7.238 ।।
क्षणक्षणामताहारी दृढभक्तिः प्रमर्दनः ।।
जाजलिः पंचमुकुटो बलबंधुः समाहितः ।। 7.239 ।।
पयः कीर्त्तिः शुभः क्षेत्रो बिंदुकेतुः सहस्रपात् ।।
नवाक्षे हरिनेत्रश्च जीमूतोऽथ बलाहकः ।। 7.240 ।।
गजो गवयनामा च सुबाहुश्च गुणाकरः ।।
वीरबाहुः कृती कुंडो कृतकृत्यः शुभेक्षणः ।। 7.241 ।।
द्विविदः कुमुदो भासः सुमुखः सुरुवुर्वृकः ।।
विकटः कवकश्चैव जवसेनो वृषाकृतिः ।। 7.242 ।।
गवाङो नरदेवश्च सुकेतुर्विमलाननः ।।
सहस्वारः शुभक्षेत्रः पुष्पध्वंसो विलोहितः ।। 7.243 ।।
नवचन्द्रो बहुगुणः सप्तहोत्रो मरीचिमान् ।।
गोधामा च धनेशश्च गोलांगूलश्च नेत्रवान् ।। 7.244 ।।
इत्येते हरयः क्रांताः प्राधान्येन यथार्थतः ।।
बहुत्वान्नामधेयानां न शक्यमभिवर्णितुम् ।। 7.245 ।।
नागकोटीदशबले एकैकस्य प्रतिष्ठितम् ।।
सर्ववानरसैन्यस्य सप्तद्वीपस्थितस्य तु ।। 7.246 ।।
किष्किंधामाश्रितो वाली राजाऽसीच्छत्रुतापनः ।।
रणे निगूङ्य वामेन भुजेन स महाबलः ।। 7.247 ।।
विष्टभ्य पार्श्वेसंस्थाप्य रावणंध्यानमस्थितः ।।
मौहूर्तिकीं गतिं गत्वा चतुः परशर्वानुपस्पृशन् ।। 7.248 ।।
समुद्रं दक्षणं पूर्वपश्चिमं च तथोत्तरम् ।।
मनोवायुगतिर्भूत्वा वाली व्यपगतक्रमः ।। 7.249 ।।
स निर्जित्य महावीर्यो रावणं लोकरावणम् ।।
वाली बाहुविनिर्मुक्तं विह्वलं नष्टचेतसम् ।। 7.250 ।।
वृक्षमूलप्रदेशे च स्थापयित्वा बलोत्कटः ।।
सिच्यांभसा सुशीतेन ह्यापादतलमस्तकात् ।। 7.251 ।।
स च तं लब्धसंज्ञं च कृत्वा विस्मयमास्थितः ।।
उवाच रणचंडं तं राक्षसेंद्रं कपीश्वरः ।। 7.252 ।।
भो भो राक्षसाजेंद्र महेंद्रसमविक्रम ।।
असंख्येयं बलं जित्वा यमं ससचिवं रणे ।। 7.253 ।।
वरुणं च कुबेरं च शशिनं भास्करं तथा ।।
मरुद्गणं तथा रुद्रानादित्यानश्विनौ वसून् ।। 7.254 ।।
दैतेयान्कालकेयांश्च दानवान्सुमहाबलान् ।।
सिद्धांस्तथैव गंधर्वान्यक्षरक्षोभुजंगमान् ।। 7.255 ।।
पक्षिणां प्रवरांश्चैव ग्रहनक्षत्रतारकाः ।।
तथा भूतपिशाचांश्च विवृद्धबलदर्पितान् ।। 7.256 ।।
मानुषाणां नृपांश्चैव शतशोऽथ सहस्रशः ।।
कथमीदृग्गुणो भूत्वा मनोवायुसमो जवे ।। 7.257 ।।
शक्तोऽसि चालनि मेरोः कृतांत इव दुर्जयः ।।
विद्राव्य सर्वोंल्लोकेषु वीरान्परपुरंज्यः ।। 7.258।।
बलैरशनिकल्पैश्च समीकृत्य च पर्वतान् ।।
विक्षोभ्य सागरान्सप्त सप्तकृत्वो महारथः ।। 7.259 ।।
निर्विकारो जयप्रेप्सुः स्मयमानो बलाद्बली ।।
दुर्बलेन मया क्रांतो वानरेण विशेषतः ।। 7.260 ।।
किमर्थमीदृशं शप्तो बलवानपि दुर्जयः ।।
प्रब्रूहि हेतुना केन ब्रह्मन्राक्षसपुंगव ।। 7.261 ।।
अभयं ते मया दत्तं विश्वस्तो भव ते न भीः ।।
वयनं वालिनः श्रुत्वा दशग्रीवः प्रतापवान् ।। 7.262 ।।
उवाच भयसंविग्नः सांत्वपूर्वमिदं वचः ।।
असंशयं जिताः सर्वे मया देवासुरा रणे ।। 7.263 ।।
एवं विधस्तु बलवान्न मयासादितः क्वचित् ।।
तदिच्छामि त्वया सार्द्धं सौहृदं भयवर्जितम् ।। 7.264 ।।
मत्तो भवेन्न ते वीर कदाचिद्वै रणाजिरम् ।।
एवमुक्तोऽब्रवीद्वाली भवत्येतद्वचस्तव ।। 7.265 ।।
समये स्थापयित्वा तु रावणो वालिनं पुरा ।।
जगाम लंकां सगणः प्रहृष्टेनांतरात्मना ।। 7.266 ।।
वाली विजित्य बलवान् पुष्करे राक्षसेश्वरम् ।।
आजहार बहून्यज्ञानन्नपानसमावृतान् ।। 7.267 ।।
दक्षिणाभिः प्रवृद्धाभिः शतशोऽथ सहस्रशः ।।
अग्निष्टोमाश्वमेधांश्च राजसूयान्नृमेधकान् ।। 7.268 ।।
सर्वमेधानपि बहून्सर्वदानसमन्वितान् ।।
तर्पयित्वाथ देवांश्च देवेन्द्रंबहुभिस्तथा ।। 7.269 ।।
ब्रह्माणं तेषयित्वा च हुत्वाग्रिं बहुवार्षिकम् ।।
सुग्रीवेण सह भ्रात्रा सुखी भूत्वा यवीयसा ।। 7.270 ।।
राज्यं च पालयित्वा स कपीनामकुतोभयः ।।
ब्रह्मण्यो ब्रह्मपरमो धर्मसेतुः क्रियापरः ।। 7.271 ।।
बहून्वर्षगणान्रेमे सर्वशास्त्रविशारदः ।।
यस्य देवमुनिर्गाथां जगौ यज्ञेषु नारदः ।। 7.272 ।।
न यज्ञहवने दानेजवेनापि पराक्रमे ।।
तुल्योऽस्ति त्रिषु लोकेषु वालिनोहेममालिनः ।। 7.273 ।।
शांशपायन उवाच ।।
अहो महाप्रभा वस्तु महेंद्रतनयो बली ।।
वाली यज्ञसहस्राणां यज्वा परमदुर्जयः ।। 7.274 ।।
चक्रवर्त्ती महाप्राज्ञे वाली च कथितस्त्वया ।।
मार्त डस्य तु नो ब्रूहि कथं मार्त्तंडता स्मृता ।।
निरुक्तमस्य तु विभो याथातथ्येन सुव्रत ।। 7.275 ।।
सूत उवाच ।।
सृत्यमानेषु भूतेषु प्रजापतिरथ स्वयम् ।। 7.276 ।।
त्रैलोक्याद्यत्परं तेजस्तदाहृत्यादितेर्त्दृदि ।।
प्रवेशायामास तदा योगेन महता वृताः ।। 7.277 ।।
पूर्वमंडं तु भगवानस्याश्चक्रे तथोदरे ।।
तत्रावर्त्तत गर्भो वै अंडस्याभ्यंतरे बली ।। 7.278 ।।
वर्द्धमानोऽतिमात्रं वै देवा निस्तेजसोऽभवन् ।।
सर्वतो निर्मितं ज्ञात्वा गर्भं ते त्दृततेजसः ।। 7.279 ।।
ऊचुः प्रजापतिं भीता कथं नो भविता त्विदम् ।।
बलं तेजोऽस्य भविता निर्मितस्याधिकं विभो ।। 7.280 ।।
नुनं कथं भविष्यामो नूनं नष्टा हि शाश्वत ।।
सर्वभूतानि यानीह स्यावराणि चरणि च ।। 7.281 ।।
तानि दग्धानि न चिराद्भविष्यंति न संशयः ।।
यदेडे स्थापितं तेजो बलं च द्विजसत्तम ।। 7.282 ।।
तत्संहर विचिंत्येह यन्नः श्रेय स्करं भवेत् ।।
श्रुतितेजः प्रभावश्च धक्षते सर्वतोंऽजसा ।। 7.283 ।।
स चिंतयित्वा भगवान्प्रजापतिरथाक्षिपत् ।।
बलं चांडे चकाराथ ततस्त्वंडांतरे शिशुः ।। 7.284 ।।
यदंडं तद्बलं प्राहुर्यत्तेजः स शिशुर्मतः ।।
तत्तूदराद्विनिष्क्रांतं मृतपिंडोपमं स तु ।। 7.285 ।।
प्रजापति स्ततो दृष्ट्वा तदंडं वै द्विधाकरोत् ।।
शकले द्वे समास्थाय स एकस्मिन्नपश्यत ।। 7.286 ।।
गर्भं दुर्बलभावेन युक्तं तेजोमयं सकृत् ।।
तत्समुद्यम्य चोत्थायादिन्युत्संगे निवेद्य च ।। 7.287 ।।
उवाचादित्यभावच्च यस्मादंडेन वै स्मृतः ।।
तेन मार्त्तंड इति वै कथ्यते सविता बुधैः ।। 7.288 ।।
तेजश्चैवाधिकं तस्मै निर्ममे प्रपितामहः ।।
ये ते अंडकपाले द्वे तद्बलं परमं मतम् ।। 7.289 ।।
नाभौ पृथग्व्य वस्थाप्य इरावत्यै ददौ प्रभुः ।।
उदरे प्रवेशयामास तस्याः स जननेच्छया ।। 7.290 ।।
इरावत्यास्तथा जाताश्चत्वारो लोकसंमताः ।।
देवोपवाह्या राजानो हस्तिनो बलवत्तराः ।। 7.291 ।।
ऐरावणोऽथ कुमुदौ ह्यंजनो वामनस्तथा ।।
उत्तरत्र च वो भूयस्तेषां वक्ष्यामि विस्तरम् ।। 7.292 ।।
योऽयं प्रधानो लोकेऽस्मिन्नधिकेनामितौजसा ।।
भगवान्सविता साक्षात्प्रभासयति रश्मिभिः ।। 7.293 ।।
निरालोकं जगदिदं लोकालोकांतरं द्विजाः ।।
बाह्यं तमोवृतं सर्वं तत्प्रमाणमशेषतः ।। 7.294 ।।
एतदुक्तं मया सर्वं यथावद्द्विजसत्तमाः ।।
श्रुतं भगवतो व्यासात्पाराशर्यान्महात्मनः ।। 7.295 ।।
सनत्कुमारेण पुरा प्रोक्तं वै वायुना पुरा ।।
विमृश्य बहुधा तत्तु पुनरन्यैः पृथक्पृथक् ।। 7.296 ।।
पुराणामृतकं श्रुत्वा पुण्यं सर्वार्थसाधकम् ।।
अभयो विचरत्येव जात्यंतरशतं गतः ।। 7.297 ।।
मार्तंडजननं ह्येतद्गेहे यस्य व्यवस्थितम् ।।
कथ्यते वा कथा यस्य न तं विद्धि समानकम् ।। 7.298 ।।
न चाकाले म्रियंतेऽस्य बाला अपि कदाचन ।।
ऋक्षस्य भगिनी रक्षा वानरस्य बलीयसः ।। 7.299 ।।
प्रजापतिसकाशात्सा जज्ञे शूरपरिग्रहम् ।।
ऋक्षराजं महाप्राज्ञं जांबवंतं यशस्विनम् ।। 7.300 ।।
तस्य जांबवती नाम सुता व्याध्र्यामजायत ।।
वासुदेवस्य सा दत्ता पित्रा राजीवलोचना ।। 7.301 ।।
तथान्ये ऋक्षराजस्य सुता जाता महाबलाः ।।
जयंतोऽथ च सर्वज्ञो मृगराट् संकृतिर्जयः ।। 7.302 ।।
मार्जारो बलिबाहुश्च लक्षणज्ञः श्रुतार्थकृत् ।।
भोजो राक्षसजिच्चैव पिशाचवनगोचरौ ।। 7.303 ।।
शरभः शलभश्चैव व्याघ्रः सिंहस्तथैव च ।।
तेषां पुत्राश्च पौत्राश्च शतशोऽथ सहस्रशः ।। 7.304 ।।
ऋक्षाणामेव तु गणो देवदानवपूजितः ।।
मार्जारस्य तु मार्जारा वाद्याः पुत्रा महाबलाः ।। 7.305 ।।
बभूवुः शतसाहस्राः सर्वे वीर्यसमन्विताः ।।
आचार्याः श्वापदादीनां शरभाणां महौजसः ।। 7.306 ।।
स्वादकाः पृषतादीनां मूषिकाणां च पक्षिणाम् ।।
लाघवे प्लवने युक्ताः सर्वसत्त्वावसादकाः ।। 7.307 ।।
ग्रामेषु वनशंडेषु कोटरेषु गुहासु च ।।
गृहेषु गृहगर्भेषु गृहवासावलंबिनः ।। 7.308 ।।
नानागतिषु संचाराः कुशला ग्रामगोचराः ।।
तथा वनचराश्चैव स्वभावात्समवस्थिताः ।। 7.309 ।।
रात्रौ दिवाचराश्चैव संध्यासु च चरंति ते ।।
नीलजीमूतवर्णाश्च कपिला केकरारुणाः ।। 7.310 ।।
कृष्णवर्णास्तथा पिंगाभक्तिचित्रास्तथापरे ।।
नखदंष्ट्रायुधा घोरा मयूरसमभाषणाः ।। 7.311 ।।
सरमायाः सुतौ जातौ शूरौ परमदुःसहौ ।।
श्यामश्च शबलश्चैव यमस्यानुचरौ स्मृतौ ।। 7.312 ।।
तयोः पुत्रा दुराधर्षाः पुत्रपौत्रसमन्विताः ।।
श्रुतिमाप्तः पुनर्वंशः सारमेयेषु सर्वदा ।। 7.313 ।।
सांप्रतं तत्सजातीया घोररूपा महाबलाः ।।
विषादयंति च नरान्सर्वजातिसमन्वितान् ।। 7.314 ।।
ग्रामासक्तो निवासस्तु तेषामेव भवत्युत ।।
य इदं श्रृणुयाज्जन्म दंष्ट्रिणां श्रावयेत्तु यः ।। 7.315 ।।
दंष्ट्रिभ्यो न भयं तस्य न चोरेभ्यो नवान्यतः ।।
तात्कालमरणं चैव भवतीति विनिर्णयः ।। 7.316 ।।
न च बंधनमाप्नोति न वियोनिं न संकरम् ।।
वानप्रस्था श्रितं धर्ममाप्नोति मुनिसेवितम् ।। 7.317 ।।
संपन्नश्चैव दिव्येन धनेन च बलेन च ।।
च्यवते न च ज्ञानेन जायते देवयोनिषु ।। 7.318 ।।
द्वीपिनः शरभाः सिंहा व्याघ्रा नीलाश्च शल्यकाः ।।
ऋक्षा मार्जारलोहासा वानरा मायवस्तथा ।। 7.319 ।।
एता एकादश मता वानराणां तु जातयः ।।
एषां प्रणेता सर्वेषां वाली राजा प्रतापवान् ।। 7.320 ।।
देवासुरविमर्देषु जिघ्नता नित्यमानिनाम् ।।
प्रसह्य हन्ता रौद्राणामसुराणां बलीयसाम् ।। 7.321 ।।
उत्सिक्तबलनाशाय विचिंत्य तु महात्मना ।।
पक्ष एष समुद्दिष्टो महेंद्रस्य सहायवान् ।। 7.322 ।।
विहितः पूर्वमेवात्र ब्रह्मणा लोकधारिणा ।।
इत्येते हरयः प्रोक्ता इरावत्या निबोधत ।। 7.323 ।।
सूर्यस्यांडकपाले द्वे समानीय तु भौवनः ।।
हस्ताभ्यां परिगृह्याथ रथंतरमगायत ।। 7.324 ।।
साम्ना प्रस्तूयमाने तु सद्य एव गतोऽभवत् ।।
संप्रायच्छदिरावत्यै पुत्रार्थं स तु भौवनः ।। 7.325 ।।
इरावत्याः सुतो यस्मात्तस्मादैरावतः स्मृतः ।।
देवराजोपवाह्यत्वात्प्रथमः स मतंगराट् ।। 7.326 ।।
श्वेताभ्राभश्चतुर्दंतः श्रीमानैरावतो गजः ।।
अंजनस्यैकमूलस्य सुवर्णाभस्य हस्तिनः ।। 7.327 ।।
षड्दंतस्य हि भद्रस्य ह्यौपवाह्यस्य वै बलेः ।।
तस्य पुत्रोंऽजनश्चैव सुप्रतीकश्च वामनः ।। 7.328 ।।
पद्मश्चैव चतुर्थोऽभूद्धस्तिनी चाभ्रमुस्तथा ।।
दिग्गजान्बलिनश्चैवाभ्रमुर्ज नयताप्सुगान् ।। 7.329 ।।
भद्रं मृगं च मंदं च संकीर्णं चतुरः सुतान् ।।
संकीर्णो ह्यंजनो योऽसावौपवाह्यो यमस्य सः ।। 7.330 ।।
भद्रो यः सुप्रतीकस्तु हस्तिः स ह्यपांपतेः ।।
पद्मो मंदस्तु यो गौरो द्विपो ह्यैलविलस्य च ।। 7.331 ।।
मृगश्यामस्तु यो हस्ती चौप वाह्यः स पावकेः ।।
पद्मोत्तमः पद्मागुल्मो गजो वातगजो गजः ।। 7.332 ।।
चपलोऽरिष्टसंज्ञश्च तस्याष्टौ जज्ञिरे सुताः ।।
उदग्रभावेनो पेता जायंते तस्य चान्वये ।। 7.333 ।।
श्वेतबालनखाः पिंगा वर्षावंतो मतंगजाः ।।
सामजांस्तु प्रवक्ष्यामि नागानन्यानपि क्रमात् ।। 7.334 ।।
कपिलः पुंडरीकश्च सुनामानौ रथंतरात् ।।
जातौ नाम्ना श्रुतौ ताभ्यां सुप्रतीकप्रमर्दनौ ।। 7.335 ।।
शूराः स्थूलशिरोदंताः शुद्धबालनखास्तथा ।।
बलिनः शंकिताश्चैव स्मृतास्तद्वंशिनो गजाः ।। 7.336 ।।
पुष्पदंतो बृहत्साम्नः षड्दंतः पद्मपुच्छवान् ।।
ताम्र पर्णश्च तत्पुत्राः संघचारिविषाणिनः ।। 7.337 ।।
अन्वये चास्य जायंते लंबोष्ठाश्चारुदर्शनाः ।।
श्यामत्वग्रसनाशुण्डा नागाः पीनायता ननाः ।। 7.338 ।।
वामदेवोंऽजनः श्यामः साम्नो जज्ञेऽथ वामनः ।।
भार्या चैवांगना तस्य नीलवल्लक्षणौ सुतौ ।। 7.339 ।।
चण्डाश्चारु शिरोग्रीवा व्यूढोरस्कास्तरस्विनः ।।
नीचैर्बद्धाः कुले तस्य जायंते निबिडा गजाः ।। 7.340 ।।
सुप्रतीकस्तु वैरूप्यात्साम्नः सारूप्य मागतः ।।
तस्य प्रहारी संपातिः पृथुश्चेति सुतास्त्रयः ।। 7.341 ।।
प्रांशवो दीर्घताल्वोष्ठाः सुविभक्तशिरोरुहाः ।।
जायंते मृदुसंभोगा वंशे तस्य मतंगजाः ।। 7.342 ।।
अंजनादंजनः साम्नो विजज्ञे जांजनावती ।।
सुतौ जातौ तयोश्चापि प्रमाथिपुरुषौ स्मृतौ ।। 7.343 ।।
महाविभक्तशिरसः स्निग्धजीमूतसन्निभाः ।।
सुदर्शनाः सुवर्ष्माणः पद्माभाः परिमंडलाः ।। 7.344 ।।
शूरा दीनायतमुखा गजास्तस्यान्वयेऽभवन् ।।
जज्ञे चांद्रमसः साम्नः कुमुदः कुमुदद्युतिः ।। 7.345 ।।
पिंगलायां सुतौ तस्य महापद्मोर्मिमालिनौ ।।
शैलजीमूतसंकाशान्सुबुद्धान्बलिनो वरान् ।। 7.346 ।।
हस्तियुद्धप्रियान्नागान्विद्धि तस्य कुलोद्भवान् ।।
एतान्देवासुरे युद्धे जयार्थं जगृहुः सुराः ।। 7.347 ।।
कृतार्थैश्च विसृष्टास्ते पूर्वोक्ताः प्रययुर्द्दिशः ।।
एतेषां चान्वये जातान्विनीतांस्त्रिदशा ददुः ।। 7.348 ।।
अंगाय लोमपादाय सूत्रकाराय वै द्विपान् ।।
द्विरदो रदनद्वाभ्यां हस्ती हस्तात्करात्करी ।। 7.349 ।।
वारणो वारणाद्दन्ती दंताभ्यां गर्जनाद्गजः ।।
कुंजरः कुंजचारित्वान्नागो नगम्यमस्य यत् ।। 7.350 ।।
मत्तं यातीति मातंगो द्विपो द्वाभ्यां पिबन्स्मृतः ।।
सामजः सामजातत्वादिति निर्वचनक्रमः ।। 7.351 ।।
एषां जिह्वापरावृत्तिर्ह्युक्ता वै चाग्निशापजा ।।
बलस्यानवबोधो यो या चैषां गूढमुष्कता ।। 7.352 ।।
उभयं दंतिनामेतज्ज्ञेयं तु सुरशापजम् ।।
देवदानगंधर्वपिशाचोरगरक्षसाम् ।। 7.353 ।।
कन्यासु जाता दिग्नागैर्नानासत्त्वास्ततो गजाः ।।
संभूतिश्च प्रसूतिश्च नामनिर्वचनं तथा ।। 7.354 ।।
एतद्गजानां विज्ञेयमेषां राजा स चाभ्रमः ।।
कौशिक्या ह्यासमुद्रात्तु गंगायश्च यदुत्तरम् ।। 7.355 ।।
अंजनस्यैकमूलस्य विज्ञेयं गहनं तु तत् ।।
उत्तरं चैव विध्यस्य गंगाया दक्षिणं च यत् ।। 7.356 ।।
गंगोद्भेदे सकेरुभ्यः सुप्रतीकस्य पत्तनम् ।।
अपरेणोत्कलं चैव कावेरीभ्यश्च पश्चिमम् ।। 7.357 ।।
एकसूकात्मजस्यैतद्वामनस्यवनंस्मृतम् ।।
अपरेणतु लौहित्यमासिंधोः पश्चिमेन तु ।। 7.358 ।।
पद्मस्यैतद्वनं प्रोक्तमनुपर्वतमेव तत् ।।
भूता विजज्ञे भूतांस्तु रुद्रस्यानुचरानिह ।। 7.359 ।।
स्थूलान्कृशांश्च दीर्घांश्च वामनान्ह्रस्वकान्समान् ।।
लंबकर्णान्प्रलंबौष्ठान् लंबजिह्वांस्तनूदरान् ।। 7.360 ।।
एकनेत्रान्विरूपांश्च लंबस्फिक्स्थूलपिंडिकान् ।।
सकृष्णगौरान्नीलांश्च श्वेतान्वै लोहिताननान् ।। 7.361 ।।
बभ्रून्वै शबलान्धूम्रान्विकद्रून्नासमारूणान् ।।
मुंजकेशान्त्दृष्टरोम्णः सर्वयज्ञोपवीतिनः ।। 7.362 ।।
बहुशीर्षान्विपादांश्च ह्येकशीर्षानशीर्षकान् ।।
चण्डांश्च विकटांश्चैव निर्मितांश्च द्विजिह्वकान् ।। 7.363 ।।
मुंडांश्च जटिलांश्चैव कुब्जान्वक्रान्सवामनान् ।।
सरः श्रेष्ठसमुद्राद्रिनदीपुलिनसेविनः ।। 7.364 ।।
एककर्णान्महाकर्णाञ्छंकुकर्णानकर्णकान् ।।
दंष्ट्रिणो नखिनश्चैव निर्दंतांश्च विजिह्वकान् ।। 7.365 ।।
एकहस्तान्द्विहस्तांश्च त्रिहस्तांश्चाप्यहस्तकान् ।।
एकपादान्द्विपादांश्च त्रिपादान्बहुपादकान् ।। 7.366 ।।
महायोगान्महासत्त्वान्सुमनस्कान्महाबलान् ।।
सर्वत्रगातप्रतिघातब्रह्मज्ञान्कामरूपिणः ।। 7.367 ।।
घोरान्क्रूरांश्च मेध्यांश्च मद्यमेध्यान्सुधार्मिकान् ।।
कूटदंतान्महाजिह्वान्विकेशान्विकृताननान् ।। 7.368 ।।
हस्तादांश्च मुखादांश्च शिरोदांश्च कपालिनः ।।
धन्विनो मुद्गरधरा नसिशूलधरांस्तथा ।। 7.369 ।।
दिग्वाससश्चित्रवेषांश्चित्रमाल्यानुलेपनान् ।।
अन्नादान्पिशितादांश्च सुरापान्सोमपांस्तथा ।। 7.370 ।।
केचित्संध्याचरा घोराः केचित्सौम्या दिवाचराः ।।
नक्तंचराः खरस्पर्शा घोरास्तेषां निशाचराः ।। 7.371 ।।
परत्वेन भवं देवं सर्वे ते गतमानसाः ।।
नैषां भार्याऽस्ति पुत्रा वा सर्वे ते ह्यूर्ध्वरेतसः ।। 7.372 ।।
शतं तानि सहस्राणि भूतानामात्मयोगिनाम् ।।
भवपारिषदास्ते वै सर्वे भूताः प्रकीर्त्तिताः ।। 7.373 ।।
कपिशायाश्च कूष्मांडा जज्ञिरे च पुनः पुनः ।।
मिथुनेन पिशाचांश्च वर्णेन कपिशेन तु ।। 7.374 ।।
कपिशत्वात्पिशाचास्ते सर्वे च पिशिताशनाः ।।
युग्मानि षोडशाद्यानि वर्त्तमानस्तदन्वयः ।। 7.375 ।।
नामतस्तान्प्रवक्ष्यामि रूपतश्च तदन्वयम् ।।
छगलश्छगला चैव वक्रो वक्रमुखी तथा ।। 7.376 ।।
दुष्पूरः पूरणा चैव सूची सूचीमुखस्तथा ।।
विपादश्च विपादी च ज्वाला चांगारकस्तथा ।। 7.377 ।।
कुंभपात्रश्च कुंभी च प्रतुंदश्च प्रतुंदिका ।।
उपवीरश्च वीरा च ह्युलूखल उलूखली ।। 7.378 ।।
अकर्मकः कर्मकी च कुषंडश्च कुषंडिका ।।
पाणिपात्रः पाणिपात्री पांशुः पांशुमती तथा ।। 7.379 ।।
नितुंदश्च नितुंदी च निपुणो निपुणी तथा ।।
बालादः केषणादी च प्रस्कन्दः स्कंदिका तथा ।। 7.380 ।।
षोडशानां पिशाचानां गणाः प्रोक्तास्तु षोडश ।।
अजामुखा पक्रमुखाः पूरणः स्कंदिनस्तथा ।। 7.381 ।।
विपादांगारिकाश्चैव कुंभपात्राः प्रतुंदकाः ।।
उपवीरोलूखलिका अर्कमर्काः कुषंडिकाः ।। 7.382 ।।
पांशवः पाणिपत्राश्च नैतुंदा निपुणास्तथा ।।
सूजीमुखोच्छेषणादाः कलान्येतानि षोडश ।। 7.383 ।।
इत्येता ह्यभि जातास्तु कूष्मांडानां प्रकीर्त्तिताः ।।
पिशाचास्ते पिशाच्यस्ताः सकुल्याः संप्रजज्ञिरे ।। 7.384 ।।
बीभत्सं विकृताकारं पुत्रपौत्रमनेतकम् ।।
अतस्तेषां पिशाचानां लक्षणानि निबोधत ।। 7.385 ।।
सर्वांगकेशा वत्ताक्षा दंष्ट्रिणो नखिनस्तथा ।।
तिर्य्यगंगाः पारुषदाः पिशाचास्ते ह्यजामुखाः ।। 7.386 ।।
अकर्णका ह्यरोमाणोऽवाससश्चर्मवाससः ।।
कुषंडिकपिशाचास्ते प्रियभक्षाः सदामिषाः ।। 7.387 ।।
वक्रांगहस्तापादाश्च वक्रशीलमतास्तथा ।।
ज्ञेया वक्राः पिशाचास्ते वक्रगाः कामरूपिणः ।। 7.388 ।।
लंबोदरास्तुंडनासा ह्रस्वकाय शिरोभुजाः ।।
नितुंदकाः पिशाचास्ते तिलभक्षाः प्रियासृजाः ।। 7.389 ।।
वानराकृतयश्चैव वाचालाः प्लुतगामिनः ।।
पिशाचा ्र्कमर्कास्ते वृक्षवासोदनप्रियाः ।। 7.390 ।।
ऊर्ध्वबाहूर्द्ध्वरोमाण उद्धृताक्षा यथालयाः ।।
मुंचंति पांशुमंगेभ्यः पिशाचाः पांशवस्तु ते ।। 7.391 ।।
भ्रमरीसन्निभाः शुष्कासशूलाश्चीरवाससः ।।
उपवीराः पिशाचास्ते श्मशानायतनाः सदा ।। 7.392 ।।
निष्टब्धाक्षा महाजिह्वा लेलिहाना ह्युलूखलाः ।।
उलूखलैराभरणा रत्नधाराश्च ते खलाः ।। 7.393 ।।
पाणिपात्राः पिशाचास्ते निसृष्टबलिभोजनाः ।।
हस्त्युष्ट्रस्थूलशिरसो विनतोद्धतपिंडिकाः ।। 7.394 ।।
पिशाचाः कुंभपात्रास्ते अदृष्टान्नानि भुंजते ।।
सूक्ष्मास्तु रोमशाः पिंगा दृष्टादृष्टाश्चरंति ये ।। 7.395 ।।
अयुक्तान्प्रचरंतीह निपुणास्ते पिशाचकाः ।।
आकर्णाद्दारितास्याश्च लंबभ्रूस्थूलनासिकाः ।। 7.396 ।।
शून्यागारप्रियाः स्थूलाः पिशाचास्ते तु पूरणाः ।।
हस्तपादाक्रांततुंडा ह्रस्वकाः क्षितिदृष्टयः ।। 7.397 ।।
बालादास्ते पिशाचा वै सूतिकागृहसेविनः ।।
पृष्ठतः पाणि पादाश्च पृष्ठतो वातरंहसः ।। 7.398 ।।
विपादकाः पिशाचास्ते संग्रामे रुधिराशनाः ।।
नग्नका ह्यनिकेताश्च लंबशेफांडपिडकाः ।। 7.399 ।।
पिशाचाः स्कंदिनस्ते वै अन्य उच्छेषणादिनः ।।
षोडशैता हि जात्यस्ताः पिशाचानां प्रकीर्त्तिताः ।। 7.400 ।।
एवंविधान्पिशाचांस्तु दीनान्दृष्ट्वाऽनुकंपया ।।
ब्रह्मा तेभ्यो वरं प्रादात्कारुण्यादल्पचेतसः ।। 7.401 ।।
अंतर्धानं प्रजायां हि कामरूपित्वमेव च ।।
संध्ये उभे प्रचारं च स्थानान्याजीवमेव च ।। 7.402 ।।
गृहाणि यानि भग्नानि शून्यान्यल्पजलानि च ।।
विध्वस्तानि च यानि स्युरनाचारोषिता नि च ।। 7.403 ।।
असंमृष्टोपलिप्तानि संस्कारैर्वर्जितानि तु ।।
राजमार्गोपरथ्याश्च निष्कुटाश्चत्वराणि च ।। 7.404 ।।
द्वाराण्यट्टालकांश्चैव निर्गमास्संक्रमास्तथा ।।
पथो नद्योऽथ तीर्थानि चैत्यवृक्षा महापथम् ।। 7.405 ।।
पिशाचा विनिविष्टा वै स्थानेष्वेतेषु सर्वशः ।।
अधार्मिको जनस्तेषामा जीवो विहितः सुरैः ।। 7.406 ।।
वर्णाश्रमाः संकरिकाः कारुशिल्पिजनास्तथा ।।
प्रकृतोपधिसंधानाश्चोरा विश्वासघातिनः ।। 7.407 ।।
एतैरन्यैश्च बहुभिरन्यायोपार्जितैरपि ।।
आरभ्यन्ते क्रियायास्तु पिशाचास्तत्र दैवतम् ।। 7.408 ।।
मधुमांसोदनैर्दध्ना तिलचूर्णैः सुरासवैः ।।
धूपैर्हारिद्रकृसरैस्तिलभक्षगुडौदनैः ।। 7.409 ।।
कृष्णानि चैव वासांसि धूपः सुमनमोऽक्षयः ।।
एवसुक्तास्तु बलयस्त्वेषां वै पर्वसंधिषु ।। 7.410 ।।
पिशाचानामनुज्ञाय ब्रह्मा चाधिपतिं ददौ ।।
सर्वभूतपिशाचानां गिरीणां शूलपाणिनाम् ।। 7.411 ।।
दंष्ट्रा त्वजनयत्पुत्रान्सिंहान्व्याघ्रांश्च भामिनी ।।
द्वीपिनश्च सुतास्तस्याः श्वापदाश्चामिषाशिनः ।। 7.412 ।।
ऋषायास्त्वपि कार्त्स्न्ये प्रजासर्गं निबोधत ।।
तस्या दुहितरः पंच तासां नामानि मे श्रृणु ।। 7.413 ।।
मीनामीना तथा वृत्ता परि वृत्ता तथैव च ।।
अनुवृत्ता च विज्ञेया तासां वै श्रृणुत प्रजाः ।। 7.414 ।।
सहस्रदंष्ट्रा मकराः पाठीनास्तिमिरोहिताः ।।
इत्येवमादिर्हि गणो मैनो विस्तीर्ण उच्यते ।। 7.415 ।।
ग्राहाश्चतुर्विधा ज्ञेया मद्गुराःशंकवस्तथा ।।
उग्राश्च शिशुमाराश्चामीनाश्चैतान्व्यजायत ।। 7.416 ।।
वृत्ता कर्मविकाराणि नैकानि जलचारिणाम् ।।
तथा शंखविकाराणि जनयामास नैकशः ।। 7.417 ।।
मंडूकानां विकाराणि ह्यनुवृत्ता व्यजायत ।।
ऐणेयानां विकाराणि शंबूकानां तथैव च ।। 7.418 ।।
तथा शुक्तिविकारणि वराटविकृतानि च ।।
तथा शंखविकाराणि परिवृत्ता व्यजायत ।। 7.419 ।।
कालकंठविकाराणि जलूकाविकृतानि च ।।
इत्येष हि ऋषावंशः पंचशाखः प्रकीर्त्तितः ।। 7.420 ।।
तिर्याहेतुक मप्याहुर्वहुलं वंशविस्तरम् ।।
संस्वेदजविकाराणि यथा येभ्यो भवंति ह ।। 7.421 ।।
स्वेदक्लिन्नशरीरेभ्यो यूकालिक्षादिका द्विजाः ।।
मनुष्यस्वेदमलजा उशना नाम जंतवः ।। 7.422 ।।
नानापिपीलिकगणाः कीटका बहुपादकाः ।।
शंखोपलविकाराणि कीलकावरकाणि च ।। 7.423 ।।
इत्येवमादिबहुलाः स्वेदजाः पार्थिवा गणाः ।।
यथा घर्मदितप्पाभ्यश्चाभ्द्यो वृष्टिभ्य एव ।। 7.424 ।।
नैका मृगशरीरेभ्यो जायंते जंतवस्त्विमे ।।
मक्षिकाः पिच्छला देशास्तथा तित्तिरिपुत्तिकाः ।। 7.425 ।।
नीलाचत्राश्च जायंते मलजा बहुविस्तराः ।।
जलजाः स्वेदजाश्चैव जायंते जंतस्त्विमे ।। 7.426 ।।
काशतोयजकाः कीटा नलदा बहुपादकाः ।।
सिंहला रोमलाश्चैव पिच्छिलाः परिकीर्त्तिताः ।। 7.427 ।।
इत्येवमादिर्हि गणो जलजस्वेदजः स्मृतः ।।
शिंबिभ्यो माषमुद्गानां जायंते कृमयस्तथा ।। 7.428 ।।
बिल्वजं ब्वाम्रपूमेभ्यः फलेभ्यश्चैव जंतवः ।।
मुद्गेभ्यः पनसेभ्यश्च तंडुलेभ्यस्तथैव च ।। 7.429 ।।
तथा कोटरशुष्केभ्यो निहितेभ्यो भवंति हि ।।
अन्येभ्योऽपि च जायंते न हि तेभ्यश्चिरं सदा ।। 7.430 ।।
जंतवस्तुरगादिभ्यो विषादिभ्यस्तथैव च ।।
बहून्यहानि निक्षिप्ते संभवंति च गोमये ।। 7.431 ।।
जायंते कृमयो विप्राः काष्ठेभ्यश्चापि सर्वशः ।।
संस्वेदजाश्च जायन्ते वृश्चिकाः शुष्कगोमयात् ।। 7.432 ।।
गोभ्यो हि महिषेभ्यश्च तथान्येभ्यश्च जंतवः ।।
मत्स्यादि्यश्च विविधा अन्नकूटे विशेषतः ।। 7.433 ।।
वैकारिकाश्च जायंते तथा गाजकुलानि च ।।
तथन्यानि च सक्ष्माणि जलौकादीनि जातयः ।। 7.434 ।।
कपोतकुररादिभ्यः सूक्ष्माः शूकास्तथैव च ।। 
माक्षिकाणां विकाराणि जायंते जातयोऽपरे ।। 7.435 ।।
प्रायेणानुवसंत्यस्मिन्नुच्छिष्टोदककर्द्दमे ।।
मशकानां विकाराणि भ्रमराणां तथैव च ।। 7.436 ।।
गोभ्यः समभिजायंते पुत्तिकापुत्रसप्तकाः ।।
मणिच्छेदाः स्मृता व्यालाः पोतजाः परिकीर्त्तिताः ।। 7.437 ।।
शतवेरिविकाराणि करीषेभ्यो भवंति हि ।।
एवमादिरसंख्यातो गणः संस्वेदजो मया ।। 7.438 ।।
समासाभिहितो ह्येष प्राक्कर्मवशजः स्मृतः ।।
ये चान्ये नैर्ऋताः सत्त्वास्ते स्मृता उपसर्गजाः ।। 7.439 ।।
भूतास्तु योनिजाः केचित्केचिदौत्पत्तिकाः स्मृताः ।।
प्रायेण देवाः सर्वे वै विज्ञेया ह्युपपत्तिजाः ।। 7.440 ।।
केचित्तु योनिजा देवाः केचिद्देवा निमित्ततः ।।
दुल्लोलकं ललोहं च सरमा द्वौ व्यजायत ।। 7.441 ।।
त्योरपत्यं चत्वारो विज्ञेयाः सृमरादयः ।।
श्यामाश्च शबलाश्चैव लोहिता अंजनास्तथा ।। 7.442 ।।
कृष्णधूम्ररुणास्चैव दुल्लो लस्याष्ट कद्रुकाः ।।
सर्पाणां सुरसा जज्ञे शंत नैकशिरोभृताम् ।। 7.443 ।।
सर्पाणां तक्षको राजा नागानां चापि वासुकिः ।।
तमोबहुल इत्येष गणः क्रोधवशान्वयः ।। 7.444 ।।
पुलहस्यात्मजः सर्गस्ताम्रायास्तु निबोधत ।।
षट् कन्यास्त्वभिविख्यातास्ता म्रायाश्च विजज्ञिरे ।। 7.445 ।।
गृध्री भासी शुकी क्रौंची श्येनी च धृतराष्ट्रिका ।।
अरुणस्य च गृद्री तु वीर्यवंतौ महाबलौ ।। 7.446 ।।
संपातिं च जटायुं च प्रसूता पक्षिसत्तमौ ।।
संपातेर्विजयाः पुत्रा द्विरास्याः प्रसहश्च ये ।। 7.447 ।।
जटायुषः पुराः पुत्राः ककगृध्राश्च कर्णिकाः ।।
भार्या गरुत्मतश्चैव भासी क्रौंची तथा शुकी ।। 7.448 ।।
धृतराष्ट्री तथा श्येनी तास्वपत्यानि वच्मिते ।।
शुकीगरुत्मतः पुत्रान्सुषुवे षट् परिश्रुतान् ।। 7.449 ।।
सुखं सुनेत्रं विशिखं सुरूपं सुरसं बलम् ।।
तेषां पुत्राश्च पौत्राश्च गरुडानां महात्मनाम् ।। 7.450 ।।
चतुर्दश सहस्राणि पुराणां पन्नगाशिनाम् ।।
पुत्रपौत्रविसर्गाच्च तेषां वै वंशविस्तरैः ।। 7.451 ।।
व्याप्तानि यानि स्थानानि तानि वक्ष्ये यथाक्रमम् ।।
शाल्मलिद्वीपमखिलं देवकूटं च पर्वतम् ।। 7.452 ।।
मणिमंतं च शैलेंद्रं महस्रशिखरं तथा ।।
पर्णमालं सुकेशं च शतश्रृंगं तथाऽचलम् ।। 7.453 ।।
कौररं पंचशिखरं हेमकूटं च पर्वतम् ।।
प्रचंडवायुप्रजवैर्दीपितैः पद्मरागिभिः ।। 7.454 ।।
शैलश्रृंगाणि व्याप्तानि गारुडैस्तैर्महात्मभिः ।।
भासीपुत्राः स्मृता भासा उलूकाः काककुक्कुटाः ।। 7.455 ।।
मयूराः कलविंकाश्च कपोतालावतित्तिराः ।।
क्रौंचा वाध्रीणसाः श्येनाः कुरराः सारसा बकाः ।। 7.456 ।।
इत्येवमादयोऽन्येऽपि क्रव्यादा ये च पक्षिणः ।।
धृतराष्ट्री तु हंसाश्च कलहंसांश्च भामिनी ।। 7.457 ।।
चक्रवाकांश्च विहगान्सर्वांश्चैवौदकान्द्विचान् ।।
श्येन्यनन्तं विजज्ञे तु पुत्रपौत्रं द्विजोत्तमाः ।। 7.458 ।।
गरुडस्यात्मजाः प्रोक्ता इरायाः श्रृणुत प्रजाः ।।
इरा विजज्ञे कन्या वै तिस्रः कमललोजनाः ।। 7.459 ।।
वनस्पतीनां वृक्षाणां वीरुधां चैव मातरः ।।
लता चैवालता चैति वीरुधा चैति तत्र या ।। 7.460 ।।
लता वनस्पतिर्ज्जज्ञेपुष्पादपि फलावहान् ।।
पुष्पैः फलग्रहैर्वृक्षानलता समसूयत ।। 7.461 ।।
गुल्मास्तथा लतावल्ल्यस्त्वकूसारास्तृणजातयः ।।
वीरुधस्तदपत्यं हि वंशश्चात्र समाप्यते ।। 7.462 ।।
एते कश्यपदायादा व्याख्याताः स्थाणुजंगमाः ।।
तेषां पुत्राश्च पौत्राश्च यैरिदं संततं जगत् ।। 7.463 ।।
एष सर्गैकदेशस्य कीर्तितोऽवयवो मया ।।
मारीचो वः प्रजासर्गः समासेन प्रकीर्त्तितः ।। 7.464 ।।
न शक्यं व्यासतो वक्तुं वर्षाणां च शतैरपि ।।
अदितिर्धर्मशीला तु बलशीला दितिस्तथा ।। 7.465 ।।
तपःशीला तु सुरभिर्मायाशीला दनुस्तथा ।।
गन्धशीला मुनिश्चैव क्रोधाऽध्यायनशीलिनी ।। 7.466 ।।
गीतशीला ह्यरिष्टा तु क्रूरशीला खशा स्मृता ।।
क्रोधशीला तथा कदूः क्रोधा च शुचिशीलिनी ।। 7.467 ।।
वाहशीला तु विनता ताम्रा वै घातशीलिनी ।।
इरानुग्रहशीला तु ह्यनायुर्भक्षणे रता ।। 7.468 ।।
अभवँल्लोकमातॄणां शीलान्येतानि सर्वशः ।।
धर्मतः शीलतो बुद्ध्या क्षमया बलरूपतः ।। 7.469 ।।
रजः सत्त्व तमोद्रिक्ता धार्मिकाधार्मिकाश्च वै ।।
मातुस्तुल्याभिजाताश्च कश्यपस्यात्मजाः प्रभोः ।। 7.470 ।।
देवतासुरगंधर्वा यक्षराक्षसपन्नगाः ।।
पिशाचाः पशवश्चैव मृगाः पतगवीरुधः ।। 7.471 ।।
यस्माद्दाक्षायणीष्वेते जज्ञिरे मानुषीष्पिह ।।
मनुष्यप्रकृतीस्तस्माद्देवादींश्च विजानते ।। 7.472 ।।
यस्माच्च संभवः कृत्स्नो देवानां मानुषेष्विह ।।
मन्वन्तरेषु सर्वेषु तस्माच्छ्रेष्ठास्तु मानुषाः ।। 7.473 ।।
धर्मार्थकाममोक्षाणां मानुषाः साधकास्तु वै ।।
ततोऽर्वाक्स्रोतसस्ते वै उत्पद्यंते सुरासुराः ।। 7.474 ।।
जायन्ते कार्यसिद्ध्यर्थं मानुषेषु पुनः पुनः ।।
इत्येष वंशप्रभवः प्रसंख्यातस्तु विस्तरात् ।। 7.475 ।।
सुराणामसुराणां च गंधर्वाप्सरसां तथा ।।
यक्षरक्षः पिशाचानां सुपर्णोरगपक्षिणाम् ।। 7.476 ।।
व्यालानां शिखिनां चैव औषधीनां च सर्वशः ।।
कृमिकीटपतंगानां क्षुद्राणां जलचारिणाम् ।। 7.477 ।।
पशूनां ब्राह्मणानां च श्रीमतां पुण्यलक्षणः ।।
आयुष्यश्चैव धन्यश्च श्रीमान् हितसुखावहः ।।
श्रोतव्यश्चैव सततं ग्राह्यश्चैवानसूयतः ।। 7.478 ।।
इमं तु वंशं नियमेन यः पठेन्महात्मनां ब्राह्मणवंद्यसंसदि ।।
अपत्यलाभं लभते च पुष्कलं प्रियं धनं प्रेत्य च शोभनां गतिम् ।। 7.479 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादे काश्यपेयवर्णनं नाम सप्तमोऽध्यायः ।। 7 ।।

सूत उवाच ।।
एवं प्रजासु सृष्टासु कश्यपेन महात्मना ।।
प्रतिष्ठितासु सर्वासु चरासु स्थावरासु च ।। 8.1 ।।
अभिषिच्याधिपत्येषु तेषां मुख्यान्प्रजापतिः ।।
ततः क्रमेण राज्यानि आदेष्टुमुपचक्रमे ।। 8.2 ।।
द्विजानां वीरुधां चैव नक्षत्राणां ग्रहैः सह ।।
यज्ञानां तपसां चैव सोमं राज्येऽभ्यषेचयत् ।। 8.3 ।।
बृहस्पतिं तु विश्वेषां ददावंगिरसां पतिम् ।।
भृगूणामधिपं चैव काव्यं राज्येऽभ्यषेचयत् ।। 8.4 ।।
आदित्यानां पुनर्विष्णुं वसूनामथ पावकम् ।।
प्रजापतीनां दक्षं च मरुतामथ वासवम् ।। 8.5 ।।
दैत्यानामथ राजानं प्रह्रादं दितिनंदनम् ।।
नारायणं तु साध्यानां रुद्रणां च वृषध्वजम् ।। 8.6 ।।
विप्रचित्तिं च राजानं दानवानामथादिशत् ।। 
अपां च वरुणं राज्ये राज्ञां वैश्रवणं तथा ।। 8.7 ।।
यक्षाणां राक्षसानां च पार्थिवानां धनस्य च ।।
वैवस्वतं पितॄणां च यमं राज्येऽभ्यषेचयत् ।। 8.8 ।।
सर्वभूतपिशाचाना गिरिशं शूलपाणिनम् ।।
शैलानां हिमवंतं च नदीनामथ सागरम् ।। 8.9 ।।
गंधर्वाणामधिपतिं चक्रे चित्ररथं तथा ।।
उच्चैःश्रवसमश्वानां राजानं चाभ्यषेचयत् ।। 8.10 ।।
मृगाणामथ शार्दूलं गोवृषं च ककुद्मिनाम् ।।
पक्षिणामथ सर्वेषां गरुडं पततां वरम् ।। 8.11 ।।
गंधानां मरुतां चैव भूतानामशरीरिणाम् ।।
समकालबलानां च वायुं बलवतां वरम् ।। 8.12 ।।
सर्वेषां दंष्ट्रिणां शेषं नागानामथ वासुकिम् ।।
सरीसृपाणां सर्पाणां पन्नगानां च तक्षकम् ।। 8.13 ।।
सागराणां नदीनां च मेघानां वर्षितस्य च ।।
आदित्यानामन्यतमं पर्जन्यमभिषिक्तवान् ।। 8.14 ।।
सर्वाप्सरोगणानां च कामदेवं तथा प्रभुम् ।।
ऋतूनामथ मासानामार्त्तवानां तथैव च ।। 8.15 ।।
यक्षाणां च विपक्षाणां मुहूर्त्तानां च पर्वणाम् ।।
कलाकाष्ठाप्रमाणानां गतेरयनयोस्तथा ।। 8.16 ।।
गणितस्याथ योगस्य चक्रे संवत्सरं प्रभुम् ।।
प्रजापतेर्विरजसः पूर्वस्यां दिशि विश्रुतम् ।। 8.17 ।।
पुत्रं नाम्ना सुधन्वानं राजानं सोऽभ्यषेचयत् ।।
दक्षिणास्यां दिशि तथा कर्दमस्य प्रजापतेः ।। 8.18 ।।
पुत्रां शंखपदं नाम राजानं सोभ्यषेचयत् ।।
पस्चिमस्यां दिशि तथा रजसः पुत्रमच्युतम् ।। 8.19 ।।
केतुमंतं महात्मानं राजानं चाभ्यषेचयत् ।।
तथा हिरण्यरोमाणं पर्जन्यस्य प्रजापतेः ।। 8.20 ।।
उदीच्यां दिशि दुर्द्धर्षपुत्रं राज्येऽभ्यषेचयत् ।।
मनुष्याणामधिपतिं चक्रे वैवस्वतं मनुम् ।। 8.21 ।।
तैरियं पृथिवी सर्वा सप्तद्वीपा सपत्तना ।।
यथाप्रदेशमद्यापि धर्मेण परिपाल्यते ।। 8.22 ।।
स्वायंभुवेंतरे पूर्वं ब्रह्मणा तेऽभिषेचिताः ।।
नृपाश्चैतेऽभिषिच्यंते मनवो ये भवन्ति वै ।। 8.23 ।।
मन्वंतरेष्वतीतेषु गता ह्येतेषु पार्थिवाः ।।
एवमन्येऽभिषिच्यंते प्राप्ते मन्वंतरे पुनः ।। 8.24 ।।
अतीतानागताः सर्वे स्मृता मन्वंतरेश्वराः ।।
राजसूयेऽभिषिक्तश्च पृथु रेभिर्नरोत्तमः ।। 8.25 ।।
वेददृष्टेन विधिना ह्यधिराजः प्रतापवान् ।।
एतानुत्पाद्य पुत्रांस्तु प्रजासन्तानकारणात् ।। 8.26 ।।
पुनरेव महा भागः प्रजानां पतिरीश्वरः ।।
कश्यपो गोत्रकामस्तु चचार परमं तपः ।। 8.27 ।।
पुत्रौ गोत्रकरौ मह्यं भवेतामिति चिंतयन् ।।
तस्यप्रध्यायमानस्य कश्यपस्य महात्मनः ।। 8.28 ।।
ब्रह्मणोंऽशौ सुतौ पश्चात्प्रादुर्भूतौ महौजसौ ।।
वत्सारश्चासितश्चैव तावुभौ ब्रह्म वादना ।। 8.29 ।।
वत्सारान्निध्रुवो जज्ञे रेभ्यश्च सुहमायशाः ।।
रेभ्यस्य रैभ्यो विज्ञेयो निध्रुवस्य निबोधत ।। 8.30 ।।
च्यवनस्य सुकन्याया सुमेधाः समपद्यत ।।
निध्रुवस्य तु या पत्नी माता वै कुण्डपायिराम् ।। 8.31 ।।
असितस्यैकपर्णायां ब्रह्मिष्ठः समपद्यत ।।
शांडिल्यानां वरः श्रीमान् देवलः सुमहायशाः ।। 8.32 ।।
निध्रुवाः शांडिला रैभ्यास्त्रयः पक्षास्तु काश्यपाः ।।
वज्रिप्रभृतयो देवा देवास्तस्य प्रजा स्विमाः ।। 8.33 ।।
चतुर्युगे त्वतिक्रान्ते मनोर्ह्येकादशे प्रभोः ।।
अथावशिष्टे तस्मिंस्तु द्वापरे संप्रर्त्तिते ।। 8.34 ।।
मरुत्तस्य नरिष्यं तस्तस्य पुत्रो दमः किल ।।
राज्यवर्द्धनकस्तस्य सुधृतिस्तत्सुतो नरः ।। 8.35 ।।
केवलश्च ततस्तस्य बंधुमान्वेगवांस्ततः ।।
बुधस्तस्या भवद्यस्या तृणबिंदुर्महीपतिः ।। 8.36 ।।
त्रेतायुगमुखे राजा तृतीये स बभूव ह ।।
तस्य चेलविला कन्यालंबुषागर्भसंभवा ।। 8.37 ।।
तस्यां जातो विश्रवास्तु वौलस्त्यकुलवर्द्धनः ।।
बृहस्पतिबृर्हत्कीर्तिर्देवाचार्यस्तु कीर्त्तितः ।। 8.38 ।।
कन्यां तस्योपयेमे स नाम्ना वै देववर्णिनीम् ।।
पुष्पोत्कटां च वाकां च सुते माल्यवतस्तथा ।। 8.39 ।।
कैकसीं मालिनः कन्यां तासां तु श्रृणुत प्रजाः ।।
ज्येष्ठं वैश्रवणं तस्य सुषुवे देववर्णिनी ।। 8.40 ।।
दिव्येन विधिना युक्तमार्षेण च श्रुतेन च ।।
राक्षसेन च रूपेण आसुरेण बलेन च ।। 8.41 ।।
त्रिपादं सुमहा कायं स्थूलशीर्षं महाहनुम् ।।
अष्टदंष्ट्रं हरिछ्मश्रुं शंकुकर्णं विलोहितम् ।। 8.42 ।।
ह्रस्वबाहुं प्रबाहुं च पिगलं सुद्विभीषणम् ।।
वैवर्त्तज्ञानसंपन्नं संबुद्धं चैव संभवात् ।। 8.43 ।।
पिता दृष्ट्वाऽब्रवीत्तं तु कुबेरोऽयमिति स्वयम् ।।
कुत्सायां क्विति शब्दोऽयं शरीरं बेरमुच्यते ।। 8.44 ।।
कुबेरः कुशरीरत्वान्नाम्ना वै तेन सोंऽकितः ।।
यस्माद्विश्रवसोऽपत्यं सादृश्याद्विश्रवा इव ।। 8.45 ।।
तस्माद्वैश्रवणो नाम नाम्ना तेन भविष्यति ।।
ऋद्र्यां कुबेरोऽजनयद्विश्रुतं नलकूबरम् ।। 8.46 ।।
रावणं कुम्भकर्णं च कन्यां शूर्पणखीं तथा ।।
विभीषणचतुर्थांस्तु कैकस्यजनयत्सुतान् ।। 8.47 ।।
शंकुकर्णो दशग्रीवः पिंगलो रक्तमूर्द्धजः ।।
चतुष्पाद्विंशतिभुजो महाकायो महाबलः ।। 8.48 ।।
जात्यंज ननिभो दंष्ट्री लोहितग्रीव एव च ।।
राक्षसेनौजसा युक्तो रूपेण च बलेन च ।। 8.49 ।।
सत्त्वबुद्धिजितैर्चंक्षराअसैरेव रावणः ।।
विसर्गदारुणः क्रूरो रावणो द्रावणस्तु सः ।। 8.50 ।।
हिरण्यकशिपुर्ह्यासीद्रावणः पूर्वजन्मनि ।।
चतुर्युगानि राजाभूत्र्रयोदश स राक्षसः ।। 8.51 ।।
ताः पंचकोट्यो वर्षाणां संख्याताः संख्यया द्विजाः ।।
नियुतान्येकषष्टिं च शरदां गणितानि वै ।। 8.52 ।।
षष्टिं चैव सहस्राणि वर्षाणां वै स रावणः ।।
देवतानामृषीणां च घोरं कृत्वा प्रजागरम् ।। 8.53 ।।
त्रेतायुगे चतुर्विंशे रावणस्तपसः क्षयात् ।।
रामं दाशरथिं प्राप्य सगणः क्षयमीयिवान् ।। 8.54 ।।
महोदरः प्रहस्तश्च महापार्श्वः खरस्तथा ।।
पुष्पोत्कटायाः पुत्रास्ते कन्या कुम्भीनसी तथा ।। 8.55 ।।
त्रिशिरा दूषणश्चैव विद्युज्जिह्वः सराक्षसः ।।
कन्यानुपालिका चैव वाकायाः प्रसवः स्मृतः ।। 8.56 ।।
इत्येते क्रूर कर्माणः पौलस्त्या राक्षसा दश ।।
दारुणाभिजनाः सर्वे देवैरपि दुरासदाः ।। 8.57 ।।
सर्वे लब्धवराः शूराः पुत्रपौत्रैः समन्विताः ।।
यक्षाणां चैव सर्वेषां पौलस्त्या चे च राक्षसाः ।। 8.58 ।।
आगस्त्यवैश्वामित्राणां क्रूराणां ब्रह्मरक्षसाम् ।।
वेदाध्ययनशीलानां तपोव्रतनिषेविणाम् ।। 8.59 ।।
तेषामैडविडो राजा पौलस्त्यः सव्यपिंगलः ।।
इतरे ये यज्ञजुषस्ते वै रक्षोगणास्त्रयः ।। 8.60 ।।
यातुधाना ब्रह्मधाना वार्त्ताश्चैव दिवाचराः ।।
निशाचरगणास्तेषां चत्वारः कविभिः स्मृताः ।। 8.61 ।।
पौलस्त्या नैर्ऋताश्चैव आगस्त्याः कौशिकास्तथा ।।
इत्येताः सप्त तेषां वै जातयो राक्षसाः स्मृताः ।। 8.62 ।।
तेषां रुपं प्रवक्ष्यामि स्वाभाव्येन व्यवस्थितम् ।।
वृत्ताक्षाः पिंगलाश्चैव महाकाया महोदराः ।। 8.63 ।।
अष्टदंष्ट्राः शंकुकार्णा ऊर्द्ध्वरोमाण एव च ।।
आकर्णा हारितस्याश्च मुंजधूम्रोर्ध्वमूर्धजाः ।। 8.64 ।।
स्थूलशीर्षाः सिताभाश्च ह्रस्वसक्थिप्रबाहवः ।।
ताम्रास्या लंबजिह्वोष्ठा लंबभ्रूस्थूलनासिकाः ।। 8.65 ।।
नीलांगा लोहितग्रीवा गंभीराक्षा विभीषणाः ।।
महाघोरस्वराश्चैव विकटोद्बद्धपिंडिकाः ।। 8.66 ।।
स्थूलाश्च तुंगनासाश्च शिलासंहनना दृढाः ।।
दारुणाभिजनाः क्रूराः प्रायशः क्लिष्टकर्मिणः ।। 8.67 ।।
सकुण्डलांगदापीडा मुकुटोष्णीषधारिणः ।।
विचित्राभरणाश्चित्रमाल्यगंधानुलेपनाः ।। 8.68 ।।
अन्नादाः पिशितादाश्च पुरुषादाश्च ते स्मृताः ।।
इत्येतद्रूपसाधर्म्यं राक्षसानां स्मृतं बुधैः ।। 8.69 ।।
न समास्ते बले बुद्धौ युद्धे माया कृते तदा ।।
पुलहस्य मृगाः पुत्राः सर्वे व्यालाश्च दंष्ट्रिणः ।। 8.70 ।।
भूताः सर्प्पाः पिशाचाश्च सृमरा हस्तिनस्तथा ।।
वानराः किन्नराश्चेव मायुः किंपुरुषास्तथा ।। 8.71 ।।
प्रागप्येते परिक्रांता मया क्रोधवशान्वयाः ।।
अनपत्यः क्रतुर्ह्यस्मिन्स्मृतो वैवस्वतेंऽतरे ।। 8.72 ।।
न तस्य पत्न्यः पुत्रा वा तेजः संक्षिव्य च स्थितः ।।
अत्रेर्वशं प्रवक्ष्यामि तृतीयस्य प्रजापतेः ।। 8.73 ।।
तस्य पत्न्यस्तु सुन्दर्यों दशैवासन्पतिव्रताः ।।
बद्राश्वस्य घृताच्यां वै दशाप्सरसि सूनवः ।। 8.74 ।।
भद्रा शूद्रा च मद्रा च शालभा मलदा तथा ।।
बला हला च सप्तैता या च गोचपलाः स्मृताः ।। 8.75 ।।
तथा तामरसा चैव रत्नकूटा च तादृशः ।।
तत्र यो वंशकृच्चासौ तस्य नाम प्रभाकरः ।। 8.76 ।।
मद्रायां जनयामास सोमं पुत्रं यशस्विनम् ।।
स्वर्भानुना हते सूर्ये पतमाने दिवो महीम् ।। 8.77 ।।
तमोऽभिभूते लोकेऽस्मिन्प्रभा येन प्रवर्त्तिता ।।
स्वस्ति तेस्त्विति चौक्तो वै पतन्निह दिवाकरः ।। 8.78 ।।
ब्रह्मर्षेर्वचनात्तस्य न पपात दिवो महीम् ।।
अत्रिश्रेष्ठानि गोत्राणि यश्चकार महातपाः ।। 8.79 ।।
यज्ञेष्वनिधनं चैव सुरैर्यस्य प्रवर्तितम् ।।
स तासु जनयामास पुत्रानात्मसमानकान् ।। 8.80 ।।
दश तान्वै सुमहता तपसा भावितः प्रभुः ।।
स्वस्त्यात्रेया इति ख्याता ऋषयो वेदपारगाः ।। 8.81 ।।
तेषां द्वौ ख्यातयशसौ ब्रह्मिष्ठौ सुमहौजसौ ।।
दत्तो ह्यनुमतो ज्येष्ठो दुर्वासास्तस्य चानुजः ।। 8.82 ।।
यवीयसी सुता तेषामबला ब्रह्मवादिनी ।।
अत्राप्युदाहरंतीमं श्लोकं पौराणिकाः पुरा ।। 8.83 ।।
अत्रेः पुत्रं महात्मानं शांतात्मानमकल्मषम् ।।
दत्तात्रेयं तनुं विषणोः पुराणज्ञाः प्रजक्षते ।। 8.84 ।।
तस्य गोत्रान्वयज्जाताश्चत्वारः प्रथिता भुवि ।।
श्यावाश्वा मुद्गलाश्चैव वाग्भूतकगवि स्थिराः ।। 8.85 ।।
एतेऽत्रीणां तु चत्वारः स्मृताः पक्षा महौजसः ।।
काश्यपो नारदश्चैव पर्वतोऽरुन्धती तथा ।। 8.86 ।।
जज्ञिरे मानसा ह्येतेऽरुधत्यास्तन्निबोधत ।।
नारदस्तु वसिष्ठायारुन्धती प्रत्यपादयत् ।। 8.87 ।।
ऊर्द्ध्वरेता महातेजा दक्षशापात्तु नारदः ।।
पुरा देवासुरे तस्मिन्संग्रामे तारकामये ।। 8.88 ।।
अनावृष्ट्या हते लोके व्यग्रे शस्ते सुरैः सह ।।
वसिष्ठस्तपसा धीमाञ्जीवयामास वै प्रजाः ।। 8.89 ।।
अनेकफलमूलिन्य औषधीश्च प्रवर्तयन् ।।
तास्तेन जीवयामास कारुण्यादौषधेन सः ।। 8.90 ।।
अरुंधत्यां वसिष्टस्तु शक्तिमुत्पादय त्सुतम् ।।
स्वांगज जनयच्छक्तिरदृश्यंत्यां पराशरम् ।। 8.91 ।।
काल्यां पराशराज्जज्ञे कृष्णद्वैपायनः प्रभुः ।।
द्वैपायनादरण्यां वै शुको जज्ञे गुणान्वितः ।। 8.92 ।।
उदपद्यंत षडिमे पीवर्यां शुकसूनवः ।।
भूरिश्रवाः प्रभुः शंभुः कृष्णो गौरश्च पंचमः ।। 8.93 ।।
कन्या कीर्तिमती चैव योगमाता धृतव्रता ।।
जननी ब्रह्मदत्तस्य पत्नी सा त्वणुहस्य च ।। 8.94 ।।
श्वेताः कृष्णाश्च पौराश्च श्यामधूम्राश्च चंडिनः ।।
ऊष्मादा दारिकाश्चैव नीलाश्चैव पराशराः ।। 8.95 ।।
पराशराणामष्टौ ते पक्षाः प्रोक्ता महात्मनाम् ।।
अत ऊर्द्ध्व निबोध त्वमिंद्रप्रमति संभवम् ।। 8.96 ।।
वसिष्ठस्य कपिंजल्यां घृताच्यामुदपद्यत ।।
कुणीति यः समाख्यात इंद्रप्रमतिरुच्यते ।। 8.97 ।।
पृथोः सुतायां संभूतः पुत्रस्तस्याभवद्वसुः ।।
उपमन्युः सुतस्तस्य यस्येमे ह्यौपमन्यवः ।। 8.98 ।।
मित्रावरुणयोश्चैव कुंडिनेयाः परिश्रुताः ।।
एकार्षेयास्तथा चान्ये वसिष्ठा नाम विश्रुताः ।। 8.99 ।।
एते पक्षा वसिष्ठानां स्मृता ह्येकादशैव तु ।।
इत्येते ब्रह्मणः पुत्रा मानसा अष्ट विश्रुताः ।। 8.100 ।।
भ्रातरः सुमहाभागा येषां वंशाः प्रतिष्ठिताः ।।
त्रींल्लोकान्धारयंतीमान्देवर्षिगणसंकुलान् ।। 8.101 ।।
तेषां पुत्राश्च पौत्राश्च शतशोऽथ सहस्रशः ।।
व्याप्ता येस्तु त्रयो लोकाः सूर्यस्येव गभस्तिभिः ।। 8.102 ।।
इति श्रीब्रह्मांडे महापुराणे वायुप्रोक्ते मध्यभागे
तृतीय उपोद्धातपादे ऋषिवंशवर्णनं नामाष्टमोऽध्यायः ।। 8 ।।

ऋषय ऊचुः ।।
कथं द्विवारावुत्पन्ना भवानी प्राक्सती तु या ।।
आसीद्दाक्षायणी पूर्वमुमा कथमजायत ।। 9.1 ।।
मेनायां पितृकन्यायां जनयञ्छैलराट् स्वयम् ।।
के वै ते पितरो नाम येषां मेना तु मानसी ।। 9.2 ।।
मैनाकश्चैव दोहित्रो दौहित्री च तथा ह्युमा ।।
एकपर्णा तथा चैव तथा चैवैकपाटला ।। 9.3 ।।
गंगा चापि सरिच्छ्रेष्ठा सर्वासां पूर्वजा तथा ।।
सर्वमेतत्वयोद्दिष्टं निर्देशं तस्य नो वद ।। 9.4 ।।
श्रोतुमिच्छामि भद्रं ते श्राद्धस्य च विधिं परम् ।।
पुत्राश्च के स्मृतास्तेषां कथं च पितरस्तु ते ।। 9.5 ।।
कथं वा ते समुत्पन्नाः किंना मानः किमात्मकाः ।।
स्वर्गे वै पितरो ह्येते देवानामपि देवताः ।। 9.6 ।।
एवं वेदितुमिच्छामि पितॄणां सर्गमुत्तममा ।।
यथा च दत्तमस्माभिः सार्द्धं प्रीणाति वै पितॄन् ।। 9.7 ।।
यदर्थं ते न दृश्यंते तत्र किं कारणं स्मृतम् ।।
स्वर्गे तु के च वर्त्तंते पितरो नरके व के ।। 9.8 ।।
अभिसंभाष्य पितरं पितुश्च पितरं तथा ।।
प्रतितामहं तथा चैव त्रिषु पिंडेषु नामतः ।। 9.9 ।।
नाम्ना दत्तानि श्राद्धानि कथं गच्छंति वै पितॄन् ।।
कथं च शक्तास्ते दातुं नरकस्थाः फलं पुनः ।। 9.10 ।।
के च ते पितरो नाम कान्यजामो वयं पुनः ।।
देवा अपि पिदॄन्स्वर्गे यजंतीति हि नः श्रुतम् ।। 9.11 ।।
एतदिच्छामि वै श्रोतुं विस्तरेण बहुश्रुतम् ।।
स्पष्टाभिधान मपि वै तद्भवान्वक्तुमर्हसि ।। 9.12 ।।
सूत उवाच ।।
अत्र वो कीर्तयिष्यामि यथाप्रज्ञं यथाश्रुतम् ।।
मन्वंतरेषु जायंते पितरो देवसूनवः ।। 9.13 ।।
अतीतानागताः श्रेष्ठाः कनिष्ठाः क्रमशस्तु वै ।।
देवैः सार्द्धं पुरातीताः पितरोऽन्येंतरेषु वै ।। 9.14 ।।
वर्तंते सांप्रतं चे तु तान्वै पक्ष्यामि निश्चयात् ।।
श्राद्धक्रियां मनुश्चैषां श्राद्धदेवः प्रवर्त्तयेत् ।। 9.15 ।।
देवान्सृजत ब्रह्मा मां यक्ष्यंतीति च प्रभुः ।।
तमुत्सृज्य तदात्मानमयजंस्ते फलार्थिनः ।। 9.16 ।।
ते शप्ता ब्रह्मणा मूढा नष्टसंज्ञा भविष्यथ ।।
तस्मात्किंचिन्न जानीत ततो लोकेषु मुह्यत ।। 9.17 ।।
ते भूयः प्रणताः सर्वे याचंति स्म पितामहम् ।।
अनुग्रहाय लोकानां पुनस्तानब्रवीत्प्रभुः ।। 9.18 ।।
प्रायश्चित्तं चरध्वं वै व्यभिचारो हि वः कृतः ।।
पुत्रान्स्वान्परिपृच्छध्वं ततो ज्ञानमवाप्स्यथ ।। 9.19 ।।
ततस्त स्वसुतांश्चैव प्रयश्चित्तजि घृक्षवः ।।
अपृच्छन्संयतात्मानो विधिवच्च मिथो मिथः ।। 9.20 ।।
तेभ्यस्ते नियतात्मानः पुत्राः शंसुरनेकधा ।।
प्रयश्चित्तानि धर्मज्ञावाङ्मनः कर्मजानि च ।। 9.21 ।।
ते पुत्रानब्रुवन्प्रीता लब्धसंज्ञा दिवौकसः ।।
यूयं वै पितरोऽस्माकं यैर्वयं प्रतिबोधिताः ।। 9.22 ।।
धर्मं ज्ञानं च वैराग्यं को वरो वः प्रदीयताम् ।।
पुस्तानब्रवीद्ब्रह्मा यूयं वै सत्यवादिनः ।। 9.23 ।।
तस्माद्यदुक्तं युष्माभिस्तत्तथा न तदन्यथा ।।
उक्तं च पितरोऽस्माकं चेति वै तनयाः स्वकाः ।। 9.24 ।।
पितरस्ते भविष्यंति तेभ्योऽयं दीयतां वरः ।।
तेनैव वचसा ते वै ब्रह्मणः परमेष्ठिनः ।। 9.25 ।।
पुत्राः पितृत्वमाजग्मुः पुत्रत्वं पितरः पुनः ।।
तस्मात्ते पितरः पुत्राः पितृत्वं तेषु तत्स्मृतम् ।। 9.26 ।।
एवं स्मृत्वा पितॄन्पुत्राः पुत्रांश्चैव पितॄंस्तथा ।।
व्याजहार पुनर्ब्रह्मा वितॄनात्मविवृद्धये ।। 9.27 ।।
यो ह्य निष्टान्पितॄञ्श्राद्धि क्रियां कांचितकरिष्यति ।।
राक्षसा दानवाश्बैव फलं प्राप्स्यंति तस्य तत् ।। 9.28 ।।
श्राद्धैराप्यायिताश्चैव पितरः सोममव्ययम् ।।
आप्यायमाना युष्माभिर्वर्द्धयिष्यंति नित्यशः ।। 9.29 ।।
श्राद्धैराप्यायितः सोमो लोकानाप्याययिष्यति ।।
कृत्स्नं सपर्वतवनं जंगमाजंगमैर्वृतम् ।। 9.30 ।।
श्राद्धानि पुष्टिकामाश्च ये करिष्यंति मानवाः ।।
तेभ्यः पुष्टिं प्रजाश्चैव दास्यंति पितरः सदा ।। 9.31 ।।
श्राद्धे येभ्यः प्रदास्यंति त्रीन्पिंडान्नामगोत्रतः ।।
सर्वत्र वर्तमानास्ते पितरः प्रपितामहाः ।। 9.32 ।।
तेषामाप्याययिष्यंति श्राद्धदानेन वै प्रजाः ।।
एवमाज्ञा कृता पूर्वं ब्रह्मणा परमेष्ठिना ।। 9.33 ।।
तेनैतत्सर्वथा सिद्धं दानमध्ययनं तपः ।।
ते तु ज्ञानप्रदातारः पितरो वो न संशयः ।। 9.34 ।।
इत्येते पितरो देवा देवाश्च पितरः पुनः ।।
अन्योन्यपितरो ह्येते देवाश्च पितरश्च ह ।। 9.35 ।।
एतद्ब्रह्मवचः श्रुत्वा सूतस्य विदितात्मनः ।।
पप्रच्छुर्मुनयो भूयः सूतं तस्माद्यदुत्तरम् ।। 9.36 ।।
ऋषय ऊचुः ।।
कियंतो वै मुनिगणाः कस्मिन्काले च ते गणाः ।।
पूर्वे तु देवप्रवरा देवानां सोमवर्द्धनाः ।। 9.37 ।।
सूत उवाच ।।
एतद्वोऽहं प्रवक्ष्यामि पितृसर्गमनुत्तमम् ।।
शंयुः पप्रच्छ यत्पूर्वं पितरं वै बृहस्पतिम् ।। 9.38 ।।
बृहस्पतिमुपासीनं सर्वज्ञानार्थकोविदम् ।।
पुत्रः शंयुरिमं प्रश्नं पप्रच्छ विनयान्वितः ।। 9.39 ।।
क एते पितरो नाम कियंतः के च नामतः ।।
समुद्भूताः कथं चैते पितृत्वं समुपागताः ।। 9.40 ।।
कस्माच्च पितरः पूर्वं यज्ञं पुष्णंति नित्यशः ।।
क्रियाश्च सर्वा वर्त्तंते श्राद्धपूर्वा महात्मनाम् ।। 9.41 ।।
कस्मै श्राद्धानि देयानि किं च दत्ते महाफलम् ।।
केषु चाप्यक्षयं श्राद्धं तीर्थेषु च नदीषु च ।। 9.42 ।।
केषु वै सर्वमाप्तोति श्राद्धं कृत्वा द्विजोत्तमः ।।
कश्च कालो भवेच्छ्राद्धे विधिः कश्चानुवर्त्तते ।। 9.43 ।।
एतदिच्छामि भगवन्विस्तरेण यथा तथा ।।
व्याख्यातमानुपूर्व्येण यत्र चोदाहृतं मया ।। 9.44 ।।
बृहस्पतिरिदं सम्यगेवं पृष्टो महामतिः ।।
व्याजहारानुपूर्व्येण प्रश्नं प्रश्नविदां वरः ।। 9.45 ।।
बृहस्पतिरुवाच ।।
कथ यिष्यामि ते तात यन्मां त्वं परिपृच्छसि ।।
विनयेन यथान्यायं गम्भीरं प्रश्नमुत्तमम् ।। 9.46 ।।
द्यौरंरिक्षं पृथिवी नक्षत्राणि दिशस्त था ।।
सूर्याचन्द्रमसौ चैव तथाऽहोरात्रमेव च ।। 9.47 ।।
न बभूवुस्तदा तात तमोभूतमभूज्जगत् ।।
ब्रह्मैको दुश्चरं तत्र तताप परमं तपः ।। 9.48 ।।
शंयुस्तमब्रवीद्भूयः पितरं ब्रह्मवित्तमम् ।।
सर्ववेदव्रतस्नातः सर्वज्ञानविदां वरः ।। 
कीदृशं सर्वभूतेशस्तपस्तेपे प्रजा पतिः ।। 9.49 ।।
बृहस्पतिरुवाच ।।
सर्वेषां तपसां यत्तत्तपो योगमनुत्तमम् ।।
ध्यायंस्तदा स भगवांस्तेन लोकानवासृजत् ।। 9.50 ।।
ज्ञानानि भूतभव्यानि लोका वेदाश्च सर्वशः ।।
योगामृतास्तदा सृष्टा ब्रह्मणा लोकचक्षुषा ।। 9.51 ।।
लोकाः संतानका नाम यत्र तिष्ठंति भास्वराः ।।
वैराजा इति विख्याता देवानां दिवि देवता। ।। 52 ।।
योगेन तपसा युक्तः पूर्वमेव तदा प्रभुः ।।
देवानसृजत ब्रह्मा योगयुक्तान्सनातनान् ।। 9.53 ।।
आदिदेवा इति ख्याता महासत्त्वा महौजसः ।।
सर्वकामप्रदाः पूज्या देवादानवमानवैः ।। 9.54 ।।
तेषां सप्त समाख्याता गणास्त्रैलोक्यपूजिताः ।।
अमूर्त्तयस्त्रयस्तेषां चत्वारस्तु समूर्त्तयः ।। 9.55 ।।
उपरिष्टात्र्रयस्तेषां वर्त्तन्ते भावमूर्त्तयः ।।
तेषामधस्ताद्वर्त्तंते चत्वारः सूक्ष्ममूर्त्तयः ।। 9.56 ।।
ततो देवास्ततो भूमिरेषा लोकपरंपरा ।।
लोके वर्षंति ते ह्यस्मिंस्तेभ्यः पर्जन्यसंभवः ।। 9.57 ।।
अन्नं भवति वै वृष्ट्या लोकानां संभवस्ततः ।।
आप्याययंति ते यस्मात्सोमं चान्नं च योगतः ।। 9.58 ।।
ऊचुस्तान्वै पितॄंस्त स्माल्लोकानां लोकसत्तमाः ।।
मनोजवाः स्वधाभक्ष्यः सर्वकामपरिष्कृताः ।। 9.59 ।।
लोभमोहभयोपेता निश्चिन्ताः शोक वर्जिताः ।।
एते योगं परित्यज्य प्राप्ता लोकान्सुदर्शनान् ।। 9.60 ।।
दिव्याः पुण्या विपाप्मानो महात्मानो भवंत्युत ।।
ततो युगसहस्रांते जायन्ते ब्रह्मवादिनः ।। 9.61 ।।
प्रतिलभ्य पुनर्योगं मोक्षं गच्छंत्यमूर्त्तयः ।।
व्यक्ताव्यक्तं परित्यज्य महायोगबलेन च ।। 9.62 ।।
नश्यंत्युल्केव गगने क्षणद्विद्युत्प्रभेव च ।।
उत्सृज्य देहजालानि महायोगबलेन च ।। 9.63 ।।
निराख्योपास्यता यांति सरितं सागरं यथा ।।
क्रियया गुरुपूजाभिर्यागं कुर्वंति यत्नतः ।। 9.64 ।।
श्राद्धे प्रीतास्ततः सोमं पितरो योगमास्थिताः ।।
आप्याययंति योगेन त्रैलोक्यं येन जीवति ।। 9.65 ।।
तस्माच्छ्राद्धानि देयानि योगानां यत्नतः सदा ।।
पितॄणां हि बलं योगो योगात्सोमः प्रवर्त्तते ।। 9.66 ।।
सहस्रशतविप्रान्वै भोजयेद्यावदागतान् ।।
एकस्तानपि मन्त्रज्ञः सर्वानर्हति तच्छृणु ।। 9.67 ।।
एतानेव च मन्त्रज्ञान्भोजयेद्यः समागतान् ।।
एकस्तान्स्नातकः प्रितः सर्वानर्हति तच्छृणु ।। 9.68 ।।
मन्त्रज्ञानां सहस्रेण स्नातकानां शतेन च ।।
योगाचार्येण यद्भुक्तं त्रायते महातो भयात् ।। 9.69 ।।
गृहस्थानां सहस्रेण वानप्रस्थशतेन च ।।
ब्रह्मचारिसहस्रेण योग एव विशिष्यते ।। 9.70 ।।
नास्तिको वाऽप्यधर्मो वा संकीर्मस्तस्करोऽपि वा ।।
नान्यत्र तारणं दानं योगेष्वाह प्रजापतिः ।। 9.71 ।।
पितरस्तस्य तुष्यंति सुवृष्टेनैव कर्षकाः ।।
पुत्रो वाप्यथ वा पौत्रो ध्यानिनं भोजयिष्यति ।। 9.72 ।।
अलाभे ध्याननिष्ठानां भोजयेद्ब्रह्मचारिणम् ।।
तदलाभे उदसीनं गूहस्थमपि भोजयेत् ।। 9.73 ।।
यस्तिष्ठेदेकपादेन वायुभक्षः शतं समाः ।।
ध्यानयोगी परस्तस्मादिति ब्रह्मानुशासनम् ।। 9.74 ।।
आद्य एष गणः प्रोक्तः पितॄणाममितौजसाम् ।।
भावयन्सर्वलोकान्वै स्थित एष गणः सदा ।। 9.75 ।।
अत ऊर्ध्वं प्रवक्ष्यामि सर्वानपि गणान्पुनः ।।
संततिं संस्थितिं चैव भावनां च यथाक्रमम् ।। 9.76 ।।
एति श्रीब्रह्मांडे महापुराणे वायुप्रोक्ते मध्यभागे तृतीय 
उपोद्धातपादे पितृकल्पो नाम नवमोऽध्यायः ।। 9 ।।

बृहस्पतिरुवाच ।।
सप्तैते जयतां श्रेष्ठाः स्वर्गे पितृगणाः स्मृताः ।।
चत्वारो मुर्त्तिमंतश्च त्रयस्तेषाममूर्त्तयः ।। 10.1 ।।
तेषां लोकान्विसर्गं च कीर्त्तयिष्ये निबोधत ।।
यावै दुहितरस्तेषां दौहित्राश्चेव ये स्मृताः ।। 10.2 ।।
लोकाः संतानका नाम यत्र तिष्ठंति भास्वराः ।।
अमूर्त्तयः पितृगणास्ते वै पुत्राः प्रजापतेः ।। 10.3 ।।
विराजस्य द्विजश्रेष्ठा वैराजा इति विश्रुताः ।।
एते वै पितरस्तात योगानां योगवर्धनाः ।। 10.4 ।।
अप्याययंति ये नित्यं योगायोगबलेन तु ।।
श्राद्धैराप्यायितास्ते वै सोममाप्याययंति च ।। 10.5 ।।
आप्यायितस्ततः सोमो लोकानाप्याययत्युत ।।
एतेषां मानसी कन्या मेना नाम महागिरेः ।। 10.6 ।।
पत्नी हिमवतः पुत्रो यस्या मैनाक उच्यते ।।
पर्वतप्रवरः सोऽथ क्रौंचश्चास्य गिरेः सुतः ।। 10.7 ।।
तिस्रः कन्यास्तु मेनायां जनयामास शैलाराट् ।।
अपर्णामेकपर्णां च तृतीयामेकपाटलाम् ।। 10.8 ।।
न्यग्रोधमे कपर्णा तु पाठलं त्वेकपाटला ।।
आशिते द्वे अपर्णा तु ह्यनिकेता तपोऽचरत् ।। 10.9 ।।
शतं वर्षसहस्राणां दुश्चरं देवदानवैः ।।
आहारमेकपर्णेन ह्येकपर्णा समाचरत् ।। 10.10 ।।
पाटलेनैव चैकेन व्यदधादेकपाटला ।।
पूर्णे वर्षसहस्रे द्वे चाहारं वै प्रजक्रतुः ।। 10.11 ।।
एका तत्र निराहारा तां माता प्रत्यभाषत ।।
निषेधयंती सोमेति मातृस्रेहेन दुःखिता ।। 10.12 ।।
सा तथोक्ता तदाऽपर्णा देवी दुश्चरचारिणी ।।
उमेति हि महाभागा त्रिषु लोकेषु विश्रुता ।। 10.13 ।।
तथैव नाम्ना तेनासौ निरुक्तोक्तेन कर्मणा ।।
एतत्तु त्रिकुमारीकं जगत्स्थावरजंग मम् ।। 10.14 ।।
एतासां तपसा सृष्टं यावद्भूमिर्द्धरिष्यति ।।
तपःशरीरास्ताः सर्वास्थिस्रो योगबलान्विताः ।। 10.15 ।।
सर्वास्ताः सुमहाभागाः सर्वाश्च स्थिरयौवनाः ।।
सर्वाश्च ब्रह्मवादिन्यः सर्वाश्चैवोर्ध्वरेतसः ।। 10.16 ।।
उमा तासां वरिष्ठा च श्रेष्ठा च वरवर्णिनी ।।
महायोगबलोपेता महादेवमुपस्थिता ।। 10.17 ।।
दत्तकश्चोशान्स्तस्याः पुत्रो वै भृगुनन्दनः ।।
असितस्यैकपर्णा तु पत्नी साध्वी पतिव्रता ।। 10.18 ।।
दत्ता हिमवता तस्मै योगाचार्याय धीमते ।।
देवलं सुषुवे सा तु ब्रह्मिष्ठं ज्ञानसंयुता ।। 10.19 ।।
या वै तासां कुमारीणां तृतीया चैकपाटला ।।
पुत्रं शतशलाकस्य जैगीषव्यमुपस्थिता ।। 10.20 ।।
तस्यापि शंखलिशितौ स्मृतौ पुत्रावयोनिजौ ।।
इत्येता वै महाभागाः कन्या हिमवतः शुभाः ।। 10.21 ।।
रुद्राणी सा तु प्रवरा स्वैर्गुणैरतिरिच्यते ।।
अन्योन्यप्रीतमनसोरुमाशंकरयोरथ ।। 10.22 ।।
श्लेषं संसक्तयोर्ज्ञात्वा शंकितः किल वृत्रहा ।।
ताभ्यां मैथुनशक्ताभ्यामपत्योद्भवभीरुणा ।। 10.23 ।।
तयोः सकाशमिंद्रेण प्रेषितो हव्यवाहनः ।।
अनायो रतिविघ्नं च त्वमाचर हुताशन ।। 10.24 ।।
सर्वत्र गत एव त्वं न दोषो विद्यते तव ।।
इत्येवमुक्ते तु तदा वह्निना च तथा कृतम् ।। 10.25 ।।
उमां देवः समुत्सृज्य शुक्रं भूमौ व्यसर्जयत् ।।
ततो रुषितया सद्यः शप्तोऽग्निरुमया तया ।। 10.26 ।।
इदं चोक्तवती वह्निं रोषगद्गदया गिरा ।।
यस्मान्नाववितृप्ताभ्यां रतिविघ्नं हुताशन ।। 10.27 ।।
कृतवानस्य कर्त्तव्यं तस्मात्त्वमसि दुर्मतिः ।।
यदेवं विगतं गर्भं रौद्रं शुक्रं महाप्रभम् ।। 10.28 ।।
गर्भे त्वं धारयस्वैवमेषा ते दण्डधारणा ।।
स शापदोषाद्रुद्राण्या अन्तर्गर्भो हुताशनः ।। 10.29 ।।
बहून्वर्षगणान्गर्भं धारयामास वै द्विज ।।
स गंगामभिगम्याह श्रूयतां सरिदुत्तमे ।। 10.30 ।।
सुमहान्परिखेदो मे जायते गर्भधारणात् ।।
मद्धितार्थ मथो गर्भमिमं धारय निम्नगे ।। 10.31 ।।
मत्प्रसादाच्च तनयो वरदस्ते भविष्यति ।।
तथेत्युक्त्वा तदा सा तु संप्रत्दृष्टा महानदी ।। 10.32 ।।
तं गर्भं धारयामास दह्यमानेन चेतसा ।।
सापि कृच्छ्रेण महता खिद्यमाना महानदी ।। 10.33 ।।
प्रकृष्टं व्यसृजद्गर्भं दीप्यमान मिवानलम् ।।
रुद्राग्निगंगातनयस्तत्र जातोऽरुणप्रभः ।। 10.34 ।।
आदित्यशतसंकाशो महातेजाः प्रतापवान् ।।
तस्मिञ्जाते महाभागे कुमारे जाह्नवीसुते ।। 10.35 ।।
विमानयानैराकाशं पतत्र्रिभिरिवावृतम् ।।
देवदुंदुभयो नेदुराकाशे मधुरस्वनाः ।। 10.36 ।।
मुमुचुः पुष्पवर्षं च खेचराः सिद्धचारणाः ।।
जगुर्गंधर्वमुख्याश्च सर्वशस्तत्र तत्र ह ।। 10.37 ।।
यक्षा विद्याधराः सिद्धाः किन्नराश्चैव सर्वशः ।।
महानागसहस्राणि प्रवराश्च पतत्र्रिणः ।। 10.38 ।।
उपतस्थुर्महाभागमाग्नेयं शंकरात्मजम् ।।
प्रभावेण हतास्तेन दैत्यवानरराक्षसाः ।। 10.39 ।।
स हि सप्तर्षिभार्याभिरारादेवाग्निसंभवः ।।
अभिषेकप्रयाताभिर्दृष्टो वर्ज्य त्वरुंधतीम् ।। 10.40 ।।
ताभिः स बालार्कनिभो रौद्रः परिवृतः प्रभुः ।।
स्निह्यमानाभिरत्यर्थं स्वकभिरिव मातृभिः ।। 10.41 ।।
युगपत्सर्वदेवीभिर्दिधित्सुर्जाह्नवीं सुतः ।।
षण्मुखान्यसृजच्छ्रीमांस्तेनायं षण्मुखः स्मृतः ।। 10.42 ।।
तेन जातेन महाता देवानामसहिष्णवः ।।
स्कंदिता दानवगणास्तस्मात्स्कन्दः प्रतापवान् ।। 10.43 ।।
कृत्तिकाभिस्तु यस्मात्स वर्द्धितो हि पुरातनः ।।
कार्त्तिकेय इति ख्यातस्तस्मादसुरसूदनः ।। 10.44 ।।
जृंभतस्तस्य दैत्यारेर्ज्वाला मालाकुला तदा ।।
मुखाद्विनिर्गता तस्य स्वशक्तिरपराजिता ।। 10.45 ।।
क्रीडार्थं चैव स्कंदस्य विष्णुना प्रभविष्णुना ।।
गरुडादतिसृष्टौ हि पक्षिणौ द्वौ प्रभद्रकौ ।। 10.46 ।।
मयूरः कुक्कुटश्चैव पताका चैव वायुना ।।
यस्य दत्ता सरस्वत्या महावीणा महास्वना ।। 10.47 ।।
अजः स्वयंभुवा दत्तो मेषो दत्तश्च शंभुना ।।
मायाविहरणे विप्र गिरौ क्रौंचे निपातिते ।। 10.48 ।।
तारके चासुरवरे समुदीर्णे निपातिते ।।
सेंद्रोपेंद्रैर्महाभागैर्देवैरग्निसुतः प्रभुः ।। 10.49 ।।
सेनापत्येन दैत्यारिरभिषिक्तः प्रतापवान् ।।
देवसेनापतिस्त्वेष पठ्यते सुरनायकः ।। 10.50 ।।
देवारिस्कंदनः स्कंदः सर्वलोकेश्वरः प्रभुः ।।
प्रमथैर्विधैर्देवस्तथा भूतगणैरपि ।। 10.51 ।।
मातृभिर्विविधाभिश्च विनायकगणैस्ततः ।।
लोकाः सोमपदा नाम मरीचेर्यत्र वै सुताः ।। 10.52 ।।
तत्र ते दिवि वर्त्तंते देवास्तान्पूजयंत्युत ।।
श्रुता बर्हिषदो नाम पितरः सोमपास्तु ते ।। 10.53 ।।
एतेषां मानसी कन्या अच्छोदा नाम निम्नगा ।।
अच्छौदं नाम तद्दिव्यं सरो यस्मात्समुत्थिता ।। 10.54 ।।
तथा न दृष्टपूर्वास्तु वितरस्ते कदाचन ।।
संभूता मानसी तेषां पितॄन्स्वान्नाभिजानती ।। 10.55 ।।
सा त्वन्यं पितरं वव्रे तानतिक्रम्य वै पितॄन् ।।
अमावसुमिति ख्यातमैलपुत्रं नभश्चरम् ।। 10.56 ।।
अद्रिकाप्सरसा युक्तं विमानाधिष्ठितं दिवि ।।
सा तेन व्यभिचारेण गगने नाप्रजारिणी ।। 10.57 ।।
पितरं प्रार्थयित्वाऽन्यं योगभ्रष्टा पपात ह ।।
त्रीण्यवश्यद्विमानानि पतंती सा दिवश्च्युता ।। 10.58 ।।
त्रसरेणुप्रमाणानि तेषु चावस्थितान्पितॄन् ।।
सुसूक्ष्मानपरिव्यक्तानग्नीनग्निष्विवाहितान् ।। 10.59 ।।
त्रायध्वमित्युवाचार्ता पतती चाप्यवाक्शिराः ।।
तैरुका सा तु मा भैषी रित्यतोऽधिष्ठिताऽभवत् ।। 10.60 ।।
ततः प्रसादयत्सा वै सीदंती त्वनया गिरा ।।
ऊचुस्ते पितरः कन्यां भ्रष्टैश्वर्यां व्यतिक्रमात् ।। 10.61 ।।
भ्रष्टैश्वर्यां स्वदोषेण पतसि त्वं शुचिस्मिते ।।
यैराचरंति कर्मणि शरीरैरिह देवताः ।। 10.62 ।।
तैरेव तत्कर्मभलं प्राप्नुवंति सदा स्म ह ।।
सद्यः फलंति कर्माणि देवत्वे प्रेत्य मानुषे ।। 10.63 ।।
तस्मात्स्वतपसः पुत्रि प्रेत्य संप्राप्स्यसे फलम् ।।
इत्युक्तया तु पितरः पुनस्ते तु प्रसादिताः ।। 10.64 ।।
ध्यात्वा प्रसादं ते चक्रुस्तस्यास्तदनुकंपया ।।
अवश्यं भाविनं दृष्ट्वा ह्यर्थमूचुस्तदा तु ताम् ।। 10. 65 ।।
सोमपाः पितरः कन्यां रज्ञोऽस्यैव त्वमावसोः ।।
उत्पन्नस्य पृथिव्यां तु मानुषेषु महात्मनः ।। 10.66 ।।
कन्या भूत्वा त्विमाँल्लोकान्पुनः प्राप्स्यसि भामिनि ।।
अष्टाविंशे भवित्री त्वं द्वापरे मत्स्ययोनिजा ।। 10.67 ।।
अस्यैव राज्ञो दुहिता ह्यद्रिकायाममावसोः ।।
पराशरस्य दायादमृषिं त्वं जनयिष्यसि ।। 10.68 ।।
स वेदमेकं ब्रह्मर्षि श्चतुर्द्धा विभजिष्यति ।।
महाभिषस्य पुत्रौ द्वौ शंतनोः कीर्त्तिवर्द्धनौ ।। 10.69 ।।
विचित्रवीर्यं धर्मज्ञं त्वमेवोत्पादयिष्यसि ।।
चित्रांगदं च राजानं सर्वसत्त्वबलान्वितम् ।। 10.70 ।।
एोतानुत्पादयित्वाथ पुनर्लोकानवा प्स्यसि ।।
व्यभिचारात्पितॄणां त्वं प्राप्स्यसे जन्म कुत्सितम् ।। 10.71 ।।
तस्यैव राज्ञस्त्वं कन्या अद्रिकायां भविष्यसि ।।
कन्या भूत्वा ततश्च त्वमिमाँल्लोकानवाप्स्यसि ।। 10.72 ।।
एवमुकत्वा तु दाशेयी जाता सत्यवती तु सा ।।
अद्रिकायाः सुता मत्स्या सुता जाता ह्यमावसोः ।। 10.73 ।।
अदिकामत्स्यसंभूता गंगायमुनसंगमे ।।
तस्या राज्ञो हि सा कन्या राज्ञो वीर्येण चैव हि ।। 10.74 ।।
विरजानाम ते लोका दिवि रोचंति ते गणाः ।।
अग्निष्वात्ताः स्मृतास्तत्र पितरो भास्करप्रभाः पुलहस्य प्रजापतेः ।।
एतेषां मानसी कन्या पीवरी नाम विश्रुता ।। 10.77 ।।
योगिनी योगपत्नी च योगमाता तथैव च ।।
भविता द्वापरं प्राप्य अष्टाविंशतिमेव तु ।। 10.78 ।।
श्रीमान्व्यासो महायोगी योगस्तस्मिन्द्विजोत्तमाः ।।
व्यासादरण्यां संभूतो विधूम इव पावकः ।। 10.79 ।।
पराशरकुलोद्भूतः शुको नाम महातपाः ।।
स तस्यां पितृकन्यायां पीवर्यां जनयद्विभुः ।। 10.80 ।।
पुत्रान्पंच योगचर्यापरिबुर्णान्परिश्रुतान् ।।
कृष्णा गौरं प्रभुं शंभुं तथा भूरिश्रुतं च वै ।। 10.81 ।।
कन्यां कीर्तिमतीं चैव योगिनीं योगमातरम् ।।
ब्रह्मदत्तस्य चननी महिषी त्वणुहस्य सा ।। 10.82 ।।
आदित्यकिरणोपेतमपुनर्मार्गमास्थितः ।।
सर्वव्यापी विनिर्मुक्तो भविष्यति महामुनिः ।। 10.83 ।।
त्रय एते गाणाः प्रोक्ताश्चतुः शेषान्निबोधत ।।
तान्वक्ष्यामि द्विजश्रेष्ठाः प्रभामूर्त्तिमतो गणान् ।। 10.84 ।।
उत्पन्नास्तु स्वधायां ते काव्या ह्यग्नेः कवेः सुताः ।।
पितरो देवलोकेषु ज्योतिर्भासिषु भास्वराः ।। 10.85 ।।
सर्वकामसमृद्धेषु द्विजास्तान्भावयंत्युत ।।
एतेषां मानसी कन्या योगोत्पत्तिरितिश्रुता ।। 10.86 ।।
दत्ता सनत्कुमारेण शुक्रस्य महिषी तु या ।।
एकश्रृंगेति विख्याता भृगूणां कीर्तिवर्द्धिनी ।। 10.87 ।।
मरीचि गर्भास्ते लोकाः समावृत्य दिवि स्थिताः ।।
एते ह्यंगिरसः पुत्राः साध्यैः संवर्द्धिताः पुरा ।। 10.88 ।।
उपहूताः स्मृतास्ते वै पितरो भास्वरा दिवि ।।
तान्क्षत्रियगणाः सप्त भावयंति फलार्थिनः ।। 10.89 ।।
एतेषां मानसी कन्या यशोदा नाम विश्रुता ।।
मता या जननी देवी खट्वांगस्य महात्मनः ।। 10.90 ।।
यज्ञे यस्य पुरा गीता गाथागीतैर्महर्षिभिः ।।
अग्नेर्जन्म तदा दृष्ट्वा शांडिल्यस्य महात्मनः ।। 10.91 ।।
यजमानं दिलीपं ये पश्यंत्यत्र समाहिताः ।।
सत्यव्रतं महात्मानं तेऽपि स्वर्गजितो नराः ।। 10.92 ।।
आज्यपा नाम पितरः कर्दमस्य प्रजा पतेः ।।
समुत्पन्नस्य पुलहादुत्पन्नास्तस्य ते सुताः ।। 10.93 ।।
लकिषु तेषु वैवर्ताः कामगोषु विहंगमाः ।।
एतान्वैश्यगणाः श्राद्धे भाव यंति फलार्थिनः ।। 10.94 ।।
एतेषां मानसी कन्या विरजा नाम विश्रुता ।।
ययातेर्जननी साध्वी पत्नी सा नहुषस्य च ।। 10.95 ।।
सुकाला नाम पितरो वसिष्ठस्य महात्मनः ।।
हैरण्यगर्भस्य सुताः शूद्रास्तां भावयंत्युत ।। 10.96 ।।
मानसा नाम ते लोका वर्तंते यत्र ते दिवि ।।
एतेषां मानसी कन्या नर्मदा सरितां वरा ।। 10.97 ।।
सा भावयति भूतानि दक्षिणापथगामिनी ।।
जननी सात्रसद्दस्योः पुरुकुत्सपरिग्रहः ।। 10.98 ।।
एतेषामभ्युपगमान्मनुर्मन्वंतरेश्वरः ।।
मन्वंतरादौ श्राद्धानि प्रवर्तयति सर्वशः ।। 10.99 ।।
पितॄणामानुपूर्व्येण सर्वेषां द्विजसत्तमाः ।।
तस्मादेतत्स्वधर्मेण देयं श्राद्धं च श्रद्धया ।। 10.100 ।।
सर्वेषां राजतैः पात्रैरपि वा रजतान्वितैः ।।
दत्तं स्वधां पुरोधाय श्राद्धं प्रीणाति वै पितॄन् ।। 10.101 ।।
सौम्यायने वाग्रयणे ह्यश्वमेधं तदप्नुयात् ।।
सोमश्चाप्यायनं कृत्वा ह्यगनेर्वेवस्वतस्य च ।। 10.102 ।।
पितॄन्प्रीणाति यो वंश्यः पितरः प्रीणयंति तम् ।।
पितरः पुष्टिकामस्य प्रजाकामस्य वा पुनः ।। 10.103 ।।
पुष्टिं प्रजास्तथा स्वर्गं प्रयच्छंति न संशयः ।।
देवकार्यादपि सदा पितृकार्यं विशिष्यते ।। 10.104 ।।
देवताभ्यः पितॄणां हि पूर्वमाप्यायनं स्मृतम् ।।
न हि योग गतिः सूक्ष्मा पितॄणां न पितृक्षयः ।। 10.105 ।।
तपसा विप्रसिद्धेन दृश्यते मासचक्षुषा ।।
इत्येते पितरश्चैव लोका दुहितरश्च वै ।। 10.106 ।।
 दौहित्रा यजमानाश्च प्रोक्ता ये भावयंति यान् ।।
चत्वारो मूर्तिमंतस्तु त्रयस्तेषाममूर्तयः ।। 10.107 ।।
तेभ्यः श्राद्धानि सत्कृत्य देवाः कुर्वंति यत्नतः ।।
भक्त्या प्रांजलयः सर्वेसेंद्रास्तद्गतमानसाः ।। 10.108 ।।
विश्वे च सिकताश्चैव पृश्निजाः श्रृंगिणस्तथा ।।
कृष्णाः श्वेतांबुजाश्चैव विधिव त्पूजयंत्युत ।। 10.109 ।।
प्रशस्ता वातरसना दिवाकृत्यास्तथैव च ।।
मेघाश्च मरुतश्चैव ब्रह्माद्याश्च दिवौकसः ।। 10.110 ।।
अत्रिभृग्वंगिराद्याश्च ऋषयः सर्व एव ते ।।
यक्षा नागाः सुपर्णाश्च किन्नरा राक्षसैः सह ।। 10.111 ।।
पितॄंस्तेऽपूजयन्सर्वे नित्यमेव फलार्थिनः ।।
एवमेते महात्मानः श्राद्धे सत्कृत्य पूजिताः ।। 10.112 ।।
सर्वान्कामान्प्रयच्छंति शतशोऽथ सहस्रशः ।।
हित्वा त्रैलोक्यसंसारं जरामृत्युमयं तथा ।। 10.113 ।।
मोङं योगमथैश्वर्यं सूक्ष्मदेहमदेहिनाम् ।।
कृत्स्नं वैराग्यमानंत्यं प्रयच्छंति पितामहाः ।। 10.114 ।।
एश्वर्यं विहितं योगमेश्वर्यं योग उच्यते ।।
योगैश्वर्यमृते मोक्षः कथंचिन्नोपपद्यते ।। 10.115 ।।
अपक्षस्येव गमनं गगने पक्षिणो यथा ।।
वरिष्ठः सर्वधर्माणां मोक्षधर्मः सनातनः ।। 10.116 ।।
पितॄणां हि प्रसादेन प्राप्यते स महात्मनाम् ।।
मुक्तावैडूर्यवासांसि वाजिनागायुतानि च ।। 10.117 ।।
कोटिशश्चापि रत्नानिप्रयच्छंति पितामहाः ।।
हंसबर्हिणयुक्तनि मुक्तावैढूर्यवंति च ।। 10.1118 ।।
किंकिणीजालनद्धानि सदा पुष्पफलानि च ।।
विमानानां सहस्राणि युक्तान्यप्सरसां गणैः ।। 10.119 ।।
सर्वकामसमृद्धानि प्रयच्छंति पितामहाः ।।
प्रजां पुष्टिं स्मृतिं मेधां राज्यमारोग्यमेव च ।।
प्रीता नित्यं प्रयच्छंति मानुषाणां पितामहाः ।। 10.120 ।।
इति श्रीब्रह्मांडे महापुराणे वायुप्रोक्ते मध्यभागे तृतीये उपोद्धातपादे पितृराज्य कल्पो नाम दशमोऽध्यायः ।। 10 ।।
