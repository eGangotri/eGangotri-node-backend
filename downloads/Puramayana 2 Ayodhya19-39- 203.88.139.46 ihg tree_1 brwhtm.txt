।। अयोध्याकाण्डः ।।
।। श्लोकः ।।
(19सर्गतः 39सर्गपर्यन्तम्)
तदप्रियममित्रघ्नो वचनं मरणोपमम्।
श्रुत्वा न विव्यथे राम: कैकेयीं चेदमब्रवीत् ।। 2.19.1 ।।
एवमस्तु गमिष्यामि वनं वस्तुमहं त्वित:।
जटाजिनधरो राज्ञ: प्रतिज्ञामनुपालयन् ।। 2.19.2 ।।
इदं तु ज्ञातुमिच्छामि किमर्थं मां महीपति:।
नाभिनन्दति दुर्द्धर्षो यथापुरमरिन्दम: ।। 2.19.3 ।।
मन्युर्न च त्वया कार्यो देवि ब्रूमि तवाग्रत:।
यास्यामि भव सुप्रीता वनं चीरजटाधर: ।। 2.19.4 ।।
हितेन गुरुणा पित्रा कृतज्ञेन नृपेण च।
नियुज्यमानो विस्रब्ध: किं न कुर्यामहं प्रियम् ।। 2.19.5 ।।
अलीकं मानसं त्वेकं हृदयं दहतीव मे।
स्वयं यन्नाह मां राजा भरतस्याभिषेचनम् ।। 2.19.6 ।।
अहं हि सीतां राज्यं च प्राणानिष्टान् धनानि च।
हृष्टो भ्रात्रे स्वयं दद्यां भरतायाप्रचोदित: ।। 2.19.7 ।।
किं पुनर्मनुजेन्द्रेण स्वयं पित्रा प्रचोदित:।
तव च प्रियकामार्थं प्रतिज्ञामनुपालयन् ।। 2.19.8 ।।
तदाश्वासय हीमं त्वं किं न्विदं यन्महीपति:।
वसुधासक्तनयनो मन्दमश्रूणि मुञ्चति ।। 2.19.9 ।।
गच्छन्तु चैवानयितुं दूता: शीघ्रजवैर्हयै:।
भरतं मातुलकुलादद्यैव नृपशासनात् ।। 2.19.10 ।।
दण्डकारण्यमेषोऽहमितो गच्छामि सत्वर:।
अविचार्य पितुर्वाक्यं समा वस्तुं चतुर्दश ।। 2.19.11 ।।
सा हृष्टा तस्य तद्वाक्यं श्रुत्वा रामस्य कैकयी।
प्रस्थानं श्रद्दधाना हि त्वरयामास राघवम् ।। 2.19.12 ।।
एवं भवतु यास्यन्ति दूता: शीघ्रजवैर्हयै:।
भरतं मातुलकुलादुपावर्त्तयितुं नरा: ।। 2.19.13 ।।
तव त्वहं क्षमं मन्ये नोत्सुकस्य विलम्बनम्।
राम तस्मादित: शीघ्रं वनं त्वं गन्तुमर्हसि ।। 2.19.14 ।।
व्रीडान्वित: स्वयं यच्च नृपस्त्वां नाभिभाषते।
नैतत्किञ्चिन्नरश्रेष्ठ मन्युरेषोपनीयताम् ।। 2.19.15 ।।
यावत्त्वं न वनं यात: पुरादस्मादभित्वरन्।
पिता तावन्न ते राम स्नास्यते भोक्ष्यतेऽपि वा ।। 2.19.16 ।।
धिक्कष्टमिति निश्वस्य राजा शोकपरिप्लुत:।
मूर्च्छितो न्यपतत्तस्मिन् पर्यङ्के हेमभूषिते ।। 2.19.17 ।।
रामोप्युत्थाप्य राजानं कैकेय्याभिप्रचोदित:।
कशये वाहतो वाजी वनं गन्तुं कृतत्वर: ।। 2.19.18 ।।
तदप्रियमनार्याया वचनं दारुणोदयम्।
श्रुत्वा गतव्यथो राम: कैकेयीं वाक्यमब्रवीत् ।। 2.19.19 ।।
नाहमर्थपरो देवि लोकमावस्तुमुत्सुहे।
विद्धि मामृषिभिस्तुल्यं केवलं धर्ममास्थितम् ।। 2.19.20 ।।
यदत्रभवत: किञ्चिच्छक्यं कर्तुं प्रियं मया।
प्राणानपि परित्यज्य सर्वथा कृतमेव तत् ।। 2.19.21 ।।
न ह्यतो धर्मचरणं किञ्चिदस्ति महत्तरम्।
यथा पितरि शुश्रूषा तस्य वा वचनक्रिया ।। 2.19.22 ।।
अनुक्तोप्यत्रभवता भवत्या वचनादहम्।
वने वत्स्यामि विजने वर्षाणीह चतुर्दश ।। 2.19.23 ।।
न नूनं मयि कैकेयि किञ्चिदाशंससे गुणम्। 
यद्राजानमवोचस्त्वं ममेश्वरतरा सती ।। 2.19.24 ।।
यावन्मातरमापृच्छे सीतां चानुनयाम्यहम्।
ततोऽद्यैव गमिष्यामि दण्डकानां महद्वनम् ।। 2.19.25 ।।
भरत: पालयेद्राज्यं शुश्रूषेच्च पितुर्यथा।
तथा भवत्या कर्त्तव्यं स हि धर्मस्सनातन: ।। 2.19.26 ।।
स रामस्य वच: श्रुत्वा भृशं दु:खहत: पिता।
शोकादशक्नुवन् बाष्पं प्ररुरोद महास्वनम् ।। 2.19.27 ।।
वन्दित्वा चरणौ रामो विसंज्ञस्य पितुस्तथा।
कैकेय्याश्चाप्यनार्याया निष्पपात महाद्य़ुति: ।। 2.19.28 ।।
स राम: पितरं कृत्वा कैकेयीं च प्रदक्षिणम्।
निष्क्रम्यान्त: पुरात्तस्मात् स्वं ददर्श सुहृज्जनम् ।। 2.29.29 ।।
तं बाष्पपरिपूर्णाक्ष: पृष्ठतोऽनुजगाम ह।
लक्ष्मण: परमक्रुद्ध: सुमित्रानन्दवर्द्धन: ।। 2.19.30 ।।
आभिषेचनिकं भाण्डं कृत्वा राम: प्रदक्षिणम्।
शनैर्जगाम सापेक्षो हृष्टिं तत्राविचालयन् ।। 2.19.31 ।।
न चास्य महतीं लक्ष्मीं राज्यनाशोऽपकर्षति।
लोककान्तस्य कान्तत्वाच्छीतरश्मेरिव क्षपा ।। 2.19.32 ।।
न वनं गन्तुकामस्य त्यजतश्च वसुन्धराम्।
सर्वलोकातिगस्येव लक्ष्यते चित्तविक्रिया ।। 2.19.33 ।।
प्रतिषिध्य शुभं छत्रं व्यजने च स्वलंकृते।
विसर्जयित्वा स्वजनं रथं पौरांस्तथा जनान् ।। 2.19.34 ।।
धारयन् मनसा दु:खमिन्द्रियाणि निगृह्य च।
प्रविवेशात्मवान् वेश्म मातुरप्रियशंसिवान् ।। 2.19.35 ।।
सर्वो ह्यभिजन: श्रीमान् श्रीमत: सत्यवादिन:। 
नालक्षयत रामस्य किञ्चिदाकारमानने ।। 2.19.36 ।।
उचितं च महाबाहुर्न जहौ हर्षमात्मन:।
शारद: समुदीर्णांशुश्चन्द्रस्तेज इवात्मजम् ।। 2.19.37 ।।
वाचा मधुरनया राम: सर्वं सम्मानयन् जनम्।
मातु: समीपं धीरात्मा प्रविवेश महायशा: ।। 2.19.38 ।।
तं गुणै: समतां प्राप्तो भ्राता विपुलविक्रम:।
सौमित्रिरनुवव्राज धारयन् दु:खमात्मजम् ।। 2.19.39 ।।
प्रविश्य वेश्मातिभृशं मुदान्वितं समीक्ष्य तां चार्थविपत्तिमागताम्।
न चैव रामोऽत्र जगाम विक्रियां सुहृज्जनस्यात्मविपत्तिशङ्कया ।। 2.19.40 ।।
 	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनविंश:सर्ग: ।। 19 ।।
तस्मिंस्तु पुरुषव्याघ्रे निष्क्रामति कृताञ्जलौ।
आर्त्तशब्दो महान् जज्ञे स्त्रीणामत:पुरे तदा ।। 2.20.1 ।।
कृत्येष्वचोदित: पित्रा सर्वस्यान्त:पुरस्य च।
गतिर्य: शरणं चापि स रामोऽद्य प्रवत्स्यति ।। 2.20.2 ।।
कौसल्यायां यथा युक्तो जनन्यां वर्त्तते सदा। 
तथैव वर्ततेऽस्मासु जन्मप्रभृति राघव: ।। 2.20.3 ।।
न क्रुध्यत्यभिशप्तोऽपि क्रोधनीयानि वर्ज्जयन्।
क्रुद्धान् प्रसादयन् सर्वान् स इतोऽद्य प्रवत्स्यति ।। 2.20.4 ।।
अबुद्धिर्बत नो राजा जीवलोकं चरत्ययम्।
यो गतिं सर्वलोकानां परित्यजति राघवम् ।। 2.20.5 ।।
इति सर्वा महिष्यस्ता विवत्सा इव धेनव:।
पतिमाचुक्रुशुश्चैव सस्वरं चापि चुक्रुशु: ।। 2.20.6 ।।
स हि चान्त:पुरे घोरमार्त्तशब्दं महीपति:।
पुत्रशोकाभिसन्तप्त: श्रुत्वा व्यालीयतासने ।। 2.20.7 ।।
रामस्तु भृशमायस्तो निश्वसन्निव कुञ्जर:।
जगाम सहितो भ्रात्रा मातुरन्त:पुरं वशी ।। 2.20.8 ।।
सोऽपश्यत्पुरुषं तत्र वृद्धं परमपूजितम्।
उपविष्टं गृहद्वारि तिष्ठतश्चापरान् बहून् ।। 2.20.9 ।।
दृष्टैव तु तदा रामं ते सर्वे सहसोत्थिता:।
जयेन जयतां श्रेष्ठं वर्द्धयन्ति स्म राघवम् ।। 2.20.10 ।।
प्रविश्य प्रथमां कक्ष्यां द्वितीयायां ददर्श स:।
ब्राह्मणान् वेदसम्पन्नान् वृद्धान् राज्ञाभिसत्कृतान् ।। 2.20.11 ।।
प्रणम्य रामस्तान् वृद्धांस्तृतीयायां ददर्श स:।
स्त्रियो वृद्धाश्च बालाश्च द्वाररक्षणतत्परा: ।। 2.20.12 ।।
वर्द्धयित्वा प्रहृष्टास्ता: प्रविश्य च गृहं स्त्रिय:।
न्यवेदयन्त त्वरिता रामामतु: प्रियं तदा ।। 2.20.13 ।।
कौसल्यापि तदा देवी रात्रिं स्थित्वा समाहिता।
प्रभाते त्वकरोत् पूजां विष्णो: पुत्रहितैषिणी ।। 2.20.14 ।।
सा क्षौमवसना हृष्टा नित्यं व्रतपरायणा।
अग्निं जुहोति स्म तदा मन्त्रवत् कृतमङ्गला ।। 2.20.15 ।।
प्रविश्य च तदा रामो मातुरन्त:पुरं शुभम्।
ददर्श मातरं तत्र हावयन्तीं हुताशनम्।
देवकार्यनिमित्तं च तत्रापश्यत् समुद्यतम् ।। 2.20.16 ।।
दध्यक्षतं घृतं चैव मोदकान् हविषस्तथा ।। 2.20.17 ।।
लाजान् माल्यानि शुक्लानि पायसं कृसरं तथा।
समिध: पूर्णकुम्भाश्च ददर्श रघुनन्दन: ।। 2.20.18  ।।
तां शुक्लक्षौमसंवीतां व्रतयोगेन कर्शिताम्।
तर्पयन्तीं ददर्शाद्भिर्देवतां देववर्णिनीम् ।। 2.20.19 ।।
सा चिरस्यात्मजं दृष्ट्वा मातृनन्दनमागतम्।
अभिचक्राम संहृष्टा किशोरं वडवा यथा ।। 2.20.20 ।।
स मातरमभिक्रान्तामुपसंगृह्य राघव:।
परिष्वक्तश्च बाहुभ्यामुपाघ्रातश्च मूर्द्धनि ।। 2.20.21 ।।
तमुवाच दुराधर्षं राघवं सुतमात्मन:।
कौसल्यां पुत्रवात्सल्यादिदं प्रियहितं वच: ।। 2.20.22 ।।
वृद्धानां धर्मशीलानां राजर्षीणां महात्मनाम्।
प्राप्नुह्यायुश्च कीर्तिं च धर्मं चोपहितं कुले ।। 2.20.23 ।।
सत्यप्रतिज्ञं पितरं राजानं पश्य राघव।
अद्यैव हि त्वां धर्मात्मा यौवराज्येऽभिषेक्ष्यति ।। 2.20.24 ।।
दत्तमासनमालभ्य भोजनेन निमन्त्रित:।
मातरं राघव: किञ्चिद्व्रीडात्प्राञ्जलिरब्रवीत् ।। 2.20.25 ।।
स स्वभावविनीतश्च गौरवाच्च तदानत:।
प्रस्थितो दण्डकारण्यमाप्रष्टुमुपचक्रमे ।। 2.20.26 ।।
देवि नूनं न जानीषे महद्भयमुपस्थितम्।
इदं तव च दु:खाय वैदेह्या लक्ष्मणस्य च ।। 2.20.27 ।।
गमिष्ये दण्डकारण्यं किमनेनासनेन मे।
विष्टरासनयोग्यो हि कालोऽयं मामुपस्थित: ।। 2.20.28 ।।
चतुर्दश हि वर्षाणि वत्स्यामि विजने वने।
मधुमूलफलैर्जीवन् हित्वा मुनिवदामिषम् ।। 2.20.29 ।।
भरताय महाराजो यौवराज्यं प्रयच्छति।
मां पुनर्दण्डकारण्ये विवासयति तापसम् ।। 2.20.30 ।।
स षट् चाष्टौ च वर्षाणि वत्स्यामि विजने वने।
आसेवमानो वन्यानि फलमूलैश्च वर्त्तयन् ।। 2.20.31 ।।
सा निकृत्तेव सालस्य यष्टि: परशुना वने।
पपात सहसा देवी देवतेव दिवश्च्युता ।। 2.20.32 ।।
तामदु:खोचितां दृष्ट्वा पतितां कदलीमिव।
रामस्तूत्थापयामास मातरं गतचेतसम् ।। 2.20.33 ।।
उपावृत्त्योत्थितां दीनां वडवामिव वाहिताम्।
पांसुकुण्ठितसर्वाङ्गीं विममर्श च पाणिना ।। 2.20.34 ।।
सा राघवमुपासीनमसुखार्त्ता सुखोचिता।
उवाच पुरुषव्यार्घमुपशृण्वति लक्ष्मणे ।। 2.20.35 ।।
यदि पुत्र न जायेथा मम शोकाय राघव।
न स्म दु:खमतो भूय: पश्येयमहमप्रजा: ।। 2.20.36 ।।
एक एव हि वन्ध्याया: शोको भवति मानस:।
अप्रजास्मीति सन्तापो न ह्यन्य: पुत्र विद्यते ।। 2.20.37 ।।
न दृष्टपूर्वं  कल्याणं सूखं वा पतिपौरुषे।
अपि पुत्रे तु पश्येयमिति राम स्थितं मया ।। 2.20.38 ।।
सा बहून्यमनोज्ञानि वाक्यानि हृदयच्छिदाम्।
अहं श्रोष्ये सपत्नीनामवराणां वरा सती ।। 2.20.39 ।।
अतो दु:खतरं किन्नु प्रमदानां भविष्यति।
मम शोको विलापश्च यादृशोऽयमनन्तक: ।। 2.20.40 ।।
त्वयि सन्निहितेप्येवमहमासं निराकृता।
किं पुन: प्रोषिते तात ध्रुवं मरणमेवमे ।। 2.20.41 ।।
अत्यन्तं निगृहीतास्मि भर्तुर्नित्यमतन्त्रिता।
परिवारेण कैकेय्या: समा वाप्यथवा वरा ।। 2.20.42 ।।
यो हि मां सेवते कश्चिदथवाप्यनुवर्त्तते।
कैकेय्या: पुत्रमन्वीक्ष्य स जनो नाभिभाषते ।। 2.20.43 ।।
नित्यक्रोधतया तस्या: कथं नु खरवादि तत्।
कैकेय्या वदनं द्रष्टुं पुत्र शक्ष्यामि दुर्गता ।। 2.20.44 ।।
दश सप्त च वर्षाणि तव जातस्य राघव।
आसितानि प्रकांक्षन्त्या मया दु:खपरिक्षयम् ।। 2.20.45 ।।
तदक्षयमहं दु:खं नोत्सहे सहितुं चिरम्।
विप्रकारं सपत्नीनामेवं जीर्णापि राघव ।। 2.20.46 ।।
अपश्यन्ती तव मुखं परिपूर्णशशिप्रभम्।
कृपणा वर्तयिष्यामि कथं कृपणजीविकाम् ।। 2.20.47 ।।
उपवासैश्च योगैश्च बहुभिश्च परिश्रमै:।
दु:खसंवर्द्धितो मोघं त्वं हि दुर्गतया मया ।। 2.20.48 ।।
स्थिरं तु हृदयं मन्ये ममेदं यन्न दीर्यते।
प्रावृषीव महानद्या: स्पृष्टं कूलं नवाम्भसा ।। 2.20.49 ।।
ममैव नूनं मरणं न विद्यते न चावकाशोऽस्ति यमक्षये मम।
यदन्तकोऽद्यैव न मां जिहीर्षति प्रसह्य सिंहो रुदतीं मृगीमिव ।। 2.20.50 ।।
स्थिरं हि नूनं हृदयं ममायसं न भिद्यते यद्भुवि नावदीर्यते।
अनेन दु:खेन च देहमर्पितं ध्रुवं ह्यकाले मरणं न विद्यते ।। 2.20.51 ।।
इदं तु दु:खं यदनर्थकानि मे व्रतानि दानानि न संयमाश्च हि।
तपश्च तप्तं यदपत्यकारणात् सुनिष्फलं बीजमिवोप्तमूषरे ।। 2.20.52 ।।
यदि ह्यकाले मरणं स्वयेच्छया लभेत कश्चिद््गुरुदु:खकर्शित:।
गताहमद्यैव परेतसंसदं विना त्वया धेनुरिवात्मजेन वै ।। 2.20.53 ।।
अथापि किञ्जीवितमद्य मे वृथा त्वया विना चन्द्रनिभाननप्रभ।
अनुव्रजिष्यामि वनं त्वयैव गौ: सुदुर्बला वत्समिवानुकांक्षया ।। 2.20.54 ।।
भृशमसुखममर्षिता तदा बहु विललाप समीक्ष्य राघवम्।
व्यसनमुपनिशाम्य सा महत् सुतमिव बद्धमवेक्ष्य किन्नरी ।। 2.20.55 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे विंश: सर्ग: ।। 20 ।।
तथा तु विलपन्तीं तां कौसल्यां राममातरम्।
उवाच लक्ष्मणो दीनस्तत्कालसदृशं वच: ।। 2.21.1 ।।
न रोचते ममाप्येतदार्ये यद्राघवो वनम्।
त्यक्त्वा राज्यश्रियं गच्छेत् स्त्रिया वाक्यवशं गत: ।। 2.21.2 ।। 
विपरीतश्च वृद्धश्च विषयैश्च प्रधर्षित:।
नृप: किमिव न ब्रूयाच्चोद्यमान: समन्मथ: ।। 2.21.3 ।।
नास्यापराधं पश्यामि नापि दोषं तथाविधम्।
येन निर्वास्यते राष्ट्राद्वनवासाय राघव: ।। 2.21.4 ।।
न तं पश्याम्यहं लोके परोक्षमपि यो नर:। 
स्वमित्रोपि निरस्तोपि योऽस्य दोषमुदाहरेत् ।। 2.21.5 ।।
देवकल्पमृजुं दान्तं रिपूणामपि वत्सलम्। 
अवेक्षमाण: को धर्मं त्यजेत् पुत्रमकारणात् ।। 2.21.6 ।।
तदिदं वचनं राज्ञ: पुनर्बाल्यमुपेयुष:।
पुत्र: को हृदये कुर्याद्राजवृत्तमनुस्मरन् ।। 2.21.7 ।।
यावदेव न जानाति कश्चिदर्थमिमं नर:।
तावदेव मया सार्द्धमात्मस्थं कुरु शासनम् ।। 2.21.8 ।।
मया पार्श्वे सधनुषा तव गुप्तस्य राघव।
क: समर्थोऽधिकं कर्तुं कृतान्तस्येव तिष्ठत: ।। 2.21.9 ।।
निर्मनुष्यामिमां सर्वामयोध्यां मनुजर्षभ।
करिष्यामि शरैस्तीक्ष्णैर्यदि स्थास्यति विप्रिये ।। 2.21.10 ।।
भरतस्याथ पक्ष्यो वा यो वाऽस्य हितमिच्छति।
सर्वानेतान् वधिष्यामि मृदुर्हि परिभूयते ।। 2.21.11 ।।
प्रोत्साहितोऽयं कैकेय्या स दुष्टो यदि न: पिता।
अमित्रभूतो निस्सङ्गं वध्यतां बध्यतामपि ।। 2.21.12 ।।
गुरोरप्यवलिप्तस्य कार्याकार्यमजानत:।
उत्पथं प्रतिपन्नस्य कार्यं भवति शासनम् ।। 2.21.13 ।।
बलमेष किमाश्रित्य हेतुं वा पुरुषर्षभ।
दातुमिच्छति कैकेय्यै राज्यं स्थितमिदं तव ।। 2.21.14 ।।
त्वया चैव मया चैव कृत्वा वैरमनुत्तमम्।
कास्य शक्ति: श्रियं दातुं भरतायारिशासन ।। 2.21.15 ।।
अनुरक्तोऽस्मि भावेन भ्रातरं देवि तत्त्वत:। 
सत्येन धनुषा चैव दत्तेनेष्टेन ते शपे ।। 2.21.16 ।।
दीप्तमग्निमरण्यं वा यदि राम: प्रवेक्ष्यति।
प्रविष्टं तत्र मां देवि त्वं पूर्वमवधारय ।। 2.21.17 ।।
हरामि वीर्याद्दु:खं ते तम: सूर्य इवोदित:।
देवी पश्यतु मे वीर्यं राघवश्चैव पश्यतु ।। 2.21.18 ।।
[हनष्ये पितरं वृद्धं कैकेय्यासक्तमानसम्।
कृपणं च स्थितं बाल्ये वृद्धभावेन गर्हितम् ।। * ।।]
एतत्तु वचनं श्रुत्वा लक्ष्मणस्य महात्मन:।
उवाच रामं कौसल्या रुदन्ती शोकलालसा ।। 2.21.19 ।।
भ्रातुस्ते वदत: पुत्र लक्ष्मणस्य श्रुतं त्वया।
यदत्रानन्तरं कार्यं कुरुष्व यदि रोचते ।। 2.21.20 ।।
न चाधर्म्यं वच: श्रुत्वा सपत्न्या मम भाषितम्।
विहाय शोकसन्तप्तां गन्तुमर्हसि मामित: ।। 2.21.21 ।।
धर्मज्ञ यदि धर्मिष्ठो धर्मं चरितुमिच्छसि।
शुश्रूष मामिहस्थस्त्वं चर धर्ममनुत्तमम् ।। 2.21.22 ।।
शुश्रूषुर्जननीं पुत्र: स्वगृहे नियतो वसन्।
परेण तपसायुक्त: काश्यपस्त्रिदिवं गत: ।। 2.21.23 ।।
यथैव राजा पूज्यस्ते गौरवेण तथा ह्यहम्।
त्वां नाहमनुजानामि न गन्तव्यमितो वनम् ।। 2.21.24 ।।
त्वद्वियोगान्न मे कार्यं जीवितेन सुखेन वा।
त्वया सह ममश्रेयस्तृणानामपि भक्षणम् ।। 2.21.25 ।।
यदि त्वं यास्यसि वनं त्यक्त्वा मां शोकलालसाम्।
अहं प्रायमिहासिष्ये न हि शक्ष्यामि जीवितुम् ।। 2.21.26 ।।
ततस्त्वं प्राप्स्यसे पुत्र निरयं लोकविश्रुतम्।
ब्रह्महत्यामिवाधर्मात् समुद्र: सरितां पति: ।। 2.21.27 ।। 
विलपन्तीं तदा दीनां कौसल्यां जननीं तत:।
उवाच रामो धर्मात्मा वचनं धर्मसंहितम् ।। 2.21.28 ।।
नास्ति शक्ति: पितुर्वाक्यं समतिक्रमितुं मम।
प्रसादये त्वां शिरसा गन्तुमिच्छाम्यहं वनम् ।। 2.21.29 ।।
ऋषिणा च पितुर्वाक्यं कुर्वता व्रतचारिणा।
गौर्हता जानता धर्मं कण्डुनापि विपश्चिता ।। 2.21.30 ।।
अस्माकं च कुले पूर्वं सगरस्याज्ञया पितु:।
खनद्भि: सागरैर्भूमिमवाप्त: सुमहान् वध: ।। 2.21.31 ।।
जामदग्न्येन रामेण रेणुका जननी स्वयम्।
कृत्ता परशुनाऽरण्ये पितुर्वचनकारिणा ।। 2.21.32 ।।
एतैरन्यैश्च बहुभिर्देवि देवसमै: कृतम्।
पितुर्वचनमक्लीबं करिष्यामि पितुर्हितम् ।। 2.21.33 ।।
न खल्वेतन्मयैकेन क्रियते पितृशासनम्।
एतैरपि कृतं देवि ये मया तव कीर्त्तिता: ।। 2.21.34 ।।
नाहं धर्ममपूर्वं ते प्रतिकूलं प्रवर्त्तये।
पूर्वैरयमभिप्रेतो गतो मार्गोऽनुगम्यते ।। 2.21.35 ।।
तदेतत्तु मया कार्यं क्रियते भुवि नान्यथा।
पितुर्हि वचनं कुर्वन्न कश्चिन्नाम हीयते ।। 2.21.36 ।।
तामेवमुक्त्वा जननीं लक्ष्मणं पुनरब्रवीत्।
वाक्यं वाक्यविदां श्रेष्ठ: श्रेष्ठ: सर्वधनुष्मताम् ।। 2.21.37 ।।
तव लक्ष्मण जानामि मयि स्नेहमनुत्तमम्।
विक्रमं चैव सत्त्वं च तेजश्च सुदुरासदम् ।। 2.21.38 ।।
मम मातुर्महद्दु:खमतुलं शुभलक्षण। 
अभिप्रायमवि(भि)ज्ञाय सत्यस्य च शमस्य च ।। 2.21.39 ।।
धर्मो हि परमो लोके धर्मे सत्यं प्रतिष्ठितम्।
धर्मसंश्रितमेतच्च पितुर्वचनमुत्तमम् ।। 2.21.40 ।।
संश्रुत्य च पितुर्वाक्यं मातुर्वा ब्राह्मणस्य वा।
न कर्त्तव्यं वृथा वीर ध्ार्ममाश्रित्य तिष्ठता ।। 2.21.41 ।।
सोहं न शक्ष्यामि पितुर्नियोगमतिवर्तितुम्।
पितुर्हि वचनाद्वीर कैकेय्याऽहं प्रचोदित: ।। 2.21.42 ।।
तदेनां विसृजानार्यां क्षत्रधर्माश्रितां मतिम्।
धर्ममाश्रय मा तैक्ष्ण्यं मद्बुद्धिरनुगम्यताम् ।। 2.21.43 ।।
तमेवमुक्त्वा सौहार्दादभ्रातरं लक्ष्मणाग्रज:।
उवाच भूय: कौसल्यां प्राञ्जलि: शिरसा नत: ।। 2.21.44 ।।
अनुमन्यस्व मां देवि गमिष्यन्तमितो वनम्।
शापितासि मम प्राणै: कुरु स्वस्त्ययनानि मे ।। 2.21.45 ।।
तीर्णप्रतिज्ञश्च वनात् पुनरेष्याम्यहं पुरीम्।
ययातिरिव राजर्षि: पुरा हित्वा पुनर्दिवम् ।। 2.21.46 ।।
शोक: सन्धार्यतां मातर्हृदये साधुमा शुच:।
वनवासादिहैष्यामि पुन: कृत्वा पितुर्वच: ।। 2.21.47 ।।
त्वया मया च वैदेह्या लक्ष्मणेन सुमित्रया।
पितुर्नियोगे स्थातव्यमेष धर्म: सनातन: ।। 2.21.48 ।।
अम्ब संहृत्य सम्भारान् दु:खं हृदि निगृह्य च।
वनवासकृता बुद्धिर्मम धर्म्यानुवर्त्त्यताम् ।। 2.21.49 ।।
एतद्वचस्तस्य निशम्य माता सुधर्म्यमव्यग्रमविक्लवं च।
मृतेव संज्ञां प्रतिलभ्य देवी समीक्ष्य रामं पुनरित्युवाच ।। 2.21.50 ।।
यथ्ौव ते पुत्र पिता तथाहं गुरु: स्वधर्मेण सुहृत्तया च।
न त्वानुजानामिन मां विहाय सुदु:खितामर्हसि गन्तुमेवम् ।। 2.21.51 ।।
किं जीवितेनेह विना त्वया मे लोकेन वा किं स्वधयाऽमृतेन।
श्रेयो मुहूर्त्तं तव सन्निधानं ममेह कृत्स्नादपि जीवलोकात् ।। 2.21.52 ।।
नरैरिवोल्काभिरपोह्यमानो महागजोऽध्वानमनुप्रविष्ट:।
भूय: प्रजज्वाल विलापमेनं निशम्य राम: करुणं जनन्या: ।। 2.21.53 ।।
स मातरं चैव विसंज्ञकल्पामर्त्तं च सौमित्रिमभिप्रतप्तम्।
धर्मे स्थितो धर्म्यमुवाच वाक्यं यथा स एवार्हति तत्र वक्तुम् ।। 2.21.54 ।।
अहं हि ते लक्ष्मण नित्यमेव जानामि भक्तिं च पराक्रमं च।
मम त्वभिप्रायमसन्निरीक्ष्य मात्रा सहाभ्यर्दसि मां सुदु:खम् ।। 2.21.55 ।।
धर्मार्थकामा: किल तात लोके समीक्षिता धर्मफलोदयेषु।
ते तत्र सर्वे स्युरसंशयं मे भार्येव वश्याभिमता सुपुत्रा ।। 2.21.56 ।।
यस्मिंस्तु सर्वे स्युरसन्निविष्टा धर्मो यत: स्यात्तदुपक्रमेत।
द्वेष्यो भवत्यर्थपरो हि लोके कामात्मता खल्वपि न प्रशस्ता ।। 2.21.57 ।।
गुरुश्च राजा च पिता च वृद्ध: क्रोधात् प्रहर्षाद् यदि वापि कामात्।
यद्व्यादिशेत् कार्यमवेक्ष्य धर्मं कस्तं न कुर्यादनृशंसवृत्ति: ।। 2.21.58 ।।
स वै न शक्नोमि पितु: प्रतिज्ञामिमामकर्तुं सकलां यथावत्।
स ह्यावयोस्तात गुरुर्नियोगे देव्याश्च भर्त्ता स गति: स धर्म: ।। 2.21.59 ।।
तस्मिन् पुनर्जीवति धर्मराजे विशेषत: स्वे पथि वर्त्तमाने।
देवी मया सार्द्धमितोऽपगच्छेत् कथंस्विदन्या विधवेव नारी ।। 2.21.60 ।।
सा माऽनुमन्यस्व वनं व्रजन्तं कुरुष्व न: स्वस्त्ययनानि देवि।
यथा समाप्ते पुनराव्रजेयं यथा हि सत्येव पुनर्ययाति: ।। 2.21.61 ।।
यशो ह्यहं केवलराज्यकारणन्न पृष्ठत: कर्तुमलं महोदयम्।
अदीर्घकाले न तु देवि जीविते वृणेऽवरामद्य महीमधर्मत: ।। 2.21.62 ।।
प्रसादयन्नरवृषभ: स्वमातरं पराक्रमाज्जिगमिषुरेव दण्डकान्।
अथानुजं भृशमनुशास्य दर्शनं चकार तां हृदि जननीं प्रदक्षिणम् ।। 2.21.63 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकविंश: सर्ग: ।। 21 ।।
अथ तं व्यथया दीनं सविशेषममर्षितम्।
श्वसन्तमिव नागेन्द्रं रोषविस्फारितेक्षणम् ।। 2.22.1 ।।
आसाद्य राम: सौमित्रिं सुहृदं भ्रातरं प्रियम्।
उवाचेदं स धैर्येण धारयन् सत्त्वमात्मवान् ।। 2.22.2 ।।
निगृह्य रोषं शोकं च धैर्यमाश्रित्य केवलम्।
अवमानं निरस्येमं गृहीत्वा हर्षमुत्तमम् ।। 2.22.3 ।।
उपक्लृप्तं हि यत्किञ्चिदभिषेकार्थमद्य मे।
सर्वं विसर्जयक्षिप्रं पुरु कार्यं निरत्ययम् ।। 2.22.4 ।।
सौमित्रे योऽभिषेकार्थे मम सम्भारसम्भ्रम:।
अभिषेकनिवृत्त्यर्थे सोऽस्तु सम्भारसम्भ्रम: ।। 2.22.5 ।।
यस्या मदभिषेकार्थे मानसं परितप्यते।
माता मे सा यथा न स्यात् सविशङ्का तथा कुरु ।। 2.22.6 ।।
तस्या: शङ्कामयं दु:खं मुहूर्त्तमपि नोत्सहे।
मनसि प्रतिसञ्जातं सौमित्रेऽहमुपेक्षितुम् ।। 2.22.7 ।।
न बुद्धिपूर्वं नाबुद्धंस्मरामीह कदाचन।
मातॄणां वा पितुर्वाहं कृतमल्पं च विप्रियम् ।। 2.22.8 ।।
सत्य: सत्याभिसन्धश्च नित्यं सत्यपराक्रम:।
परलोकभयाद्भीतो निर्भयोऽस्तु पिता मम ।। 2.22.9 ।।
तस्यापि हि भवेदस्मिन् कर्मण्यप्रतिसंहृते।
सत्यं नेति मनस्तापस्तस्य तापस्तपेच्च माम् ।। 2.22.10 ।।
अभिषेकविधानं तु तस्मात् संहृत्य लक्ष्मण।
अन्वगेवाहमिच्छामि वनं गन्तुमित: पुन: ।। 2.22.11 ।।
मम प्रव्राजनादद्य कृतकृत्या नृपात्मजा।
सुतं भरतमव्यग्रमभिषेचयिता तत: ।। 2.22.12 ।।
मयि चीराजिनधरे जटामण्डलधारिणि।
गतेऽरण्यं च कैकेय्या भविष्यति मनस्सुखम् ।। 2.22.13 ।।
बुद्धि: प्रणीता येनेयं मनश्च सुसमाहितम्। 
तं तु नार्हामि संक्लेष्टुं प्रव्रजिष्यामि माचिरम् ।। 2.22.14 ।।
कृतान्तस्त्वेव सौमित्रे द्रष्टव्यो मत्प्रवासने।
राज्यस्य च वितीर्णस्य पुनरेव निवर्तने ।। 2.22.15 ।।
कैकेय्या: प्रतिपत्तिर्हि कथं स्यान्मम पीडने।
यदि भावो न दैवोऽयं कृतान्तविहितो भवेत् ।। 2.22.16 ।।
जानासि हि यथा सौम्य न मातृषु ममान्तरम्।
भूतपूर्वं विशेषो वा तस्या मयि सुतेऽपि वा ।। 2.22.17 ।।
सोभिषेकनिवृत्त्यर्थै: प्रवासार्थैश्च दुर्वचै:।
उग्रैर्वाक्यैरहं तस्या नान्यद्दैवात्समर्थये ।। 2.22.18 ।।
कथं प्रकृतिसंपन्ना राजपुत्री तथागुणा।
ब्रूयात् सा प्राकृतेव स्त्री मत्पीडां भर्तृसन्निधौ ।। 2.22.19 ।।
यदचिन्त्यं तु तद्दैवं भूतेष्वपि न हन्यते।
व्यक्तं मयि च तस्यां च पतितो हि विपर्यय: ।। 2.22.20 ।।
कश्च दैनेव सौमित्रे योद्धुमुत्सहते पुमान्।
यस्य न ग्रहणं किञ्चित् कर्मणोऽन्यत्र दृश्यते ।। 2.22.21 ।।
सुखदु:खे भयक्रोधौ लाभालाभौ भवाभवौ।
यच्च किञ्चित्तथाभूतं ननु दैवस्य कर्म तत् ।। 2.22.22 ।।
ऋषयोप्युग्रतपसो दैवेनाभिप्रपीडिता:।
उत्सृज्य नियमांस्तीव्रान् भ्रश्यन्ते काममन्युभि: ।। 2.22.23 ।।
असङ्कल्पितमेवेह यदकस्मात् प्रवर्त्तते।
निवर्त्त्यारम्भमारब्धं ननु दैवस्य कर्म तत् ।। 2.22.24 ।।
एतया तत्त्वया बुद्ध्या संस्तभ्यात्मानमात्मना। 
व्याहतेऽप्यभिषेके मे परितापो न विद्यते ।। 2.22.25 ।।
तस्मादपरिताप: संस्त्वमप्यनुविधाय माम्।
प्रतिसंहारय क्षिप्रमाभिषेचनिकीं क्रियाम् ।। 2.22.26 ।।
एभिरेव घटै: सर्वैरभिषेचनसम्भृतै:।
मम लक्ष्मण तापस्ये व्रतस्नानं भविष्यति ।। 2.22.27 ।।
अथवा किं ममैतेन राजद्रव्यमतेन तु।
उद्धृतं मे स्वयं तोयं व्रतादेशं करिष्यति ।। 2.22.28 ।।
मा च लक्ष्मण सन्तापं कार्षिर्लक्ष्म्या विपर्यये।
राज्यं वा वनवासो वा वनवासो महोदय: ।। 2.22.29 ।।
न लक्ष्मणास्मिन् खलु कर्मविघ्ने माता यवीयस्यतिशङ्कनीया।
दैवाभिपन्ना हि वदत्यनिष्टं जानासि दैवं च तथा प्रभावम् ।। 2.22.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्वाविंश: सर्ग: ।। 22 ।।
इति ब्रुवति रामे तु लक्ष्मणोऽधश्शिरा मुहु:।
श्रुत्वा मध्यं जगामेव मनसा दु:खहर्षयो: ।। 2.23.1 ।।
तदा तु बद्ध्वा भ्रुकुटीं भ्रुवोर्मध्ये नरर्षभ:।
निशश्वास महासर्पो बिलस्थ इव रोषित: ।। 2.23.2 ।।
तस्य दुष्प्रतिवीक्षं तद्भ्रुकुटीसहितं तदा।
बभौ क्रुद्धस्य सिंहस्य मुखस्य सदृशं मुखम् ।। 2.23.3 ।।
अग्रहस्तं विधुन्वंस्तु हस्तिहस्तमिवात्मन:।
तिर्यगूर्ध्वं शरीरे च पातयित्वा शिरोधराम् ।।
अग्राक्ष्णा वीक्षमाणस्तु तिर्यग् भ्रातरमब्रवीत् ।। 2.23.4 ।।
अस्थाने सम्भ्रमो यस्य जातो वै सुमहानयम्।
धर्मदोषप्रसङ्गेन लोकस्यानतिशङ्कया ।। 2.23.5 ।।
कथं ह्येतदसम्भ्रान्तस्त्वद्विधो वक्तुमर्हति। 
यथा दैवमशौण्डीरं शौण्डीर क्षत्रियर्षभ ।। 2.23.6 ।।
किन्नाम कृपणं दैवमशक्तमभिशंससि।
पापयोस्ते कथं नाम तयो: शङ्का न विद्यते ।। 2.23.7 ।।
सन्ति धर्मोपधा: श्लक्ष्णा धर्मात्मन् किं न बुध्यसे।
तयो: सुचरितं स्वार्थं शाठ्यात् परिजिहीर्षतो: ।। 2.23.8 ।।
यदि नैवं व्यवसितं स्याद्धि प्रागेव राघव। 
तयो: प्रागेव दत्तश्च स्याद्वर: प्रकृतश्च स: ।। 2.23.9 ।।
लोकविद्विष्टमारब्धं त्वदन्यस्याभिषेचनम्।
नोत्सहे सहितुं वीर तत्र मे क्षन्तुमर्हसि ।। 2.23.10 ।। 
येनेयमागता द्वैधं तव बुद्धिर्महामते।
स हि धर्मो मम द्वेष्य: प्रसङ्गाद्यस्य मुह्यसि ।। 2.23.11 ।।
कथं त्वं कर्मणा शक्त: कैकेयीवशवर्त्तिन:।
करिष्यसि पितुर्वाक्यमधर्मिष्ठं विगर्हितम् ।। 2.23.12 ।।
यद्ययं किल्बिषाद्भेद: कृतोऽप्येवं न गृह्यते।
जायते तत्र मे दु:खं धर्मसङ्गश्च गर्हित: ।। 2.23.13 ।।
[तवायं धर्मसंयोगो लोकस्यास्य विगर्हित:।]
मनसापि कथं कामं कुर्यास्त्वं कामवृत्तयो:। 
तयोस्त्वहितयोर्नित्यं शत्र्वो: पित्रभिधानयो: ।। 2.23.14 ।।
यद्यपि प्रतिपत्तिस्ते दैवी चापि तयोर्मतम्।
तथाप्युपेक्षणीयं ते न मे तदपि रोचते ।। 2.23.15 ।।
विक्लवो वीर्यहीनो य: स दैवमनुवर्त्तते।
वीरा: सम्भावितात्मानो न दैवं पर्युपासते ।। 2.23.16 ।।
दैवं पुरुषकारेण य: समर्थ: प्रबाधितुम्।
न दैवेन विपन्नार्थ: पुरुष: सोऽवसीदति ।। 2.23.17 ।।
द्रक्ष्यन्ति त्वद्य दैवस्य पौरुषं पुरुषस्य च।
दैवमानुषयोरद्य व्यक्ता व्यक्तिर्भविष्यति ।। 2.23.18 ।।
अद्य मत्पौरुषहतं दैवं द्रक्ष्यन्ति वै जना:।
यद्दैवादाहतं तेऽद्य दृष्टं राज्याभिषेचनम् ।। 2.23.19 ।।
अत्यङ्कुशमिवोद्दामं गजं मदबलोद्धतम्।
प्रधावितमहं दैवं पौरुषेण निवर्त्तये ।। 2.23.20 ।।
लोकपालास्समस्तास्ते नाद्य रामाभिषेचनम्।
न च कृत्स्नास्त्रयो लोका विहन्यु: किं पुन: पिता ।। 2.23.21 ।।
यैर्विवासस्तवारण्ये मिथो राजन् समर्थित:।
अरण्ये ते विवत्स्यन्ति चतुर्दश समास्तथा ।। 2.23.22 ।।
अहं तदाशां छेत्स्यामि पितुस्तस्याश्च या तव।
अभिषेकविघातेन पुत्रराज्याय वर्तते ।। 2.23.23 ।।
मद्बलेन विरुद्धाय न स्याद्दैवबलं तथा।
प्रभविष्यति दु:खाय यथोग्रं पौरुषं मम ।। 2.23.24 ।।
ऊर्ध्वं वर्षसहस्रान्ते प्रजापाल्यमनन्तरम्।
आर्यपुत्रा: करिष्यन्ति वनवासं गते त्वयि ।। 2.23.25 ।।
पूर्वं राजर्षिवृत्त्या हि वनवासो विधीयते।
प्रजा निक्षिप्य पुत्रेषु पुत्रवत्परिपालने ।। 2.23.26 ।।
स चेद्राजन्यनेकाग्रे राज्यविभ्रमशङ्कया।
नैवमिच्छसि धर्मात्मन् राज्यं राम त्वमात्मनि ।। 2.23.27 ।।
प्रतिजाने च ते वीर माभूवं वीरलोकभाक्।
राज्यं च तव रक्षेयमहं वेलेव सागरम् ।। 2.23.28 ।।
मङ्गलैरभिषिञ्चस्व तत्र त्वं व्यापृतो भव।
अहमेको महीपालानलं वारयितुं बलात् ।। 2.23.29 ।।
न शोभार्थाविमौ बाहू न धनुर्भूषणाय मे।
नासिराबन्धनार्थाय न शरास्तम्भहेतव:।
अमित्रदमनार्थं मे सर्वमेतच्चतुष्टयम् ।। 2.23.30 ।।
न चाहं कामयेऽत्यर्थं य: स्यात् शत्रुर्मतो मम।
असिना तीक्ष्णधारेण विद्युच्चलितवर्चसा।
प्रगृहीतेन वै शत्रुं वज्रिणं वा न कल्पये ।। 2.23.31 ।।
खड्गनिष्पेषनिष्पिष्टैर्गहना दुश्चरा च मे।
हस्त्यश्वनरहस्तोरुशिरोभिर्भविता मही ।। 2.23.32 ।।
खड्गधाराहता मेऽद्य दीप्यमाना इवाद्रय:।
पतिष्यन्ति द्विपा भूमौ मेधा इव सविद्युत: ।। 2.23.33 ।।
बद्धगोधाङ्गुलित्राणे प्रगृहीतशरासने।
कथं पुरुषमानी स्यात् पुरुषाणां मयि स्थिते ।। 2.23.34 ।।
बहुभिश्चैकमत्यस्यन्नेकेन च बहून् जनान्।
विनियोक्ष्याम्यहं बाणान् नृवाजिगजमर्मसु ।। 2.23.35 ।।
अद्य मेऽस्त्रप्रभावस्य प्रभाव: प्रभविष्यति।
राज्ञश्चाप्रभुतां कर्त्तुं प्रभुत्वं च तव प्रभो ।। 2.23.36 ।।
अद्य चन्दनसारस्य केयुरामोक्षणस्य च।
वसूनां च विमोक्षस्य सुहृदां पालनस्य च ।। 2.23.37 ।।
अनुरूपाविमौ बाहू राम कर्म करिष्यत:।
अभिषेचनविघ्नस्य कर्तॄणां ते निवारणे ।। 2.23.38 ।।
ब्रवीहि कोऽद्यैव मया वियुज्यतां तवासुहृत्प्राणयश: सुहृज्जनै:।
यथा तवेयं वसुधा वशे भवेत्तथैव मां शाधि तवास्मि किङ्कर: ।। 2.23.39 ।।
विमृज्य बाष्पं परिसान्त्व्य चासकृत् स लक्ष्मणं राघववंशवर्द्धन:।
उवाच पित्र्ये वचने व्यवस्थितं निबोध मामेव हि सौम्य सत्पथे ।। 2.23.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रयोविंश: सर्ग: ।। 23 ।।
तं समीक्ष्य त्ववहितं पितुर्निर्देशपालने।
कौसल्या बाष्पसंरुद्धा वचो धर्मिष्ठमब्रवीत् ।। 2.24.1 ।।
अदृष्टदु:खो धर्मात्मा सर्वभूतप्रियंवद:।
मयि जातो दशरथात् कथमुञ्छेन वर्त्तयेत् ।। 2.24.2 ।।
यस्य भृत्याश्च दासाश्च मृष्टान्यन्नानि भुञ्जते।
कथं स भोक्ष्यते नाथो वने मूलफलान्ययम् ।। 2.24.3 ।।
क एतच्छ्रद्दधेत् श्रुत्वा कस्य वा न भेवद्भयम्।
गुणवान् दयितो राजा राघवो यद्विवास्यते ।। 2.24.4 ।।
नूनं तु बलवान् लोके कृतान्त: सर्वमादिशन्।
लोके रामाभिरामस्त्वं वनं यत्र गमिष्यसि ।। 2.24.5 ।।
अयं तु मामात्मभवस्तवादर्शनमारुत:।
विलापदु:खसमिधो रुदिताश्रुहुताहुति: ।। 2.24.6 ।।
चिन्ताबाष्पमहाधूमस्तवादर्शनचित्तज:।
कर्शयित्वा भृशं पुत्र निश्वासायाससम्भव: ।। 2.24.7 ।।
त्वया विहीनामिह मां शोकाग्निरतुलो महान्।
प्रधक्ष्यति यथा कक्षं चित्रभानुर्हिमात्यये ।। 2.24.8 ।।
कथं हि धेनु: स्वं वत्सं गच्छन्तं नानुगच्छति।
अहं त्वाऽनुगमिष्यामि पुत्र यत्र गमिष्यसि ।। 2.24.9 ।।
तथा निगदितं मात्रा तद्वाक्यं पुरुषर्षभ:।
श्रुत्वा रामोऽब्रवीद्वाक्यं मातरं भृशदु:खिताम् ।। 2.24.10 ।।
कैकेय्या वञ्चितो राजा मयि चारण्यमाश्रिते।
भवत्या च परित्यक्तो न नूनं वर्त्तयिष्यति ।। 2.24.11 ।।
भर्तु: किल परित्यागो नृशंस: केवलं स्त्रिया:।
स भवत्या न कर्तव्यो मनसापि विगर्हित: ।। 2.24.12 ।।
यावज्जीवति काकुत्स्थ: पिता मे जगतीपति:।
शुश्रूषा क्रियतां तावत् स हि धर्मस्सनातन: ।। 2.24.13 ।।
एवमुक्ता तु रामेण कौसल्या शुभदर्शना।
तथैत्युवाच सुप्रीता राममक्लिष्टकारिणम् ।। 2.24.14 ।।
एवमुक्तस्तु वचनं रामो धर्मभृतां वर:।
भूयस्तामब्रवीद्वाक्यं मातरं भृशदु:खिताम् ।। 2.24.15 ।।
मया चैव भवत्या च कर्त्तव्यं वचनं पितु:।
राजा भर्त्ता गुरु: श्रेष्ठ: सर्वेषामीश्वर: प्रभु: ।। 2.24.16 ।।
इमानि तु महारण्ये विहृत्य नव पञ्च च।
वर्षाणि परमप्रीत: स्थास्यामि वचने तव ।। 2.24.17 ।।
एवमुक्ता प्रियं पुत्रबाष्पपूर्णानना तदा।
उवाच परमार्ता तु कौसल्या पुत्रवत्सला ।। 2.24.18 ।।
आसां राम सपत्नीनां वस्तुं मध्ये न मे क्षमम्।
नय मामपि काकुत्स्थ वनं वन्यां मृगीमिव।
यदि ते गमने बुद्धि: कृता पितुरपेक्षया ।। 2.24.19 ।।
तां तथा रुदतीं रामो रुदन् वचनमब्रवीत् ।। 2.24.20 ।।
जीवन्त्या हि स्त्रिया भर्त्ता दैवतं प्रभुरेव च।
भवत्या मम चैवाद्य राजा प्रभवति प्रभु: ।। 2.24.21 ।।
न ह्यनाथा वयं राज्ञा लोकनाथेन धीमता।
भरतश्चापि धर्मात्मा सर्वभूतप्रियंवद:।
भवती मनुवर्त्तेत स हि धर्मरत: सदा ।। 2.24.22 ।।
यथा मयि तु निष्क्रान्ते पुत्रशोकेन पार्थिव:।
श्रमं नावाप्नुयात्किञ्चिदप्रमत्ता तथा कुरु ।। 2.24.23 ।।
दारुणश्चाप्ययं शोको यथैनं न विनाशयेत्।
राज्ञो वृद्धस्य सततं हितं चर समाहिता ।। 2.24.24 ।।
व्रतोपवासनिरता या नारी परमोत्तमा।
भर्त्तारं नानुवर्त्तेत सा तु पापगतिर्भवेत् ।। 2.24.25 ।।
भर्तृशुश्रूषया नारी लभते स्वर्गमुत्तमम्। 
अपि या निर्नमस्कारा निवृत्ता देवपूजनात् ।। 2.24.26 ।।
शुश्रूषामेव कुर्वीत भर्तु: प्रियहिते रता।
एष धर्म: पुरा दृष्टो लोके वेदे श्रुत: स्मृत: ।। 2.24.27 ।।
अग्निकार्येषु च सदा सुमनोभिश्च देवता:।
पूज्यास्ते मत्कृते देवि ब्राह्मणाश्चैव सुव्रता: ।। 2.24.28 ।।
एवं कालं प्रतीक्षस्व ममागमनकांक्षिणी।
नियतानियताहारा भर्तृशुश्रूषणे रता ।। 2.24.29 ।।
प्राप्स्यसे परमं कामं मयि प्रत्यागते सति।
यदि धर्मभृतां श्रेष्ठो धारयिष्यति जीवितम् ।। 2.24.30 ।।
एवमुक्ता तु रामेण बाष्पपर्याकुलेक्षणा।
कौसल्या पुत्रशोकार्त्ता रामं वचनमब्रवीत् ।। 2.24.31 ।।
गमने सुकृतां बुद्धिं न ते शक्नोमि पुत्रक।
विनिवर्त्तयितुं वीर नूनं कालो दुरत्यय: ।। 2.24.32 ।।
गच्छ पुत्रत्वमेकाग्रो भद्रं तेऽस्तु सदा विभो।
पुनस्त्वयि निवृत्ते तु भविष्यामि गतक्लमा ।। 2.24.33 ।।
प्रत्यागते महाभागे कृतार्थेचरितव्रते।
पितुरानृण्यतां प्राप्ते त्वयि लप्स्ये परं सुखम् ।। 2.24.34 ।।
कृतान्तस्य गति: पुत्र दुर्विभाव्या सदा भुवि।
यस्त्वां सञ्चोदयति मे वच आच्छिद्य राघव ।। 2.24.35 ।।
गच्छेदानीं महाबाहो क्षेमेण पुनरागत:।
नन्दयिष्यसि मां पुत्र साम्ना वाक्येन चारुणा ।। 2.24.36 ।।
अपीदानीं स काल: स्यात् वनात् प्रत्यागतं पुन:।
यत्त्वां पुत्रक पश्येयं जटावल्कलधारिणम् ।। 2.24.37 ।।
तथा हि रामं वनवासनिश्चितं समीक्ष्य देवी परमेण चेतसा।
उवाच रामं शुभलक्षणं वचो बभूव च स्वस्त्ययनाभिकांक्षिणी ।।2.24.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुर्विंश: सग: ।। 24 ।।
साऽपनीय तमायासमुपस्पृश्य जलं शुचि:।
चकार माता रामस्य मङ्गलानि मनस्विनी ।। 1 ।।
न शक्यसे वारयितुं गच्छेदानीं रघूत्तम।
शीघ्रं च विनिवर्त्तस्व वर्त्तस्व च सतां क्रमे ।। 2.25.2 ।।
यं पालयसि धर्मं त्वं धृत्या च नियमेन च।
स वै राघवशार्दूल धर्मस्त्वामभिरक्षतु ।। 2.25.3 ।।
येभ्य: प्रणमसे पुत्र चैत्येष्वायतनेषु च।
ते च त्वामभिरक्षन्तु वने सह महर्षिभि: ।। 2.25.4 ।।
यानि दत्तानि तेऽस्त्राणि विश्वामित्रेण धीमता।
तानि त्वामभिरक्षन्तु गुणै: समुदितं सदा ।। 2.25.5 ।।
पितृशुश्रूषया पुत्र मातृशुश्रूषया तथा।
सत्येन च महाबाहो चिरञ्जीवाभिरक्षित: ।। 2.25.6 ।।
समित्कुशपवित्राणि वेद्यश्चायतनानि च।
स्थण्डिलानि विचित्राणि शैला वृक्षा: क्षुपा ह्रदा:।
पतङ्गा: पन्नगा: सिंहास्त्वां रक्षन्तु नरोत्तम ।। 2.25.7 ।।
स्वस्ति साध्याश्च विश्वे च मरुतश्च महर्षय:।
स्वस्ति धाता विधाता च स्वस्ति पूषा भगोऽर्यमा ।। 2.25.8 ।।
लोकपालाश्च ते सर्वे वासवप्रमुखास्तथा।
ऋतवश्चैव पक्षाश्च मासास्संवत्सरा: क्षपा: ।। 2.25.9 ।।
दिनानि च मुहूर्त्ताश्च स्वस्ति कुर्वन्तु ते सदा।
स्मृतिर्धृतिश्च धर्मश्च पातु त्वां पुत्र सर्वत: ।। 2.25.10 ।।
स्कन्दश्च भगवान् देव: सोमश्च सबृहस्पति:।
सप्तर्षयो नारदश्च ते त्वां रक्षन्तु सर्वत: ।। 2.25.11 ।।
याश्चापि सर्वत: सिद्धा दिशश्च सदिगीश्वरा:।
स्तुता मया वने तस्मिन् पान्तु त्वां पुत्र नित्यश: ।। 2.25.12 ।।
शैला: सर्वे समुद्राश्च राजा वरुण एव च।
द्यौरन्तरिक्षं पृथिवी नद्य: सर्वास्तथैव च ।। 2.25.13 ।।
नक्षत्राणि च सर्वाणि ग्रहाश्च सहदेवता:।
अहोरात्रे तथा सन्ध्ये पान्तु त्वां वनमाश्रितम् ।। 2.25.14 ।।
ऋतवश्चैव षट् पुण्या मासा: संवत्सरास्तथा।
कलाश्च काष्ठाश्च तथा तव शर्म दिशन्तु ते ।। 2.25.15 ।।
महावने विचरतो मुनिवेषस्य धीमत:।
तवादित्याश्च दैत्याश्च भवन्तु सुखदास्सदा ।। 2.25.16 ।।
राक्षसानां पिशाचानां रौद्राणां क्रूरकर्मणाम्।
क्रव्यादानाञ्च सर्वेषां माभूत्पुत्रक ते भयम् ।। 2.25.17 ।।
प्लवगा वृश्चिका दंशा मशकाश्चैवकानने।
सरीसृपाश्च कीटाश्च माभूवन् गहने तव ।। 2.25.18 ।।
महाद्विपाश्च सिंहाश्च व्याघ्रा ऋक्षाश्च दंष्ट्रिण:।
महिषा: शृङ्गिणो रौद्रा न ते द्रुह्यन्तु पुत्रक ।। 2.25.19 ।।
नृमांसभोजना रौद्रा ये चान्ये सत्त्वजातय:।
मा च त्वां हिंसिषु: पुत्र मया संपूजितास्त्विह ।। 2.25.20 ।।
आगमास्ते शिवा: सन्तु सिद्ध्यन्तु च पराक्रमा:। 
सर्वसम्पत्तये राम स्वस्तिमान् गच्छ पुत्रक ।। 2.25.21 ।।
स्वस्ति तेऽस्त्वान्तरिक्षेभ्य: पार्थिवेभ्य: पुन:पुन:।
सर्वेभ्यश्चैव देवेभ्यो ये च ते परिपन्थिन: ।। 2.25.22 ।।
गुरु: सोमश्च सूर्यश्च धनदोऽथ यमस्तथा।
पान्तु त्वामर्चिता राम दण्डकारण्यवासिनम् ।। 2.25.23 ।।
अग्निर्वायुस्तथा धूमो मन्त्राश्चर्षिमुखाच्च्युता:।
उपस्पर्शनकाले तु पान्तु त्वां रघुनन्दन ।। 2.25.24 ।।
सर्वलोकप्रभुर्ब्रह्मा भूतभर्त्ता तथर्षय:।
ये च शेषा: सुरास्ते त्वां रक्षन्तु वनवासिनम् ।। 2.25.25 ।।
इति माल्यै: सुरगणान् गन्धैश्चापि यशस्विनी।
स्तुतिभिश्चानुकूलाभिरानर्चायतलोचना ।। 2.25.26 ।।
ज्वलनं समुपादाय ब्राह्मणेन महात्मना।
हावयामास विधिना राममङ्गलकारणात् ।। 2.25.27 ।।
घृतं श्वेतानि माल्यानि समिध: श्वेतसर्षपान्।
उपसम्पादयामास कौसल्या परमाङ्गना ।। 2.25.28 ।।
उपाध्याय: स विधिना हुत्वा शान्तिमनामयम्।
हुतहव्यावशेषेण बाह्यं बलिमकल्पयत् ।। 2.25.29 ।।
मधुदध्यक्षतघृतै: स्वस्ति वाच्य द्विजांस्तत:।
वाचयामास रामस्य वने स्वस्त्ययनक्रिया: ।। 2.25.30 ।।
ततस्तस्मै द्विजेन्द्राय राममाता यशस्विनी।
दक्षिणां प्रददौ काम्यां राघवं चेदमब्रवीत् ।। 2.25.31 ।।
यन्मङ्गलं सहस्राक्षे सर्वदेवनमस्कृते।
वृत्रनाशे समभवत्तत्ते भवतु मङ्गलम् ।। 2.25.32 ।।
यन्मङ्गलं सुपर्णस्य विनताऽकल्पयत् पुरा।
अमृतं प्रार्थयानस्य तत्ते भवतु मङ्गलम् ।। 2.25.33 ।।
अमृतोत्पादने दैत्यान् घ्नतो वज्रधरस्य यत्।
अदितिर्मङ्गलं प्रादात्तत्ते भवतु मङ्गलम् ।। 2.25.34 ।।
त्रीन् विक्रमान् प्रक्रमतो विष्णोरमिततेजस:।
यदासीन्मङ्गलं राम तत्ते भवतु मङ्गलम् ।। 2.25.35 ।।
ऋतव: सागरा द्वीपा वेदा लोका दिशश्चते।
मङ्गलानि महाबाहो दिशन्तु शुभमङ्गला: ।। 2.25.36 ।।
इति पुत्रस्य शेषांश्च कृत्वा शिरसि भामिनी।
गन्धैश्चापि समालभ्य राममायतलोचना ।। 2.25.37 ।।
ओषधीं चापि सिद्धार्थां विशल्यकरणीं शुभाम्।
चकार रक्षां कौसल्या मन्त्रैरभिजजाप च ।। 2.25.38 ।।
उवाचातिप्रहृष्टेव सा दु:खवशवर्त्तिनी।
वाङ्मात्रेण न भावेन वाचा संसज्जमानया ।। 2.25.39 ।।
आनम्य मूर्ध्नि चाघ्राय परिष्वज्य यशस्विनी।
अवदत् पुत्र सिद्धार्थो गच्छ राम यथासुखम् ।। 2.25.40 ।।
अरोगं सर्वसिद्धार्थमयोध्यां पुनरागतम्।
पश्यामि त्वां सुखं वत्स सुस्थितं राजवर्त्मनि।। 2.25.41 ।।
प्रणष्टदु:खसङ्कल्पा हर्षविद्योतितानना।
द्रक्ष्यामि त्वां वनात् प्राप्तं पूर्णचन्द्रमिवोदितम् ।। 2.25.42 ।।
भद्रासनगतं राम वनवासादिहागतम्।
द्रक्ष्यामि च पुनस्त्वां तु तीर्णवन्तं पितुर्वच: ।। 2.25.43 ।।
मङ्गलैरुपसम्पन्नो वनवासादिहागत:।
वध्वा मम च नित्यं त्वं कामान् संवर्द्ध याहि भो ।। 2.25.44 ।।
मयार्चिता देवगणा: शिवादयो महर्षयो भूतमहासुरोरगा:।
अभिप्रयातस्य वनं चिराय ते हितानि कांक्षन्तु दिशश्च राघव ।। 2.25.45 ।।
इतीव चाश्रुप्रतिपूर्णलोचना समाप्य च स्वस्त्ययनं यथाविधि।
प्रदक्षिणं चैव चकार राघवं पुन:पुनश्चापि निपीड्य सस्वजे ।। 2.25.46 ।।
तथा तु देव्या स कृतप्रदक्षिणो निपीड्य मातुश्चरणौ पुन:पुन:।
जगाम सीतानिलयं महायशास्स राघव: प्रज्वलित: स्वयाश्रिया ।। 2.25.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चविंश: सर्ग: ।। 25 ।।
अभिवाद्य च कौसल्यां राम: संप्रस्थितो वनम्।
कृतस्वस्त्ययनो मात्रा धर्मिष्ठे वर्त्मनि स्थित: ।। 2.26.1 ।।
विराजयन् राजसुतो राजमार्गं नरैर्वृतम्।
हृदयान्याममन्थेव जनस्य गुणवत्तया ।। 2.26.2 ।।
वैदेही चापि तत्सर्वं न शुश्राव तपस्विनी।
तदेव हृदि तस्याश्च यौवराज्याभिषेचनम् ।। 2.26.3 ।।
देवकार्यं स्वयं कृत्वा कृत्ज्ञा हृष्टचेतना।
अभिज्ञा राजधर्माणां राजपुत्रं प्रतीक्षते ।। 2.26.4 ।।
प्रविवेशाथ रामस्तु स्वं वेश्म सुविभूषितम्।
प्रहृष्टजनसम्पूर्णं ह्रिया किञ्चिदवाङ्मुख: ।। 2.26.5 ।।
अथ सीता समुत्पत्य वेपमाना च तं पतिम्।
अपश्यत् शोकसन्तप्तं चिन्ताव्याकुलितेन्द्रियम् ।। 2.26.6 ।।
तां दृष्ट्वा सह धर्मात्मा न शशाक मनोगतम्।
तं शोकं राघव: सोढुं ततो विवृततां गत: ।। 2.26.7 ।।
विवर्णवदनं दृष्ट्वा तं प्रस्विन्नममर्षणम्।
आह दु:खाभिसन्तप्ता किमिदानीमिदं प्रभो ।। 2.26.8 ।।
अद्य बार्हस्पत: श्रीमानुक्त: पुष्यो नु राघव।
प्रोच्यते ब्राह्मणै: प्राज्ञै: केन त्वमसि दुर्मना: ।। 2.26.9 ।।
न ते शतशलाकेन जलफेननिभेन च।
आवृतं वदनं वल्गु छत्रेणापि विराजते ।। 2.26.10 ।।
व्यजनाभ्यां च मुख्याभ्यां शतपत्रनिभेक्षणम्।
चन्द्रहंसप्रकाशाभ्यां वीज्यते न तवाननम् ।। 2.26.11 ।।
वाग्ग्मिनो वन्दिनश्चापि प्रहृष्टास्त्वां नरर्षभ।
स्तुवन्तो नात्र दृश्यन्ते मङ्गलै: सूत मागधा: ।। 2.26.12 ।।
न ते क्षौद्रं च दधि च ब्राह्मणा वेदपारगा:। 
मूर्ध्नि मूर्द्धाभिषिक्तस्य दधति स्म विधानत: ।। 2.26.13 ।।
न त्वां प्रकृतय: सर्वा: श्रेणीमुख्याश्च भूषिता:।
अनुव्रजितुमिच्छन्ति पौरजानपदास्तथा ।। 2.26.14 ।।
चतुर्भिर्वेगसम्पन्नैर्हयै: काञ्चनभूषितै:। 
मुख्य: पुष्यरथो युक्ता: किं न गच्छति तेऽग्रत: ।। 2.26.15 ।।
न हस्ती चाग्रत: श्रीमांस्तव लक्षणपूजितः। 
प्रयाणे लक्ष्यते वीर कृष्णमेघगिरिप्रभ: ।। 2.26.16 ।।
न च काञ्चनचित्रं ते पश्यामि प्रियदर्शन।
भद्रासनं पुरस्कृत्य यातं वीरपुरस्कृतम् ।। 2.26.17 ।।
अभिषेको यथा सज्ज: किमिदानीमिदं तव।
अपूर्वो मुखवर्णश्च न प्रहर्षश्च लक्ष्यते ।। 2.26.18 ।।
इतीव विलपन्तीं तां प्रोवाच रघुनन्दन:। 
सीते तत्रभवांस्तात: प्रव्राजयति मां वनम् ।। 2.26.19 ।।
कुले महति सम्भूते धर्मज्ञे धर्मचारिणि।
श्रृणु जानकि येनेदं क्रमेणाभ्यागतं मम ।। 2.26.20 ।।
राज्ञा सत्यप्रतिज्ञेन पित्रा दशरथेन च।
कैकेय्यै मम मात्रे तु पुरा दत्तौ महावरौ ।। 2.26.21 ।।
तयाऽद्य मम सज्जेऽस्मिन्नभिषेके नृपोद्यते।
प्रचोदित: स समयो धर्मेण प्रतिनिर्जित: ।। 2.26.22 ।।
चतुर्दश हि वर्षाणि वस्तव्यं दण्डके मया।
पित्रा मे भरतश्चापि यौवराज्ये नियोजित:।
सोऽहं त्वामागतो द्रष्टुं प्रस्थितो विजनं वनम् ।। 2.26.23 ।।
भरतस्य समीपे तु नाहं कथ्य: कदाचन ।। 2.26.24 ।।
ऋद्धियुक्ता हि पुरुषा न सहन्ते परस्तवम्।
तस्मान्न ते गुणा: कथ्या भरतस्याग्रतो मम ।। 2.26.25 ।।
नापि त्वं तेन भर्तव्या विशेषेण कदाचन।
अनुकूलतया शक्यं समीपे त्वस्य वर्तितुम् ।। 2.26.26 ।।
तस्मै दत्तं नृपतिना यौवराज्यं सनातनम्। 
स प्रसाद्यस्त्वया सीते नृपतिश्च विशेषत: ।। 2.26.27 ।।
अहं चापि प्रतिज्ञां तां गुरो: समनुपालयन्।
वनमद्यैव यास्यामि स्थिरा भव मनस्विनी ।। 2.26.28 ।।
याते च मयि कल्याणि वनं मुनिनिषेवितम्।
व्रतोपवासपरया भवितव्यं त्वयाऽनघे ।। 2.26.29 ।।
काल्यमुत्थाय देवानां कृत्वा पूजां यथाविधि।
वन्दितव्यो दशरथ: पिता मम नरेश्वर: ।। 2.26.30 ।।
माता च मम कौसल्या वृद्धा सन्तापकर्शिता।
धर्ममेवाग्रत: कृत्वा त्वत्त: सम्मानमर्हति ।। 2.26.31 ।।
वन्दितव्याश्च ते नित्यं या: शेषा मम मातर:।
स्नेहप्रणयसम्भोगै: समा हि मम मातर: ।। 2.26.32 ।। 
भ्रातृपुत्रसमौ चापि द्रष्टव्यौ च विशेषत:।
त्वया भरतशत्रुघ्नौ प्राणै: प्रियतरौ मम ।। 2.26.33 ।।
विप्रिपवयं न च कर्त्तव्यं भरतस्य कदाचन।
स हि राजा प्रभुश्चैव देशस्य च कुलस्य च ।। 2.26.34 ।।
आराधिता हि शीलेन प्रयत्नैश्चोपसेविता:।
राजान: सम्प्रसीदन्ति प्रकुप्यन्ति विपर्यये ।। 2.26.35 ।।
औरसानपि पुत्रान् हि त्यजन्त्यहितकारिण:।
समर्थान् सम्प्रगृह्णन्ति जनानपि नराधिपा: ।। 2.26.36 ।।
सा त्वं वसेह कल्याणि राज्ञ: समनुवर्तिनी।
भरतस्य रता धर्मे सत्यव्रतपरायणा ।। 2.26.37 ।।
अहं गमिष्यामि महावनं प्रिये त्वया हि वस्तव्यमिहैव भामिनि।
यथा व्यलीकं कुरुषे न कस्यचित्तथा त्वया कार्यमिदं वचो मम ।। 2.26.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षड््विश: सर्ग: ।। 26 ।।
एवमुक्ता तु वैदेही प्रियार्हा प्रियवादिनी।
प्रणयादेव संक्रुद्धा भर्त्तारमिदमब्रवीत् ।। 2.27.1 ।।
किमिदं भाषसे राम वाक्यं लघुतया ध्रुवम्।
त्वया यदपहास्यं मे श्रुत्वा नरवरात्मज ।। 2.27.2 ।।
आर्यपुत्र पिता माता भ्राता पुत्रस्तथा स्नुषा।
स्वानि पुण्यानि भुञ्जाना: स्वस्वं भाग्यमुपासते ।। 2.27.3 ।।
भर्तुर्भाग्यं तु भार्य्यैका प्राप्नोति पुरुषर्षभ।
अतश्चैवाहमादिष्टा वने वस्तव्यमित्यपि ।। 2.26.4 ।।
न पिता नात्मजो राम न माता न सखीजन:।
इह प्रेत्य च नारीणां पतिरेको गति: सदा ।। 2.26.5 ।।
यदि त्वं प्रस्थितो दुर्गं वनमद्यैव राघव।
अग्रतस्ते गमिष्यामि मृद्नन्ती कुशकण्टकान् ।। 2.26.6 ।।
ईर्ष्यारोषौ बहिष्कृत्य भुक्तशेषमिवोदकम्।
नय मां वीर विस्रब्ध: पापं मयि न विद्यते ।। 2.26.7 ।।
प्रासादाग्रैर्विमानैर्वा वैहायसगतेन वा।
सर्वावस्थागता भर्तु: पादच्छाया विशिष्यते ।। 2.27.8 ।।
अनुशिष्टाऽस्मि मात्रा च पित्रा च विविधाश्रयम्।
नास्मि सम्प्रति वक्तव्या वर्त्तितव्यं यथा मया ।। 2.27.9 ।।
अहं दुर्गं गमिष्यामि वनं पुरुषवर्जितम्।
नानामृगगणाकीर्णं शार्दूलवृकसेवितम् ।। 2.27.10 ।।
सुखं वने निवत्स्यामि यथैव भवने पितु:।
अचिन्तयन्ती त्रीन् लोकान् चिन्तयन्ती पतिव्रतम् ।। 2.27.11 ।।
शुश्रूषमाणा ते नित्यं नियता ब्रह्मचारिणी। 
सह रंस्ये त्वया वीर वनेषु मधुगन्धिषु ।। 2.27.12 ।।
त्वं हि कर्तुं वने शक्तो राम सम्परिपालनम्।
अन्यस्यापि जनस्येह किंपुनर्मम मानद ।। 2.26.13 ।।
सह त्वया गमिष्यामि वनमद्य न संशय:।
नाहं शक्या महाभाग  निवर्त्तयितुमुद्यता ।। 2.27.14 ।।
फलमूलाशना नित्यं भविष्यामि न संशय:।
न ते दु:खं करिष्यामि निवसन्ती सह त्वया ।। 2.27.15 ।।
इच्छामि सरित: शैलान् पल्वलानि वनानि च।
द्रष्टुं सर्वत्र निर्भीता त्वया नाथेन धीमता ।। 2.27.16 ।।
हंसकारण्डवाकीर्णा: पद्मिनी: साधु पुष्पिता:।
इच्छेयं सुखिनी द्रष्टुं त्वया वीरेण सङ्गता ।। 2.27.17 ।।
अभिषेकं करिष्यामि तासु नित्यं यतव्रता।
सह त्वया विशालाक्ष रंस्ये परमनन्दिनी ।। 2.27.18 ।।
एवं वर्षसहस्राणां शतं वाऽहं त्वया सह।
व्यतिक्रमं न वेत्स्यामि स्वर्गोऽपि न हि मे मत: ।। 2.27.19 ।।
स्वर्गोऽपि च विना वासो भविता यदि राघव।
त्वया मम नरव्याघ्र नाहं तमपि रोचये ।। 2.27.20 ।।
अहं गमिष्यामि वनं सुदुर्गमं मृगायुतं वानरवारणैर्युतम्।
वने निवत्स्यामि यथा पितुर्गृहे तवैव पादावुपगृह्य संयता ।। 2.27.21 ।।
अनन्यभावामनुरक्तचेतसं त्वया वियुक्तां मरणाय निश्चिताम्।
नयस्व मां साधु कुरुष्व याचनां न ते मयाऽतो गुरुता भविष्यति ।। 2.27.22 ।।
तथा ब्रुवाणामपि धर्मवत्सलो न च स्म सीतां नृवरो निनीषति।
उवाच चैनां बहु सन्निवर्त्तने वने निवासस्य च दु:खितां प्रति ।। 2.27.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तविंश: सर्ग: ।। 27 ।।
स एव ब्रुवतीं सीतां धर्मज्ञो धर्मवत्सल:। 
न नेतुं कुरुते बुद्धिं वने दु:खानि चिन्तयन् ।। 2.28.1 ।।
सान्त्वयित्वा पुनस्तां तु बाष्पदूषितलोचनाम्।
निवर्त्तनार्थे ध्ार्मात्मा वाक्यमेतदुवाच ह ।। 2.28.2 ।।
सीते महाकुलीनासि धर्मे च निरता सदा।
इहाचरस्व धर्मं त्वं मा यथा मनस: सुखम् ।। 2.28.3 ।।
सीते यथा त्वां वक्ष्यामि तथा कार्यं त्वयाबले।
वने दोषा हि बहवो वदतस्तान्निबोध मे ।। 2.28.4 ।।
सीते विमुच्यतामेषा वनवासकृता मति:।
बहुदोषं हि कान्तारं वनमित्यभिधीयते ।। 2.28.5 ।।
हितबुद्ध्या खलु वचो मयैतदभिधीयते। 
सदा सुखं न जानामि दु:खमेव सदा वनम् ।। 2.28.6 ।।
गिरिनिर्झरसम्भूता गिरिकन्दरवासिनाम्।
सिंहानां निनदा दु:खा: श्रोतुं दु:खमतो वनम् ।। 2.28.7 ।।
क्रीडमानाश्च विस्रब्धा मत्ता: शून्ये महामृगा:।
दृष्ट्वा समभिवर्त्तन्ते सीते दु:खमतो वनम् ।। 2.28.8 ।।
सग्राहा: सरितश्चैव पङ्कवत्यश्च दुस्तरा:। 
मत्तैरपि गजैर्नित्यमतो दु:खतरं वनम् ।। 2.28.9 ।।
लताकण्टकसङ्कीर्णा: कृकवाकूपनादिता:।
निरपाश्च सुदुर्गाश्च मार्गा दु:खमतो वनम् ।। 2.28.10 ।।
सुप्यते पर्णशय्यासु स्वयम्भग्नासु भूतले।
रात्रिषु श्रमखिन्नेन तस्माद्दु:खतरं वनम् ।। 2.28.11 ।।
अहोरात्रं च सन्तोष: कर्त्तव्यो नियतात्मना।
फलैर्वृक्षावपतितै: सीते दु:खमतो वनम् ।। 2.28.12 ।।
उपवासश्च कर्तव्यो यथाप्राणेन मैथिलि।
जटाभारश्च कर्त्तव्यो वल्कलाम्बरधारिणा ।। 2.28.13 ।।
देवतानां पितॄणां च कर्तव्यं विधिपूर्वकम्।
प्राप्तानामतिथीनां च नित्यश: प्रतिपूजनम् ।। 2.28.14 ।।
कार्यस्त्रिरभिषेकश्च कालेकाले च नित्यश:।
चरता नियमेनैव तस्माद्दु:खतरं वनम् ।। 2.28.15 ।।
उपहारश्च कर्तव्य: कुसुमै: स्वयमाहृतै:।
आर्षेण विधिना वेद्यां बाले दु:खमतो वनम् ।। 2.28.16 ।।
यथालब्धपेन सन्तोष: कर्त्तव्यस्तेन मैथिलि।
यताहारैर्वचनरैर्नित्यं दु:खमतो वनम् ।। 2.28.17 ।।
अतीव वातास्तिमिरं बुभुक्षा चात्र नित्यश:।
भयानि च महान्त्यत्र ततो दु:खतरं वनम् ।। 2.28.18 ।।
सरीसृपाश्च बहवो बहुरूपाश्च भामिनि।
चरन्ति पृथिवीं दर्पात्ततो दु:खतरं वनम् ।। 2.28.19 ।।
नदीनिलयना: सर्पा नदीकुटिलगामिन:।
तिष्ठन्त्यावृत्य पन्थानं ततो दु:खतरं वनम् ।। 2.28.20 ।।
पतङ्गा वृश्चिका: कीटा दंशाश्च मशकै: सह।
बाधन्ते नित्यमबले सर्वं दु:खमतो वनम् ।। 2.28.21 ।।
द्रुमा: कण्टकिनश्चैव कुशकाशाश्च भामिनि।
वने व्याकुलशाखाग्रास्तेन दु:खतरं वनम् ।। 2.28.22 ।।
कायक्लेशाश्च बहवो भयानि विविधानि च।
अरण्यवासे वसतो दु:खमेव ततो वनम् ।। 2.28.23 ।।
क्रोधलोभौ विमोक्तव्यौ कर्त्तव्या तपसे मति:।
न भेतव्यं च भेतव्ये नित्यं दु:खमतो वनम् ।। 2.28.24 ।।
तदलं ते वनं गत्वा क्षमं न हि वनं तव।
विमृशन्निह पश्यामि बहुदोषतरं वनम् ।। 2.28.25 ।।
वनं तु नेतुं न कृता मतिस्तदा बभूव रामेण यदा महात्मना।
न तस्य सीता वचनं चकार तत् ततोऽब्रवीद्राममिदं सुदु:खिता ।। 2.28.26 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे अष्टाविंश: सर्ग: ।। 28 ।।
एतत्तु वचनं श्रुत्वा सीता रामस्य दु:खिता। 
प्रसक्ता श्रुमुखी मन्दमिदं वचनमब्रवीत् ।। 2.29.1 ।।
ये त्वया कीर्त्तिता दोषा वने वस्तव्यतां प्रति। 
गुणानित्येव तान् विद्धि तव स्नेहपुरस्कृतान् ।। 2.29.2 ।। 
मृगा: सिंहा गजाश्चैव शार्दूला: शरभास्तथा।
पक्षिण: सृमराश्चैव ये चान्ये वनचारिण: ।। 2.29.3 ।।
अदृष्टपूर्वरूपत्वात् सर्वे ते तव राघव।
रूपं दृष्ट्वापसर्पेयुर्भये सर्वे हि बिभ्यति ।। 2.29.4 ।।
त्वया च सह गन्तव्यं मया गुरुजनाज्ञया।
त्वद्वियोगेन मे राम त्यक्तव्यमिह जीवितम् ।। 2.29.5 ।।
न च मां त्वत्समीपस्थामपि शक्नोति राघव।
सुराणामीश्वर: शक्र: प्रधर्षयितुमोजसा ।। 2.29.6 ।।
पतिहीना तु या नारी न सा शक्ष्यति जीवितुम्।
काममेवंविधं राम त्वया मम विदर्शितम् ।। 2.29.7 ।।
अथ चापि महाप्राज्ञ ब्राह्मणानां मया श्रुतम्। 
पुरा पितृगृहे सत्यं वस्तव्यं किल मे वने ।। 2.29.8 ।।
लक्षणिभ्यो द्विजातिभ्य: श्रुत्वाहं वचनं पुरा।
वनवासकृतोत्साहा नित्यमेव महाबल ।। 2.29.9 ।।
आदेशो वनवासस्य प्राप्तव्यस्स मया किल।
सा त्वया सह तत्राहं यास्यामि प्रिय नान्यथा ।। 2.29.10 ।।
कृतादेशा भविष्यामि गमिष्यामि सह त्वया।
कालश्चायं समुत्पन्न: सत्यवाग् भवतु द्विज: ।। 2.29.11 ।।
वनवासे हि जानामि दु:खानि बहुधा किल।
प्राप्यन्ते नियतं वीर पुरुषैरकृतात्मभि: ।। 2.29.12 ।।
कन्यया च पितुर्गेहे वनवास: श्रुतो मया।
भिक्षिण्या: साधुवृत्ताया मम मातुरिहाग्रत: ।। 2.29.13 ।।
प्रसादितश्च वै पूर्वं त्वं वै बहुविधं प्रभो। 
गमनं वनवासस्य कांक्षितं हि सह त्वया ।। 2.29.14 ।।
कृतक्षणाहं भद्रते गमनं प्रति राघव। 
वनवासस्य शूरस्य चर्या हि मम रोचते ।। 2.29.15 ।।
शुद्धात्मन् प्रेमभावाद्धि भविष्यामि विकल्मषा।
भर्त्तारमनुगच्छन्ती भर्त्ता हि मम दैवतम् ।। 2.29.16 ।।
प्रेत्यभावेऽपि कल्याण: सङ्गमो मे सह त्वया ।। 2.29.17 ।।
श्रुतिर्हि श्रूयते पुण्या ब्राह्मणानां तपस्विनाम्।
इह लोके च पितृभिर्या स्त्री यस्य महामते। 
अदृभिर्दत्त स्वधर्मेण प्रेत्यभावेपि तस्य सा ।। 2.29.18 ।।
एवमस्मात् स्वकां नारीं सुवृत्तां हि पतिव्रताम्। 
नाभिरोच्यसे नेतुं त्वं मां केनेह हेतुना ।। 2.29.19 ।।
भक्तां पतिव्रतां दीनां मां समां सुखदु:खयो:।
नेतुमर्हसि काकुत्स्थ समानसुखदु:खिनीम् ।। 2.29.20 ।। 
यदि मां दु:खिता मेवं वनं नेतुं न चेच्छसि।
विषमग्निं जलं वाहमास्थास्ये मृत्युकारणात् ।। 2.29.21 ।।
एवं बहुविधं तं सा याचते गमनं प्रति।
नानुमेने महाबाहुस्तां नेतुं विजनं वनम् ।। 2.29.22 ।।
एवमुक्ता तु सा चिन्तां मैथिली समुपागता।
स्नापयन्तीव गामुष्णैरश्रुभिर्नयनच्युतै: ।। 2.29.23 ।।
चिन्तयन्तीं तथा तां तु निवर्त्तयितुमात्मवान्।
ताम्रोष्ठीं स तदा सीतां काकुत्स्थो बह्वसान्त्वयत् ।। 2.29.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनत्रिंश: सर्ग: ।। 29 ।।
सान्त्व्यमाना तु रामेण मैथिली जनकात्मजा।
वनवासनिमित्ताय भर्तारमिदमब्रवीत् ।। 2.30.1 ।।
सा तमुत्तमसंविग्ना सीता विपुलवक्षसम्।
प्रणयाच्चाभिमानाच्च परिचिक्षेप राघवम् ।। 2.30.2 ।। 
किं त्वाऽमन्यत वैदेह: पिता मे मिथिलाधिप:। 
राम जामातरं प्राप्य स्त्रियं पुरुषविग्रहम् ।। 2.30.3 ।।
अनृतं बत लोकोऽयमज्ञानाद्यद्धि वक्ष्यति। 
तेजो नास्ति परं रामे तपतीव दिवाकरे ।। 2.30.4 ।।
किं हि कृत्वा विषण्णस्त्वं कुतो वा भयमस्ति ते।
यत् परित्यक्तुकामस्त्वं मामनन्यपरायणाम् ।। 2.30.5 ।।
द्युमत्सेनसुतं वीर सत्यवन्तमनुव्रताम्। 
सावित्रीमिव मां विद्धि त्वमात्मवशवर्तिनीम् ।। 2.30.6 ।।
न त्वहं मनसाप्यन्यं द्रष्टास्मि त्वदृतेऽनघ।
त्वया राघव गच्छेयं यथान्या कुलपांसनी ।। 2.30.7 ।।
स्वयं तु भार्यां कौमारीं चिरमध्युषितां सतीम्।
शैलूष इव मां राम परेभ्यो दातुमिच्छसि ।। 2.30.8 ।।
यस्य पथ्यं च रामात्थ यस्य चार्थेऽवरुद्ध्यसे।
त्वं तस्य भव वश्यश्च विधेयश्च सदानघ ।। 2.30.9 ।।
स मामनादाय वनं न त्वं प्रस्थातुमर्हसि।
तपो वा यदि वाऽरण्यं स्वर्गो वा मे सह त्वया ।। 2.30.10 ।।
न च मे भविता तत्र कश्चित् पथि परिश्रम:।
पृष्ठतस्तव गच्छन्त्या विहारशयनेष्विव ।। 2.30.11 ।।
कुशकाशशरेषीका ये च कण्टकिनो द्रुमा:।
तूलाजिनसमस्पर्शा मार्गे मम सह त्वया ।। 2.30.12 ।।
महावातसमुद्धूतं यन्मामपकरिष्यति।
रजो रमण तन्मन्ये परार्द्ध्यमिव चन्दनम् ।। 2.30.13 ।।
शाद्वलेषु यथा शिश्ये वनान्ते वनगोचर।
कुथास्तरणतल्पेषु किं स्यात् सुखतरं तत: ।। 2.30.14 ।।
पत्रं मूलं फलं यत्त्वमल्पं वा यदि वा बहु।
दास्यसि स्वयमाहृत्य तन्मेऽमृतरसोपमम् ।। 2.30.15 ।।
न मातुर्न पितुस्तत्र स्मरिष्यामि न वेश्मन:।
आर्त्तवान्युपभुञ्जाना पुष्पाणि च फलानि च ।। 2.30.16 ।।
न च तत्र गत: किञ्चिद्द्रष्टुमर्हसि विप्रियम्।
मत्कृते न च ते शोको न भविष्यामि दुर्भरा ।। 2.30.17 ।।
यस्त्वया सह स स्वर्गो निरयो यस्त्वया विना। 
इति जानन् परां प्रीतिं गच्छ राम मया सह ।। 2.30.18 ।।
अथ मामेवमव्यग्रां वनं नैव नयिष्यसि।
विषमद्यैव पास्यामि माविशं द्विषतां वशम् ।। 2.30.19 ।।
पश्चादपि हि दु:खेन मम नैवास्ति जीवितम्।
उज्झितायास्त्वया नाथ तदैव मरणं वरम् ।। 2.30.20 ।।
इमं हि सहितुं शोकं मुहूर्त्तमपि नोत्सहे।
किं पुनर्दशवर्षाणि त्रीणि चैकं च दु:खिता ।। 2.30.21 ।।
इति सा शोकसन्तप्ता विलप्य करुणं बहु।
चुक्रोश पतिमायस्ता भृशमालिङ्ग्य सस्वरम् ।। 2.30.22 ।।
सा विद्धा बहुभिर्वाक्यैर्दिग्धैरिव गजाङ्गना।
चिरसन्नियतं बाष्पं मुमोचाग्निमिवारणि: ।। 2.30.23 ।।
तस्या: स्फटिकसङ्काशं वारि सन्तापसम्भवम्।
नेत्राभ्यां परिसुस्राव पङ्कजाभ्यामिवोदकम् ।। 2.30.24 ।।
तच्चैवामलचन्द्राभं मुखमायतलोचनम्।
पर्यशुष्यत बाष्पेण जलोद्धृतमिवाम्बुजम् ।। 2.30.25 ।।
तां परिष्वज्य बाहुभ्यां विसंज्ञामिव दु:खिताम्।
उवाच वचनं राम: परिविश्वासयंस्तदा ।। 2.30.26 ।।
न देवि तव दु:खेन स्वर्गमप्यभिरोचये।
न हि मेऽस्ति भयं किञ्चित्स्वयम्भोरिव सर्वत: ।। 2.30.27 ।।
तव सर्वमभिप्रायमविज्ञाय शुभानने।
वासं न रोचयेऽरण्ये शक्तिमानपि रक्षणे ।। 2.30.28 ।।
यत्सृष्टासि मया सार्द्धं वनवासाय मैथिलि।
न विहातुं मया शक्या कीर्तिरात्मवता यथा ।। 2.30.29 ।। 
धर्मस्तु गजनासोरु सद्भिराचरित: पुरा।
तं चाहमनुवर्त्तेऽद्य यथा सूर्यं सुवर्चला ।। 2.30.30 ।।
न खल्वहं न गच्छेयं वनं जनकनन्दिनि।
वचनं तन्नयति मां पितु: सत्योपबृंहितम् ।। 2.30.31 ।।
एष धर्मस्तु सुश्रोणि पितुर्मातुश्च वश्यता।
अतश्च तं व्यतिक्रम्य नाहं जीवितुमुत्सहे ।। 2.30.32 ।।
अस्वाधीनं कथं दैवं प्रकारैरभिराध्यते।
स्वाधीनं समतिक्रम्य मातरं पितरं गुरुम् ।। 2.30.33 ।।
यत् त्रयं तत् त्रयो लोका: पवित्रं तत्समं भुवि।
नान्यदस्ति शुभापाङ्गे तेनेदमभिराध्यते ।। 2.30.34 ।।
न सत्यं दानमानौ वा न यज्ञाश्चाप्तदक्षिणा:।
तथा बलकरा: सीते यथा सेवा पितुर्हिता ।। 2.30.35 ।।
स्वर्गो धनं वा धान्यं वा विद्या: पुत्रा: सुखानि च।
गुरुवृत्त्यनुरोधेन न किञ्चिदपि दुर्ल्लभम् ।। 2.30.36 ।।
देवगन्धर्वगोलोकान् ब्रह्मलोकांस्तथा नरा:।
प्राप्नुवन्ति महात्मानो मातापितृपरायणा: ।। 2.30.37 ।।
स मा पिता यथा शास्ति सत्यधर्मपथे स्थित:।
तथा वर्त्तितुमिच्छामि स हि धर्म: सनातन: ।। 2.30.38 ।।
मम सन्ना मति: सीते त्वां नेतुं दण्डकावनम्। 
वसिष्यामीति सा त्वं मामनुयातुं सुनिश्चिता ।। 2.30.39 ।।
सा हि सृष्टानवद्याङ्गी वनाय मदिरेक्षणे।
अनुगच्छस्व मां भीरु सहधर्मचरी भव ।। 2.30.40 ।।
सर्वथा सदृशं सीते मम स्वस्य कुलस्य च।
व्यवसायमतिक्रान्ता कान्ते त्वमतिशोभनम् ।। 2.30.41 ।।
आरभस्व शुभश्रोणि वनवासक्षमा: क्रिया:।
नेदानीं त्वदृते सीते स्वर्गोऽपि मम रोचते ।। 2.30.42 ।।
ब्राह्मणेभ्यश्च रत्नानि भिक्षुकेभ्यश्च भोजनम्।
देहि चाशंसमानेभ्य: सन्त्वरस्व च मा चिरम् ।। 2.30.43 ।।
भूषणानि महार्हाणि वरवस्त्राणि यानि च।
रमणीयाश्च ये केचित् क्रीडार्थाश्चाप्युपस्करा: ।। 2.30.44 ।।
शयनीयानि यानानि मम चान्यानि यानि च।
देहि स्वभृत्यवर्गस्य ब्राह्मणानामनन्तरम् ।। 2.30.45 ।।
अनुकूलं तु सा भर्तुर्ज्ञात्वा गमनमात्मन:।
क्षिप्रं प्रमुदिता देवी दातुमेवोपचक्रमे ।। 2.30.46 ।।
तत: प्रहृष्टा प्रतिपूर्णमानसा यशस्विनी भर्तुरवेक्ष्य भाषितम्।
धनानि रत्नानि च दातुमङ्गना प्रचक्रमे धर्मभृतां मनस्विनी ।। 2.30.47 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रिँशः सर्गः ।। 30 ।।
एवं श्रुत्वा तु संवादं लक्ष्मण: पूर्वमागत:।
बाष्पपर्याकुलमुख: शोकं सोढुमशक्नुवन् ।। 2.31.1 ।।
स भ्रातुश्चरणौ गाढं निपीड्य रघुनन्दन:।
सीतामुवाचातियशा राघवं च महाव्रतम् ।। 2.31.2 ।।
यदि गन्तुं कृता बुद्धिर्वनं मृगगजायुतम्।
अहं त्वाऽनुगमिष्यामि वनमग्रे धनुर्धर: ।। 2.31.3 ।।
मया समेतोऽरण्यानि बहूनि विचरिष्यसि।
पक्षिभिर्मृगयूथैश्च संघुष्टानि समन्तत: ।। 2.31.4 ।।
न देवलोकाक्रमणं नामरत्वमहं वृणे।
ऐश्वर्यं वापि लोकानां कामये न त्वया विना ।। 2.31.5 ।।
एवं ब्रुवाण: सौमित्रिर्वनवासाय निश्चित:।
रामेण बहुभि: सान्त्वैर्निषिद्ध: पुनरब्रवीत् ।। 2.31.6 ।।
अनुज्ञातश्च भवता पूर्वमेव यदस्म्यहम्।
किमिदानीं पुनरिदं क्रियते मे निवारणम् ।। 2.31.7 ।।
यदर्थं प्रतिषेधो मे क्रियते गन्तुमिच्छत:।
एतदिच्छामि विज्ञातुं संशयोऽयं ममानघ ।। 2.31.8 ।।
ततोऽब्रवीन्महातेजा रामो लक्ष्मणमग्रत:।
स्थितं प्राग््गामिनं वीरं याचमानं कृताञ्जलिम् ।। 2.31.9 ।।
स्निग्धो धर्मरतो वीर: सततं सत्पथे स्थित:।
प्रिय: प्राणसमो वश्यो भ्राता चापि सखा च मे ।। 2.31.10 ।।
मयाद्य सह सौमित्रे त्वयि गच्छति तद्वनम्।
को भरिष्यति कौसल्यां सुमित्रां वा यशस्विनीम् ।। 2.31.11 ।।
अभिवर्षति कामैर्य: पर्जन्य: पृथिवीमिव। 
स कामपाशपर्यस्तो महातेजा महीपति: ।। 2.31.12 ।।
सा हि राज्यमिदं प्राप्य नृपस्याश्वपते: सुता।
दु:खितानां सपत्नीनां न करिष्यति शोभनम् ।। 2.31.13 ।।
न स्मरिष्यति कौसल्यां सुमित्रां च सुदु:खिताम्।
भरतो राज्यमासाद्य कैकेय्यां पर्य्यवस्थित: ।। 2.31.14 ।।
तामार्यां स्वयमेवेह राजानुग्रहणेन वा।
सौमित्रे भर कौसल्यामुक्तमर्थमिमं चर ।। 2.31.15 ।।
एवं मम च ते भक्तिर्भविष्यति सुदर्शिता।
धर्मज्ञ गुरुपूजायां धर्मश्चाप्यतुलो महान् ।। 2.31.16 ।।
एवं कुरुष्व सौमित्रे मत्कृते रघुनन्दन।
अस्माभिर्विप्रहीणाया मातुर्नो न भवेत्सुखम् ।। 2.31.17 ।।
एवमुक्तस्तु रामेण लक्ष्मण: श्लक्ष्णया गिरा।
प्रत्युवाच तदा रामं वाक्यज्ञो वाक्यकोविदम् ।। 2.31.18 ।।
तवैव तेजसा वीर भरत: पूजयिष्यति। 
कौसल्यां च सुमित्रां च प्रयतो नात्र संशय: ।। 2.31.19 ।।
कौसल्या बिभृयादार्या सहस्रमपि मद्विधान्।
यस्या: सहस्रं ग्रामाणां सम्प्राप्तमुपजीविनाम् ।। 2.31.20 ।।
तदात्मभरणे चैव मम मातुस्तथैव च।
पर्याप्ता मद्विधानां च भरणाय यशस्िवनी ।। 2.31.21 ।।
कुरुष्व मामनुचरं वैधर्म्यं नेह विद्यते।
कृतार्थोहं भविष्यामि तव चार्थ: प्रकल्पते ।। 2.31.22 ।।
धनुरादाय सशरं खनित्रपिटकाधर:।
अग्रतस्ते गमिष्यामि पन्थानमनुदर्शयन् ।। 2.31.23 ।।
आहरिष्यामि ते नित्यं मूलानि च फलानि च।
वन्यानि यानि चान्यानि स्वाहाराणि तपस्विनाम् ।। 2.31.24 ।।
भवांस्तु सह वैदेह्या गिरिसानुषु रंस्यते।
अहं सर्वं करिष्यामि जाग्रत: स्वपतश्च ते ।। 2.31.25 ।।
रामस्त्वनेन वाक्येन सुप्रीत: प्रत्युवाच तम्।
व्रजापृच्छस्व सौमित्रे सर्वमेव सुहृज्जनम् ।। 2.31.26 ।।
ये च राज्ञो ददौ दिव्ये महात्मा वरुण: स्वयम्।
जनकस्य महायज्ञे धनुषी रौद्रदर्शने ।। 2.31.27 ।।
अभेद्ये कवचे दिव्ये तूणी चाक्षयसायकौ।
आदित्यविमलौ चोभौ खड्गौ हेमपरिष्कृतौ ।। 2.31.28 ।।
सत्कृत्य निहितं सर्वमेतदाचार्यसद्मनि।
स त्वमायुधमादाय क्षिप्रमाव्रज लक्ष्मण ।। 2.31.29 ।।
स सुहृज्जनमामन्त्र्य वनवासाय निश्चित:।
इक्ष्वाकुगुरुमागम्य जग्राहायुधमुत्तमम् ।। 2.31.30 ।।
तद्दिव्यं राजशार्दूल सत्कृतं माल्यभूषितम्।
रामाय दर्शयामास सौमित्रि: सर्वमायुधम् ।। 2.31.31 ।।
तमुवाचात्मवान् राम: प्रीत्या लक्ष्मणमागतम्।
काले त्वमागत: सौम्य कांक्षिते मम लक्ष्मण ।। 2.31.32 ।।
अहं प्रदातुमिच्छामि यदिदं मामकं धनम्।
ब्राह्मणेभ्यस्तपस्विभ्यस्त्वया सह परन्तप ।। 2.31.33 ।।
वसन्तीह दृढं भक्त्या गुरुषु द्विजसत्तमा:।
तेषामपि च मे भूय: सर्वेषां चोपजीविनाम् ।। 2.31.34 ।।
वसिष्ठपुत्रं तु सुयज्ञमार्यं त्वमानयाशु प्रवरं द्विजानाम्।
अभिप्रयास्यामि वनं समस्तानभ्यर्च्य शिष्टानपरान् द्विजातीन् ।। 2.31.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकत्रिंश: सर्ग: ।। 31 ।।
तत: शासनमाज्ञाय भ्रातु: शुभतरं प्रियम्।
गत्वा स प्रविवेशाशु सुयज्ञस्य निवेशनम् ।। 2.32.1 ।।
तं विप्रमग्न्यगारस्थं वन्दित्वा लक्ष्मणोऽब्रवीत्।
सखेऽभ्यागच्छ पश्य त्वं वेश्म दुष्करकारिण: ।। 2.32.2 ।।
तत: सन्ध्यामुपास्याशु गत्वा सौमित्रिणा सह।
जुष्टं तत्प्राविशल्लक्ष्म्या रम्यं रामनिवेशनम् ।। 2.32.3 ।।
तमागतं वेदविदं प्राञ्जलि: सीतया सह।
सुयज्ञमभिचक्राम राघवोऽग्निमिवार्चितम् ।। 2.32.4 ।।
जातरूपमयैर्मुख्यैरङ्गदै: कुण्डलै: शुभै:।
सहेमसूत्रैर्मणिभि: केयूरैर्वलयैरपि ।। 2.32.5 ।।
अन्यैश्च रत्नैर्बहुभि: काकुत्स्थ: प्रत्यपूजयत्।
सुयज्ञं स तदोवाच राम: सीताप्रचोदित: ।। 2.32.6 ।।	
हारं च हेमसूत्रं च भार्यायै सौम्य हारय।
रशनां चाधुना सीता दातुमिच्छति ते सखे ।। 2.32.7 ।।
अङ्गदानि विचित्राणि केयूराणि शुभानि च।
प्रयच्छति सखे तुभ्यं भार्यायै गच्छती वनम् ।। 2.32.8 ।।
पर्यङ्कमग्र्यास्तरणं नानारत्नविभूषितम्।
तमपीच्छति वैदही प्रतिष्ठापयितुं त्वयि ।। 2.32.9 ।।
नाग: शत्रुञ्जयो नाम मातुलोऽयं ददौ मम। 
तं ते गजसहस्रेण ददामि द्विजपुङ्गव ।। 2.32.10 ।।
इत्युक्त: स हि रामेण सुयज्ञ: प्रतिगृह्य तत्।
रामलक्ष्मणसीतानां प्रयुयोजाशिष: शुभा: ।। 2.32.11 ।।
अथ भ्रातरमव्यग्रं प्रियं राम: प्रियंवद:।
सौमित्रिं तमुवाचेदं ब्रह्मेव त्रिदशेश्वरम् ।। 2.32.12 ।।
अगस्त्यं कौशिकञ्चैव तावुभौ ब्राह्मणोत्तमौ।
अर्चयाहूय सौमित्रे रत्नै: सस्यमिवाम्बुभि: ।। 2.32.13 ।।
तर्पयस्व महाबाहो गोसहस्रैश्च मानद।
सुवर्णै रजतैश्चैव मणिभिश्च महाधनै: ।। 2.32.14 ।।
कौसल्यां च य आशीर्भिभक्त: पर्युपतिष्ठति।
आचार्यस्तैत्तिरीयाणामभिरूपश्च वेदवित् ।। 2.32.15 ।।
तस्य यानं च दासीश्च सौमित्रे सम्प्रदापय। 
कौशेयानि च वस्त्राणि यावत्तुष्यति स द्विज: ।। 2.32.16 ।।
सूतश्चित्ररथश्चार्य्य: सचिव: सुचिरोषित:।
तोषयैनं महार्हेश्च रर्त्नैर्वस्त्रैर्धनैस्तथा।
पशुकाभिश्च सर्वाभिर्गवां दशशतेन च ।। 2.32.17 ।।
ये चेमे कठकालापा बहवो दण्डमाणवा: ।। 2.32.18 ।।
नित्यस्वाध्यायशीलत्वान्नान्यत् कुर्वन्ति किञ्चन।
अलसा: स्वादुकामाश्च महतां चापि सम्मता:।
तेषामशीतियानानि रत्नपूर्णानि दापय ।। 2.32.19 ।।
शालिवाहसहस्रं च द्वे शते भद्रकांस्तथा।
व्यञ्जनार्थं च सौमित्रे गोसहस्रमुपाकुरु ।। 2.32.20 ।।
मेखलीनां महासङ्घ: कौसल्यां समुपस्थित:।
तेषां सहस्रं सौमित्रे प्रत्येकं सम्प्रदापय ।। 2.32.21 ।।
अम्बा यथा च सा नन्देत् कौसल्या मम दक्षिणाम्।
तथा द्विजातींस्तान् सर्वाल्लँक्ष्मणार्चय सर्वश: ।। 2.32.22 ।।
तत: स पुरुषव्याघ्रस्तद्धनं लक्ष्मण: स्वयम्।
यथोक्तं ब्राह्मणेन्द्राणामददाद्धनदो यथा ।। 2.32.23 ।।
अथाब्रवीद्बाष्पकलांस्तिष्ठतश्चोपजीविन:। 
सम्प्रदाय बहुद्रव्यमेकैकस्योपजीवनम् ।। 2.32.24 ।।
लक्ष्मणस्य च यद्वेश्म गृहं च यदिदं मम।
अशून्यं कार्यमेकैकं यावदागमनं मम ।। 2.32.25 ।।
इत्युक्त्वा दु:खितं सर्वं जनं तमुपजीविनम्।
उवाचेदं धनाध्यक्षं धनमानीयतामिति ।। 2.32.26 ।।
ततोऽस्य धनमाजह्रु: सर्वमेवोपजीविन:।
स राशि: सुमहांस्तत्र दर्शनीयो ह्यदृश्यत ।। 2.32.27 ।।
तत: स पुरुषव्याघ्रस्तद्धनं सहलक्ष्मण:।
द्विजेभ्यो बालवृद्धेभ्य: कृपणेभ्यो ह्यदापयत् ।। 2.32.28 ।।
तत्रासीत् पिङ्गलो गार्ग्यस्त्रिजटो नाम वै द्विज:।
उञ्छवृत्तिर्वने नित्यं फालकुद्दाललाङ्गली ।। 2.32.29 ।।
तं वृद्धं तरुणी भार्या बालानादाय दारकान्।
अब्रवीद्ब्राह्मणं वाक्यं दारिद्र्येणाभिपीडिता ।। 2.32.30 ।।
अपास्य फालं कुद्दालं कुरुष्व वचनं मम।
रामं दर्शय धर्मज्ञं यदि किञ्चिदवाप्स्यसि ।। 2.32.31 ।।
स भार्यावचनं श्रुत्वा शाटीमाच्छाद्य दुश्छदाम्।
स प्रातिष्ठत पन्थानं यत्र रामनिवेशनम् ।। 2.32.32 ।।
भृग्वङ्गिरसमं दीप्त्या त्रिजटं जनसंसदि। 
आ पञ्चमाया: कक्ष्याया: नैनं कश्चिदवारयत् ।। 2.32.33 ।।
स राजपुत्रमासा़ त्रिजटो वाक्यमब्रवीत्।
निर्द्धनो बहुपुत्रोऽस्मि राजपुत्र महायश:। 
उञ्छवृत्तिर्वने नित्यं प्रत्यवेक्षस्व मामिति ।। 2.32.34 ।।
तमुवाच ततो राम: परिहाससमन्वितम् ।। 2.32.35 ।।
गवां सहस्रमप्येकं न तु विश्राणितं मया।
परिक्षिपसि दण्डेन यावत्तावदवाप्स्यसि ।। 2.32.36 ।।
स शाटीं त्वरित: कट्यां सम्भ्रान्त: परिवेष्ट्य ताम्।
आविध्य दण्डं चिक्षेप सर्वप्राणेन वेगित: ।। 2.32.37 ।।
स तीर्त्वा सरयूपारं दण्डस्तस्य कराच्च्युत:।
गोव्रजे बहुसाहस्रे पपातोक्षणसन्निधौ ।। 2.32.38 ।।
तं परिष्वज्य धर्मात्मा आ तस्मात् सरयूतटात्।
आनयामास ता गोपैस्त्रिजटायाश्रमं प्रति ।। 2.32.39 ।।
उवाच च ततो राम: तं गार्ग्यमभिसान्त्वयन्।
मन्युर्न खलु कर्त्तव्य: परिहासो ह्ययं मम ।। 2.32.40 ।।
इदं हि तेजस्तव यद्दुरत्ययं तदेव जिज्ञासितुमिच्छता मया।
इमं भवानर्थमभिप्रचोदितो वृणीष्व किं चेदपरं व्यवस्यति ।। 2.32.41 ।।
ब्रवीमि सत्येन न तेऽस्ति यन्त्रणा धनं हि यद्यन्मम विप्रकारणात्।
भवत्सु सम्यक् प्रतिपादनेन तन्मयार्जितं प्रीतियशस्करं भवेत् ।। 2.32.42 ।।
तत: सभार्यस्त्रिजटो महामुनिर्गवामनीकं प्रतिगृह्य मोदित:।
यशोबलप्रीतिसुखोपबृंहिणीस्तदाशिष: प्रत्यवदन्महात्मन: ।। 2.32.43 ।।
स चापि राम: प्रतिपूर्णमानसो महद्धनं धर्मबलैरुपार्जितम्।
नियोजयामास सुहृज्जने चिराद्यथार्हसम्मानवच: प्रचोदित: ।। 2.32.44 ।। 
द्विज: सुहृद्भृत्यजनोऽथवा तदा दरिद्रभिक्षाचरणश्च योऽभवत्।
न तत्र कश्चिन्न बभूव तर्पितो यथार्हसम्माननदानसम्भ्रमै: ।। 2.32.45 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे द्वात्रिंश: सर्ग: ।। 32 ।।
दत्त्वा तु सह वैदेह्या ब्राह्मणेभ्यो धनं बहु।
जग्मतु: पितरं द्रष्टुं सीतया सह राघवौ ।। 2.33.1 ।।
ततो गृहीते दुष्प्रेक्षे त्वशोभेतां तदायुधे।
मालादामभिराबद्धे सीतया समलङ्कृते ।। 2.33.2 ।।
तत: प्रासादहर्म्याणि विमानशिखराणि च।
अधिरुह्य जन: श्रीमानुदासीनो व्यलोकयत् ।। 2.33.3 ।।
न हि रथ्या: स्म शक्यन्ते गन्तुं बहुजनाकुला:।
आरुह्य तस्मात् प्रासादान् दीना: पश्यन्ति राघवम् ।। 2.33.4 ।।
पदातिं वर्जितच्छत्रं रामं दृष्ट्वा तदा जना:।
ऊचुर्बहुविधा वाच: शोकोपहतचेतस: ।। 2.33.5 ।।
यं यान्तमनुयाति स्म चतुरङ्गबलं महत्।
तमेकं सीतया सार्द्धमनुयाति स्म लक्ष्मण: ।। 2.33.6 ।।
ऐश्वर्यस्य रसज्ञस्सन् कामिनां चैव कामद:।
नेच्छत्येवानृतं कर्तुं पितरं धर्मगौरवात् ।। 2.33.7 ।।
या न शक्या पुरा द्रष्टुं भूतैराकाशगैरपि।
तामद्य सीतां पश्यन्ति राजमार्गगता जना: ।। 2.33.8 ।।
अङ्गरागोचितां सीतां रक्तचन्दनसेविनीम्।
वर्षमुष्णं च शीतं च नेष्यन्त्याशु विवर्णताम् ।। 2.33.9 ।।
अद्य नूनं दशरथ: सत्त्वमाविश्य भाषते।
न हि राजा प्रियं पुत्रं विवासयितुमिच्छति ।। 2.32.10 ।।
निर्गुणस्यापि पुत्रस्य कथं स्याद्विप्रवासनम्।
किंपुनर्यस्य लोकोऽयं जितो वृत्तेन केवलम् ।। 2.33.11 ।।
आनृशंस्य मनुक्रोश: श्रुतं शीलं दम: शम:।
राघवं शोभयन्त्येते षड्गुणा: पुरुषर्षभम् ।। 2.33.12 ।।
तस्मात्तस्योपघातेन प्रजा: परमपीडिता:।
औदकानीव सत्त्वानि ग्रीष्मे सलिलसंक्षयात् ।। 2.33.13 ।।
पीडया पीडितं सर्वं जगदस्य जगत्पते:। 
मूलस्येवोपघातेन वृक्ष: पुष्पफलोपग: ।। 2.33.14 ।।
मूलं ह्येष मनुष्याणां धर्मसारो महाद्युति:।
पुष्पं फलं च पत्रं च शाखाश्चास्येतरे जना: ।। 2.33.15 ।।
ते लक्ष्मण इव क्षिप्रं सपत्न्य: सहबान्धवा:।
गच्छन्तमनुगच्छामो येन गच्छति राघव: ।। 2.33.16 ।।
उद्यानानि परित्यज्य क्षेत्राणि च गृहाणि च।
एकदु:खसुखा राममनुगच्छाम धार्मिकम् ।। 2.33.17 ।।
समुद्धृतनिधानानि परिध्वस्ताजिराणि च।
उपात्तधनधान्यानि हृतसाराणि सर्वश: ।। 2.33.18 ।।
रजसाभ्यवकीर्णानि परित्यक्तानि दैवतै:।
मूषकै: परिधावद्भिरुद्बिलैरावृतानि च ।। 2.33.19 ।।
अपेतोदकधूमानि हीनसंमार्जनानि च।
प्रणष्टबलिकर्मेज्या मन्त्रहोमजपानि च ।। 2.33.20 ।।
दुष्कालेनेव भग्नानि भिन्नभाजनवन्ति च।
अस्मात्त्यक्तानि वेश्मानि कैकेयी प्रतिपद्यताम् ।। 2.33.21 ।।
वनं नगरमेवास्तु येन गच्छति राघव:।
अस्माभिश्च परित्यक्तं पुरं सम्पद्यतां वनम् ।। 2.33.22 ।।
बिलानि दंष्ट्रिण: सर्वे सानूनि मृगपक्षिण:।
त्यजन्त्यस्मद्भयाद्भीता गजा: सिंहा वनान्यपि ।। 2.33.23 ।।
अस्मत्त्यक्तं प्रपद्यन्तां सेव्यमानं त्यजन्तु च ।। 2.33.24 ।।
तृणमांसफलादानां देशं व्यालमृगद्विजम्।
प्रपद्यतां हि कैकेयी सपुत्रा सह बान्धवै:।
राघवेण वने सर्वे सह वत्स्याम निर्वृता: ।। 2.33.25 ।।
इत्येवं विविधा वाचो नानाजनसमीरिता:।
शुश्राव राम: श्रुत्वा च न विचक्रेऽस्य मानसम् ।। 2.33.26 ।।
स तु वेश्म पितुर्दूरात् कैलासशिखरप्रभम्।
अभिचक्राम धर्मात्मा मत्तमातङ्गविक्रम: ।। 2.33.27 ।।
विनीतवीरपुरुषं प्रविश्य तु नृपालयम्।
ददर्शावस्थितं दीनं सुमन्त्रमविदूरत: ।। 2.33.28 ।।
प्रतीक्षमाणोऽपि जनं तदार्तमनार्तरूप: प्रहसन्निवाथ।
जगाम राम: पितरं दिदृक्षु: पितुर्निदेशं विधिवच्चिकीर्षु: ।। 2.33.29 ।।
तत्पूर्वमैक्ष्वाकसुतो महात्मा रामो गमिष्यन् वनमार्त्तरूपम्।
व्यतिष्ठत प्रेक्ष्य तदा सुमन्त्रं पितुर्महात्मा प्रतिहारणार्थम् ।। 2.33.30 ।।
पितुर्निदेशेन तु धर्मवत्सलो वनप्रदेशे कृतबुद्धिनिश्चय:।
स राघव: प्रेक्ष्य सुमन्त्रमब्रवीन्निवेदय स्वागमनं नृपाय मे ।। 2.33.31 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे त्रयस्त्रिंश: सर्ग: ।। 33 ।।
ततः कमलपत्राक्षः श्यामो निरुदरो महान्।
उवाच रामस्तं सूतं पितुराख्याहि मामिति ।। 2.34.1 ।।
स रामप्रेषित: क्षिप्रं सन्तापकलुषेन्द्रिय:। 
प्रविश्य नृपतिं सूतो निश्वसन्तं ददर्श ह ।। 2.34.2 ।।
उपरक्तमिवादित्यं भस्मच्छन्नमिवानलम्।
तटाकमिव निस्तोयमपश्यज्जगतीपतिम् ।। 2.34.3 ।।
आलोक्य तु महाप्राज्ञ: परमाकुलचेतसम्।
राममेवानुशोचन्तं सूत: प्राञ्जलिरासदत् ।। 2.34.4 ।।
तं वर्द्धयित्वा राजानं सूत: पूर्वं जयाशिषा।
भयविक्लवया वाचा मन्दया श्लक्ष्णमब्रवीत् ।। 2.34.5 ।।
अयं स पुरुषव्याघ्रो द्वारि तिष्ठति ते सुत:।
ब्राह्मणेभ्यो धनं दत्त्वा सर्वं चैवोपजीविनाम् ।। 2.34.6 ।।
स त्वा पश्यतु भद्रं ते राम: सत्यपराक्रम:।
सर्वान् सुहृद आपृच्छय त्वामिदानीं दिदृक्षते ।। 2.34.7 ।।
गमिष्यति महारयण्यं तं पश्य जगतीपते।
वृतं राजगुणै: सर्वैरादित्यमिव रश्मिभि: ।। 2.34.8 ।।
स सत्यवादी धर्मात्मा गाम्भीर्यात्सागरोपम:।
आकाश इव निष्पङ्को नरेन्द्र: प्रत्युवाच तम् ।। 2.34.9 ।।
सुमन्त्रानय मे दारान् ये केचिदिह मामका:।
दारै: परिवृत: सर्वैर्द्रष्टुमिच्छामि धार्मिकम् ।। 2.34.10 ।।
सोन्त:पुरमतीत्यैव स्त्रियस्ता वाक्यमब्रवीत्।
आर्याह्वयति वो राजा गम्यतां तत्र मा चिरम् ।। 2.34.11 ।।
एवमुक्ता: स्त्रिय: सर्वा: सुमन्त्रेण नृपाज्ञया।
प्रचक्रमुस्तद्भवनं भर्तुराज्ञाय शासनम् ।। 2.34.12 ।।
अर्द्धसप्तशतास्तास्तु प्रमदास्ताम्रलोचना:। 
कौसल्यां परिवार्याथ शनैर्जग्मुर्धृतव्रता: ।। 2.34.13 ।।
आगतेषु च दारेषु समवेक्ष्य महीपति:।
उवाच राजा तं सूतं सुमन्त्रानय मे सुतम् ।। 2.34.14 ।।
स सूतो राममादाय लक्ष्मणं मैथिलीं तदा।
जगामाभिमुखस्तूर्णं सकाशं जगतीपते: ।। 2.34.15 ।।
स राजा पुत्रमायान्तं दृष्ट्वा दूरात् कृताञ्जलिम्।
उत्पपातासनात्तूर्णमार्त्त: स्त्रीजनसंवृत: ।। 2.34.16 ।।
सोभिदुद्राव वेगेन रामं दृष्ट्वा विशां पति:।
तमसंप्राप्य दु:खार्त्त: पपात भूवि मूर्च्छित: ।। 2.34.17 ।।
तं रामोऽभ्यपतत् क्षिप्रं लक्ष्मणश्च महारथ:।
विसंज्ञमिव दु:खेन सशोकं नृपतिं तदा ।। 2.34.18 ।।
स्त्रीसहस्रनिनादश्च संजज्ञे राजवेश्मनि।
हाहा रामेति सहसा भूषणध्वनिमूर्च्छित: ।। 2.34.19 ।।
तं परिष्वज्य बाहुभ्यां तावुभौ तावुभौ रामलक्ष्मणौ।
पर्यङ्के सीतया सार्द्धं रुदन्त: समवेशयन् ।। 2.34.20 ।। 
अथ रामो मुहूर्त्तेन लब्धसंज्ञं महीपतिम्।
उवाच प्राञ्जलिर्भूत्वा शोकार्णवपरिप्लुतम् ।। 2.34.21 ।।
आपृच्छे त्वां महाराज सर्वेषामीश्वरोऽसि न:।
प्रस्थितं दण्डकारण्यं पश्य त्वं कुशलेन माम् ।। 2.34.22 ।।
लक्ष्मणं चानुजानीहि सीता चान्वेति मां वनम्।
कारणैर्बहुभिस्तथ्यैर्वार्यमाणौ न चेच्छत: ।। 2.34.23 ।।
अनुजानीहि सर्वान्न: शोकमुत्सृज्य मानद।
लक्ष्मण्ां मां च सीतां च प्रजापतिरिव प्रजा: ।। 2.34.24 ।।
प्रतीक्षमाणमव्यग्रमनुज्ञां जगतीपते:। 
उवाच राजा संप्रेक्ष्य वनवासाय राघवम् ।। 2.34.25 ।।
अहं राघव कैकेय्या वरदानेन मोहित:।
अयोध्यायां त्वमेवाद्य भव राजा निगृह्य माम् ।। 2.34.26 ।।
एवमुक्तो नृपतिना रामो धर्मभृतां वर:।
प्रत्युवाचाञ्जलिं कृत्वा पितरं वाक्यकोविद: ।। 2.34.27 ।।
भवान् वर्षसहस्राय पृथिव्या नृपते पति:।
अहं त्वरण्ये वत्स्यामि न मे कार्यं त्वयाऽनृतम् ।। 2.34.28 ।।
नव पञ्च च वर्षाणि वनवासे विहृत्य ते।
पुन: पादौ ग्रहीष्यामि प्रतिज्ञान्ते नराधिप ।। 2.34.29 ।।
रुदन्नार्त्त: प्रियं पुत्रं सत्यपाशेन संयत:।
कैकेय्या चोद्यमानस्तु मिथो राजा तमब्रवीत् ।। 2.34.30 ।।
श्रेयसे वृद्धये तात पुनरागमनाय च।
गच्छस्वारिष्टमव्यग्र: पन्थानमकुतोभयम् ।। 2.34.31 ।।
न हि सत्यात्मनस्तात धर्माभिमनसस्तव।
विनिवर्त्तयितुं बुद्धि: शक्यते रघुनन्दन ।। 2.34.32 ।।
अद्य त्विदानीं रजनीं पुत्र मा गच्छ सर्वथा।
एकाहदर्शनेनापि साधु तावच्चराम्यहम् ।। 2.34.33 ।।
मातरं मां च संपश्यन् वसेमामद्य शर्वरीम्।
तर्पित: सर्वकामैस्त्वं श्व: काले साधयिष्यसि ।। 2.34.34 ।।
दुष्करं क्रियते पुत्र सर्वथा राघव त्वया।
मत्प्रियार्थं प्रियांस्त्यक्त्वा यद्यासि विजनं वनम् ।। 2.34.35 ।।
न चैतन्मे प्रियं पुत्र शपे सत्येन राघव।
छन्नया चलितस्त्वस्मि स्त्रिया च्छन्नाग्निकल्पया ।। 2.34.36 ।।
वञ्चना या तु लब्धा मे तां त्वं निस्तर्तुमिच्छसि।
अनया वृत्तसादिन्या कैकेय्याऽभिप्रचोदित: ।। 2.34.37 ।।
न चैतदाश्चर्यतमं यस्त्वं ज्येष्ठ: सुतो मम।
अपानृतकथं पुत्र पितरं कर्तुमिच्छसि ।। 2.34.38 ।।
अथ रामस्तथा श्रुत्वा पितुरार्त्तस्य भाषितम्।
लक्ष्मणेन सह भ्रात्रा दीनो वचनमब्रवीत् ।। 2.34.39 ।।
प्राप्स्यामि यानद्य गुणान् को मे श्वस्तान् प्रदास्यति।
उपक्रमणमेवात: सर्वकामैरहं वृणे ।। 2.34.40 ।।
इयं सराष्ट्रा सजना धनधान्यसमाकुला।
मया विसृष्टा वसुधा भरताय प्रदीयताम् ।। 2.34.41 ।।
वनवासकृता बुद्धिर्न च मेऽद्य चलिष्यति ।। 2.34.42 ।।
यस्तुष्टेन वरो दत्त: कैकेय्यै वरद त्वया।
दीयतां निखिलेनैव सत्यस्त्वं भव पार्थिव ।। 2.34.43 ।।
अहं निदेशं भवतो यथोक्तमनुपालयन्।
चतुर्दश समा वत्स्ये वने वनचरै: सह ।। 2.34.44 ।।
मा विमर्शो वसुमती भरताय प्रदीयताम्।
न हि मे कांक्षितं राज्यं सुखमात्मनि वा प्रियम्।
यथा निदेशं कर्तुं वै तवैव रघुनन्दन ।। 2.34.45 ।।
अपगच्छतु ते दु:खं माभूर्बाष्पपरिप्लुत:।
न हि क्षुभ्यति दुर्द्धर्ष: समुद्र: सरितां पति: ।। 2.34.46 ।।
नैवाहं राज्यमिच्छामि न सुखं न च मैथिलीम्।
नैव सर्वानिमान् कामान् न स्वर्गं नैव जीवितम् ।। 2.34.47 ।।
त्वामहं सत्यमिच्छामि नानृतं पुरुषर्षभ।
प्रत्यक्षं तव सत्येन सुकृतेन च ते शपे ।। 2.34.48 ।।
न च शक्यं मया तात स्थातुं क्षणमपि प्रभो।
न शोकं धारयस्वैनं न हि मेऽस्ति विपर्यय: ।। 2.34.49 ।।
अर्थितो ह्यस्मि कैकेय्या वनं गच्छेति राघव।
मया चोक्तं व्रजामीति तत्सत्यमनुपालये ।। 2.34.50 ।।
मा चोत्कण्ठां कृथा देव वने रंस्यामहे वयम्।
प्रशान्तहरिणाकीर्णे नानाशकुननादिते ।। 2.34.51 ।।
पिता हि दैवतं तात देवतानामपि स्मृतम्।
तस्माद्दैवतमित्येव करिष्यामि पितुर्वच: ।। 2.34.52 ।।
चतुर्दशसु वर्षेषु गतेषु नरसत्तम।
पुनर्द्रक्ष्यसि मां प्राप्तं सन्तापोऽयं विमुच्यताम् ।। 2.34.53 ।।
येन संस्तम्भनीयोऽयं सर्वो बाष्पगलो जन:।
स त्वं पुरुष शार्दूल किमर्थं विक्रियां गत: ।। 2.34.54 ।।
पुरं च राष्ट्रं च मही च केवला मया विसृष्टा भरताय दीयताम्।
अहं निदेशं भवतोऽनुपालयन् वनं गमिष्यामि चिराय सेवितुम् ।। 2.34.55 ।।
मया निसृष्टां भरतो महीमिमां सशैलखण्डां सपुरां सकाननाम्।
शिवां सुसीमामनुशास्तु केवलं त्वया यदुक्तं नृपते तथास्तु तत् ।। 2.34.56 ।।
न मे तथा पार्थिव धीयते मनो महत्सु कामेषु न चात्मन: प्रिये।
यथा निदेशे तव शिष्टसम्मते व्यपैतु दु:खं तव मत्कृतेऽनघ ।। 2.34.57 ।।
तदद्य नैवानघ राज्यमव्ययं न सर्वकामान्न सुखं न मैथिलीम्।
न जीवितं त्वामनृतेन योजयन् वृणीय सत्यं व्रतमस्तु ते तथा ।। 2.34.58 ।।
फलानि मूलानि च भक्षयन् वने गिरींश्च पश्यन् सरित: सरांसि च।
वनं प्रविश्यैव विचित्रपादपं सुखी भविष्यामि तवास्तु निर्वृति: ।। 2.34.59 ।।
एवं स राजा व्यसनाभिपन्न: शोकेन दु:खेन च ताम्यमान:।
आलिङ्ग्य पुत्रं सुविनष्टसंज्ञो मोहं गतो नैव चिचेष्ट किंचित् ।। 2.34.60 ।।
देव्यस्तत: संरुरुदु: समेतास्तां वर्जयित्वा नरदेवपत्नीम्।
रुदन् सुमन्त्रोपि जगाम मूर्च्छां हाहाकृतं तत्र बभूव सर्वम् ।। 2.34.61 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे चतुस्त्रिंश: सर्ग: ।। 34 ।।
ततो निर्द्धूय सहसा शिरो निश्वस्य चासकृत्।
पाणिं पाणौ विनिष्पिष्य दन्तान् कटकटाप्य च ।। 2.35.1 ।।
लोचने कोपसंरक्ते वर्णं पूर्वोचितं जहत्।
कोपाभिभूत: सहसा सन्तापमशुभं गत: ।। 2.35.2 ।।
मन: समीक्षमाणश्च सूतो दशरथस्य स:।
कम्पयन्निव कैकेय्या हृदयं वाक्छरै: शितै: ।। 2.35.3 ।।
वाक्यवज्रैरनुपमैर्निर्भिन्दन्निव चाशुगै:।
कैकेय्या: सर्वमर्माणि सुमन्त्र: प्रत्यभाषत ।। 2.35.4 ।।
यस्यास्तव पतिस्त्यक्तो राजा दशरथ: स्वयम्।
भर्त्ता सर्वस्य जगत: स्थावरस्य चरस्य च।
न ह्यकार्यतमं किञ्चित्तव देवीह विद्यते ।। 2.35.5 ।।
पतिघ्नीं त्वामहं मन्ये कुलघ्नीमपि चान्तत: ।। 2.35.6 ।।
यन्महेन्द्रमिवाजय्यं दुष्प्रकम्प्यमिवाचलम्।
महोदधिमिवाक्षोभ्यं सन्तापयसि कर्मभि: ।। 2.35.7 ।।
मावमंस्था दशरथं भर्त्तारं वरदं पतिम्।
भर्तुरिच्छा हि नारीणां पुत्रकोट्यां विशिष्यते ।। 2.35.8 ।।
यथावयो हि राज्यानि प्राप्नुवन्ति नृपक्षये।
इक्ष्वाकुकुलनाथेऽस्मिंस्तल्लोपयितुमिच्छसि ।। 2.35.9 ।।
राजा भवतु ते पुत्रो भरत: शास्तु मेदिनीम्।
वयं तत्र गमिष्यामो यत्र रामो गमिष्यति ।। 2.35.10 ।।
न हि ते विषये कश्चिद्ब्राह्मणे वस्तुमर्हति। 
तादृशं त्वममर्यादमद्य कर्म चिकीर्षसि ।। 2.35.11 ।।
आश्चर्यमिव पश्यामि यस्यास्ते वृत्तमीदृशम्।
आचरन्त्या न विवृता सद्यो भवति मेदिनी ।। 2.35.12 ।।
महाब्रह्मर्षिजुष्टा वा ज्वलन्तो भीमदर्शना:। 
धिग्वाग्दण्डा न हिंसन्ति रामप्रव्राजने स्थिताम् ।। 2.35.13 ।।
आम्रं छित्त्वा कुठारेण निम्बं परिचरेत्तु य:।
यश्चैनं पयसा सिञ्चेन्नैवास्य मधुरो भवेत् ।। 2.35.14 ।।
अभिजातं हि ते मन्ये यथा मातुस्तथैव च।
न हि निम्बात् स्रवेत् क्षौद्रं लोके निगदितं वच: ।। 2.35.15 ।।
तव मातुरसद्ग्राहं विद्म: पूर्वं यथा श्रुतम् ।। 2.35.16 ।।
पितुस्ते वरद: कश्चिद्ददौ वरमनुत्तमम्।
सर्वभूतरुतं तस्मात् सञ्जज्ञे वसुधाधिप:।
तेन तिर्यग्गतानां च भूतानां विदितं वच: ।। 2.35.17 ।।
ततो जृम्भस्य शयने विरुताद्भूरिवर्चस:।
पितुस्ते विदितो भाव: स तत्र बहुधाऽहसत् ।। 2.35.18 ।।
तत्र ते जननी क्रुद्धा मृत्युपाशमभीप्सती।
हासं ते नृपतं सौम्य जिज्ञासामीति चाब्रवीत् ।। 2.35.19 ।।
नृपश्चोवाच तां देवीं शंसामि ते यदि।
ततो मे मरणं सद्यो भविष्यति न संशय: ।। 2.35.20 ।।
माता ते पितरं देवि तत: केकयमब्रवीत्।
शंस मे जीव वा मा वा न मामपहसिष्यसि ।। 2.35.21 ।।
प्रियया च तथोक्त: सन् केकय: पृथिवीपति:।
तस्मै तं वरदायार्थं कथयामास तत्त्वत: ।। 2.35.22 ।।
तत: स वरद: साधू राजानं प्रत्यभाषत।
म्रियतां ध्वंसतां वेयं मा कृथास्त्वं महीपते ।। 2.35.23 ।।
स तच्छ्रुत्वा वचस्तस्य प्रसन्नमनसो नृप:।
मातरं ते निरस्याशु विजहार कुबेरवत् ।। 2.35.24 ।।
तथा त्वमपि राजानं दुर्ज्जनाचरिते पथि।
असद्ग्राहमिमं मोहात् कुरुषे पापदर्शिनि ।। 2.35.25 ।।
सत्यश्चाद्य प्रवादोऽयं लौकिक: प्रतिभाति मा।
पितॄन् समनुजायन्ते नरा मातरमङ्गना: ।। 2.35.26 ।।
नैवं भव गृहाणेदं यदाह वसुधाधिप:।
भर्त्तुरिच्छामुपास्वेह जनस्यास्य गतिर्भव ।। 2.35.27 ।।
मा त्वं प्रोत्साहिता पापैर्देवराजसमप्रभम्। 
भर्त्तारं लोकभर्त्तारमसद्धर्ममुपादधा: ।। 2.35.28 ।।
न हि मिथ्या प्रतिज्ञातं करिष्यति तवानघ:।
श्रीमान् दशरथो राजा देवि राजीवलोचन: ।। 2.35.29 ।।
ज्येष्ठो वदान्य: कर्मण्य: स्वधर्मपरिरक्षिता।
रक्षिता जीवलोकस्य बली रामोऽभिषिच्यताम् ।। 2.35.30 ।।
परिवादो हि ते देवि महान् लोके चरिष्यति।
यदि रामो वनं याति विहाय पितरं नृपम् ।। 2.35.31 ।।
स राज्यं राघव: पातु भव त्वं विगतज्वरा।
न हि ते राघवादन्य: क्षम: पुरवरे वसेत् ।। 2.35.32 ।।
रामे हि यौवराज्यस्थे राजा दशरथो वनम्।
प्रवेक्ष्यति महेष्वास: पूर्ववृत्तमनुस्मरन् ।। 2.35.33 ।।
इति सान्त्वैश्च तीक्ष्णैश्च कैकेयीं राजसंसदि।
सुमन्त्र: क्षोभयामास भूय एव कृताञ्जलि: ।। 2.35.34 ।।
नैव सा क्षुम्यते देवी न च स्म परिदूयते।
न चास्या मुखवर्णस्य विक्रिया लक्ष्यते तदा ।। 2.35.35 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे पञ्चत्रिंश: सर्ग: ।। 35 ।।
तत: सुमन्त्रमैक्ष्वाक: पीडितोऽत्र प्रतिज्ञया।
स बाष्पमतिनिश्वस्य जगादेदं पुन:पुन: ।। 2.36.1 ।।
सूत रत्नसुसम्पूर्णा चतुर्विधबला चमू:।
राघवस्यानुयात्रार्थं क्षिप्रं प्रतिविधीयताम् ।। 2.36.2 ।।
रूपाजीवाश्च वादिन्यो वणिजश्चमहाधना:।
शोभयन्तु कुमारस्य वाहिनीं सुप्रसारिता: ।। 2.36.3 ।।
ये चैनमुपजीवन्ति रमते यैश्च वीर्यत:।
तेषां बहुविधं दत्त्वा तान्यप्यत्र नियोजय ।। 2.36.4 ।।
आयुधानि च मुख्यानि नागरा: शकटानि च।
अनुगच्छन्तु काकुत्स्थं व्याधाश्चारण्यगोचरा: ।। 2.35.5 ।।
निघ्नन् मृगान् कुञ्जरांश्च पिबंश्चारण्यकं मधु।
नदीश्च विविधा: पश्यन्न राज्यस्य स्मरिष्यति ।। 2.36.6 ।।
धान्यकोशश्च य: कश्चिद्धनकोशश्च मामक:।
तौ राममनुगच्छेतां वसन्तं निर्जने वने ।। 2.36.7 ।।
यजन् पुण्येषु देशेषु विसृजंश्चाप्तदक्षिणा:।
ऋषिभिश्च समागम्य प्रवत्स्यति सुखं वने ।। 2.36.8 ।।
भरतश्च महाबाहुरयोध्यां पालयिष्यति।
सर्वकामै: सह श्रीमान् राम: संसाध्यतामिति ।। 2.36.9 ।।
एवं ब्रुवति काकुत्स्थे कैकेय्या भयमागतम्।
मुखं चाप्यगमच्छोषं स्वरश्चापि न्यरुध्यत ।। 2.36.10 ।।
सा विषण्णा च सन्त्रस्ता मुखेन परिशुष्यता।
राजानमेवाभिमुखी कैकेयी वाक्यमब्रवीत् ।। 2.36.11 ।।
राज्यं गतजनं साधो पीतमण्डां सुरामिव।
निरास्वाद्यतमं शून्यं भरतो नाभिपत्स्यते ।। 2.36.12 ।।
कैकेय्यां मुक्तलज्जायां वदन्त्यामतिदारुणम्।
राजा दशरथो वाक्यमुवाचायतलोचनाम् ।। 2.36.13 ।।
वहन्तं किं तुदसि मां नियुज्य धुरि माऽहिते।
अनार्ये कृत्यमारब्धं किन्न पूर्वमुपारुध: ।। 2.36.14 ।।
तस्यैतत् क्रोधसंयुक्तमुक्तं श्रुत्वा वराङ्गना।
कैकेयी द्विगुणं क्रुद्धा राजानमिदमब्रवीत् ।। 2.36.15 ।।
तवैव वंशे सगरो ज्येष्ठपुत्रमुपारुधत्।
असमञ्ज इति ख्यातं तथाऽयं गन्तुमर्हति ।। 2.36.16 ।।
एवमुक्तो धिगित्वेन राजा दशरथोऽब्रवीत्।
व्रीडितश्च जन: सर्व: सा च तं नावबुध्यत ।। 2.36.17 ।।
तत्र वृद्धो महामात्र: सिद्धार्थो नाम नामत:।
शुचिर्बहुमतो राज्ञ: कैकेयीमिदमब्रवीत् ।। 2.36.18 ।।
असमञ्जो गृहीत्वा तु क्रीडत: पथि दारकान्।
सरय्वा: प्रक्षिपन्नप्सु रमते तेन दुर्मति: ।। 2.36.19 ।।
तं दृष्ट्वा नागरा: सर्वे क्रुद्धा राजानमब्रुवन्।
असमञ्जं वृणीष्वैकमस्मान् वा राष्ट्रवर्द्धन ।। 2.36.20 ।।
तानुवाच ततो राजा किंनिमित्तमिदं भयम्।
ताश्चापि राज्ञा संपृष्टा वाक्यं प्रकृतयोऽब्रुवन् ।। 2.36.21 ।।
क्रीडतस्त्वेष न: पुत्रान् बालानुद्भ्रान्तचेतन:।
सरय्वां प्रक्षिपन् मौर्ख्यादतुलां प्रीतिमश्नुते ।। 2.36.22 ।।
स तासां वचनं श्रुत्वा प्रकृतीनां नराधिप:।
तं तत्याजाहितं पुत्रं तासां प्रियचिकीर्षया ।। 2.36.23 ।।
तं यानं शीघ्रमारोप्य सभार्यं सपरिच्छदम्।
यावज्जीवं विवास्योयमिति स्वानन्वशात्पिता ।। 2.36.24 ।।
स फालपिटकं गृह्य गिरिदुर्गाण्यलोलयत्।
दिश: सर्वास्त्वनुचरन् स यथा पापकर्मकृत् ।। 2.36.25 ।।
इत्येनमत्यजद्राजा सगरो वै सुधार्मिक:।
राम: किमकरोत्पापं येनैवमुपरुध्यते ।। 2.36.26 ।।
न हि कञ्चन पश्यामो राघवस्यागुणं वयम्।
दुर्ल्लभो ह्यस्य निरय: शशाङ्कस्येव कल्मषम् ।। 2.36.27 ।।
अथवा देवि दोषं त्वं कंचित् पश्यसि राघवे।
तमद्य ब्रूहि तत्त्वेन ततो रामो विवास्यताम् ।। 2.36.28 ।।
अदुष्टस्य हि सन्त्याग: सत्पथे निरतस्य च।
निर्दहेदपि शक्रस्य द्युतिं धर्मनिरोधनात् ।। 2.36.29 ।।
तदलं देवि रामस्य श्रिया विहतया त्वया।
लोकतोपि हि ते रक्ष्य: परिवाद: शुभानने ।। 2.36.30 ।।
श्रुत्वा तु सिद्धार्थवचो राजा श्रान्ततर: स्वन:।
शोकोपहतया वाचा कैकेयीमिदमब्रवीत् ।। 2.36.31 ।।
एतद्वचो नेच्छसि पापवृत्ते हितं न जानासि ममात्मनो वा।
आस्थाय मार्गं कृपणं कुचेष्टा चेष्टा हि ते साधुपथादपेता ।। 2.36.32 ।।
अनुव्रजिष्याम्यहमद्य रामं राज्यं परित्यज्य सुखं धनं च।
सहैव राज्ञा भरतेन च त्वं यथासुखं भुङ्क्ष्व चिराय राज्यम् ।। 2.36.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे षङ््त्रिंश: सर्ग: ।। 36 ।।
महामात्रवच: श्रुत्वा रामो दशरथं तदा।
अभ्यभाषत वाक्यं तु विनयज्ञो विनीतवत् ।। 2.37.1 ।।
त्यक्तभोगस्य मे राजन् वने वन्येन जीवत:।
किं कार्यमनुयात्रेण त्यक्तसङ्गस्य सर्वत: ।। 2.37.2 ।।
यो हि दत्त्वा गजश्रेष्ठं कक्ष्यायां कुरुते मन:।
रज्जुस्नेहेन किं तस्य त्यजत: कुञ्जरोत्तमम् ।। 2.37.3 ।।
तथा मम सतां श्रेष्ठ किं ध्वजिन्या जगत्पते।
सर्वाण्येवानुजानामि चीराण्येवानयन्तु मे ।। 2.37.4 ।।
खनित्रपिटके चोभे समानयत गच्छत।
चतुर्दश वने वासं वर्षाणि वसतो मम ।। 2.37.5 ।।
अथ चीराणि कैकेयी स्वयमाहृत्य राघवम्।
उवाच परिधत्स्वेति जनौघे निरपत्रपा ।। 2.37.6 ।।
स चीरे पुरुषव्याघ्र: कैकेय्या: प्रतिगृह्य ते।
सूक्ष्मवस्त्रमवक्षिप्य मुनिवस्त्राण्यवस्तह ।। 2.37.7 ।।
लक्ष्मणश्चापि तत्रैव विहाय वसने शुभे।
तापसाच्छादने चैव जग्राह पितुरग्रत: ।। 2.37.8 ।।
अथात्मपरिधानार्थं सीता कौशेयवासिनी।
समीक्ष्य चीरं सन्त्रस्ता पृषती वागुरामिव ।। 2.37.9 ।।
सा व्यपत्रपमाणेव प्रगृह्य च सुदुर्मना:।
कैकेयीकुशचीरे ते जानकी शुभलक्षणा ।। 2.37.10 ।।
अश्रुसम्पूर्णनेत्रा च धर्मज्ञा धर्मदर्शिनी।
गन्धर्वराजप्रतिमं भर्त्तारमिदमब्रवीत् ।। 2.37.11 ।।
कथं नु चीरं बध्नन्ति मुनयो वनवासिन:।
इति ह्यकुशला सीता सा मुमोह मुहुर्मुहु: ।। 2.37.12 ।।
कृत्वा कण्ठे च सा चीरमेकमादाय पाणिना।
तस्थौ ह्यकुशला तत्र व्रीडिता जनकात्मजा ।। 2.37.13 ।।
तस्यास्तत् क्षिप्रमागम्य रामो धर्मभृतां वर:।
चीरं बबन्ध सीताया: कौशेयस्योपरि स्वयम् ।। 2.37.14 ।।
रामं प्रेक्ष्य तु सीताया बध्नन्तं चीरमुत्तमम्।
अन्त:पुरगता नार्यो मुमुचुर्वारि नेत्रजम् ।। 2.37.15 ।।
ऊचुश्च परमायस्ता रामं ज्वलिततेजसम्।
वत्स नैवं नियुक्तेयं वनवासे मनस्विनी ।। 2.37.16 ।।
पितुर्वाक्यानुरोधेन गतस्य विजनं वनम्।
तावद्दर्शनमस्यां न: सफलं भवतु प्रभो ।। 2.37.17 ।।
लक्ष्मणेन सहायेन वनं गच्छस्व पुत्रक।
नेयमर्हति कल्याणी वस्तुं तापसवद्वने ।। 2.37.18 ।।
कुरु नो याचनां पुत्र सीता तिष्ठतु भामिनी।
धर्मनित्य: स्वयं स्थातुं न हीदानीं त्वमिच्छसि ।। 2.37.19 ।।
तासामेवंविधा वाच: शृण्वन् दशरथात्मज:।
बबन्धैव तदा चीरं सीतया तुल्यशीलया ।। 2.37.20 ।।
चीरे गृहीते तु तया समीक्ष्य नृपतेर्गुरु:। 
निवार्य सीतां कैकेयीं वसिष्ठो वाक्यमब्रवीत् ।। 2.37.21 ।।
अतिप्रवृत्ते दुर्मेधे कैकेयि कुलपांसनि।
वञ्चयित्वा च राजानं न प्रमाणेऽवतिष्ठसे ।। 2.37.22 ।।
न गन्तव्यं वनं देव्या सीतया शीलवर्जिते।
अनुष्ठास्यति रामस्य सीता प्रकृतमासनम् ।। 2.37.23 ।।
आत्मा हि दारा: सर्वेषां दारसङ्ग्रहवर्तिनाम्। 
आत्मेयमिति रामस्य पालयिष्यति मेदिनीम् ।। 2.37.24 ।।
अथ यास्यति वैदेही वनं रामेण सङ्गता।
वयमप्यनुयास्याम: पुरं चेदं गमिष्यति ।। 2.37.25 ।।
अन्तपालाश्च यास्यन्ति सदारो यत्र राघव:। 
सहोपजीव्यं राष्ट्रं च पुरं च सपरिच्छदम् ।। 2.37.26 ।।
भरतश्च सशत्रुघ्न: चीरवासा वनेचर:।
वने वसन्तं काकुत्स्थमनुवत्स्यति पूर्वजम् ।। 2.37.27 ।।
तत: शून्यां गतजनां वसुधां पादपै: सह।
त्वमेका शाधि दुर्वृत्ता प्रजानामहिते स्थिता ।। 2.37.28 ।।
न हि तद्भविता राष्ट्रं यत्र रामो न भूपति:।
तद्वनं भविता राष्ट्रं यत्र रामो निवत्स्यति ।। 2.37.29 ।।
न ह्यदत्तां महीं पित्रा भरत: शास्तुमर्हति।
त्वयि वा पुत्रवद्वस्तुं यदि जातो महीपते: ।। 2.37.30 ।।
यद्यपि त्वं क्षितितलाद्गगनं चोत्पतिष्यसि।
पितृवंशचरित्रज्ञ: सोऽन्यथा न करिष्यति ।। 2.37.31 ।।
तत्त्वया पुत्रगर्द्धिन्या पुत्रस्य कृतमप्रियम्।
लोके हि न स विद्येत यो न राममनुव्रत: ।। 2.37.32 ।।
द्रक्ष्यस्यद्यैव कैकेयि पशुव्यालमृगद्विजान्।
गच्छत: सह रामेण पादपांश्च तदुन्मुखान् ।। 2.37.33 ।।
अथोत्तमान्याभरणानि देवि देहि स्नुषायै व्यपनीय चीरम्।
न चीरमस्या: प्रविधीयतेति न्यवारयत्तद्वसनं वसिष्ठ: ।। 2.37.34 ।।
एकस्य रामस्य वने निवासस्त्वया वृत: केकयराजपुत्रि। 
विभूषितेयं प्रतिकर्मनित्या वसत्वरण्ये सह राघवेण ।। 2.37.35 ।।
यानैश्च मुख्यै: परिचारकैश्च सुसंवृता गच्छतु राजपुत्री।
वस्त्रैश्च सर्वै: सहितैर्विधानैर्नेयं वृता ते वरसम्प्रदाने ।। 2.37.36 ।।
तस्मिंस्तथा जल्पति विप्रमुख्ये गुरौ नृपस्याप्रतिमप्रभावे।
नैव स्म सीता विनिवृत्तभावा प्रियस्य भर्तु: प्रतिकारकामा ।। 2.37.37 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे सप्तत्रिंश: सर्ग: ।। 37 ।।
तस्यां चीरं वसानायां नाथवत्यामनाथवत्। 
प्रचुक्रोश जन: सर्वो धिक् त्वां दशरथं त्विति ।। 2.38.1 ।।
तेन तत्र प्रणादेन दु:खित: स महीपति:। 
चिच्छेद जीविते श्रद्धां धर्मे यशसि चात्मन: ।। 2.38.2 ।।
स निश्वस्योष्णमैक्ष्वाकस्तां भार्यामिदमब्रवीत्।
कैकेयि कुशचीरेण न सीता गन्तुमर्हति ।। 2.38.3 ।।
सुकुमारी च बाला च सततं च सुखोचिता।
नेयं वनस्य योग्येति सत्यमाह गुरुर्मम ।। 2.38.4 ।।
इयं हि कस्यापकरोति किंचित् तपस्विनी राजवरस्य कन्या।
या चीरमासाद्य जनस्य मध्ये स्थिता विसंज्ञा श्रमणीव काचित् ।। 2.38.5 ।।
चीराण्यपास्याज्जनकस्य कन्या नेयं प्रतिज्ञा मम दत्तपूर्वा।
यथासुखं गच्छतु राजपुत्री वनं समग्रा सह सर्वरत्नै: ।। 2.38.6 ।।
अजीवनार्हेण मया नृशंसा कृता प्रतिज्ञा नियमेन तावत्।
त्वया हि बाल्यात् प्रतिपन्नमेतत्तन्मां दहेद्वेणुमिवात्मपुष्पम् ।। 2.38.7 ।।
रामेण यदि ते पापे किञ्चित्कृतमशोभनम्।
अपकार: क इह ते वैदेह्या दर्शितोऽथ मे ।। 2.38.8 ।।
मृगीवोत्फुल्लनयना मृदुशीला तपस्विनी।
अपकारं कमिह ते करोति जनकात्मजा ।। 2.38.9 ।।
ननु पर्याप्तमेतत्ते पापे रामविवासनम्।
किमेभि: कृपणैर्भूय: पातकैरपि ते कृतै: ।। 2.38.10 ।।
प्रतिज्ञातं मया तावत्त्वयोक्तं देवि शृण्वता।
रामं यदभिषेकाय त्वमिहागतमब्रवी: ।। 2.38.11 ।।
तत्त्वेतत् समतिक्रम्य निरयं गन्तुमिच्छसि।
मैथिलीमपि या हि त्वमीक्षसे चीरवासिनीम् ।। 2.38.12 ।।
इतीव राजा विपलन् महात्मा शोकस्य नान्तं स ददर्श किंचित्।
भृशातुरत्वाच्च पपात भूमौ तेनैव पुत्रव्यसने निमग्न: ।। 2.38.13 ।।
एवं ब्रुवन्तं पितरं राम: संप्रस्थितो वनम्।
अवाक्छिरसमासीनमिदं वचनमब्रवीत् ।। 2.38.14 ।।
इयं धार्मिक कौसल्या मम माता यशस्विनी।
वृद्धा चाक्षुद्रशीला च न च त्वां देव गर्हते ।। 2.38.15 ।।
मया विहीनां वरद प्रपन्नां शोकसागरम्।
अदृष्टपूर्वव्यसनां भूय: सम्मन्तुमर्हसि ।। 2.38.16 ।। 
पुत्रशोकं यथा नर्च्छेत्त्वया पूज्येन पूजिता।
मां हि सञ्चिन्तयन्तीयमपि जीवेत्तपस्विनी ।। 2.38.17 ।।
इमां महेन्द्रोपम जातगर्धिनीं तथा विधातु जननीं ममार्हसि।
यथा वनस्थे मयि शोककर्शिता न जीवितं न्यस्य यमक्षयं व्रजेत् ।। 2.38.18 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डेऽष्टत्रिंश: सर्ग: ।। 38 ।।
रामस्य तु वच: श्रुत्वा मुनिवेषधरं च तम्।
समीक्ष्य सह भार्याभी राजा विगतचेतन: ।। 2.39.1 ।।
नैनं दु:खेन सन्तप्त: प्रत्यवैक्षत राघवम्।
न चैनमभिसम्प्रेक्ष्य प्रत्यभाषत दुर्मना: ।। 2.39.2 ।।
स मुहूर्तमिवासंज्ञो दु:खितश्च महीपति:।
विललाप महाबाहू राममेवानुचिन्तयन् ।। 2.39.3 ।।
मन्ये खलु मया पूर्वं विवत्सा बहव: कृता:।
प्राणिनो हिंसिता वापि तस्मादिदमुपस्थितम् ।। 2.39.4 ।।
न त्वेवानागते काले देहाच्च्यवति जीवितम्।
कैकेय्या क्लिश्यमानस्य मृत्युर्मम न विद्यते ।। 2.39.5 ।।
योऽहं पावकसङ्काशं पश्यामि पुरत: स्थितम्।
विहाय वसने सूक्ष्मे तापसाच्छादमात्मजम् ।। 2.39.6 ।।
एकस्या: खलु कैकेय्या: कृतेऽयं क्लिश्यते जन:।
स्वार्थे प्रयतमानाया: संश्रित्य निकृतिं त्विमाम् ।। 2.39.7 ।।
एवमुक्त्वा तु वचनं बाष्पेण पिहितेन्द्रिय:।
रामेति सकृदेवोक्त्वा व्याहर्तुं न शशाक ह ।। 2.39.8 ।।
संज्ञां तु प्रतिलभ्यैव मुहूर्त्तात् स महीपति:।
नेत्राभ्यामश्रुपूर्णाभ्यां सुमन्त्रमिदमब्रवीत् ।। 2.39.9 ।।
औपवाह्यं रथं युक्त्वा त्वमायाहि हयोत्तमै:। 
प्रापयैनं महाभागमितो जनपदात्परम् ।। 2.39.10 ।।
एवं मन्ये गुणवतां गुणानां फलमुच्यते।
पित्रा मात्रा च यत्साधुर्वीरो निर्वास्यते वनम् ।। 2.39.11 ।।
राज्ञो वचनमाज्ञाय सुमन्त्र: शीघ्रविक्रम:।
योजयित्वाऽऽययौ तत्र रथमश्वैरलंकृतम् ।। 2.39.12 ।।
तं रथं राजपुत्राय सूत: कनकभूषितम्।
आचचक्षेऽञ्जलिं कृत्वा युक्तं परमवाजिभि: ।। 2.39.13 ।।
राजा सत्वरमाहूय व्यापृतं वित्तसञ्चये।
उवाच देशकालज्ञं निश्चितं सर्वत: शुचिम् ।। 2.39.14 ।।
वासांसि च महार्हाणि भूषणानि वराणि च।
वर्षाण्येतानि सङ्ख्याय वैदेह्या: क्षिप्रमानय ।। 2.39.15 ।।
नरेन्द्रेणैवमुक्तस्तु गत्वा कोशगृहं तत:।
प्रायच्छत् सर्वमाहृत्य सीतायै सममेव तत् ।। 2.39.16 ।।
सा सुजाता सुजातानि वैदेही प्रस्थिता वनम्।
भूषयामास गात्राणि तैर्विचित्रैर्विभूषणै: ।। 2.39.17 ।।
व्यराजयत वैदेही वेश्म तत् सुविभूषिता।
उद्यतोऽशुमत: काले खं प्रभेव विवस्वत: ।। 2.39.18 ।।
तां भुजाभ्यां परिष्वज्य श्वश्रूर्वचनमब्रवीत्।
अनाचरन्तीं कृपणं मूर्ध्न्युपाघ्राय मैथिलीम् ।। 2.39.19 ।।
असत्य: सर्वलोकेऽस्मिन् सततं सत्कृता: प्रियै:।
भर्त्तारं नानुमन्यन्ते विनिपातगतं स्त्रिय: ।। 2.39.20 ।।
एष स्वभावो नारीणमनुभूय पुरा सुखम्।
अल्पामप्या पदं प्राप्य दुष्यन्ति प्रजहत्यपि ।। 2.39.21 ।।
असत्यशीला विकृता दुर्ग्राह्यहृदया: सदा।
युवत्य: पापसङ्कल्पा: क्षणमात्राद्विरागिण: ।। 2.39.22 ।।
न कुलं न कृतं विद्यां न दत्तं नापि सङ्ग्रहम्।
स्त्रीणां गृह्णाति हृदयमनित्यहृदया हि ता: ।। 2.39.23 ।।
साध्वीनां हि स्थितानां तु शीले सत्ये श्रुते शमे।
स्त्रीणां पवित्रं परमं पतिरेको विशिष्यते ।। 2.39.24 ।।
स त्वया नावमन्तव्य: पुत्र: प्रव्राजितो मम।
तव दैवतमस्त्वेष निर्द्धन: सधनोपि वा ।। 2.39.25 ।।
विज्ञाय वचनं सीता तस्या धर्मार्थसंहितम्।
कृताञ्जलिरुवाचेदं श्वश्रूमभिमुखे स्थिताम् ।। 2.39.26 ।।
करिष्ये सर्वमेवाहमार्या यदनुशास्ति माम्।
अभिज्ञास्मि यथा भर्तुवर्त्तितव्यं श्रुतं च मे ।। 2.39.27 ।।
न मामसज्जनेनार्या समानयितुमर्हति।
धर्माद्विचलितुं नाहमलं चन्द्रादिव प्रभा ।। 2.39.28 ।।
नातन्त्री वाद्यते वीणा नाचक्रो वर्त्तते रथ:।
नापति: सुखमेधेत या स्यादपि शतात्मजा ।। 2.39.29 ।।
मितं ददाति हि पिता मितं माता मितं सुत:।
अमितस्य हि दातारं भर्तारं का न पूजयेत् ।। 2.39.30 ।।
साहमेवंगता श्रेष्ठाश्रुतधर्मपरावरा।
आर्ये किमवमन्येऽहं स्त्रीणां भर्त्ता हि दैवतम् ।। 2.39.31 ।।
सीताया वचनं श्रुत्वा कौसल्या हृदयङ्गमम्।
शुद्धसत्त्वा मुमोचाश्रु सहसा दु:खहर्षजम् ।। 2.39.32 ।।
तां प्राञ्जलिरभिक्रम्य मातृमध्येऽतिसत्कृताम्।
राम: परमधर्मात्मा मातरं वाक्यमब्रवीत् ।। 2.39.33 ।।
अम्ब मा दु:खिता भूस्त्वं पश्य त्वं पितरं मम।
क्षयो हि वनवासस्य क्षिप्रमेव भविष्यति ।। 2.39.34 ।।
सुप्तायास्ते गमिष्यन्ति नव वर्षाणि पञ्च च।
सा समग्रमिह प्राप्तं मां द्रक्ष्यसि सुहृद्वृतम् ।। 2.39.35 ।।
एतावदभिनीतार्थमुक्त्वा स जननीं वच:।
त्रयश्शतशतार्द्धाश्च ददर्शावेक्ष्य मातर: ।। 2.39.36 ।।
ताश्चापि स तथैवार्ता मातॄर्दशरथात्मज:। 
धर्मयुक्तमिदं वाक्यं निजगाद कृताञ्जलि: ।। 2.39.37 ।।
संवासात् परुषं किञ्चिदज्ञानाद्वापि यत्कृतम्।
तन्मे समनुजानीत सर्वाश्चामन्त्रयामि व: ।। 2.39.38 ।।
वचनं राघवस्यैतद्धर्मयुक्तं समाहितम्।
शुश्रुवुस्ता: स्त्रिय: सर्वा: शोकोपहतचेतस: ।। 2.39.39 ।।
जज्ञेऽथ तासां सन्नाद: क्रौञ्चीनामिव निस्वन:।
मानवेन्द्रस्य भार्याणामेवं वदति राघवे ।। 2.39.40 ।।
मुरजपणमवेघघोषवद्दशरथवेश्म बभूव यत् पुरा।
विलपितपरिदेवनाकुलं व्यसनगतं तदभूत् सुदु:खितम् ।। 2.39.41 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदयोध्याकाण्डे एकोनचत्वारिंश: सर्ग: ।। 39 ।।
