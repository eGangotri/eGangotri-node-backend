<0404001
।। संपद्याविर्भावः स्वेन शब्दात् ।।
 'स्वेन रूपेणाभिनिष्पद्यत' इति देवादिरूपवत् साध्येन रूपेणाभिनिष्पत्तिरुच्यते। अभिनिष्पत्तिशब्दस्यागन्तुकधर्मोत्पत्तिपरत्वात् स्वशब्दः स्वात्मीयवचनः। आगन्तुकस्यापि रूपस्यात्मीयत्वात् स्वेन रूपेणेत्युपपद्यते। न तु 'स्वेन रूपेणाभिनिष्पद्यत' इत्यत्र स्वशब्दस्यात्मार्थकत्वं वा निष्पत्तिशब्दस्याविर्भावार्थकत्वं वा युक्तं, स्वरूपस्य नित्यत्वेन तत्प्राप्तेरपुरुषार्थत्वप्रसङ्गादिति पूर्वपक्षे प्राप्ते उच्यते- सम्पद्याविर्भावः स्वेन शब्दात्।
 परंज्योतिरुपसम्पद्य स्वस्य रूपस्यैवाविर्भावः। नत्वागन्तुकात्मीयधर्मोत्पत्तिः। तथाहिसति 'स्वेनरूपेणाभिनिष्पद्यत' इत्यत्र स्वेनशब्दवैयर्थ्यप्रसंगात्। अतः स्वशब्दोनात्मीयवचनः, अपित्वात्मवचनएव। आविर्भावेऽप्यभिनिष्पत्तिशब्दो दृश्यते- युक्त्याऽयमर्थो निष्पन्नः, इदमेकं सुनिष्पन्न मित्यादिषु। 
<0404002
नन्वात्मनः पूर्वसिद्धत्वात् कथं तस्य पुरुषार्थत्वं तत्राह-
।।मुक्तःप्रतिज्ञानात्।।
 'स्वेनरूपेणाभिनिष्पद्यत' इत्यस्य मुक्तोभवतीत्यर्थः। निवृत्ताविद्यातिरोधानो भवतीति यावत्। कथमिदमवसीयत इतिचेत्, प्रतिज्ञानात् जागराद्यत्रस्थात्रयकलुषितं जीवं प्रस्तुत्य 'एतंत्वेव ते भूयोऽनुव्याख्यास्यामिनो एवान्यत्रैतस्मा'दिति तस्यैव अशरीरत्वलक्षणमुक्तत्वं 'मघवन्मर्त्यं वा इदं शरीरम्' इत्यादिना चतुर्थेन पर्यायेण प्रतिपादयिष्यामीति प्रतिज्ञानात्। निवृत्ताविद्यातिरोधानस्य स्वेन रूपेण साध्यत्वमस्त्येवेति न पुरुषार्थत्वहानिः।
<0404003 
ननु निवृत्ततिरोधानस्याप्यात्मस्वरूपस्य कथंचित्साध्यत्वसम्भवेऽपि तस्य न पुरुषार्थत्वे प्रमाणमस्तीत्यत्राह।
।।आत्माप्रकरणात्।।
 'य आत्माऽपहतपाप्मे'त्यादिवाक्यसन्दर्भप्रतिपाद्यापहतपाप्मत्वादि गुणाष्टकविशिष्टतया अत्यन्तानुकूलत्वेन परमपुरुषार्थभूतोऽयमात्मा। अपहतपाप्मत्वादीनां कथं जीवसम्बन्धित्वमित्यत्राह प्रकरणादिति। अवस्थात्रयकलुषितं जीवं प्रकृत्यैवापहतपाप्मत्वादिगुणानामाम्नानादित्यर्थइति।।
।।इति सम्पद्याविर्भावाधिकरणम्।।
<0404004
।।अविभागेन दृष्टत्वात्।।
 किमयं मुक्तः परंज्योतिरुपसम्पन्नः स्वात्मानं परमात्मनः पृथग्भूतमनुभवति, उत परमात्मप्रकारतया परमात्मनः अविभागेन अनुभवतीति विशये 'सोश्नुते सर्वान्कामान्सह ब्रह्मणा विपश्चिता, परमं साम्यमुपैति, मम साधर्म्यमागता' इत्यादिश्रुतिस्मृतिभ्यां मुक्तस्य परेण साम्यसाहित्यसाधर्म्यप्रतिपादनात् तेषां भेदगर्भत्वात् पृथग्भावेनैवानुभवतीति पूर्वपक्षे प्राप्तउच्यते-
 अविभागेन दृष्टत्वात्। परब्रह्मणः स्वात्मानं अविभागेन अनुभवति। परब्रह्मोपसम्पत्त्या निवृत्ताविद्यस्य स्वात्मनः परमात्मापृथक्सिद्धविशेषणत्वेन साक्षात्कृतत्वात्। साम्यसाधर्म्यादिशब्दानां ब्रह्मापृथक्सिद्धविशेषणत्वेन साक्षात्कृतत्वात्। साम्यसाधर्म्यादिशब्दानां ब्रह्मापृथक्सिद्धविशेषणस्य प्रत्यगात्मनः देवादिप्राकृतरूपप्रहाणेन ब्रह्मसमानशुद्धिप्रतिपादकत्वेनाविरोधात्।।
।।इति अविभागेन दृष्टत्वाधिकरणम्।।
<0404005
।।ब्राह्मेण जैमिनिरुपन्यासादिभ्यः।।
 'स्वेन रूपेमाभिनिष्पद्यत'इत्युच्यमानं स्वरूपं किमित्याकांक्षायां अस्मिन्प्रकरणे अपहतपाप्मत्वादिगुणानामेवोपन्यासात्, सत्यसङ्कल्पत्वकार्यजक्षणादिभ्यश्च, ब्रह्मसम्बन्धिना अपहतपाप्मत्वादिगुणलक्षणेन रूपेणाविर्भवतीति जैमिनिराचार्यो मन्यत इति।।

<0404006
।।चितितन्मात्रेण तदात्मकत्वादित्यौडुलोमिः।।
 'प्रज्ञानघन एव, विज्ञानघनएवे'ति ज्ञानैकरसत्वाम्नानेन निर्धर्मकत्वप्रतिपादनात् ज्ञानमात्रस्वरूपेणाविर्भवतीति।।
<0404007
।।एवमप्युपन्यासात्पूर्वबावादविरोधं बादरायणः।।
 तस्यचायमर्थः। एवमपि विज्ञानघनत्वेऽपि अपहतपाप्मत्वाद्युपन्यासेन 'ब्राह्मेण जैमिनिरुपन्यासादिभ्य' इति पूर्वसूत्रोक्तब्रह्मरूपस्यापि संभवात् सैन्धवघनस्य कृत्स्नस्य रसनेन्द्रियावगतरसघनत्वस्य, चक्षुराद्यवगतरूपकाठिन्यादेश्चाविरोधवत् मानान्तरावगतब्राह्मरूपस्य च, मानान्तरावगतविज्ञानघनत्वस्य चाविरोध इति बादरायण आचार्यो मन्यते। 'विज्ञान घन एवे'त्येवकारस्य स्वप्रकाशत्वाव्याप्तांशनिषेधमात्रपरत्वादिति।।
।।इिति ब्राह्माधिकरणम्।।
<0404008
।।संकल्पादेव तच्छ्रुतेः।।
 सत्यसङ्कल्पत्वेन व्यवह्रियमाणानामपि राजादीनामभिलषितसृष्टेः प्रयत्नान्तरसापेक्षत्वदर्शनात् मुक्तस्यापि सिसृक्षितपितृलोकादिसृष्टिः सङ्कल्पव्यतिरिक्तप्रयत्नान्तरसापेक्षैवेति प्राप्त उच्यते-
 सङ्कल्पादेव तच्छ्रुतेः। सङ्कल्पमात्रादेव सृष्टिः। न प्रयत्नान्तरसापेक्षा। कुतः। 'सङ्कल्पादेव पितरस्समुत्तिष्ठन्ती'ति एवकारश्रुतेः। न च एवकारस्य अयोगव्यवच्छेदकत्वमत्यन्तायोगव्यवच्छेदकत्वंवाऽर्थः। विशेषणक्रियासंगतयोरेव एवकारयोरयोगात्यन्तायोगव्यवच्छेदार्थकत्वेन एतस्यचातथात्वेन अन्ययोगव्यवच्छेदपरत्वस्यैव न्याय्यत्वात्।।
<0404009
।।अतएवचानन्याधिपतिः।।
 अतएव-सत्यसङ्कल्पत्वादेव, अनन्याधिपतिः-अन्याधिपतित्वं विधिनिषेधयोग्यत्वं विधिनिषेधयोग्यत्वे प्रतिहतसङ्कल्पत्वं भवेत्। अतः सत्यसङ्कल्पत्वश्रुत्यैवानन्याधिपतित्वं च सिद्धम्। अतएव 'सस्वराड्भवति' इत्युच्यते। अकर्मप्रतिहतज्ञानो मुक्तः विकारलोकान ब्रह्मविभूतिभूताननुभूय स यथाकामं तृप्यतीति सर्वेषु लोकेषु कामचारो भवतीति वाक्येनोच्यते।।
।।इति सङ्कल्पाधिकरणम्।।
<0404010
।।अभावं बादरिराहह्येवम्।।
 शरीरेन्द्रियाणामभावं बादरिराचार्यो मन्यते। 'न ह वै सशरीरस्य सतः प्रियाप्रिययोरपहतिरस्ती'त्येवं श्रुतिराहेत्यर्थः।। 
<0404011
।।भावं जैमिनिर्विकल्पामननात्।।
 मुक्तस्य देहेन्द्रियादिसद्भावं जैमिनिराचार्यो मन्यते। कुतः। विकल्पामननात्। विविधः कल्पः विकल्पः। वैविध्यमित्यर्थः। 'स एकधाभवति त्रिधावति पंचधासप्तधे'त्यादिश्रुतेः। आत्मनएकस्याच्छेद्यस्यानेकधाभाव असम्भवात् त्रिधाभावादयश्शरीरनिबन्धना इत्यवगम्यते। अशरीरत्ववचनं तु कर्मकृतशरीराभावपरम्।।
<0404012
।।द्वादशाहदुभयविधं बादरायणोऽतः।।
 'सङ्कल्पादेवे'ति पूर्वनिर्दिष्टस्सङ्कल्पोऽतश्शब्देन परामृश्यते। अतः सङ्कल्पवशादेव मुक्तस्य सशरीरत्वाशरीरत्वलक्षणविधाद्वयमप्यस्ति। सङ्कल्पवशात्सशरीरोऽशरीरश्च भवतीति भगवान् बादरायणो मन्यते इत्यर्थः, द्वादशाहवत्। यथा 'द्वादशाहमृद्धिकामा उपेयुः, द्वादशाहेन प्रजाकामं याजये'दिति उपेतियजतिचोदनाभ्यां द्वादशाहस्य सत्रत्वाहीनत्वरूपविधाद्वयवत्त्वं, एवमित्यर्थः।।
<0404013
।।तन्वभावे सन्ध्यवदुपपत्तेः।।
 मुक्तस्य स्वतनुप्रभृतिभागोपकरणसृष्टिसंकल्पाभावे स्वप्ने परमात्मसृष्टैर्भोकोपकरणैर्यथा भोगान् भुंक्ते एवं मुक्तस्सत्यसंकल्पोऽपि परमात्मसृष्टैर्भोगोपकरणैर्भोगाननुभवति।।
<0404014
।।भावेजाग्रद्वत्।।
 मुक्तस्य स्वभोगोपकरणतनुभवनादिसृष्टिसंकल्पसत्त्वे यथा जाग्रत्पुरुषः स्वार्जितैर्भोगोपकरणैर्भोगाननु भवति, एवंमुक्तोऽपि स्वसंकल्पसृष्टैर्भोगोपकरणैर्भोगाननुभवति।।
<0404015
 नन्वणुपरिमाणस्य जीवस्य कथमनेकशरीरेष्वात्माभिमानसंभवः?तत्राह-

।।प्रदीपवदावेशस्तथाहिदर्शयति।।
 यथा प्रदीपस्यैकदेशस्थितस्य स्वप्रभया देशान्तरव्याप्तिः, एवमेकदेशस्थितस्यात्मनः धर्मभूतज्ञानादहमित्यात्माभिमानानुगुणा सर्वदेशेषु व्याप्तिरुपपद्यते। तथा हि दर्शयति श्रुतिः। 'वालाग्रशतभागस्य शतधा कल्पितस्य च। भागो जीवस्य विज्ञेयस्सचानन्त्याय कल्पते' इति। आनंत्यायधर्मभूतकृतानन्त्यायेत्यर्थः। इयांस्तु विशेषः। बद्धस्य कर्माधीनश्शरीरपरिग्रहः मुक्तस्य स्वेच्छायत्तइति।।
<0404016
 ननु 'प्राज्ञेनात्मना सम्परिष्वक्तो न बाह्यं किंचन वेदनान्तर'मिति मुक्तस्य ज्ञानाभावप्रतिपादनात् कथमनेकशरीरेष्वात्माभिमानानुगुणज्ञानव्याप्तिः तत्राह।।


।।स्वाप्ययसम्पत्त्योरन्यतरापेक्षमाविष्कृतं हि।।
 'न बाह्यं किंचनवेद' इति ज्ञानाभावश्रुतेस्सुषुप्तिमरणान्यतरविषयत्वात्सुषुप्तिमरणयोर्निस्सम्बोधत्वस्य 'नाहखल्वयमेवं सम्प्रत्यात्मानं जानाति' विज्ञानघन एवैतेभ्यो बूतेब्यस्समुत्थाय तान्येवानुविनश्यति' इति श्रुतिभ्यामाविष्कृतत्वात्। अनुविनश्यति-न पश्यतीत्यर्थः। मुक्तस्य 'मनसैतान्कामान्पश्यन्नमते' इति सार्वज्ञ्यस्याविष्कृतत्वाच्चेति।।
।।इति अभावाधिकरणम्।।
<0404017
।।जगद्व्यापारवर्जं प्रकरणादसन्निहितत्वाच्च।।
 मुक्तस्य ऐश्वर्यं किं जगद्व्यापारसहितं। उत तद्रहितं अनुभवमात्रविषयमिति संशये जगद्व्यापारसहितमेवेति पूर्वपक्षः। 'निरञ्जनः परमंसाम्यमुपैती'ति परमसाम्यप्रतिपादिकया श्रुत्या सत्यसंकल्पत्वश्रुत्या च मुक्तस्य जगन्नियमनस्यापि सिद्धेः। न हि जगन्नियमनमन्तरा परमसाम्यसत्यसंकल्पत्वे सिध्यतः। अतस्तदन्यथानुपपत्त्या जगन्नियमनरूपैश्वर्यस्याप्यावश्यकत्वादिति।।सिद्धान्तस्तु-
 जगद्व्यापारवर्जं प्रकरणादसन्निहितत्वाच्च। निखिलचेतनाचेन स्वरूपस्थितिप्रवृत्तिभेद नियमनरूप जगदैश्वर्यस्य परब्रह्मासाधारणत्वेन तल्लक्षणत्वात् मुक्तसाधारणत्वे ब्रह्मलक्षणत्वासम्भवात् 'यतोवा इमानी'त्यादिश्रुतिभिः तत्तत्प्रकरणे ब्रह्मण एव जगन्नियमनरूपैश्वर्यप्रतिपादनात् तादृश श्रुतिषु मुक्तस्य असन्निधानाच्च जगद्व्यापारवर्जं मुक्तस्यैश्वर्यमिति। ननु अनाद्यनन्तकल्पानुवृत्तसर्वप्रपञ्जजन्मादिकारणत्वं ब्रह्मलक्षणम्। मुक्तानान्तु स्वमुक्तिप्राचीनकालवर्तिप्रपञ्चकर्तृत्वाभावात् न लक्षणत्वविरोध इति चेन्न। जगत्सृष्ट्यादिषु वर्तमानानां मुक्तानामैकमत्यनियमाबावात् कस्यचित् सिसृक्षायामन्यस्य संजिहीर्षापि भवेदिति किमिपि कार्यं न निवर्तेत। न च सर्वेऽपि परमात्माधीना एव जगत्सर्गादौ प्रवर्तन्त इति ऐकमत्त्यमुपपद्यत इति वाच्यम्। तर्हि तदधीनत्वेन तत्साम्याभावेन साम्यश्रुतेस्संकोचनीयत्वावश्यम्भावात्, 'भोगमात्रसाम्यलिंगाच्चे'ति वक्ष्यमाणसूत्रन्यायेन भोगमात्रसाम्यमादायापि 
तुलाधृतयोस्सुवर्णशिलाशकलयोर्गुरुत्वसाम्येनाप्यत्यन्त साम्यव्यवहारवत् साम्यव्यवहारस्य 
जगत्कारणत्वमन्तरेणाप्युपपत्तेः, न मुक्तस्य जगद्व्यापारप्रवृत्तिरिति भावः।।
<0404018
।।प्रत्यक्षोपदेशान्नेतिचेन्नाधिकारिकमण्डलस्योक्तेः।।
 'ननु सस्वराट्भवति, सर्वेषु लोकेषु कामचारो भवति, कामान्नी कामरूप्यनुसञ्चर'न्निति श्रुतिभिः कामान्नित्वकामरूपित्वसर्वलोकसञ्चारप्रतिपादनात् कामान्नित्वादीनां जगतः मुक्ताधीनत्वमन्तरा असम्भवात् जगद्व्यापारोऽपि मुक्तस्य स्यादिति चेन्न। मुक्तस्य उभयविभूतिविशिष्टब्रह्मानुभवे आधिकारिकहिरण्यगर्भादिलोकस्थभोगस्यापि अन्तर्गतत्वेन तन्मात्रविषया उपात्तश्रुतयः। न तु जगद्व्यापारपरा इति।।
<0404019
।।विकारावर्ति च तथा हि स्थितिमाह।।
 विकारे जन्मादिकेन वर्तत इति विकारावर्ति। विकारशब्देन हेयसामान्यमुपलक्षितम्। ब्रह्मैव विशेष्यम्। 
निखिलहेयप्रत्यनीककल्याणैकतानस्य सविभूतिकस्य ब्रह्मण एव मुक्तानुभाव्यत्वात् तादृशविभूत्यन्तर्गतत्वेन विकारवर्तिलोकानामपि मुक्तभोग्यत्वम्। 'यदाह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठां विन्दतेऽथसोऽभयं गतो भवति, रसंह्येवायं लब्ध्वानन्दीभवती'त्यादिका श्रुतिः सविभूतिकब्रह्मानुभवितृत्वेन मुक्तस्य स्थितिं दर्शयति। सर्वलोककामचारादिश्रुतीनामत्रैव तात्पर्यं। न जगद्व्यापारे। अतो न मुक्तस्य सृष्ट्यादिविषयं जगदैश्वर्यम्।।
<0404020
।।दर्शयतश्चैवं प्रत्यक्षानुमाने।।
 'भीषास्माद्वातः पवते। एतस्या वा अक्षरस्य प्रशासने गार्गि सूर्याचन्द्रमसौ विघृतौ तिष्ठतः, विष्टभ्याहमिदं कृत्स्नमेकांशेन स्थितो जगत्। मयाऽध्यक्षेण प्रकृतिस्सूयते स चराचर'मित्यादिश्रुतिस्मृतिभिः सकलजगन्नियमनरूपजगदैश्वर्यस्य परब्रह्मासाधारणत्वप्रतिपादनात् सत्यसंकल्पत्वपरमसाभ्ये जगद्व्यापारवर्जं सम्भवतः।।
<0404021
।।भोगमात्रसाम्यलिंगाच्च।।
 'सोऽश्नुते सर्वान्कामान्सह ब्रह्मणा विपश्चितेती'ति श्रुत्या ब्रह्मानुभवरूपभोगमात्रसाम्यप्रतिपादनलिंगाच्च जगद्व्यापारवर्जमैश्वर्यं मुक्तस्येति प्रप्रतीयते-सामान्यतः साम्यप्रतिपादकश्रुतेः सामान्यविशेषन्यायेन भोगसाम्यपरत्वावश्यकत्वात्।। 
<0404022
।।अनावृश्शिब्दादनावृत्तिश्शब्दात्।।
 मुक्तैश्वर्यस्य सर्वेश्वरसंकल्पाधीनत्वे स्वातंत्र्यान्मुक्तस्य पुनरावृत्तिशंकायामिदं सूत्रम्।।
 मुक्तस्य पुनरावृत्तिहेतुत्वं न सम्भवति। तथा हि निरवधिकातिशयानन्दब्रह्मानुभवसागरनिमग्नस्य मुक्तस्य निरयतुल्यभोगान्तरापेक्षाया अप्रसक्तिः। सर्वबन्धविनिर्मुक्तस्य पुनरावृत्तिहेतुभूतकर्मविशेषस्य अप्रसिद्धत्वेन कर्माधीना पुनरावृत्तिर्नसंभवति- भगवतस्सत्यसंकल्पत्वेन मुक्तान् पुनर्नावर्तयिष्यामीति संकल्पविशेषस्य अन्यथाभावासम्भवेन भगवतः निरतिशयप्रियमुक्तविषये कदाचिदपि न प्राथमिकसंकल्पविरोधिपुनरावृत्ति संकल्पोदयस्सम्भवतीति। तथैव प्रतिपादयन्ति श्रुतिस्मृतयः- 'सखल्वेवं वर्तयम् यावदायुषं ब्रह्मलोकमभिसम्पद्यते न च पुनरावर्तते न च पुनरावरर्तते। मामुपेत्य पुनर्जन्म दुःखालयमशाश्वतम्। नाप्नुवन्ति महात्मानस्संसिद्धिं परमां गता' इत्यादिकाः।।
सूत्राभ्यासश्शास्त्रपरिसमाप्तिद्योतकाः।।
।।इति जगद्व्यापारवर्जाधिकरणम्।।
।।इति चतुर्थस्याध्यायस्य चतुर्थः पादः।।
