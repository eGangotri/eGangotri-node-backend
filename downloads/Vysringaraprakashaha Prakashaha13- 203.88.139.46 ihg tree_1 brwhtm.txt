13.0
।। श्री: ।।
त्रयोदश: रतिप्रकाशनप्रकाश:
ङ् ङ् ङ्
	तत्त्वज्ञानान्निश्श्रेयसाधिगमो मोक्ष:। तमीहमानस्य गार्हस्थ्येऽपि तदधिगमयोग्यताभिमानो मोक्षशृङ्गार:। धर्मशृङ्गारे भारतीवृत्ति:, वैदर्भी रीति:, पौरस्त्या प्रवृत्ति:, पाञ्चाली रीति:, स्वकीया नायिका धीरोदात्तश्च नायक इति। अर्थशृङ्गारे गौडीया रीति:, औढ्रमागधी प्रवृत्ति:, आरभटी वृत्ति स्सर्वा नायिका धीरोद्धतश्च नायक इति। कामशृङ्गारे आरभटी रीतिर्दाक्षिणात्या प्रवृत्ति:, कैशिकी वृत्तिस्सर्वा नायिका धीरललितश्च नायक इति। मोक्षशृङ्गारे लाटीया रीति: आवन्त्या प्रवृत्तिस्सात्वती वृत्तिस्स्वकीया नायिका, धीरशान्तश्च नायक इति। एतेषामपि नायकविशेषाणां चतुर्वर्णानामपि च नायिकाविशेषाणां वक्ष्यमाणोत्तमादिस्वभेदोपयोगिनां यथायोगमुत्पद्यमानविभावानुभावव्यभिचारसंयोगैरभिव्यज्यते। रतेरभीष्टजनोपवनवरमन्दिरादय आलम्बनविभावा:। क्रतुमाल्यविलेपनादयोऽनुभावा:। व्यभिचारिणस्तु सम्भोगे हर्षधृतिस्मृतिमतिस्वेदरोमाञ्चगद्गदहासादय:। विप्रलम्भे ग्लानिचिन्तौत्सुक्यावेगविस्मयदैन्यासूयादयो भवन्ति प्रीतेरभीष्टरूपरसगन्धस्पर्शशब्दपुत्रमित्रादय आलम्बनविभावा:। तदुपभोगसमागमसुखस्पर्शादय: उद्दीपनविभावा:। सर्वेन्द्रियाणां रोमाञ्चस्वेदस्वरभेदादयो व्यभिचारिण:। हर्षस्य मनोरथलाभेष्टजनसमागमदेवगुरुभर्तृराजप्रसादादय आलम्बनविभावा:। भोजनाच्छादनादय उद्दीपनविभावा:। नयनवदनप्रसादप्रियाभाषणालिङ्गनललितताडनादयोऽनुभावा:। हासधृतिस्मृतिमतिगर्वौत्सुक्यावेगचपलतोत्साहजडतादयो व्यभिचारिण:। रोमाञ्चस्य स्पर्शभयशीतहर्षक्रोधरोगादय आलम्बनविभावा:। प्रियालिङ्गनादर्शनयाभिषेकगुणकीर्तनोपकारस्मरणादय उद्दीपनविभावा:। प्रियागात्रस्पर्शनविलोकनादयोऽनुभावा:। हासत्रासविस्मयवितर्कावेगशङ्कावहित्थव्रीडावस्तम्भस्वेदवेपथुस्वरभेदादयो व्यभिचारिण:। धृते अष्टैश्वर्यकुलरूपयौवनविद्याबलादय: आलम्बनविभावा:। श्रुतविज्ञानशौचाचारदेवगुरुभक्त्यादय उद्दीपनविभावा:। प्राप्तविषयोपभोगाप्राप्तानुशोचादयो अनुभावा:। तृप्तिहर्षादयो व्यभिचारिण:। स्वेदस्य ऐश्वर्यकुलरूपयौवनधनविद्याबलादय: आलम्बनाविभावा:। भर्तृसम्भावनोत्तमादरानुरूपनारीप्रार्थने गुणप्रशंसादय उद्दीपनविभावा:। प्रश्नोत्तरादानभाषणोपहसनवाक्पारुष्यधर्षणाधिक्षेपव्यतिक्रमादयोऽनुभावा:। हासोत्साहक्रोधचपलतामर्षणादय: व्यभिचारिभावा:। हासस्य प्रतिज्ञाविसंप्रलापसौख्यधार्ष्ट्यकुहकपरचेष्टानुकरणपौरोभाग्यादय आलम्बनविभावा:। नायकसान्निध्यादय उद्दीपनाविभावा:। भजनदर्शनसंदर्शनास्यरागपार्श्वग्रहणादयोऽनुभावा:। स्मितहसितविहसितोपहसितातिहसितापहसिता़द्यनुभावविशेष:। प्रेमाश्रुचपलतादयो व्यभिचारिण:। मदस्य मद्योपभोगादय आलम्बनविभावा:। मनोरथावाप्तीष्टदर्शनगीतवाद्यनृत्तवृत्तवर्णनादय उद्दीपनविभावा:। रुषाभिभाषणव्याकुलवचनमधुरमुखरागहृष्टतनुत्रासरहितसुकुमाराविष्टललितस्खलितनयनघूर्णनादयोऽनुभावा:। अन्यग्लान्यसूयाश्रममोहहर्षधृतिस्मृतिचपलताश्रुतर्वौत्सुक्यनिद्रामर्षस्तम्भवेपथुरोमाञ्चपुलकादय: व्यभिचारिण:। मोहस्य अवलोकनावस्थावधारणादय आलम्बनविभावा:। संस्कृतप्रदेशदर्शनेष्टगुणाकर्णनर्त्तुमाल्यानुलेपनोपनतिप्रभृतय उद्दीपनविभावा:। गुणग्रहणकाकलीगीतादयोऽनुभावा:। निर्वेदग्लानिशङ्कावेगश्रमदैन्यचिन्तामतिस्मृतिचपलताव्रीडावहित्थजडताविषादोन्मादादयो व्यभिचारिण:। चिन्ताया: परद्रव्यापहारदारिद्य्रेष्टजनवियोगादय आलम्बनविभावा:। प्रारब्धासिद्धिसमीहितानवाप्तिदेशभ्रमणादय: उद्दीपनविभावा:। सन्तानध्यानाधोमुख्यतनुभावादयोऽनुभावा:। 
शोकभयविस्मयविषादनिद्रानिर्वेदग्लानिशङ्काश्रमदैन्यमोहस्मृतिवैवर्ण्यादयो व्यभिचारिण:। स्मृतेस्स्वास्थ्यापररात्रप्रबोधसमानदर्शनोदाहरणदैवादय आलम्बनविभावा:। पूर्वानुभूतार्थविषयज्ञानादय उद्दीपनविभावा:। शिर:कम्पनभ्रूसमुन्नमनशून्यावलोकनाङ्गुलिविहङ्गादयोऽनुभावा:। हासशोकक्रोधोत्साहभयजुगुप्साविषादौत्सुक्यासूयोग्रतागर्वत्रासरतिस्तम्भस्वेदरोमाञ्चवेपथुवैवर्ण्याश्रुस्वरभेदादयो व्यभिचारिण:। मते: शास्त्रोपदेशमन्त्राद्यैरर्थनिर्धारणादय आलम्बनविभावा:। विद्यावृद्धसंयोगाध्ययनाध्यापनतद्विद्याविदसम्भाषणादय उद्दीपनविभावा:। 
तत्त्वाभिनिवेशदेशकालानुसरणादयोऽनुभावा:। ग्रहणशक्तिविकासादयस्सर्वे व्यभिचारिण:। वितर्कस्य सन्देहविमर्शादय: आलम्बनविभावा:। समानानेकधर्मोपपत्तिप्रतिपत्तिविशेषादय उद्दीपनविभावा:। भ्रूक्षेपमन्त्रसङ्ग्रहादयोऽनुभावा:। निर्वेदग्लानिशङ्काश्रमविषादविस्मयदैन्यचिन्तामोहस्मृतिमतिव्रीडावेगजडतास्तम्भस्वेदादयो व्यभिचारिण:। मोहस्य विस्मयव्यामोहविषादाध्यवसायाविषयसाहसादय आलम्बनविभावा:। विनयबलपराक्रमदेशकालशक्तिसम्पत्प्रतापादय उद्दीपनविभावा:। गाम्भीर्यादयो अनुभावा:। क्रोधासूयामर्षचिन्तास्मृतिमतिगर्वावेगरोमाञ्चस्वेदोग्रतौत्सुक्यादयो व्यभिचारिण:। क्रोधस्य आक्षेपानृतवचनोपघातवाक्पारुप्यद्रोहमात्सर्यादय आलम्बनविभावा:। ताडनपीडन पाटनभेदच्छेदप्रहरणादय उद्दीपनविभावा:। नयनरागभ्रुकुटिदन्तोष्ठपीडनगण्डस्फुरणहस्तनिष्पेषादयोऽनुभावा:। संमोहोत्साहामर्षवेगचपलतागद्गदादयो व्यभिचारिण:। अमर्षस्य विद्यैश्वर्यधनबलाधिकाराविक्षेपावसानादय आलम्बनविभावा:। स्वावस्थालोकनमधुरालापश्रवणकामिनीप्रोत्साहनादय उद्दीपनविभावा:। शिर:कम्पाधोमुख्यध्यानाध्यवसायोपायसहसान्वेषणादयोऽनुभावा:। क्रोधासूयातापोग्रतावेगवैवर्ण्यास्त्रादयो व्यभिचारिण:। असूयाया: परैश्वर्यसौभाग्यमेधाविद्यादय आलम्बनविभावा:। दोषख्यापनगुणोपघाताच्चक्षु:प्रणिधानाधोमुख्यभ्रुकुटिक्रियादय उद्दीपनविभावा:। अवज्ञापराधद्वेषवेषकृत्स्नादयोऽनुभावा:। अवज्ञोपहसितस्वरभेदादयो व्यभिचारिण:। ईर्ष्याया: समानकुलशीलरूपविद्यावयोविभवबलपराक्रमेषु सपत्नीषु च क्रमेण प्रतिप्रासादस्थानदानमानानदय आलम्बनविभावा:। अमर्षादवलोकनादय उद्दीपनविभावा:। मन्युव्यलीकविप्रियप्रणयकलहोपालम्भादयोऽनुभावा:। क्रोधोत्साहविस्मयवितर्कदैन्यजुगुप्सामोहनिर्वेदासूयामर्षवेपथुवैवर्ण्याश्रुस्वेदगद्गदादयो व्यभिचारिण:। चौर्याभिग्रहस्य नृपापराधसंबन्धप्रलापादय आलम्बनविभावा:। द्रव्यापहारभाराभिनिवेशादय उद्दीपनविभावा:। ताडनपीडनवधबन्धभर्त्सनास्यरागादयोऽनुभावा:। क्रोधोत्साहविस्मयजुगुप्सासूयास्मृतिमतिमोहचपलताहर्षामर्षमदावेगवैवर्ण्याश्रुगद्गदादयो व्यभिचारिण:। जुगुप्साया सुहृद्यप्रियकथनश्रवणदर्शनपरिकीर्तनादय आलम्बनविभावा:। तत्स्वरूपविकारक्रियाविपरिणामादय उद्दीपनविभावा:। सर्वाङ््गसंहाराक्षिसङ्कोचमुखविकूणनहृल्लेखनिष्ठीवनोद्वेजनादयोऽनुभावा:। विस्मयनिर्वेदभयग्लानिशङ्कामोहस्मृतिजडतावेगविषादापस्मारमदवेपथुस्वरभेदवैवर्ण्याश्रुमूर्च्छाप्रलापादयो व्यभिचारिण:। विस्मयस्यासंभाव्यमानकौतुककर्मचित्रशिल्पविद्यातिशयादय आलम्बनविभावा:। दिव्यजनसंभाषणोपवनदेवकुलविहारदर्शनादय उद्दीपनविभावा:। नयनविस्तानरानिमेषप्रेक्षणभ्रूविक्षेपसाधुवादप्रबन्धहाहाकारादयोऽनुभावा:। जडतामोहमूर्च्छादयो व्यभिचारिण:। निद्रावया: दौर्बल्यमुदश्रमक्लमालस्यचिन्तात्याहारस्वभावाभ्यासादय आलम्बनविभावा:। मनस्सन्तोषनिश्चिन्तताविविक्तस्थानलाभानुकूलादय उद्दीपनविभावा:। शिरोवेदनगौरवशरीरलोलननेत्रघूर्णनजृम्भणगात्रमर्दनि:श्वसितोच्छ्वसितस्रस्तगात्रताक्षिनिमीलनसर्वाङ्गक्रियादयोऽनुभावा:। मोहजडतापस्मारस्तम्भस्वेदस्वरभेदवेपथुवैवर्ण्यास्रादयो व्यभिचारिण:। स्वप्नस्य निद्रादय आलम्बनविभावा:। निद्रादिकारणान्येवोद्दीपनविभावा:। अक्षिमीलनस्वप्नायितादयोऽनुभावा:। प्रायेण तु सर्वे रत्यादयो व्यभिचारिण:। प्रबोधस्य निद्राच्छेदाहारपरिणामस्वप्नान्ततीव्रशब्दस्पर्शादय आलम्बनविभावा:। प्राग्दृष्टपदार्थावलोकनारब्धस्मरणमित्रादिकार्यगौरवाचारपरिपालनादय उद्दीपनविभावा:। जृम्भणोन्मेषनिमेषाक्षिमर्दनशयनमोक्षाङ्गवलनादयोऽनुभावा:। उत्साहचिन्तास्मृतिमतिस्वरभेदास्रादयो 
व्यभिचारिण:। चपलताया: रागद्वेषमात्सर्येर्ष्यामर्षप्रातिकूल्यादय आलम्बनविभावा:। पदार्थमानोत्कर्षप्रोत्साहनापपकारस्मरणादय उद्दीपनविभावा:। वाक्पारुष्यदण्डपारुष्यार्थदूषणादयोऽनुभावा:। हासक्रोधोत्साहविस्मयजुगुप्साहर्षावेगविषादोग्रतात्रासरोमाञ्चवेपथुस्वेदस्वरभेदादयो व्यभिचारिण:।  आलस्यस्य गर्वमदमान्यनैराश्यश्रमक्लमादय आलम्बनविभावा:। गात्रतादयोऽनुभावा:। निर्वेदश्रमविषादनिद्रादैन्यमोहजडताव्याधिस्वेदवेपथुस्तम्भादय: व्यभिचारिण:। आवेगस्य विद्युदुल्कानिर्घातनचन्द्रसूर्योपरागकेतुदर्शनभ्रमण प्रियाप्रियश्रवण दुस्स्वप्नदुर्निमित्तदर्शनव्यसनाभिघातादय: 
आलम्बनविभावा:। उक्तविषयकीर्तनानुभवसंप्रधारणादय उद्दीपनविभावा:। सर्वाङ्गस्रस्ततावकुण्ठनाक्षिमर्दनत्वरितगमनाङ््गपीडनप्रधावनच्छन्नाश्रयणधूमाकुलविधूनत्वरितापसर्पणपश्चादव - लोकनाभ्युत्थानालिङ््गनभूमिशयनपरिदेवितविलापाक्रन्दितदेवतानुस्मरणादयोऽनुभावा:। शोकभयविस्मयशङ्काश्रमचिन्तावैवर्ण्याश्रुप्रलयादयो व्यभिचारिण:। अश्रुण: शोकक्रोधहर्षधूमाञ्जनजृम्भणभयानिमेषप्रेक्षणशीतरोगादय आलम्बनविभावा:। कार्यकरणानुबन्धप्रबन्धादय उद्दीपनविभावा:। नेत्रसंमार्जनबाष्पमोक्षत्रिविधरोदनादयोऽनुभावा:। तत्र फुल्लकपोलताङ््गनिमीलितास्रं अपर्याप्तमुक्तास्रमस्वस्थागात्रं संभ्रमिपातविचेष्टितविलापदु:खजं प्रस्फुरितोष्ठकपोलं सनिश्वासं सशिर:कम्पभ्रूकटाक्षादय: व्यभिचारिण:। प्रलयस्य मूर्च्छाश्रमाभिघातनिद्रापमोहमदादय आलम्बनविभावा:। श्रमादिकारणान्येवोद्दीपनविभावा:। निश्चैतन्यभ्रमणपतनघूर्णनादर्शनादयोऽनुभावा:। ग्लानिजडतास्तम्भवैवर्ण्यादयो व्यभिचारिण:। जडताया इष्टानिष्टश्रवणदर्शनव्याध्यादय आलम्बनविभावा:। तद्रामणीयकोद्वेजनादय उद्दीपनविभावा:। कार्याप्रतिपत्त्यकथनाभाषणतूष्णींभावनिमेषनिरीक्षणादयोऽनुभावा:। निर्वेदग्लानिश्रमदैन्यमोहविषादनिद्रास्तम्भवैवर्ण्यादयो व्यभिचारिण:। शमस्य तत्त्वज्ञानादय आलम्बनविभावा:। योगाभ्यासादय उद्दीपनविभावा:। रोमाञ्चहर्षधृत्यादयो व्यभिचारिण इति।
उक्तस्सोऽयं विभावादिभावसञ्चारिसङ्कर:। क्रमेण सर्वभावानां शृङ्गारेषु चतुर्ष्वपि ।।
व्यक्तस्स तैर्विभावाद्यै: स्थायीभावो रसस्स्मृत:। सम्भोगो विप्रलम्भश्च शृङ्गारोऽपि द्विधामत: ।।
समवाये य उद्भूतश्चिरं यश्चावतिष्ठते। भाव: स्थायीति स ज्ञेयो व्यभिचारी ततोऽन्यथा ।।
विभावो द्विविधैवात्रालम्बनोद्दीपनात्मक:। एकोऽनुभवसंस्कारो जनकोऽन्यस्तु स द्विधा ।।
अन्तर्बहिश्च भावोऽत्र सहैव व्यभिचारिभि:। स्मृतीच्छाद्वेषयत्नानामन्तस्सन्तान इष्यते ।।
मनोवाग्बुद्धिवपुषां बहिरारम्भ एव तु। जन्मानुबन्धा 	...	।।
विभावश्चानुभावश्च व्यभिचारीव पूर्यते। विभावाज्जन्म भावानामुद्दीपनविभावत: ।।
अनुबन्धोऽनुभावेभ्यो ... स्थायिनोपद्रवे सति ।।
13.2
 स्थायिनोपद्रवे सति जन्मानुबन्धातिशयानुषङ्गात्तत:परं सानुगमान् क्रमेण भावेषु तल्लक्षणलक्ष्ययोगात्पञ्चप्रपञ्चानुपवर्णयाम:। शृङ्गावराविर्भावहेतव: शृङ्गारप्रभवा एव। ता रत्यादयो भावा एकोनपञ्चाशदिति यदुक्तं नाधिका न न्यूना इति तत्र मनोऽनुकूल एवात्मनस्सुखानुभावो रति:। सा चाष्टध्ंा --- नैसर्गिकी, सांसर्गिकी, आभियोगिकी, आध्यात्मिकी, औपमानिकी, वैषयिकी, सांप्रयोगिकी, आभिमानिकी चेति। जन्मान्तरवासनानिसर्गस्थयुक्ता नैसर्गिकी। सा च जाता, अनुबन्धा, प्रवृद्धा, संवृत्ता, अनुवर्तिनी चेति पञ्चधा। तत्रालम्बनविभावादुत्पन्नमात्रा जाता यथा ---
इयं महेन्द्रप्रभृतीनधिश्रियश्चतुर्दिगीशानवमत्य मानिनी।
अरूपहार्यं मदनस्य निग्रहात् पिनाकपाणिं पतिमाप्तुमिच्छति ।।	(कुमारसम्भवे, 5 53)
	उत्पत्तेरवान्तरमुद्दीपनैरुद्दीप्यमाना सानुबन्धत्वादनुबन्धिनी यथा ---
यथाश्रुतं वेदविदांवर त्वया जनोऽयमच्चै:पदलङ्घनोत्सुक:।
तप:किलेदं तदवाप्तिसाधनं मनोरथानामगतिर्न विद्यते ।। (कु. सं. 5, 64)
13.3
 सत्यनुबन्धे संस्कारस्यानवरतप्रबोधात् स्मरणेच्छाद्वेषप्रयत्नजन्मभिर्मनोवाग्बुद्धिशरीरादिभिरनुभावैस्सञ्चारिभिस्संसृज्यमाना प्राप्ताप्राप्यप्रकर्षावस्था प्रवृद्धा 
यथा ---
अलं विवादेन यथा श्रुतस्त्वया तथाविधस्तावदशेषमस्तु व:।
ममात्र भावैकरसं मनस्स्थितं न कामवृत्तिर्वचनीयमीक्षते ।। (कु. सं. 5, 82)
13.4
 अथ पृथगालम्बनानुभवसंस्कारोद्दीपनस्मृत्यादिजन्मानुभनवसञ्चारिसंभावेव तुल्यबलभावातरसंपर्किणी संपृक्ता यथा ---
सन्तापसन्ततिमहाव्यसनाय तस्यामासक्तमेतदनपेक्षितहेतुचेत:।
प्रायश्शुमं च विदधात्यशुभं च जन्तो स्सर्वङ्कषा भगवती भवितव्यतैव ।।	(मालतीमाधवे 1. 26)
	बालसामान्यानुभवान्तरेणाभिभूताभिसंस्कारमात्रेणानुवर्तत इत्यनुवर्तिनी यथा ---
शैलात्मजापि पितुरुच्छिरसोऽभिलाषं व्यर्थं समीक्ष्य ललितं वपुरात्मनश्च।
सख्योस्समक्षमिति चाधिकजातलज्जा शून्या जगाम भवनाभिमुखी कथंचित् ।।	(कुमाररसम्भवे 3, 75)
13.5
 संसर्गे भावा सांसर्गिकी। सा च पूर्ववदेव जातादिभेदात् पञ्चाधा। तत्र जाता यथा मेधसन्देशे ---
भित्वा सद्य:किसलयपुटान्देवदारुद्रुमाणां ये तत्क्षीरस्रुतिसुरभयो दक्षिणेन प्रवृत्ता:।
आलिङ्ग्यन्ते गुणवति मया ते तुषाराद्रिवाता: पूर्वं स्पृष्टं यदि किल भवेदङ्गमेभिस्तवेति ।।
	अनुबन्धिनी यथा ---
द्यूते पण: प्रणयकेलिषु कण्ठपाश: क्रीडापरिश्रमहरं व्यजनं रतान्ते।
शय्या निशीथकलहे हरिणेक्षणाया: प्राप्तं मया विधिवशादिदमुत्तरीयम् ।।
	प्रवृद्धा यथा ---
आयाते दयिते मरुस्थलभुवामुत्प्रेक्ष्य दुर्लङ्घ्यतां 
	गेहिन्या परितोषबाष्पकलिलामासज्य दृष्टिं मुखे।
दत्वा पीलुशमीकरीरकवलं चेलाञ्चलेनादरा-
	दुन्मृष्टं करभस्य केसरसटाभारावलग्नं रज: ।।
	संपृक्ता यथा ---
यस्यान्ते दिवसास्तया सह तथानीता: पुनस्स्वे गृहे
	यत्संबन्धकथाभिरेव नियतं दीर्घाभिरस्थीयत।
एकस्संप्रति नाशिनप्रियतमस्तामेव पाप: कथं
	राम: पञ्चवटीं विलोकयतु वा गच्छत्वसंभाव्य वा ।।
	अनुवर्तिनी यथा किरातार्जुनीये ---
प्रियेण संग्रथ्य विपक्षसन्निधावुपाहितां वक्षसि पीवरस्तने।
स्रजं न काचिद्विजहौ जलाविलां वसन्ति हि प्रेम्णि गुणा न वस्तुनि ।।
	आभियोगप्रभवा आभियोगिकी। सापि पञ्चधा। तत्र जाता यथा ---
स्तिमितविलसितानामुल्लसद्भूलतानामसृणमुकुलितानां प्रान्तविस्तारभाजाम्।
प्रतिनयननिपाते किञ्चिदाकुञ्चितानां विविधमहमभूवं पात्रमालोकितानाम् ।।
	अनुबन्धिनी यथा--	(मा. मा. 1. 30.)
अलसवलितमुग्धस्निग्धनिष्पन्दमन्दैरधिकविकसदन्तर्विस्मयस्मेरतारै:।
हृदयमशरणं मे पक्ष्मलाक्ष्या: कटाक्षै रपहृतमपविद्धं पीतमुन्मूलितं च ।।
	प्रवृद्धा यथा ---	(मा. मा. 1. 31.)
पश्यामि तामित इत:पुरतश्च पश्चादन्तर्बहि: परित एव विवर्तमानाम्।
उद्बुद्धमुग्धकनकाब्जनिभं वहन्तीमासक्ततिर्यगपवर्तितदृष्टिवक्त्रम् ।।
	संपृक्ता यथा ---	(मा. मा. 1. 43.)
यान्त्या मुहुर्वलितकन्धरमाननं तदावृत्तवृन्तशतपत्रनिभं वहन्त्या।
दिग्धोऽमृतेन च विषेण च पक्ष्मलाक्ष्या गाढं निखात इव मे हृदये कटाक्ष: ।।
	अनुवर्तिनी यथा ---	(मा. मा. 1. 32.)
यव्द्याळप्रणितसुहृत्प्रमोहमुग्धं सौजन्याद्विहितवती गतव्यथं माम्।
तत्कामं प्रभवति पूर्णपात्रवृत्त्या स्वीकर्तुं मम हृदयं च जीवितं च।। (मा. मा. 4. 1.)
13.6
 आध्यात्मभवा आध्यात्मिकी। आमुष्मिक एव तामनुभवति न च क्षरादय इत्यर्थ:। सापि पञ्चधा। तत्र जाता यथा शाकुन्तले ---
कास्विदवकुण्ठनवती नातिपरिस्फुटशरीरलावण्या।
मध्ये तपोधनानां किसलयमिव पाण्डुपत्राणाम् ।।
	अनुबन्धिनी यथा ---
तन्वी मेघजलार्द्रपल्लवतया धौताधरेवाश्रुभिश्शून्येवाभरणैस्वकालविरहाद्विश्रान्तपुष्पोद्गमा।
नूनं मौनमिवास्थिता मधुलिहां शब्दैर्विना लक्ष्यते चण्डी मामवधूय पादपतितं जातानुतापेव सा ।।
	प्रवृद्धा यथा ---
मन्ये मम स्मरणदारुणचित्तवृत्तौ वृत्तं रह:प्रणयमप्रतिपद्यमाने।
खेदाद्भ्रुवो: कुटिकयोरतिलोहिताक्ष्या भग्नं शरासनमिवातिरुषा स्मरस्य ।।
	संपृक्ता यथा ---
इदमुपगतमेवं रूपमक्लिष्टकान्ति प्रथमपरिगृहीतं स्यान्नवेत्यव्यवस्यन्।

भ्रमर इव विभाते कुन्दमन्तस्तुषारं न च खनपवलु परिभोक्तुं नैव शक्नोमि हातुम् ।।
	अनुवर्तिनी यथा ---
कामंप्रत्यादिष्टां स्मरामि न परिग्रहं मुनेस्तनयाम्। बलवत्तु दूयमानं प्रत्यायतीव मे हृदयम् ।।
	उपमानैर्युक्ता औपमानिकी। सापि पञ्चधा। तत्र जात यथा ---
श्यामा स्वङ्गं चकितहरिणीप्रेक्षणे दृष्टिपातं वस्त्रच्छायां शशिनि शिखिनां बर्हभारेषु केशान्।
उत्पश्यामि प्रतनुषु नदीवीचिषु भ्रूविलासं हन्तैकस्मिन्क्वचिदपि न ते चण्डि सादृश्यमस्ति ।।
	अनुबन्धिनी यथा ---
तामालिख्य प्रणयकुपितां धातुरागैश्शिलाया मात्मानं ते चरणपतितं यावदिच्छामि कर्तुम्।
आस्रैस्तावन्मुहुरुपचितैर्दृष्टिरालुप्यते मे क्रूरस्तस्मिन्नपि न सहते सङ्गमं नौ कृतान्त: ।।
	प्रवृद्धा यथा ---
अपि जनकसुतायास्तच्च तच्चानुरूपं स्फुटमिव शिशुयुग्मे नैपुणोन्नेयमस्ति।
ननु पुनरिव तन्मे गोचरीभूतमक्ष्णोरभिनवशतपत्रश्रीमदास्यं प्रियाया: ।।
	संपृक्ता यथा शाकुन्तले ---
न नमयितुमधिज्यमस्मि शक्तो धनुरिदमाहितसायकं मृगेषु।
सहवसतिमुपेत्य यै: प्रियाया: कृत इव मुग्धवधूविलोकितोपदेश: ।।
	अनुवर्तिनी यथा ---
यत्त्वन्नेत्रसमानकान्ति सलिले मग्नं तदिन्दीवरं
	मेघैरन्तरित: प्रिये तव मुखच्छायानुकारी शशासी।
येऽपि त्वद्गमनानुकारिगतयस्ते राजहंसा गता:
	त्वत्सादृश्यविनोदमात्रमपि मे दैवेन न क्षम्यते ।।
	विषयेभ्यो भावा वैषयिकी। सापि पञ्चधा, शब्दस्पर्शरूपरसगन्धभेदात्। तत्र शब्दजाता यथा ---
विलासमसृणोल्लसन्मुसललोकदो:कन्दलीपरस्परपरिस्खलद्वलयनिरस्वनोद्बन्धुरा:।
लसन्ति कलहुंकृतिप्रसभकम्पितोरुस्थलत्रुटद्गमकसंकुला: कलमकण्डनीगीतय: ।।
	अनुबन्धिनी यथा ---
दुर्वारां मदनशरव्यथां वहन्त्या कामिन्या यदभिहितं पुनस्सखीनाम्।
तद्भूयश्शुकशिशुशारिकाभिरुक्तं धन्यानां श्रवणपथातिथित्वमेति ।।

	प्रवृद्धा यथा मालतीमाधवे ---
म्लानस्य जीवकुसुमस्य विकासनानि संतर्पणानि सकलेन्द्रियमोहनानि।
आनन्दनानि हृदयैकरसायनानि दिष्ट्या मयाप्यधिगतानि वचोऽमृतानि ।।
	नैराश्या यथा ---
नौराश्यकातरधियो हरिणेक्षणाया: श्रुत्वा निकामकरुणं न मनोहरं च।
वात्सल्यमोहपरिदेवितमुद्वहामि चिन्ताविषादविपदं च महोत्सवं च ।।
	अनुवर्तिनी यथा कुमारसम्भवे --- 
गीतान्तरेषु श्रमवारिलेशै: किञ्चित्समुच्छवासितपत्रलेखम्।
पुष्पासवाघूर्णितनेत्रशोभि प्रियामुखं किम्पुरुषश्चुचुम्बे ।। (कु. सं. 3. 38)
	स्पर्शे जाता यथा, मालतीमाधवे ---
बध्नन्नङ्गेषु रोमाञ्चं कुर्वन्मनसि निर्वृतिम्। नेत्रे चामीलयन्नेष प्रियास्पर्श: प्रवर्तते ।।
	अनुबन्धिनी यथा, मालतीमाधवे ---
तन्मे मन: क्षिपति यत्सरस: प्रहारमालोक्य मामगणितस्खलदुत्तरीया।
त्रस्तैकहायनकुरङ्गविलोलदृष्टिराश्लिष्टवत्यमृतसंवलितैरिवाङ्गै: ।।
	प्रवृद्धा यथा, उत्तररामचरिते ---
विनिश्चेतुं शक्यो न सुखमिति वा दु:खमिति वा प्रमोहो निद्रा वा किमु विसर्प: किमु मद:।
तव स्पर्शे स्पर्शे मम हि परिमूढेन्द्रियगणो विकारश्चैतन्यं भ्रमयति च संमीलयति च ।।
	संपृक्ता यथा विक्रमोर्वशीये ---
समर्थयेयं प्रथमं प्रियां प्रति क्षणेन तन्मे परिवर्ततेऽन्यथा।
अतोऽतिनिद्रे सहसा विलोचने करोमि न स्पर्शविभावितप्रिय: ।।
	अनुवर्तिनी यथा विक्रमोर्वशीये ---
यदयं रथसंक्षोभासंदेनांसो निपीडित:। एक: कृती शरीरेऽस्मिन्शेषमङ्गं भुवो भर: ।।
	रूपे जाता यथा कुमारसम्भवे ---
हरस्तु किञ्चित्परिलुप्तधैर्य श्चन्द्रोदयारम्भ इवाम्बुराशि:।
उमामुखे बिम्बफलाधरोष्ठे व्यापारयामास विलोचनानि ।।
	अनुबन्धिनी यथा, मालतीमाधवे ---
जगति जयिनस्तेते भावा नवेन्दुकलादय: प्रकृतिमधुरास्सन्त्येवान्ये मनो मदयन्ति ये।
मम तु यदियं याता लोके विलोचनचन्द्रिका नयनविषयं जन्मन्येकस्स एव महोत्सव: ।।
	प्रवृद्धा यथा, मालतीमाधवे ---
संभूयैव सुखानि चेतसि परं भूमानमातन्वते यत्रालोकपथावतारिणि रतिं प्राप्नोति नेत्रोत्सव:।
यद्बालेन्दुकलोच्चयादपचितैस्सारैरिवोत्पादितं तत्पश्येयमनङ्गमङ्गलगृहं भूयोऽपि तस्या मुखम् ।।

	संपृक्ता यथा, महानाटके ---
कपोले जानक्या: करिकलभदन्तद्युतिमुषि स्मरस्मेरं गण्डस्समरपुलकं वक्त्रकमलम्।
मुहु:पश्यन् शृण्वन् रजनिचरसेनाकलकलं जटाजूटग्रन्थिं द्रढयति रघूणां परिबृढ: ।।
	अनुवर्तिनी यथा, मालतीमाधवे ---
न्यस्तालक्तकरक्तमाल्यवसना पाषण्डचण्डालयो:
	पापारम्भवतोर्मृगीव वृकयोर्भीरुर्गता गोचरम्।
सेयं भूरिवसोर्वसोरिवव सुता मृत्योर्मुखे वर्तते
	हा धिक्कष्टमनिष्टमस्तकरुण: कोऽयं विधे: प्रक्रम: ।।
	रसे जाता यथा ---
अयं ते विद्रुमच्छायो नुरुमार्ग इवाधर:
कस्य नो कुरुते मुग्धे पिपासाकुलितं मन: ।।
	अनुबन्धिनी यथा ---
अपरिक्षतकोमलस्य यावत्कुसुमस्येव नवस्य षट्पदेन।
अधरस्य पिपासता मया ते सदयं सुन्दरि गृह्यते रसोऽस्य ।।
	प्रवृद्धा यथा शाकुन्तले ---
मुहुरंगुलिसंवृताधरोष्ठं प्रतिषेधाक्षरविक्लबाभिरामम्।
मुखमंसविवर्तिपक्ष्मलाक्ष्या: कथमप्युन्नमितं न चुम्बितं नु ।।
	संपृक्ता यथा ---
शिखरिणि क्व नु नाम कियच्चिरं किमभिधानमसावकरोत्तप:।
तरुणि येन तवाधरपाटलं दशति बिम्बफलं शुकशाबक: ।।
	अनुवर्तिनी यथा ---
निरानन्द: कौन्दै मधुनि विधुरो बालवकुले न साले सालम्बो लवमपि लवङ्गेन रमते।
प्रियङ्गौ नासङ्गं रचयति न चूते विचरति स्मरल्लक्षीलीलाकमलमधुपानं मधुकर: ।।
	गन्धे जाता यथा मालतीमाधवे ---
प्रासादानामुपरिवलभीजालवातायनेभ्यो प्राप्तामोद: परिणतसुरागन्धसम्पर्कहृद्य:।
माल्यामोदोमुहुरुपचितस्स्फीतकर्पूरवासो वायुर्यूनामभिमतवधूसन्निधानं व्यनक्ति ।।
	अनुबन्धिनी यथा रघुवंशे ---
तदाननं मृत्सुरभि क्षितीश्चरो रहस्युपाघ्रापय न तृप्तिमाययौ।
करीव सिक्तं पृषतै: पयोमुचां शुचिव्यपाये वनराजिपल्वलम् ।।
	प्रवृद्धा यथा, मालतीमाधवे ---
सुरभिणि श्वसिते दधत्स्तृषं नवसुधामधुरे च तवाधरे।
अलमळेरिव गन्धरसावमू मम नसौमनसौ मनसो मुदे ।।
	संपृक्ता यथा ---
आर्द्रकेसरसुगन्धि ते मुखं मत्तमत्तनयनं स्वभावत:।
अत्र लब्धवसतिर्गुणान्तरं किं विलासिनि मद: करिष्यति ।।
	अनुवर्तिनी यथा ---
गेहाजिरेषु नवशालिकणावपातगन्धानुभावसुभगेषु कृषीवलानाम्।
आनन्दयन्ति मुसलोल्लसनावधूतपाणिस्खलद्वलयपद्धतयो वधूभ्य: ।।
	संप्रयोगजा या साम्प्रयोगिकी। सापि पञ्चधैव। तत्र जाता यथा वेणीसंहारे ---
उत्तिष्ठन्त्या रतान्ते भरमुरगपतौ पाणिनैकेन कृत्वा	
	धृत्वा चान्येन वासो विगलितकबरीभारमंसं वहन्त्या:।
भूयस्तत्कालकान्तिद्विगुणितसुरतप्रीतिना शौरिणा व-
	श्शय्यामालिङ्ग्य नीतं वपुरलसलसद्बाहु लक्ष्म्या: पुनातु ।।
	अनुबन्धिनी यथा---
उन्नमय्य सकचग्रहमास्यं चुम्बति प्रियतमे हठवृत्त्या।
हुं विमुञ्च मम वेति च मन्दं जल्पितं जयति मानवतीनाम् ।।
	प्रवृद्धा यथा ---
धन्यास्स्थ या: कथयथ प्रियसङ्गमेऽपि विस्रब्धचाटुकशतानि रतान्तरेषु।
नीवीं प्रति प्रणिहिते तु करे प्रियेण सख्यश्शपामि यदि किञ्चिदपि स्मरामि ।।
	संपृक्ता यथा ---
अद्यापि तत्कनककुण्डलघृष्टगण्डमास्यं स्मरायि विपरीतरताभियोगे।
आन्दोळनश्रमजलस्फुटधर्मबिन्दुमुक्ताफलप्रकरविच्छुरितं प्रियाया: ।।
	अनुबन्धिनी यथोत्तररामचरिते, चित्रदर्शनानन्तरं रामस्य,---
किमपि किमपि मन्दंमन्दमासक्तियोगा दविरलितकपोलं जल्पतोरक्रमेण।
सपुलकपरिरम्भव्यापृतैकैकदोष्णोरविदितगतयामा रात्रिरेवं व्यरंसीत् ।।
	अभिमानप्रभवा आभिमानिकी। सापि पञ्चधा। तत्र जाता यथा ---
निकिञ्चिदपि कुर्वाणस्सौख्यैर्दु:खान्यपोहति। तत्तस्य किमपि द्रव्यं योहि यस्य प्रियो जन: ।।
	अनुबन्धिनी यथा --- 
यदेव रोचते मह्यं तदेव कुरुते प्रिया। इति वेत्ति न जानाति तत्प्रियं यत्करोति सा ।।
	प्रवृद्धा यथा उत्तररामचरिते ---
अद्वैतं सुखदु:खयोरनुगतं सर्वास्ववस्थासु यत्
	विश्रामो हृदयस्य यत्र जरसा यस्मिन्नहार्यो रस:।
कालेनावरणात्ययात्परिणते यत्प्रेमसारे स्थितं
	भद्रं तस्य सुमानुषस्य कथमप्येकं हि तत्प्रार्थ्यते ।।
	सम्पृक्ता यथा ---
इयं गेहे लक्ष्मीरियममृतवर्षिर्नयनयोरसावस्यास्स्पर्शो वपुषि बहुलश्चन्दनरस:।
अयं बाहु: कण्ठे शिशिरमसृणो मौक्तिकसर: किमस्या न प्रेयो यदिपरमसह्यस्तु विरह: ।।
	अनुवर्तिनी यथा उत्तररामचरिते ---
श्लाघ्यस्त्यागोऽपिव वैदेह्या: पत्यु:प्राग्वंशवासिन:। अनन्यजानेरासीद्यत्सैवजाया हिरण्मयी ।।
13.7
 रतिरेव सांप्रयोगप्रयोजना प्रीति:। सापि साम्प्रयोगिकीं विना अभ्यासिक्या सह रतिवदष्टप्रकारैव। ता: पुनश्च जातादिभेदात् प्रत्येकं पञ्चधा। तत्र नैसर्गिकी जाता यथा शाकुन्तले ---
आलक्ष्य दन्तमुकुलान्यनिमित्तहासै रव्यक्तवर्णरमणीयवच:प्रवृत्तीन्।
अङ्कागतान्प्रणयिनस्तनयान्वहन्तो धन्यास्तदङ्गरजसा मलिनीभवन्ति ।।
	अनुबन्धिनी यथा, उत्तररामचरिते ---
इयं ते जननी प्राप्ता त्वदालोकनतत्परा। स्नेहप्रस्रवतिर्हीनमुद्वहन्ती स्तनांशुकम् ।।
	प्रकृष्टा यथा रघुवंशे---
तमङ्कमारोप्य शरीरयोगजैस्सुखैर्निषिञ्चन्तमिवामृतं त्वचि।
उपान्तसम्मीलितलोचनो नृप श्चिरात्सुखस्पर्शरसज्ञतां ययौ ।।
	सम्पर्किणी यथा ---
अपरिष्वज्य ह	....	। अस्मद्वियोगदु:खान्तं न त्वेनं द्रष्टुमुत्सहे ।।
	अनुगामिनी यथा ---
अहं हि पुत्रिणामग्य्रस्सत्पुत्रेण तवामुना। पौलोमीसम्भवेनेव जयन्तेन पुरन्दर: ।।
	सांसर्गिकी जाता यथा ---
दिष्ट्या सैष महाबाहुरञ्जनानन्दवर्धन:। यस्य वीर्येण कृतिनो वयं च भुवनानि च ।।
	अनुबन्धिनी यथा, उत्तररामचरिते ---
विश्वम्भपरा भगवती भवतीमसूत राजा प्रजापतिसमो जनक: पिता ते।
तेषां वधूस्त्वमसि नन्दिनि पार्थिवानां येषां कुलेषु सविताव च गुरुर्वयं च ।।
	प्रकृष्टा यथा, महानाटके ---
उत्पत्तिर्देवयजना द्ब्रह्मवादी नृप: पिता। सुप्रसन्नोज्ज्वला मूर्तिरस्यारस्नेहं करोति मे ।।
	संपृक्ता यथा ---
यावत्पुनरियं सुभ्रूरुत्सुकाभिस्समुत्सुका। सखीभिर्याति संयोगं लताभिश्श्रीरिवार्तवी ।।
	अनुबन्धिनी यथा, रघुवंशे ---
लङ्केश्वरप्रणतिभङ्गदृढव्रतं तद्वन्द्यं युगं चरणयोर्जनकात्मजाया:।
ज्येष्ठानुवृत्तिजटिलं च शिरोऽस्य साधोरन्योन्यपावनमभूदुभयं समेत्य ।।
	आभियोगिकी जाता यथा, रघुवंशे ---
पुत्रस्य ते रणशिरस्ययमग्रयायी दुष्यन्त इत्यभिमतो भुवनस्य भर्ता।
चापेन यस्पय विनिवर्तितकर्मजातं तत्कोटिमत्कुलिशमाभरणं मघोन: ।।
	अनुबन्धिनी यथा, रघुवंशे ---
दुर्जातबन्धुरयमृक्षहरीश्वरो मे पौलस्त्य एष समरेषु पुर: प्रहर्ता।
इत्यादरेण कथितौ रघुनन्दनेन व्युत्क्रम्य लक्ष्मणमुभौ भरतो ववन्दे ।।
	प्रवृद्धा यथा, उत्तररामचरिते ---
ददतु तरव: पुष्पैरर्ध्यं फलैश्च मधुश्व्युत: स्फुटितकमलामोदप्राया: प्रयान्तु वनानिला:।
कलमविरलं रज्यत्कण्ठा: क्वणन्तु शकुन्तय: पुनरिदमयं देवो रामस्स्वयं वनमागत: ।।
	संपृक्ता यथा ---
तदङ्गेषु जरां यातु यत्त्वयोपकृतं मम। नर: प्रत्युपकाराणामापत्सु लभते फलम् ।।
	अनुवर्तिनी यथा, रघुवंशे ---
अन्तर्गतप्रार्थनमन्तिकस्थं जयन्तमुद्वीक्ष्य कृतस्मितेन।
आमृज्य वक्षो हरिचन्दनाङ्कं मन्दारमाला हरिणा पिनद्धा ।।
	आध्यात्मिकी जाता यथा, किरातार्जुनीये---
परितस्तं पृथासूनुर्लोभेन परितस्थिरे। अविद्रुते निबद्धौ हि बलात्प्रह्लादते मन: ।।
	अनुबन्धिनी यथा, उत्तररामचरिते ---
बाष्पान्विता निपतिता मम दृष्टिरस्मिन्वात्सल्यसन्धिहृदयं मदसुप्रमोद:।
सञ्जातवेपथुभिरुज्"ितधैर्यवृत्तिरिच्छामि चैनमदयं परिरब्धुमङ्गै: ।।
	प्रवृद्धा यथा, शाकुन्तले ---
अनेन कस्यापि कुलांकुरेण स्पृष्टस्य गात्रेषु सुखं ममैतत्।
कां निर्वृतिं चेतसि तस्य कुर्याद्यस्यायमङ्गात्कृतिन: प्ररूढ: ।।
	संपृक्ता यथा, उत्तररामचरिते ---
विरोधो विश्रान्त:प्रसरति रसो निर्वृतिघनस्तदौद्धत्यं क्वापि व्रजति विनय: प्रह्वयति माम्।
"टित्यस्मिन्दृष्टे किमपि परवानस्मि यदि वा महार्घस्तीर्थानामिव हि महतां कोऽप्यतिशय: ।।
	अनुवर्तिनी यथा, उत्तररामचरिते---
यदृच्छा संवाद: किमु गुणगणानामतिशय:पुराणो वा जन्मान्तरनिबडिबद्ध: परिचय:।
निजो वा सम्बन्ध: किमु विधिवशात्केऽप्यविदितो ममैतस्मिन्दृष्टे हृदयमवधानं रचयति ।।
	औपमानिकी जाता यथा, उत्तररामचरिते ---
मुनिजनशिशुरेकस्सर्वतस्संप्रनकोपात् नव इव रघुवंशस्याप्रसिद्ध: प्ररोह:।
दलितकरिकपोलग्रन्थिटङ्कारघोरज्वलितशरसहस्र: कौतुकं मे करोति ।।
	अनुबन्धिनी यथा, उत्तररामचरिते ---
कुवलयदलस्निग्धश्यामश्शिखण्डकमण्डनो वटुपरिषदं पुण्यश्रीकश्श्रियैव सभाजयन्।
पुनरिव शिशुर्भूतो वत्सस्स मे रघुनन्दनो "टिति कुरुते दृष्ट: कोऽयं दृशोरमृताञ्जनम् ।।
	प्रवृद्धा यथा ---
वत्सायाश्च रघूद्वहस्य च शिशावस्मिन्नभिव्यज्यते
	सम्पृक्ति: प्रतिबिम्बितेव निखिला सैवाकृति स्सा द्युति:।
सा वाणी विनयस्स एव सहज: पुण्यानुभावोऽप्यसौ
	हा हा देवि किमुत्पथैर्मम मन: पारिप्लवं धावति ।।	
	संपृक्ता यथा उत्तररामचरिते ---
अतिशयितसुरासुरप्रभावं शिशुमवलोक्य तयैव तुल्यरूपम्।
कुशिकसुतमुखद्विषां प्रमाथे धृतधनुषं रघुनन्दनं स्मरामि ।।
	अनुवर्तिनी यथा ---
तदाकाराधिकाकारांमालिङ्ग्यत्वां सुदुर्लभम्। वत्सछद्मानवृतो वत्सस्स एवालिङ्ग्यते पुन: ।।
	वैषयिकी पुन: पञ्चधा। तत्र शब्दजाजा यथा उत्तररामचरिते ---
एते ते कुहरेषु गद्गदनदद्गोदावरीवारयो मेघालिङ्गिततुङ्गनीलशिखरा: क्षोणीभृतो दक्षिणा:।
अन्योन्यप्रतिघातसंकुलदलत्कल्लोलकोलाहलैरुत्तालास्त इमे गभीरपयस: पुण्यास्सरित्सङ्गमा: ।।
	अनुबन्धिनी यथा ---
नाधन्यै: क्षणदाविराममधुरा:किञ्चिद्विनिद्रालस--
	श्रोत्रैश्च व्रणमुग्धचारणवधूदन्तच्छदायासिन:।
श्रूयन्ते मृदुपीतवक्त्रमरुत: पौराळरीतिक्रमव्यालोलांगुलिरुद्धमुक्तसुषिरश्रोणीरवा वेणव: ।।
	प्रकृष्टा यथा ---
अव्यात्स्वर्लोकचूडामणिपटलशिखाश्रेणिशोणीकृतांघ्रौ
	क्षोणीभार	...	जुषि जगद्बाहवे व:।
राज्ञामुद्दामदोष्णां रणशिरसि लसत्कीकसच्छेदभीमा:
	शस्त्राणां क्वाणकारा:प्रतिहतिगुरवो यच्छ्रुतिर्दोहदो न: ।।
	संपृक्ता यथा, उत्तररामचरिते ---
अथ कोऽयमिन्द्रमणिमेचकच्छविर्ध्वनिनैव बद्धपुलकं करोति माम्।
नवनीलनीरधरगर्जितक्षणवलब्धकुट्मलकदम्बडम्बरम् ।।
	अनुवर्तिनी यथा मालतीमाधवे ---
अस्माकमेकपद एव मरुद्विकीर्णजीमूतजालरसितानुकृतिर्निनाद:।
गम्भीरमङ्गलमृदङ्गसहस्रजन्मा शब्दान्तरश्रवणशक्तिमपाकरोति ।।
	स्पर्शे जाता यथा कुमारसम्भवे ---
भागीरथीनिर्"रशीकराणां वोढा मुहु: कम्पितदेवदारु:।
यद्वायुरन्विष्टमृगै: किरातैरासेव्यते भिन्नशिखण्डिबर्ह: ।।
	अनुबन्धिनी यथा ---
इह तुङ्गकुम्भघटितेतरेतरस्तनभारदूरविनिवारितोदरम्।
परिपाण्डुगण्डफलका: परस्परं परिरेभिरे कुकुरकौरवस्त्रिय: ।।
	प्रकृष्टा यथा, उत्तररामचरिते ---
दिनकरकुलचन्द्रचन्द्रकेतो सरभसमेहि दृढं परिष्वजस्व।
तुहिनशकलशीतलैस्तवाङ्गैश्श्ाममुपयातु ममापि चित्तदाह: ।।
	संपृक्ता यथा, मालतीमाधवे ---
तदेतदसितोत्पलद्युतिशरीरमस्मिन्नभून्ममापि दृढपीडनैरपि न तृप्तिरालिङ्गनै:।
यदुल्लसितविभ्रमाबतनिपीतवत्य: पृरा नवप्रणयविभ्रमाकुलितमालतीदृष्टय: ।।
	अनुबन्धिनी यथा, शाकुन्तले ---
रम्यान्तर: कमलिनीभरितैस्सरोभिश्छायाद्रुमैर्नियमितार्कमयूखताप:।
भूयात्कुशेशयरजोमृदुरेणुरस्या श्शान्तानुकूलपवनश्च शिवश्च पन्था: ।।
	रूपे जाता यथा ----
शकुनिशबलनीलानोकहस्निग्धवर्षाविक .. बृहिणीपर्वतप्रीतिमक्ष्णो: ।।
	अनुबन्धिनी यथा ---
साम्यं संप्रति सेवते विचकिलं षाण्माक्षिकैर्मौक्तिके-
	र्बाह्लीकीदशनव्रणारुणतरै: पुष्पैरशोकश्चित:।
हूणीनां कुरुते मधूककुसुमं लावण्यलुण्टाकतां
	लाटीनाभिनिभं चकास्ति च पतद्दन्ताग्रत: केसरम् ।।
	प्रकृष्टा यथा ---
पुष्पेषु शंखशकलच्छविषु छदानां राजीभिरङ्कितमलक्तकलोहिनीभि:।
गोरोचनाहरितबभ्रु बहि:पलाशमामोदते कुमुदमम्भसि पल्वलस्य ।।
	संपृक्ता यथा ---
अभीकपीतान्तिकधूसरेभ्यो गर्भस्थताम्बूलरसारुणेभ्य:।
परश्रियं कर्षति काञ्चनारं पाञ्चालनारीदशनच्छदेभ्य: ।।
	अनुबन्धिनी यथा ---
तिक्ताविलासान्यधुना पुराणमाञ्जिष्ठचेलच्छविधूसराणि।
अलम्बुसाया: कुसुमानि सीम्नि लोलन्ति मन्दं मरुदाहतानि ।।
	रसे जाता यथा ---
उच्छवस्योच्छवस्य दीर्घं कथमपि शनकै: पाटलागन्धगम्यं
	प्रभ्रष्टं कर्करीतस्स्फुटसितसिकतासेकसत्कर्णिकाया:।
दूराद्धारानिपातप्रविततकणिकासिच्यमानाननेन
	स्वच्छं धन्येन वारि द्रुततुहिनजडं पीयते पाणिनैवम् ।।
	अनुबन्धिनी यथा ---
इक्षुदण्डस्य मद्यस्य दध्न:पिष्टकृतस्य च। वराहस्य च मांसस्य सैष गच्छति फाल्गुन: ।।
	प्रकृष्टा यथा, महावीरचरिते ---
संज्ञप्यते वत्सतरी सर्पिष्यन्नं च पच्यते। श्रोत्रिय श्रोत्रियगृहानागतोसि जुषस्वन: ।।
	संपृक्ता यथा, रघुवंशे ---
लवङ्गमालाकलितावतंसा स्ते नारिकेलान्तरप:पिबन्त:।
आस्वादितार्द्रक्रमुकास्समुद्रादत्यागतस्य प्रतिपत्तिमापु: ।।
	अनुवर्तिनी यथा, रघुवंशे ---
विनयन्ते स्म तद्योधामधुभिर्विजयश्रमम्। आस्तीर्णाजिनरत्नासु द्राक्षावलयभूमिषु ।।
	गन्धे जाता यथा, कुमारसम्भवे ---
कपोलकण्डू: करिभिर्विनेतुं विघट्टितानां सरलद्रुमाणाम्।
यत्र स्रुतक्षीरतया प्रपूतस्सानूनि गन्धस्सुरभीकरोति ।।
	अनुबन्धिनी यथा ---
वान्ति कह्लारसुभगास्सप्तच्छदसुगन्धय:। शेफालीकलिकाकोशकषायामोदिनोऽनिला: ।।
	प्रकृष्टा यथा ---
असेसइह्लादं सदरुंमिइ अणेहिं मुहेहिं। अङ्घं आहरपुरओणअ अवसागंधगब्भिमा सिहिजाळा ।।
	संपृक्ता यथा ---
मूले वृन्तं तदनुचिपिटं कुब्जपृष्ठं च किञ्चिव्द्यावृत्तान्तच्छदमथ तत: श्लिष्टमुत्पिञ्जलाग्रम्।
वातोद्धूतादवनतमुखं बन्धिनीमुक्तसन्धेर्गन्धान्धाळिस्खलितकुसुमं पाटलं पाटलाया: ।।
	अनुबन्धिनी यथा ---
शून्यग्रामटिकोपकण्ठरचितक्षुद्रैककूपीपय:पर्यासाहितसेकशाकितहरित्कच्छप्रदेशोद्भवा:।
अस्मिन्हन्त हरन्ति हालिकरतक्रीडाविमर्दस्फुटत्पक्वैर्वारुकगन्धगन्धितजरद्गोमायवो वायव: ।।
	आभ्यासिकी जाता यथा, शाकुन्तले ---
मेदश्छेदकृशोदरं लघु भवत्युत्थानयोग्यं वपु-
	स्सत्वानामपि लक्ष्यते विकृतिमच्चित्तं भयक्रोधयो:।
उत्कर्षस्स च धन्विनां यदिषवस्सिध्यन्ति लक्ष्ये चले
	मिथ्या हिं व्यसनं वदन्ति मृगयामीदृग्विनोद: कुत: ।।
	अनुबन्धिनी यथा, रघुवंशे ---
व्याघ्रानभीरभिमुखोत्पतितान् गुहाभ्य: फुल्लासनाग्रविटपानिव वायुरुग्णान्।
शिक्षा विशेषलघुहस्ततया निमेषात्तूष्णींचकार शरपूरितवक्त्ररन्ध्रान् ।।
	प्रकृष्टा यथा, रघुवंशे ---
इति विस्मृतान्यकरणीयमात्मनस्सचिवालम्बितधुरं धराधिपम्।
परिवृद्धरागमनुबद्धसेवया मृगयाजहार चतुरेव कामिनी ।।
	संपृक्ता यथा, रघुवंशे ---
अपि तुरगसमीपादुत्पतन्तं मयूरं न स रुचिरकलापं बाणलक्षीचकार।
सपदि गतमनस्कश्छिन्नमाल्यानुकीर्णे रतिविगलितबन्धे केशपाशे प्रियाया: ।।
	अनुवर्तिनी यथा, शाकुन्तले ---
गाहन्तां महिषा निपानसलिलं शृङ्गैर्मुहुस्ताडितं 
	छायाबद्धकदम्बकं मृगकुलं रोमन्थमभ्यस्यतु।
विस्रब्धं क्रियतां वराहततिभिर्मुस्ताक्षति: पल्वले
	विश्रान्तिं लभतामिदं च शिथिलज्याबन्धमस्मद्धनु: ।।
	आभिमानिकी जाता यथा, उत्तररामचरिते ---
किरति कलितकिञ्चित्कोपरज्यन्मुखश्रीरविरतगुणगुञ्जत्कोटिना कार्मुकेण।
समरशिरसि चञ्चत्पञ्चचूडश्चमूनामुपरि शरतुषारं कोऽप्ययं वीरपोत: ।।
	अनुगामिनी यथा ---
हेरम्बदन्तमुसलोल्लिखितैकभित्ति वक्षोविशालविशिखव्रणलाञ्छितं मे।
रोमाञ्चकञ्चुकितमद्भुतवीरलाभात्सत्यं ब्रवीमि परिरब्धुमिवेच्छति त्वाम् ।।
	प्रकृष्टा यथा ---
दत्तेन्द्राभयदक्षिणैर्भगवतो वैवस्वतादामनोर्दृप्तानन्नहनीयदीपिकनिजक्षात्रप्रतापाग्निभि:।
आदित्यैर्यदि विग्रहो नृपतिभिस्सद्यो ममैतत्ततो दीप्ताग्रदीधितिशिखाभिरहो ? नीराजितज्यं धनु: ।।
	संपृक्ता यथा, वेणीसंहारे ---
राज्ञो मानधनस्य कार्मुकभृतो दुर्योधनस्याग्रत:
	प्रत्यक्षं कुरुबान्धवस्य मिषत: कर्णस्य शल्यस्य च।
पीतं तस्पय मयाद्य पाण्डववधूकेशाम्बराकर्षिण:
	कोष्णं जीवत एव तीक्ष्णकरजक्षुण्णादसृग्वक्षस: ।।
	अनुवर्तिनी यथा, विक्रमोर्वशीये ---
मया नाम जितं यस्मात्त्वया जय उदीर्यते। जयशब्दस्सहस्राक्षादागत: पुरुषान्तरम् ।।
सैष भावो रतिर्नाम कामकल्पद्रुमांकुर:। सौहृदांकुरकन्दश्च द्विप्रकारोऽपि दर्शित: ।।
भावान्तरेभ्यस्सर्वेभ्यो रतिभाव: प्रकृष्यते। कविवर्गस्समग्रोऽपि तमेनमनुधावति ।।
निसर्गसंसर्गमुखै: प्रभेदै र्जन्मानुबन्धातिशयादिभिश्च।
इदं विनिश्चित्य निवेशयन्त: कवीन्द्रकीर्ति कवयो लभन्ते ।।
---: इति श्री महाराजाधिराज श्री भोजदेवविरचिते शृङ्गारप्रकाशे 
रतिप्रकाशनो नाम त्रयोदश: प्रकाश: :---
ङ् ङ् ङ्
Errata:
P. 562. रूपे जाता यथा --
अयमभिनवमेघश्यामलोत्तुङ्गसानुर्मदमुदितमयूरीबद्धविस्रब्धनृत्य:।
शकुनिशबलनीलानोकहस्निग्धवर्ष्मा वितरति बृहदश्मा पर्वत: प्रीतिमक्ष्णो: ।।
P. 564. प्रकृष्टा यथा --
दत्तेन्द्राभयदक्षिणै र्भगवतो वैवस्वतादामनो-
	र्दृप्तानां दहनाय दीपितनिजक्षात्रप्रतापाग्निभि:।
आदित्यैर्यदि विग्रहो नृपतिभिर्धर्म्यं ममैतत्ततो
	दीप्तास्त्रस्फुरदुग्रदीधितिभरैर्नीराजितज्यं धनु: ।।
