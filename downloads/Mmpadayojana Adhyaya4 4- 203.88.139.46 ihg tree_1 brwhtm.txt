अथ चतुर्थाध्यायस्य चतुर्थ पादः।।
	1. उक्तं पादैरित्यादि। पादैः -- चतुर्थाध्याघत्तैस्त्रिभिः पादैः। इति --- प्रतिपादितक्रमेण। अधानां हानं पृथुवपुषो हानं सुक्षममुर्तेर्हानञ्च उक्तम् ---- प्रथमपादेन पुण्यपापरूपाणां ब्रह्मवित्सम्बन्धिनां सर्वेषां कर्मणां निरसनमुक्तं द्वितीयपादेन स्थूलदेहनिवृत्तिरूपं फलपर्वोक्तं तृतीयपादेन सूक्ष्मशरीरनिवृत्तीरूपं फलपर्व प्रत्यपादीत्यर्थः। अन्त्येन निर्धूतोपाधिराशेर्निरूपाधिकमहानन्दं वक्ति -- अन्त्येन चतुर्थपादेन निर्धूतो विरजास्नानेन दूरतो निरस्तः उपाधीनां देहसम्बन्धतद्धर्मसम्बन्धादिरूपाणां राशिस्समूहो येन तस्य मुक्तस्य देशकालाघुपाधिशून्यतया निरतिशयं महानन्दं प्रतिपादयति। अत्रत्रिभिरधिकरणैस्खाविर्भावश्चिन्त्यः त्रिभिश्चाधिकरणैश्छन्दवृत्तिश्चिन्त्या इत्येवं द्वे पोटिके स्तः -- अत्र पादे प्रथमतः सम्पघाविर्भावः इत्यादिभिस्त्रिभिरधिकरणैस्स्वस्वरूपाविर्भावो विचार्थः तत उपरि त्रिभिरधिकरणैः स्वच्छन्दकैङ्कर्यभोगो विचारणीयः इत्थमर्थद्वयप्रतिपादनक्रमेण द्वे पेटिके भवतः। इदमुभयं स्वतः उपधेर्न नाथनिध्नम् --- उक्तं स्वरूपाविर्भावकैङ्कर्यभोगरूपमिदमर्थद्वयं स्वतो भवति नतु कर्माधुपाधिमूलकं भवति अथापि भगवदायत्तमेवेत्यर्थः।। 
		4.4.1.
		2. अश्रान्तस्वप्रकाशमीत्यादि। अहमित्यश्रान्तस्वप्रकाशं यदिदं प्रत्यागात्मस्वरूपं तस्याविर्भावसिद्धौ सुषुप्ताविशेषात् किमपि फलं न स्यात्तु --- अहमहमित्यविच्छिन्ननित्यस्वप्रकाशं यदेतत् प्रत्यगात्मस्वरूपं तदाविर्भावस्य नित्यसिद्धौ सत्यां स्वरूपाविर्भावमत्स्य सुषुप्तावपि विधामानतया ततो विशेषाभावात् अपूर्वं किमपि फलं न भवेत्। तस्मात् -- कारणात्। मुक्तः -- सर्वबन्धविनिर्मुक्तः। असौ -- आत्मा। रूपशब्दात् स्वमन्यत् वपुर्भजति देववत् -- स्वेन रूपेणाभिनिष्पघते इति शरीरवाचिरूप शब्दश्रवणात् स्वकीयं बन्धकालिकशरीराद्विलक्षणमप्राकृतं वपुर्भजति यथा च नित्यमुक्तोऽपि भगवान् रामकृष्णादि विग्रहविशेषं परिगृह्णति तद्वत्। यद्वा अनुष्ठितस्वर्गसाधनयागस्य पुरूषस्य विलक्षणं देवशरीरं साध्यं सुखैकतानं यथा लम्यते तद्वत्। नैवम् --- एवं न शङ्कयम्। इह रूपवाचा अर्थसिद्धेस्स्वेनेति शब्दोऽफलो भवोद्धि -- अपूर्वशरीरलाभपक्षे रूपेणाभिनिष्पघत इत्येतावदुक्तावपि 
अपूर्वशरीरलाभरूपार्थ प्रत्ययात् स्वेनेतिशब्दो विफल एव भवेद्धि। अतस्तस्य साफल्यं यथा स्यात् तथार्थो वर्णनीयः स्वाभाविकरूपमेवाविर्भवतीत्यर्थवर्णने स्वशब्दस्सफलस्स्यात् अतस्तथैवार्थ इति।।
	3. नित्यस्वात्मेत्यादि।इयमभिनिष्पत्तिर्नित्यस्वात्मस्वरूपस्थितिरित्यूचिवांसस्तन्मात्रं विद्याफलं न स्यादिति न विदुः -- 'स्वेन रूपेणाभिनिष्पद्यते' इत्युक्ताभिनिष्पत्तिर्नित्यं पूर्वमपि सिद्धमेव यत् स्वात्मस्वरूपं तत्स्थितिरूपैवेत्युक्तवन्तो मायिनो नित्यसिद्धस्वरूपमात्रं विद्यासाध्यं फलं न भवितुमर्हतीति न जानन्ति। नित्यसिद्धं त्वसाध्यम् -- यन्नित्यमेव सिद्धं तन्न साध्यं भवितुमर्हति सिद्धसाध्ययोस्तादात्म्योस्तादात्म्यायोगात्। ननु त्वत्पक्षे कथमभिनिष्पत्तिर्वक्तुं शक्यत इति चेत्तत्राह -- सिद्धमित्यादि। सिद्धमपि साध्यानुवेधात् फलं भवति -- लोके स्वरूपतस्सिद्धमपि  साध्यभूतविशेषणानुवेधात् साध्यभावमापद्यते। यथा स्पर्शविशेषादशुद्धास्स्नानादिसाध्यशुद्धिरूप विशेषयुक्तस्वरूपेण साध्य इत्युच्यते एवं कर्मभिरशुद्धो जीवः कर्मसम्बन्धविनिर्मुक्तरूपेण साध्यत इत्यादिवचने न कोऽपि विरोधः। सा तु अविद्यादभङ्गः -- अभिनिष्पत्तिविवक्षया सेति स्त्रीलिङ्दनिर्देशः। अभिनिष्पत्तिस्तु अविद्याकर्मवासनारुच्यादिध्वंसात्मिकैव। अतोऽविद्यादिनिवृत्तिरूप साध्यानुविद्धतया स्वरूपस्याप्यभिनिष्पत्तिशब्दवाच्यत्वात् साध्यत्वं युक्तमिति भावः। यद्वा सिद्धस्य वित्तिः 
--पक्षान्तरे, सिद्धस्यापि स्वरूपस्य वित्तिर्निश्चय एवाभिनिष्पत्तिः। युक्त्यायमर्थोऽभिनिष्पन्न इत्यादिप्रयोगात्
अतो देहादिविविक्तज्ञानानन्दस्वरूपगुणकस्वात्मसाक्षात्कार एवाभिनिष्पत्तिरित्युच्यत इति। तत् -- तस्मात् कारणात्।  इह -- अस्मत्पक्षे।मुक्त इत्यादिसूत्रं न विहतम् -- मुक्त प्रतिज्ञानात् इत्यादिसूत्रं न वैय्रथ्यमापादितं किन्तु सार्थकमव। अयं भावः -- अस्मत्सिद्धान्ते जीवस्य सगुणत्वात् तद्गुणे सङ्कोचविकाससद्भावात् अत्र पुनर्विकासस्यागन्तुकत्वात् अभिनिष्पत्तिशब्दवाच्यत्वं सङ्कोचनिवृत्तेर्मुक्तशब्दवाचच्यत्वञअच घटते, युष्मत्पक्षे निर्गुणस्यात्मनो नित्यस्वययम्प्रकाशत्दपूर्वाकारप्राप्त्यभावेन पूर्वमुक्तः पश्चान्मुक्त इति वचनमवचनमेव स्यात्, अविद्यानिवृतत्तिरपूर्वा विद्यत इति चेत् सा किं ब्रह्मस्वरूपं उतातिरिक्ता प्रथमे अपूर्वाकारत्वं फलत्वञ्च न स्यात् अतिरिक्तत्वे पारमार्थ्ये सद्वितीयत्वम्, अपारमार्थ्ये तन्मूलाविद्यावत्त्वेन मुक्तिरेव न  स्यादत्येवमादिदोषकलुषितत्वात् सूत्राननुरूप्याच्चाविद्यैव गतिरिति।।
	4.स्वाकारादित्यादि। नित्यभातात् -- नित्यं भासमानादपि। स्वाकारात् -- ज्ञानानन्दरूपगुणात् स्वात्मनः। अधिकसुखतया -- पूर्वापेक्षयात्यन्तानुकूलतया।  तदानीम् -- मोक्षदशायाम्।  जीवः -- परमात्मा। भाति -- भासते। सिद्धाविर्भावमात्रेऽपि -- पूर्वमेवसिद्धस्याविर्भावमात्रेऽपि।  अभिनिष्पत्तिवाचः -- अभिनिष्पत्तिशब्दस्य। प्रयोगम् -- वाचकतया व्याहारम्।  अनुविदुः --अधिगतवन्तः। परीक्षका इति शेषः। इयम् --अस्माभिरुपपाद्यमाना।आगन्तुः -- बन्धदशायामविद्यमाना मुक्तिदशायां विद्यमाना। धियः -- धर्मभूतज्ञानस्य। सङ्कोचात्यन्तहानिः -- सङ्कोचस्य सर्ववस्तुसम्बन्धायोगातापादकप्रसरणप्रागभावस्यात्यन्तहानिर्निश्शेषनिवृत्तिः।  सर्ववस्तु सम्बन्धरूपो विकास इत्यर्थः। अभिनिष्पत्तिरुक्ता -- 'स्वेन रूपेणाभिनिष्पद्यते' इति श्रुत्या अभिनिष्पत्तिरित्युक्ता। तदा --सङ्कोचनिवृत्तिरभिनिष्पत्तिरिति निर्कर्षसमये। स्वेनशब्दः -- स्वेनरूपेणेति श्रुतौ रूपविशेषणभूतस्स्वेनेति शब्दः। निष्प्रत्यूहस्वरूपोपधिकमपि प्रवक्ति -- निष्पत्तिबन्धकस्वरूपोपाधिकं रूपं प्रवदति।न तावता स्वरूपोपाधिकत्वस्य पूर्वोक्तस्य हानिः, अपितु किञ्चिद्विशेषणमेव दीयते अच्छिद्रघटकार्यं जलाहरणमितिवदिति भावः।।
	5. प्राय इत्यादि।स्वस्मिन् -- स्वात्मनि जीवात्मनीत्यर्थः।  अनघगुणनिधौ -- निर्दोषानन्तज्ञानान्दादिकल्पायगुणाकरभूते।  स्वदेहिनि -- स्वान्तर्यामिणि परमात्मनि। तद्विभूतिद्वये वा -- तदीयं यत् लीलाभोगविभूतिद्वयं तस्मिन्वा।समाधौ --- यमनियमादिसप्ताङ्गविशिष्टसमाधिनिष्पत्तिसमये। प्रायः -- बाहुल्येन श्रवणमननादिदशातोऽतीव बहुलतया। यत् द्दष्टं स्यात् -- यदतुभुतं भवेत्। तत् --तत् सर्वम्। मुक्तानुभूतेः पृषतवद्धिं भवति -- समाध्यवस्थालम्बनीयं सकलमपि सौरव्यं वैकुण्ठवासिनो 
देवीभूषायुधपरिजनपरिच्छदादिसकलविशेषणविशिष्टस्य सर्वतः परिबृढस्य समस्तकल्याणगुणनिधेरनवधिकज्ञानानन्दस्वरूपस्य उभयविभूतिविशिष्टस्य भगवतोऽनुभवसिन्धौ पृषतलवायत इत्यर्थः। तत् कृत्स्नम् --मुक्तानुभूतिविषयभूतं भोगविभूतिवस्तुजातमिव लीलविभूतिवस्तुजातमपि सकलम्। पूर्वमल्पानुकूलतया प्रतिकूलतयानुभूतमपीति भावः। शर्करौघव्यतिकरितसुधासिन्धुवत् स्वादुभूतम् --- शर्करौघमिश्रितसुधासमुद्रतुल्यतया अत्यन्तभोग्यभुतं भवति। विभूतिदूयं सुधासिन्धुस्थानीयं शर्करौधस्थानीयो भगवान्। यद्वा भगवानेव सुघासिन्धुस्थानीयः कल्याणगुणविभूतिद्वयवस्तुजातं शर्करौघस्थानीयं तथा च भगवचछेषतयानुभूयमानं लीलविभूतिवस्तुजातमपि निवृत्तपित्तोपसर्गसशर्करदुग्धन्यायेन भोग्यतममेव भवेदिति भावः। तस्मात् -- अर्थस्थितेरेवंरूपत्वात्। स्वात्मप्रकाशे -- आत्मानुभवे। फलं नेति वदन् --- किमपि सुखं नास्तीति प्रलपन्। कूपकूर्मः -- अचिक्षुद्रान्धकूपमात्र सञ्चरणेनात्मानं धन्यम्मन्यमानोऽन्यल्लोके किमपि नास्तीति च निश्चिन्वानः कूर्म इव मन्दमतिः। धृणार्हः -- आत्मविद्भिरनुग्राह्यः। स्मर्यते हि आत्मद्रुहममर्यादं मूढमुञ्झितसत्पथम्। सुतरामनुकम्पेत नरकार्चिण्मदिन्धनम्।। इतीति भावः।।
			6. मल्ली शुद्धमित्यादि । मल्ली --मल्ली नाम पुष्पलता। रञ्चकोपाधिमुक्ते समये -- रञ्चको रक्तपुष्पत्वादिहेतुः उपाधिः उपाधीयतइत्युपाधिः किंशुकवृक्षसुषिरप्रवेशनाघुपायः, तने मुक्ते विरहिते समये काले। शुद्धम् --श्वेतवर्णम्। प्रसुनम् --- कुसुमम्। जनयति --यथा उत्पादयति। ताद्दशोपाधियुक्तसमये रक्तं पुष्पमुत्पादितवत्यपि मल्ली उपाधिनिवृत्तिसमये शुद्धवर्णं पुष्यं यथोत्पादयति। तद्वत् -- तद्रीत्या। नाथानुकम्पा	 --- भगवत्कृपा। उपशमितावग्रहम् -- उपासनादिप्रसदनव्यापारौर्निवर्तित भगवन्निग्रहरूपप्रतिबन्धकम्। सुरितुल्यम् -- अनन्तगरुडादिनित्यसुरीणामिव स्वरूपप्राप्तम्। फलम् -- कैङ्कर्यपर्यन्ताविच्छिन्न भगवदनु भवरूपमोक्षात्मकं फलम्। जनयति--- उत्पादयति। तस्मात् --उक्तोपपादनात्। प्राप्तसिद्धेः ---- लब्धमोक्षसिद्धेः। प्रतीचः -- चेतनस्य। प्रतिहतिविरहात् -- प्रतिबन्धकनिवृतेः कारणात्। आगन्तुकेऽपि
---- तदानीन्तनेऽपि। ताद्दशे -- शाणोल्लीढमणिप्रभाप्रसरणवत् स्वाभाविके। इह -- अस्मिन्। धीविकासे -- धर्मभूतज्ञानविकासे। प्रत्यापन्नखदायक्रमः कथितः --- सार्वभौमपुत्रस्य कस्यचित् पिशुनवचनादिक्षोभकलुषितपितृकोपप्रतिबद्धस्वदायस्य पश्चात् तत्प्रसदनेन निवृत्तमनः कालुण्यात् पितुस्सार्वभौमात् प्रत्यापन्नः पुनर्लब्धः यः स्वदायस्स्वभागः तस्यः क्रमः कथितः। शाश्त्रौरिति शेषः।। 
		7. अर्वाञ्चमित्यादि। कतिचित् -- केचिदविचारकाः। स्वात्ममात्रानुभूतिम् -- जीवात्ममात्रानुभवत्। अर्वाञ्चं मुक्तिभेदम् अगणयन् -- साक्षान्मुक्तेरान्तरं मुक्तिविशेओषं निश्चितवन्तः। तत्र-- ताद्दशमुक्तिविशेषे। ब्रह्मनुभुतेर्विहतिः --- परमात्मानुग्वविच्छेदः। उपधितस्स्यात् स्वतो वा स्यादिति चिन्त्यम् --कर्मोपाधिमूलको वा स्वाभाविक एव वा भवेदिति विकल्प्य विचारणीयम्। द्वेधापि --- कैवल्यानुभवकालिकपरमात्मानुभवविच्छेदस्य कर्मोपाधिकत्वे स्वाभाविकत्वेऽपि। दोषास्सन्ति  -- कर्मोपाधिकत्वे निश्शेषकर्माविच्छेदान्निश्शेषकर्मक्षयरूपा मुक्तिस्सा न स्यात्। स्वाभाविकत्वे अपसिद्धान्तः।
सर्वेषामपि चेतनानां नित्यसूरितुल्यतया भगवदनुभवयोग्यता हि सिद्धान्तसिद्धा भगवदनुभवविच्छदस्यैव केषांचित्स्वाभाविकत्वे सा भज्येत एवमादिदोषास्सन्तीत्यर्थः। ततः=तस्मात्कारणात्। अत्र-कैवल्ये। मुक्तिशब्दः-'स्वात्मानुभूतिरिति या किल मुक्तिरुक्ता' इत्यादिषु प्रयुक्तो मुक्तिशब्दः।उपचरणाद्युक्तः -- 'विगतेच्छाभयक्रोधो यस्सदा मुक्त एव सः' इत्यादाविवौपचारिक इत्येव युक्तः। लाक्षणिक इत्यर्थः। सालोक्यादिप्रभेदेष्वपि इयं सरणिस्सावधानैर्विभाव्या -- 'लोकेषु विष्णोर्निवसन्ति केचित् समीपमृच्छन्ति च केटिदन्ये। अन्ये तु रूपं सदृशं भजन्ते सायुज्यमन्ये सतु मोक्ष उक्तः।।'इत्यादौ 'मोक्षं सालोक्यसारूप्यं  प्रार्थये न कदाचन। इच्छाम्यहं महाबाहो सायुज्यं तव सुव्रत।।' इत्यादौ च सायज्यस्यैव साक्षान्मुक्तित्वेन ग्राह्यत्वनिश्चयात् सालोक्यादौ क्वाचित्को मुक्तिशब्दोऽपि साकोल्यसामीप्य सारूप्यसार्ष्टिताविशिष्टब्रह्मानुभाव्यानुभोक्तृत्वरूपसाक्षान्मुक्त्येकदेशत्वात् पूर्ववदौपचारिक एवेति 
तत्त्वावधानचतुरैर्निदर्शिता सरणिरनुसन्धेयेत्यर्थः। नित्यकैवल्यदूषणानि 'ध्यायेयुर्येच' इत्यादिपूर्वपादश्लोकव्याख्यानावसरे चिन्तामण्यां सविस्तरमभिहितानि तत्रैव द्रष्टव्यानि।न्यायसिद्धाञ्जनादौ च कैवल्यविभागतद्दूषणगीताभाष्यनिर्वाहादिकं तात्पर्यचन्द्रिकायाञ्च सकुतहलैस्समीक्षणीयम्।।
	4.4.2.
      8. जीवेशावित्यादि।जीवेशौ नित्यभिन्नौ -- जीवात्मपरमात्मानौ 'द्वा सुपर्णा' 'पथगात्मानं प्रेरितारञ्च मत्वा' इत्यादिश्रउतिभिर्नित्यं परस्परभिन्नौ। इह -- मुक्तिदशायाम्। श्रुतिः -- 'सोऽश्नुते सर्वान्कामान् सह ब्रह्मणा विपश्चिता' इति श्रुतिः। मुक्तस्य भोगम्-- मुक्तसम्बन्ध्यानन्दम्। सहेत्याह च--
पुत्रेण सहागतः पितेतिवत् ब्रह्मणा सहेति भेदप्रत्यायकसहशब्दपूर्वकमेवाह। तेन च मुक्तदशायां जीवेशयोः पितापुत्रयोरिव भेदस्सिद्ध इत्यर्थः। साम्ये पारम्यमुक्तम्-- निरञ्जनः परमं साम्यमुपैति इति श्रुत्यन्तरेन भेदघटिते साम्ये पारम्यमत्यन्तातिशयितत्वमुक्तम्। तेन च जीवेशयोर्भेदोऽतीव सिध्यतीति भावः। स्मृतमपि-- इदं मुक्तौ जीवस्येश्वरेण परमसाम्यं ' ममसाधर्म्यमागताः' इत्यादिस्मृतिभिरपि प्रतिपन्नम्। तस्मात्-- एवं जीवेशयोर्भेदस्य प्रमाणसिद्धत्वात्। सः-- जीवः। परस्मात्-- ईश्वरात्। पृथक्-- पृथक्त्वेन । भातु-- भासेत। मैवम्-- एवं मा शङ्किष्ठाः। मुक्तौ-- सर्वाविद्याविनिर्मोक्षदशायाम्। तत्त्वं हि स्फुरति-- प्रमाणेन यद्विधं यत्स्वरूपञ्च वस्तु प्रतिपन्नं तत् तथैव हि तदा भासेत। तत्- तस्मात्कारणात्। अनयोः-- जीवेश्वरयोः। भेदभानांश इष्टः-- अन्योन्यभेदप्रतिभानांशोऽध्यात्मतत्त्वविदामिष्ट एव। तु-- किन्तु। इह-- जीवेशद्वितये। देहात्मभावे-- शरीरशरीरिभावे। सिद्धे-- प्रमामसिद्धे सर्वथा अपरिहार्ये अनुभाव्ये सति। तत्स्वनिष्ठत्वद्दष्टिर्न घटते हि-- तस्य जीवस्य स्वनिष्ठत्वेन स्वातन्त्र्येण द्दष्टिर्भानं न युज्यते किल। वस्तु यथावस्थितमेव हि भायात् अत ईश्वरशरीरतया तत्पारतन्त्र्येणैव जीवात्मा भासेत नतु स्वातन्त्र्येणेति भावः। तथाचानयोश्शरीरशरीरि भावनियतेनाहं ब्रह्मास्मीत्युल्लेखेनैव मुक्तौ भानमिति हृदयम्।।
9.	मन्त्रोक्तमित्यादि। मन्त्रोक्तं सहभवनं भोक्तृभावे यदि ब्रह्म प्रधानं न स्यात्-- ' सत्यं ज्ञानम् ' इति मन्त्रेण ' सह ब्रह्मणा विपश्चिता ' इतिभागेन प्रतिपादितं सहशब्दार्थभूतं ब्रह्मणस्सहभावनं पुत्रेण सहौदनं भुङ्क्त इत्यत्रेव  भोक्तृभावे यदि तदा ' सहयुक्तेऽप्रधाने ' इत्यनुशासनेन  सहशब्दान्वितस्याप्राधान्यावश्यम्भावात् ब्रह्म प्रधानं न स्यात्। किन्तु अप्रधानं स्यात् तच्चायुक्तं सर्वस्वामिनो ब्रह्मणः अप्राधान्यायोगात्। तस्मात्-- कारणात्। तत्-- सहभवनम्। भोग्यभावे भवतु-- क्षीरेण सहौदनं भुङ्क्त इत्यादाविव भोग्यभावे भवतु। ब्राह्मणव्याकृतेश्च तदुचितम्-- ' ब्रह्म विदाप्नोति परम् ' इति हि ब्राह्मणम्। तस्य व्याख्यानं हि ' सत्यं ज्ञानम् ' इत्यादिमन्त्रेण क्रियते। तत्र ब्रह्मविदित्येतावदंशस्य गुहायामित्यन्तेन व्याख्यानकरणात् परमाप्नोतीत्यंशस्य खल्विदानीं व्याख्यानं क्रियते। अतश्च ब्राह्मणानुगुणव्याकरणस्यैव कर्तव्यत्वात् भोग्यसाहित्यमेवोचितम्। द्वेधापि इह इतरः ब्रह्मतत्त्वात् पृथक्स्यात् इति-- भोक्तृसाहित्यं वास्तु भोग्यसाहित्यं वास्तु द्वेधापि मुक्तिदशायां जीवः परमात्मनः पृथगेव भासत्स्यादिति। इदञ्च वार्तम्-- उक्तं शङ्कनमनर्हमित्यर्थः। वार्ते चानर्हनीरसे इति नानार्थरत्नमाला। भेदे सिद्धे स्वनिष्ठस्थितिपरिहरणं ह्यत्र सूत्रोपपाद्यम्-- जीवेश्वरयोर्भेदे सिद्धेऽपि जीवस्य तच्छरीरत्वेन तत्परतन्त्रस्य स्वातन्त्र्येणावस्थानं नास्तीति प्रतिपादनं ह्यत्रत्यस्य ' अविभागेन द्दष्टत्वात् ' इत्यस्य सूत्रस्य विवक्षितं सूत्रकाराभिमतम्। नतु जीवेश्वरयोर्भेदनिरसनम्। तयोर्भेदस्योदाहृतब्राह्मणतद्व्याख्यानरूपमन्त्रश्रुत्यन्तरसिद्धपरमसाम्यसाधर्म्यस्मृत्यादिसिद्धत्वादिति भावः।।
	10. पारम्यमित्यादि। इह यच्च साम्ये पारम्यं श्रुतं तत्सर्वथेत्यपि नाधीतं हि-- इह मुक्तजीवे ' परमं साम्यमुपैति ' इति साम्ये यदत्यन्तातिशयितत्वमुक्तं तत् सर्वप्रकारेणापीति नाधीतं नाम्नातं हि। तस्मात्प्रमाणान्तराविरोधेन परमसाम्यं निर्वाह्यमित्यर्थः। ग्राव्णो हेम्नश्च समधरणधृतौ यद्वत् तदुक्तिः स्यात् तथात्र-- मानोपलस्य मेयहेम्नश्च तुल्यतुलाधारणे यथा तुल्यत्ववचनं तथैवात्रापीत्यर्थः। नैतावता पाषाणस्वर्णयोर्वर्णतस्साम्यं भवति अपि तु परिमाणविशेषेणैव तद्वन्मुक्तस्यापि परमात्मसाम्यं भोगसाम्यमेव 
नतु सर्वस्वामित्वादिकेनापि तस्य प्रमाणेन तत्रैव व्यवस्थितत्वादित्यर्थः। एवम्-- मानोपलसुवर्णन्यायेन। तद्देहभावे स्थितवति-- परमात्मशरीरतया ततो भेदे सिद्धे सति। विविधाबाधिताम्नायभूम्ना-- जीवपरस्योश्शरीरशरीरिभाव्याप्यव्यापकभावस्स्वामिबावादिप्रतिपादकानन्यथासिद्धानवकाशनिर्बाधानेकविध
श्रुतिबाहुल्येन। ताद्दगित्यधीतेरपि-- ' यथोदकं शुद्धे शुद्धमासिकं ताद्दगेव भवति एवं मुनेर्विजानत आत्मा भवति गौतम ' इति श्रुत्यन्तरे साद्दश्यवाचिनस्ताद्दक्शब्दस्याम्नानादपि हेतोः। ब्रह्मैवेत्यादिवाक्यम्-- ' ब्रह्म वेद ब्रह्मैव भवति ' इत्यादिश्रुतिवाक्यम्। समतां प्रथयति-- साम्यमेव प्रतिपादयतीत्यर्थः।।
4.4.3.
	11. ज्ञानत्व इत्यादि। ज्ञानत्वे किं फलं स्यात्-- आत्मनो ज्ञानस्वरूपमात्रत्वोपदेशे तस्य विषयग्रहणयोगात् किं फलं सिध्येत्। ब्रह्मानुभवादिकं किमपि न सिध्येदित्यर्थः। इति-- अस्माद्धेतोः। ताद्दशं ब्रह्मसाम्यं गुणैर्मिषतु-- परमतया प्रतिपन्नं परमात्मसाम्यं अपहपाप्मत्वादिगुणाष्टकेनैव भवतु।
अस्वरूपैः-- स्वरूपातिरिक्तैः। धर्मैः-- अपहतपाप्मत्वादिभिरभिहितैर्गुणैः। किं-- किं फलम्। सति हि धर्मिणि धर्माश्चिन्त्यन्त इति न्यायादिति भावः। तत्-- तस्मात्। इह-- मुक्त्यवस्थायाम्। चिन्मात्ररूपप्रकाशो भवतु-- ज्ञानमात्रस्वरूपस्यैवाविर्भावोऽस्तु। इत्थम्-- उक्तप्रकारम्। छात्रोक्तपक्षद्वयम् --- छात्राभ्यां स्वशिष्यभूतजैमिन्यौङुलोमिभ्यामुक्तमुपन्यस्तं गुणाविर्भावस्वरूपाविर्भावपरं पक्षद्वितयम्। उभयविधश्रुत्युपात्ताद्विरोधात् --- अपहतपाण्मा विजराः ,इत्यारभ्य, इति ह प्रजापात्तिरुवाच इत्यन्ता या जीवस्य गुणाष्टकप्रतिपादिका श्रुतिः स यथा सैन्धवधनोऽन्तरोऽबाह्यः कृत्स्नो रसधन एवं वा अरेऽयमात्मा नन्तरोऽबाह्यः कृत्स्नः प्रज्ञानधन एव विज्ञानधन एव, इत्यादिका या जीवस्य ज्ञानमात्रस्वरूपप्रतिपादिका श्रुतिश्च ताद्दशद्विविधश्रुत्युपात्तोऽन्यतरपक्षमात्रग्रहणे योऽन्यतरहानमूलकस्तच्छुतिनैरर्थक्यरूपविरोधस्तस्मात्। सिद्धतत्वप्रकाशात्  --- प्रमाणद्वयप्रसिद्धोभयविधस्वरूपस्यैव मुक्तिदशायामाविर्भावोपपत्त्या। निर्धूय --- अन्यतरपक्षामात्रग्रहणपक्षं निरस्य। अथ -- तदुपरितनेन एवमण्युपन्यासात् पूर्वभावादविरोधं बादरायणः इति सूत्रेण। द्विधा -- अपहतपाप्मत्वादिगुणाष्टज्ञानस्वरूपेण। आविर्भवनम् -- मुक्तिदशायां जीवस्य प्रकाशनम्। अघटयत् --- उपपादयामासेत्यर्थः। सूत्रकार इति शेषः।।
		12. पर्यायावित्यादि। नामपाठेषु -- मुक्तिः कैवल्यनिर्वाणश्रेयसामृतम्, इत्यादि नैधण्टुकमुक्तिनामानुक्रमणवाक्येषु। मुक्तिकैवल्यशब्दे पर्यायावनुपरिपठितौ -- मुक्तिशब्दः कैवल्यशब्दक्ष्च समानार्थक उपात्त इत्यर्थः। कैवल्यञ्चान्ययोगत्यजनम् - कैवल्यशब्दार्थश्च अन्यस्य विशेष्यस्य विशेषणस्य च  यो योगस्सम्बन्धस्तस्य त्याग एव। इति --हेतोः। अस्य -- तादृशकैवल्यं प्राप्तवतश्चेतनस्य। धर्मिधर्मान्वयः कथम् -- 'अविभागेन दृष्टत्वात्' इति पूर्वाधिकरणे विशेष्यतया भगवदनुसन्धानस्य विधानात् योऽस्य धर्म्यन्वयः, अस्मिन्नधिकरणे गुणाष्ठकविशिष्टज्ञानस्वरूपाविर्भावप्रतिपादनेन यश्चास्य गुणाष्ठकरूपधर्मान्वयः, स कथमुपपद्येतेति। मैवम् -- एवं मा शङ्किष्ठाः।  इह -- मुक्तजीवे। ब्रह्मस्वरूपादपरम् -- परमात्मातिरक्तम्। किञ्चित् -- 
 किमपि वस्तु। स्वनिष्ठं नास्ति खलु --- स्वतन्त्रं स्वविशेष्यतार्हं नास्ति किल। द्रव्यञ्च अगुण न स्यात् -- जीवात्मरूपं द्रव्यमपि निर्गुणं न तिष्ठेत्। तत् -- तस्मात्कारणात्। एतत् अधिकरणयुगं निरातङ्गम् -- विवक्षितार्थद्वयोपदेशात् सफलतममिति न नैरर्थक्याशङ्कनातङ्कयोग्यम्। तथा च पूर्वाधिकरणे ब्रह्मस्वरूपव्यतिरिक्तस्वनिष्ठनिषेधरूपमस्मिन्नधिकरणे नैर्गुण्यरूपविरुद्धधर्मनिषेधरूपञ्च कैवल्यं प्रतिपन्नमिति प्रमाणविरुद्धाप्राप्तधर्मिधर्मान्वयनिवृत्तिरूपं कैवल्यं सिद्धमिति भावः।।
	4.4.4.
	13. धात्रादेरपीत्यादि। सत्यसङ्कल्पवृत्तेः --अप्रतिहतसङ्कल्पव्यापारस्य। धात्रादेरपि --- चतुर्मुखादेरपि।  उपकरणगणोऽपेक्ष्यो हि --- किञ्चित्कार्यकरणे उपकारकवर्गस्स्वीकार्य एव दृश्यते हि।  एवमेव -- तान्यायेनैव।मुक्तस्यापि --- सत्यसङ्कल्पस्यापि मुक्तस्य।  अस्तु -- 
उपकरणवर्गोऽपेक्षणीयोऽस्तु।तथा च उपकरणापेक्षायाममुक्ततुल्यतैव स्यादिति भावः।इति यदि -- इति शङ्क्यते चेत्।तत् विकल्पासहत्वात् वितथम् ---सृज्यवस्त्वपेक्षा स्यादिति वा कर्मापेक्षा स्यादिति वा शङ्कितुरभिप्राय इति विकल्पे द्वयोरपि शिरसोरुत्तरदशायमनवस्थानात् तच्छङ्कनं विफलम्। तदेवोच्यते उपरि द्रव्याद्येपाक्षा इष्टा --सृज्यद्रव्यापेक्षास्त्विति चेत् भवदभिमतं तस्या इष्टवात् सिद्धसाध्नमित्यर्थः। सुकृततदितरीपेक्षणं तत्र दुस्स्थम् -- पुण्यपापरूपकर्मापेक्षणं स्यादित्यापाघ्ते चेत् ताद्दशकर्मापेक्षणं सर्वकर्मविनिर्मुक्तयावगते मुक्ते धर्मिग्रहकमानविरूद्धत्वेन स्थातुं न शक्नोति। तथा सति ईश्वरस्यापि जगत्सृष्टचादौ कर्मापेक्षा स्यात् तत्र धर्मिग्राहकमानविरोधात्परिहारस्तु ताद्दशे मुक्तेऽपि तुल्य
 इति भावः। परतन्त्रत्वान्मुक्तस्य कदाचिदिच्छाविघातसम्भवेनासत्यसङ्कल्पत्वं स्यादिति चेत् तत्र इच्छाविघातमूलं कर्म चेत् तत् तस्मिन्न सम्भवि ईश्वरेच्छा चेत् सा च नास्तीत्युच्यते --न स्यादित्यादिना। अनुपधिकतया -- कर्माधुपाधिशून्यतया। देववाञ्छैकरस्यात् --- भगवदनभिमतवाच्छानुदयेन भगबद्वाच्छैकरस्यात् भगवदिच्छया विधातासम्भवाञ्च। इच्छाविघातो नं स्यात्तु -- स्ववाञ्छाविघातो न भवेदेव। अतो मुक्तस्य सत्यसङ्कल्पत्वं सुप्रतिष्ठितमेवेत्यभिप्रायः।।
		 
		14. विश्वस्येत्यादि। एतस्य विश्वस्य -- परिद्दश्यमानस्य जगतः। जन्मस्थितिलयरचना -- सृष्टिस्थितिलयविधानम्। विश्वकर्तुः --ईश्वरस्य। इच्छासन्तानभेदात् --- इच्छासन्तानविशेषात्। यथा स्यात् -- द्विपरार्धावसानपर्यन्तस्थितिस्तदा नियमेन प्रलयः, पुनास्सिसृक्षायां यथापूर्वमेव तत्त्वसमष्टयण्डाण्डाधिपादिसृष्टिवेदप्रवर्तनादिकञ्च यथा परमात्मेच्छाविशेषाद्वयवतिष्ठते। तथा -- तस्मादेवेश्वरेच्छाविशेषात्। इह --मोक्ष्स्थाने। नित्यमुक्तक्रियाणाम् -- अनन्तगरुडादयो ये नित्याः, विधानुष्टानेन निवृत्तसंसाराश्च ये मुक्तास्तेषां याः क्रियाः कैङ्कर्यविशेषाः, अनन्तस्य निवासश्य्या सनादिरूपेणावस्थाय भगत्वपरिचरणं गरुडस्य वाहनध्वजादिरूपेणावस्थाय परिचरणमित्येवं नित्यानां कैङ्कर्यविशेषाः मुक्तानां तु भगवदनुभवपूर्वकभगवदभिमततत्तत्कैङ्कर्यविशेषा एतेषाम्। नियतिः ---व्यवस्था। भवतीति शेषः।तस्य --इच्छासन्तान्स्य। अनुच्छेदवृत्तया --- अविच्छेदेनोपरितनकालेषु सर्वेष्वनुवर्तवात्। प्रतिकलभिदुराः -- प्रतिक्षणं भिन्नाः। ताश्च -- नित्यमुक्तक्रियाश्च। ताद्दक्प्रवाहाः -- गतावस्थासुसद्दशानन्तरयावत्कालानुवृत्तावस्थापरम्परावत्यो भवन्ति। भगवदिच्छाया नित्यानुवृत्त्या नित्यमुक्तनियतकैङ्कर्यप्रवाहोऽयनुवर्तत इति भावः। तद्वुद्धेः -- मुक्तज्ञानस्येव। आपरोक्ष्यम् -- प्रंत्यक्षरूपत्वम्। अभिदुरं तु -- एकरूपमेव। ब्रह्मधीवत् -- बह्मसमवेत ज्ञानस्येव। अनिशम् --- सततमेव। वर्तते --- इन्द्रियाजन्यस्यापीश्वरज्ञानस्य यथा प्रभाणबलान्नित्यापरोक्षत्वम् एवं मुक्तज्ञानस्यण्यपरोक्षत्वं प्रमाणबलादङ्गीकार्यमिति भावः। अत्रचिन्तामणिः --- विश्वस्येति। अयमत्रान्वयः। एतस्य विश्वस्य जन्मस्थितिलयरचना विश्वकर्तुरीश्वरस्य यथा स्यात् एवमिच्छासन्तानभेदान्नित्यमुक्तक्रियाणामपि नियतिस्स्यात्। ननु इच्छासन्तानस्य कार्यत्वेनोच्छेदस्स्यात् यथा प्रदीपार्चिस्सन्तानस्य तथा च जक्षत्कीडन्रममाणः इत्याधुक्तो मुक्तक्रियासन्तानोऽयुच्छिघेतेत्याशङ्कय परिहरति --- तस्येति। इच्छासन्तानस्यानुच्छेदो हि नच पुनरावर्तते इत्यादिश्रुतिसिद्धत्वादपलपितुमेव न शक्यते अन्यथा पूर्वावधिमत उतरावध्यवश्यम्भावकथने तद्वदेवोत्तरावधिमतः पूर्वावधिरपि स्यात् तथा च संसारस्यानादित्वमेव न सिध्यति। प्रमाणसिद्धत्वात् तत्परित्यक्तुं न शक्यत इति चेत् तर्ह्यपवर्गस्यापि निरतिशयानन्दानुभवसन्तानरूपस्योत्तरावधिरत्यन्तप्रमाणविरुद्धत्वात् वक्तुमेव न शक्यते इति समस्समाधिः।ननु मुक्तबुद्धेः पारोक्ष्यमापरोक्ष्यं वा बन्ध एव स्यात् आपरोक्ष्यमपि न घटते इन्द्रियजन्यज्ञानस्य ह्यापरोक्ष्यं मुक्तस्य तु शरीरेन्द्रियादिकं न विद्यते चेत् तन्मूलभूतं कर्मापि स्यात् तथा च पुनस्संसारएव स्यात् तथा च मुक्तज्ञानस्यापरोक्ष्यमपि न सम्भवतीत्यत्राह-- तद्बुद्धेरित्यादि। यथा खल्वीश्वरबुद्धेरापरोक्ष्यं तद्वज्जीवबुद्धेरप्यापरोक्ष्यं प्राप्तं तदेतावन्तं कालं कर्मणा सङ्कुचितम् अधुना प्रतिबन्धके निवृत्ते स्वाभाविकं स्यादिति इति।।
	15. प्रत्यूहार्ह इत्यादि। मर्त्यारम्भस्पृहादौ-- मनुष्यान्सृजानीतिच्छायां सत्यामपि। तदितरविविधप्राणिसृष्ठ्यादिद्दष्टेः-- स्रष्टव्यमनुष्यभिन्ननानाविधजन्तुसृष्ट्यादिदर्शनात्। प्रजेषप्रभृतिसुकृतिनाम्-- ब्रह्मादिसुकृतिनाम्। सत्यसङ्कल्पभावः-- इच्छानुगुणसर्वसिद्धिकत्वरूपोऽमोघसङ्कल्पभावः। प्रत्यूहार्हः-- प्रतिबन्धनयोग्यः। तेन-- कारणेन। अमीषाम्-- सुकृतिनाम्। इच्छासन्ततीनाम्-- इच्छाप्रवाहाणाम्। पुण्यपापैः-- अनुकूलप्रतिकूलपुण्यपापैः। सफलविफलते-- साफल्यवैफल्ये भवतः। मुक्तस्य-- मुक्तचेतनस्य। चिकीर्षा तु -- किञ्चित्कार्यविषयिका
इच्छा तु। अविहताविषया-- अन्तरायानर्हस्वविषया। यथासङ्कल्पमेव सिध्यति नतु कदाचिदन्यथा भवतीति। उक्ता-- श्रुत्या प्रतिपादितेत्यर्थः।तारतम्यं-- कैङ्कर्यादितारतम्यं तु। न दोषः-- दोषावहं न भवति। निश्शेषाविद्याकर्मवासनादिबन्धनिवृत्तिमत्त्वेन विश्रृङ्खलप्रसविज्ञानानुभूयमानपरब्रह्मस्वरूपरूपगुणविभूतिकतया पुनरावृत्तिशून्यतया नित्यमुक्तसर्वचेतनक्रियमाणसर्वकैङ्कर्यजनितशेषिसन्तोषमूलकस्वानन्दस्य च सर्वेषामपि चेतनानां तुल्यत्वेन फलवैकल्याभावान्नित्यमुक्तविशेषेषु कैङ्कर्यविशेषव्यवस्थातारतम्यादिकं न दोषायेति भावः। चतुर्मुखस्य मनुष्यादिसृष्टिं सङ्कल्पयतो ' विनायकं प्रकुर्वाणो रचयामास वानरम् ' इति न्यायेन सङ्कल्पितान्यसृष्ट्यादिकमितिहासपुराणादिषु सुप्रसिद्धम्। अत्र ' प्रत्यूहार्हाः प्रदेशप्रङृतिसुकृतिनः' इति
पाठमवलम्भ्य चिन्तामणि व्याख्यानं द्दश्यते। तद्विलिख्यते-- ' अस्ति किञ्चिद्व्यापारतारतम्यं मुक्तानां तदस्तु नाम तावता न भोगसाम्यं बाध्यते सर्वेषामपि मुक्तानां प्रतिबन्धकाभावेनासङ्कुचितज्ञानत्वादिति दर्शयति-- प्रत्यूहार्हा इति। शब्दान्वयस्तु सत्यसङ्कल्पत्वे सत्यपि प्रादेशिकसुकृतिनः कालविशेषसुकृतिनोऽपि प्रत्यूहार्हाः। अन्यदुपक्रान्तमन्यदापतितमिति न्यायेनान्याभिप्रायेण प्रवृत्तानामन्यदेव जायतइति दर्शयति-- मर्त्यारम्भेति। मर्त्यः पुत्रादिः। पुत्राद्यारम्भस्पृहादौ तद्विरोधिविविधप्राणिसृष्ट्यादिद्दष्टेरित्यन्वयः। अन्यचिन्तायामन्यारम्भे नियामकमूलाभावात् व्यापारनैरर्थक्यमेव स्यादित्याशङ्क्य नियामकमेव दर्शयति-- तेनेति। अमीषां संसारिणां जीवानां प्रवृत्तानां साफल्यं वैफल्यं विपरीतफलश्च प्राचीनपुण्यपापाभ्यामेव भवति। मुक्तस्य तु पुण्यपापे न स्तः। तस्य चिकीर्षा नियतमेव सफलेति श्रुतिरपि कथयति ईश्वरस्तु तदिच्छामेवानुच्छिन्न प्रवृत्तिमातनोतीत्याह-- मुक्तस्येति। ननु मुक्तस्येच्छाविघाताभावेऽपि व्यापारतारतम्यमस्त्येव तेन भोगतारतम्यमपि स्यादित्याशङ्क्य परिहरति-- तारतम्यमिति। नहि व्यापारतारतम्यमेवापवर्ग दोषः यदि भोगतारतम्यमस्ति तदा हि दोषस्स्यात्। नहि नटवृत्तिर्नटस्यैव सन्तोषमातनोति। अपितु तद्दर्शिनामन्येषामपि। एवं सर्वेषामपि मुक्तानां भगवदनिसञ्चरणादिव्यापारस्साधारण्येन सन्तोषकारणमिति भोगसाम्यं सिध्यत्येव। राजकुलेषु वर्तमानाः खलु प्रत्येकं स्वस्वाधिकारानुरूपेण व्यापारेण राजानं सेवन्ते सन्तोषस्तु सर्वेषां साधारण इति करतलामलकमेतत् इति।।
	16. सूत्रइत्यादि। सूत्रे-- अत्रत्ये 'अत एवचानन्याधिपतिः ' इति सूत्रे। मुक्तः-- मुक्तचेतनः। अन्याधिपतिरप्यभिहितः-- स्वाम्यन्तशून्योऽप्यभिहितः। तेन-- कारणेन। तस्य कश्शेषी-- तादृशस्य तस्य को वा स्वामी भविषयति। किञ्च श्रुत्यैव-- ' स स्वराड्भवति ' इति श्रुत्यैव। स्वराडित्यप्युक्तः-- स्वाराट् स्वतन्त्रो विज्ञेयः इति निघण्टुप्रसिद्ध्या स्वतन्त्र इत्यप्युक्तः। अतः-- अस्मात्कारणात्। प्राक्प्रतिष्ठापितानाम्-- पूर्वं स्थापितानां जीवस्य भगवच्छरीरत्वतच्छेषत्वपारतन्त्र्यादीनाम्। विहतिः-- विरोधस्यात्। मैवम्-- एवं मा शङ्किष्ठाः। इह-- अधिकरणे। नाथेतरान्प्रति-- भगवद्भिन्नान्प्रति। अघविहितः--- पापकृतः। शेषभावः-- दास्यं पारतन्त्र्यञ्च। क्षिप्यते-- निरस्यते। विश्वस्य पतिरिति पठितो य आत्मेश्वरः-- ' पतिं विश्वस्यात्मेश्वरम् ' इति श्रुत्या सर्वशेषित्वेनाम्नातो यः स्वशेष्यन्तरशून्य पुरुषोत्तमो नारायणः। तत्पतित्वं तु-- तस्य शेषित्वं स्वस्य तं प्रति शेषत्वं पारतन्त्र्यच्च। अबाध्यम्-- प्रबलप्रमाणसिद्धत्वान्न बाधनार्हम्। अतो न प्राक्स्थापितविरोध इति भावः।।
4.4.5.
	17. मुक्त इत्यादि।मुक्तः क्वचित् अशरीरः प्रोक्तः-- मुक्तचेतनः क्वचित् ' अशरीरं वा सन्तं न प्रियाप्रिये स्पृशतः ' इत्यादौ श्रुतिवाक्यविशेषे शरीररहित इत्युक्तः। अथ-- तत्प्रकाराद्भिन्नप्रकारतया। क्वापि-- ' स एकधा भवति स त्रिधा भवति ' इत्यादौ श्रुतिवाक्ये । बहुधासम्भवोऽधीतः-- तस्यैव मुक्तस्य स्वरूपेण नानात्वासम्भवात् शरीरद्वारेणैव तत्सम्भवाच्च शरीरद्वारकबहुभवनञ्चाम्नातम्। तेन च शरीरवत्त्वं सिद्धमित्यर्थः। गानक्रीडादि चोक्तम्-- ' एतत्साम गायन्नास्ते ' इत्यादौ गानक्रीडादिकम् मुक्तस्योक्तम्। तच्च शरीरं विनानुपपद्यमानं शरीरवत्त्वं तस्योपपादयति। आर्षम्-- बादरिजैमिनिमुनिसंमतम्। तदनुगुणमतद्वन्द्वम्-- उदाहृतवाक्यद्वयानुगुणं मतद्वयम्। निरस्यन्-- बादरिमतमशरीरत्वनियमं जैमिनिसम्मतं सशरीरत्वनियमञ्च निरस्यन्। सूत्रकारः। स्वच्छन्दस्य-- स्वेच्छानुगुण्येन वर्तमानस्य मुक्तस्य। तदुभयं क्षममिति स्वं मतं वदति-- असङ्कुचितब्रह्मानुभवस्य शरीरानपेक्षणादिच्छया अशरीर एवानुभवंस्तिष्ठति कदाचित् सर्वदेशसर्वकालसर्वावस्थबहुविधकैङ्कर्यकरणाभिलाषी सन् शरीरमिच्छति तदा सशरीर एव कैङ्कर्यं करोतीत्युभयथापि वर्तनं युक्तमिति स्वकीयं मतं ' द्वादशाहवदुभयविधं बादरायणोऽतः ' इति सूत्रेण प्रतिपादयति। अकर्मोद्भवं तन्निखिलमपि परब्रह्मवति तत्समस्य स्याच्च-- अकर्ममूलकं स्वेच्छामात्रमूलकम् अशरीरत्त्वं सशरीरत्वञ्चेत्युभयं गानक्रीडादिकञ्च परब्रह्मण इव तत्समस्य विध्वस्तकर्मबन्धतया परब्रह्मतुल्यस्य मुक्तस्य स्यादेव सम्भावितमेव। तथा च सशरीरत्वमात्रेण संसारश्चेदीश्वरस्यापि सशरीरत्वेन प्रमाणसिद्धस्य संसारसंभवः ईश्वरशरीरादेरकर्मकृतत्वान्न संसारावहत्वमिति चेत् मुक्तशरीरादेरपि कर्मकृतत्वाभावान्न संसारावहत्वमिति तुल्यम्। अतः स्ववाञ्छानुगुणमीश्वरवन्मुक्तोऽपि सशरीरोऽशरीरश्चेति सूत्रकारभिमतं युक्ततमम्।।
	18. मोक्ष इत्यादि। मोक्षे-  मोक्षदशायाम्। पुण्याद्यभावात्-- पुण्यपापयोरभावात्। तदुपधिकवपुर्वर्जितत्वम्-- पुण्यपापमूलकशरीरराहित्यम्। न दूष्यम्-- न निरसनीयं युक्तत्वाद्ग्राह्यमित्यर्थः। दुःखार्हदेहत्यजि च तस्मिन्-- दुःखानुभवयोग्यकर्ममूलकदेहत्यागिन्यपि तस्मिन्मुक्ते। शुभवपुस्सत्त्वपक्षोऽप्यबाध्यः-- अकर्ममूलकदिव्यदेहवत्त्वपक्षोऽपि अविरुद्धत्वात् प्रामाणिकत्वाच्च ग्राह्य एव।   अत्र इत्थं सति-- मुक्तसशरीरत्वाशरीरत्वयोरुपपन्नत्वे सति। इह-- अस्मिन्नधिकरणे। मुनिना-- सूत्रकारेण। मुक्तस्थितिः-- मुक्तावस्था। कीद्दशी सूत्रिता स्यात्-- कीदृशीति सूत्रेण प्रतिपादिता भवेत्। नैवम्-- एवं न शङ्कनीयम्। स्वच्छन्ददेहग्रहतदनियमस्थापनेऽत्राभिसन्धेः-- स्वेच्छामूलकदिव्यदेहपरिग्रहस्य तथाविधदेहपरिग्रहेऽप्यनियमस्य च स्थापने एतदधिकरणतात्पर्यात्। तथा
च स्वच्छन्ददेहवत्त्वप्रतिपादनाद्देहसम्बन्धो नास्तीति वदन् बादरिर्निरस्तः। तस्य च देहपरिग्रहस्यानियमस्थापनात् नियमेन देहस्थितिं वदन् जैमिनिश्च निरस्तः। तेन भगवत्सङ्कल्पमूलकस्वसङ्कल्पादेव यथायोगं सशरीरता अशरीरता च मुक्तस्य भवतीति सिद्धान्तः।। 
		19. नानेत्यादि। अधिगतब्रह्मसाम्यस्य पुंसः-- ' निरञ्जनः परमं साम्यमुपैति ' इति श्रुत्या प्राप्तपरब्रह्मसाम्यस्य मुक्तचेतनस्य। युगपत्-- एककाले। नानादेहास्सुर्यदि-- बहवो देहाभवन्ति चेत्। तेषाम्-- प्रदेशभेदवर्तिनां तेषां बहूनां  देहानाम्। व्याप्तस्वरूपान्वय उचितः-- विभुभूतस्वरूपसम्बन्धएव युक्तः। नत्वणोर्नानादेहसम्बन्धसम्भव इत्यर्थः। इति-- इत्थं चेत्। प्राक्तनामुत्वहानम्-- प्राक्प्रतिष्ठापितजीवस्सवरूपाणुत्वहानिरस्यात्। नैतत्-- एतच्छङ्कनं न युक्तम्। धीव्याप्तिसिद्धेः-- ' स चानन्त्याया कल्पते ' इति श्रुत्या धर्मभूतज्ञानव्याप्तेस्सिद्धत्वात्। जगदावेशवाक् तन्निदाना भवति च --
' स एकधा भवति ' इत्यादिषु जगदावेशवचनं तन्मूलकमेव भवति तादृशधर्मभूतज्ञानव्याप्तिमूलकमेवोपपन्नं भवति। सौभर्यादौ प्रक्लृप्तां गतिमपवदितुं ब्रह्मसाम्यं न क्षमं भवति--  बहुशरीरपरिग्रहवत्सु सौभर्यादिषु स्वरूपाणुत्वेनानेकशरीरव्याप्त्यसम्भवात् धर्मभूतज्ञानव्याप्त्यैव तेषूपपत्तिः क्लृप्ता तन्न्याय्यं निरस्य स्वरूपव्याप्तिमधुना कल्पयितुं ब्रह्मसाम्यं भोगमात्रकृततया लब्धस्वरूपं ब्रह्मसाम्यं कर्तृ नसमर्थं भवति। क्लृप्तज्ञानव्यापत्यैव नानादेहपरिग्रहसम्भवात् ब्रह्मसाम्यापत्तेर्भोगमात्रकृतत्वस्य सूत्रितत्वेन 
स्वरूपेणापि साम्यकल्पनानपेक्षणाच्च मुक्तस्य स्वरूपव्याप्तिकल्पनानुचितैवेत्यर्थः। अत्र चिन्तामणिः-- ' अत्र कश्चिच्चोदयति जीवस्तावदणुरिति प्रसिद्धम्, अत्र पुनरधिगतब्रह्मसाम्यस्य तस्य युगपन्नानादेहो भवतीत्युच्यते यद्येवं तर्हि तेषां देहानां देशभेदेनोत्पन्नानां व्याप्तपरब्रह्मस्वरूपान्वय एव समुचितः, न पुनरणुरूपजीवस्वरूपान्वयः, तेन जीवाणुत्ववादो मुक्तिदशायां भज्यते। यदि तथा विभुत्वं जीवस्य तर्हि जीवेश्वरविभागो न स्यात्। 
' अणुरवगातिमान् जीव ईशोऽन्यः ' इति भवतां सिद्धान्तः। तदेतद्दूषयतिनैतदिति। अत्र हेतुमाह-- धीव्याप्तिसिद्धेरिति। स्वरूपव्याप्त्भावेऽपि जीवस्य मुक्तिदशायां धर्मभूतज्ञानव्याप्तिसिद्धेरित्यर्थः। अयमर्थः 'प्रदीपवदानेशः ' इति वदता सूत्रकारेण व्यक्तमुक्त इत्याह-- भवति चेति। जीवस्याणुत्वेऽपि 'स चानन्त्याय कल्पते ' 'स एकधा भवति ' इत्यादिजगदावेशवाक् धर्मभूतज्ञानव्याप्तिनिबन्धनेत्यर्थः। ननु जीवस्य मुक्तिदशायां ' परमं साम्यमुपैति ' इति वचनात् विभुत्वमेवाङ्गीकृत्यानेकशरीरपरिग्रहः किं न स्यादित्याशङ्क्याह-- सौभर्यादावित्यादि। अयमर्थः-- सौभर्यादौ तावद्विभुत्वमन्तरेण धर्मभूतज्ञानव्याप्त्यैव नानाशरीरपरिग्रहः क्लृप्त एव. एवञ्च मुक्तस्य विभुत्वं परिकल्प्य नानशरीरपरिग्रहवर्णनाद्वरं क्लृप्तेनैव सौभर्यादिन्यायेन ज्ञानव्याप्त्या नानाशरीरपरिग्रहवर्णनमेव। क्लृप्तकल्प्यविरोधेतु  क्लृप्तपरिग्रह एव न्याय्य इति हि नीतिविदां निर्णयः। परमसाम्यं तु भोगमात्रत एवेति सूत्रकारैरेव निरणायि ' भोगमात्रसाम्यलिङ्गाच्च ' इति । न पुनस्स्वरूपसाम्यम्। तेन व्यवस्थितमेव जीवेश्वरलक्षणकथनमिति ' इति।।
	20. देहानामित्यादि। देहानां यौगपद्ये-- मुक्तपरिगृहीतानां देहानां बहीनामैककालिकत्वे। अणुः-- अणुपरिमाणः। एष मुक्तः-- विचार्यमाणोऽयं मुक्तचेतनः। बहुषु-- अनेकेषु शरीरेषु। कथं धारकोऽस्तु-- कथं धारकस्स्यात्। नियाकत्वाञ्चास्य कथं भवदिति सिद्धम्। चैतन्यद्वारतश्चेत्-- धर्मभूतज्ञानद्वारा नानादेहधारणनियमनादिकं करोतीति चेत्। व्याप्तबोधः-- सकलवस्तुन्याप्तज्ञानकोऽयम्। सकलमपि-- सर्वमपि जगत्। सदा-- सर्वदा। धारयेत्-- धर्तुं शक्नुयात्। सर्वमपि नियच्छेत्। एवञ्च जीवेश्वरविभागासिद्धिरिति भावः। मैवम्-- एवं मा शङ्किष्ठाः। मुक्तस्य शक्तिस्तु सर्वशक्तेरिच्छया नियमितविषया-- नहि व्याप्तिमात्रेण सर्वधारकत्वं स्यात्। कालस्यापि व्याप्तत्वेन सर्वधारकत्वप्रसङ्गात्। किन्तु शक्तिविशेषोदेव धारकत्वम्। नहि मुक्तस्याखिलजगत्धारणशक्तिसम्भवः। विद्याना तु मुक्तस्य शक्तिस्सर्वशक्तेरीश्वरस्येच्छया नियमितविषया । कैङ्कर्योपयिककतिपयदेहादिविषयताया व्यवस्थापितविषया। ' जगद्व्यापारवर्जम् ' इति सूत्रेणैव तच्छकेः क्वाचित्कत्वेन नियमनात्। प्राक्-- बन्धदशायाम्। तादृग्योगशक्त्या-- उपासनादिप्रतेश्वरदत्तयोगशक्त्या। बहुतनुभजने-- सौभर्यादिन्यायेनानेकशरीरप्राप्तौ। कर्मबन्धोऽप्यपेक्ष्यः-- न केवलं योगशक्त्या योगसिद्धानां स्वेषामनेकशरीरधारणाद्यदर्शनात्। अतोऽनेकशरीरधारणतन्मूलकसुखदुःखानुभवे मूलभूतकर्मसम्बन्धोऽपि कारणतया स्वीकार्यः। तथा च कर्मानुगृहीतज्ञानपरिपाकविशेषात् तादृशशक्तितर्योगसिद्धिरित्युच्यत इति भावः।।
	21. शक्तिरित्यादि। क्षेत्रज्ञसंज्ञा शक्तिर्मुनिभिस्स्वैः कर्मभिर्वेष्ठिता अभिदधे-- ' विष्णुशक्तिः परा प्रोक्ता क्षेत्रज्ञाख्या तथापरा । अविद्याकर्मसंज्ञान्या तृतीया शक्तिरिष्यते '।। इत्यादिषु शक्तिशब्दितेषु जगत्सृष्ट्युपयुक्तेषु भगवद्विशेषणेषु या क्षेत्रज्ञसंज्ञा द्वितीया जीवस्वरूपा शक्तितस्सा मुनिभिः पराशरादिभिः स्वैः पुण्यपापरूपैः कर्मभिर्वेष्टिता परिविष्टिता सङ्कुचितस्वरूपविकासा अभ्यधायि। तथा च यत्स्वरूपस्यैव कर्मवेष्टनकृतस्सङ्कोचस्तस्यैव कर्ममोक्षे विकासस्स्यात् किं धर्मभूतज्ञाने सङ्कोचविकासपरिकल्पनेन प्रमाणविरुद्धेनेति भावः। पुंसः-- जीवस्य। बुद्धिः। अनंशापि-- निरवयवापि। बहुविधविकृतिस्स्वीकृता-- अवस्थाभेदेन स्मृत्यनुभूत्यादिनानाविकृतिशालिनी भवद्भिरङ्गीकृता खलु। एवं स चास्तु-- एवं स जीवोऽपि बद्धदशायामणुर्मुक्तदशायां विभुश्च स्यात्। किमस्मिन्नर्थे प्रमाणमिति चेत् वालाग्रेत्यादिवाक्यात्-- ' वालग्रशतभागस्य शतधा कल्पितस्य च। भागो जीवस्य विज्ञेयस्य चानन्त्याय 
कल्पते।। ' इति श्रुतिवाक्यादेव जीवस्वरूपस्यैव दशाभेदेनाणुत्वविभुत्वावगमात्। उक्तोऽर्थो निगम्यते-- तदयमित्यादिना। तत् अयमणुरपि मुक्तौ अनन्तोऽपि स्यात्-- तस्मादयं जीवो बद्धदशायामणुभूतोऽपिमुक्तिदशायां विभुश्च स्यात्। न स्यात्-- एवं कदापि न सम्भवेत्। जैनादिभङ्गे परिहृतविकृतेरैकरूप्यानपायात्-- ' नैकस्मिन्नसम्भवात्। नच पर्यायादप्यविरोधो विकारादिभ्यः ' इत्यादि जैनमतनिरासप्रकरणे जैनोक्तमशकमताङ्गादिसूक्ष्मस्थूलतत्तद्देहानुगुणपरिणामत्वनिरसनेन प्रतिक्षिप्तस्वरूपविकारस्य जीवस्य तत्रोक्ताभिरेव प्रमाणोपपत्तिभिर्निर्विकारत्वस्याधुनाप्यपायाभावात्। अयं भावः-- आत्मनो निर्विकारत्वं प्रमाणप्रतिपन्नं बद्धदशायामणोस्तस्यैव मुक्तदशायामानन्त्यञ्च तेनैव प्रमाणेन प्रतिपन्नं द्वयोरपि प्रमाणयोरविरोधो वाच्यः, तत्र निर्विकारत्वश्रुतेरनन्यथानेयत्वात् धर्मभूतज्ञानस्य विकृतिमत्तया प्रत्यक्षश्रुतिस्मृत्यादिसिद्धत्वात् तत्सङ्कोचविकासाभ्यामेव उदाहृतानुदाहृतजीवसङ्कोचविकासपरवचनानामुपपत्तिर्युक्तेति।।
	22. जीवस्येत्यादि। जीवस्य-- जीवात्मस्वरूपस्य। एकैकशः-- एकामेकां शाखामिति प्रकारेण। त्यजनतः-- सम्बन्धनिवर्तनात्।। वृक्षशाखासु-- वृक्षसम्बन्धिनीषु शाखासु। शोषः-- शुष्कीभवनम्। उदितो हि--- छान्दोग्ये षष्ठप्रपाठके एकादशखण्डे ' अस्य सोम्य महतो वृक्षस्य ' इत्यारभ्य 'अस्य यदेकां शाखां जीवो जहात्यथ सा शुष्यति द्वितीयां जहात्यथ सा शुष्यति तृतीयं जहात्यथ सा शुष्यति सर्वं जहाति सर्वं शुष्यति' इत्यादौ प्रत्यपादि खलु । तस्मात्-- जीवस्वरूपस्यैव सङ्कोचविकासयोः प्रतीयमानत्वात्। अपगतवरणे-- निवृत्ताविद्याकृतसङ्कोचे। अस्मिन्-- मुक्ते। अद्वारकं मुख्यमानन्त्यं स्यात्-- धर्मभूतज्ञानद्वारकत्वं विना साक्षात्स्वरूपत एव मुख्यं विभुत्वरूपमानन्त्यमस्तु। मैवम्-- एवं मा शङ्किष्ठाः। शाखासु प्रहाणम्-- शाखासु विषये जीवो जहातीत्युक्तं त्यागात्मकं प्रहाणम्। भोगाश्रयनियतिकरोपाधिनाशः-- सुखदुःखानुभवरूपस्य भोगस्य आश्रयनियतिकरः अवच्छेदकशरीरांशव्यवस्थाहेतुः इदं शरीरमास्थायेदं भवतानुभाव्यमिति व्यवस्थाहेतुरित्यर्थः, यः उपाधिः पुण्यपापरूपं कर्म तस्य नाशस्तदात्मकम्। नतु जीवस्वरूपसम्बन्धहानमित्यर्थः। हानस्य कर्मनाशरूपत्वे जीवो जहातीति जीवकर्तृकत्वं कथं सम्भवतीत्यत्राह-- क्षेत्रादीत्यादि। अधीतोऽसौ जहातिः-- उदाहृतश्रुत्याम्नातोऽसौ पूर्वमुपात्तो जहातिस्त्यागार्थक ओहाङ्धातुः। क्षेत्रादिन्यायतः अभिमतिविरहात्स्यात्-- क्षेत्रं जहाति हस्तिनं जहाति पशून्गृहं जहातीत्यादौ क्षेत्रादिस्वरूपत्यागासम्भवात् स्वीयत्वाभिमाननिवृत्तिरेव हि जहातीत्यनेनोच्यते तन्न्यायेन स्वभोगायतनत्वाभिमाननिवृत्तिपरत्वादुपपन्नो भवेदित्यर्थः। कर्मनाशकार्यभूताभिमानविशेषात्मकधर्मभूतज्ञानसम्बन्धत्यागरूप्तवात् प्रहाणस्य जीवकर्तृकत्वसम्भव इति भावः।।
	23. एको नैक इत्यादि। मुक्तः-- मुक्तचेतनः। स्वस्वरूपेण-- नतु किञ्चिद्द्वारा। एकोनैकः-- भिन्नश्चाभिन्नश्च। सः। परस्मात्-- परमात्मनः। पृथगपृथगपि-- पृथग्भूतोऽपृथग्भूतश्च। स्वयम्-- स्वतन्त्र एव सन्। स्वाभीष्टाशेषभोक्ता-- स्वाभिमताशेषभोगवांश्च। इति-- इत्थंरूपे। पृथकक्षीबचोद्ये-- बालवञ्चकचाटूक्तौ। ये इति पदमध्याहार्यम्। उपरि ते इत्युक्त्या सिद्धं वा। भ्रमन्ति-- भ्रमणं प्राप्नुवन्ति। नतु तद्दोषचिन्तनेन तदुत्तरणं प्राप्नुवन्ति। ते-- ते चेतनाः। स्वोत्रिबाधम्-- स्वोक्त्योरेव पूर्वोत्तरयोः परस्परबाधम्। श्रुतिशतविहतिम्-- जीवपरयोस्स्वरूपभेदप्रतिपादकानन्यथासिद्धानेकश्रुतिभिस्स्वोक्तार्थानां बाधितत्वञ्च। अन्वीक्ष्य-- सम्यक्परामृश्य। तत्तदुक्त्यान्यपर्यात्-- तत्तदुक्तीनां जीवैक्योक्तोनां जीवब्रह्मैक्योक्तीनां ब्रह्माचिदैक्योक्तीनाञ्च आन्यपर्यात्। जीवैक्योक्तीनां साजात्परत्वरूपादन्यपर्यात् जीवब्रह्मैक्योक्तीनां ज्ञानान्दरूपत्वशरीरशरीरिभावादिपरत्वरूपादन्यपर्या अचिद्ब्रह्मैक्योक्तीनां विशिष्टैक्योपपादनपरत्वरूपदान्यपर्याच्च। जैनावष्टम्भद्दप्यन्मतिकलहमुचः-- भेदाभेदप्रतिपानमूलपुरुषभूतजैनमतावलम्बनेन द्दप्यतां दर्पयुक्तानां भेदाभेदवादिनामन्येषामपि जैनगन्धिवेदान्तिनामन्योन्यबुद्धिभेदकृतस्पर्धा मुक्त्वा। सत्पथम्-- ताद्दशदोषविदूरतया सुभगतममस्मद्दर्शितं सन्मार्गम्। संश्रयन्तु-- आश्रित्य सुख्यन्तु।।
	24. सर्वं सङ्कल्पमात्रादित्यादि। सर्वं सङ्कल्पमात्रात् लभत इति समाम्नायते सूत्रितञ्च --- सर्वमप्यभिमतं मुक्तस्सङ्कल्पमात्रात् प्रयत्नादिकं विना सङ्कल्पमात्रादेव लभते प्राप्नोतीति समाम्नायते ' स यदि पितृलोककामो भवति सङ्कल्पादेवास्य पितरस्समुत्तिष्ठन्ति ' इत्यादि श्रुत्या प्रतिपाद्यते ' सङ्कल्पादेव तच्छ्रूतेः ' इति सूत्रेण चैवं प्रत्यपादि। अतः-- मुक्तस्य सङ्कल्पादेव सर्वं सिध्यतीति पूर्वाधिकरण एवोक्तत्वात्। स्वेच्छातः-- स्वेच्छया। देहयोगाद्यनियतिकथनम्-- देहपरिग्रहतदपरिग्रहानैयत्यप्रतिपादनम्। पिष्ठपेषस्स्यात्-- पिष्टस्य पुनः पेषणमिव कृतकरणरूपमेव स्यात्। निष्फलमेव भवेतित्यर्थः। तन्न-- तथाशङ्कनं न युक्तम्। अन्योन्योपरुद्धश्रुतिगतिनियतिः-- अन्योन्यं परस्परं उपरुद्धयोर्विरुद्धयोः श्रुत्योर्मुक्तस्याशरीरत्वसशरीरत्वप्रतिपादिकयोर्गतिनियतिः कर्मकृतदेहाभावाकर्मकृतदेहसद्भावरूपविषयव्यवस्था। या कर्तव्या तस्यामिति पदत्रयमध्याहार्यम्। कामतोऽनेकदेहस्वीकारप्रक्रियेत्याद्यनियतिकथने-- स्वेच्छयानेकदेहपरिग्रहस्य ये प्रक्रिये प्रकारौ कदाचित्स्वपरिकल्पितदेहपरिग्रहः, कदाचित्परमपुरुषपरिकल्पितदेहपरिग्रह इत्येवंरूपौ इति एतौ प्रकारौ आदिर्यस्य स्वेच्छाकृतदेहपरिग्रहप्राकरदेहपरिग्रहाभावात्मकद्वयस्य तत् अनेकदेहस्वीकारप्रक्रियेत्यादि। तद्गुणसंविज्ञानः। तस्यानियतिः कदाचिदिच्छयानेकदेहपरिग्रहः कदाचिदिच्छया तदपरिग्रह इत्येवंरूपा तस्याः कथने प्रतिपादनेच। सूत्रकाराभिसन्धेः-- सूत्रकारस्य वायसस्य  अभिसन्धेस्तात्पर्यस्य विद्यमानत्वादित्यर्थः। अतोऽधिकार्थप्रतिपादनान्न पौनरूक्त्यमिति भावः। अत्रोत्तरार्धस्य चिन्तामणिर्विलिख्ये। तन्नेति। तदेवोपपादयति-- अन्योन्येति। अयमर्थः-- यदि पूर्वोक्तमेवात्राप्युक्तं स्यात् तदा हि पिष्टपेषणन्यायः, पूर्वं हि सङ्कल्पादेव तच्छ्रूतेरित्यत्र प्रयत्ननिरपेक्षं स्वसङ्कल्पादेव देहेन्द्रियादिकं भवतीत्येतावन्मात्रमुक्तम्, अत्र पुनः कर्माधीनदेहाभावं कश्चिदाह कर्मानधीनदेहसद्भावमपरस्त्वाह। अस्माभिस्तु सशोरोरत्वाशरीरत्वश्रुत्योर्विषयनियमोऽभिधीयत इत्ययमधिकोऽर्थः। अर्थान्तरमप्यधिकमाह-- कामत इति। सङ्कल्पादेवानेकदेहस्वीकारे कदाचित्स्वपरिकल्पितदेहपरिग्रहः कदाचिच्च परमपुरुषपरिकल्पितदेहपरिग्रह इति देहपरिग्रहनियतिकथने सूत्रकाराभिसन्धेर्विद्यमानत्वात् अधिकार्थोपदेशोऽस्तीति न पौनरुक्त्यप्रसङ्गः। अत्रानियतिकथनवचनं समनन्तरोक्तनियतिकथनस्याप्युपलक्षणम्। इति । एतद्ग्रन्थपर्योलचनया ' तन्वभावे सन्ध्यवदुपपत्तेः भावे जाग्रद्वत् ' इति सूत्रद्वयोपात्तकादाचित्कस्वसङ्कल्पितदेहपरिग्रहाकादाचित्कपरमपुरुषसङ्कल्पितदेहपरिग्रहरूपदहपरिग्राहानियतिकथन एव सूत्रकारतात्पर्यमिति भानात्। कामतोऽनेकदेहस्वीकारप्रक्रियेत्याद्यनितिकथने  इत्यस्य एवं वार्थः। कामतस्स्वसङ्कल्पमात्रेण सिद्धा या अनेतदेहस्वीकारप्रक्रिया इति इयं आदिर्यस्य स्वसङ्कल्पितदेहपरिग्रहपरमपुरुसङ्कल्पितदेहपरिग्रहात्मकद्वयस्य तत् कामतोऽनेकदेहस्वीकारप्रक्रियेत्यादि तस्यानियतिकथन इति योजना। या कर्तव्या अन्योन्योपरुद्धश्रुतिगतिनियतिः तस्यां कामतोऽनेकदेहस्वीकाराप्रक्रियेत्याद्यनियतिकथने च सूत्रकाराभिसन्धेरित्यन्वयः। चिन्तामण्युक्तप्रक्रियया अनियतिकथन इत्यस्यैवान्योन्योपरुद्धश्रुतिगतिनियति कथनोपलक्षकत्वे अन्योन्येत्यादिपदस्य नैरर्थक्यं भवेत्। अपलक्षकत्वस्य लक्षणया बोधकत्वरूपत्वेन तत्तात्पर्यग्राहकत्वं वा कल्पनीयम्।।
4.4.6
	25. यद्यप्युक्त इत्यादि। अत्र-- अस्मिन्नध्याये। पूर्वम्-- ' अविभागेन दृष्टत्वात् ' इत्यधिकरणे। विमुक्तः-- मुक्तचेतनः। परतनुः-- परमात्मशरीरभूतः। अत एव अपृथक्सिद्ध इति च यद्यप्युक्तः। तथापि व्यापारांशे इह श्रुतं परमं साम्मक्षोभणीयम्-- अप्रतिक्षेप्यम्। ततः-- तस्मात्। सङ्कल्पादेव-- मुक्तस्य सङ्कल्पमात्रादेव। सर्वोत्थितिरपि हि स्यात्-- सर्वजगदुत्पत्त्यादिकमपि हि भवेत्। इति-- इत्थम्। प्रत्यवस्थाम्-- प्रत्यवस्थानम्। अन्तेऽधिकारे-- शास्त्रान्तभूतेऽधिकरणे। कृतिमदितरयोः-- कृतिमान् जगत्कर्ता ईश्वरः इतरो जीवः, तयोः। भोगसाम्यं स्थापयन्-- भोगसाम्यमेव न पुनर्जगद्व्यापारेणापि 
साम्यमिति स्थापयन्। कृन्तति-- छेदयति। निरस्यति। प्रत्यवस्थां कृन्ततीति सम्बन्धः।।
	26. सायुज्यमित्यादि। निपुणैः-- शब्दार्थानुगमनिपुणैः। शब्दशक्त्याद्यबाधात्-- सायुज्यशब्दघठकयुजिर्धातुतदुपपादसहशब्दादेशभूतसशब्दभावार्थप्रत्ययशक्त्यौचित्याद्यबाधाय। सायुज्यम्-- मुक्तस्य श्रुतिप्रतिपन्नं सायुज्यम्। भोगसाम्यम्-- भोगसाम्यरूपं न तु स्वरूपैक्यरूपमिति। समगणि-- निरणायि। तच्च-- भोगसाम्यरूपं सायुज्यञ्च। व्यापारसाम्ये असति तु-- मुक्तपरमात्मनोर्व्यापारेण जगत्सृष्ट्यादिरूपेण साम्ये अविद्यमाने सति। स्वक्रियास्वादहानेः- ईश्वरस्य स्वक्रियास्वाद एव सर्वदा भवतीति जीवस्य जगत्व्यापाराभावे स्वक्रियास्वादाभावात्। न घटते -- न युज्यते। तच्च न घटत इति सम्बन्धः। तस्मात्-- कारणात्। मुक्तस्यापि सृष्टिप्रभतिः-- सृष्ट्यादिः। जगत्व्यावृतिः। ब्रह्मतुल्या-- ईश्वरतुल्या भवतु। मैवम्-- एवं मा शङ्किष्ठाः। सा-- जगत्सृष्ठ्यादिक्रिया। तस्य च -- लक्ष्यभूतस्य ब्रह्मणः। अन्यस्य च-- अलक्ष्यभूतस्य तदन्यस्य मुक्तस्य च। अनुगमतः-- अनुवृत्त्या। तल्लक्षणं कथं स्यात्-- ईश्वरलक्षणं कथं भवेत्। लक्ष्यालक्ष्ययोरनुवर्तमानं नहि लक्ष्यस्य लक्षणमिति हि लक्षणविदो वदन्तीति भावः।।
	27. कथ्यन्त इत्यादि। सृष्टिवाक्ये-- जगत्सृष्टिप्रतिपादकश्रुतिवाक्ये। क्वचिदपि-- क्वापि। मुक्ता जगत्कारणत्वेन न कथ्यन्ते। कामचारः प्राधीतो भवतु-- ' इमान्लोकान् कामान्नी कामरूप्यनुसञ्चरन् ' इति श्रुत्या मुक्तस्य स्वेच्छासञ्चारः प्रतिपाद्यताम्। ततः -- कामसञ्चारकथनमात्रेण। जगतारम्भकत्वं न स्यात्--- जगत्कारणत्वं न सिध्येत्। नहि सञ्चारमात्रं जगत्कारणत्वमिति भावः।भोगसाम्यं सर्वाकारोपभोग्येश्वरविषयधियस्साम्यतः-- स्वरूपगुणविभूत्यादिभिस्सर्वैरप्याकारैरुपभोग्यो भोग्यतमो य ईश्वरस्तद्विषया या धीस्तस्यास्साम्यतः ईश्वरे मुक्ते च तुल्यतया। युज्यते-- युक्तमेव भवेत्। आनन्दवल्ल्याम्-- ' भीषास्मात् ' इत्याद्यनुवाके आनन्दवल्ल्याख्ये। विभुना समत्वम्-- ईश्वरेण साम्यम्। आनन्दमात्रे समगणि-- ' सएको ब्रह्मण आनन्दः श्रोत्रियस्य चाकामहतस्य ' इति वाक्येनानन्दमात्रेणैव साम्यप्रतिपादनात् जगद्व्यापारसाम्याप्रतिपादनाच्चानन्दमात्रत एव साम्यमिति निरणायि। अतो न भोगसाम्यहानिः। नटक्रियानुभवरसस्य नटसभापतिसभ्यादितुल्यतावदीश्वरव्यापारानुभवजन्यरप्तस्य ईश्वरमुक्तयोस्तुल्यत्वानपायात् न क्रियास्वादहानिशङ्काचेति भावः।।
	28. निष्कामश्रोत्रियस्येत्यादि। आविरिञ्चिम्-- चतुर्मुखभिव्याप्य चतुर्मुखपर्यन्तमित्यर्थः। क्रमेण-- मनुष्यमनुष्यगन्धर्वाद्युत्तरोत्तरक्रमेण। शतगुणम्-- शतं गुणा आवृत्तयो यस्मिन्कर्मणि तथा। अधिकान्-- उत्कृष्टान्। आनन्दान्। वक्तुकामा-- वक्तुं प्रवृत्तेत्यर्थः। सा-- आनन्वल्लीति विशेष्यम्। श्रुतिरिति वा। निष्कामश्रोत्रियस्यापि-- मुक्तस्यापि। मानुषानन्दतुल्यम्-- मनुश्यानन्दतुल्यम्। सुखम्-- आनन्दम्। अतिदिशति-- ' स एको मानुष आनन्दः । ते ये शतं मानुषा आनन्दाः । स एको मनुश्यगन्धर्वाणामानन्दः। श्रोत्रियस्य चाकामहतस्य ' इति व्यपदिशति। तत्तद्भोगात्-- पूर्वपूर्वोक्तसंसारिभोगापेक्षया। प्रथिष्ठम्-- अतिशयितमपि। अवरम्-- उत्तरोत्तरसंसारिभोगान्निकृष्टम्। इष्टं
कष्टञ्च-- अत एव प्रियं दुःखरूपञ्च। इदम्-- अतिदेशवाग्लब्धं तत्तत्संसारिसुखतुल्यं सुखम्। मुक्ते-- मुक्तात्मनि परमात्मना परमसाम्यमापन्ने। कथम्-- कथं सम्भवति। सत्यम्-- उक्तमर्धमङ्गीक्रियते अर्धं नेत्यर्थः। अतिदेशवचनमङ्गीकृतं तस्य तात्पर्यन्त्वन्यदित्यर्थः। तत्-- अतिदेशवचनम्। मुकुन्दप्रियजनसद्दषे-- मुकुन्दप्रियजनाः अनन्तगरुडादयो नित्यसूरयस्तत्तुल्ये तत्तुल्यानन्दभाजि मुक्ते। एकदेशानुवादे हि स्यात्-- मुक्तस्य नित्यसूरिवत्परिपूर्णान्दवत्त्वात् सर्वसांसारिकानन्दानां तदेकदेशत्वेन तदन्तर्गतत्वात् तदतिदेशवचनं द्वादशकपालान्तर्गताष्टाकपालादिवाक्यवदवयुत्यानुवाद इत्यर्थः।।
	29. आनन्दानन्त्यमित्यादि। इह-- आनन्दवल्ल्याम्। हि-- प्रसिद्धम्। यतो वाच इत्यादिका श्रुतिः। आनन्दानन्त्यमाह-- वाङ्मनसापरिच्छेद्यत्वकथनमुखेन  भगवदानन्तोऽन्त इत्याहेत्यर्थः। अस्याः-- श्रुतेः। विश्रान्तिः-- आनन्दपरिमितिप्रतिपादनव्यापारनिवृत्तिः। श्रान्तिमात्रात्-- स्वाशक्तिमूलकश्रममात्रात्। नतु भगवदानन्दस्य परिमितत्वेन विषयसमाप्त्येत्यर्थः। इति च --- एवञ्च। यामुनाचार्यवर्यैर्निगदिता-- 
प्रतिपादिता। इति चेत्यत्र चकारात् ' उपर्युपर्यब्जभुवोऽपि इति श्लोके मनुष्यानन्दादिक्रमेण शतगुणितोत्तरोत्तरातिशयितचतुर्मुखानन्देन भगवदानन्दं परिमातुमप्यतिजुगुप्सया तादृशानन्दमपि चतुर्मुखं मनुष्यस्थाने निवेश्य तदुपर्यपि स्वबुद्ध्या शतगुणितानन्दान्बहून् पुरुषानुत्तरोत्तरं परिकल्प्य तदवसानस्थबौद्धपुरुषानन्देन भगवदान्दं पुनःपरिमातुं प्रवृत्तया तथाप्यनौचित्यतादवस्थ्यादेवमनन्तवारं कल्पनेऽपि तादृशान्तिमप्रयासस्याष्युपक्रमतुल्यां मन्वानया श्रुत्या तथाविधभगवदानन्दपरिमाणशक्त्या तद्व्यापारान्न्यवर्तीति च प्रत्यपादीति गम्यते। विधिशतवचनेऽपि-- उक्तक्रमेण मनुषयस्थाने विधिं परिकल्प्य तदुपर्युपरि शतगुणितोत्तरोत्तरातिशयितानन्दविधिशतपरिकल्पनेऽपि। यष्ट्या-- परिमितदण्डेन। नभोवत्-- आकाशस्येव। अस्य-- भगवतः। आनन्दोन्मितिः-- आनन्दोन्मानम्। इयदिति निश्चयः। न स्याद्धि-- नभवेद्धि। भगवदानन्दस्यानन्तत्वेन परार्घपर्यन्तविघिपरिकल्पनेऽपि तदियक्तानिश्चयस्यासम्भवादिति भावः। तच्च- केनापि कल्पनेन भगवदानन्दस्यानुन्मेयत्वञ्च।
भूघराण्वोरूदधिपतितयोर्मज्जने को विशेष इत्युक्तम् --स्वय़ं परिमाणतारतम्यभाजोरपि पर्वतपरमाण्वो़ः पारावापपतितयोर्मज्जने को विशषोऽस्ति पारावारस्य सर्वमज्जनसमर्थत्वात् इति नदर्शयता   ' को मज्जतोरणुकुलाचलयोर्विशेषः ' इति श्लोकभागेन तैरेव प्रत्यपादीत्यर्थः।।
	30. विश्वं मुक्तस्येत्यादि। विश्वम्-- जगत्। तदपृथक्सिद्ध्यभावोपलम्भात्-- मुक्तापृथक्सिद्ध्यभावस्य स्फुटमेव विश्वस्मिन्नुपलम्भात्। मुक्तस्य देहो न  खलु --- मुक्तस्य शरीरं  न भवति खलु। अपृथक्सिद्ध्यभावकथनम् आधेयत्वविधेयत्वशेषत्वोपलक्षणम्। अपृथक्सिद्धौ वा आधेयत्वादिकमन्तर्भाव्यम्। ततः-- तस्मात् कारणात् उपादानत्वनिर्वाहकशरीरशरीरिभावासम्भवात्। सर्वशक्तित्वहानेः-- बहुस्यामितिबहुभवनौपयिकसर्वशक्तिमत्त्वाभावाच्च। असौ-- मुक्तः। उपादानं कथयितुं नोचितः-- जगदुपादानमित्यङ्गीकर्तुं नार्हः। आत्माशक्यं न चिकीर्षेत्-- मुक्तो हि तत्त्ववेदी स शक्यमेव चिकीर्षेत् नाशक्यम्, अतो मुक्तस्याशक्यविषयेच्छाविघातो नास्ति इच्छाया एवानुदयात्। तदितरविषये -- अशक्येतरविषये शक्यविषय इत्यर्थः। तदिच्छा-- मुक्तेच्छा। निर्विघाता-- प्रतिघातरहितैव। अयं भावः--  भगवान् खलु मुक्तस्याभिप्रेतेषु कैङ्कर्यादिषु कर्तव्येषु यथाभिमतं पितृलोकादिकरणेषु च नेच्छां विहन्ति तेन मुक्तस्येच्छाविघाताभावः। न ह्याकाशनिगरणमप्यभिलषति मुक्तः। तादृशस्यानभिज्ञकार्यत्वात्। अशक्याभिलाषादन्यत् किमनभिज्ञत्वमिति। व्यापारे भिद्यमानेऽपि अविषमरसता लोके क्वापि दृश्यते-- नहि राजास्थानीमातस्थुषामधिकारभेदेऽप्यानन्दवैषम्यमस्ति नचापि नृत्यतो नटस्य पश्यतो जनस्य च रसवैषम्यमस्ति एवं व्यापारभेदेऽपि रससाम्यमुपपन्नमिति भावः।।
	31. तत्तत्सेवेत्यादि। तत्तत्सेवाविशेषस्थिरपरिणमितः-- स्वस्वशक्यपरिचरणविशेषैस्स्थिरतया परिनिष्पन्नः। सार्वभौमप्रसादः-- सार्वभौमस्य महाराजस्य प्रसादः प्रीतिविशेषः। भृत्यस्य स्वयमनभिमतस्वामिचिह्नैकवर्जम्-- भृत्यानभिलषणीयस्वाम्यसाधारणच्छत्रचामरादिचिह्नैरेव रहितम्। साम्यम्-- भोगसाम्यम्। सूते- प्रसूते प्रयच्छयति। एवम्-- तन्न्यायेन। दयालुम्-- अनाद्यनुवृत्तानन्तापराधविस्मरणहेतुभूतसहजकारुण्यनिरभरम्। देवम्-- भगवन्तं पुरुषोत्तमम्। शरणमुपगतैः-- अङ्गत्वेन स्वातन्त्रयेण वा शरणागतैर्भक्तैः प्रपन्नैश्च। अनन्यलभ्या-- तदितरैर्दुर्लभा। निर्धूतावृत्तिशङ्का-- पुनरावृत्तिशङ्काशून्या। शेष्यभिप्रायेण शेषाभिप्रायेण चावृत्त्यसम्भवादिति भावः। निरुपधिकरसा-- देशकालतारतम्याद्युपाधिशून्यरसवती। सव्यवस्था--- श्रीपतित्वशेषशायित्वजगत्सृष्ट्यद्यौपयिकसर्वशक्तत्वादिपरब्रह्मासाधारणाकारव्यवस्थाशालिनी। अवस्था-- मोक्षदशा। तुना फलान्तरेभ्यो वैलक्षण्यं प्रतीयते। लभ्यते-- प्राप्यते। तथा च भगवदसाधारणाकारान् विना सर्वथातुल्यमैश्वर्यं मुक्तैः प्राप्यत इति भावः।।
	32. अत्राहुरित्यादि। अत्र-- अस्मिंश्चतुर्थाध्यायचतुर्थपादे। केचित्-- केचिदाचार्याः। आञ्जस्यलाभात्-- सूत्रस्वारस्यलाभात्। पूर्वाधिकरणे समाप्तेऽपि पुनरावृत्तिशङ्क्यधिकरणान्तरमारभ्यत इति सूत्रस्वारस्यमस्तीति भावः। हि-- यस्मात् कारणात्। निषेध्ये तु-- यदुद्देश्यकमावर्तनं निषिध्यते 
तन्मिन्निषेध्ये देशविषये। इममिति पदम्-- एतल्लोकरूपत्वसमर्पकं विशेषणपदम्। दृश्यत इतिशेषः। तेन-- एतल्लोकमात्ररूपत्वसमर्पकपरविशेषितदेशविशेषोद्देश्यकपुनरागमनरूपावृत्तिनिषेधवचनेन। आवृत्तिरस्ति इति शङ्कोत्थिता-- पुनरावृत्तिरस्तु किन्तु एतल्लोकप्राप्तिमात्रं नास्तीति शङ्कोत्थिता। इति-- एवमुत्थितशङ्कानिरासस्यावश्यकत्वाद्धेतोः। अन्त्यं सूत्रम्-- ' अनावृत्तिश्शब्दात् ' इत्यादिसूत्रम्। पृथगधिकरणम्-- ' जगद्व्यापारवर्जम् ' इत्यादेः पूर्वाधिकरणात् पृथग्भूतमेकसूत्रात्मकमधिकरणम् आहुः। तत्-- पृथगधिकरणत्वप्रतिपादनम्। भाष्यादौ-- श्रीभाष्यादिग्रन्थेषु। न दृष्टम्-- न श्रुतम्। तथाप्रतिपादकवाक्यपङ्क्तिरूपेण न दृष्टमिति वार्थः। अस्य-- सूत्रस्य। पूर्वशेषत्वञ्च-- जगत्व्यापारेत्यादि पूर्वाधिकरणशेषत्वञ्च। सुगमं भवति-- सुखेनावगम्यं भवति। कथमित्यत्राह-- स्यादित्यादि। आवृत्तिप्रसङ्गादपि निखिलजगन्निर्मितौ साम्यशङ्का स्यात्। अयमर्थः-- तस्य सत्यसङ्कल्पस्य जीवस्य पुनरावृत्तौ सत्यां पूर्वाधिकरणे पूर्वपक्षिणोक्तं परमसाम्यमाशङ्कितुं शक्यते परमपुरुषोऽपि कश्चित् सत्यसङ्कल्पोऽस्मिन् लोके वर्तते अयमपि कश्चित्सत्यसङ्कल्प इति तयोर्जगद्व्यापारेणात्यन्तसाम्यमिति, एतच्छङ्कानिरासार्थं मुक्तस्यागमनमेव निषिध्यते। वैकुण्ठ एव केवलं भगवन्तं सेवमान एव मुक्तो वर्तत इति पूर्वाधिकरणशेषत्वमेतस्य सूत्रस्यैवं सिध्यति। अयमत्र निर्णय--- ' इमं मानवमावर्तं वानर्तन्ते ' इत्यत्र इममितिशब्दः कृत्स्नस्य मानवावर्तस्योपलक्षणार्थः। सर्वकर्मविनिर्मुक्तस्य मुक्तस्य क्वचिदपि कर्माधीनपुनरावृत्तिप्रसङ्गाभावात्, ' इमान् लोकान् ' इत्यत्र स्वच्छन्दकैङ्कर्यरूपानुगमनाङ्गतया प्रतिपन्नं स्वच्छन्दपुनरावर्तनमपि सर्वत्र समानम्, ' इमान् लोकान् ' इत्यस्मिन्नेव लोके पुनरावृत्तिश्रवणादिति।।
	33. सर्गाद्यावर्तेत्यादि। सर्गाद्यावर्तलीलारससहचरिते-- जगत्सृष्ट्यादिपरिवर्तनरूपलीलारससहचारिणि। दण्डरासे-- दण्डनार्थे बन्धविशेषे। रासो हि बन्धविशेषः। दण्डरासप्राये संसारपरिवर्तने। नियुक्तम्--- प्रवेशितम्। जीवम्-- जीवात्मानम्। देवः-- भगवान्। इति-- पूर्वोक्तरीत्या। क्रमतः-- निश्शेषकर्मक्षपणस्थूलशरीरविश्लेषणार्चिरादिनयनविरजास्नापनसूक्ष्मवासनानिरसनदिव्यलोकप्रवेशनब्रह्मा
लङ्गारादिसभाजनस्वपर्यङ्कपर्यन्तारोहणसम्भाषणाविच्छिन्नसर्वाकारविशिष्टस्वानुभवदानसर्वविधकैङ्कर्याभिनन्दनादिक्रमेण। विमुच्य-- संसारबन्धात् विमुक्तं कृत्वा। सयुग्भावधन्यम्-- स्वसायुज्यदानेन कृतार्थं तम्। भुनक्ति-- परिपालयति पुनरावृत्तिं विना रक्षतीत्यर्थः। इह-- मुक्तजीवविषये। कर्मात्यन्तोपशान्तेः-- पुण्यपापरूपानां कर्मणां निश्शेषनिवृत्तेः। एनम्-- मुक्तजीवनम्। पुनश्च नावर्तयति-- न निवर्तयति। इत्यप्याम्नातेः-- एवमर्थकश्रुतिवाक्याच्चेत्यर्थः।तादृशमिदं हि वाक्यम् ' ब्रह्मलोकमभिसम्पद्यते नच पुनरावर्तते नच पुनरावर्तते ' इति । कर्ममूलाक्षयफलकथनाद्युत्थशङ्कोपशान्तिः-- कर्ममूलकस्याक्षयफलस्य यत्कथनं ' अक्षय्यं हवै चातु्मास्ययाजिस्सुकृतं भवति ' इत्यादिरूपं तदादिभिरुक्तिष्ठतीति कथनाद्युत्था या शङ्का चातुर्मास्यफलाक्षय्यत्ववचनस्येव मुक्तजीवपुनरावृत्त्यभाववचनस्याप्यापेक्षिकचिरकालस्थायित्वपरत्वं स्यादितियेवंरूपा तस्या उपशान्तिर्निवृत्तिः. भवतीति शेषः। अयमर्थः-- कृत्स्नकर्मनिवृत्त्यभावे हि ' नच पुनरावर्तते ' इति वाक्यस्यान्यथाकरणं स्यात् कृत्स्नकर्मविनिर्मोके प्रतिपन्ने सति अपुनरावृत्तिवचनं यथाश्रुतमेव ग्राह्यमिति।।
	34. स्वाविर्भाव इत्यादि। अपवर्गे-- मुक्तौ। स्वाविर्भावः-- स्वस्य पूर्वं विद्यमानाकारस्यैवाविर्भाव इति। अयं ' संपद्याविर्भावः' इत्यादेः प्रथमाधिकरणस्यार्थः। निरुपधिनियतस्वप्रकार्यान्तदृष्टिः-- निरुपधिकतया नियतो यस्स्वप्रकारी स्वविशेष्यभूतः परमात्मा तत्पर्यन्तानुभवः। अयं ' अविभागेन दृष्टत्वात् ' इत्यस्य द्वितीयाधिकरणस्यार्थः। चिद्रूपस्यैव-- ज्ञानस्वरूपस्यैव सतस्स्वस्य। तद्वत्-- तादृशज्ञानस्वरूपेण तुल्यतया। श्रुतिमकुटमितैः-- ' अपहतपाप्मा विजरः' इत्यादिवेदान्तप्रमितैः। स्वप्रकारैस्सह-- अपहतपाप्मत्वादिभिस्स्वधर्मैस्सह। ईक्षा-- अनुभवः। अयं ' ब्राह्मेण जैमिनिः' इत्यादेस्तृतीयाधिकरणस्यार्थः। सङ्कल्पादेव-- प्रयत्नादिकं विना सङ्कल्पमात्रेण। सिद्धिः-- 
पितृमातृलोकाद्यभिमतलाभः। ' अयं सङ्कल्पादेव तच्छ्रुतेः' इत्यादेश्चतुर्थाधिकरणस्यार्थः। तनुषु च-- मुक्तिदशायां परिगृह्यमाणेषु शरीरेषु। नियमोन्मुक्तता-- नियराहित्यम्। कदाचिच्छरीरपरिग्रहः कदाचित्तदपरिग्रहः कदाचित्स्वसङ्कल्पितदेहपरिग्रहः कदाचित्परमपुरुषसङ्कल्पितदेहपरिग्रह इत्येवंरूपौ नियमाभावः। अयं च ' अभावं बादरिः ' इत्यादेः पञ्चमाधिकरणस्यार्थः। ब्रह्मसाम्यप्राप्यौ तल्लक्षणांशोज्झनम्-- ब्रह्मणा साकं साम्यस्य प्राप्तिदशायां ब्रह्मासाधारणचिह्नभूतक्षीपतित्वशेषशायित्वजगत्सृष्ट्यादिव्यापाराद्यंशस्य त्यागः। अयं ' जगद्व्यापारवर्जम् ' इत्यादेष्षष्ठाधिकरणस्यार्थः। इति-- इत्थमुक्ता इमे षडर्थाः। चरमाध्यायतुर्याङ्रिघ्रसाराः-- चरमाध्यायस्य चतुर्थाध्यायस्य तुर्याङ्घ्रेश्चतुर्थपादस्य सारभूता इत्यर्थः।।
	35.  ध्यानादिमित्यादि। ध्यानादिम्-- ध्यानस्वरूपं तदङ्गभूतशमतमादिकञ्च। तत्प्रभावम्-- ध्यानमाहात्म्यमुत्तरपूर्वाघ्लेषविनाशादिरूपम्। करणभृतः-- जीवस्य। इतः-- ठअस्थिस्तूणत्वस्नायुबद्धत्वमांसासृक्पूयविण्मूत्रादिभरितत्वनश्वरत्वादिहेयतापादकधर्मशतसमावृतादस्मात्. देहकाराकुटीरात्-- देहात्मकं यत् कारार्तं बन्धनार्थं कुटीरं तस्मात्। ब्रह्मनाड्या-- मूर्धन्यनाड्या। निष्क्रान्तिम्-- निष्क्रणमम्। सुपथा-- अर्चिरादिरूपेण शोभनेन मार्गेण। गतिमपि-- गमनमपि। साध्यम्-- इतः पूर्वमविद्यमानमिदानीं भगवत्प्रसादलभ्यम्। स्वप्रकाशञ्च--- स्वस्याविर्भावञ्च। इच्छातः-- सङ्कल्पमात्रेण। स्वेष्टसृष्टिम्-- स्वाभिमतपितृमातृलोकादिसृष्टिम्। परब्रह्मणा साकं भोगमांत्रे आनन्दमात्रे परमं साम्यमपि। अन्तिमाध्यायसारम्-- चतुर्थायायसारभूतार्थजातम्। मायामतस्थः-- मायामते अभिमानवान् यः कोऽपि । कथमिव घटयेत्-- केन प्रकारेणोपपन्नमिति प्रतिपादयेत्।एतस्य सर्वस्याप्यर्थस्य सगुणब्रह्मसम्बन्धित्वेन निर्गुणब्रह्मण्यसम्भवात् तस्य च निर्गुणस्य ब्रह्मणः क्वचिदपि फलाध्याये प्रतिपादनाभावाच्चेति भावः।।
	36. मानामानेत्यादि। आदिमे कर्मभागे-- काण्डत्रयात्मकमीमांसाशास्त्रे आदिमे प्रथमे कर्मप्रतिपादकतया कर्मकाण्डाख्ये भागे। मानामानप्रभेदप्रभृतिविभजनात्-- ' धर्मधीर्मानभेदाङ्गप्रयुक्तिक्रमकर्तृभिः' इत्यादुक्तरीत्या प्रमाणभेदाङ्कप्रयुक्तिक्रमकर्तृकाद्यर्थविभजनात्। मध्यमे-- मध्यमकाण्डे। देवतांशे-- देवताकाण्डाख्ये देवताप्रतिपादकभागे। नाना वा देवतेत्याद्यनुपदपठनात्-- देवताभेदप्रतिपादनौपयिकतया ' नाना वा देवता ' इत्यादिसूत्राणामनन्तरपठनात्। अस्मिन्भागे-- ब्रह्मकाण्डाख्ये़स्मिन् ब्रह्मप्रतिपादकभागे च। भेदधर्मप्रभृतिकथनतः--- जीवपरमात्मनोस्साक्षाद्भेदस्य भेदकधर्माणामनुत्वविभुत्वाज्ञत्वसर्वज्ञत्वादीनां जगत्सृष्टिबन्धनमोचनविषयभुक्त्युपासनमुक्त्यादिव्यापाराणा़ञ्च बहूनां स्फुटप्रतिपादनाच्च। सौगतादेर्भङ्गाच्च-- गुणगुणिकार्यकारणादिभेददूषकाणां बौद्धादीनां निरसनेन च। मीमांसायास्रिकाण्ड्याम्-- वेदाख्यैकप्रबन्धव्याक्यानभूतमीमांसाख्यशास्त्रसम्बन्धिन्यां कर्मदेवताब्रह्मप्रतिपादिकायामस्यां त्रिकाण्ड्यां त्रयाणां काण्डानां समाहास्त्रिकाण्डी तस्याम्। क्वचिदपि- क्वापि भागे। मृषावादगन्धावकाशो न-- मृषावादस्य जगन्मिथ्यात्ववादस्य यो गन्धसूचकहेतुलशस्तस्यावकाशः कण्ठतो वा अर्थतो वा प्रतिपादकभागस्सोऽपि न विद्यते। भेदपुञ्चगर्भं प्रमाणं किमपि निर्गुमतयाभिमतं वस्तु न स्पृशति तत एव भेदञ्च न निरस्यति स्वकपोलेन कल्पितञ्च कः परीक्षकश्श्रद्दध्यात् अतो मृषावादिमतनिरसनमपि दिष्टहतमुद्गराभिघातप्रायमेवेति भावः।।
	37. त्रय्यन्तोदन्वदित्यादि। इयम्-- शारीरकचतुरध्यायीप्रतिपादिता तत्त्वज्ञानानुष्ठानफलप्राप्तिरूपा। त्रंय्यन्तोदन्वदन्तस्मृतिः-- त्रय्यन्त एवोदन्वान्  तदन्तर्वर्तिनी सरणिः। देशि	कैरेव कर्णधारैः-- नाविकैः। उदिता-- उपदिष्टा। सृतिविशेषणम्। तत्त्वार्थज्ञनपारम्-- तत्त्वं प्रामाणिकचिदचितीश्वरमोक्षोपायमोक्षस्वरूपात्मकं तद्रूपोऽर्थो ज्ञेयवास्तु तद्विषयज्ञानमेव पारम्। गमयति-- प्रापयति। अन्यत्तु-- अत्रापरिज्ञातं तत्त्वं तु। विमुक्तौ-- विमुक्तिदशायाम्। विशदम्-- असंशयतया। ईक्ष्यम्-- समीक्षणीयम्। कल्पकारैः-- कल्पसूत्रकारैरापस्तम्बादिभिः। कर्तव्ये क्वचित्-- अनुष्ठेयार्थे 
क्वापि विषये। कृत्यस्देहभेदाः-- प्रकारद्वयाज्ञानादिभिः कर्तव्यस्य सन्देहविशेषाः। अभिदधिरे-- प्रत्यपादिषत। एवम्- तन्न्यायेन। तत्त्वेऽपि क्वचित् स्यात्-- तत्त्वार्थविषयेऽपि क्वापि सन्दिग्धत्वमस्तु। तदपि-- तथापि। स्वोपयुक्तांशबोधः-- मुमुक्षुजनावश्यकार्थज्ञानम्। न वितथः- वैयर्थ्यं न लभते। तथा चात्यन्तावश्यकतत्त्वज्ञानं सम्पाद्य साधनानुष्ठानेन मुक्तिस्सम्पाद्या। अविज्ञातांशास्तदा स्पष्टीभविष्यन्ती, न तु सकलार्थापरिज्ञानेन क्वचित्। संशयेन वा स्पष्टावगतमत्यन्तोपयुक्तज्ञानमपि परित्याज्यमिति भावः।।
	38. श्रुत्यन्तेत्यादि। अस्मिन् श्लोके चतुर्भिः पादैः समन्वयाविरोधसाधफलरूपाश्चतुरध्याय्यर्थाः प्रतिपाद्यन्ते। श्रुत्यन्तैकान्ततर्कक्रमगरिमधृतौ शैलवर्गस्तूलवत्-- भवतीति शेषः। श्रुत्यन्तैकान्तानां वेदान्तवाक्यानुकूलानां तर्काणां ' तर्कोहि नामार्थस्वभावविषयेण वा सामग्रीविषयेण वा निरूपणेनार्थविशेषे प्रमाणं व्यवस्थापयत्तदितिकर्तव्यतारूपमूहापरपर्यायं ज्ञानम् ' इति भाष्यकारोक्तलक्षणानां यः क्रमो या रीतिस्तत्सम्बन्धिनो गरिम्णो गौरवस्य धृतौ निरूपणे सर्वोऽपि शैलवर्गल्तूलतुल्यः। वेदान्तानुपयुक्तकेवलतर्कपाण्डित्यमसारतममिति हृदयम्। तत्सिद्धब्रह्मबोधद्युमणुरुचि अन्यजल्पस्तमस्स्तोमकल्पः--- अत्रापि भवतीति शेषः। तत्सिद्धो वेदान्तनिष्पन्नो यो ब्रह्मबोधस्सपरिकरब्रह्मज्ञानं तदेवद्युमणुरुक् आदित्यप्रकाशः तद्विषये अन्येषां प्रतिवादिनां जल्पः तमस्स्तोमकल्पः तिमिरपुञ्चतुल्यः। ईषदसमाप्तौ कल्पप्रत्ययः। वेदान्तविरुद्धं वादिभिः कल्पितं सर्वं तामसत्वात् हेयमिति भावः। मोक्षोपायैकराज्ये तदितरविधयः किङ्करत्वं भजन्त-- मोक्षोपायविद्याएव प्रधानसाधनविधीनामपि मोक्षोपायविधिरेव श्रेष्ठतम इति भावः। अन्ये पुमर्थाः-- मुक्तिभिन्ना धर्मादयः पुरुषार्थाः। मुक्तानन्दामृतैकोदधिपृषतकणस्पर्धिनः-- मुक्तानन्द एवामृतैकमय उदधिस्तत्सम्बन्धिनो ये पृषतकणा बिन्दुशीकरास्तैस्सह कलहशीलिनः, तत्तुल्या इत्यर्थः। मोक्षाख्यमहापुरुषार्थप्रतिपादनार्थमेव पुरुषार्थाभासानां प्रतिपादनमिति हृदयम्।।
	39. पारावर्यमित्यादि। इत्थम्-- प्रतिपादितक्रमेण। श्रुतार्थः-- सदाचार्यसकाशश्रुतसकलवेद्यार्थः कश्चिदधिकारि। प्रथमम्-- तापत्रयभयेन तच्छान्तये यदा ब्रह्मजिज्ञासोदेति तदैव। अवितथैरागमैः- स्वार्थे प्रमाणतमैरपौरुषेयवेदान्ताख्याक्षरराशिभिः। तत्त्ववर्गे-- ' भोक्ता भोग्यं प्रेरितारञ्च मत्त्वा ' इत्युक्ते चिदचिदीश्वरात्मके वेद्यार्थसमुदाये। पारावर्यम्-- परावरयोर्भावः पारावर्यं परतत्त्वभावमवरतत्त्वभावञ्च। विविच्य--- परतत्त्वभावः पुरुषोत्तम्, एव तत्परतन्त्रचेतनत्वरूपोऽवतरतत्त्वभचावस्तद्वयतिरिक्तेषु सर्वेष्वपि चेतनेषु परमपुरुषलीलाभोगरससम्पादनसामग्र्यन्तर्गतं त्रिगुणकालशुद्धसत्त्वात्मकमप्यचेतनत्रितयमवरतत्त्वमेवेत्येवं व्यवस्थितं निश्चित्य।संसारे-- कर्ममूलकजन्मजरामरणादिचक्ररूपे। तीव्रभीतिः-- अधिकभयः। परसमधिगमे-- परमात्मप्राप्तौ। तीव्रनिष्पन्नराग--- तीव्रतया निष्पन्नो जातो रागोऽभिलाषो यस्य सः। तीव्रनिष्पन्नरागस्सन्। सपरिकरं कञ्चिद्विद्यावेशेषमधिष्ठाय-- अङ्गपादोक्तकर्मशमदमादिपरिकरयुक्तं कमपि स्वाभिमतं सदक्षरदहरादिविद्यास्वेकं विद्याविशेषमनुष्ठाय। शान्तान्तरायः-- निवृत्तसमस्तकर्मादिरूपप्रतिबन्धकवर्गः। अनावृत्तिः-- पुनरावृत्तिशून्यश्च सन्। निरुपधिकम्-- स्वानुष्ठितविद्याप्रसन्नहृदयतया पूर्वमपराधजनितनिग्रहसङ्कल्पाद्युपाधिशून्यम्। ब्रह्म-- परमात्मानम्। सम्पद्य-- प्राप्य। भुङ्क्ते-- अनुभवतीति। अयं श्लोकः कस्यचिन्मुमुक्षोर्ब्रह्मजिज्ञासाप्रभृतिफलप्राप्तिपर्यन्तचरित्रस्य संग्रहः।।
	40. सासावित्यादि। सासूयतत्तत्कुमतिमतसमुन्मूलनी-- वैदिकमार्गदषोद्भावननिरतानां तत्तत्कुमतीनां शङ्करयादवभास्करप्रभृतीनां अन्येषाञ्च बाह्यानां कुत्सितमतीनां वादिनां यानि मतानि तेषां समुन्मूलनी विध्वंसनी। मूलनीतिश्रेणीनिश्श्रेणिकल्पा-- जगत्कारमविषयनीतिवीथीनिश्श्रेणिसद्दशी। सा असौ-- सुप्रसिद्धा इयम्। ब्रह्मसूत्राधिकरणचरणाध्यायसारावलिः-- ब्रह्मसूत्रात्मकशीरीरकशास्त्रघटकाधिकरणपादाध्यायसारार्थपरम्पराग्रथनरूपोऽयं प्रबन्धः। सन्तः-- हे सज्जनाः। वः-- युष्माकम्। त्रियुगपथरथारोहसूतम्-- परमपुरुषप्राप्तिमार्गरथारोहणजातम्। सन्तापवर्गप्रशमनपटुना-- तापत्रयपरम्परानिवर्तनसमर्थेन। तत्त्वबोधेन-- तत्त्वज्ञानेन सहजेन सह। 
सन्तम्-- वर्तमानम्। सन्तोषम्। सुवीत-- प्रदद्यात्। अनेनापूर्वग्रन्थनिर्माणस्य प्रयोजनमध्यात्मतत्त्वमधिजिगमिषतामन्तेवासिनां सन्तोष इत्युक्तं भवति।।	
	41. षट्पञ्चाशदित्यादि। षटपञ्चाशच्छतञ्चेति-- षट्पञ्चाशदुत्तरशतसंख्याकैरित्यर्थः। अधिकरणगणैः- अधिकरणसमूहैः। प्रतिपादं प्रतिपेटिकञ्चाधिकरणगणानां भिन्नत्वेन गणबहुत्वम्। व्यक्तसीमाविभागे-- स्फुटमद्विकाध्यायपादपेटिकारूपभागविभागशालिनि। अस्मिन्काण्डे-- मीमांसाख्यैकशास्त्रैकदेशभूते अस्मिन् ब्रह्मकाण्डे। अस्मदुक्तम्-- एतद्ग्रन्थे अस्माभिः प्रतिपादितमर्थजातम्। कतिचित्-- ' सारासारविभागज्ञाः ' इत्यद्युक्ताः प्रमाणनिष्ठास्सज्जनाः। अनुविदुः-- अनुकूलतया जानन्ति। क्षेपधन्यैः अन्यैः किम्-- सर्वत्रापि प्रतिक्षेपमेव कृत्वा तावता परितुष्टैर्दुष्टबुद्धिभिः कृपणैरन्यैः किम्। एतत् विश्वम्--- परिदृस्यमानं जगत्। त्रिगुणगुणनिकायन्त्रितस्वान्तनिघ्नम्-- त्रिगुणानां सत्त्वरजस्तमसां पुनः पुनरन्योन्याभिभवेनावृत्तिरूपा या गुणनिका तया यन्त्रितं निबद्धं स्वान्तं दुष्टपुरुषचेतस्तधीनम्। पश्यन्तः-- लोके दुर्विनीताः परदोषदर्शनैकान्तचित्ता इति पश्यन्तः। वयम्। नाथे-- श्रीरङ्गनाथे। नः-- अस्माकम्। साक्षिभूते-- अस्मन्निर्मितप्रबन्धगुणविषयस्य साक्षिभूते तिष्ठति सति। इह-- पुरोभागिजनाक्षेपविषये। मुधा-- व्यर्थतया। नर्महेलाम्-- परिहासवचनलीलामपि। न कुर्महे-- न विरचयामः। अयं भावः-- ' त्वयि प्रसन्ने किमिहास्त्यलभ्यम् ' इति न्यायेन केवलं भगवत्प्रसादमेव पुरुषार्थयामः इतरे पुरुषास्स्वगुणानुरूप्येणासमद्ग्रन्थगुणान् पश्यन्तु मा वा किमेतद्बुद्ध्यनुसारेण निष्फलेनेति।।
	42. विश्वमित्यादि। तत्त्वमुक्ताकलापे-- तत्त्वमुक्ताकलापाख्ये ग्रन्थे। विश्वम्-- निखिलमपि तत्त्वज्ञानम्। द्रव्यादिभेदात्-- द्रव्याद्रव्यविभजनतदवान्तरविशेषविभजनतत्तल्लक्षणकथनपरीक्षणतत्तद्विषयकपरपक्षप्रतिक्षेपणस्वपक्षस्थापनादिरूपादुपपादनात्। द्रव्यादिर्भिद्यते विविक्ततया निश्चीयत अनेनेति द्रव्यादिभेदंशब्देन निरुक्तमुपपादनं ग्राह्यम्। विशदम्-- श्रोत़ॄणां यथा श्रोतव्यांशे नावशिष्येत तथेत्यर्थः। अभिहितम्-- निरूपितम्। इह तु-- अधिकरणसारावल्याख्येऽस्मिन्प्रबन्धे तु। शारीरकस्य-- शारीरं विश्वान्तर्यामिणां परमात्मानमधिकृत्य व्यासेन कृतस्य अत एव शारीरकाख्यस्य वेदान्तशास्त्रस्य। रूपम्-- शास्त्रद्विकाध्यायपादपेटिकाधिकरणतत्तदर्थरूपं स्वरूपम्। आपादचूडम्-- ' अथातो ब्रह्मजीज्ञासा ' इत्यारभ्य ' अनावृत्तिश्शब्दादनावृत्तिश्शब्दात् ' इत्येतदन्तम्। दृढघटितम्-- दृढघटितं यथा भवेति तथा। व्यूढम्-- सम्यक् प्रतिष्ठापितम्। तस्मात्-- ग्रन्थद्वयस्य एवंरूपार्थप्रतिपादकत्वात्। अस्मच्छ्रुताब्धेः-- अस्माकं यत् श्रुतं बादिहंसाम्बुदाचार्यसकाशे अर्थश्रवणं तदेवाब्धिस्तस्मात्। वैपुल्यमात्रेण श्रुतस्याब्धित्वेन रूपणम्। समुद्वान्तम्-- बहिर्निर्गतम्। अत एव अमृतमिव स्थितम्-- अन्योन्यहस्तप्रदम्-- अन्योन्यसापेक्षम्। इदमुभयम्-- तत्त्वमुक्ताकलापाधिकरणसारावल्याख्यग्रन्थद्वितयमिदम्। अश्रान्तबद्धश्रद्धैः--- सदासंबद्धश्रद्धैः। अविच्छिन्नश्रद्धाशालिभिरित्यर्थः। आचार्यवद्भिः--- प्रशस्ताचार्यशालिभिरधिकारिभिः। धार्यम्-- स्वाध्यायवत् पुस्तकादिनिरीक्षणानपेक्षोच्चारणयोग्यतयाधीत्याविस्मरणेन धार्यमित्यर्थः। एतद्ग्रन्थं सम्यग्विजानतामवगन्तव्यशेषो नास्तीति भावः।।
	43. इत्थमित्यादि। इत्थम्-- उक्तक्रमेण। शारीरकोक्ते-- एतच्छास्त्रप्रतिपादिते। पथि-- परस्परसङ्गताधिकरणार्थपरंपरारूपे मार्गे। समुपनताः-- प्रतिपादकतया प्रवृत्ताः अन्यत्र सम्प्राप्ताः। स्रग्धराः-- स्रग्धरावृत्तरूपश्लोकपड्क्तयः। अन्यत्र ' शतं मालाहस्ताः ' इत्युक्तरीत्या ब्रह्मविदलङ्कारार्थमालाधारिण्य इत्यर्थः। मायापयोधेः पारे --- माया प्रकृतिः सैव दुस्तरत्वेन पयोधिस्तस्य पारे विलक्षणे शुद्धसत्त्वात्मके देशविषये। अभिमुखैश्शुद्धभावैस्सूरिभिः प्रहितम्-- स्वकीयकृपाविशेषेणाभिमुख्यं प्राप्तैः ख्यातिलाभपूजादिनिस्स्पृहहृदयैस्सूरिभिराचार्यैः प्रहितं सन्मार्गोंपदेशपर्यन्तशिक्षाविषयीकृत्य प्रापितम्, अन्यत्र अर्चिरादिभिर्भगवत्किङ्करैः क्रमेण प्रापितम्। 
श्रद्दधानम्-- तत्त्वज्ञानतदुपदेष्टृभगवत्सु श्रद्धायुक्तमधिकारिणम्। देवर्हत्वाय-- परवासुदेवपादारविन्दपरिचरणयोग्यतार्थम्। सुगन्धानुलिप्तमृष्टवसनाभरणशाली हि पुरुषः परमपुरुषपरिचरणमर्हति। ब्रह्मालङ्कारकल्पैः--  ' तं ब्रह्मालङ्कारेणालङ्कुर्वन्ति ' इत्याद्युक्तब्रह्मालङ्कारतुल्यैः। बहुभिः-- बहुविधैः, बहुमान्यैश्च। उपनिषत्सूत्रतात्पर्यशिल्पैः-- वेदान्तसूत्रास्फुटाभिप्रायप्रकाशनरूपैराभरणैः। दिव्याप्सरसइव-- ' तं पञ्चशतान्यप्सरसामभिधावन्ति ' इत्युक्तरीत्या ब्रह्मवित्सभाजनाय परवासुदेवप्रहिता दिव्याप्सरसः कञ्चित् मुमुक्षुं ब्रह्मविदं भागवतोत्तममिव। परिष्कृत्य-- वेदान्ते अयं साक्षाद्वेदान्तदेशिक एवेति यथैतदुपन्यासेन सर्वेऽपि सज्जनाश्लोघेरन् ततैनं यशस्विनं विधाय अन्यत्र  ' तं ब्रह्मालङ्कारेणालङ्कुर्वन्ति ' इत्युक्तरीत्या अलङ्कृत्य। सम्भावयन्ति-- बहुमन्वते। सर्वैरपि पूज्यतमतामापादयन्तीत्यर्थः।।
	44. प्रज्ञाधम्मिल्लेत्यादि। रङ्गनाथः-- श्रीरङ्गराजः। प्रज्ञाधम्मिल्लमल्लीपरिमलमिलितप्राज्ञसेवासुसमुद्यच्छुद्धालोकोज्ज्वलम् --- प्रज्ञेति काचित् वरस्री तस्या धम्मिल्लमल्लीपरिमलमिलितानां तत्त्वज्ञानातिशयसंसिद्धगन्तविश्रान्तयशां प्राज्ञानामाचार्याणां सेवया
 समुद्यन् शुद्धालोकस्तत्त्वज्ञानं तेनोज्जवलं 'गुरुप्रसदनस्फुरद्गुणगरिम्णि' इत्युक्तरीत्या सदाचार्यकटाक्षलब्धतत्त्वज्ञानचकासितमित्यर्थः। अन्यत्र सुगन्धत्वाय वरस्त्रीधम्मिल्लयोग्यमल्लीकुसुमपरिमलयुक्तं समर्थशिल्पिकृतघर्षणादिक्रियाविव्दधाभिर्धवलकान्तिभिः प्रकाशमानञ्चेत्यर्थः। प्रणवमहिमत्वपाञ्चजन्यक्रमेण -- संस्थानविशेषतरशब्दवत्त्वाभ्यां प्रणवमहिमवान् पाञ्चजन्यः तन्न्यायेन। स्वाध्मातम् -- स्वेनैव प्रवर्तितम्। माम्-- स्वयमशक्तं मामित्यर्थः। श्रुतिपरिषदुपस्कारिसौभाग्यवद्भिः --- श्रुतिपरिषदलङ्कारसौभाग्यशालिभिः, अन्यत्र सर्वरसिकजनश्रोत्रभोग्यतमसुभगतमताशालिभिः। स्वहृद्यैः --- स्वहृदयानन्दनैः। एतैः पद्यैः -- अतिरम्यतमश्लाघ्यशैलीविशेषेण वक्तुरपि विस्मयावहैश्लोकैः। स्वयम् -- साक्षआत्स्वयमेव। इति --उक्तरीत्या। मुखरीकृत्य -- शब्दापयित्वा। सम्मोदेतेस्म -- महानन्दमपापेत्यर्थः। पाञ्चजन्यसाम्यप्रतिपादनेन स्वनिस्वानिर्धूतप्रतिपक्षभगवद्दिव्यघण्टावतारत्वं स्वस्य व्यज्यते। अनेन एतद्गन्धकरणरूपं कार्यं स्वयमेव रङ्गनाथस्स्वसम्मोदायाकार्षीदति सात्त्विकत्यागः कृतः।।
	45. पाराशर्य इत्यादि। अवितथनिगमाचार्यनामा -- स्वकीयवेदान्ताचार्यनामवत् अर्थवत्तमवेदाचार्याभिधानः। पाराशर्यः -- पराशरतनूभवः, जगत्प्रसिद्धपराशराख्यपरदेवतावेद्युत्तमब्र्हमर्षिपितृकः।मुनीन्द्रः -- तत्त्वार्थमननशीलमहर्षीणां प्रधानः।प्रभूतात् -- अपरिच्छेद्यात् अतिमहतः। उपनिषदमृतोदन्वतः --उपनिषत्  अव्यवधानेन ब्रह्मप्रतिपादको वेदभागः स एवामृतोदन्वान् कलशोदधिस्तस्मात्।निर्मथ्य -- आलोड्य पुनःपुनर्विचार्य चेत्यर्थः। सूत्रैः -- ब्रह्मसूत्रैरेव सुवर्णकलशस्थानापन्नैः। सारभूतम् --- सारार्थजातरूपं सारतममंशम्।आदत्त -- सङ्गृहीतवान्।यतिपतिहृदयारूढम् -- श्रीभाष्यकारहृदयलग्नम्, श्रीभाष्यप्रसिद्धमिति यावत्। इत्थम् -- एतद्ग्रन्थोक्तरूपम्।तन्निष्टकृष्टं यत् -- तादृशब्रह्मसूत्रतात्पर्यनिष्कर्षण निष्पन्नं  	 यदेतद्ग्रन्थोक्तमर्थजातम्। तद्वक्ता -- तादृशार्थजातस्यैतद्ग्रन्थरूपेण रचयिता। मम गुरुभिर्वादिहंसाम्बुवाहैस्सह आरूढतार्क्ष्यो वाचिवक्त्रः -- अस्मदाचार्यश्रीमद्वादिहंसाम्बवदाचार्यसहित्स्त्रयीमयश्रीरपुत्मदारूढः श्रीहयवदनरूपी श्रीमन्नारायण एव।नाहमिति शेषः। अयञ्चाचार्यविशिष्टभगवतत्समर्पणविशेष एव स्वान्तेवासिजनानुजघृक्षया न्यबन्धि।एतद्ग्रन्थरचयितुस्त्रीयीमयगरुडशेषावतास्स्वाचार्यविशिष्ट श्रीहयवदन्तवानिर्धारणात् स्वस्य श्रीगरुचशेषश्री हयवदनावतारत्वं व्यज्यत इत्यखिलमतिशोभनम्।।

	चिन्तामणिमनुभाव्य श्रीनिधिरघुवीरसूरिणा ललिता। 
   अधिकृतिसारावल्या व्याख्या पदयोजनाभिधा व्यलिखि।।
	इति चतुर्थाध्यायस्य चतुर्थपादः समाप्तः
     	।।पदयोजना संपूर्णा।।
