14.0
।। श्री: ।।
चतुर्दश: हर्षादिभावपञ्चकप्रकाशनप्रकाश:
ङ् ङ् ङ्
	मनोरथावाप्तौ मन:प्रसादो हर्ष:। स जन्मनि यथा, महावीरचरिते ----
रक्षोघ्नानि च मङ्गळानि सुदिने कल्प्यानि दारक्रिया
	वैदेह्याश्व रघूद्वहस्य च कुले दीक्षाप्रवेशश्च न:।
आस्थेयानि च तानि तानि जगतां क्षेमाय रामात्मनो
	दैत्यारेश्चरिताद्भुतान्यथ खलु व्यग्रा: प्रमोदामहे ।।
	अनुबन्धे यथा, रघुवंशे ---
जनाय शुद्धान्तचराय शंसते कुमारजन्मामृतसम्मिताक्षरम्।
अदेयमासीत् द्वयमेव भूपतेश्शशिप्रभं छत्रमुभे च चामरे ।।
	प्रकर्षे यथा, उत्तररामचरिते ---
जातस्य ते पितुरपीन्द्रजितो निहन्तुर्वत्सस्य वत्स कति नाम दिनान्यमूनि।
तस्याप्यपत्यमनुतिष्ठति वीरधर्मं दिष्ट्या गतं दशरथस्य कुलं प्रतिष्ठाम् ।।
	संपृक्ते यथा ---
आश्वासितस्य मम नाम सुतोपलब्ध्या सारस्त्वया सह कृशोदरि विप्रयोग:।
वयावर्तितावरज: प्रथमाभ्रवृष्ट्या वृक्षस्य वैद्युत इवाग्निरुपस्थितोऽयम् ।।
	अनुवृत्तौ यथा ---
विवृद्धिं कम्पस्य प्रथयतितरां साध्वसवशा दविस्पष्टं दृष्टिं तिरयति मुहुर्बाष्पसलिलै:।
स्खलद्वर्णां वाणीं जडयतितरां गद्गदितया जरायास्साहाय्यं मम हि परितोषोऽद्य कुरुते ।।
	सहसोत्पन्नावेगक्षमने विक्षोभजन्मा अन्तश्शरीरोच्छ्वासो रोमाञ्च:। तस्य जन्मनि यथा ---
उन्निमितैकभ्रूलतमाननमस्या: पदानिरचयन्त्या:। कण्टकिते न प्रथयति मय्यनुरागं कपोलेना ।।
	अनुबन्धे यथा ---
सा यूनि तस्मिन्नभिलाषबन्धं शशाक शालीनतया न वक्तुम्।
रोमाञ्चलक्ष्येण स गाढयष्टिं भित्वा निराक्रामदरालकेश्या: ।। (रघु. 6. 80.)
	प्रकर्षे यथा ---
विवृण्वती शैलसुतापि भाव मङ्गैस्स्फुरद्बालकदम्बकल्पै:।
साचीकृता चारुतरेण तस्थौ मुखेन पर्यस्तविलोचनेन ।। (कुमार. 4. 28)
	सम्पर्को यथा ---
प्रस्वेदरोमाञ्चितकम्पिताङ्गी जाता प्रियस्पर्शसुखेन वत्सा।
मरुन्नवाम्भ: परिधूतसिक्ता कदम्बयष्टिस्फुटकोरकेव ।। ((c). 3. 42)
	अनुगमो यथा ---
एकस्मिन् शयने मया मयसुतामालिङ्ग्य निद्रालसा-
	मुन्निद्रं शयितेन मच्चरणयोस्संवाहनव्यापृताम्।
पादाग्रेण तिलोत्तमास्तनतटे सस्नेहमापीडितां
	हर्षा वेगसमर्पितानि पुलकान्यद्यापि नो मुञ्चति ।।
	अभीष्टप्राप्ते मनोव्याकुलापगम: तृप्ति:। तस्य जन्म यथा --
अनुसानुपुष्पितलतावितति: फलितोरुभूरुहविविक्तवन:।
धृतिमाततान तनयस्य हरे      ....       मचल: ।।
	अनुबन्धो यथा ---
विषयपतिरलब्धो धेनुभिर्धातुपूतं कतिचिदभिमतायां सीम्नि सीरावहन्ति।
शिथिलयति न भार्यां चातिथेयीं सपर्यामिति सुकृतमनेन व्यञ्जितं न: फलंन ।।
	प्रकर्षे यथा, रत्नावल्यां ---
यातो विक्रमबाहुरात्मसमतां प्राप्तेयमुवींतले सारं सागरिका ससागरमहीप्राप्त्येकहेतु: प्रिया।
देवी प्रीतिमुपागता च भगिनीलाभाज्जिता: कोसला: किं नास्ति त्वयि सत्यमात्यवृषभे यस्मिन्करोमि स्पृहाम् ।।
	संपर्को यथा, मालतीमाधवे ---
निकामं क्षामाङ्गीं सरसकदळीगर्भसुभगा कलाशेषामूर्तिश्शशिन इव नेत्रोत्सवकरी।
अवस्थामापन्ना मदनदहनोद्दाहविधुरा मियं न:कल्याणी रमयति मनो मोहयति च ।।
	अनुगमो यथा --
अभ्युष्णात्सघृतादन्नादच्छिद्राद्वाससस्सितात्। अपरप्रेष्यभावाच्च भूरि वाञ्छन्विनश्यति ।।
	हर्षादिभिर्मनोविकासविशेषविकासो हास:। तज्जन्म यथा ---
एतत्किं शिरसि स्थितं मम पितु: खण्डं सुधाजन्मनो
	लालाटं किमिदं विलोचनमिदं हस्तेऽस्य किं पन्नगा:।
इत्थं क्रौञ्चरिपो: क्रमादुपगते दिग्वाससश्शूलिन:
	प्रश्ने वामकरोपरोधसुभगं देव्यास्स्मितं पातु व: ।।
	अनुबन्धो यथा ---
मातर्जीव किमेतदञ्जलिगतं तातेन गोपायते
	वत्स स्वादु फलं प्रयच्छति न मे गत्पवा गृहानपवण स्वयम्।
गौर्येत्थं गदिते गुहे विघटयत्याकृष्य सन्ध्यञ्जलिं 
	शम्भोर्भिन्नसमाधिरुद्धरभसो हासोद्गम: पातु व: ।।
	प्रकर्षो यथा ---
स एष भुवनत्रयप्रथितसंयमश्शङ्करो बिभर्ति वपुषाधुना विरहकातर: कामिनीम्।
अनेन किल निर्जिता वयमिति प्रियाया: करं करेण परिताडयन्जयति जातहासस्स्मर: ।।
	संपर्को यथा --
वपुर्दळनसम्भ्रमात्स्वनखरं प्रविष्टे रिपौ क्व यात इति विस्मयात्प्रहितलोचनस्सर्वत:।
वृथेति करताडनान्निपतितं पुरोदानवं निरीक्ष्य भुवि रेणुवज्जयति जातहासो हरि: ।।
	अनुगमो यथा ---
औत्सुक्येन कृतत्वरा सहभुवा व्यावर्तमानां हि या
	तैस्तैर्बन्धुवधूजनस्य वचनै र्नीताभिमुख्यं पुन:।
दृष्ट्वाग्रे वरमात्तसाध्वसरसा गौरी नवे सङ्गमे
	संरोहत्पुलका हरेण हसता श्लिष्टा शिवायास्तु व: ।।
	आत्मोत्कर्षे सम्भावनया परावज्ञानं गर्व:। तज्जन्म यथा ---
यत्प्रापत्प्रसभं पुरामृतहृतौ वह्निप्रभाभासुरै: पक्षाळीतरितामरप्रहरणैर्धैर्योचितं मण्डनम्।
तेनास्मद्भुजपञ्जरेऽत्र च मुहुर्व्यर्थोद्यमान्कुर्वता व्यालोलेन गरुत्मतापि सुचिरं क्रीडाशकुन्तायितम् ।।
	अनुबन्धो यथा, वेणीसंहारे --
अस्रज्वालावलीढप्रतिबलजलधेरन्तरौर्वार्यमाणे
	सेनानाथे स्थितेऽस्मि न्मम पितरि गुरौ सर्वधन्वीश्वराणाम्। 
कर्णाऽलंसम्भ्रमेण व्रज कृपसमरं मुञ्च हार्दिक्यश्ाङ्कां 
	ताते चापद्वितीये वहति रणधुरं को भयस्यावकाश: ।।
	प्रकर्षो यथा, वेणीसंहारे ---
धृतायुधो यावदहं तावदन्यै: किमायुधै:। यद्वा न सिद्धमस्रेण मम तत्केन सेत्स्यति ।।
	संपर्को यथा,
चक्रं वामधुहा कृतान्तगृहिणां दत्ताग्रपञ्चांगुलं वज्रं भूधरपक्षशोणितसुरापानोन्मदं वा वृषा।
शूलं चासुररक्तबिन्दुनिचितंगृह्णातुशूलायुधो धृष्टद्युम्नमहंनिहन्मिसमरे कश्चित्परित्रायताम् ।।
	अनुगमो यथा ---
मैनाक:किमयंरुणद्धिगगनेमन्मार्गमव्याहतं शक्तिस्तस्यकुतस्स वज्रपतनाद्भीतो महेन्द्रादपि।
तार्क्ष्यस्सोऽपि समंनिजेन विभुनाजानाति मां रावणं आ: ज्ञातं स जटायुरेष जरसा क्लिष्टो वधं वाञ्छति ।।
	मदिराद्युपयोगान्मनस्सम्मोहानन्दसंभेदो मद:। तज्जन्म यथा, कुमारसम्भवे ---
पार्वती तदुपयोगसम्भवांविक्रयांगतवती मनोहराम्।
अप्रतर्क्यविधियोग्यनिर्मितामाहतेवसहकारतां ययौ ।।
	अनुबन्धो यथा, कुमारसम्भवे --
तत्क्षणं व्यपरिवर्तितह्रियो र्नेर्ष्यतोश्शयनमिद्धरागयो:।
संबभूव वशवर्तिनीद्वयोश्शूलिनस्सुवदनामदस्य च ।।
	प्रकर्षो यथा, कुमारसम्भवे ---
घूर्णमाननयनं स्खलत्पदं स्वेदबिन्दुमदकारणस्मितम्।
आननेन नतु तावदीश्वर श्चक्षुषा चिरमुमामुखं पपौ ।।
	संपर्को यथा, किरातार्जुनीये ---
शीधुपानविधुरेषु वधूनां निध्नतामुपगतेषु वपुष्षु।
ईहितं रतिरसाहितभावं वीतलक्ष्यमपि कामिषु रेजे ।।
	अनुगमो यथा, किरातार्जुनीये --
आमोदवासितचलाधरपल्लवेषु निद्राकषायितविपाटललोचनेषु।
व्यामृष्टपत्रलतिकेषु विलासिनीनां शोभां बबन्ध वदनेषु मदस्य शेषा: ।।
	पुरुषार्थेष्वापरिसमाप्ते: प्रयत्नविशेष उत्साह:। तज्जन्म यथा ---
मूर्ध्ना जाम्बवतोऽभिवाद्य चरणा वापृच्छय सेनापती-
	नाश्वास्याश्रुमुखान्मुहु:प्रियसखा न्प्रेष्यान् समादिश्य च।आरम्भं जगृहे महेन्द्रशिखरादम्भोनिधेर्लङ्घने
	रंहस्वीरघुनाथपादरजसामुच्चैस्स्मरन्मारुति: ।।
	अनुबन्धो यथा --
पुत्रो रघुस्तस्य पदं प्रशास्ति महाक्रतोर्विश्वजित: प्रयोक्ता।
चतुर्दिगावर्जितसम्भृतां यो मृत्पात्रशेषामकरोद्विभूतिम् ।।
	प्रकर्षो यथा -
दिङ्न्यातङ्गघटाविभक्तचतुरा घाटा मही साध्यते
	सिद्धा सापि वदन्ति एव हि वयं रोमाञ्चिता: पश्यत।
विप्राय प्रतिपाद्यते किमपरं रामाय तस्मै नमो
	यस्मादाविरभूत् कथाद्भुतमिदं यत्रैव चास्तं गतम् ।।
	सम्पर्को यथा, रघुवंशे --
अथाधिशिश्ये प्रयत: प्रदोषे रथं रघु: कल्पितमस्त्रगर्भम्।
सामन्तसम्भावनयैव धीर: कैलासनाथं तप(?र)सा जिगीषु: ।।
	अनुगमो यथा ---
शक्त्या वक्षसि मग्नया सहमया मूढे प्लवङ्गाधिपे विद्राणेषुच विद्रवत्सु कपिषु प्राप्तावकाशेद्विषि।
मा भैष्टेति निरुन्धत: कपिबलान्यस्योद्यम: प्रस्थिते मर्मच्छेदविसंस्थुलाक्षरजडा वाचस्त्वया न श्रुता: ।।
	शास्त्रपरिभावनयार्थनिर्धारणं मति:। तस्या जन्म यथा, शाकुन्तले ---
रम्याणि वीक्ष्य मधुरांश्च निशम्य शब्दान् पर्युत्सुको भवति यत्सुखितोऽपि जन्तु:।
तच्चेतसा स्मरति नूनमबोधपूर्वं भावस्थितानि जननान्तरसौहृदानि ।।
	अनुबन्धो यथा, मालतीमाधवे ---
व्यतिषजति पदार्थानान्तर: कोऽपि हेतु र्नखलु बहिरुपाधीन्प्रीतयस्संश्रयन्ते।
विकसति हि पतङ्गस्योदये पुण्डरीकं द्रवति च हिमरश्मावुद्गते चन्द्रकान्त: ।।
	प्रकर्षो यथा, उत्तररामचरिते ---
एको रस: करुण एव निमित्तभेदाद्भिन्न: पृथक्पृथगिव श्रयते विवर्तान्।
आवर्तबुद्बुदतरङ्गमयान्विकारानम्भो यथा सलिलमेव हि तत्समग्रम् ।।
	सम्पर्को यथा, मालतीमाधवे ---
यातानुतद्भगवती भवनं सखी नो जीवन्त्युपैष्यति न वेत्यथ शङ्कितोऽस्मि।
प्रायेण बान्धवसुहृत्प्रियसङ्गमादि सौदामिनीस्फुरणचञ्चलमेव सौख्यम् ।।
	अनुगमो यथा --
तदेतत्तर्काणामपथ मपदंविश्ववचसा मनाधारं बुद्धे र्नियतकरणग्रामसुहृद:।
यदालोके यूनां कनकफलकस्फारजघना धनाकारा तन्वी किमपि कमनीयं जनयति ।।
	अर्थेषु यथामत्यूहो वितर्क:। तस्य जन्म यथा --
शिरीषपुष्पाधिकसौकुमार्यौ बाहू तदीयाविति मे वितर्क:।
पराजितेनापि कृतौ हरस्य यौ कण्ठपाशौ मकरध्वजेन ।।
	अनुबन्धिनी यथा, शाकुन्तले --
चित्रे निवेश्य परिकल्पितसत्वयोगा रूपोच्चयेन विधिना मनसा कृता नु।
स्त्रीरत्नसृष्टिरपरा प्रतिभाति सा मे धातुर्विभुत्वमनुचिन्त्नय वपुश्च तस्या: ।।
	प्रकृष्टा यथा, विक्रमोर्वशीये ---
अस्यास्सर्गविधौ प्रजापतिरभूच्चन्द्रो नु कान्तिप्रद:
	शृङ्गारैकरसस्वयं नु मदनो मासो नु पुष्पाकर:।

वेदाभ्यासजड: कथं स विषयव्यावृत्तकौतूहलो
	निर्मातुं प्रभवेन्मनोहरमिदं रूपं पुराणो मुनि: ।।
	संपर्को यथा, रघुवंशे --
न नूनमारूढरुषा शरीरमनेन दग्धं कुसुमायुधस्य।
व्रीडादमुं देवमुदीक्ष्य मन्ये संन्यस्तदेहस्स्वयमेव काम: ।।
	अनुगमोव यथा, शाकुन्तले ---
असंशयं क्षत्रपरिग्रहक्षमा यदार्यमस्यामभिनलाषि मे मन:।
सतां हि सन्देहपदेषु वस्तुषु प्रमाणमन्त:करणप्रवृत्तय: ।।
	अतिशयितपदार्थदर्शनाच्चित्तविस्तारो विस्मय:। तस्य जन्मनि यथा --
उभौ रम्भास्तम्भावुपरि विपरीतौ कमलयो स्तदूर्ध्वंरत्नाश्मस्थलमथदुरूहं किमपि तत्।
तत:कुम्भौ पश्चाद्बिसकिसलये कन्दलमये तदन्विन्दाविन्दीवरमधुकरा: किं पुनरिदम् ।।
	अनुबन्धे यथा -
इतस्स्वपिति केशव:कुलमितस्तदीयद्विषामितश्च शरणार्थिनश्शिखरिणां गणाश्शेरते।इतोऽपि बडबानलस्सहसमस्तसंवर्तकैरहो विततमूर्जितं भरसहं च सिन्धोर्वपु: ।।
	प्रकर्षे यथा ---
कृष्णेनाम्ब गतेन रन्तुमधुना मृद्भक्षिता स्वेच्छया
	सत्यंकृष्ण कएवमाह मुसली मिथ्याम्ब पश्याननम्।
व्यादेहीति विदारितेऽथ वदने दृष्ट्वा समग्रं जग-
	न्माता यस्य जगाम विस्मयपदं पायात्स व: केशव: ।।
	संपृक्ता यथा, उत्तररामचरिते ---
दलति हृदयं गाढोद्वेगो द्विधा तु नभिद्यते वहति विकल: कायो मोहं न मुञ्चति चेतनाम्।
ज्वलयतिं तनूमन्तर्दाह: करोति न भस्मसा त्प्रहरति विधिर्मर्मच्छेदी न कृन्तति जीवितम् ।।
	अनुगमो यथा ---
वीचीव्याप्तवियन्निरुद्धवसुधं क्वागाधरन्ध्रं पयो
	गोलांगूलसलीलपाणितुलिता: क्षुद्रा: क्व ते क्ष्माभृत:।
बध्वाप दाशरथि स्तथापि जलधिं प्रत्याजहार प्रियां
	ग्रावाणो वितरन्ति वारिणि यदा पुंसोऽनुकूलो विधि: ।।
	रौद्रादिदर्शनान्मनसो वैक्लब्यं भयम्। तज्जन्म यथा ---मन्त्रान्मृत्युजितो जपद्भिरसकृध्द्यायद्भिरिष्टात्सुरा-
	च्छुष्यत्तालुभिराकुलाकुलपदैर्निर्वाग्भिरुत्कम्पिभि:।
अध्वन्यैरिह जीवितेशमहिषव्याधूम्रधूमाविला
	लङ्घ्यन्ते करिमांसघस्मरकणत्कौलेयका: पल्लय: ।।
	अनुबन्धो यथा ---
सत्त्वभ्रंशविषादिभि:कथमपि त्रस्तै: क्षणं वेत्रिभिर्दृष्टोदृष्टिविघातजिह्मितमुखैरव्याहतप्रक्रम:।
रामान्वेषणतत्पर:परिजनैरुन्मुक्तहाहारव:कन्यान्त:पुरमेव हा प्रतिशति क्रुद्धो मुनिर्भार्गव: ।।
	प्रकर्षो यथा ---
वराह: कल्याणं वितरतु स वो यस्य शशभत्कलाकोटीकान्तं क्रमविगलदभ्युद्धतिभयात्।
मिथ्यासम्मूर्छिताभिश्चतुरुदधिकल्लोलपटलैरनामृष्टं दंष्ट्राशिखर मधिशेते वसुमती ।।
	रौद्रादिजन्मा चित्तचमत्कार: त्रास:। तस्य जन्म यथा, किरातार्जुनीये --
परिस्फुरेन्मीनविघट्टितोरव स्सुराङ्गनास्त्रासविलोलदृष्टय:।
उपाययु: कम्पितपाणिपल्लवा स्सखीजनस्यापि विलोकनीयताम् ।।
	अनुबन्धो यथा ---
किं मुग्धे शुकपञ्जरेण रसिके किंशारिकान्वेषणे 
	स्वच्छे मुञ्चसि किंन चित्रफलकं किं वीणया रागिणि।
नायं भूषणसंग्रहस्य समयो लीलावति त्वर्यता-
	मित्यासन्पुरविद्रवे भवदरिस्त्रीणां वयस्या गिर: ।।
	प्रकर्षो यथा ---
स पातु वो यस्य हतावशेषास्तत्तुल्यवर्णाञ्जनरञ्जितेषु।
लावण्ययुक्तेष्वपि वित्रसन्ति दैत्यास्स्वकान्तानयनोत्पलेषु ।।
	संपर्को यथा ---
श्रुत्वायं सहसा गतं निजपुरात् त्रासेन निर्गच्छतां
	शत्रूणामवरोधनैर्जललवप्रस्यन्दताम्यत्पुटाम्।
शुभ्रे वेश्मनि पल्लविन्युपवने वाप्यां नवाम्भोरुहि
	क्रीडाद्रौ च मुहुर्मुहुर्विवलितग्रीवैर्विमुक्ता दृश: ।।
	अनुगमो यथा ---
अब्जविहरिइ चमक्कइ कहविणमंदरेणदलिआइ।
चन्दकलाकंदले कोमलाइ लत्की एअंगाइ ।।
	अनिष्टागमोत्प्रेक्षणं शङ्का। तस्या जन्म यथा, महावीरचरिते -
दूराद्दवीयो धरणीधराभं यस्ताटकेयं तृणवव्द्यधूनोत्।
हन्ता सुबाहोरपि ताटकारि स्स राजपुत्रो हृदि बाधते माम् ।।
	अनुबन्धो यथा, मालतीमाधवे ---
किमपि किमपि शङ्के मङ्गलेभ्यो यदन्यद्विरमतु परिहासश्चण्डि पर्युत्सुकोऽस्मि।
कलयति परितोऽहं वल्लभे देहि वाचं भ्रमति हृदयमन्तर्विह्वलं निर्दयासि ।।
	प्रकर्षो यथा, मालतीमाधवे ---
मम हि कुवलयाक्षीं प्रत्यनिष्टैकबुद्धेरविरतमनुबन्धोत्कम्प एवान्तरात्मा।
स्फुरति च खलु चक्षुर्वाममेतच्च कष्टं वचनमिह भवत्योस्सर्वथा हा हतोऽस्मि ।।
	संपर्को यथा, महावीरचरिते ---
हा वत्सा: खरदूषणत्रिशिरसो वध्यास्स्थ पापस्य मे
	हा हा वत्स विभीषण त्वमपि मे कार्येण हेय: स्थिते:।
हा मद्वत्सलवत्स रावण महत्पश्यामि ते सङ्कटं
	वत्से केकसि हा हतासि न चिरात् त्रीन्पुत्रकान्द्रक्ष्यसि ।।
	अनुगमो यथा, बालचरिते ---
हेलाखण्डितचण्डहेमहरिणैर्बाणै:कुलंविद्विषां शेषीभूतविभूषणं गुणनिधौ कृत्वातु रामे स्थिते।
प्रत्युज्जीवनशङ्कया यदजितो लङ्कापते: कातरैर्नैर्मुक्ता:कुसुमस्रजोनचसुरैरास्फालितोदुन्दुभि: ।।
	भयानुरागादिजमाचेष्टाप्रतिघात: स्तम्भ:। तस्य जन्म यथा, रघुवंशे ---
वामेतरस्तस्य भुज:प्रहर्तुर्नखप्रभारूषितकङ्कपत्रे।
सक्तांगुलिस्सायकपुंख एव चित्रार्पितारम्भ इवावतस्थे ।।
	अनुबन्धो यथा, सेतुबन्धे ---
साअरदंसण एत्था अ0खितो सरिअ वेवमाणशरीरा सहसा।
लिहिअ0वटिआणिप्पंदणिराअलोअणा कइणिवहा ।।
	प्रकर्षो यथा, उत्तररामचरिते ---
व्यतिकर इव भीमस्तामसौ वैद्युतश्च प्रणिहितमपि चक्षुर्ग्रस्तमुक्तं हिनस्ति।
अथ लिखितमिवैतत्सैन्यमस्पन्दमास्ते नियतमजितवीर्यं जृम्भते जृम्भकास्त्रम् ।।
	संपर्को यथा, रघुवंशे ---
तं वीक्ष्य वेपथुमती सरसाङ्गयष्टिर्निक्षेप एव पदमुद्धृतमुद्वहन्ती।
मार्गाचलाव्यतिकराकुलितेव सिन्धु श्शैलाधिराजतनया न ययौ न तस्थौ ।।
	अनुगमो यथा, रघुवंशे ---
बाहुप्रतिष्टम्भविवृद्धमन्युरम्यर्णमागस्कृतमस्पृशद्भि:।
राजा स्वतेजोभिरदह्यतान्तर्भोगीव मन्त्रप्रतिबद्धवीर्य: ।।
	श्रमानुरागाद्यपेक्षमन:क्षोभजन्मा वपुर्जलोद्भेदस्स्वेद:। तज्जन्म यथा, कुमारसम्भवे ---
हिमव्यपायाद्विशदाधराणा मापाण्डुरीभूतमुखच्छवीनाम्।
स्वेदोद्गम: किंपुरुषाङ्गनानां चक्रे पदं पत्रविशेषकेषु ।।
	अनुबन्धोप यथा, किरातार्जुनीये ---
तस्याहवायासविलोलमौलेस्संरम्भताम्रायतलोचनस्य।
निर्वापयिष्यन्निव रोषतस्तं संस्नापयामास मुखं निदाघ: ।।	
	प्रकर्षो यथा ---
करस्पर्शानन्दात्पुलकितवधूरोजकलशे श्रमाम्भो वामार्धे वमति मदनाकूतसुलभम्।
विभोर्वारं वारं कृतसमधिकोद्धूलनविधिस्तनौ भस्मस्नानं कथमपि समाप्तं विजयते ।।
	सम्पर्को यथा, किरातार्जुनीये ---
प्राप्य मन्मथमदादतिभूमिं दुर्वहस्तनभरास्सुरतस्य।
शश्रमु: श्रमजलार्द्रललाटश्लिष्टकेशमसितायतकेश्य: ।।
	अनुगमो यथा, रघुवंशे ---
सुरतश्रमवारिबिन्दवो नतु तावद्विरमन्ति ते मुखे।
स्वयमस्तमितास्यहो बत क्षयिणां देहभृतामसारत: ।।
	हर्षादिजन्मावाक्सङ्ग: स्वरभेद:। तस्य जन्म यथा ---
वासिष्ठैस्सुकृतोद्भवोऽध्वरशतैरस्त्यग्निकुण्डोद्भवो
	भूपाल: परमार इत्यधिपतिस्सप्ताब्धिकांचेर्भुव:।
अद्याप्यद्भुतहर्षगद्गदगिरो गायन्ति यस्योद्भटं 
	विश्वामित्रजयोर्जितस्य भुजयोर्विस्फूरितं गुर्जरा: ।।
	अनुबन्धो यथा, रघुवंशे -
विललाप स बाष्पगद्गद स्सहजामप्यवधूय धीरताम्।
अभितप्तमयोऽपि मार्दवं भजते कैव कथा शरीरिषु ।।
	प्रकर्षो यथा --
आनन्दाश्रुतरङ्गलोचनयुगं मार्गार्पितं बिभ्रती हर्षाद्गद्गदया गिरा परिजनं व्यापारयन्ती मुहु:।
सैषास्माशयनिर्विकल्पहृदया सौख्याच्चिरप्रार्थितादम्बा निष्करुणेन दग्धविधिना दूरं विसंवादिता ।।
	संपर्को यथा ---
पिपिप्रिय ससस्वयं मुमुमुखासवं देहि मे ततत्यज दुदुद्रुतं भभभभाजनं काञ्चनम्।
इति स्खलितजल्पितं मदवशात्कुरङ्गीदृश: प्रगे हसितहेतवे सहचरीभिरध्यैयत ।।
	अनुगमो यथा, शिशुपालवधे ---
पाणिपल्लवविधूननमन्त स्सीत्कृतानि नयनार्धनिमेषा:।
योषितां रहसि गद्गदवाचा मस्त्रतामुपययुर्मदनस्य ।।
	भयानुरागाद्यपेक्षितचित्तविक्षोभज: कम्पो वेपथु:। तज्जन्म यथा ---

मा गर्वमुद्वह कपोलतले चकास्ति कान्तस्वहस्तलिखिता मम मञ्जरीति।
अन्यापि किं सखि न भाजनमीदृशानां वैरी नचेद्भवतु वेपथुरन्तराया: ।।
	अनुबन्धो यथा, मालतीमाधवे -
रम्भोरु संहर भयं क्षमते विकारमुत्कम्पिनस्स्तनतटस्य न मध्यभाग:।
इत्थं त्वयैव कथितप्रणयप्रसादसङ्कल्पनिर्वृतिषु संस्तुत एष दास: ।।
	प्रकर्षो यथा, रत्नावल्याम् ---
आतङ्कश्रमसाध्वसव्यतिकरोत्कम्प:कथं सह्यतामङ्गैर्मुग्धमयूखपुष्परुचिभिर्लावण्यसारैरयम्।
आनद्धस्तनकुम्भकुड्मलगुरुश्वासाभुवं नश्यते मध्यस्य त्रिवलीतरङ्गकलुषो भङ्गप्रिये माच भूत् ।।
	सम्पर्को यथा, मालतीमाधवे ---
वारंवारं तिरयति दृशावुद्गतो बाष्पपूरस्तत्सङ्कल्पोपहितजडिमस्तम्भमभ्येति गात्रम्।
सद्यस्स्विद्यन्नयमविरतोत्कम्पलोलांगुलीक: पाणिर्लेखा विधिषु नितरां वर्तते किं करोमि ।।
	अनुगमो यथा ---
प0फुरिओ0ठइं त0 खणणि0दरिअरुभिरमह्व0 क्खद्धं।
उक्खुडिअकं णोलंपलह0थं दसणकेसरं मुहकमलं ।।
	वर्णनानुरागादिजन्मा मनस्सङ्कोचो व्रीडा। तस्या जन्म यथा, रघुवंशे ---
तयोरपाङ्गप्रतिसारितानि किञ्चिव्द्यवस्थापितसंहृतानि।
ह्रीयन्त्रणामानशिरेमनोज्ञामन्योन्यलोलानि विलोचनानि ।।
	अनुबन्धो यथा, वेणीसंहारे --
अद्यैवावां रणमुपगतौ तातमम्बां च दृष्ट्वा घ्रातस्ताभ्यां शिरसि विनतोऽहंच दुश्शासनश्च।
तस्मिन्बाले प्रसभमरिणा प्रापिते तामवस्थां पार्श्वं पित्रोरपगतघृण: किन्नु वक्ष्यामि गत्वा ।।
	प्रकर्षो यथा --
द्विषन्निहतरक्षसां सुतसुहृद्वधूबान्धवप्रलापमतिदुस्सहं प्रथितखेदमाकर्णयन्।
निजान्यपि मुखान्यहो नमितकन्धरो दुर्मना नसंप्रति दशाननस्सुचिरमीक्षते लज्जया ।।
	सम्पर्को यथा --
प्रत्यग्रारिकृताभिमन्युनिधनप्रोद्धूततीव्रक्रुध:
	कीर्णाबाष्पकणै: पतन्ति धनुषि व्रीडाजडा दृष्टय:।
पार्थस्याकृतशात्रवप्रतिकृते रन्तश्शुचा मुह्यते
	हा वत्सेति गिरस्स्फुरन्ति न पुनर्निर्यान्ति कण्ठाद्बहि: ।।
	अनुगमो यथा ---
केयूरी कृतकङ्कणावलिरसौ कर्णावतंसीकृतव्यालोलालपद्धति: पथि पुरोबद्धाञ्जलि: पृच्छति।
यावत्किञ्चिदुदन्तमात्मकमितुस्तावत्सएवेत्यथ व्रीडावक्रितकण्ठनालमबला कै: कैर्नभिन्नारसै: ।।
	इङ्गिताकारगोपनभवहित्थम्। तस्य जन्म यथा, शाकुन्तले --
क्व वयं क्व परोक्षमन्मथो मृगशाबैस्सममेधितो जन:।
परिहासविजल्िपतं सखे परमार्थेन न गृह्यतां वच: ।।
	अनुबन्धो यथा, कुमारसम्भवे --
एवंवादिनि देवर्षौ पार्श्वे पितुरधोमुखी। लीलाकमलपत्राणि गणयामास पार्वती ।।
	प्रकर्षो यथा, गाथासप्तशत्याम् --
पाअडिअणेहस0भावणिब्भरतीएजहतुमंदिठ्ठो। संवरणवाउ डाएअण्णो विजणोतहञ्चेअ ।।
[प्रकटितस्नेहसद्भावनिरन्तरया यथा तवं दृष्ट:। संवरणव्यापृतया अन्योऽपि जनस्तथैव ।।]
	संपर्को यथा, शाकुन्तले --
अभिमुखे मयि संहृतमीक्षितं हसितमन्यनिमित्तकृतोदयम्।
विनयवारितवृत्तिरतस्तयां न विवृतो मदनो नच संवृत: ।।
	अनुमो यथा ---
प्रम्लानोत्पलकोमले सखि दृशौ नीलाञ्जनेनाञ्चिते
	कर्पूरच्छुरणाच्च गण्डफलके संवर्गिक: पाण्डिमा।
श्वासास्सन्तु च कन्दुकभ्रमिभुव: किन्तु प्रभावाहिना-
	मङ्गानां क्रशिमानमुत्कटममुं को नाम नोत्प्रेक्षते ।।
	मनसोऽस्थैर्यं चपलता। तस्य जन्म यथा, रघुवंशे ---
आलोकमार्गं सहसा व्रजन्त्या कयाचिदुद्वेष्टनवान्तमाल्य:।
बन्धुं न सम्भावित एव तावत्करेण रुद्धौऽपि च केशपाश: ।।
	अनुबन्धो यथा, रघुवंशे ---
प्रसाधितालम्बितमग्रपादमुत्क्षिप्य काचिद्द्रवरागमेव।
उत्सृष्टलीलागति रागवाक्षादलक्तकाङ्कां पदवीं ततान ।।
	प्रकर्षो यथा, रघुवंशे ---
विलोचनं दक्षिणमञ्जनेन संभाव्य तद्वञ्चितवामनेत्रा।
तथैव वातायनसन्निकर्षं ययौ शलाकामपरा वहन्ती ।।
	संपर्को यथा, रघुवंशे ---
जालान्तरप्रेषितदृष्टिरन्या प्रस्थानभिन्नां नवबन्धनीवीम्।
नाभिप्रविष्टाभरणप्रभेण हस्तेन तस्थाववलम्ब्य वास: ।।
	अनुगमो यथा, रघुवंशे ---
तासां मुखैरासवगन्धगर्भैर्व्याप्तान्तरास्सान्द्रकुतूहलानाम्।
विलोलनेत्रभ्रमरै र्गवाक्षास्सहस्रपत्राभरणा इवासन् ।।
	शृङ्गारादिभिर्मनस: क्रियाविद्वेष आलस्यम्। तस्य जन्म यथा --
णिद्दालसपरिघुम्मिरतस्सवलत्थततार आलोआ।
कामस्सविदुव्विसहादिठिणिवाआससिमुहीण ।।
[निद्रालसपरिघूर्णनशीलत्र्यश्रवलदर्धतारकालोका:। कामस्यापि दुर्विष्ाहा दृष्टिनिपाताश्शशिमुख्या: ।।]
	अनुबन्धो यथा ---
आर्द्रास्स्रजो मलयजोदकमच्छमेकं वासश्च वासवरिपुर्ममृषेऽलसाङ्ग:।
सञ्चिक्लिशे कलितरुद्रनिकेतनाद्रिर्भारेण तत्क्षणमसौ मणिभूषणानाम् ।।
	प्रकर्षो यथा ---
घरिणीए घणत्थणपेळ्ळणसुहपडिअस्सहोंतपहिअस्स।
अवसठणंगारअवारविढ्ढि दिअहासु सुहावे0 ति ।।
[गृहिण्या घनस्तनपीडनसुखपतितस्य भविष्यत्पथिकस्य।
अपशकुनाङ्गारक मां विष्टिदिवसास्सुखयन्ति ।।]
	सम्पर्को यथा, मालतीमाधवे ---
अलसवलितमुग्धस्निग्धनिस्पन्दमन्दैरधिकविकसदन्तर्विस्मयस्मेरतारै:।
हृदयमशरणं मे पक्ष्मलाक्ष्या: कटाक्षैरपहृतमपविद्धं पीतमुन्मूलितं च ।।
	अनुगमो यथा, वेणीसंहारे --
उत्तिष्ठन्त्या रतान्ते भरमुरगपतौ पाणिनैकेन कृत्वा
	धृत्वा चान्येन वासो विलुलितकबरीभारमंसे वहन्त्या:।
भूयस्तत्कालकान्तिद्विगुणितसुरतप्रीतिना शौरिणा व-
	श्शय्यामालिङ्ग्य नीतं वपुरलसलसद्बाहु लक्ष्म्या: पुनातु ।।
	इन्द्रियाणां निमीलनं निद्रा। तत्या जन्य यथा ---पृष्ठभ्राम्यदमन्दमन्दरगिरिग्रावाग्रकण्डूयनान्निद्रालो:कमठाकृतेर्भगवतश्श्वासानिल:पातुव:।
यत्संस्कारबलानुवर्तनवशाद्वेलाच्छलेनाम्भसां यातायातमहर्निशं जलनिधेर्नाद्यापि विश्राम्यति ।।
	अनुबन्धो यथा, किरातार्जुनीये ---
आसादिता तत्प्रथमं प्रसह्य प्रगल्भताया: पदवीं हरन्ती।
सहेव भीमा विदधे गणानां निद्रा निवासं प्रतिभा गुणस्य ।।
	प्रकर्षो यथा, रघुवंशे ---
ततो धनुष्कर्षणमूढहस्त मेकान्तपर्यस्तशिरस्रजालम्।
तस्थौ ध्वजस्तम्भनिषण्णदेहं निद्राविधेयं नरदेवसैन्यम् ।।
	सम्पर्को यथा, किरातार्जुनीये --
अंसस्थलै: केचिदभिन्नधैर्या: स्कन्धेषु संश्लेषवतां तरूणाम्।
मदेनमीलन्नयनास्सलीलं नागा इव स्रस्तकरा निषेदु: ।।
	अनुगमो यथा, शिशुपालवधे ---
प्रहरकमपनीय स्वं विनिद्रासतोच्चै:प्रतिपदमुपहूत: केनचिज्जागृहीति।
मुहुरविशदवर्णान्निद्रया शून्यशून्यां दददपिगिरमन्तर्बुध्यते नो मनुष्य: ।।
	निद्रादिकार्यं सुप्तम्। तस्य जन्म यथा, शिशुपालवधे ---
आश्लेषिण:पृथुतरक्लमपीतशीतमायामिनीं घनमुदो रजनीर्युवान:।
(c)र्वोर्मुहुर्वलनबन्धनसन्धिलीलपादान्तसंवलिततूलपटास्स्वपन्ति ।।
	अनुबन्धो यथा ---
ओसुचइदिण्णपडिव0 खवेअणं वसढिलेहिअंणेहिं।
णिव्वन्ति असुरअरसाणुबन्धसुभणि0भरं सुहा ।।
	प्रकर्षो यथा --
लघुनि तृणकुटीरे क्षेत्रकोणे यवानां नवकमलपलाशस्रस्तरे सोपधाने।
परिहरति सुषुप्तिं हालिकद्वन्द्वमारात्कुचकलशमहोष्माबद्धरेखस्तुषार: ।।
	सम्पर्को यथा, कुमारसम्भवे ---
त्रिभागशेषासु निशासु च क्षणं निमील्य नेत्रे सहसाप्यबुध्यत।
क्व नीलकण्ठ व्रजसीत्यलक्ष्यवागसत्यकण्ठार्पितबाहुबन्धना ।।
	अनुगमो यथा ---
णकुणंतो0छिअमाणं णिसासु सुहसुतदरविवु0 धाणं।
सु 0 णअइअपासपरिभासणवेअणं जइसिवेजाणंतो ।।
	निद्रायुतेषु चेतनावलाभ: प्रबोध:। तस्य जन्म यथा, कुमारसम्भवे ---
स 0यबुध्यत बुधस्तवोचितश्शातकुम्भकमलाकरैस्समम्।
मूर्छनापरिगृहीतकैशिकै:किन्नरैरुषसि गीतमङ्गल: ।।
	अनुबन्धो यथा ---
प्रत्यग्रोन्मेषजिह्मा क्षणमनभिमुखीरत्नदीपप्रभाणा-
	मात्मव्यापारगुर्वीजनितजललवा जृम्भितैस्स्वाङ्गभङ्गै:।
नागाङ्कं मोक्तुमिच्छोश्शयनमुरुफणाचक्रवाळोपधानं
	निद्राच्छेदाभिताम्रा चिरमवतु हरेर्दृष्टिराकेकरा व: ।।
	प्रकर्षो यथा, शिशुपालवधे ---
क्षणशयितविबुद्धा: कल्पयन्त:प्रयोगा नुदधिमहतिराज्ये काव्यवद्दुर्विगाहे।
गहनमपररात्रप्राप्तबुद्धिप्रसादा: कवय इव महीपाश्चिन्तयन्त्यर्थजातम् ।।
	सम्पर्को यथा, रघुवंशे --
उषसि स गजयूधकर्णताळै: पटुपटहध्वनिभिर्विधूतनिद्र:।
अरमतमधुरस्वराणि शृण्वन् विहगविकूजितवन्दिमङ्गलानि ।।
	अनुगमो यथा ---
विस्रम्भादुपसृज्य पीडननमत्प्रोत्तुङ्गपीनस्तने श्वासावे	....	सि।
ईषन्मीलितनेत्रया श्लथभुजापाशं चिरादागतो नाधन्य: परिरभ्यते दयितया जाग्रत्स्वपत्या निशि ।।
चतुर्विशतिरित्येते भावा हर्षादिसंज्ञका:। अत: परं प्रवक्ष्यन्ते विप्रलम्भसमाश्रया: ।।
चतुर्विशतिरुत्कण्ठा चिन्तास्मृत्यादयोऽपरे।।
	तत्र प्रायेण विप्रलम्भाश्रयभावचतुर्विशादिकं उदाह्रियते। मनसो अशान्तिरुत्कण्ठा। तस्या जन्म यथा ---
देशैरन्तरिता शतैश्चसरितामुर्वीभृतां काननैर्यत्नेनापि नयाति लोचनपथं कान्तेति जानन्नपि।
उद्ग्रीवश्चरणार्धरुद्धवसुध:कृत्वाश्रुपूर्णे दृशौ तामाशां पथिकस्तथापि किमपि ध्यायन्मुहुर्वीक्षते ।।
	अनुबन्धो यथा, कुमारसम्भवे ---
पशुपतिरपि तान्यहानि कृच्छ्रा दगमयदद्रिसुतासमागमोत्क:।
कमपरमवशं न विप्रकुर्यु र्विभुमपि तं यदमी स्पृशन्ति भावा: ।।
	प्रकर्षो यथा, मालतीमाधवे --
प्रयान्तीव प्राणास्सुतनु हृदयं ध्वंसत इव ज्वलन्तीवाङ्गानि प्रसरति समन्तादिव तम:।
त्वरा प्रस्तावोऽयं नखलु परिवासस्य विषयस्तदक्ष्णोरानन्दं वितर मयि माभूरकरुणा ।।
	सम्पर्को यथा, मालतीमाधवे ---
भूयोभूय स्सविधनगरीरथ्यया पर्यटन्तं दृष्ट्वा दृष्ट्वा भवनवलभीतुङ्गवातायनस्था।
साक्षात्कामं नवमिव रतिर्मालती माधवं यद्गाढोत्कण्ठा लुलितलुलितैरङ्गकैस्ताम्यतीति ।।
	अनुगमो यथा, शाकुन्तले ---
यास्यत्यद्य शकुन्तलेति हृदयं संस्पृष्टमुत्कण्ठया
	कण्ठस्स्तम्भितबाष्पवृष्टिकलुषश्चिन्ताजडं दर्शनम्।
वैक्लब्यं मम तावदीदृशमहो स्नेहानदराण्यौकस:
	पीड्यन्ते गृहिण: कथं नु तनयाविश्लेषदु:खै र्नवै: ।।
	दृष्टश्रुतानुमितेषु प्राप्तिपर्याहारार्थमुपायपरिभावना मनसश्चिन्ता। तज्जन्म यथा ---
सन्ध्या रागवती स्वभावकुटिला गङ्गा द्विजिह्व:फणी
	वक्राङ्गैर्मलिनश्शशी च सततं जात्यैव मूर्खो वृष:।
इत्थं दुर्जनसङ्कटे पतिगृहे वास: कथं सह्यतां
	देव्या: पाणिनिविष्टमास्यमसकृच्चिन्तान्वितं पातु व: ।।
	अनुबन्धो यथा, मेघसन्देशे --
अङ्गेनाङ्गं प्रतनु तनुना गाढतप्तेन तप्तं सास्रेणास्रद्रवमविरतोत्कण्ठमुत्कण्ठितेन।
उष्णोच्छवासं समधिकतरोच्छवासिना दूरवर्ती सङ्कल्पैस्तैर्विशति विधिना वैरिणा रुद्धमार्ग: ।।
	प्रकर्षो यथा, मालतीमाधवे --
लीनेव प्रतिबिम्बितेव लिखितेवोत्कीर्णरूपेवचप्रत्युप्तेवच वज्रलेपघटितेवान्तर्निखातेव च।
सानश्चेतसिकीलितेव विशिखैश्चेतोभुव: पञ्चभिश्चिन्तासन्ततितन्तुजालनिबिडस्यूतेवलग्नाप्रिया ।।
	संपर्को यथा ---
हृदयान्नापयातोऽसि दिक्षु सर्वासु दृश्यते। वत्स राम गतोऽसीति सन्तापादनुमीयसे ।।
	अनुगमो यथा ---
व्रीहिस्स्तम्बकर: प्रभूतपयस: प्रत्यागता धेनव:
	प्रत्युज्जीवितमिक्षुणा भृशमिति ध्यायन्नपेतान्यधी:।
सान्र्दोशीरकुटुम्बिनीस्तनभरव्यालुप्तधर्मक्लमो
	देवे नीरमुदारमुज्"ति सुखं शेते निशि ग्रामणी: ।।
	मनसि स्वानुभूतार्थपनिष्पत्ति: प्रतिबिम्बिनस्स्मृति:। तस्पवया जन्म यथा, रघुवंशे ---
अत्रानुगोदं मृगयानिवृत्तस्तरङ्गवातेन विनीतखेद:।
रहस्त्वदुत्सङ्गविषण्णमूर्धा स्मरामि वानीरगृहेषु सुप्तिम् ।।
	अनुबन्धो यथा, रघुवंशे ---
पूर्वानुभूतं स्मरता च रात्रौ कम्पोत्तरं भीरु तवोपगूढम्।
गुहाविसारीण्यतिवाहितानि मया कथंचिद्धनगर्जितानि ।।
	प्रकर्षो यथा, उत्तरनरामचरिते ---
समयस्सवर्तत इहैष यत्र सां समनन्दयन्सुमुखि गौतमार्पित:।
अयमागृहीतकमनीयकङ्कणस्तव मूर्तिमानिव महोत्सव: कर: ।।
	संपर्को यथा, उत्तररामचरिते --
पुरा यत्र स्रोत:पुलिनमधुना तत्र सरितां विपर्यासं यातो घनविरलभाव: क्षितिरुहाम्।
बहोर्दृष्टं कालादपरमिव मन्ये वनमिदं निवेशश्शैलानां तदिदमिति बुद्धिं द्रढयति ।।
	अनुगमो यथा, शाकुन्तले --
इत: प्रत्यादेशात्स्वजनमनुगन्तुं व्यवसिता ततस्तिष्ठेत्युच्चैर्वदति गुरुशिष्ये गुरुसमे।
पुनर्दृष्टिं बाष्पप्रसरकलुषामर्पितवती मयि क्रूरे यत्तत्सविषमिव शल्यं दहति माम् ।।
	मन:प्रतिकूलेषु तैक्ष्ण्यप्रतिबन्ध क्रोध: तस्य जन्म यथा, कुमारसम्भवे ---
तप:परामर्शविवृद्धमन्यो र्भ्रूभङ्गदुष्प्रेक्ष्यमुखस्य तस्य।
स्फुरन्नुदर्चिस्सहसा तृतीया दक्ष्ण: कृशानु: किल निष्पपात ।।
	अनुबन्धो यथा, वेणीसंहारे --
यो यश्शस्रं बिभर्ति स्वभुजगुरुमद: पाण्डवीनां चमूनां
	यो य: पाञ्चालगोत्रे शिशुरधिकवया गर्भशय्यां गतो वा।
यो यस्तत्कर्मसाक्षी चरति मयि रणे यश्च यश्च प्रतीप:
	क्रोधान्धस्तस्य तस्य स्वयमपि जगतामन्तकस्यान्तकोऽहम् ।।
	प्रकर्षो यथा, वेणीसंहारे --
कृष्टा येन विलोलकेशनिवहा पाञ्चालराजात्मजा येनास्या:परिधानमप्यपहृतं राज्ञांगुरूणांपुर:।
यस्योरस्थलशोणितासवमहं पातुं प्रतिज्ञातवा न्सोऽयं मद्भुजपञ्जरे निपतितस्संरक्ष्यतां कौरव: ।।
	सम्पर्को यथा --
इयं सा लोलाक्षी त्रिभुवनललामैकवसतिस्सचायं दुष्टात्मा स्वसुरपकृतं येन मम तत्।
इतस्तीव्र:कामो गुरुरयमित:क्रोधदहन:कुतो वेषश्चायं कथमिदमिति भ्राम्यति मन: ।।
	अनुगमो यथा, महावीरचरिते ---
अमृताध्मातजीमूतस्निग्धसंहननस्य ते। कुठार: कम्बुकण्ठस्य कष्टं कण्ठे पतिष्यति ।।
	कृतापराधेषु क्रोधाप्रशान्तिरमर्ष:। तस्य जन्म यथा, महावीरचरिते --
अर्थित्वे प्रकटीकृतेऽपि न फलप्राप्ति:प्रभो:प्रत्युत
	द्रुह्यन्दाशरथिर्विरुद्धचरितो युक्तस्तया कन्यया।
उत्कर्षश्च परस्य मानयशसोर्विस्रंसनं चात्मन:
	स्रीरत्नं च जगत्पतिर्दशमुखो दृप्त: कथं मृष्यते ।।
	अनुबन्धो यथा ---
न्यक्कारो ह्ययमेवमे यदरयस्तत्राप्यसौ तापसस्सोऽप्यत्रैव निहन्ति राक्षसहताज्जीवत्यहोरावण:।
धिग्धिक्छक्रजितं प्रबोधितवता किंकुम्भकर्णेनवा स्वर्गग्रामटिकाविलुण्ठनपरै:पीनै: किमेभिर्भुजै: ।।
	प्रकर्षो यथा, वेणीसंहारे ---
तातं शस्त्रग्रहणविमुखं निश्ययेनोपलभ्य त्यक्त्वा शङ्कांखलु निदधत: पाणिमस्योत्तमाङ्गे।
अश्वत्थामा करधृतधनु:पाण्डुपाञ्चालसेनातूलोत्क्षेपप्रलयपवन: किं नयातस्स्मृति ते ।।
	सम्पर्को यथा, महावीरचरिते --
यत्क्षत्रियेष्वपि पुनस्स्थितमाधिपत्यं तैरेव संप्रति धृतानि पुनर्धनूंषि।
उन्माद्यतां भुजमदेन मयापि तेषामुच्छृंखलानि चरितानि पुनश्श्रुतानि ।।
	अनुगमो यथा, वेणीसंहारे ---
लाक्षागृहानलविषान्नसभाप्रवेशै: प्राणेषु वित्तनिचयेषु च न: प्रहृत्य।
आकृष्टपाण्डववधूपरिधानकेशास्स्वस्था भवन्ति मयि जीवति धार्तराष्ट्रा: ? ।।
	परार्ध्यसहनमसूया। तस्या जन्य यथा, रघुवंशे ---
निर्घातोग्रै: कुञ्जलीनान् जिघांसु र्ज्यानिर्घोषै: क्षोभयामावस सिंहान्।
नूनं तेषामभ्यसूयापरोऽभू द्वीर्योदग्रे राजशब्दे मृगेषु ।।
	अनुबन्धो यथा, रघुवंशे ---
हरिर्यथैक: पुरुषोत्तमस्स्मृतो महेश्वरस्त्र्यम्बक एव नापर:।
तथा विदुर्मां मुनयश्शतक्रतुं द्वितीयगामी न हि शब्द एष न: ।।
	प्रकर्षो यथा, रघुवंशे ---
प्रमन्यव: प्रागपि कोसलेन्द्रे प्रत्येकमात्तस्वतया बभूवु:।
ततो नृपाश्चक्षभिरे समेतास्स्रीरत्नलाभं न तदात्मजस्य ।।
	संपर्को यथा, उत्तररामचरिते --
वन्द्यास्ते न विचारणीयचरितास्तिष्ठन्तु हुं वर्तते
	सुन्दस्त्रीनिधनेऽप्यखण्डयशसो लोके महान्तो हि ते।यानि त्रीणि कुतोमुखान्यपि पदान्यासन् खरायोधने
	यद्वा कौशलमिन्द्रसूनुदमने तत्राप्यभिज्ञो जन: ।।
	अनुगमो यथा, रघुवंशे ---
असक्तमद्रिष्वपि सारवत्तया न मे त्वदन्येन विसोढमायुधम्।
अवेहि मां प्रीत मृतेतुरङ्गमाद्वरं वृणीष्वेति तमाह वासव: ।।
	समानेषु मानदानाद्यमर्षणमीर्ष्या। तस्या जन्म यथा ---
गोत्रंगोत्रमुपैति यश्चलतया व्यापारमूलात्प्रभो भ्रष्टा याच पितुर्ममैव कटके दृष्टावहन्तीजलम्।
सोऽयं सागर .... मूर्धानमारोपितेत्युक्त:कोपकषायपाटलदृशा गौर्या हर: पातु व: ।।
	अनुबन्धो यथा ---
कुविआ अ सच्चहामा समेवि बहुआणं णवरमाणक्खलणे।
पाअडिअहिअअसारो पेमसङ्घरिसो पअङ्गई मणू ।।
[कुपिता च सत्यभामा समेऽपि वधूनां केवलमानक्षरणे। प्रकटितहृदयसार: प्रेमसङ्गर्ष:प्रवर्तते मन्यु: ।।]	
	प्रकर्षो यथा, वेणीसंहारे---
अयं यावत्पापो न निधनमुपेयादरिशरै: परित्यक्तं तावत्प्रियमपि मयास्त्रं रणमुखे।
बलानां नाथेऽस्मि न्परिकुपितभीमार्जुनभये समुत्पन्ने राजा प्रियसखममुं वेत्ति समरे ।।
	संपर्को यथा, अमरुकशतके ---
लाक्षालक्ष्मललाटपट्टमभित:केयूरमुद्रा गले वक्त्रे कज्जलकालिमानयनयोस्ताम्बूलरागोऽपर:।
दृष्ट्वा कोपविधायिमण्डनमिदं प्रातश्चिरं प्रेयस:क्रीडातामरसोदरे मृगदृशरश्वासास्समाप्तिंगता: ।।
	अनुगमो यथा, कुमारसम्भवे ---
निर्विभुज्य दशनच्छदं ततो वाचि भर्तुरवधीरणा परा।
शैलराजतनयासमीपगामाललाप विजयामहेतुकम् ।।
	दोषकोपाइण्डपारुष्यमुग्रता। तस्या जन्म यथा, विक्रमोर्वशीये ---
आत्मनो वधमाहर्ता क्वासौ विहगतस्कर:। येन तत्प्रथमं स्तेयं गोप्तुरेव गृहे कृतम् ।।
	अनुबन्धो यथा --
तेनाथनाथ दुरुदाहरणातपेन सौम्यापि नाम परुषत्वमभिप्रपन्न:।
जज्वाल तीक्ष्णविशदास्सहसोद्गिरन्ती वागार्चिषा पवनकान्तशिलेव सीता ।।
	प्रकर्षो यथा ---
कृतमनुमतं दृष्टं वा यैरिदं गुरुपातकं मजुजपशुभिर्निर्मर्यादैर्भवद्भिरुदायुधै:।
नरकरिपुणा सार्धं तेषां सभीमकिरीटिनामयमहमसृङ्न्येदोमांसै: करोमि दिशां बलिम् ।।
	सम्पर्को यथा, मालतीमाधवे ---
प्रणयसखीसलीलपरिहासरसाधिगतैर्ललितशिरीषपुष्पहननैरपि ताम्यति यत्।
वपुषि वधाय तत्र तव शस्त्रमुपक्षिपत: पततु शिरस्यकाण्डयमदण्डइवैष भुज: ।।
	अनुगमो यथा ---
क्व वत्सल: क्वच तपस्विजनस्य हन्ता कन्याविट:पतिरसौ परिरक्षतु त्वाम्।
श्वेता पपात चरिता वनवर्तिकेव किं चेष्टते ननु चिरात्कबलीकृतासि ।।
	कामाद्यभिनिषङ्गातिशयादनिबन्धप्रलाप उन्माद:। तस्य जन्म यथा, महावीरचरिते ---
एह्येहि वत्स रघुनन्दन रामभद्र चुम्बामि मूर्धनि चिराय परिष्वजे त्वाम्।
आरोप्य वा हृदि दिवानिशमुद्वहामि वन्देऽथवा चरणपुष्करकद्वयं ते ।।
	अनुबन्धो यथा, विक्रमोर्वशीये ---
तरङ्गभ्रूभङ्गा क्षुभितविहगश्रेणिरशना विकर्षन्ती फेनं वसनमिव संरम्भशिथिलम्।
यथाविद्धं याति स्खलितमभिसन्धाय बहुशो नदीभावेनेयं ध्रुवमसहना सा सपिणता ।।
	प्रकर्षो यथा ---
नवेषु लोध्रप्रसवेषु कान्तिर्दृश: कुरङ्गेषु गजेषु यातम्।
लतासु नम्रत्वमिति प्रमथ्यं व्यक्तं विवक्ताप विपिने प्रियास्मिन् ।।
	सम्पर्को यथा, विक्रमोर्वशीये --
हंस प्रयच्छ मे कान्तां गतिरस्यास्त्वया हृता। सम्भावितैकदेशेन स्तेयं यदभियुज्यते ।।
	अनुगमो यथा --
भ्रमय जलदानम्भोगर्भान्प्रमोदय कोकिलान्कलय शिखिन:केकोत्कण्ठान्कठोरय केतकान्।
विरहिणि जने मूर्छांलब्ध्वा विनोदयति व्यथामकरुणपुनस्संज्ञां व्याधिं विहाय किमीहसे ।।	भयानुरागादिजन्मा मनश्शरीराभिषङ्गो व्याधि:। तस्य जन्म यथा, मालतीमाधवे ---
यदिन्दावानन्दं प्रणयिनि जने वा नभजते व्यनक्त्यन्तस्तापं तदयमतिधीरोऽपि विषमम्।
प्रियंगुश्यामाङ्गप्रकृतिरपि चापाण्डुमधुरं वपु:क्षामंक्षामं वहति रमणीयञ्च भवति ।।
	अनुबन्धो यथा, मालतीमाधवे --
मनोरोगस्तीव्रो विषमिव विसर्पन्नविरतं प्रमाथी निर्धूमं ज्वलति विधुत: पावक इव।
हिनस्ति प्रत्यङ्गं ज्वर इव गरीयानितइतो नमां त्रातुं तात:प्रभवति नचाम्बा च भवति ।।
	प्रकर्षो यथा कुमारसम्भवे --
तदाप्रभृत्युन्मदना पितुर्गृहे ललाटिकाचन्दनधूसरालका।
न जातु बाला लभतेस्म निर्वृतिं तुषारसङ्घातशिलातलेष्वपि ।।
	संपर्को यथा, रत्नावल्याम् ---
स्थितमुरसि विशालं पद्मिनीपत्रमेत त्कथयति नतथान्तर्मन्मथोत्थामवस्थाम्।
अतिशयपरितापम्लापिताङ्ग्या यथास्यास्स्तनयुगपरिणाहं मण्डलाभ्यां ब्रवीति ।।
	अनुगमो यथा, मालतीमाधवे ---
इयमवयवै: पाण्डुक्षामैरलंकृतमण्डना कलितकुसुमा बालेवान्तर्लतापरिशोषिणी।

वहतिच वरारोहा रम्यां विवाहमहोत्सवश्रियमुदयिनीमुद्भूतांच व्यनक्ति मनोरुजम् ।।
	मन:पीडादिजन्मा शरीरावसादो ग्लानि:। तस्या जन्म यथा, उत्तररामचरिते ---
प्रकृत्या रमणीयोऽपि क्षीयमाण: प्रतिक्षणम्। दु:खमावहति प्रातश्शशेरापाण्डुरच्छवि: ।।
	अनुबन्धो यथा, मालतीमाधवे ---
किसलयमिव मुग्धं बन्धनान्विप्रलूनं हृदयकुसुमशोषी दारुणो दीर्घशोक:।
ग्लपयति परिपाण्डुक्षाममस्याश्शरीरं शरदिज इव धर्म: केतकीगर्भपत्रम् ।।
	प्रकर्षो यथा, मालतीमाधवे ---
परिमृदितमृणालीम्लानमङ्गं प्रवृत्ति: कथमपि परिवारप्रार्थनाभि: क्रियासु।
कलयतिच हिमांशोर्निष्कलङ्कस्य लक्ष्मीमभिनवकरिदन्तच्छेदकान्त: कपोल: ।।
	सम्पर्को यथा, शाकुन्तले -- 
क्षामक्षामकपोलमाननमुर:काठिन्यमुक्तस्तनं मध्य:क्षामतर:प्रकामविनतावंसौ छवि:पाण्डुरा।
शोव्याच प्रियदर्शनाच मदनक्लिष्टेयमालक्ष्यते पत्राणामिव शोषणेन मरुता स्पृष्टालतामाधवी ।।
	अनुगमो यथा, किरातार्जुनीये ---
निपातिते ऽधिशिरोधरमायते सममरन्नियुगे युगचक्षुष:।
त्रिचतुरेषु पदेषु किरीटिना लुलितमौलिमदामिव चस्कले ।।
	निरतिशयप्रयासजन्मा शरीरायास: श्रम:। तस्य जन्म यथा --
तनुरियं तरलायतलोचने श्वसितकम्पितपीनघनस्तनी।
श्रममपास्य तपसे गता पुन: किमिति सम्भ्रमकारिणि खिद्यते ।।
	अनुबन्धो यथा, मालतीमाधवे ---
स्खलयति वचनं ते संश्रयत्यङ्गमङ्गं जनयति मुखचन्द्रोद्भासिनस्स्वेदबिन्दून्।
मुकुलयतिच नेत्रे सर्वथा सुभ्रु खेदस्त्वयि विलसति तुल्यं वल्लभालोकनेन ।।
	प्रकर्षो यथा, शाकुन्तले ---
स्रस्तांसावतिमात्रलोहिततलौ बाहू घटोत्क्षेपणा-
	दद्यापि स्तनवेपथुं न जहति श्वासा: प्रमाणाधिका:।
बद्धं कर्णशिरीषरोधिवदने धर्माम्भसां जालकं
	स्तब्धे स्रंसिनि चैकहस्तयमिता: पर्याकुला मूर्धजा: ।।
	संपर्को यथा, शाकुन्तले --
औत्सुक्यमात्रमवसाययति प्रतिष्ठा क्लिश्नाति लब्धपरिपालनवृत्तिरेव।
नैव श्रमापनयनाय नच श्रमापय राज्यं स्वहस्तधृतदण्डमिवातपत्रम् ।।
	अनुगमो यथा, क्रिरातार्जुनीये --
निवृत्तवृत्तोरुपयोधरक्लम: प्रवृत्तिनिर्ह्रादिविभूषणारव:।
नितम्बिनीनां भृशमादधे धृतिं नभ:प्रयाणादवनौ परिक्रम: ।।
	दैवादिभिस्संरम्भविघातो विषाद:। तस्य जन्म यथा, उत्तररामचरिते ---
हेलोल्लोलक्षुभितकरुणोज्जृम्भणस्तम्भनार्थं यो यो यत्न:कथमपि समाधीयते तन्नमन्त:।
भित्वा भित्वा प्रसरति बलात्कोऽपि चेतोविकारस्तोयस्यैवाप्रतिहतरवस्सैकतं सेतुमोघ: ।।
	अनुबन्धो यथा, उत्तररामचरिते --
व्यर्थं यत्र कपीन्द्रसख्यमपि मे क्लेश: हरीणां वृथा
	प्रज्ञा जाम्बवतो़ऽपि यत्र न गति: पुत्रस्य वायोरपि।
मार्गं यत्र न विश्वकर्मतनय: कर्तुं नलोऽपि क्षम:
	सौमित्रेरपि पत्रिणामविषये तत्र प्रिये क्वासि मे ।।
	प्रकर्षो यथा, वेणीसंहारे ---
हते द्रोणे च भीष्मे च यदासीदवलम्बनम्। वत्सस्य मे सुहृत्प्रेयान् राधेयस्सोऽप्ययं हत: ।।
	संपर्को यथा, वेणीसंहारे --
तीर्णे भीष्ममहोदधौ कथमपि द्रोणानले निर्वृते
	कर्णाशीविषभोगिनि प्रशमिते शल्ये च याते दिवम्।
भीमेन प्रियसाससेन रभसादल्पावशेषे जये
	सर्वे जीवितसंशयं वयममी वाचा समारोपिता: ।।
	अनुगमो यथा, मालतीमाधवे --
चिरादाशातन्तुस्त्रुटतु बिसिनीसूत्रभिदुरो महानाधिर्व्याधिर्निरवधिरिदानीं प्रसरतु।
प्रतिष्ठामव्याजां व्रजतु मयि पारिप्लवधुरा विधिस्स्वास्थ्यं धत्तां भवतु कृतकृत्यश्च मदन: ।।
	इतिकर्तव्यतामनालोको मोह:। तस्य जन्म यथा, मालतीमाधवे ---
न यत्र प्रत्याशामनुपतति नोवारहयति प्रतिक्षिप्तं चेत: प्रविशति च मोहान्धतमसम्।
अकिञ्चित्कुर्वाणा:पशव इव तस्यां वयमहो विधातुर्वामत्वाद्विपदि परिवर्तामह इमे ।।	अनुबन्धो यथा, मालतीमाधवे ---
पिहितनयनो बाष्पाम्भोभिर्मुहुस्त्वतिसम्भृतैर्धनुषि विनमन्मध्ये स्विन्नान्निधाय तनुं तत:।
शिथिलवरणोद्धार: कृच्छ्रात्पदात्पदमावह न्कथमयमहो चिन्ताशून्यो न याति न तिष्ठति ।।
	प्रकर्षो यथा, उत्तररामचरिते ---
विनिश्चेतुं शक्यो न सुखमिति वा दु:खमितिवा प्रमोदो निद्रावा किमुविषविसर्प:किमुमद:।
तव स्पर्शे स्पर्शे मम हि परिमूढेन्द्रियगणो विकारश्चैतन्यं भ्रमयति च संमीलयति च ।।
	सम्पर्को यथा, उदात्तराघवे --
वत्सस्याभयवारिधे: प्रतिभयं शङ्के कुतो राक्षसात्
	त्रस्तश्चैष मुनिर्विरौति मनसोऽप्यस्त्येव मे सम्भ्रम:।
माहासीज्जनकात्मजामिति गुरुस्नेहान्मुहुर्याचते
	न स्थातुं नच गन्तुमाकुलतया मूढस्य मे निश्चय: ।।
	अनुगमो यथा, रघुवंशे ---
ता राघवं दृष्टिभिरापतन्त्यो नार्यो न जग्मुर्विषयान्तराणि।
तदा हि सर्वेन्द्रियवृत्तिरासां सर्वात्मना चक्षुरिव प्रविष्टा ।।
	इष्टविरहादिभिर्मनोवैधुर्यं शोक:। तज्जन्म यथा, उत्तररामचरिते ---
हाहादेवि स्फुटति हृदयं स्रंसते देहबन्ध श्शून्यं मन्ये जगदविरतज्वालमन्तर्ज्वलामि।
सीदन्नन्धे तमसि विधुरो मज्जतीवान्तरात्मा विष्वङ्न्योहस्स्थगयति कथं मन्दभाग्य:करोमि ।।
	अनुबन्धो यथा, रघुवंशे ---
नवपल्लवसंस्तरेऽपि ते मृदु दूयेत यदङ्गमर्पितम्।
तदिदं विसहिष्यते कथं तव वामोरु चिताधिरोहणम् ।।
	प्रकर्षो यथा, मालतीमाधवे ---
प्राणा: प्रयान्ति परितस्तमसावृतेऽस्मिन् मर्मच्छिदो मम रुज: प्रसरन्त्यपूर्वा:।
अक्ष्णोर्मुखेन्दुमुपधेहि गिरं च देहि हा वत्स मय्यकरुणस्सहसैव मा भू: ।।
	सम्पर्को यथा, रघुवंशे -- 
शापोऽप्यदृष्टतनयाननपद्मशोभे सानुग्रहो भगवता मयि पातितोऽयम्।
कृष्यां दहन्नपि खलु क्षितिमिन्धनेद्धो बीजप्ररोहजननीं ज्वलन: करोति ।।
	अनुगमो यथा, रघुवंशे ---
तस्य प्रसह्य हृदयं किल शोकशंकु: प्लक्षप्ररोह इह सौधतलं बबाधे1
प्राणान्तहेतुमपि तं भिषजामसाध्यं लाभं प्रियानुगमनत्वरया स मेने ।।
	सहवासत्यागानुत्कर्षो दैन्यम्। तस्य जन्म यथा, रघुवंशे ---
नृपस्य वर्णाश्रमपालनं यत्स एव धर्मो मनुना प्रणीत:।
निर्वासिताप्येवमतस्त्वयाहं तपस्विसामान्यमपेक्षणीया ।।
	अनुबन्धो यथा, शाकुन्तले ---
अस्मान्साधु विचिन्त्य संयमधनानुच्चै: कुलं चात्मन-
	स्त्वय्यस्या: कथमप्यबान्धवकृतां प्रेमप्रवृत्तिं च ताम्।
सामान्यप्रतिपत्तिपूर्वकमियं दारेषु दृश्या त्वया
	भाग्यायत्तमत:परं नखलु तद्धाच्यं वधूबन्धुभि: ।।
	प्रकर्षो यथा, वेणीसंहारे --
दायादा न ययोर्बलेन गणितास्तौ द्रोणभीष्मौ हतौ
	कर्णस्यात्मजमग्रतश्शमयतो भीतं जगत्फल्गुनात्।
वत्सानां निधने न मे त्वयि रिपु: शेषप्रतिज्ञोऽधुना
	मानं वैरिषु मुञ्च तात पितरावन्धाविमौ पालय ।।
	सम्पर्को यथा, वेणीसंहारे ---
अन्धोऽनुभूतशतपुत्रविपत्तिदु:खश्शोच्यां दशामुपगतस्सतु भार्ययाहम्।
तस्मिन्नशेषितसुहृद्गुरुबन्धुवर्गे दुर्योधनेऽपि हि कृतो भवता निरश: ।।
	अनुगमो यथा --
मानेनेच्छति वारयत्युपशमे क्ष्मामालिखन्त्यां हि मां
	स्वातन्त्र्ये परिवृत्य तिष्ठति करौ व्याधूय धैर्ये गते।
तृष्णे त्वामनुबध्नता फलमियत्प्राप्तं मया यातया
	यस्स्पृष्टो न पदा स एव चरणौ स्प्रष्टुं न संमन्यते ।।
	निषादादिजन्मकान्तेरन्यथात्वं वैवर्ण्यम्। तस्य जन्म यथा, मालतीमाधवे ---
उज्वलालोकया स्निग्धा त्वया त्यक्ता न राजते। मलीमसमुखीवर्ति: प्रदीपशिखया यथा ।।
	अनुबन्धो यथा, रघुवंशे ---
सञ्चारिणी दीपशिखेव रात्रौ यं यं व्यतीयाय पतिंवरा सा।
नरेन्द्रमार्गाट्ट इव प्रपेदे विवर्णभावं स स भूमिपाल: ।।
	प्रकर्षो यथा ---
सहि साह सुतेण समं अहं पिक अणिंग आपहाये0मि।
अ0ण0 चिअदीसइजेणद0पणेकाविसाममुही ।।
	सम्पर्को यथा, मालतीमाधवे ---
समानप्रेमाणं जनमसुलभं प्रार्थितवतो विधौवामारम्भे मम समुचितैषा परिणति:।
तथाप्यस्मिन्दानश्रवणसमयेऽस्य: प्रविगलत्प्रभं प्रातश्चन्द्रद्युतिवदनमन्तर्दहति माम् ।।
	अनुगमो यथा, किरातार्जुनीये ---
स्वयं साराध्येशं शतमखमखण्डेन तपसा परोच्छित्या लभ्यामभिलषति लक्ष्मीं हरिसुते।
मनोभिस्सावेगै: प्रणयविहतिध्वस्तरुचयस्सगन्धर्वा धाम त्रिदशपतिना स्वं प्रतिययु: ।।
	प्रतीकाराशयमनोव्याकुलमावेग:। तस्य जन्म यथा, किरातार्जुनीये ---
प्रेक्षणीयकमिव क्षणमासन् ह्रीतभंगुरविलोचनपाता:।
सम्भ्रमद्रुतगृहीतदुकूलच्छाद्यमानवपुषस्सुरकान्ता: ।।
	अनुबन्धो यथा, किरातार्जुनीये ---
अप्रभूतमतनीयसि तन्वी कात्र धाम्नि विहितैकतरोरू:।
क्षौममाकुलकराविकर्षणक्रान्तपल्लवमभीष्टतमेन ।।
	प्रकर्षो यथा --
शून्या दिशस्सपदि वीक्ष्य शुचा वराकी मृत्योर्मुखं विशति वा शमयन्निराशा:।
एता मताश्श्वपचपातकदीपरोगादागच्छ .... वरंपकुरिक्षया व: ।।
	संपर्को यथा, रत्नावल्याम् ---
अलमलमतिमात्रं साहसेनामुना ते त्वरितमयि विमुञ्च त्वं लतापाशमेनम्।
वलितमिव निरोद्धुं जीवितं जीवितेशे क्षणमिह मम कण्ठे बाहुपाशं निधेहि ।।
	अनुगमो यथा, रघुवंशे ---
संछिन्नबन्धद्रुतयुग्मशून्यं भग्नाक्षपर्यस्तरथं क्षणेन।
रामापरित्राणविहस्तयोधं सेनानिवेशं तुमुलंचकार ।।
	दु:खक्रोधावसाननयनजलमश्रु। तस्य जन्म यथा, शाकुन्तले --
उत्पक्ष्मणोर्नयनयोरुपरुद्धवृत्तिं बाष्पं कुरु स्थिरतया विरतानुबन्धम्।
अस्मिन्नलक्षितनतोन्नतभूमिभागे मार्गे पदानि खलु ते विषामीभवन्ति ।।
	अनुबन्धो यथा ---
किं सुन्दरि प्ररुदितासि ममोपपन्ने वंशस्थितेरधिगमान्महति प्रमोदे।
पीनोन्नतस्तननिपातिभिरानयन्ती मुक्ताफलैर्विरचनां पुनरुक्तमस्त्रै: ।।
	प्रकर्षो यथा --
तत:कैरप्युक्ते परिणयविधौ काष्ठमुनिभि: पुराणैरातङ्कग्लपितहृदयेन क्षितिभृताम्।
विना वाचं नैतं क्षणमिति विधायाननमध:पतद्बाष्पाम्भोभिर्लिखितमिव दत्तं प्रतिवच: ।।
	संपर्को यथा, उत्तररामचरिते --
अयं तावद्बाष्पस्त्रुटित इव मुक्तामणिसरो विसर्पन्धाराभिर्लुठति धरणीं जर्"रकण:।
निरुद्धोऽप्यावेगस्स्फुरदधरनासापुटतया परेषामुन्नेयो भवति च भराध्मातहृदय: ।।
	अनुगमो यथा --
अकृतकबलारम्भैर्वक्त्रैर्भयस्थगितेक्षणै: किमपिपव वलितग्रीवं स्थित्वा मुहुर्मृगपंक्तय:।
गगनमसकृत्पश्यन्त्येतास्तथाश्रुयुतैर्मुखैर्निपतति यथा शृङ्गाग्रेभ्यो भ्रमन्नयनोदकम् ।।
	सर्वेन्द्रियास्तमय: प्रसुप्ति:। तज्जन्म यथा, कुमारसम्भवे ---
तीव्राभिषङ्गप्रभवेण वृत्तिं मोहेन संस्तम्भयतेन्द्रियाणाम्।
अज्ञातभर्तृव्यसना मुहूर्तं कृतोपकारेव रतिर्बभूव ।।
	अनुबन्धो यथा, रघुवंशे ---
ततोभिषङ्गानिलविप्रविद्धा प्रभ्रश्यमानाभरणप्रसूना।
स्वमूर्तिलाभप्रकृतिं धरित्रीं लतेव सीता सहसा जगाम ।।
	प्रकर्षो यथा, वेणीसंहारे ---
पर्याप्तनेत्रमचिरोद्गतचन्द्रकान्तमुद्भिद्यमाननवयौवनरम्यचिह्नम्।
प्राणापहारिपरिवर्तितदृष्टिदृष्टं कर्णेन तत्कथमिवाननपङ्कजं ते ।।
	संपर्को यथा, रघुवंशे --
रघुर्भृशं वक्षसि तेन ताडित: पपात भूमौ सह सैनिकाश्रुभि:।
मुहूर्तमात्रादवधूय च व्यथां सहोत्थित: सैनिकहर्षनिस्वनै: ।।
	अनुगमो यथा ---
आविर्भूते शशिनि तमसा मुच्यमानेव रात्रि र्नैशस्यार्चिर्हुतभुज इव च्छिन्नभूयिष्ठधूमा।
मोहेनान्तर्वरतनुरियं दृश्यते मुक्तकल्पा गङ्गारोध:प्रसरकलुषा गच्छतीव प्रसादम् ।।
	मनस: क्रियास्वपाटवं जाड्यम्। तस्य जन्म यथा ---
आहारे विरतिस्समस्तविषयग्रामे निवृत्ति: परा नासाग्रे नयनं यदेतदपरं यच्चैकनिष्ठं मन:।
मौनंचेदमिदंच शून्यमखिला यद्विश्वमाभाति ते तद्ब्रूयास्सखि योगिनी किमसि भो: किं वा वियोगिन्यसि ।।
	अनुबन्धो यथा --
शिथिलशिथिलं न्यस्य स्वैरं धनुश्शिखरे शिरो नयनसलिलै:कुर्वन्मौर्वी लतामपरामिव।
अहहविकलश्श्रुत्वा श्रुत्वा घनस्तनितध्वनिं किमपि किमपि ध्यायन्नार्यो नयाति नतिष्ठति ।।
	प्रकर्षो यथा ---
विचिन्तयन्ती यमनन्यमानसा तपोनिधिं वेत्सि न मामुपस्थितम्।
स्मरिष्यति त्वांप न स बोधितोऽपिसन् कथां प्रमत्त: प्रथमोदितामिव ।।
	सम्पर्को यथा, मालतीमाधवे ---
परिच्छेदातीतस्स्कलवचनानामविषय: पुनर्जन्मन्यस्मिन्ननुभवपथं यो न गतवान्।
विवेकप्रध्वंसादुपचितमहामोहगहनो विकार: कोऽप्यन्तर्जडयति च तापं च तनुते ।।
	अनुगमो यथा, मालतीमाधवे ---
आश्चर्यमुत्पलदृशो वदनामलेन्दु सान्निध्यतो मम मुहुर्जडिमानमेत्य।
जात्येन चन्द्रमणिनेव महीधरस्य सन्धार्यते द्रवमयो मनसो विकार: ।।
	पदार्थनिन्दनं जुगुप्सा। तस्या जन्म यथा, उत्तररामचरिते ---
रेहस्त दक्षिणन मृतस्य शिशोर्द्विजस्य जीवातवे विसृज शूद्रमुनौ कृपाणम्।
रामस्य गात्रमसिनिर्भरगर्भखिन्नसीताविवासनपटो: करुणा कुतस्ते ।।
	अनुबन्धो यथा --
विस्रम्भादुरसि निपत्य जातनिद्रामुन्मुच्य प्रियगृहीणीं गृहस्य शोभाम्।
आतङ्कस्फुरितकठोरगर्भमुर्वी क्रव्याद्भ्यो बलिमिव दारुण: क्षिपामि ।।
	प्रकर्षो यथा, उत्तररामचरिते ---
त्वं जीवितं त्वमसि मे हृदयं द्वितीयं त्वं कौमुदीनयनयोरमृतं त्वमङ्गे।
इत्यादिभि: प्रियशतैरनुरुध्य मुग्धा तामेव शान्तमथवा किमत:परेण ।।
	सम्पर्को यथा, वेणीसंहारे ---
धिक्सानुजं कुरुकुलाधिपतिं धिगजातशत्रुं धिग्भूपतीन्विफलशस्त्रभृतो धिगस्मान्।
केशग्रह:खलु तदा द्रुपदात्मजाया: द्रोणस्य चाद्य लिखितैरिव वीक्षितो यै: ।।
	अनुगमो यथा ---
सर्वदोषानभिष्वङ्गा दाम्नायसमतां गता:। युष्माकमभ्युपगमा: प्रमाणं पुण्यपापयो: ।।
	वैराग्यादिभिर्मन:खेदो निर्वेद:। तस्य जन्म यथा ---
शीतेनोद्धृषितस्य माषशिमिवच्चिन्तार्णवे मज्जत:
	शान्ताग्नेस्स्फुटिताधरस्य धमत: क्षुत्क्षाम कुक्षेर्मम।
निद्रा काप्यवमानितेव दयिताव सन्त्यज्य दूरं गता
	सत्पात्रप्रतिपादितेव वसुधा न क्षीयते शर्वरी ।।
	अनुबन्धो यथा ---
मातर्लक्ष्मि भजस्व कञ्चिदपरं मत्काङ्क्षिणी मास्मभू-
	र्भोगेभ्यस्स्पृहयालवो नहि वयं का निस्पृहाणामसि।
सद्यस्स्यूतपलाशपत्रपुटिकापात्रे पवित्रीकृते
	भिक्षासक्तुभिरेव सम्प्रति वयं वृत्तिं समीहामहे ।।
	प्रकर्षो यथा ---
क्व तावानानन्दो निरतिशयविस्रम्भबहुल: क्व तेऽन्योन्यं यत्र क्वचन गहना: कौतुकरसा:।
सुखे वा दु:खे वा क्वनु खलु तदैक्यं हृदययोस्तथाप्येष प्राणस्स्फुरति नतु तापो विनमति ।।
	संपर्को यथा ---
अयं शून्यो ग्रामस्सुरसदनमेतच्च पतितं परश्शुष्का वापी ....पूरयमितश्शीर्णविटप:।
वयस्स्वै ते वा .... कृशदशाभाग्यगतयस्समानैस्संयोग:कटुरपि मनो मे रमयति ।।
	अनुगमो यथा ---
जरामरणदौर्गत्य व्याधयस्यावदासताम्। जन्मैव किं न धीरस्य भूयोभूयस्त्रपाकरम् ।।
	तत्त्वज्ञानादिभिर्मन:कषायोपरमश्शम:। तस्य जन्म यथा --
स्थिति: पुण्यारण्ये सहपरिचयो हन्त हरिणै: फलैर्मूलैर्वृत्ति: प्रतिदिवसतल्पानि पृषद:।
इतीयं सामग्री भवति हरभक्ति स्पृहयतां वनं वा गेहं वा सदृशमुपशान्तैकमनसाम् ।।
	अनुबन्धो यथा --
अवश्यं यातारश्चिरतरमुषित्वापि विषया वियोगे कोभेदस्त्यजति नजनो यत्स्वयममून्।
व्रजन्तस्स्वातन्त्र्यादतुलपरितापाय मनस स्स्वयं त्यक्ता ह्येते शमसुखमनन्तं विदधति ।।
	प्रकर्षोन यथा --
यदासीदज्ञानं स्मरतिमिरस्संस्कारजनितं तदा दृष्टं नारीमयमिदमशेषं जगदपि।
इदानीमस्माकं पटुतरविवेकाञ्जनजुषां समीभूता दृष्टिस्त्रिभुवनमपि ब्रह्म मनुते ।।
	संपर्को यथा, काव्यप्रकाशे ---
अलमतिचपलत्वात्स्वप्नमायोपमत्वात् परिणतिविरसत्वात्सङ्गमेन प्रियाया:।
इति यदि शतकृत्वस्तत्वमालोचयामस्स्तदपि न हरिणाक्षीं विस्मरत्यन्तरात्मा ।।
	अनुगमो यथा --
यन्मीमांसयतश्श्रुती स्स्वतपसा साक्षात्कृतब्रह्मणो
	विश्वामित्रमहामुनेरपि च यं वर्तामहे चेतसि।
अप्युल्लीढकषायपालनधियां सद्यस्समाधिश्लथे 
	तत्सङ्गीतकमन्तेरण हृदयं हर्षान्नरीनर्तिन: ।।
एते रत्यादयो भावाश्शृङ्गारव्यक्तिहेतव:। कार्त्स्न्यादेकोनपञ्चाशद्रतिभेदा: प्रकाशिता: ।।
जन्मानुबन्धातिशयस्सम्पर्कानुगमादिति। युञ्जीत सर्वभावेषु वर्गयोरुभयोरपि ।।
       यदपि च गदितं प्रकर्षगामी भवति रसो रतिविस्मयादिरेव।
       तदपि न समञ्जसं प्रकृष्टा: प्रतिनिजभेदममी हि सर्व एव ।।
ङ् ङ् ङ् ङ् ङ् ङ् ङ्    
इति श्री महाराजाधिराज श्री भोजदेवविरचिते शृङ्गारप्रकाशे 
हर्षादिभावपञ्चकप्रकाशनो नाम चतुर्दश: प्रकाश:.
द्वितीयसम्पुटस्समाप्त:
