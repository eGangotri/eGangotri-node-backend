312 सप्तमोऽध्याये भगवतस्तत्त्वं विभूतयश्च प्रकाशिता नवमे च, अथेदानीं येषु भावेषु चिन्त्यो भगवांस्ते ते भावावक्तव्याः। तत्त्वंच भगवतो वक्तव्यमुक्तमपि दुर्विज्ञेयत्वादित्यतो (भगवानुवाच)-भूय इति। भूय एव भूयः पुनर्हे महावाहो, शृणु मे मदीयं परमं प्रकृष्टं निरतिशयवस्तुनःअप्रकाशकं वचोवाक्यम्। यत्परमं ते तुभ्यं प्रीयमाणाय मद्वचनात्प्रीयसे त्वमतीवामृतमिव पिबंस्ततो वक्ष्यामि हितकाम्यया हितेच्छया।।1।।  
313 किमर्थमहं वक्ष्यामीत्यत आह-न म इति। मे विदुर्न जानन्ति सुरगणाः ब्रह्मादयः। किं ते न विदुः, मम प्रभवं प्रभावं प्रभुशक्तयतिशयम्, अथवा प्रभवं प्रभवनमुत्पत्तिम्।नापि महर्षयो भृग्वादयो विदुः।कस्माते न विदुरित्युच्यते। अहमादिः कारणं हि यस्माद्देवानां महर्षीणां च सर्वशः सर्वप्रकारैः।।2।।  
314 किंच-यो मामिति। यो मामजमनादिं च यस्मादहमादिर्देवानां महर्षीणां च न ममान्य आदिर्विद्यतेऽतोऽहमजोऽनादिश्चानादित्वमजत्वे हेतुस्तं मामजमनादिं च यो वेत्तिविजानाति लोकमहेश्वरं लोकानां महान्तमीश्वरं तुरीयमज्ञानतत्कार्यवर्जितमसंमूढः संमोहवर्जितः स मर्त्येषु मनुष्येषु सर्वपापैः सर्वैः पापैर्मतिपूर्वामतिपूर्वकृतैः।प्रमुच्यते प्रमोक्ष्यते।।3।।  
315 अतश्चाहं महेश्वरो लोकानां-बुद्धिरिति। बुद्धिरन्तःकरणस्य सूक्ष्माद्यर्थावबोधनसामर्थ्यम्। तद्वन्तंबुद्धिमानिति हि वदन्ति। ज्ञानमात्मादिपदार्थानामवबोधः। असंमोहःःप्रत्युत्पन्ने बोद्धव्येषु विवेकपूर्विका प्रवृत्तिः क्षमा आकृष्टस्य ताडितस्य वाऽविकृतचित्तता। सत्यं यथादृष्टस्य यथाश्रुतस्य चात्मानुभवस्य परबुद्धिसंक्रान्तयेतथैवोच्चार्यमाणा वाक्सत्यमुच्यते। दमो बाह्येन्द्रियोपशमः। शमोऽन्तः-करणस्य। सुखमाह्लादः। दुःखं संतापः। भव उद्भवोऽभावस्तद्विपर्ययः। भयं च त्रासोऽभयमेवच तद्विपरीतम्।।4।।  
316 अहिंसेति। अहिसाऽपीडा प्राणिनाम्। समता समचित्तता। तुष्टिः संतोषः पर्याप्तबुद्धिर्लभेषु। तप इन्द्रियसंयमपूर्वकं शरीरपीडनम्। दानं यथाशक्ति संविभागः। यशोधर्मनिमित्ता कीर्तिः। अयशस्त्वधर्मनिमित्ता कीर्तिः। भवन्ति भावा यथोक्ता बुद्ध्यादयो भूतानां प्राणिनां मत्त एवेश्वरात्पृथग्विधा नानाविधाः स्वकर्मानुरूपेण।।5।।  
317 किंच-महर्षय इति। महर्षयः सप्त भृग्वादय पूर्वेऽतीतकालसंबन्धिनश्चत्वारो मनवस्तथा सावर्णा इति प्रसिद्धाः। ते च मद्भावा मद्गतभावना वैष्णवेन सामर्थ्येनोपेतामानसामनसैवोत्पादिता मया जाता उत्पन्नाः येषां मनूनां महर्षीणां च सृष्टिर्लोक इमाः स्थावरजङ्गमाः प्रजाः।।6।।  
318 एतामिति। एतां यथोक्तां विभूतिं विस्तारं योगं च युक्तिं चात्मनो घटनमथवा योगैश्वर्यसामर्थ्यं सर्वज्ञत्वं योगजं योग उच्यते। मम मदीयं यो वेत्ति तत्त्वतस्तत्त्वेनयथावदित्येतत्। सोऽविकम्पेनाप्रचलितेन योगेन सम्यग्यदर्शनस्थैर्यलक्षणेन युज्यते संबध्यते। नात्र संशयो नास्मिन्नार्थे संशयोऽस्ति।।7।।  
319 कीदृशेनाविकम्पेन योगेन युज्यत इत्युच्यते-अहमिति। अहं परं ब्रह्म वासुदेवाख्यं सर्वस्य जगतः प्रभव उत्पत्तिर्मत्त एव स्थितिनाशक्रियाफलोपभोगलक्षणं सर्वं जगत्प्रवर्ततइत्येवं मत्वा भजन्ते सेवन्ते मां बुधा अवगततत्त्वार्थाः भावसमन्विता भावो भावना परमार्थतत्त्वाभिनिवेशस्तेन समन्विताः संयुक्ता इत्यर्थः।।8।।  
320 किंच-मच्चित्ता इति। मच्चित्ताः मयि चित्तं येषां ते मच्चित्ताः। मद्गतप्राणा मां गताः प्राप्ताश्चक्षुरादयः प्राणा येषां तेमद्गतप्राणाः। मय्युपसंहृतकरणा इत्यर्थः। अथवा मद्गतप्राणा मद्गतजीवना इत्येतत्। बोधयन्तोऽवगमयन्तः परस्परमन्योन्यं कथयन्तो ज्ञानबलवीर्यादिधर्मैर्विशिष्टंतमां तुष्यन्ति च परितोषमुपयान्ति रमन्ति च रतिं च प्राप्नुवन्ति प्रियसङ्गत्येव।।9।।  
321 ये यथोक्तप्रकारैर्भजन्ते मां भक्ताः सन्तः-तेषां सततयुक्तानां नित्याभुयुक्तानां निवृत्तसर्वबाह्यैषणानां भजतां सेवमानानां, किमर्थित्वादिना कारणेन नेत्याह-प्रीतिपूर्वकंप्रीतिः स्नेहस्तत्पूर्वकं मां भजतामित्यर्थः। ददामि प्रयच्छामि बुद्धियोगं बुद्धिः सम्यग्दर्शनं मत्तत्त्वविषयं तेन योगो बुद्धियोगम्। येन बुद्धियोगेन सम्यग्दर्शनलक्षणेनमां परमेश्वरमात्मभूतमात्मत्वेनोपयन्ति प्रतिपद्यन्ते। के ते। ये मच्चित्तादिप्रकारैर्मां भजन्ते।।10।।  
322 किमर्थं कस्य वा त्वत्प्राप्तिप्रतिबन्धहेतोर्नाशकं बुद्धियोगं तेषां त्वद्भक्तानां ददासीत्याकाङ्क्षायामाह-तेषामिति। तेषामेव कथं नाम श्रेयः स्यादित्यनुकम्पार्थंउदयाहेतोरहमज्ञानजमविवेकतो जातं मिथ्याप्रत्ययलक्षणं मोहान्धकारं तमो नाशयाम्यात्मभावस्थ आत्मनो भावोऽन्तः- करणाशयस्तस्मिन्नेव स्थितः सन्। ज्ञानदीपेन विवेकप्रत्ययरूपेणभक्तिप्रसादस्नेहाभिषिक्तेन मद्भावनाभिनिवेशवातेरितेन ब्रह्मचर्यादिसाधनसंस्कारवत्प्रज्ञावर्तिना विरक्तान्तःकरणाधारेण विषयव्यावृत्तचित्तरागद्वेषाकलुषितनिवातापवरकस्थेननित्यप्रवृत्तैकाग्र्यध्यानजनितसम्यग्दर्शनभास्वता ज्ञानदीपेनेत्यर्थः।।11।।  
323 यथोक्तां भगवतो विभूतिं योगं च श्रुत्वार्जुन उवाच-परमिति। परं ब्रह्म परमात्मा परं तेजः पवित्रं पावनं परमं प्रकृष्टं भवान्पुरुष शाश्वतं नित्यं दिव्यं दिविभवमादिदेवं सर्वदेवानामादौ भवं देवमजं विभुं विभवनशीलम्।।12।।  
324 ईदृशं-आहुः कथयन्ति त्वामृषयो वसिष्ठादयः सर्वे, देवर्षिर्नारदस्तथासितो देवलोऽप्येवमेवाह व्यासश्च, स्वयं चैव त्वं चैव ब्रवीषि मे।।13।।  
325 सर्वमिति। सर्वमेतद्यथोक्तमृषिभिस्त्वया च तदृतं सत्यमेव मन्ये यन्मां प्रति वदसि भाषसे हे केशव, नहि ते तव भगवन्व्यक्तिं प्रभवं विदुर्न देवा न दानवाः।।14।।  
326 यतस्त्वं देवादीनामादिरतः-स्वयमिति। स्वयमेवात्मनात्मानं वेत्थ त्वं निरतिशयज्ञानैश्वर्यबलादिशक्तिमन्तमीश्वरम्। पुरुषोत्तम, भूतानि भावयतीति भूतभावन, भूतेशभूतानामीशितः, हे देवदेव जगत्पते।।15।।  
327 वक्तुमिति। वक्तुं कथयितुमर्हस्यशेषेण दिव्या ह्यात्मविभूतय आत्मनो विभूतयो यास्ता वक्तुमर्हसि। याभिर्विभूतिभिरात्मनो माहात्म्यविस्तरैरिमाँल्लोकांस्त्वं व्याप्यतिष्ठसि।।16।।  
328 कथमिति। कथं विद्यां विजानीयामहं हे योगिंस्त्वां सदा परिचिन्तयन्। केषु केषु च भावेषु वस्तुषु चिन्त्योऽसि ध्येयोऽसि भगवन्मया।।17।  
329 विस्तरेणेति। विस्तरेणात्मनो योगं योगैश्वर्यशक्तिविशेषं विभूतिं च विस्तरं ध्येयपदार्थानां हे जनार्दन, अर्दतेर्गतिकर्मणो रूपम्। असुराणां देवप्रतिपक्षभूतानांपजनानां नरकादिगमयितृत्वाज्जनार्दनः। अभ्युदयनिःश्रेयसपुरुषार्थप्रयोजनं सर्वैर्जनैर्याच्यत इति वा। भूयः पूर्वमुक्तमपि कथय तृप्तिर्हि परितोषो यस्मान्नास्तिमे मम शृण्वतस्त्वन्मुखनिःसृतवाक्तामृतम्।।18।।  
330 हन्त त इति। हन्तेदानीं ते तव दिव्या दिवि भवा आत्मविभूतय आत्मनो मम विभूतयो यास्ताः कथयिष्यामीत्येतत्प्रधान्यतो यत्र यत्र प्रधाना या या विभूतिस्तां तां प्रधानांाप्राधान्यतः कथयिष्याम्यहं कुरुश्रेष्ठ, अशेषतस्तु वर्षशतेनापि न शक्या वक्तुम्। यतो नास्त्यन्तो विस्तरस्य मे मम विभूतीनामित्यर्थः।।19।।  
331 तत्र प्रथममेव तावच्छृणु-अहमिति। अहमात्मा प्रत्यगात्मा गुडाकेश गुडाका निद्रा तस्या ईशो गुडाकेशो जितनिद्र इत्यर्थः। घनकेश इति वा। सर्वेषां भूतानामाशयेऽन्तर्हृदिस्थितोऽहमात्मा प्रत्यगात्मा नित्यं ध्येयस्तदशक्तेन चोत्तरेषु भावेषु चिन्त्योऽहं चिन्तयितुं शक्यो यस्मादहमेवादिर्भूतानां कारणं तथा मध्यं च स्थितिरन्तः्प्रलयश्च।।20।।  
332 एवंच ध्येयोऽहम्-आदित्यानामिति। आदित्यानां द्वादशानां विष्णुर्नामादित्योऽहम्। ज्योतिषां रविः प्रकाशयितृणामंशुमान््रश्मिमान्। मरीचिर्नाम मरुतां मरुद्देवताभेदानामस्मि।नक्षत्राणामहं शशी चन्द्रमाः।।21।।  
333 वेदानामिति। वेदानां मध्ये सामवेदोऽस्मि। देवानां रुद्रादित्यादीनां वासव इन्द्रोऽस्मि। इन्द्रियाणामेकादशानां चक्षुरादीनां मनश्चास्मि संकल्पविकल्पात्मकंमनश्चास्मि। भूतानामस्मि चेतना कार्यकरणसंघातेऽनित्याभिव्यक्ता बुद्धिवृत्तिश्चेतना।।22।।  
334 रुद्राणामिति। रुद्राणामेकादशानां शंकरश्चास्मि। वित्तेशः कुबेरो यक्षरक्षसां यक्षाणां रक्षसां च। वसूनामष्टानां पावकश्चास्म्यग्निः। मेरुः शिखरिणां शिखरवतामहम्।।23।।  
335 पुरोधसामिति। पुरोधसां राजपुरोहितानां मुख्यं प्रधानं मां विद्धि जानीहि हे पार्थ बृहस्पतिम्। स हीन्द्रस्येति मुख्यः स्यात्पुरोधाः। सेनानीनां सेनापतीनामहंमस्कन्दो देवसेनापतिः। सरसां यानि देवखातानि सरांसि सागरोऽस्मि भवामि।।24।।  
336 महर्षीणामिति। महर्षीणां भृगुरहं गिरां वाचां पदलक्षणानामेकमक्षरमोंकारोऽस्मि। यज्ञानां जपयज्ञोऽस्मि स्थावराणां स्थितिमतां हिमालयः।।25।।  
337 अश्वत्थ इति। अश्वत्थः सर्ववृक्षाणां देवर्षीणां च नारदो देवा एव सन्त ऋषित्वं प्राप्ता मन्त्रदर्शित्वात्ते देवर्षयस्तेषां नारदोऽस्मि। गन्धर्वाणां चित्ररथोनाम गन्धर्वोऽस्मि। सिद्धानां जन्मनैव धर्मज्ञानवैराग्यैश्वर्यातिशयं प्राप्तानां कपिलो मुनिः।।26।।  
338 उच्चैरिति। उच्चैःश्रवसमश्वानां मां विद्धि जानीह्यमृतोद्भवममृतनिमित्तमथनोद्भवम्। ऐरावतमिरावत्या अपत्यं गजेन्द्राणां हस्तीश्वराणां तं मां विद्धीत्यनुवर्तते।नराणां मनुष्याणां व नराधिपं राजानं मां विद्धि जानीहि।।27।।  
339 आयुधानामिति। आयुधानामहं वज्रं दधीच्यस्थिसंभवम्। धेनूनां दोग्ध्रीणामस्मि कामधुक्। वसिष्ठस्य सर्वकामानां दोग्ध्री सामान्या वा कामधुक्। प्रजनः प्रजनयितास्मिकन्दर्पः कामः। सर्पाणां सर्पभेदानामस्मि वासुकिः सर्पराजः।।28।।  
340 अनन्त इति। अनन्तश्चास्मि नागानां नागविशेषाणां नागराजश्चास्मि। वरुणो यादसामहमब्देवतानां राजाहम्। पितृणामर्यमा नाम पितृराजश्चास्मि। यमः संयमतां संयमनं कुर्वतामहम्।।29।।  
341 प्रह्लाद इति। प्रह्लादो नाम चास्मि दैत्यानां दितिवंश्यानाम्। कालः कलयतां कलनं गणनं कुर्वतामहम्। मृगाणां च मृगेन्द्रः सिंहो व्याघ्रो वाहम्। वैनतेयश्च गरुत्मान्विनतासुतः  
342 पवन इति। पवनो वायुः पवतां पावयितृणामस्मि। रामः शस्रभृतामहं शस्राणां धारयितृणां दाशरथी रामोऽहम्। झषाणां मत्स्यादीनां मकरो नाम जातिविशेषोऽहम्, स्त्रोतसां।स्रवन्तीनामस्मि जाह्नवी गङ्गा।।31।।  
343 सर्गाणामिति। सर्गाणां सृष्टीनामादिरन्तश्च मध्यं चैवाहमुत्पत्तिस्थितिलया आहमर्जुन। भूतानां जीवाधिष्ठितानामेवादिरन्तश्चेत्याद्युक्तमुपक्रमे, इह तु सर्वस्यैवसर्गमात्रस्येति विशेषः। अध्यात्मविद्या विद्यानांःमोक्षार्थत्वात्प्रधानमस्मि। वादोऽर्थनिर्णयहेतुत्वात्प्रवदतां प्रधान मतः सोऽहमस्मि। प्रवक्तृद्वारेण वदनभेदानामेव वादजल्पवितण्डानामिह ग्रबणं प्रवदतामिति।।32।।  
344 अक्षराणामिति। अक्षराणां वर्णानामकारो वर्णोऽस्मि। द्वन्द्वः समासोऽस्मि सामासिकस्य समाससमूहस्य। किंचाहमेवाक्षयोऽक्षीणः कालः प्रसिद्धः क्षणलवाख्यः। अथवापरमेश्वरः कालस्यापि कालोऽस्मि। धाताहं कर्मफलस्य विधाता सर्वजगतो विश्वतोमुखः सर्वतोमुखः।।33।।  
345 मृत्युरिति। मृत्युर्द्विविधो धनादिहरः प्राणहरश्च सर्वहर उच्यते सोऽहमित्यर्थः। अथवा पर ईश्वरः प्रलये सर्वहरणात्सर्वहरः सोऽहम्। उद्भव उत्कर्षोऽभ्युदयस्तत्प्राप्तिहेतुश्चाहं,केषां, भविष्यतां भाविकल्याणानामुत्कर्षप्राप्तियोग्यानामित्यर्थः। कीर्तिः श्रीर्वाक्च नारीणां स्मृतिर्मेधा धृतिः क्षमेत्येता उत्तमाः स्त्रीणामहमस्मि यासामाभासमात्रसंबन्धेनापिलोकः कृतार्थमात्मानां मन्यते।।34।।  
346 बृहत्सामेति। बृहत्साम तथा साम्नां प्रधानमस्मि। गायत्री छन्दसामहं गायत्र्यादिच्छन्दोविशिष्टानामृचां गायत्र्यृगहमित्यर्थः। मासानां मार्गशीर्षोऽहम्। ऋतूनां।कुसुमाकरो वसन्तः।।35।।  
347 द्यूतमिति। द्यूतमक्षदेवनादिलक्षणं छलयतां छलस्य कर्तृणामस्मि। तेजस्विनां तेजोऽहं। जयोऽस्मि जेतृणां। व्यवसायोऽस्मि व्यवसायिनां। सत्वं सत्त्ववतां सात्विकानामहम्।।36।।  
348 वृष्णीनामिति। वृष्णीनां वासुदेवोऽस्म्यमेवाहं त्वत्सखा। पाण्डवानां धनंजयस्त्वमेव। मुनीनां मननशीलानां सर्वपदार्थज्ञानिनामप्यहं व्यासः। कवीनां क्रान्तदर्शिनामुशनाकविरस्मि।।37।।  
349 दण्ड इति। दण्डो दमयतां दमयितृणामस्म्यदान्तानां दमकारणम्। नीतिरस्मि जिगीषतां जेतुमिच्छताम्। मौनं चैवास्मि गुह्यानां गोप्यानां। ज्ञानं ज्ञानवतामहम्।।38।।  
350 यच्चापीति। यच्चापि सर्वभूतानां बीजं प्ररोहकारणं तदहमर्जुन,प्रकरणोपसंहारार्थ विभूतिसंक्षेपमाह। न तदस्ति भूतं चराचरं चरमचरं वा मया विना यत्स्याद्भवेन्मयापकृष्टंनपरित्यक्तं निरात्मकं शून्यं हि तत्स्यादतो मदात्मकं सर्वमित्यर्थः।।39।।  
351 नान्तोऽस्तीति। नान्तोऽस्ति मम दिव्यानां विभूतीनां विस्तराणां परंतप। नहीश्वरस्य सर्वात्मनो विभूतीनामियत्ता शक्या वक्तुं ज्ञातुं वा केनचित्। एष तूद्देशतएकदेशेन प्रोक्तो विभूतेर्विस्तरो मया।।40।।  
352 यद्यदिति। यद्यल्लोके विभूतिमाद्विभूतियुक्तं सत्त्वं वस्तु श्रीमदूर्जितमेव वा श्रीर्लक्ष्मीस्तया सहितमुत्साहोपेतं वा तत्तदेवावगच्छ त्वं जानीहि ममेश्वरस्यतेजोंशसंभवं तेजसोंऽश एकदेशः संभवो यस्य तत्तेजोंशसंभवमित्यवगच्छ त्वम्।।41।।  
353 अथवेति। अथवा बहुनैतेनैवमादिना किं ज्ञातेन तवार्जुन स्यात्सावशेषेण। अशेषतस्त्वमिममुच्यमानमर्थं श्रृणु। विष्टभ्य विशेषतः स्तम्भनं दृढं कृत्वेदं कृत्स्नं्जगदेकांशेनैकावयवेनैकपादेन सर्वभूतस्वरूपेणेत्येतत्। तथाच मन्त्रवर्णः 'पादोऽस्य सर्वा भूतानि' इति स्थितोऽहमिति।।42।।इति श्रीमत्परमहंसपरिव्राजकाचार्यपूज्यपाजश्रीमदाचार्यश्रीशंकरभगवतः कृतौ श्रीभगवद्गीताभाष्ये विभूतियोगो नाम दशमोऽध्यायः।।10।।  
