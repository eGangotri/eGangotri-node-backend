10.0
।। श्री ।।
दशम: उभयालङ्कारप्रवेशप्रकाश:
ङ् ङ् ङ्
	
10.1
 अथ उपास्तदोषस्य उपात्तगुणस्य च काव्यशरीरस्य चारुत्वोत्कर्षप्रसिद्धये प्राप्तकाल: अलङ्कारयोग: उच्यते। यत:--
	दीर्घापाङ्गं नयनयुगळं भूषयत्यञ्जनश्री: तुङ्गाभोगौ प्रभवति कुचावर्चितुं हारयष्टि:।
	मध्यक्षामे वपुषि लभते स्थामकूर्पासलक्ष्मी: श्रोणीबिम्बे गुरुणि रशनादाम शोभां बिभर्ति ।।
	
10.2
 अलङ्काराश्च त्रिधा-- बाह्या:, आभ्यन्तरा:, बाह्याभ्यन्तराश्च। तेषु बाह्या:, वस्त्रमाल्यविभूषणादय:। आन्तरा: दन्तपरिकर्मनखच्छेदालककल्पनादय:। बाह्याभ्यन्तरा: स्नानधूपविलेपनाञ्जनमुखवासताम्बेलोपयोगादय: शरीरे।
	
10.3
 काव्यशरीरेऽपि वस्त्रमाल्यभूषणादिस्थानीया: जात्यादय: शब्दालङ्कारा:। दन्तपरिकर्मादिस्थानीया: स्वभावाख्यानादय: अर्थालङ्कारा:। स्नानधूपविलेपनादिस्थानीया: उपमादय: उभयालङ्कारा: बाह्याभ्यन्तरोभयालङ्कारव्यपदेशं लभन्ते। ये शब्दमेव व्युत्पत्त्यादिना भूषयन्ति ते शब्दालङ्कारा: चतुर्विशति:-- जाति:, गति:, रीति:, वृत्ति:, रचना, घटना, मुद्रा, छाया, युक्ति:, भणिति:, श्रव्यत्वं, प्रेक्ष्यत्वं, अभिनेयत्वं, अध्येयत्वं, वाक:, वाक्यं, प्रश्नोत्तरं, प्रहेलिका, गूढं, चित्रं श्लेष:, यमकं, अनुप्रास:, इति। तेषु संस्कृतप्राकृतादिर्जाति:। सा षोढा-- शुद्धा, मिश्रा, सङ्कीर्णा, साधारणी, असाधारणी, अपभ्रष्टा चेति। तत्र शुद्धा यथा--
	स एष भुवनत्रयप्रथितसंयमश्शङ्करो बिभर्ति वपुषाधुना विरहकातर: कामिनीम्।
	अनेन किल निर्जिता वयमिति प्रियाया: करं करेण परिताडयन्जयति जातहास: स्मर: ।।
	मिश्रा यथा---
	इतिस्तुतगुण: शिवो हरिविरिञ्चनारायणै: करोतु भवतां विभुर्भवसमुद्रपोतायितम्।
	उमाह उवणे उवो सअणकज्जकल्लाणिणी सिवासिवपरापरं परममङ्गला मङ्गलम् ।।
	सङ्कीर्णा यथा---
	अकटगुमटी चन्द्रज्योत्स्ना कलं र्किल कोइलो लवइअ मुहुर्याम्यो वायुर्निवाअर वाइ अ।
	अवि सखि अला रक्ताशोकस्तवापि मनोमुदे नकज नकजं मानेनाद्य प्रियं प्रतिजाहुदा ।।
	(अहो मनोज्ञा चन्द्रज्योत्स्ना कलं किल कोकिलो लपति च मुहुर्याम्यो वायु: निर्वञ्चको वाति च। अपि सखि हला रक्ताशोकस्तवापि मनोमुदे नार्थो नार्थ: मानेनाद्य प्रियं प्रति याम:।।)	 
	साधारणी यथा---
	क्रीडन्ति प्रसरन्ति मधुकमलप्रणयिनी हन्ति। भ्रमरा मित्रसविभ्रमा मत्ता भूरि सरन्ति ।।
	असाधारणी यथा---
	भीष्मप्रोक्तानि वाक्यानि विद्वद्वक्त्र्ोषु शेरते। गोसे तिंविञ्छिरिच्छोली तल्लतूहे विवल्लिदा ।।
	अपभ्रष्टा यथा---
	मुद्धे गहणअ गेण्हउ तं धरिमुद्दं णिए हत्थे। णिच्चउ सुन्दरि तुहउवरि सुरअप्पहा अत्थि ।।
[मुग्धे ग्रहणकं (रतमूल्यं) गृहाण त्वं धारय मुद्रां निजे हस्ते।
निश्चय: सुन्दरि तवोपरि मम सुरतस्पृहा अस्ति ।।]
	
10.4
 अस्या अपि ह्यनुकरणे साधुत्वमिष्यते। गद्यपद्यमिथदिर्गति:। सा षोढा-- द्रुता, मध्या, विलम्बिता, द्रुतमध्या, द्रुतविलम्बिता, मध्यविलम्बितेति। तत्र पद्ये द्रुता यथा---
	अयि विजहीहि दृढोपगूहनं त्यज नवसङ्गमभीरु वल्लभम्।
	अरुणकरोद्गम एष वर्तते वरतनु सम्प्रवदन्ति कुक्कुटा: ।।
	मध्या यथा---
	आसीद्दैत्यो हयग्रीव: सुहृद्वेश्मसु यस्य ता:। प्रथयन्ति बलं बाह्वो: सितच्छत्रस्मिता: श्रिय: ।।
	विलम्बिता यथा---
	प्रणम्य हेतुमीश्वरं मुनिं कणादमन्वत:। पदार्थधर्मसंग्रह: प्रवक्ष्यते महोदय:।
	द्रुतमध्या यथा---
	अथ तुरगसमीपादुत्पतन्तं मयूरं न स रुचिरकलापं बाणलक्ष्यीचकार।
	सपदि गतमनस्कश्छिन्नमाल्यानुकीर्णे रतिविगलितबन्धे केशपाशे प्रियाया: ।।
	द्रुतविलम्बिता यथा--
	अवतु व: सवितुस्तुरगावली स्फुरितमध्यगतारुणनायका।
	समविलङ्घिततुङ्गपयोधरा मरकतैकलतेव नभ:श्रिय: ।।
	मध्यविलम्बिता यथा---
	दुन्दुभयो दिवि दध्वनुरुच्चै रुच्चकरा: कपयश्च ववल्गु:।
	सिद्धनिकायकराब्जविमुक्तं माल्यमथाङ्गदमूर्ध्नि पपात ।।
	
10.5
 एवं गद्येऽपि लघुगुरुमिश्रवर्णविन्यासभूयस्त्वेन द्रुतविलम्बितमध्यादिगतयो गवेषणीया:। विदर्भादीनां वाक्यरचना वर्त्म रीति:। सा षोढा-- वैदर्भी, पाञ्चाली, गौडीया, आवन्तिका, लाटीया, मागधी च। तास्वसमस्तपदा वैदर्भी यथा---
	मनीषिता: सन्ति गृहेषु देवता: तप: क्व वत्से क्व च तावकं वपु:।
	पदं सहेत भ्रमरस्य पेलवं शिरीषपुष्पं न पुन: पतत्रिण: ।।
	समस्तपञ्चषपदा पाञ्चाली। यथा---
	गात्राभिघातदलिताङ्गदजर्"राणां गण्डस्थलीलुठितकुण्डलताडितानाम्।
	क्षोभस्फुटन्मुकुटकोटिविघट्टितानां नादोऽभवज्"ण"णामुखरो मणीनाम् ।।
	यथाशक्ति समस्तपदा गौडीया। यथा---
	यस्यावस्कन्दलीलाचलितबलपरिस्पन्दखर्वीकृतोर्वी-
	संरम्भस्तम्भनाग्रोन्नमितभरनमत्कन्धरा सन्धिरासीत्।
	शेषो विस्फारफुल्लस्फुटपृथुलफणाफूत्कृताग्निस्फुलिङ्ग-
	स्फूर्जत्सन्दोहसन्देहितविकटशिखामण्डलीरत्नखण्ड: ।।
	वैदर्भादीनामन्तरालरीतिकावन्तिका। यथा---
	एतानि निस्सहतनोरसमञ्जसानि शून्यं मन: पिशुनयन्ति पदानि तस्या:।
	एते च मार्गतरव: प्रथयन्ति ताप मालम्बितोज्"ितपरिग्लपितै: प्रवालै: ।।
	मिश्ररीतिर्लाटीया। यथा---
	अयमुदयति मुद्राभञ्जन: पद्मिनीना मुदयगिरिवनालीबालमन्दारपुष्पम्।
	विरहविधुरकोकद्वन्द्वबन्धुर्विभिन्द न्कुपितकपिकपोलक्रोडताम्रस्तमांसि ।।
	खण्डरीतिर्मागधी। यथा---
	करिकबलनशिष्टै: शाकशाखाग्रपत्रैररुणसरणयोऽमी सर्वतो भीषयन्ते।
	चलितशंबरसेनादत्तगोशृङ्गचण्डध्वनिचकितवराहव्याकुला विन्ध्यपादा: ।।
	
10.6
 विकासविक्षेपविस्तारसङ्कोचेषु चेतसो वर्तयित्री रीति:। सा षोढा-- कैशिकी, आरभटी, भारती, सात्वती, मध्यमारभटी, मध्यमकैशिकी। तासु सुकुमारसन्धर्भार्था कैशिकी यथा---
	शशिरुचिषु दलेषु नागवल्ल्या विचकिलदामनि चन्दने च हृद्ये।	
	कुवलयिनि पुराणसीधुपात्रे तरलदृशामपतन्दृश: प्रिये च ।।
	
10.7
 प्रौढसन्दर्भार्था आरभटी। यथा-- योयश्शस्त्रं बिभर्ति स्वभुजगुरुमद: पाण्डवीनां चमूनामित्यादि।  ससुकुमारेऽर्थ नातिप्रौढसन्दर्भा भारती। यथा---
	उत्तिष्ठन्त्या रतान्ते भरमुरगपतौ पाणिनैकेन कृत्वा
	धृत्वा चान्येन वासो विगलितकबरीभारमंसं वहन्त्या:।
	भूयस्तत्कालकान्तिद्विगुणितसुरतप्रीतिना शौरिणा व:
	शय्यामालम्ब्य नीतं वपुरलसलसद्बाहु लक्ष्म्या: पुनातु ।।
	प्रौढेऽर्थे नातिसुकुमारसन्दर्भा सात्वती यथा---
	वन्द्यौ द्वावपि तावनार्यचरितप्राप्तप्रतिष्ठोदयौ
	भीमो भीमपराक्रम: स च मुनिर्भास्वत्कुठारायुध:।
	एकेनामृतवद्विदार्य करजै: पीतान्यसृञ्जि द्विषा-
	मन्येनापि हताहितास्रसरसि स्नातं क्रुध: शान्तये ।।
	सुकुमारेऽर्थे प्रौढोक्तिर्मध्यमा कैशिकी यथा---
	किं द्वारि दैवहतिके सहकारकेण संवर्धितेन विषपादप एष पाप:।
	अस्मिन्ननागसि विकासविकारभाजि भीमा भवन्ति मदनज्वरसन्निपाता: ।।
	प्रौढोक्ते सुकुमारोक्तिर्मध्यमारभटी यथा---
	त्वं नागराज बहुमस्य नितम्बभागं भोगेन गाढमभिवेष्टय मन्दराद्रे:।
	सोढा विषह्य वृषवाहनयोगलीलापर्यङ्कबन्धनविधेस्तव कोऽतिभार: ।।
	
10.8
 यथावच्छब्दार्थयोर्निवेशो रचना। सा षोढा -- शब्दरचना, अर्थरचना, पर्यायरचना, पदरचना, वाक्यरचना, क्रमरचनेति। तासु शब्दरचना यथा---
	तवाभिषेके मदनातुराया हस्ताच्च्युतो हेमघटो युवत्या:।
	लुठन्स सोपानपथे करोति टंटं टटंटं टटटं टटंटम् ।।
	अर्थरचना यथा---
	दिक्कालात्मसमैव यस्य विभुता यस्तत्र विद्योतते
	यत्रामुष्य सुधीभवन्ति किरणा राशे: स यासामभूत्।
	यत्तत्पित्तमुष: स यस्य हविषे यस्तस्य जीवातवे
	वोढा यद्गुणमेष मन्मथरिपोस्ता: पान्तु वो मूर्तय: ।।
	पर्यायरचना यथा---
	कणइल्लि च्चिअ जाणई कुंतपलस्साइ कीरसंलवई।
	पूसअभासं मुंचसु ण हु रे हं धव्ववाआढी ।।
	[शुक्येव जानाति शुकप्रलपितानि कीरसंलापिनी। कीरभाषां मुञ्च न खलु रेऽहं धृष्टशुकी ।।]	
	पदरचना यथा---
	लोलल्लांगूलवल्लीवलयितवकुलानोकहस्कन्धलोलै-
	र्गोलांगूलैर्नदद्भि: प्रतिरसितजरत्कन्दरामन्दिरेषु।
	खण्डेषूद्दण्डपिण्डीतगरतरलना: प्रापिरे येन वेलां
	आलम्ब्योत्तालतल्लस्फुटितपुटकिनी बन्धवो गन्धवाहा: ।।
	वाक्यरचना यथा---
	पतिश्वशुरता ज्येष्ठे पतिदेवरतानुजे। मध्यमेषु च पाञ्चाल्या: त्रितयं त्रितयं त्रिषु ।।
	क्रमरचना यथा---
	नीलाब्जानां नयनयुगलद्राघिमा दत्तपत्र: कुम्भावैभौ कुचपरिकर: पूर्वपक्षीचकार।
	भ्रूविभ्रान्तिर्मदनधनुषो विभ्रमानन्ववादीद्वक्त्रज्योत्स्नाशशधररुचं दूषयामास तस्या: ।।
	
10.9
 परस्परमुपश्लेषोऽर्थो घटना। सा षोढा-- प्रकान्तघटना, अप्रक्रान्तघटना, अतिक्रान्तघटना, पदघटना, वाक्यघटना, प्रकीर्णघटना चेति। तासु प्रक्रान्तघटना यथा---
	स तथेति प्रतिज्ञाय विसृज्य कथमप्युमाम्। ऋषीन्ज्योतिर्मयान्सप्त सस्मार स्मरशासन: ।।
	अप्रक्रान्तघटना यथा---
	अत्राप्युदाहरन्तीममितिहासं पुरातनम्। निषादस्य च संवादमृषे: संवरणस्य च ।।
	अतिक्रान्तघटना यथा---
	तस्य चक्रुश्चमत्कारं व्यतीतसमया अपि। स्मितार्द्रमुकुलोद्भेदा: कदम्बवनराजय: ।।
	पदघटना यथा---
	छिन्नेन पतता पह्नौ यन्मुखेन हठात्कृते। स्वेति हेति हरेणोक्ते: स्वाहासीत्सैष रावण: ।।
	वाक्यघटना यथा---
	हंस प्रयच्छ मे कान्तां गतिस्तस्यास्त्वया हृता। विभावितैकदेशेन स्तेयं तदभियुज्यते ।।
	प्रकीर्णघटना यथा---
	साटोपमुर्वीमनिशं नदन्तो यै: प्लावयिष्यन्ति समन्ततोऽमी।
	तान्येकदेशान्निभृतं पयोधे: सोऽम्भांसि मेघान्पिबतो ददर्श।।
	
10.10
 साभिप्रायवचनविनिवेशो मुद्रा। सा षोढा--- पदमुद्रा, विभक्तिमुद्रा, वचनमुद्रा, वाक्यमुद्रा, समुच्चयमुद्रा, संवृतिमुद्रा चेति। तासु पदमुद्रा यथा---
	निर्माल्यं नयनश्रिय: कुवलयं वस्त्रस्य दास: शशी
	भ्रूयुग्मस्य सनाभि मन्मथधनुर्ज्योत्स्ना स्मितस्याञ्चल:।
	सङ्गीतस्य च मन्दकोकिलरुतान्युच्छिष्टमेणीदृश:
	सर्वाङ्गीणमहो विधे: परिणतं विज्ञानचित्रं चिरात् ।।
	विभक्तिमुद्रा यथा---
	श्रिय: प्रसूते विपदो रुणद्धि यशांसि सूते मलिनं प्रमार्ष्टि।
	संस्कारशौचेन परं पुनीते शुद्धा हि बुद्धि: किल कामधेनु: ।।
	वचनमुद्रा यथा---
	विश्वम्भरा भगवती भवतीमसूत राजा प्रजापतिसमो जनक: पिता ते।
	तेषां वधूस्त्वमसि नन्दिनि पार्थिवानां येषां कुलेषु सविता च गुरुर्वयं च ।।
	वाक्यमुद्रा यथा---
	यस्त्वच्छे सलिलात्मनि प्रतिफलद्देवे त्रियामापत्तौ
	पीयूषाकृति पर्यवस्यति किल ज्योत्स्नेति तत्त्वान्तरम्।
	तिग्मं धाम चिरं चकास्ति दिवि तत्रास्ति दिव्य: पुमान्
	यं विज्ञातवतां त्रुटन्ति निखिला भूयो भवग्रन्थय: ।।
	समुच्चयमुद्रा यथा---
	जातश्चायं मुखेन्दुस्ते भ्रुकुटीप्रणयी पुन:। गतं च वसुदेवस्य कुलं नामावशेषताम् ।।
	संवृतिमुद्रा यथा---
	मणिरत्नं प्रसेनस्य तस्यानार्येण विष्णुना। लब्धं येनाद्ययोगेन तेन किं कीर्तितेन व: ।।
	
10.11
 अन्योक्तोनामनुकरणं छाया। सा षोढा -- लोकोक्तिच्छाया, छेकोक्तिच्छाया, प्रौढोक्तिच्छाया, मुग्धोक्तिच्छाया, स्खलितोक्तिच्छाया, असमञ्जसोक्तिच्छाया चेति। तासु लोकोक्तिच्छाया यथा---
	शापान्तो मे भुजगशयनादुत्थिते शार्ङ्गपाणौ
	मासानेतान् गमय चतुरो लोचने मीलयित्वा।
	पश्चादावां विरहगुणितं तं तमात्माभिलाषं
	निर्वेक्ष्याव: परिणतशरच्चन्द्रिकासु क्षपासु ।।
	छेकोक्तिच्छाया यथा---
	यो हि दीर्घासिताक्षस्य विलासवलितभ्रुण:। कान्तामुखस्यावशग स्तस्मै नृपशवे नम: ।।
	प्रौढोक्तिच्छाया यथा---
	तिलकमसमहास्मि सोढुं घनसारेणातिभारदोषो मे।
	लम्भयति च दौर्बल्यं कुङ्कुमरागो ममाङ्गानि ।।
	मुग्धोक्तिच्छाया यथा---
	किं स स्वर्गतरु: कोऽपि यस्य पुष्पं निशाकर:। ते वृक्षा: कीदृशा मात र्येषां मुक्ताफलं फलम् ।।
	स्खलितोक्तिच्छाया यथा---
	पिपिप्रिय ससस्वयं मुमुमुखासवं देहि मे ततत्यज दुदुद्रुतं भभभभाजनं काञ्चनम्।
	इति स्खलितजल्पितं मदवशात्कुरङ्गीदृश: प्रगे हसितहेतवे सहचरीभिरध्यैयत ।।
	असमञ्जसोक्तिच्छाया यथा---
	दृष्ट: कथं सुतनु किं कुरुते किमस्म द्वार्तां स पृच्छति शृणोति निवेद्यमानाम्।
	आस्तां किमस्य कथया कथयाशु तावदत्रागमिष्यति न वा खलु सोऽभिमानी ।।
10.12
 शब्दस्यार्थस्य वा परस्परमयुज्यमानस्य योजनं युक्ति:। सा षोढा-- पदविषया, पदार्थविषया, वाक्यविषया, वाक्यार्थविषया, प्रकरणविषया, प्रबन्धविषया चेति। तासु योगवृत्तिपरंपरा अंगांगिभावपरंपरापर्यायपरम्परेत्यादि। पदविषया यथा---
	जम्भारातीभकुम्भोद्भवमिव दधत: सान्द्रसिन्दूररेणुं
	रक्ता: स्निग्धा इवौघैरुदयगिरितटी धातुधाराद्रवस्य।
	लक्ष्मीमाक्रष्टुमम्भोरुहकुहरकुटीकोटरक्रोडलीनाम्
	तुरङ्गकान्तामुखहव्यवाहज्वालेव भित्वा जलमुल्ललास ।।
	जातिक्रियागुणद्रव्याणां युक्ति: पदार्थविषया। यथा---
	स्त्रीपुंनपुंसमनघं भवमानतोऽस्मि शैलाधिराजतनया न ययौ न तस्थौ।
	साभ्रेऽह्नीव स्थलकमलिनीं न प्रबुद्धां न सुप्तां पायादेकं मदनविजयद्वेषिणस्तद्वपुर्व: ।।
	वाक्यगर्भो वाक्यसमुच्चय: वाक्यसंवृतिरित्यादिर्वाक्यविषया यथा---
	दिङ्भातङ्गघटाविभक्तचतुराघाटा मही साध्यते
	सिद्धा सापि वदन्त एव हि वयं रोमाञ्चिता: पश्यत।
	विप्राय प्रतिपाद्यते किमपरं रामाय तस्मै नमो
	यस्मादाविरभूत्कथाद्भुतमिदं यत्रैव चास्तं गतम् ।।
	क्रियासमुच्चयसमभिव्याहाराभ्यासादिभिर्वाक्यार्थविषया यथा---
	पुरीमवस्कन्द लुनीहिनन्दनं मुषाणरत्नानि हराऽमराङ्गना:।
	विगृह्य चक्रे नमुचिद्विषा बली य इत्थमस्वास्थ्यमहर्निशं दिव: ।।
	अश्रद्धेयपर्वतादिवर्णनोत्पत्तिहेतु: प्रकरणविषया यथा---
	मुदे मुरारे रमरै:सुमेरोरानीय यस्योपचितस्य शृङ्गै:।
	भवन्ति नोद्दामगिरां कवीनामुच्छ्रायसौनदर्यगुणा मृषोद्या: ।।
	प्रबन्धव्यापिवस्तूपपत्तिहेतु: प्रबन्धविषया यथा---
	धूमज्योतिस्सलिलमरुतां सन्निपात: क्व मेघ स्सन्देशार्था: क्वपटुकरणै: प्राणिभि: प्रापणीया:।
	इत्यौत्सुक्यादपरिगणयन् गुह्यकस्तं ययाचे कामार्ता हि प्रकृतिकृपणाश्चेतनाचेतनेषु ।।
10.13
 विधिनिषेधादेरभिधानमुक्ति:। सा षोढा-- विधि:, निषेध:, अधिकार:, परिसङ्खया, विकल्प:, नियम इति। तेष्वप्राप्तौ प्रापणवचनं विधि:। यथा--- 'शुश्रूषस्व गुरून् कुरु प्रियसखीवृत्तिं सपत्नीजने' इत्यादि। प्राप्तौ निवारणं निषेध:। यथा--- 'भर्तुर्विप्रकृतापि रोषणतया मास्म प्रतीपं गम:'। विधिनिषेधयोग्यताधिकारो यथा--- 'भूयिष्ठं भव दक्षिणा परिजने भाग्येष्वनुत्सेकिनी यान्त्येवं गृहिणीपदं युवतयो वामा: कुलस्याधय:।।'	
	
	विधिनिषेधाभ्यां शेषप्रतिषेधाभ्यनुज्ञाने परिसङ्ख्या यथा---
	पञ्चपञ्चनखा भक्ष्या वामेनाक्ष्णा न पश्यति। काठिन्यमस्या: कुचयो: किमसद्यन्नरोचते ।।
	जातिक्रियागुणद्रव्येषु उभयावलम्बी विकल्प: यथा---
	पुत्रेषु दारान्निक्षिप्य वनं गच्छेत्सहैव वा। धर्मार्थकामान्धर्मं वा ब्रह्म वा ब्राह्मणश्चरेत् ।।
	अयोगान्ययोगात्यन्तायोगव्यवच्छेदो नियम: यथा---
	विवादोऽपार्थ एवायं पार्थ एव धनुर्धर:। यो न केवलमात्मीयै: परैरप्यभिनन्द्यते ।।
10.14
 उक्तेरेव प्रकारान्तराख्यानं भणिति:। सा षोढा--- संभावनाभणिति:, असंभावनाभणिति:, कल्पनाभणिति:, आश्चर्यभणिति:, संवृतिभणिति:, विशेषभणितिरिति। तासु संभावनाभणिति: यथा---
	सद्यो द्रावितकेतकोदरदलस्रोत:श्रयं बिभ्रती
	येयं मौक्तिकदामगुंफनविधेर्योग्यच्छवि: प्रागभूत्।
	उत्सेक्या कलशीभिरञ्जलिपुटै: पेया मृणालांकुरै-
	र्मातव्या च शशिन्यमुग्धविभवे सा वर्तते चन्द्रिका ।।
	असंभावनामणितिर्यथा---
	क्व पेयं ज्योत्स्नाम्भो वदति विसवल्लीसरणिभिर्मृणालीतन्तुभ्य: सिचयरचना कुत्र भवति।
	क्व वा पारीमेयो बत बकुलदाम्नां परिमल: कथं स्वप्न: साक्षात्कुवलयदृशं कल्पयतु ताम् ।।
	कल्पनाभणिति: यथा---
	दृश्यं दृशां सहस्रै र्मनसामयुतैर्विभावनीयं च।
	सुकृतशतकोटिभोग्यं किमपि वच: सुभ्रुव: स्वदते ।।
	आश्चर्यभणितिर्यथा---
	ज्योतिर्भ्यस्तदिदं तमस्समुदितं जातोऽयमद्भ्यश्शिखी-
	पीयूषादिदमुत्थितं विषमयं छायाप्तजन्मातप:।
	को नामास्य विधि: प्रशान्तिषु भवेद्गाढं द्रढीयानयं
	ग्रन्थिर्यत्प्रियतोऽपि विप्रियमिदं सख्य: कृतं सान्त्वनै: ।।
	संवृतिभणितिर्यथा---
	आभरणस्याभरणं प्रसाधनविधे: प्रसाधनविशेष:।
	उपमानस्यापि सखे प्रत्युपमानं वपुस्तस्या: ।।
	विशेषभणितिर्यथा---
	रेवतीवदनोच्छिष्टपरिपूतपुटे दृशौ। वहन्हली मदक्षीब: पानगोष्ठ्यां पुनातु व: ।।
10.15
 काक्वादिना वाक्योच्चारणं पठिति:। सा षोढा। काकु:, स्वर:, विच्छेद:, कान्ति:, अभिनय:, अपदेश: इति। तासु काकुर्यथा---
	न्यस्ता न भ्रुकुटि र्न बाष्पसलिलेनाच्छादिते लोचने
	नीतं नाननमन्यत: सशपथं नाहं स्पृशन्वारित:।
	तन्व्यामग्नपयोधरं भयवशादाबद्धमालिङ्गितं
	भंक्तास्यानियमस्य भीषणमरुन्नायं वयस्यो मम ।।
	स्वरो यथा---
	सुभ्रूस्त्वं कुपितेत्यपास्तमशनं त्यक्ता कथा योषितां
	दूरादेव मयोज्"िता: सुरभय: स्रग्गन्धधूपादय:।
	रागं रागिणि मुञ्च मय्यवनते दृष्टे प्रसीदाधुना
	सत्यं त्वद्विरहाद्भवन्ति दयिते सर्वा ममान्धा दिश: ।।
	विच्छेदो यथा---
	येन ध्वस्तमनोभवेन बलिजित्काय: पुरास्त्रीकृतो
	यो गङ्गां च दधेऽन्धकक्षयकरो यो बर्हिपत्रप्रिय:।
	यस्याहु: शशिमच्छिरो हर इति स्तुत्यं च नामामरा:
	सोऽव्यादिष्टमुजङ्गहारवलय सत्वां सर्वदोमाधव: ।।
	कान्तिर्यथा---
	यस्यारिजातं नृपतेरपश्यदवलम्बनम्। ययौ निर्"रसंभोगैरपश्यदबलं वनम् ।।
	अभिनयो यथा---
	एद्दहमेत्तत्थणिआ एद्दहमेत्तेहिं अच्छिवत्तेहिम्। एद्दहमेत्तावत्था एद्दहमेत्तेहिं दिअहेहिम् ।।
	[एतावन्मात्रस्तनी एतावन्मात्राभ्यामक्षिपत्राभ्याम्। एतावन्मात्रावस्था एतावन्मात्रैर्दिवसै: ।।]	
	अपदेशो यथा---
	इत: स दैत्य: प्राप्तश्री र्नेतएवार्हति क्षयम्। विषवृक्षोऽपि संवर्ध्य स्वयं छेत्तुमसाम्प्रतम् ।।
10.16
 श्रुतिसुखमात्रजननं श्रव्यम्। तत्षोढा, आशी:, नान्दी, नमस्कृति:, वस्तुनिर्देश:, ध्रुवा, आक्षिप्तिकेत्यादि। तत्र लिङ्लोड्वाच्योऽर्थविशेष आशी:। यथा---
	भूयाद्व: श्रेयसे देव: पार्वतीदयितो हर:। पातु व: परमं ज्योतिरवाङ्भनसगोचर: ।।
	रङ्गमङ्गलान्त:स्वस्त्ययनं नान्दी यथा---
	भद्दं भोदु सरस्सईअ कइणो णन्दन्तु वासाइणो
	अण्णाणं पि परं पअट्ठदु वरा वाणी छइल्लप्पिआ।
	वच्छोमी तह माअही फुरदु णो सा किं अ पञ्चालिआ
	रीदीयो विलिहन्तु कव्वकुसला जोह्णं चओरा विअ ।।
	[भद्रं भवतु सरस्वत्या: कवयो नन्दन्तु व्यासादय:, अन्येषामपि परं प्रवर्ततां वरा वाणीविदग्धप्रिया। वैदर्भी तथा मागधी स्फुरतु न: सा किं च पाञ्चालिका रीतिका विलिहन्तु काव्यकुशला ज्योत्स्नां चकोरा इव ।।]
	स्तुतिर्नमोवाक्यं वा नमस्क्रिया यथा---
	जयति ब्रह्मभू:शम्भुर्वन्देमहि महेश्वरम्। इदं गुरुभ्य:पूर्वेभ्यो नमोवाकं प्रशास्महे ।।
	कथाशरीरव्यापिनो नायकादेरभिधानं वस्तुनिर्देश: यथा---
	अस्त्युद्दामजटाभारभ्रान्तगङ्गाम्बुशेखर:। आदिदेवो हरो नाम सृष्टिसंहारकारणम् ।।
	पात्रप्रवेशादिसूचकं वाक्यं ध्रुवा यथा---
	मअवहणिमित्तणिग्गअमइन्दसुण्णं गुहं णिए(c)ण।
	लद्धावसरो गहिउण मोत्तिआइं गओ वाहो ।।
	[मृगवधनिमित्तनिर्गतमृगेन्द्रशून्यां गुहां निरूप्य। लब्धावसरो गृहीत्वा मौक्तिकानि गतो व्याध: ।।]
	अभिधित्सितरागविशेषप्रयोगमात्रफलं वचन माक्षिप्तिका। यथा--
	पअपीडिअमहिसासुरदेहेहिं भुअणभअलुआवअसिलेहिं।
	सुरसुहदेत्तवलिअधवलच्छिहिं जअइ सहासं वअणु महलच्छिहिं ।।
	[पदपीडितमहिषासुरदेहैर्भुवनभयलावकशशिलेखै:।
	 सुरसुखदातृवलितधवलाक्षै र्जयति सहासं वदनं महालक्ष्मया: ।।]	
10.17
 प्रेक्षानिमित्तं वाचिकाद्यभिनयरहितमाङ्गिकैकनिर्वर्त्यं प्रस्थानडोम्बलिकादिवाक्यं प्रेक्ष्यम्। तत्षोढा-- लास्यं, ताण्डवं, छलिकं, शम्या, हल्लीसकं, रासकं इति। तेषु शृङ्गाररसप्रधानं लास्यं यथा---
	उच्चिउ वालीयिअ पन्थहिं जन्तउ। पेक्खमि हत्थं होइ जइ लोअणवन्तउ ।।
	[उच्चा पालि: प्रिय: पथा याति। प्रेक्षे हस्तं भवति यदि लोचनवान् ।।]
	रौद्रवीरप्रधानं ताण्डवं यथा---
	सुअवहवइअरणिसुणिअ दारुणुरोसविसठ्ठपहाररुहिरारुणु।
	जलिउ ज्ञाणइ णरु रिउसन्तावणु अणलसरिच्छ जइ होइ महारणु ।।
	[सुतवधव्यतिकरं निशम्य दारुणरोषविसृष्टप्रहाररुधिरारुण:।
	 ज्वलितो जायते नरो रिपुसंतापनोऽनलसदृशो यदि भवति महारण: ।।]	
	उभयात्मकं छलिकम्। यथा---
	णिसुणिउ पच्छा त्तुरअरउ भुण्डि हिंसि हसन्ति।
	णिअकन्तं डाढजुअलेहिं पुणु पुणु णअण बलन्ति ।।
	[निशम्य पश्चात्तुरगरवं शूकरी हिंसार्थं हसति। निजकान्तं दंष्ट्रायुगलेन पुन:पुन र्न च दशति ।।]
	लास्यमेव देवकिन्नरविषयं शम्या यथा---
	वीहेसि हरिमुहि अवि होहि मं गले लेहि सइ। कन्दइ रिठ्ठासुरमारिउ कण्ठवलिउ ण पइ ।।
	[बिभेषि हरिमुखि अपि भव मांच गले गृहाण सदा। क्रन्दति रिष्टासुरमारित: कण्ठवलितो न पति: ।।]
	मण्डलेन हि यस्स्त्रीणां गीतं हल्लीसकं तु तत्। तत्र नेता भवेदेको गोपस्त्रीणां हरिर्यथा ।।
	हल्लीसकं यथा---
	चन्दणधूसरअं आहुलिअलोअणअं हासपरम्मुहअं णीसासकिलालिअम्।
	दुम्मणदुम्मणअं सङ्कामिअमण्डणअं माणिणिआणअं किंतुह्म करठ्ठिअअम् ।।
	[चन्दनधूसरमाकुलितलोचनं हासपराङ्मुखं निश्वासक्लेशितम्।
	 दुर्मनसां दुर्मनस्कं संक्रामितमण्डनं मानिन्याननं किं तव करस्थितम् ।।]
	तदेव तालबन्धविशेषयुक्तं रास:। यथा---
	अइ दुम्मण दुम्मणआ अज्ज किणो पुच्छामि तुमम्।
	जेण जिविज्जइ जेण विलासो पलिहिज्जइ कीस जणो ।।
	[अयि दुर्मनस्क अद्य किं नो पृच्छामि त्वाम्। येन जीव्यते येन विलास: परिह्रियते किमिति जन: ।।]
10.18
 दशरूपकविशेषमेव अभिनेयम्। अभिनयस्तु षोढा-- आङ्गिक:, वाचिक:, आहार्य:, सात्विक:, सामान्य:, चित्र: इति। तत्र आङ्गिक: यथा---
	दोर्दण्डा: क्व धृताङ्गदा: क्व नु शिरानद्धौ भुजौ द्वाविमौ
	वक्त्राणि क्व नु कान्तिमन्ति बलिमत्क्वेदं ममैकं मुखम्।
	वाचस्ता: क्व जितार्णवध्वनिघना: क्वायं वचस्संयमो
	हेलाकम्पितभूधर: क्व चरणन्यास: क्व मन्दा गति: ।।
	वाचिको यथा---
	दुवारां मदनशरव्यथां वहन्त्या तन्वङ्ग्या यदभिहितं पुर: सखीनाम्।
	तद्भूय: शिशुशुकशारिकाभिरुक्तं धन्यानां श्रवणपथातिथित्वमेति ।।
	आहार्यो यथा---
	चूडाचुम्बितकङ्कपत्रमभितस्तूणीद्वयं पृष्ठतो
	भस्मस्तोकपवित्रलाञ्छनमुरो धत्ते त्वचं रौरवीम्।
	मौर्व्या मेखलया नियन्त्रितमधो वासश्च माञ्जिष्ठकं
	पाणौ कार्मुकमक्षसूत्रवलये दण्डोऽपर: पैप्पल: ।।
	सात्त्विको यथा---
	वारंवारं तिरयति दृशोरुद्गमं बाष्पपूरस्तत्संकल्पोपहितजडिम स्तम्भमभ्येति गात्रम्।
	सद्य: स्विद्यन्नयमविरतोत्कम्पलोलांगुलीक:पाणिर्लेखाविधिषु नितरां वर्तते किं करोमि ।।
	उक्तानां चतुर्णामपि प्रयोगे सामान्य: यथा---
	राहोश्चन्द्रकलामिवाननचरीं दैवात्समासाद्य मे
	दस्योरस्य कृपाणपातविषयादाच्छिन्दत: प्रेयसीम्।
	आतङ्काद्विकलं द्रुतं करुणया विक्षोभितं विस्मया-	
	त्क्रोधेन ज्वलितं मुदा विकसितं चेत: कथं वर्तताम् ।।
	हस्ताध्यायपदाध्याययो: कथिताऽऽभिनयविशेष श्चित्र: यथा--
	व्यतिकर इव भीमस्तामसो वैद्युतश्च क्षणमुपहतचक्षुर्वृत्तिरुद्भूय शान्त:।

	कथमिह न वयस्यस्तत्किमेतत्किमन्यत्प्रभवति हि महिम्ना स्वेन योगेश्वरीयम् ।।
10.19
 विधिनिषेधव्युत्पत्तिहेतुरध्येयं तु षोढा-- काव्यं, शास्त्रं, इतिहास:, काव्यशास्त्रं, काव्येतिहास:, शास्त्रेतिहास: इति। तेषूक्तिप्रधानं काव्यं यथा---
	यदि स्मरामि तां तन्वीं जीविताशा कुतो मम। अथ विस्मृत्य जीवामि जीवितव्यसनेन किम् ।।
	विधायकादिशब्दप्रधानं शास्त्रं यथा---
	स्निग्धोन्नताग्रतनुताभ्रनखौ कुमार्या: पादौ समोपचितचारुनिगूढगुल्फौ।
	श्लिष्टांगुली कमलकान्तितलौ च यस्यास्तामुद्वहेद्यदि भुवोऽधिपतित्वमिच्छेत्।।
	अर्थप्रधान इतिहास: यथा---
	हिरण्यकशिपुर्दैत्यो यांयां स्मित्वाप्युदैक्षत। भयभ्रान्तैस्सुरैश्चक्रे तस्यै तस्यै दिशे नम: ।।
	शास्त्रे काव्यविनिवेश: काव्यशास्त्रं यथा---
	नान्दीपदानि रतनाटकविघ्नशान्तावाज्ञाक्षराणि परमाण्यथवा स्मरस्य।
	दष्टेऽधरे प्रणयिना विधुताग्रपाणिसीत्कारशुष्करुदितानि जयन्ति नार्या: ।।
	इतिहासे काव्यविनिवेश: काव्येतिहास: यथा---
	स सञ्चरिष्णुर्भुवनान्तरेषु यां यदृच्छयाशिश्रयदाश्रय: श्रियाम्।
	अकारि तस्यै मुकुटोपलस्खलत्करैस्त्रिसन्ध्यं त्रिदशै र्दिशे नम: ।।
	इतिहासे शास्त्रार्थविनिवेशनं शास्त्रेतिहास: यथा---
	धर्मे चार्थे च कामे च मोक्षे च भरतर्षभ। यदिहास्ति तदन्यत्र यन्नेहास्ति न तत्क्वचित् ।।
10.20
 उक्तिप्रत्युक्ति र्वाकोवाक्यम्। सा षोढा-- ऋजूक्ति:, वक्रोक्ति:, वैयात्योक्ति:, गूढोक्ति:, प्रश्नोत्तरोक्ति:, चित्रोक्ति:। तासु ऋजूक्तिर्यथा---
	बाले नाथ विमुञ्च मानिनि रुषं रोषान्मया किं कृतं
	खेदोऽस्मासु न मेऽपराध्यति भवान् सर्वेऽपराधा मयि।
	तत्किं रोदिषि गद्गदेन वचसा कस्याग्रतोरुद्यते
	नन्वेतन्मम का तवास्मि दयिता नास्मीत्यतो रुद्यते ।।
	वक्रोक्तिर्यथा---
	केयं मूर्ध्न्यन्धकारे तिमिरमिह कुत: सुभ्रु कान्तेन्दुयुक्ते
	कान्ताप्यत्रैव कामिन्ननु भवति मया पृष्टमेतावदेव।
	नाहं द्वन्द्वं करोमि व्यपनय शिरसस्तूर्णमेनामिदानी-
	मेवं प्रोक्तो भवान्या प्रतिवचनजड: पातु वो मन्मथारि: ।।
	वैयात्योक्तिर्यथा---
	कुशलं राधे सुखितोऽसि कंस कंस क्व नु सा राधा।
	इति पारीप्रतिवचनैर्विलक्षहासो हरिर्जयति।
	गूढोक्तिर्यथा---
	केशव यमुनातीरे व्याहृतवानुषसि हंसिकां कोऽद्य।
	कान्ताविरहभयातुरहृदय: प्राय: प्रियेऽहंस: ।।	
	प्रश्नोत्तरोक्तिर्यथा---
	क्व प्रस्थितासि करभोरु घने निशीथे प्राणेश्वरो वसति यत्र मन:प्रियो मे।	
	एकाकिनी वद कथं न बिभेषि बाले नन्वस्ति पुंखितशरो मदन: सहाय: ।।	
	चित्रोक्तिर्यथा--
	कोऽयं भामिनि भूषणं कितव ते शोण कथं कुङ्कुमा-
	त्कूर्पासान्तरित: प्रिये विनिमय: पश्यापरं क्वास्ति मे।
	पश्यामीत्यभिधाय सान्द्रपुलको मृद्गन्मृडान्या: स्तनौ
	हस्तेन प्रतिनिर्जितेन्दुरवतात् द्यूते हसन्वो हर: ।।
10.21
 विदग्धगोष्ठीविनोदहेतु: पर्यनुयोगनिर्भेद: प्रश्नोत्तरम्। तत्षोढा-- बहि:प्रश्नं, अन्त:प्रश्नं, बहिरन्त:प्रश्नं, जातिप्रश्नं, पृष्टप्रश्नं, उत्तरप्रश्नमिति। तेषु बहि:प्रश्नं यथा--- (मज्जन्मकर:)
	अन्त:प्रश्नं यथा--	(ककारथकारमुक्तं दर्यसीति भवति)
	काहमस्मि गुहा वक्तिप्रश्नेऽमुष्मिन्किमुत्तरम्। कथमुक्तं न जानासि कदर्थयसि यत्सखे ।।
	बहिरन्त:प्रश्नं यथा---़	(वायुत: नरो हि वायुक्तो वानरो भवति।)
	सुभद्रां क उपायंस्त प्रश्नेमुष्मिन्य उत्तर:। स कीदृक्कपिमाचष्टे व्योम्नि पूर्णस्थिति: कुत: ।।
	जातिप्रश्नं यथा---	(हैमवार करञ्जिना.)
	कीदृशा भूमिभागेन राजा स्नातोऽनुमीयते। प्राङ्गणं कुरुतेत्युक्ता: किमाहुस्तदनिच्छव: ।।
	सेयं गतप्रत्यागतजातिपृष्टप्रश्नं यथा---
	को सो जोअणवाओ को दण्डाणं दुवे सहस्साइं।
	का काली का मधुरा किं शुकपृथुकाननच्छायम् ।।
	[क: स योजनपाद: ? क: स यो दण्डानां द्वे सहस्रे ? क्रोशो योजनपाद:, कोदण्डानां द्वे सहस्रे.]
	उत्तरप्रश्नं यथा---
	किं वसन्तसमये वनभक्ष: पृष्टवान्स पृथुलोमविलेख:।
	उत्तरं च किमवापतुरेतौ काननादतिमिरादपि कालम् ।।
10.22
 प्रश्न एवानुत्तर: प्रहेलिका। सा षोढा-- च्युताक्षरा, दत्ताक्षरा, च्युतदत्ताक्षरा, अक्षरमुष्टि:, बिन्दुमती, अर्थप्रहेलिका च। तासु च्युताक्षरा यथा--- (विहङ्गिका हारेण)
	पयोधरभराक्रान्ता संनमन्ती पदे पदे। पदमेकं न का याति यदि हारेण वर्जिता ।।
	दत्ताक्षरा यथा---	(शम्बर:.)
	प्ररूढयौवन: कोऽयं कान्तयानुगत: सुखी। वने प्रयाति निश्शङ्कं शबर: सत्त्वसंकुले ।।
	च्युतदत्ताक्षरा यथा---	(घट:)
	विदग्ध: सरसो रागी नितम्बोपरि संस्थित:। तन्वङ्ग्यालिङ्गित: कण्ठे कलं कूजति को विट: ।।
10.23
 श्लोकादेरक्षरव्यत्यासेन कथनमक्षरमुष्टि:। यथा--- अति: अति: अन्म अलं प्रीद्य रद्य जद्य फद्य मेलामेला मेलं मेलं फसफसफसफस:।
	अद्य मे सफला प्रीतिरद्य मे सफला रति:। अद्य मे सफलं जन्म अद्य मे सफलं फलम् ।।
10.24
 यथास्थितस्वरानुस्वारविसर्गसंयोगस्योक्तार्थस्य च श्लोकादेपकादिवर्णस्थाने बिन्दुविनिवेशो बिन्दुमती। तद्यथा---
	तवापवाद: प्रत्यब्धि पताका प्रतिसङ्गरम्। फलं प्रत्युद्भुतोपायं यशांसि नतु न क्वचित् ।।
	अत्रार्थे, ठुठठा ठुठठा ठाठा ठुंठुठे ठुंठुठे ठठा। ठाठठे ठाठठे ठिठिं ठंठं ठिठठिठी ठठ: ।। निर्भेद:,
	उदधावुदधावाज्ञा संयुगे संयुगे जय:। साहसे साहसे सिद्धि: सर्वत्र तव कीर्तय: ।।
	अर्थप्रहेलिका यथा---	(पक्वाम्रफलम्)
	उत्तप्तकाञ्चनाभासं संदष्टदशनच्छदम्। सरसं चुम्ब्यते हृष्टैर्वृद्धैरपि किमुज्ज्वलम् ।।
10.25
 गुप्तक्रियापदादिप्रयोगो गूढम्। तत्षोढा--- क्रियागूढं, कारकगूढं, संबन्धगूढं, वस्तुगूढं, पादगूढं, 
अभिप्रायगूढं चेति। तेषु क्रियागूढं यथा---
	स्तनजघनभराभिराममन्दं गमनमिदं मदिरारुणेक्षणाया:।
	कथमिव सहसा विलोकयन्तो मदनशरज्वरजर्जरा युवान: ।।
	कारकगूढं यथा---	(शरौ)	
	पिबन्तस्ते शरावेण वारि कह्लारशीतलम्। केनेसौ दुर्विदग्धेन हृदये विनिवेशितौ ।।
	सम्बन्धगूढं यथा---	(न मे.)
	न मयागोरसाभिज्ञं चेत: कस्मात्प्रकुप्यसि। अस्थानरुदितैरेभिरलमालोहितेक्षणे ।।
	वस्तुगूढं यथा---
	पानीयं पातुमिच्छामि त्वत्त:कमललोचने। यदि दास्यसि नेच्छामि नदास्यसि पिबाम्यहम् ।।
	पादगूढं यथा---
	द्युवियद्गामिनीतारसंरावविहतश्रुति:। हैमीषु माला शुशुभे विद्युतामिव संहति: ।।
	अभिप्रानयगूढं यथा---
	जइ देवरेण भणिआ खरगं घेत्तूण राउलं वच्च।
	ता किं सेवअवहुए हसि(c)ण वलोइअं सअणम् ।।
	[यदि देवरेण भणिता खड्गे गृहीत्वा राजकुलं व्रज। तत्किं सेवकवध्वा हसित्वावलोकितं शयनम् ।।]
	निरीक्षितमनेनेह पुरुषायितलक्ष्म च। पादलाक्षादिकं तेन नियुंक्ते मां न कर्मणि ।। इति।
10.26 
स्वरस्थानवर्णगतिबन्धाकारनियमश्चित्रम्। तत्षोढा, स्वरादिनियमभेदात्। तेषु चतुस्स्वरं यथा---
	आम्नायानामाहान्त्या वाग्गीतीरीती: प्रीतीभीती:।
	भोगो रोगो मोहो मोदो ध्येये वेच्छेत्क्षेमे देशे ।।
	त्रिस्थानं यथा---
	अलिनीलालकलतं कं न हन्ति घनस्तनि। आननं नलिनच्छायं नयनं शशिकान्ति ते ।।
	द्विवर्णं यथा---
	भूरिभिर्भारिभिर्भीराभूभारैरभिरेभिरे। भेरीरेभिभिरभ्राभैरभीरुभिरिभैरिभा: ।।
	गतिचित्रं यथा---
	वारणागगभीरा सा साराभीगगणारवा। कारितारिवधा सेना नासेधावरितारिका ।।
	गतप्रत्यागतार्थं बन्धचित्रम्। यथा---	(मुरजबन्ध:)
	सा सेना गमनारम्भे रसेनासीदनारता। तारनादजना मत्तधीरनागमनामया ।।
	आकारचित्रं यथा---	(पद्यम्.)
	या श्रिता पावनतया या तनुच्छेदिनी च या।
	याचनीया धिया माया या माया संश्रिता श्रिया ।।
10.27
 द्वयोस्तन्त्रेणाभिधानं श्लेष:। स षोढा--- प्रकृतिश्लेष:, प्रत्ययश्लेष:, विभक्तिश्लेष:, वचनश्लेष:, पदश्लेष:, भाषाश्लेष इति। तेषु प्रकृतिश्लेषो यथा---
	त्वमेव धातु:पूर्वोऽसि त्वमेव प्रत्यय: पर:। अनाख्यातं न ते किञ्चिन्नाथ केनोपमीयसे ।।
	प्रत्ययश्लेषो यथा---
	तस्या विनापि हारेण निसर्गादेव हारिणौ। जनयामासतु: कस्य विस्मयं न पयोधरौ ।।
	विभक्तिश्लेषो यथा---
	विषं निजगले ये बभ्रे च भुजस्य च। अभवन्नितरां तस्या वलय: कान्तिवृद्धये ।।
	वचनश्लेषो यथा---
	तनुत्वरमणीयस्य मध्यस्य च भुजस्य च। अभवन्नितरां तस्या वलय: कान्तिवृद्धये ।।
	पदश्लेषो यथा---
	अरिमेद: पलाशश्च बाहु: कल्पद्रुमश्च ते। बालेवोद्यानमालेयं सालकाननशोभिनी ।।
	भाषाश्लेषो यथा---
	धीरागच्छदुमेहनदुदुद्धवारिसदस्सु। अभ्रमदप्रसराभरणरविकिरणातेजस्सु ।।
10.28
 भिन्नार्थेकरूपा च वर्णसङ्घाता वृत्तिर्यमकम्। तत्षोढा-- स्थानयमकं, अस्थानयमकं, व्यपेतं, अव्यपेतं, समुद्गक:, पादयमकमिति। तत्र पादानामादिमध्यान्ता: स्थानम्, तेषु शब्दसङ्घातावृत्ति स्थानयमकं यथा---
	सालं सालम्बकलिका सालंसालं न वीक्षितुम्। नालीनालीनवकुलानाकीनालीकिनीरपि ।।
	अस्थानयमकं यथा---
	कमलिनलमलिनीदयितं विना न सहते सहते न विषेविताम्।
	तमधुना मधुना निहितं हृदि स्मरति सा रतिसारमहर्निशम् ।।
	व्यवहितं व्यपेतयमकं यथा---
	कमलेसमकेशं ते कमलेर्ष्याकरं सुखम्। कमलेख्यं करोषि त्वं कमलेवोन्मदिष्णुषु ।।
	अव्यवहितमव्यपेतयमकं यथा---
	रमणी रमणीया मे पाटलापाटलांशुका। वारुणीवारुणीभूतसौरभा: सौरभास्पदम् ।।
	समुद्गको यथा---
	कान्तारतरुतलासितमृगयुवरचितान्तरहरति वनान्तकान्तारत: ।।	

	पादयमकं यथा---
	कमलमलिरमुञ्चदुत्पलकलिकातरलोलमुत्पलाशकान्ते।
	कान्ते स्म चक्षुरलिकुलकलिकातरलोलमुत्पलाशकान्ते ।।
10.29
 वर्णानामतिदूरान्तरमांवृत्तिरनुप्रास:। सा षोढा--- वर्णानुप्रास:, स्थानानुप्रास:, पदानुप्रास:, नामानुप्रास:, पादानुप्रास:, व्यवहितानुप्रास इति। तत्र वर्णानुप्रासो यथा---
	शिंञ्जानमञ्जुमञ्जीराश्चारुकाञ्चनकाञ्चय:। कङ्कणाङ्कभुजा भान्ति जितानङ्ग तवाङ्गना: ।।
	स्थानानुप्रासो यथा---
	एष राजा यदा लक्ष्मीं प्राप्तवान्ब्राह्मणप्रिय:। तदाप्रभृति धर्मस्य लोकेऽस्मिन्नुत्सवोऽभवत् ।।
	पदानुप्रासो यथा---
	अमृतममृतं चन्द्रश्चन्द्रस्तथाम्बुजमम्बुजं रतिरपि रति: काम:कामो मधूनि मधून्यपि।
	इति न भजते वस्तु प्राय: परस्परसंकरं तदियमबला कान्तिं धत्ते कुत: सकलात्मिकाम् ।।
	नामानुप्रासो यथा---
	कृत्वा कृत्वा कलकलं मारुतेन चलाचल:। मातर्गुलुगुलायन्ते गजा इव घनाघना: ।।
	पादानुप्रासो यथा---
	रागद्वेषौ यदि स्यातां तपसा किं प्रयोजनम्। तावुभौ यदि न स्यातां तपसा किंप्रयोजनम् ।।
	व्यवहितानुप्रासो यथा---
	प्रकाशो यशसा देव: प्रकाशो महसा रवि:। दुस्सहो द्विषतां स्वामी दुस्सहस्तमसां च स: ।।
	चतुर्विंशतिरित्युक्ता: शब्दालङ्कारजातय:। जात्यादिभेदत: पद्ये गद्येऽप्यास्ताभयं क्रम: ।।
	इह शिष्टानुशिष्टानां शिष्टानामपि सर्वथा। वाचामेव प्रसादेन लोकयात्रा प्रवर्तते ।।
	इदमन्धंतम:कृत्स्नं जायेत भुवनत्रयम्। यदि शब्दाह्वयं ज्योतिरासंसारं न दीप्यते ।।
	गतयस्तस्य यास्तिस्रो द्रुतमध्यविलम्बिता:। लयान्पदगते: प्राहुस्तान्गीते गीतवादिन: ।।
	रीतयो वाङ्भयप्राणा हृदयं तस्य वृत्तय:। रचनादित्रयं मूर्तिरनुप्रासस्तु जीवितम् ।।
	उक्तयो दैवतं छाया मुद्राभणितयो वृति:। पठिति: श्रव्यतापेक्षाभिनयोऽध्ययनं धृति: ।।
	श्लेष: पुष्णाति सर्वासु प्रायोवक्रोक्तिषु श्रियम्। वाकोवाक्येन हृष्यन्ति मनांसि कृषतामपि ।।
	विनयेनविना काश्री: कानिशा शशिनाविना। विना यमकचित्राभ्यां कीदृशीवाग्विदग्धता ।।
	गूढं गूढचतुर्थादिवादिनां दर्पशान्तये। प्रश्नोत्तरं तु नाम्नापि विदग्धमुखमण्डनम् ।।
	क्रीडागोष्ठीविनोदेषु तज्ज्ञैराकीर्णमन्त्रणे। परव्यामोहने चापि सोपयोगा: प्रहेलिका: ।।
	यथामति यथायुक्ति यथौचित्यं यथारुचि। कवे: पात्रस्य चैतासां प्रयोग उपपद्यते ।।
	यादृग्गद्यविधौ बाण: पद्यबन्धेन तादृश:। प्रतिमार्गमियं देवी विचित्रा हि सरस्वती ।।
	संस्कृतेनैव कोऽप्यर्थ: प्राकृतेनैव चापर:। शक्यो रचयितुं कश्चिदपभ्रंशेन जायते ।।
	पैशाच्या शौरसेन्यान्यो मागध्यान्यो निबध्यते।
	द्वित्राभि: कोऽपि भाषाभि: सर्वाभिरपि कश्चन ।।
	कश्चिद्गद्येन पद्येन कश्चिन्मिश्रेण शक्यते। निबद्धुं कश्चन द्वाभ्यां कश्चित्तु पथिभिस्त्रिभि: ।।
	संस्कृतेनैव केऽप्याहु: प्राकृतेनैव केचन। साधारण्यादिभि: केचित्केचन म्लेच्छभाषया ।।
	न म्लेच्छितव्यं यज्ञादौ स्त्रीषु नाप्राकृतं वदेत्। सङ्कीर्णं नाभिजातेषु नाप्रबुद्धेषु संस्कृतम् ।।
	वदन्ति संस्कृतं देवा प्राकृतं किन्नरादय:। पैशाचाद्यं पिशाचाद्या मागधं हीनजातय: ।।
	केऽभूवन्नाढ्यराजस्य राज्ये प्राकृतभाषिण:। काले श्रीसाहसाङ्कस्य के न संस्कृतवेदिन: ।।
	नात्यन्तं संस्कृतेनैव नात्यन्तं देशभाषया। कथागोष्ठीषु कथयन्लोके बहुमतो भवेत् ।।
	शृण्वन्ति लटहं लाटा: प्राकृतं संस्कृतद्विष:। अपभ्रंशेन तुष्यन्ति स्वेन नान्येन घूर्जरा: ।।
	ब्रह्मन्विज्ञापयामि त्वां स्वाधिकारजिहासया। गौडस्त्यजतु वा गाधामन्या वास्तु सरस्वती ।।
	द्विधा प्रयुक्तेन च वाङ्भयेन सरस्वती तन्मिथुनं नुनाव।
	संस्कारपूतेन वरा वरेण्यं वधूं सुखत्राह्यनिबन्धनेन ।।
	एतद्ग्राह्यं सुरभिकुसुभं ग्राह्यमेतन्निधेयं
	धत्ते शोभां विरचितमिदं स्थानमेवैतदस्य।
	मालाकारो रचयति यथा साधु विज्ञाय मालां
	योज्यं काव्ये व्यवहितधिया तद्वदेवाभिधानम् ।।
	गिर: श्रव्या दिव्या: प्रकृतिमधुरा: प्राकृतधुरा:
	सुभव्योऽपभ्रंश: सरसरचनं भूतवचनम्।
	विदग्धानामिष्टे मगधमथुरावासिभणिति-
	र्निबद्धा यस्तेषां स खलु कविराजो विजयते ।।
10.30
 अर्थमेव ये व्युत्पत्त्यादिना भूषयन्ति तेऽर्थालङ्गाराश्चतुर्विंशति:। तद्यथा-- जाति:, सुक्ष्म:, सार:, समाहितं, भाव:, विभावना, हेतु: अहेतुसंभव:, विरोध:, दृष्टान्त:, व्यतिरेक:, अन्योन्यं, परिवृत्ति:, मीलितं, वितर्क, स्मरणं, भ्रान्ति:, उपमानं, अनुमानं, वक्र:, अर्थापत्ति:, अभाव:, आगम:, प्रत्यक्षमिति। तत्र,
	नानावस्थानि जायन्ते यानि रूपाणि वस्तुन:।
	स्वेभ्य: स्वेभ्यो निसर्गेभ्यस्तानि जातिं प्रचक्षते ।।
	अर्थव्यक्तेरियं भेदमियता प्रतिपद्यते। जायमानमियं वक्ति रूपं सा सार्वकालिकम् ।।
	स्वरूपमाश्रयो हेतुरिति तद्भेदहेतव:। ते संस्थानादयस्तेषु सा विशेषेण शोभते ।।
10.31
 तत्र संस्थानमवस्थानं वेषो व्यापार इत्यादय: स्वरूपं मुग्धाङ्गना: शिशव: तिर्यञ्च: हीनपात्राणीत्याश्रय: देश: काल: शक्ति: साधनमित्यादयो हेतु:। तेषु संस्थानं यथा---
	स दक्षिणापाङ्गनिविष्टमुष्टिं नतांस माकुञ्चितसव्यपादम्।
	ददर्श चक्रीकृतचारुचापं प्रहर्तुमभ्युद्यतमात्मयोनिम् ।।
	अवस्थानं यथा---
	पादावष्टम्भनम्रीकृतमहिषतनोरुल्लसद्बाहुमूलं
	शूलं प्रोल्लासयन्त्या: सरलितवपुषो मध्यभागस्य देव्या:।
	विश्लिष्टस्पष्टदृष्टोन्नतविरलवलिव्यक्तगौरान्तराला-
	स्तिस्रो व: पान्तु लेखा: क्रमवशविकसत्कञ्चुकप्रान्तमुक्ता: ।।
	वेषो यथा---
	छणपिट्ठधूसरत्थणि महुमअअम्बच्छि कुवलआहरणे।
	कस्स कअ चूअमञ्जरि पुत्ति तुए मण्डिओ गामो ।।
	[क्षणपिष्टधूसरस्तनि मधुमदताम्राक्षि कुवलयाभरण।
	 कस्यकृते चूतमञ्जरि पुत्रि त्वया मण्डितो ग्राम: ।।]
	व्यापारो यथा---
	अग्रे गतेन वसतिं परिगृह्य रम्यामापात्य सैनिकनिराकरणाकुलेन।
	यान्तोऽन्यत: प्लुतकृतस्वरमाशु दूरादुद्बाहुना जुहुविरे मुहुरात्मवर्ग्या: ।।
	मुग्धाङ्गना यथा---
	सहिआहि भम्ममाणा थणए लग्गं कुसुम्भपुप्फं ति।
	मुद्धवहुआ हसिज्जइ पफोडन्ती णहवआइम् ।।
	[सखीभिर्भण्यमाना स्तनयोर्लग्नं कुसुम्भपुष्पं ते। मुग्धवधूर्हस्यते प्रोञ्छन्ती नखव्रणानि]
	शिशुर्यथा---
	आक्रोश न्नाह्वय न्नन्यानाधावन्मण्डलं रुदन्।
	गा: कालयति दण्डेन डिम्भ: सस्यावतारिणी: ।।
	तिर्यग्यथा---
	लीढव्यस्तविपाण्डुराग्रनखयोराकर्णदीर्णं मुखं
	विन्यस्याग्रिमयोर्युगे चरमयो: सद्यो विभिन्नद्विप:।
	एतस्मिन्मदगन्धवासितवट: सावज्ञतिर्यग्वल-
	त्सृक्कान्ताहतिधूतलोलमधुप: कुञ्जेषु शेते हरि: ।।
	हीनपात्रं यथा---
	भद्रं ते सदृशं यदध्वगशतै: कीर्तिस्तवोद्धुष्यते
	स्थाने रूपमनुत्तमं सुकृतिना दानेन कर्णो जित:।
	इत्यालोच्य चिरं दृशा करुणया शीतातुरेण स्तुत:
	पान्थैनैकपलालमुष्टिरुचिना गर्वायते हालिक: ।।
	देशो यथा---
	इमास्ता विन्ध्याद्रे: शुकहरितवंशीवनधना भुव: क्रीडालोलद्विरदरदनारुग्णतरव:।
	लताकुञ्जे यासामुपनदि रतिक्लान्तशबरीकपोलस्वेदाम्भ: परिचयनुदो वान्ति मरुत: ।।
	कालो यथा---
	कम्पन्ते कपयो भृशं जडकृशं गोऽजाविकं ग्लायति
	श्वा चुल्लीकुहरोदरं क्षणमपि क्षिप्तोऽपि नैवोज्"ति।
	शीतार्तिर्व्यसनातुर: पुनरयं दीनो जन: कूर्मव-
	त्स्वान्यङ्गानि शरीर एव हि निजे निह्नोतुमाकांक्षति ।।
	शक्तिर्यथा---
	बध्नन्नङ्गेषु रोमाञ्चं कुर्वन्मनसिं निर्वृतिम्। नेत्रे निमीलयन्नेष प्रियास्पर्श: प्रवर्तते ।।
	साधनं यथा---
	उपनिहितहलेशासार्गलद्वारमारात्परिचकितपुरन्ध्रीसारिताभ्यर्णभाण्डम्।
	पवनरयतिरश्ची र्वारिधारा: प्रतीच्छन्विशति वलितशृङ्ग: पामरागारमुक्षा ।।
	इङ्गिताकारलक्ष्योऽर्थ: सूक्ष्म: सूक्ष्मगुणान्वित:। सूक्ष्मात्प्रत्यक्षतो सूक्ष्मोऽप्रत्यक्ष इति भिद्यते ।।
	स द्विधा, अभिधीयमान: प्रतीयमानश्च। तत्राभिधीयमान इङ्गितलक्ष्यो यथा---
	तां प्रत्यभिव्यक्तमनोरथानां महीपतीनां प्रणयाग्रदूत्य:।
	प्रवालशोभा इव पादपानां शृङ्गारचेष्टा विविधा बभूबु: ।।
	स एवाकारलक्ष्यो यथा---
	सा यूनि तस्मिन्नभिलाषबन्धं शशाक शालीनतया न वक्तुम्।
	रोमाञ्चलक्ष्येण स गात्रयष्टिं भित्त्वा निराक्रामदरालकेश्या: ।।
	स एवोभयलक्ष्यो यथा---
	त्वदर्पितदृशस्तस्या गीतगोष्ठ्यामवर्धत। उद्दामरागपिशुना छाया कापि मुखाम्बुजे ।।
	प्रतीयमान इङ्गितलक्ष्यो यथा---
	वाहित्ता पडिवअणं ण देइ रूसेइ एक्कमेक्कम्मि। अज्जा कज्जेण विणा पइप्पमाणे णईकच्छे ।।
	[व्याहृता प्रतिवचनं न ददाति रूष्यत्येकैकस्मिन्। आर्या कार्येण विना प्रदीप्यमाने नदीकच्छे ।।]
	स एव आकारलक्ष्यो यथा---
	सामाइ सामलीए अद्धच्छिपलोअमुहसोहा।
	जम्बूदलकअकण्णावअंसे भमिरे हलिअउत्ते ।।
	[श्यामाया: श्यामलतया अर्धाक्षिप्रलोकनमुखशोभा। जम्बूदलकृतकर्णावतंसे भ्रमति हलिकपुत्रे ।।]
	स एव उभयलक्ष्यो यथा---
	प्रयच्छतोच्चै: कुसुमानि मानिनी विपक्षगोत्रं दयितेन लम्भिता।
	न किञ्चिदूचे चरणेन केवलं लिलेख बाष्पाकुललोचना भुवम् ।।
	फल्गुनिरासेन अफल्गुनिर्धारणं सार:। स द्विधा--धर्मरूपो धर्मिरूपश्च। तयोर्धर्मरूपो यथा---
	दानं वित्तादृतं वाच: कीर्तिधर्मौ तथायुष:। परोपकरणं कायादसारात्सारमुद्धरेत् ।।
	पोढमहिलान जज्जं सुसिक्खिअन्तं रए सुहावेइ। जज्जं असिक्खिअं णववहूणं तंतं रइं देइ ।।
	[प्रौढमहिलानां यद्यत्सुशिक्षितं तद्रतौ सुखयति। यद्यदशिक्षितं नववधूनां तत्तद्रतिं ददाति।।]
	धर्मरूपो यथा---
	राज्ये सारं वसुधा वसुधायां पत्तनं पुरे सौधम्। सौधे तल्पं तल्पे वराङ्गनानङ्गसर्वस्वम् ।।
	यथा वा---
	मधुविकचसितोत्पलावतंसं शशिकरपल्लवित हर्म्यपृष्ठम्।
	मदनजनितविभ्रमा च कान्ता सुखमिदमर्थवतां विभूतयोऽन्या: ।।
10.32
 कार्यारम्भे सहकारिकारणावाप्ति: समाहितम्। सा द्विधा-- आकास्मिकी, बुद्धिपूर्वा च। तयोराकस्मिकी यथा---
	मानमस्या निराकर्तुं पादयोर्मे पतिष्यत:। उपकाराय दिष्ट्येदमुदीर्णं घनगर्जितम् ।।
	यथा वा---
	अनुशासतमित्यनाकुलं नयवर्त्माकुलमर्जुनाग्रजम्।
	स्वयमर्थ इवाभिवाञ्छितस्तमभीयाय पराशरात्मज: ।।
	बुद्धिपूर्विका यथा---
	कल्पान्ते शमितत्रिविक्रममहाकङ्कालदण्डस्फुर-
	च्छेषस्यूतनृसिंहवक्रनखरप्रोतादिकोलामिष:।
	विश्वैकार्णवताविशेषमुदितौ तौ मत्स्यकूर्मावुभौ
	कर्षन्धीवरतां गत: स्यतु जगन्मोहं महाभैरव: ।।
	यथा वा---
	मूले पञ्च ततश्चतुष्टयमिति स्रक्संनिवेशै: शिर: पुष्पैरन्यतमावलोकनमितैरुच्छोणितैरर्चिते।
	हस्तस्पर्शवशेन मूर्ध्नि दशमं मूर्धानमारोपयन् शम्भोरद्भुतसाहसैकरसिक: कैर्न श्रुतो रावण: ।।
10.33
 अभिप्रायानुकूल: प्रवृत्तिविशेषो भाव:। स द्विधा--- सोद्भेदो निरुद्भेदश्च। तयो: सोद्भेदो यथा---
	सालोए च्चिअ सूरे घरिणी घरसामिअस्स घेत्तूण।
	णेच्छन्तस्सवि पाए धुअइ हसन्ती हसन्तस्स ।।
	[सालोक एव सूर्ये गृहिणी गृहस्वामिनो गृहीत्वा। अनिच्छतोऽपि पादौ धावयति हसन्ती हसत: ।।]
	यथा वा--
	गेह्ण पलोएह इमं विअसिअणअणा पिअस्स अप्पेइ।
	घरणी सुअस्स पढमुब्भिण्णदन्तजुअलंकिअं बोरम् ।।
	[गृहाण पर्यालोकयेमं विकसितनयना प्रियायार्पयति।
	 गृहिणी सुतस्य प्रथमोद्भिन्नदन्तयुगलाङ्कितं बदरम् ।।]
	निरुद्भेदो यथा---
	गोलाअडठ्ठिअं पेच्छि(c)ण गइवइसुअं हलिअसोह्वा।
	आढत्ता उत्तरिउं दुक्खुत्ताराइ पअवीए ।।
	[गोदातटस्थितं प्रेक्ष्य गृहपतिसुतं हालिकस्नुषा। आरब्धा उत्तर्तुं दु:खोत्तरया पदव्या।।]	
	यथा वा--
	सालिंवणगोविआए उड्डीवन्तीअ पूसविन्दाइम्।
	सव्वङ्गसुन्दरी एवि पहिआ अछीइ पेच्छन्ति ।।
	(शालिवनगोपिकाया उड्डाययन्त्या: शुकबृन्दानि। सर्वाङ्गसुन्दर्या अपि पथिका अक्षिणी एव प्रेक्षन्ते ।।
	हृद्यं सुक्ष्मं च भाव एव। तयोर्हृद्यं यथा---
	हिअए रोसुब्भिण्णं पाअप्पहरं सिरेण पत्थन्तो।
	णह उदओ माणंसिणीए अ थोरं सुअं रुण्णम् ।।
	[हृदये उद्धूर्णपादप्रहारं यदयं शिरसा प्रार्थितवान् यच्च तयासौ न ताडितस्तत्र हृदये वल्लभा वसतीति भाव:।]	 सूक्ष्मो यथा---
	कदा नौ संगमो भावीत्याकीर्णे वक्तुमक्षमम्। अवेत्य कान्तमबला लीलापद्मं न्यमीलयत् ।।
	प्रसिद्धहेतुत्यागेन हेत्वन्तरविभावनम्। यत्र स्वाभाविकत्वं वा विभाव्यं सा विभावना ।।
	तयोराद्या यथा---
	असंभृतं मण्डनमङ्गयष्टेरनासवाख्यं करणं मदस्य।
	कामस्य पुष्पव्यतिरिक्तमस्त्रं बाल्यात्परं साथ वय: प्रपेदे ।।
	यथा वा---
	अपीतक्षीबकादम्बमसंसृष्टामलाम्बरम्। अप्रसादितसूक्ष्माम्बु जगदासीन्मनोहरम् ।।
	द्वितीया यथा---
	णमह अवठ्ठिअतुङ्गं  अविसारिअ विस्यअअणोणअअं गहिरम्।
	अप्पलहुअपरिसह्णं अणाअपरमत्थपाअडं महुमहणम् ।।
	(नमत अवस्थिततुङ्गमविसारिताविस्तृतमनवनतगभीरम्।
	 अप्रलघुमपरिश्लक्ष्णमज्ञातपरमार्थपारदं मधुमथनम् ।।)
	यथा वा---
	वनेचरणां वनितासखानां दरीगृहोत्सङ्गनिषक्तभास:।
	भवन्ति यत्रौषधयो रजन्नयामतैलपूरा: सुरतप्रदीपा: ।।
10.34
 प्रवृत्तिनिवृत्त्योर्निबन्धनं हेतु:। स षोढा--- प्रवर्तक:, निवर्तक:, प्रयोजक:, ज्ञापक:, अभावहेतुश्रित्रहेतुश्च। तत्र प्रवर्तको यथा---
	जितेन्द्रियत्वं विनयस्य कारणं गुणप्रकर्षो विनयादवाप्यते।
	गुणाधिके पुंसि जनोऽनुरज्यते जनानुरागप्रभवाश्च संपद: ।।
	निवर्तको यथा---
	प्रजागरात्खिलीभूतस्तस्या: स्वप्नसमागम:। बाष्पस्तु न ददात्येनां द्रष्टुं चित्रगतामपि ।।
	प्रयोजको यथा---
	मानयोग्यां करोमीति प्रियस्थानस्थितां सखीम्। बाला भ्रूभङ्गजिह्माक्षी पश्यति स्फुरिताधरा ।।
	ज्ञापको यथा---
	गज्जंते खे मेहा पुल्ला णीवा पणद्दिआ मोरा। णठ्ठो चन्दुज्जोओ वासीरन्तो हला पत्तो ।।
	[गर्जन्ति खे मेघा: फुल्ला नीपा: प्रनर्तिता मयूरा:। नष्टचन्द्रोद्योतो वर्षर्तु: सक्षि प्राप्त: ।।]	
	अभावहेतुर्यथा---
	अनभ्यासेन विद्याना मसंसर्गेण धीमताम्। अनिग्रहेण चाक्षाणां व्यसनं जायते नृणाम् ।।
	चित्रहेतुर्यथा---
	सा बाला वयमप्रगल्भवचस: सा स्त्री वयं कातरा:
	सा पीनोन्नतिमत्पयोधरयुगं धत्ते सखेदा वयम्।
	साक्रान्ता जघनस्थलेन गुरुणा गन्तुं न शक्ता वयं
	दोषैरन्यजनाश्रितैरपटवो जाता: स्म इत्युद्भुतम् ।।
	सत्यपि सामर्थ्येऽनुत्पादितस्वकार्यो व्याहतश्च हेतुरहेतु:। तयोरनुत्पादितस्वकार्यो यथा---
	न विरचिता ललाटतटलास्यकरी भ्रुकुटिर्न परुषहुंकृतेन मधुरस्मितमन्तरितम्।
	न तव निशुम्भासंभ्रमवशादपि दारुणया भगवति चेष्टया कलुपितं वदनाम्बुरुहम् ।।
	यथा वा---
	अनुरागवती सन्ध्या दिवसस्तत्पुरस्सर:। अहो दैवगतिश्चित्रा तथापि न समागम: ।।
	व्याहतो यथा---
	नीवीबन्धोच्छवसनशिथिलं यत्र यक्षाङ्गनानां क्षौमं रागादनिभृतकरेष्वाक्षिपत्सु प्रियेषु।
	अर्चिस्तुङ्गनभिमुखगतान्प्राय रत्नप्रदीपन्ह्रीमूढानां भवति विफलप्रेरणाचूर्णमुष्टि: ।।
	यथा वा---
	शंभोरुद्धतनृत्यकर्मणि करे कङ्कालमाद्यं हरे:
	संघट्टस्फुटितेन्दुमण्डलगलत्पीयूषसंजीवितम्।
	तत्कालप्रणते मुरद्विषि नवे दृष्ट्वा विलासं श्रिय:
	कुर्वत्कोपकषायितेन मनसा मिथ्योत्प्लुती: पातु व:।।	
10.35
 प्रबलकारणकलापदर्शनादिदमेवं भवेदिति ज्ञानं संभव:। स चतुर्धा-- विधिरूपो निषेधरूप उभयरूपोऽनुभयरूपश्च। तेषु विधिरूपो यथा---
	त्वय्यादातुं जलमवनते शाङ्िर्गणो वर्णचौरे तस्या: सिन्धो: पृथुमपि तनुं दूरभावात्प्रवाहम्।
	प्रेक्षिष्यन्ते गगनगतयो नूनमावर्ज्य दृष्टी रेकं मुक्तागुणमिव भुव: स्थूलमध्येन्द्रनीलम् ।।
	निषेधरूपो यथा---
	परस्य भूयान् विवरेऽभियोग: प्रसह्य संरक्षणमात्मरन्ध्रे।
	भीष्मेऽप्यसंभाव्यमिदं गुरौ वा न संभवत्येव वनेचनेषु ।।
	उभयरूपो यथा---
	उत्पश्यामि द्रुतमपि सखे मत्प्रियार्थं यियासो: कालक्षेपं ककुभसुरभौ पर्वते वर्तते ते।	
	मुक्तापाङ्गै: सजलनयनै: स्वागतीकृत्य केका: प्रत्युद्यात: कथमपि भवान्गन्तुमाशु व्यवस्येत् ।।
	अनुभयरूपो यथा---
	तस्या: पातुं सुरगज इव व्योम्नि पूर्वार्धलम्बी त्वंचेदच्छस्फटिकविशदं तर्कयेस्तिर्यगम्भ:।
	संसर्पन्त्या: सदसि भवत: स्रोतसि च्छायया सा स्यादस्थानोपगतयमुना संगमेनाभिरामा ।।
	पदार्थानां परस्परासंगातिर्विरोध:। यथा---
	क्व युवतिमार्दवं क्व च महाहवदारुणता क्व च वलयी कर: क्व करिदन्तजमुष्टिरसि:।
	क्व च नवयौवनं क्व कुसुमायुधनिस्पृहता तव ललनाविचेष्टितविरुद्धमहो ललितम् ।।
	यथा वा---
	दिग्वासा यदि तत्किमस्य धनुषा शस्त्रस्य किं भस्मना
	भस्माथास्य किमङ्गना यदि च सा कामं परिद्वेष्टि किम्।
	इत्यन्योन्यविरुद्धचेष्टितमिदं पश्यन्निजस्वामिनो
	भृङ्गी सान्द्रशिरावनद्धपरुषं धत्तेऽस्थिशेषं वपु: ।।
	विषममसङ्गति: प्रत्यनीकमधिकं च विरोध एव। तेषु विषमं यथा---
	दिशामलीकालकभङ्गतां गत स्त्रयीवधूकर्णतमालपल्लव:।
	चकार यस्याध्वरधूमसंचयो मलीमस: शुक्लतरं भवद्यश: ।।
	असङ्गतिर्यथा---
	सा उप्पडी गोठ्ठउहि णोक्खी कावि विसगण्ठि।
	भिडिय पचेल्लिउ सो मरइ ज्जस्स ण लग्गइ कण्ठि ।।
	[सा उत्पन्ना गोष्ठभुवि नवीनैव कापि विषग्रन्थि:। भिद्यते प्रत्युत स म्रियते यस्य न लगति कण्ठे ।।]
	प्रत्यनीकं यथा---
	उत्कण्ठा सन्तापो रणरणको जागरस्तनोस्तनुता।
	फलमिदमहो मयाप्तं सुखाय मृगलोचनां दृष्ट्वा ।।
	अधिकं यथा---
	एको दाशरथि: कामं यातुधाना: सहस्रश:। ते तु यावन्त एवाजौ तावद्वा ददृशे स तै: ।।
10.36
 उक्तार्थप्रसिद्धये प्रसिद्धतत्तुल्यार्थप्रदर्शनं दृष्टान्त:। स चतुर्धा--- पूर्व:, उत्तर:, सम:, विपरीतश्च। तेषु पूर्वो यथा---
	ण उण वरकोअण्डदण्डए युतिमाणुसेवि एमेअ।
	गुणवज्जिएण जाअइ वंसुप्पण्णो विटङ्कारो ।।
	[न पुनर्वरकोदण्डदण्डके पुत्रि मानुषेऽप्येवमेव। गुणवर्जितेन जायते वंशोत्पन्नेऽपि टङ्कार: ।।]
	उत्तरो यथा---
	हिअअ तिरच्छीयइ संमुहपच्छा गहिअकडक्खास्स।
	पहिअ एक्केज्जे गोरडी णं चउहट्ट उवच्छ ।।
	(हृदये तिरश्चीना प्राप्ता संमुखं पश्चाद्गृहीतकटाक्षास्य। पथिकस्यैकैव गौरतया ननु चतुष्पथे व्रजति ।।)
	समो यथा--
	याति चन्द्रांशुभि: स्पृष्टा ध्वान्तराजी पराभवम्। सद्यो राजविरुद्धानां दर्शयन्ती दुरन्तताम् ।।
	विपरीतो यथा---
	उपरि घनं घनपटलं दूरे दयिता किमेतदापतितम्।
	हिमवति दिव्यौषधय: कोपाविष्ट: फणी शिरसि ।।
10.37
 सदृशयोर्भेदकथनं व्यतिरेक:। स षोढा-- एकव्यतिरेक:, उभयव्यतिरेका:, सदृशव्यतिरेक:, 
असदृशव्यतिरेक:, स्वजातिव्यतिरेक:, स्वव्यक्तिव्यतिरेक इति। तत्रैकव्यतिरेको यथा---
	सकलङ्केन जडेन च साम्यं दोषाकरेण ते कीदृक्।
	अभुजङ्ग: समनयन: कथमुपमेयो हरेणासि ।।
	उभयव्यतिरेको यथा---
	अभिन्नवेलौ गम्भीरावम्बुराशिर्भवानपि। असावञ्जनसंकाशस्त्वं च चामीकरद्युति: ।।
	सदृशव्यतिरेको यथा---
	चन्र्दोऽयमम्बरोत्तंसो हंसोऽयं तोयभूषणम्। नभो नक्षत्रमालीद मिदमुत्कुमुदं पय: ।।
	असदृशव्यतिरेकी यथा---
	अभ्रूविलासमस्पृष्टमदरागं मृगेक्षणम्। इदं तु नयनद्वन्द्वं तव तद्गुणभूषितम् ।।
	स्वजातिव्यतिरेको यथा---
	अरत्नालोकसंहार्यमवार्यं सूर्यरश्मिभि:। दृष्टिरोधकरं यूनां यौवनप्रभवं तम: ।।
	स्वव्यक्तिव्यतिरेको यथा---
	अण्णोण्णोहिं सुचरिअ सअहिं अणुदिण वढ्ढिइअ माणु।
	अप्पणवि णहु महुपि अह अप्पाणेण समाणु ।।
	(अन्योन्यै: सुचरितशतैरनुदिनं वर्धते मान:। अस्यापि न खलु महानपि अथात्मना समान: ।।)
10.38
 परस्परमुपकार्योपकारकादिभावोऽन्योन्यम्। तात्रिधा-- अभिधीयमानं, प्रतीयमानं, उभयरूपं च। तेष्वभिधीयमानं यथा---
	कण्ठस्य तस्य स्तनबन्धुरस्य मुक्ताकलापस्य च निस्तलस्य।
	अन्योन्यशोभाजननाद्बभूव साधारणो भूषणभूष्यभाव: ।।
	प्रतीयमानं यथा---
	उद्धच्छो पिअइ जलं जह जह विरलंगुली चिरं पहिओ।
	पाआवलिआवि तह तह धारं तणुअम्पि तणुएई ।।
	(उद्धर्ष: पिबति जलं यथा यथा विरलाङ्गुलिश्चिरं पथिक:।
	 प्रपापालिकापि तथा तथा धारां तनुमपि तनूकरोति ।।)	
	उभयरूपं यथा---
	गोनलाविसमोआरच्छलेण अप्पा उरम्मि से मुक्को।
	अणुअम्पाणिद्दोसं तेणवि सा साढमुअ(c)ढा ।।
	(गोदाविषमावतारच्छलेन आत्मा उरसि अस्य मुक्त:। अनुकम्पानिर्दोषं तेनापि सा गाढमुपगूढा ।।)
	अन्योन्यचूलिका अन्योन्यभ्रान्तिरन्योन्यैकता चान्योन्यमेव। तत्रान्योन्यचूलिका यथा--
	शशिना च निशा निशया च शशी शशिना निशया च यथा गगनम्।
	भवता च सभा सभया च भवान् सभया भवता च तथा भुवनम् ।।
	अन्योन्यभ्रान्तिर्यथा---
	जम्बूनां कुसुमोत्करे नवमधुन्यारब्धपानोत्सवा:
	कीरा: पक्वपलाशया मधुकरीश्चुम्बन्ति मुञ्चन्ति च।
	एतेषामपि नीलकिंशुकदलैरेभि: समानत्विषां
	पुष्पभ्रान्तिभिरापतन्ति सहसा चञ्चूषु भृङ्गाङ्गना: ।।
	अन्योन्यैकता यथा---
	प्रफुल्लतापिञ्छनिभैरभीषुभि: शुभैश्च सप्तच्छदपांसुपाण्डुभि:।
	परस्परेण च्छुरितामलच्छवी तदेकवर्णाविव तौ बभूवतु: ।।
10.39
 गुणद्रव्याणां व्यत्ययविनिमयो परिवृत्ति:। सा त्रिधा--- व्यत्ययवती, विनिमयवती, उभयवती च। 
तेषु व्यत्ययवती यथा---
	जो जीअ अहरराउ रत्तिं उब्बासिओ पिअअमेण।
	सोच्चिअ दीसइ गोसे सवत्तिणअणेषु सङ्कन्तो ।।

	[यस्तस्या अधररागो रात्रावुद्वासित: प्रियतमेन। स एव दृश्यते प्रात: सपत्नीनयनेषु संक्रान्त: ।।]
	यथा वा---
	कुमुदवनमपश्रि श्रीमदम्भोजषण्डं त्यजति मदमुलूक: प्रीतिमांश्चक्रवाक:।
	उदयमहिमरश्मिर्याति शीतांशुरस्तं हतविधिलसितानां हा विचित्रो विपाक: ।।
	विनिमयवती यथा---
	प्रश्च्योतन्मदसुरभीणि निम्नगाया: क्रीडन्तो गजपतय: पयांसि कृत्वा।
	किञ्जल्कव्यवहितताम्रदानलेखैरुत्तेरु: सरसिजगन्धिभि: कपोलै: ।।
	यथा वा---
	तस्य च प्रवयसो जटायुष: स्वर्गिण: किमिह शोच्यतेऽधुना।
	येन जर्जरकलेबरव्ययात्क्रीतमिन्दुकिरणोज्ज्वलं यश: ।।
	उभयवती यथा---
	लोचनाधरकृताहृतरागा वासिताननविशेषितगन्धा।
	वारुणी परगुणात्मगुणानां व्यत्ययं विनिमयं च वितेने ।।
	यथा वा---
	किं चित्रं यदि देवेन भूभृत: करदीकृता:। देवोऽपि दापित: किं तै र्न पुन: पृष्ठत: करम् ।।
	वस्तुना वस्त्वन्तरतिरस्कारो मीलितम्। यथा--
	एन्तोवि ण सच्चविओ गोसे पसरत्तपल्लवारुणच्छाओ।
	मज्जणतंबेसु मओ तह मअतंबेसु लोअणेसु अमरिसो ।।
	[आगच्छन्नपि न दृष्ट: प्रात: प्रसरत्पल्लवारुणच्छाय:।
	 मज्जनताम्रयोर्मदस्तथामदताम्रयोर्लोचनयोरमर्श: ।।]	
	यथा वा---
	पिअदंसणेण सुहरसमुउलिअ जइसे ण होन्ति णअणाइम्।
	ता केण कण्णरइअं लक्खिज्जइ कुवलअं तिस्सा ।।
	[प्रियदर्शनेन सुखरसमुकुलिते यद्यस्या न भवेतां नयने। तत्केन कर्णरचितं लक्ष्येत कुवलयं तस्वा: ।।]	पिहितमपिहितं तद्गुणोतद्गुण इतीमान्यपि मीलितान्येव। तेषु पिहितं यथा---
	पअडिअसणेहसंभावविब्भमन्तिअ जह तुमं दिठ्ठो।
	संवरणवावडाए अण्णो वि जणो तह च्चेअ ।।
	[प्रकटितस्नेहसद्भावविभ्रमतया यथा त्वं दृष्ट:। संवरणव्यापृतया अन्योऽपि जनस्तथा चैव ।।]
	अपिहितं यथा---
	दिठ्ठाइ जण्ण दिठ्ठो आलविआएवि जण्ण आलविओ।
	उवआरो जण्ण कओ ताञ्चअ कलिअं छइल्लेहिम् ।।
	[दृष्टयापि यन्न दृष्ट आलपितयापि यन्नालपित:। उपचारो यन्न कृतस्तेन च कलितं छेकै: ।।]
	तद्गुणो यथा---
	गोरङ्गउ तरुणीअणो जोह्णाइं अहिसरइ सिअणेवच्छ पडिच्छेओ वल्लहवद्धरइ।
	तच्छाआहिं पुण चलिअउ सामलगत्तो तह मअणु मनितअहिम् ।।
	[गौराङ्गस्तरुणीजनो ज्योत्स्नायामभिसरति सितनेपथ्यपरिच्छन्नो वल्लभबद्धरति:। तच्छायासु पुनश्चलित: श्यामलाङ्गस्तत्र मदनो मन्त्र्यभूत् ।।]	
	अतद्गुणो यथा---
	कर्कन्धूफलमुच्चिनोति शबरी मुक्ताफलाकाङ्क्षिणी
	क्रुद्धोलूककदम्बकस्य पुरत: काकोऽपि हंसायते।
	कीर्त्या ते धवलीकृते त्रिभुवने क्ष्मापाल लक्ष्मी: पुर:
	कृष्णं वीक्ष्य बलोऽयमित्युपहितव्रीडं शनैर्जल्पति ।।
10.40
 सन्देहनिर्णयान्तरालवर्त्यूहो वितर्क:। स द्विधा-- निर्णयान्तोऽनिर्णयान्तश्च। तयोर्निर्णयान्तस्त्रिधा--- तत्त्वानुपाती, अतत्त्वानुपाती, उभयात्मकश्च। अनिर्णयान्तोऽपि त्रिधा-- मिथ्यारूप:, अमिथ्यारूप:, उभयात्मकश्च। तेषु निर्णयान्तस्तत्त्वानुपाती यथा---
	मैनाक: किमयं रुणद्धि गगने मन्मार्गमव्याहतं
	शक्तिस्तस्य कुत स्स वज्रपतनाद्भीतो महेन्द्रादपि।
	तार्क्ष्य: सोऽपि समं निजेन विभुना जानाति मां रावणं
	आ: ज्ञातं स जटायुरेष जरसा क्लिष्टो वधं वाञ्छति ।।
	अतत्त्वानुपाती यथा---
	अस्या: सर्गविधौ प्रजापतिरभूच्चन्र्दो नतु कान्तिप्रद:
	शृङ्गारैकनिधि: स्वयं नु मदनो मासो नु पुष्पाकर:।
	वेदाभ्यासजड: कथं नु विषयव्यावृत्तकौतूहलो
	निर्मातुं प्रभवेन्मनोरममिदं रूपं पुराणो मुनि: ।।
	उभयात्मकं यथा---
	चित्रे निवेश्य परिकल्पितसत्त्वयोगाद्रूपोच्चयेन विधिना ? मनसा कृता नु।
	स्त्रीरत्नसृष्टिरपरा प्रतिभाति सा मे घातुर्विभुत्वमनुचिन्त्य वपुश्च तस्या: ।।
	अनिर्णयान्तमिथ्यारूपो यथा---
	अद्रे: शृङ्गं हरति पवन: किंस्विदित्युन्मुखीभिर्दृष्टोच्छ्रायश्चकितचकिंतं मुग्धसिद्धाङ्गनाभि:।
	स्थानादस्मात्सरसनिचुलादुत्पतोदङ्मुख: खं दिङ्नागानां पथि परिहरन्स्थूलहस्तावलेपान् ।।
	अमिथ्यारूपो यथा---
	अयमसौ भगवानुत पाण्डव: स्थितमवाङ्मुनिना शशिमौलिना।
	समधिरूढमजेन तु जिष्णुना स्विदिति वेगवशान्मुमुहे गणै: ।।
	उभयात्मको यथा---
	माया स्विदेषा मतिविभ्रमो वा ध्वस्तं तु मे वीर्य मुताहमन्य:।
	गाण्डीवमुक्ता हि यथा पुरा मे पराक्रमन्ते न शरा: किराते ।।
	सदृशादृष्टचिन्तादेरनुभूतपदार्थज्ञानोत्पत्ति: स्मरणम्। तत्सदृशाद्यथा---
	अदृश्यन्त पुरस्तेन खेलत्खञ्जनपंक्तय:। अस्मर्यन्त विनि:श्वस्य प्रियानयनविभ्रमा: ।।
	अदृष्टाद्यथा---
	मुनिसुताप्रणयस्मृतिरोधिना मम वियुक्तमिदं तमसा मन:।
	मनसिजेन सखे प्रहरिष्यता धनुषि चूतशरश्च निवेशित: ।।
	चिन्ताया यथा---
	पुरा यत्र स्रोत: पुलिनमधुना तत्र सरितां विपर्यासं यातो घनविरलभाव: क्षितिरुहाम्।
	बहोर्दृष्टं कालादपरमिव जातं वनमिदं निवेश: शैलानां तदिदमिति बुद्धिं द्रढयति ।।
	आदिग्रहणात्परप्रयत्नतो यथा--
	दर्शनपथमायाता साक्षादिव तन्मयेन हृदयेन।
	स्मृतिकारिणा त्वया मे पुनरपि चित्रीकृता कान्ता ।।
	स्वप्नस्मृति: प्रत्यभिज्ञानं च स्मरणमेव। तयो: स्वप्नस्मृतिर्यथा--
	जाने स्वप्नविधौ ममाद्य चुलुकोत्सेक्यं पुरस्तादभू-
	त्प्रत्यूषे परिवेषमण्डलमिव ज्योत्स्नाप्रसन्नं मह:।
	तस्यान्तर्नखनिस्तुषीकृतशरच्चन्द्रप्रभैरङ्गकै-
	र्दृष्टा काप्यबला बलात्कृतवती सा मन्मथं मन्मथम् ।।
	प्रत्यभिज्ञानं यथा--
	गृहीतो य: पूर्वं परिणयविधौ कङ्कणधर: सुधामूर्ते: पादैरमृतशिशिरैर्य: परिचित:।
	स एवायं तस्यास्तदितरकरौपम्यसुभगो मया लब्ध: पाणिर्ललितलवलीकन्दलनिभ: ।।
10.41
 विपर्ययज्ञानं भ्रान्ति। सा द्विविधा-- अतत्त्वे तत्त्वरूपा, तत्त्वे अतत्त्वरूपा च। अतत्त्वे तत्त्वरूपा त्रिधा-- अबाधिता, बाधिता, कारणबाधिता च। तास्ववाधिता तथा---
	मोहविरमे सरोसं थोरत्थमण्डले सुरवहूणम्। जेण करिकुम्भसम्भावणाइ दिठ्ठी परिट्ठविआ ।।
	[मोहविरमे सरोषं स्थूलस्तनमण्डले सुरवधूनाम्। येन करिकुम्भसंभावनया दृष्टि: परिस्थापित ।।]
	बाधिता यथा---
	हसिअं सहत्थतालं सुक्खवडं उवगएहि पहिएहि। पत्थप्फलसारिच्छे उड्डीणे पूसवंदम्मि ।।
	[हसितं सहस्ततालं शुष्कवटमुपगतै: पथिकै:। पत्रफलसदृशे उड्डीने शुकवृन्देऽस्मिन् ।।]
	कारणबाधिता यथा---
	कनककलशस्वच्छे राधापयोधरमण्डले नवजलधरश्यामामात्मद्युतिं प्रतिबिम्बिताम्।
	असितसिचयप्रान्तभ्रान्त्या मुहुर्मुहुरुत्क्षिपञ्जयति जनितव्रीडाहास: प्रियाहसिते हरि: ।।
	तत्त्वे अतत्त्वरूपापि त्रिविधा, हानहेतु:, उपादानहेतु:, उपेक्षाहेतुश्च। तासु हानहेतुर्यथा--
	सो मुद्धमओ मअतह्णिआहिन्तह दूमि तुह आसाहिम्।
	जह संभावमई णवि णईण परंमुहो जाओ ।।
	(स मुग्धमृगो मृगतृष्णिकाभिस्तथा दूनस्त्वदाशाभि:।
	 यथा सद्भावमयीष्वपि नदीषु पराङ्मुखो जात: ।।)
	उपादानहेतुर्यथा---
	समर्थये यत्प्रथमं प्रियां प्रति क्षणेन तन्मे परिवर्ततेऽन्यथा।
	अतो विनिद्रे सहसा विलोचने करोमि न स्पर्शविभावितप्रिय: ।।
	उपेक्षाहेतुर्थथा---
	चिक्रंसया कृत्रिमपत्रिपंक्ते: कपोतपालीषु निकेतनानाम्।
	मार्जारमप्यायतनिश्चलाङ्गं यस्यां जन: कृत्रिममेव मेने ।।
	भ्रान्तिमान्, भ्रान्तिमाला, उपमाभ्रान्ति:, भ्रान्त्यतिशयश्च भ्रान्तिरेव। तेषु भ्रान्तिमान्यथा--
	कपोले मार्जारी पय इति कराँल्लेढि शशिनस्तरुच्छिद्रप्रोतान्बिसमिति करी संकलयति।
	रतान्ते तल्पस्थान्हरति दयिताप्यंशुकमिति प्रभामत्तश्चन्द्रो जगदिदमहो विभ्रमयति ।।
	भ्रान्तिमाला यथा---
	नीलेन्दीवरशङ्कया नयनयोर्बन्धूकबुव्द्याधरे
	पाणौ पद्मधिया मधूककुसुमभ्रान्त्या तथा गण्डयो:।
	लीयन्ते कबरीषु बान्धवजनव्यामोहजातस्पृहा
	दुर्वारा मधुपा: कियन्ति तरुणि स्थानानि रक्षिष्यसि ।।
	उपमाभ्रान्तिर्यथा---
	हृतोष्ठरागैर्नयनोदबिन्दुभिर्निमग्ननाभेर्निपतद्भिरङ्कितम्।
	च्युतं रुषा भिन्नगतेरसंशयं शुकोदरश्याममिदं स्तनांशुकम् ।।
	भ्रान्त्यतिशयो यथा---
	दिश्याद्धूर्जटिजूटकोटिसरिति ज्योत्स्नालवोद्भासिनी
	शाशाङ्की कलिका जलभ्रमिवशाद्द्रग्दृष्टनष्टा मुदम्।
	यां चञ्चच्छफरीभ्रमेण मुकुलीकुर्वन्फणालीं मुहु-
	र्मुह्यँल्लक्ष्यमहिर्जिघृक्षतितमामाकुञ्चनप्राञ्चनै: ।।
	अनध्यवसायोऽपि भ्रान्तिरेव। यथा---
	उभौ रम्भास्तम्भावुपरि विपरीतौ कमलयोस्तदूर्ध्वं रत्नाश्मस्थलमथ दुरूहं किमपि यत्।
	तत: कुम्भौ पश्चाद्बिसकिसलये कन्दलमये तदन्विन्दाविन्दीवरमधुकरा: किं पुनरिदम् ।।
	यथा वा---
	विरहिणिहिअअकअन्तहिं णिण्णाअइ तक्खणि छाइज्जइ अलिणिवहेहिं चैत्तेण चूअवणी।
	अह तासुवि महरन्देहिं संदाणिअइ जह ण कलम्ब ण अम्ब ण जम्बू जाणिअइ ।।
	[विरहिणीहृदयकृतान्तैर्निर्णीयते तत्क्षणे छाद्यतेऽलिनिवहैश्चैत्रेण चूतवनी।
	 अथ तास्वपि मकरन्दैर्वध्यते यथा न कदम्बो नाम्रो न जम्बूर्जायते ।।]	
	सदृशात्सदृशप्रतिषत्तिरुपमानम्। यथा---
	तां रोहिणी विजानीहि ज्योतिषामत्र मण्डले। समूहस्तारकाणां य: शकटाकारमाश्रित: ।।
	यथा वा---
	सर्वप्राणप्रवणमघवन्मुक्तमाहत्य वक्षस्तत्संघट्टाद्विघटितबृहत्खण्डमुच्चण्डीरोचि:।
	एवं वेगात्कुलिशमकरोव्द्योम विद्युत्सहस्रैर्भर्तुर्वज्रज्वलनकपिशास्ते च रोषाट्टहासा: ।।
	अभिनयोऽप्युपमानमेव। यथा---
	वइविवरणिग्गअदलो एरण्डो साहइव्व तरुणाणम्।
	एत्थ घरे हलिअवहू एद्दहमेतत्थणी वसइ ।।
	(वृतिविवरनिर्गतदल एरण्ड: साधयतीव तरुणेभ्य:। अत्र गृहे हलिकवधूरेतावन्मात्रस्तनी वसति।।)
	एतेन प्रतिबिम्बमुद्रालेख्यादयो व्याख्याता:। तेषु प्रतिबिम्बं यथा--
	दर्पणे च परिभोगदर्शिनी पृष्ठत: प्रणयिनो निषेदुष:।
	वीक्ष्य बिम्बमनुबिम्बमात्मन: कानि कान्यपि चकार लज्जया।।
	मुद्रा यथा---
	सचकितमिव विस्मयाकुलाभि: शुचिसिकतास्वतिमानुषाणि ताभि:।
	क्षितिषु ददृशिरे पदानि जिष्णोरुपहितकेतुरथाङ्गलाञ्छनानि ।।
	आलोख्यं यथा---
	तवालेख्ये कौतूहलतरलतन्वीविरचिते विधायैका चक्रं रचयति सुपर्णासुतमध:।
	अथ स्विद्यत्पाणिस्त्वरितमपमृज्यैतदपरा करे पौष्पं चापं मकरमुपरिष्टाच्च लिखति ।।
	अथास्योपमाभेद:। को भेद: ? पदार्थयोर्गुणलेशेन सादृश्यप्रतिपत्तिरुपमा। यदाह--
	यथाकथंचित्सादृश्यं यत्रोद्भूतं प्रतीयते। उपमां नाम तामाहुर्यथेन्दुरिव ते मुखम् ।।
	उपमैव तिरोभूतभेदा रूपकमिष्यते। यथा बाहुलता पाणिपद्मं चरणपल्लवम् ।।
	यदप्रसिद्धौ सादृश्यमुक्तिभङ्गेन केनचित्। तत्सादृश्यं प्रकाराणामस्य संख्या न विद्यते ।।
	तद्यथा---
	दातारो यदि कल्पशाखिभिरलं यद्यर्थिन: किं तृणै:
	सन्तश्चेदमृतेन किं यदि खलास्तत्कालकूटेन किम्।
	किं कर्पूरशलाकया यदि दृशो: पन्थानमेति प्रिया
	संसारेऽपि सतीन्द्रजालमपरं यद्यस्ति तेनापि किम् ।।
	यथा वा---
	स्थित: स्थितामुच्चलित: प्रयातां निषेदुषीमासनबन्धधीर:।
	जलाभिलाषी जलमाददानां छायेव तां भूपतिरन्वगच्छत् ।।	
10.42
 एवमन्येऽप्यन्योक्त्वादयो वक्तव्या:। ते चोभयालङ्कारविशेषेणाग्रतो वक्ष्यन्ते। तेषूभयो: सादृश्यमिवादय: प्रतिपादयन्ति। इह तु सदृशेन सदृश: प्रतीयत इत्यस्ति भेद:। लिङ्गदर्शनालिङ्गिज्ञानमनुमानम्। यथा---
	सावज्ञमागमिष्यन्नूनं पतितोऽसि पादयोस्तस्या: ।
	कथमन्यथा ललाटे यावकरसतिलकपंक्तिरियम् ।।
	यथा वा---
	प्रविरलविलोलजलद: कुटजार्जुननीपसुरभिवनवात:।
	अयमायात: कालो हन्त हता: पथिकगेहिन्य: ।।
10.43
 कोऽस्य ज्ञापकाद्भेद: इति चेदुच्यते-- जानन्तं प्रयुङ्क्तं इति ज्ञापकं; अनु पश्चान्मीयते अनेनेत्यनुमानम्। नन्विदमपि ज्ञापयति, सत्यम्। किंत्विदमजिज्ञास्यमपि ज्ञापयति, स तु जिज्ञास्यमेव। यथा---
	दीसइण चुअमउलं अत्ता ण अ वाइ मलअगन्धवहो।
	एत्तं वसन्तमासं सहि जं उत्कण्डिअं चेअम् ।।
	(दृश्यते न चूतमुकुलमद्य न च वाति मलयगन्धवह:। एति वसन्तमास: सखि यदुत्कण्ठितं चेत: ।।)
	अथवा प्रमितिरूपं फलमनुमानम्। यथा--
	अइ सहि वकुल्लाविरि च्छुहिहिसि गोत्तस्स मत्तए छारम्।
	अच्छन्तदत्तदिठ्ठेण सामि वलिएण हसिएण ।।
	(अयि सखि वक्त्रालापैश्छादयिष्यसि गोत्रस्य मस्तके भस्म। अत्यन्तदत्तदृष्टेन सामि वलितेन हसितेन।।)	प्रमाणरूपो हेतुर्ज्ञापक:। यथा---
	अबाध्यैरिन्दुपादाना मसाध्यैश्चन्दनाम्भसाम्। देहोष्मभि: सुबोधन्ते सखि  कामातुरं मन: ।।
	यदि वा उपात्तव्यापारोऽनुमानहेतु:। यथा---
	एतानि निस्सहतनोरसमञ्जसानि शून्यं मन: पिशुनयन्ति पदानि तस्या:।
	एते च मार्गतरव: प्रथयन्ति तापमालम्बितोज्"ितपरिग्लपितै: प्रवालै: ।।
	अनुपात्तव्यापारो ज्ञापक:। स त्रिधा--- त्रिकालार्थविषयभेदात्। तेषु भूतार्थविषयो यथा---
	कण्ठेकाल: करस्थेन कपालेने न्दुशेस्वर:। जटाभि: स्निग्धताम्राभिराविरासीद्वृषध्वज: ।।
	यथा वा---
	स बाल आसीद्वपुषा चतुर्भुजो मुखेन पूर्णेन्दुनिभस्त्रिलोचन:।
	युवा कराक्रान्तमहीभृदुच्चकैरसंशयं संप्रति तेजसा रवि: ।।
	वर्तमानार्थविषयो यथा---
	पर्वग्रन्थिषु वीरुधां सुमनसो मध्येऽङ्कुरं पल्लवा वाञ्छामात्रपरिग्रह: पिकवधूकण्ठोदरे पञ्चम:।
	किञ्च त्रीणि जगन्ति जिष्णुदिवसैर्द्वित्रैर्मनोजन्मनो देवस्यापि चिरोज्"ितं यदि
	भवेदभ्यासवश्यं धनु: ।।
	यथा वा---
	मौलौ धारय पुण्डरीकममितं तन्वात्मनो विक्रमं
	चक्राङ्कं वह पादयुग्ममवनीं दोष्णा समभ्युद्धर।
	लक्ष्मीं भ्रूनिकटे निवेशय भव ज्यायान्दिवौकस्पते-
	र्विश्वान्त: करणैकचौर तदपि ज्ञातं हरि: खल्वसि ।।
	भविष्यदर्थविषयो यथा---
	वाताय कपिला विद्यु दातपायातिलोहिनी। पीता वर्षाय विज्ञेया दुर्भिक्षाय भवेत्सिता ।।
	यथा वा---
	गोनासाय नियोजितागदरजा: सर्पाय बद्धौषधि:
	कण्ठस्थाय विषाय वीर्यमहते पाणौ मणीन्बिभ्रती।
	भर्तुर्भूतगणाय गोत्रजरतीनिर्दिष्टमन्त्राक्षरा
	रक्षत्वद्रिसुता विवाहसमये प्रीता च भीता च व: ।।
	प्रत्यक्षाद्यधिगतोऽर्थस्तथातुपपद्यमानोऽर्थान्तरं गमयतीत्यर्थापत्ति:। यथा---
	निर्णेतुं शक्यमस्तीति मध्यं तव नितम्बिनि। अन्यथानुपपत्त्येव पयोधरभरस्थिते: ।।
	यथा वा---
	एतदालक्ष्य लोलाक्षि रूपमप्रतिमं तव। कल्पयाम: कलातत्त्वगुरुतामादिवेधस: ।।
	पदार्थानामविद्यमानता अभाव:। यथा---
	सग्गं अपारिजाअं कोत्थुहलच्छीविरहिअं महुमहअस्स उरम्।
	सुमरामि महणपुरओ अमुद्धचन्दं च हरअडापब्भारम् ।।
	(स्वर्गमपारिजातं कौस्तुभलक्ष्मीविरहितं मधुमथनस्योर:।
	स्मरामि मथनपुरतोऽमुग्धचन्द्रं च हरजटाप्राग्भारम् ।।)
	यथा---
	धृतिरस्तमिता गतिश्च्युता विगतं गेय मृतुर्निरुत्सव:।
	गतमाभरणप्रयोजनं परिशून्यं शयनीयमद्य मे ।।
	आप्तवचनमागम:। यथा---
	न कञ्चिदवमन्येत सर्वस्य शृणुयान्मतम्। बालस्याप्यर्थवद्वाक्यमुपयुञ्जीत पण्डित: ।।
	यथा वा---
	निवार्यतामालि किमप्ययं वटु: पुनर्विवक्षु: स्फुरितोत्तराधर:।
	न केवलं यो महतां विभाषते शृणोति तस्मादपि य: स पापभाक् ।।
	ऐन्द्रियिकं मानसं वा ज्ञानप्रत्यक्षं यथा---
	कान्तकान्तवदनप्रतिबिम्बे भग्नबालसहकारसुगन्धौ।
	स्वादुनि प्रणदितालिनि शीते निर्ववार मधुनीन्द्रियवर्ग: ।।
	यथा वा---
	पश्यामि ता मतइतश्च पुरश्चपश्चा दन्तर्बहि: परित एव च वर्तमानाम्।
	उद्बूध्यमुग्धकनकाब्जनिभं वहन्ती मासङ्गितिर्यगुपवर्तितदृष्टिवक्त्राम् ।।
	इमाश्चतुर्विशतिरर्थसंश्रया: पृथग्विभक्ता: कविभि: स्वलंक्रिया:।
	श्रुतीतिहासप्रभवान् विशेषतो महाप्रबन्धानुपकर्तुमीशते ।।
	अनेकधाऽयं कविभिश्चिरन्तनै: प्रपञ्चितो भामह वामनादिभि:।
	यतोऽत्र जात्यादिरलंक्रियागणोऽभिधेयतस्तेन कृतो न विस्तर: ।।
	अथोभयालंकृतयो मनोहरा: प्रपञ्चिता यद्यपि पूर्वसूरिभि:।
	तथापि तेभ्य: सविशेषमुच्यते स्वरूपमासामिह तन्निशम्यताम् ।।
10.44
 शब्दविशेषद्वारकोऽर्थविशेषो येषु प्रतीयते ते उभयालङ्कारा:। तेऽपि चतुर्विशतिरेव। तद्यथा--- उपमा, रूपकं, साम्यं, संशय:, समाधि:, समासोक्ति:, सहोक्ति:, समुच्चय:, तुल्ययोगिता, लेश:, उपह्नुति:, अप्रस्तुतप्रशंसा, उत्प्रेक्षा, अर्थान्तरन्यास:, दीपकं, परिकर:, क्रम:, पर्याय:, अतिशय:, आक्षेप:, विशेष:, श्लेष:, भाविक:, संसृष्टिरिति। तत्र प्रसिद्ध्यनुरोधेनार्थयोर्मिथ: प्रतीयमानाभिधीयमानभूयोऽवयवसामान्ययोग उपमा। सा त्रिधा-- पदोपमा, वाक्योपमा, प्रपञ्चोपमा च। तासु पदोपमा द्विधा - समासोपमा, प्रत्ययोपमा च। तयो: 
समासोपमा चतुर्धा-- अन्तर्भूतेवार्था, अन्तर्भूतसामान्या, अन्तर्भूतोभयार्था, सर्वसामान्या चेति। तासु प्रथया यथा---
	मुखमिन्दुसुन्दरं ते बिसकिसलयकोमले भुजालतिके।
	जघनस्थली च सुन्दरि तव शैलशिलाविशालेयम् ।।
	द्वितीया यथा---
	चन्द्रसरिसं मुहं से अमअसरिच्छो अ मुहरसो तिस्सा।
	सकअग्गहभरसुज्जल चुम्बनअं कस्स सरिसं से ।।
	[चन्द्रसदृशं मुखं तस्या अमृतसदृक्षश्च मुखरसस्तस्या:।
	 सकचग्रहरभसोज्जवलचुम्बनकं कस्य सदृशं तस्या: ।।]	
	तृतीया यथा---
	कमलकरा रम्भोरू: कुवलअणअणा मिअङ्कवअणा सा।
	कहणु णवचम्पअङ्गी मुणालबाहू पिआ तवइ ।।
	[कमलकरा रम्भोरू: कुवलयनयना मृगाङ्कवदना सा। कथं नु नवचम्पकाङ्गी मृणालबाहु: प्रिया तपति।।]	
	चतुर्थी यथा---
	शरदिन्दुसुन्दरमुखी कुवलयदलदीर्घलोचना सा मे।
	दहति मन: कथमनिशं रम्भागर्भाभिरामोरू: ।।
10.45
 प्रत्ययोपमापि चतुर्धैव। प्रत्ययो हि कश्चिदुपमेये, कश्चिदुपमाने, कश्चित्सामान्ये, कश्चिदिवार्थे विधीयते। तत्रोपमेये यथा---
	हंसो ध्वाङ्क्षविरावी स्या दुष्ट्रक्रोशी च कोकिल:। स्वरनादी मयूरोऽपित्वं चेद्वदसि भामिनि ।।
	उपमाने यथा---
	पूर्णेन्दुकल्पवदना मृणालीदेश्यदोर्लता। चक्रदेशीयजघना सा स्वर्गेऽपि न दृश्यते ।।
	सामान्ये यथा---
	सूर्यीयति सुधारश्मि र्मन्मथोऽतिमृतायते। मृतस्य कान्ताविरहे स्वर्गोऽपि नरकीयति ।।
	इवार्थे यथा---
	एक एव हि भूतात्मा भूते भूते व्यवस्थित:। एकधा बहुधा चैव दृश्यते जलचन्द्रवत् ।।
10.46
 वाक्योपमापि द्विधा-- पदार्थयोर्वाक्यार्थयोश्च। तत्र पदार्थयोश्चतुर्धा, पूर्णा, लुप्ता, लुप्तपूर्णा, पूर्णलुप्ता चेति। तत्रोपमानोपमेयसामान्यध्ार्मद्योतकानां चतुर्णामपि प्रयोगे पूर्णा। यथा--
	कमलमिव चारुवदनं मृणालमिव कोमलं भुजायुगलम्।
	अलिमालेव सुनीला तथैव मदिरेक्षणे कबरी ।।
	सामान्यधर्मद्योतकलोपे लुप्ता। यथा---
	न पद्मं मुख्ामेवेदं न भृङ्गौ चक्षुषी इमे। न केसराणि कान्ताया इमास्ता दन्तपंक्तय: ।।
	सामान्यधर्मलोपे लुप्तपूर्णा यथा---
	राजीवमिव ते वक्त्रं नेत्रे नीलोत्पले इव। रम्भास्तम्भाविवोरू च करिकुम्भाविव स्तनौ ।।
	द्योतकलोपे पूर्णलुप्ता। यथा---
	त्वन्मुखं पुण्डरीकं च फुल्ले सुरभिगन्धिनी। कोमलापाटलौ तन्वि पल्लवश्चानधरश्च ते ।।
10.47
 वाक्यार्थयोरपि चतुर्धैव। एकेवादिशब्दा, अनेकेवादिशब्दा, अनिवादिशब्दा, असादृश्या च। तत्रैकेवादिशब्दा यथा---
	पाण्ड्योऽयमंसार्पितलम्बहार: क्लृप्ताङ्गरागो हरिचन्दनेन।
	आभाति बालातपरक्तसानु: सनिर्"रोद्गार इवाद्रिराज: ।।
	अनेकेवशब्दा यथा---
	नलिन्या इव तन्वङ्ग्यास्तस्या: पद्ममिवाननम्। मया मधुव्रतेनेव पायंपायमरम्यत ।।
	अनिवादिशब्दा यथा---
	दिवो जागर्ति रक्षायै पुलोमारि र्भुवो भवान्। असुरास्तेन हन्यन्ते सावलेपा नृपास्त्वया ।।
	असादृश्या यथा---
	प्रहित: प्रधनाय माधवानहमाकारयितुं महीभृता।
	न परेषु महौजसश्छलादपकुर्वन्ति मलिम्लुचा इव ।।
10.8
 वाक्योपमाया एव प्रकार: प्रपञ्चोपमा। सापि द्विधा-- प्रकृतरूपा, विकृतरूपा च। तत्र प्रकृतरूपा चतुर्धा-- समस्तोपमा, एकदेशोपमा, मालोपमा, रशनोपमा च। तासु समस्तोपमा यथा--
	अलिवलयैरलकैरिव कुसुमस्तबकै: स्तनैरिव वसन्ते।
	भान्ति लता ललना इव वाणिभिरिव किसलयैरधिकम् ।।
	एकदेशोपमा यथा---
	कमलदलैरधरैरिव दशनैरिव केसरैर्विराजन्ते। अलिवलयैरलकैरिव कमलैर्वदनैरिव नलिन्य: ।।
	मालोपमा यथा---
	सोहव्य लक्खणमुहं वणमालव्व विअडं हरिवइस्स उरम्।
	कित्तिव्व पवनतणअं आणव्व बलाइं से विलग्गइ दिठ्ठी ।।
	(शोभेव लक्ष्मणमुखं वनमालेव विकटं हरिपतेरुर:।
	 कीर्तिरिव पवनतनयमाज्ञेव बलान्यस्य विलगति दृष्टि: ।।)	
	रशनोपमा यथा--	
	चन्द्रायते शुक्लरुचाथ हंसो हंसायते चारुगतेन कानता।
	कान्तायते स्पर्शसुखेन वारि वारीयते स्वच्छतया विहाय: ।।
10.49
 विकृतरूपाणि चतुर्धैव, विपर्यासोपमा, उभयोपमा, उत्पाद्योपमा, अनन्वयोपमा च। तासु विपर्यासोपमा यथा---
	यत्त्वन्नेत्रसमानकान्ति सलिले मग्नं तदिन्दीवरं
	मेघैरन्तरित: प्रिये तव मुखच्छायानुकारी शशी।
	येऽपि त्वद्गमनानुसारिगतयस्ते राजहंसा गता-
	स्त्वत्सादृश्यविनोदमात्रमपि मे दैवेन न क्षम्यते ।।
	उभयोपमा यथा---
	तवाननमिवाम्भोजमम्भोजमिव ते मुखम्। निलीनां नलिनीखण्डे कथं नु त्वां लभेमहि ।।
	उत्पाद्योपमा यथा---
	उभौ यदि व्योम्नि पृथक्प्रवाहावाकाशगङ्गापयस: पतेनाम्।
	तदोपमीयेत तमालनीलमामुक्तमुक्तालतमस्य वक्ष: ।।
	अनन्वयोपमा यथा---
	त्वन्मुखं त्वन्मुखमिव त्वद्दृशौ त्वद्दृशाविव। त्वन्मूर्तिरिव मूर्तिस्ते त्वमिव त्वं कृशोदरि ।।
10.50
 उपमैवोत्पन्नसादृश्यात्तिरोभूतभेदा रूपकम्। तत् षोढा-- शब्दप्रधानं, अर्थप्रधानं, उभयप्रधानं, सावयवं, निरवयवं, सङ्कीर्णं च। तेषु शब्दप्रधानं चतुर्विधम्-- समस्तं, असमस्तं, समस्तव्यस्तं, रूपकरूपकं च। तत्र समस्तं यथा---
	पाणिपद्मानि भूपानां संकोचयितुमीशते। त्वत्पादनखचन्द्राणामर्चिष: कुन्दनिर्मला: ।।
	असमस्तं यथा---
	अंगुल्य: पल्लवान्यासन्कुसुमानि नखार्चिष:। बाहू लते वसन्तश्रीस्त्वं न: प्रत्यक्षचारिणी ।।
	समस्तव्यस्तं यथा---
	स्मितं मुखेन्दौ ज्योत्स्ना ते प्रभाम्बु कुचकुम्भयो:। दोर्लता पल्लवे पाणौ पुष्पं सखि नखार्चिष: ।।
	रूपकरूपकं यथा---
	मुखपङ्कजरङ्गेऽस्मिन्भ्रूलता नर्तकी तव। लीलानाट्यामृतं दृष्टौ सखि यूनां निषिञ्चति ।।
	अर्थप्रधानं चतुर्धा-- समस्तविषयं, एकदेशविषयं, युक्तिमत्, अयुक्तं च। तत्र समस्तविषयं यथा---
	ताम्रांगुलिदलश्रेणिनखदीधितिकेसरम्। ध्रियते मूर्ध्नि भूपालैर्भवच्चरणपङ्कजम् ।।
	एकदेशविषयं यथा---
	अकस्मादेव ते चण्डि स्फुरिताधरपल्लवम्। मुखं मुक्तारुचो धत्ते धर्माम्भ: कणमञ्जरी: ।।
	युक्तिमद्यथा---
	स्मितपुष्पोज्ज्वलं लोलनेत्रभृङ्गमिदं मुख्ाम्। न कस्य नन्दनं सुभ्रु सुरभिश्वसितानलम् ।।
	 अयुक्तं यथा--
	इदमार्द्रस्मितज्योत्स्नं स्निग्धनेत्रोत्पलं मुखम्। जगन्नेत्रेन्दुरस्माकं कथं तापाय कल्पते ।।
	उभयप्रधानं चतुर्धा,-- शुद्धं, सविशेषणं, रशना, माला च। तत्र शुद्धं यथा---
	वेल्लितभ्रु गलद्धर्मजलमालोहितेक्षणम्। विवृणोति मदावस्थामिदं वदनपङ्कजम् ।।
	सविशेषणं यथा--
	हरिपाद: शिरोलग्नजह्नुकन्याजलांशुक:। जयत्यसुरनि:शङ्कसुरानन्दोत्सवध्वज: ।।
	रशना यथा---
	किंसलयकरैर्लतानां करकमलैर्मृगदृशां जगज्जयति।
	नलिनीनां कमलमुखैर्मुखेन्दुभिर्योषितां मदन: ।।
	माला यथा---
	इयं गेहे लक्ष्मीरियममृतवर्तिर्नयनयोरसावस्या: स्पर्शो वपुषि बहलश्चन्दनरस:।
	अयं बाहु: कण्ठे शिशिरमसृणो मौक्तिकसर: किमस्या न प्रेयो यदि परमसह्यस्तु विरह: ।।
	सावयवं चतुर्धा-- सहजावयवं, आहार्यावयवं, उभयावयवं, विषमं च। सहजावयवं यथा--
	पप्फुरिअउठ्ठदलअं तक्खणविगलिअरुहिरमहुविच्छड्डम्।
	अक्खडिदअण्ठनालं पर्डिअं फुडदसणकेसरं मुहकमलम् ।।
	[प्रस्फुरितोष्ठदलं तत्क्षणविगलितरुधिरमधुविच्छर्दम्।
	 उत्खण्डितकण्ठनालं पतितं स्फुटदशनकेसरं मुखकमलम् ।।]	
	आहार्यावयवं यथा---
	तो कुंभअण्णपडिव अणदण्डपडिघट्टिआमरिसघोरविसेा।
	गलिअंसुअणिंमोओ जाओ भीसणअरो दसाणणभुअओ ।।
	[तत: कुम्भकर्णप्रतिवचनदण्डपरिघटितामर्षघोरविष:।
	 गलितांशुकनिर्मोको जातो भीषणनरो दशाननभुजग: ।।]	
	उभयावयवं यथा---
	यस्या बीजमहंकृतिर्गुरुतरो मूलं ममेतिग्रहो
	नित्यत्वस्मृतिरंकुर: सुतसुहृद्भृत्यादय: पल्लवा:।
	स्कन्धो दारपरिग्रह: परिभव: पुष्पं फलं दुर्गति:
	सा मे त्वच्चरणार्हणापरशुना तृष्णालता लूयताम् ।।
	विषमं यथा---
	मदरक्तकपोलेन मन्मथस्त्वन्मुखेन्दुना। नर्तितभ्रूलतेनालं मर्दितुं भुवनत्रयम् ।।
	निरवयवं चतुर्धा-- साधारं, निराधारं, परम्परितं, व्यतिरेकवच्च। साधारं यथा---
	सोहइ विसुद्धकिरणो गअणसमुद्दम्मि रअणिवेलालग्गो।
	तारामुत्तावअरो फुडविहडिअमेहसिप्पिसम्पुडविमुक्को ।।
	[शोभते विशुद्धकिरणो गगनसमुद्रे रजनीवेलालग्न:।
	 तारामुक्ताप्रकार: स्फुटविघटितमेघशुक्तिसंपुटविमुक्त: ।।]	
	निराधारं यथा---
	वणराइकेसहत्था कुसुमाउहसुरहिसंचरन्तधअवडा।
	ससिअरमुहुत्तमेहा तमपडिहत्था विणेति धूमुप्पीडा ।।
	[वनराजिकेशहस्ता: कुसुमायुधसुरभिसंचरद्ध्वजपटा:।
	 शशिकरमुहूर्तमेघास्तम:प्रतिहस्ता विज्ञायन्ते धूमोत्पीडा: ।।]
	परम्परितं यथा---
	वेल्लितभ्रु गलद्धर्मजलमालोहितेक्षणम्। विवृणोति मदावस्थामिदं वदनपङ्कजम् ।।
	व्यतिरेकवद्यथा---
	अनाघ्रातं पुष्पं किसलयमलूनं कररुहैरनाविद्धं (मुक्तं) रत्नं मधु नवमनास्वादितरसम्।
	अखण्डं पुण्यानां फलमिव च तद्रूपमनघं न जाने भोक्तारं कमिह समुपस्थास्यति विधि: ।।
10.51
 सङ्कीर्णं चतुर्धा-- सावयवसङ्कीर्णं, निरवयवसङ्कीर्ण, उभयसङ्कीर्णं, श्लेषान्वितं च। सावयवसङ्कीर्णं यथा---
	रइअरकेसरणिवहं सोहइ धवलब्भदलसहस्सपरिगअम्।
	महुमहदंसणजोग्गं पिआमहुप्पत्तिपङ्कअं व णहअलम् ।।
	[रविकरकेसरनिवहं शोभते धवलाभ्रदलसहस्रपरिगतम्।
	 मधुमथदर्शनयोग्यं पितामहोत्पत्तिपङ्कजमिव नभ:स्थलम् ।।]
	निरवयवसङ्कीर्णं यथा---
	दोहो दिअहभुअंगो रइबिम्बफणामणिप्पहं विअसन्तो।
	अवरसमुद्दमुवगओ मुञ्चन्तो कंचुअंव घम्मअणिवहम् ।।
	[दीर्घो दिवसभुजङ्गो रविबिम्बफणामणिप्रभ(भां) विकसमान: (विकासयन्)।
	 अपरसमुद्रमुपगतो मुञ्चन्कञ्चुकमिव धर्मनिवहम् ।।]
	उभयसङ्कीर्णं यथा---
	धुअमेहमहुअराओ घणसमआअढ्ढिओणअविमुक्काओ।
	णहपाअवसाहाओ णिअअठ्ठाणं व पडिगआओ दिसाओ ।।
	[धुतमेघमधुकरा घनसमयाकृष्टावनतविमुक्ता:। नभ:पादपशाखा निजकस्थानमिव प्रतिगता दिश: ।।]
	श्लेषान्वितं यथा---
	पीणपओहरलग्गं दिसाणं पवसन्तजलअसमअविइण्णम्।
	सोहग्गपढमइण्हं पम्माअइ सरसणहवअं इन्दधणुम् ।।
	(पीनपयोधरलग्नं दिशां प्रवसज्जलदसमयवितीर्णम्।
	 सौभाग्यप्रथमचिह्नं प्रम्लायति सरसनखपदमिन्द्रधनु: ।।)
10.52
 प्रसिद्धसाधर्म्याभावे द्योतकाभावे उभयाभावे वा उक्तिचातुर्यादौपम्यप्रतीति: साम्यम्। सा त्रिधा--- प्रसिद्धसाधर्म्याभाव:, द्योतकाभाव:, उभयाभावश्च। तत्र प्रसिद्धसाधर्म्याभावे यथा---
	संचारिणी दीपशिखेव रात्रौ यं यं व्यतीयाय पतिंवरा सा।
	नरेन्द्रमार्गाट्ट इव प्रपेदे विवर्णभावं स स भूमिपाल: ।।
	द्योतकाभावे यथा---
	नैकोऽपि त्वादृशोऽद्यापि जायमानेषु राजसु। ननु द्वितीयो नास्त्येव पारिजातस्य पादप: ।।
	उभयाभावे यथा---
	न मर्त्यलोकस्त्रिदिवात्प्रतीयते म्रियेत नाग्र यदि वल्लभो जन:।
	निवृत्तमेव त्रिदिवप्रयोजनं मृत: स चेज्जीवत एव जीवति ।।
	अस्य च साम्योत्कर्षादिभिरनन्त उक्तिप्रपञ्च:। साम्येन यथा---
	शुद्धान्तदुर्लभमिदं वपुराश्रमवासिनो यदि जनस्य।
	दूरीकृता: खलु गुणैरुद्यानलता वनलताभि: ।।
	उत्कर्षेण यथा---
	तद्वक्त्रं यदि मुद्रिता शशिकथा तच्चेत्स्मितं का सुधा
	तच्चक्षुर्यदि हारितं कुवलयै स्ताश्चेद्गिरो धिङ्भधु।
	धिक् कन्दर्पधनुर्भ्रुवौ च यदि ते किं वा बहु ब्रूमहे
	तत्सत्यं पुनरुक्तवस्तुविरस: सर्गक्रमो वेधस: ।।
	साम्योत्कर्षाभ्यां यथा---
	तरङ्गय दृशोऽङ्गने पततु चित्रमिन्दीवरं स्फुटीकुरु रदच्छदं व्रजतु विद्रुम: श्वेतताम्।
	क्षणं वपुरपावृणु स्पृशतु काञ्चनं कालिकामुदञ्चय मुखं मनाग्भवतु च द्विचन्द्रं नभ: ।।
	उपमेयापकर्षो यथा---
	गर्वमसंवाह्यमिमं लोचनयुगलेन वहसि किं मुग्धे।
	सन्तीदृशानि दिशि दिशि सर:सु ननु नीलनलिनानि ।।
	उपमानापकर्षो यथा---
	अन्यतो नय मुहूर्तमाननं चन्द्र एष सरले कलामय:।
	मा कदाचन कपोलयोर्मलं संक्रमय्य समतां नयिष्यति ।।
	उभयापकर्षो यथा---
	घरिणीए महाणसकम्मलग्गमसिमलिइएण हत्थेण।
	छित्तं मुहं हसिज्जइ चन्दावत्थं गअं पइणा ।।	
	(गृहीण्या महानसकर्मलग्नमसीमलिनितेन (मलिनेन) हस्तेन। स्पृष्टं मुखं हस्यते चन्दावस्थां गतं पत्या ।।)
	अनुत्कर्षापकर्षं यथा---
	मृगं मृगाङ्क: सकलं सदाङ्के बिभर्ति तस्यास्तु मुखं कदाचित्।
	कपोलदेशे मृगनाभिपत्रमियान्सखे तस्य ततोऽपकर्ष: ।।
	एवमन्यदपि यथा---
	किं मरणं दारिद्य्रं को व्याधिर्जीवितं दरिद्रस्य। कस्स्वर्ग: सन्मित्रं सुकलत्रं सुप्रभु: सुसुत: ।।
	उपमानोपमेययो: अत्यन्तसादृश्यात् सन्देह: संशय:। यथा---
	वाली भंभुरभोली उल्लसिअणिअंसिणी गहणं सुणिअ विनिक्कन्ता णिद्दाए भेम्भली।
	राहुवि तीअ मुहु जोहई पृणु जोहई गअणु भुल्लल्लेओ ण हु आणई दोण्हवि चन्दुकं वणु ।।
	(बाला मूर्खचेट्युल्लसितनिवसना ग्रहणं श्रुत्वा विनिष्क्रान्ता निद्रया जडा।
	 राहुरपि तस्या मुखं पश्यति पुन: पश्यति गगने भ्रान्तिमान् न खलु जानाति द्वयोश्चन्द्र: क:।।)
	यथा वा---
	मुहे मअखलिउल्लावे ण्हाणोल्लए चिउरे विणीअंसणसारे समोत्तिअहारे उरे।
	कालान्तरे तरलाच्छिहुमअणु समुल्लसइ माहदु पुणुत्थणगुडरे ण मुणइ कहिं वसइ ।।
	(मुखे मदस्खलितोल्लापे स्नानोत्प्लुते चिकुरे वेणीनिवसनसारे समौक्तिकहारे उरसि।
	 कालान्तरे तरलाक्ष्णोर्मदन: समुल्लसति माधे पुन: स्तनगृहे न ज्ञायते कुत्र वसति ।।)
	अन्यधर्माणामन्यत्रारोपणं समाधि:। यथा---
	अव(c)हिअपुब्बदिसे समूअं जोण्हाए सेविअपओसमुहे।
	माइ ण "िज्जउ रअणी वरदिसाइतपच्छिअम्मि मिअङ्के ।।
	[अवगूहितपूर्वदिशे समकं ज्योत्स्नया सेवितप्रदोषमुखे।
	 मातर्न क्षीयते रजनी अपरदिशाभिमुखप्रस्थिते मृगाङ्के ।।]	
	यथा वा--
	वल्लहे लहु वोलन्तइ एत्तइ पुणु बहु बलि किज्जमि तामरसिणि तुज्" रोसहु थिरहु।
	जेण णिरग्गलु जम्पइ किम्पिण जाव जणु ताव हिमेण विसित्ति "त्थि पुलुठ्ठतनु ।।
	[वल्लभे लघु व्यपक्रामत्यागच्छति पुनर्बहु बलि: क्रिये तामरसिनि तव रोषस्य स्थिरस्य।
	 येन निरर्गलं जल्पति किमपि न यावज्जानस्तावद्धिमेन विशीर्णा "टिति प्लुष्टतनु: ।।]
	मेलितमपि समाधिरेव। यथा---
	देहो व्व पडइ दिअहो कण्ठच्छेओ व्व लोहिओ होइ रई।
	गलइ रुहिरं व्व संज्ञा घोलइ केसकसणं सिरम्मिअ तिमिरम् ।।
	[देह इव पतति दिवस: कण्ठच्छेद इव लोहितो भवति रवि:।
	 गलति रुधिरमिव सन्ध्या घूर्णते केशकृष्णं शिर इव तिमिरम् ।।]	
	यथा च---
	पल्लविअं विअ करपल्लवेहिं पप्फुल्लिअं विअ णअणेहिं।
	फलिअं विअ पीणपओहरेहिं अज्जाए लावण्णम् ।।
	(पल्लवितामिव करपल्लवाभ्यां प्रफुल्लितामिव नयनाभ्याम्।
	कलितमिव पीनपयोधराभ्यां आर्याया लावण्यम् ।।)	
10.53
 उपमानोपमेययोरत्यन्तप्रसिद्धेरुपमानेनैव संक्षेपतोऽभिधानं समासोक्ति:। सा द्विधाअभिधीयमानसादृश्या, प्रतीयमानसादृश्या च। तयोरभिधीयमानसादृश यथा---
	नालस्य प्रसरो जलेष्वपि कृतावासस्य कोशे रुचि-
	र्दण्डे कर्कशता मुखे च मृदुता मित्रे महान्प्रश्रय:।
	आमूलं गुणसंग्रहव्यसनिता द्वेषश्च दोषाकरे
	यस्यैषा स्थितिरम्बुजस्य वसतिर्युक्तैव तत्र श्रिय: ।।
	यथा च---
	इन्दुर्लिप्त इवाञ्जनेन जडिता दृष्टिर्मृगीणामिव
	प्रम्लानारुणिमेव विद्रुमलता श्यामेव हेमप्रभा।
	पारुष्यं कलया च कोकिलवधूकण्ठेष्विव प्रस्तुतं
	सीताया: पुरतश्च हन्त शिखिनां बर्हा: सगर्हा इव ।।
	प्रतीयमानसादृश्या यथा---
	उत्तुङ्गे कृतसंश्रयस्य शिखरिण्युच्चावचग्राहवणि
	न्यग्रोधस्य किमङ्ग तस्य वचसा श्लाघासु पर्याप्यते।
	बन्धुर्वा स पुराकृत: किमथवा सत्कर्मणां संचयो
	मार्गे रूक्षविपत्रशाखिनि जनो यं प्राप्पय विश्राम्यति ।।
	यथा च---
	किं जातोऽसि चतुष्पथे यदि घनच्छायोऽसि किं छायाया
	संपन्न: फलितोऽसि किं यदि फलै: पूर्णोऽसि किं संनत:।
	हे सद्वृक्ष सहस्व संप्रति शिखाशाखाशताकर्षण-
	क्षोभोन्मोटनभञ्जनानि जनत: स्वैरेव दुश्चेष्टितै: ।।
10.54
 द्रव्यक्रियागुणादीनां सहाभिधानं सहोक्ति:। सा द्विधा-- सादृश्यवती, असादृश्यवती च। तयोराद्या यथा---
	धीरं व जलसमूहं तिमिणिवहं मिव सपक्खपव्वअलोअम्।
	णइसोत्तेव तरङ्गे रअणाइँ व गरुअगुणसआइँ वहन्तम् ।।
	[धैर्यमिव जलसमूहं तिमिनिवहामिव सपक्षपर्वतलोकम्।
	 नदिस्त्रोतांसीव तरङ्गान् रत्नानीव गुरुकगुणशतानि वहन्तम्।।]	
	द्वितीय यथा---
	धीरेण समं जामा हिअएण समं अणिठ्ठिआ उवएसा।
	उच्छाहेण सह भुआ बाहेण समं गलन्ति उल्लावा ।।
	(धैर्येण समं यामा हृदयेन सममनिष्ठिता उपदेशा:।
	 उत्साहेन सह भुजौ बाष्पेण समं गलन्त्यस्योल्लापा:।।)
10.55
 द्रव्यगुणक्रियाणामेकत्र बहूनामारोपणं समुच्चयोक्ति:। सा चतुर्धा-- एकद्योतका, अनेकद्योतका, एकानेकद्योतका, अद्योतका च। तत्रैकद्योतका यथा--
	कला: प्रलापा गतयो मदालसा विशुद्धविस्रम्भरसा: समागमा:।
	तदाङ्गनानां रमणीयतां ययु र्विसर्पिलज्जाविभवाश्च विभ्रमा: ।।
	अनेकद्योतका यथा---
	अप्राकृतस्तु कथमस्तु न विस्मयाय यस्मिन्नुवास करुणा च कृतज्ञता च।
	लक्ष्मीश्च सात्त्विकगुणज्वलितं च तेजो धर्मश्च मानविजयौ च पराक्रमश्च ।।
	एकानेकद्योतको यथा---
	विचिन्त्यमानं मनसाऽपि देहिना मिदं हि लोकेषु चकास्ति दुर्लभम्।
	निशा सचन्द्रा मदिरा च सोत्पला प्रियानुरागोऽभिनवं च यौवनम् ।।
	अद्योतका यथा---
	पुरं त्रिकूटं परिधाय यो निधि: प्रभुर्दशास्य: सुभटा निशाचरा:।
	नरोऽभियोक्ता रिपव: प्लवङ्गमा: किमत्र वो हास्यपदे महद्भयम् ।।

	विवक्षितगुणोत्कर्षै: स्तुतिनिन्दार्थं सहाभिधानं तुल्ययोगिता। सा स्तुत्यर्था यथा--
	शेषो हिमगिरिस्त्वं च महान्तो गुरव: स्थिरा:। इमां लङ्घितमर्यादां चलन्तीं बिभृथ क्षितिम् ।।
	निन्दार्था यथा--
	सङ्गतानि मृगाक्षीणां तटिद्विलसितानि च। क्षणद्वयं न तिष्ठन्ति घनारब्धान्यपि स्वयम् ।।
	दोषस्य गुणीभावो गुणस्य च दोषीभावो लेश:। तत्र दोषस्य गुणीभावो यथा---
	चपलो निर्दयश्चासौ जन: किं तेन मे सखि। आग: प्रमार्जनायैव चाटवो येन शिक्षिता: ।।
	गुणस्य दोषीभावो यथा---
	युवैष गुणवान्राजा योग्यस्ते पतिरूर्जित:। रणोत्सवे मन:सक्तं यस्य कामोत्सवादपि ।।
	व्याजस्तुतिरपि लेश एव। यथा---
	पुंस: पुराणादाच्छिद्य श्रीस्त्वया परिभुज्यते। राजन्निक्ष्वाकुवंशस्य किमिदं तव युज्यते ।।
	यथा च---
	इन्दोर्लक्ष्म स्मरति जयिन: कण्ठमूलं मुरारि र्दिङ्नागानां घनमदमषीभाञ्जि गण्डस्थलानि।
	अद्याप्युर्वीवलयतिलकश्यामलिम्नानुलिप्तान्याभासन्ते वद धवलितं किं त्वदीयैर्यशोभि: ।।
	पदार्थपलापोऽपह्नुति:। सा द्विधा, औपम्यवती, अनौपम्या च। औपम्यवती यथा---
	गिह्मे दवग्गिमसिमइलिआइं दीसन्ति विं"सिहराइं।
	आससु पउत्थवइए ण होन्ति णवपाउसब्भाइं ।।
	(ग्रीष्मे दावाग्निमसीमलिनानि दृश्यन्ते विन्ध्यशिखराणि।
	 आश्वसिहि प्रोषितपतिके न भवन्ति नवप्रावृडभ्राणि ।।)
	यथा च---
	न केतकीनां विलसन्ति सूचय: प्रवासिनो हन्त हसत्ययं विधि:।
	तडिल्लतेऽयं न चकास्ति चञ्चल पुर: स्मरज्योतिरिदं विजृम्भते ।।
	अनौपम्या यथा---
	राजकन्यानुरक्तं मां रोमोद्भेदेन रक्षका:। अवगच्छेयु राज्ञातमहो शीतानिलं वनम् ।।
	यथा च---
	आनन्दाश्रु प्रवृत्तं मे कथं दृष्ट्वैव कन्यकाम्। अक्षि मे पुष्परजसा वातोद्धूतेन पूरितम् ।।
	अस्तोतव्यस्ताभिनन्दनमप्रस्तुतप्रशंसा। यथा--
	कामं वनेषु हरिणा स्तृणानि खादन्त्ययत्नसुलभानि।
	विदधति धनिषु न दैन्यं ते किल पशवो वयं सुधिय: ।।
	यथा वा---
	पङ्गो वन्द्यस्त्वमसि न गृहं यासि योऽर्थी परेषां धन्योऽन्ध त्वं धनमदवतां नेक्षसे यन्मुखानि।
	श्लाघ्यो मूक त्वमपि कृपणं स्तौषि नार्थाशया य: स्तोतव्यस्त्वं बधिर न गिरं य:खलानां शृणोषि ।।
10.56
 अन्यथावस्थितस्यान्यथोत्प्रेक्षणं उत्प्रेक्षा। सा त्रिधा, द्रव्यविषया, गुणविषया, क्रियाविषया च। तत्र द्रव्यविषया यथा---
	देहस्था दर्पणे यस्य पश्यति प्रतिमामुमा। अन्यार्धार्धमिवोत्पन्नमर्धनारीश्वरान्तरम् ।।
	गुणविषया यथा---
	पल्लविअं विअ करपल्लवेहिं पप्फुलिअं विअ णअणेहिं।
	फलिअं विअ पीणपओहरेहिं अज्जाए लावण्णम् ।।
	(पल्लवितमिव करपल्लवाभ्यां प्रफुल्लितमिव नयनाभ्याम्।
	 फलितमिव पीनपयोधराभ्या मार्याया लावण्यम् ।।)
	क्रियाविषया यथा---
	सेनागजा: स्वकरपल्लवलेखनीभि र्गण्डस्थलान्मदमषीं मुहुराददाना: ।
	मन्ये धरेन्द्र तव तोयधितीरतालीपत्रोदरेषु विजयस्तुतिमालिखन्ति ।।
	मतमुत्प्रेक्षोपमोत्प्रेक्षावयवश्च उत्प्रेक्षैव। तेषु मतं यथा---
	यदेतच्चन्द्रान्तर्जलदलवलीलां वितनुते तदाचष्टे लोक: शशक इति नो मां प्रति तथा।
	अहं त्विन्दुं मन्ये त्वदरिविरहाक्रान्ततरुणीकटाक्षोल्कापातव्रणकिणकलङ्काङ्किततनुम् ।।
	उत्प्रेक्षोपमा यथा---
	किंशुकव्यपदेशेन तरुमारुह्य सर्वत:। दग्धादगधामरण्यानीं पश्यतीव विभावसु: ।।
	उत्प्रेक्षावयवो यथा---
	अंगुलीभिरिव केशसञ्चयं संनिगृह्य तिमिरं मरीचिभि:।
	कुड्मलीकृतसरोजलोचनं चुम्बतीव रजनीमुखं शशी ।।
10.57
 वस्तूपन्यस्य तत्साधनसमर्थस्य वस्तुनोऽन्यस्य न्यसनमर्थान्तरन्यास:। स त्रिधा--- साधर्म्येण, वैधर्म्येण, विपर्ययेण च। साधर्म्येण यथा---
	पयोमुच: परीतापं हरन्त्येते शरीरिणाम्। नन्वात्मलाभो महतां परदु:खोपशान्तये ।।
	वैधर्म्येण यथा---
	प्रियेण संग्रथ्य विपक्षसंनिधावुपाहितां वक्षसि पीवरस्तने।
	स्रजं न काचिद्विजहौ जलाविलां वसन्ति हि प्रेम्णि गुणा न वस्तुनिं ।।
	विपर्ययेण यथा---
	जोजस्स हिअअदइओ दुक्खं देन्तो वि सो सुहं देइ।
	दइअणअदूमिआणं वि वढ्ढीइ त्थणआणं रोमञ्चो ।।
	[यो यस्य हृदयदयितो दु:खं दददपि स सुखं ददाति। दयितनखदूनयोरपि वर्धते स्तनयो रोमाञ्च: ।।]	उभयन्यास: प्रत्यनीकन्यास: प्रतीकन्यासोऽपि चार्थान्तरन्यास एव। तत्रोभयन्यासो यथा---
	ते विरला सप्पुरिसा जे अभणन्ता घडन्ति कज्जालावे।
	थोअच्चिअ ते वि दुमा जे अमुणिअकुसुमणिग्गमा देन्ति फलम् ।।
	[ते विरला: सत्पुरुषा येऽभणन्ता घटयन्ति कार्यालापान्।
	 स्तोका एव तेऽपि द्रुमा येऽज्ञतकुसुमनिर्गमा ददति फलम् ।।]	प्रत्यनीकन्यासो यथा---
	विरला उवआरिच्चिअ णिरवेक्खा जलहरव्व वच्चन्ति।
	"िज्जन्ति ताण विरहे विरलच्चिअ सरिप्पवाहव्व ।।
	(विरला उपकृत्यैव निरपेक्षा जलधरवत् वर्तन्ते। क्षीयन्ते तेषां विरहे विरला एव सरित्प्रवाहा इव ।।)	
	प्रतीकन्यासो यथा---
	का कथा बाणसन्धाने ज्याशब्देनैव दूरत:। हुंकारेणेव धनुष: स हि विघ्नानपोहति ।।
10.58
 जात्यादिवादिना पदेन सर्ववाक्योपकारो दीपकम्। तत्रिधा-- क्रियादीपकं, कारकदीपकं, मालादीपकं च। तत्र क्रियादीपकं यथा---
	त्वया कर्णोत्पलं कर्णे स्मरेणास्त्रं शरासने। मया च मरणे चेतस्त्रयमेतत्समं कृतम् ।।
	कारकदीपकं यथा---
	पवनो दक्षिण: वर्णं जीर्णं हरति वीरुधाम्। स एव च नताङ्गीनां मानभङ्गाया कल्पते ।।
	मालादीपकं यथा---
	इमिणा सरएण ससी ससिणा वि णिसा णिसाइ कुमुअवणम्।
	कुमुअवणेण अ पुलिणं पुलिणेण अ सोहए हंसउलम् ।।
	(अनया शरदा शशी शशिनापि निशा निशया कुमुदवनम्।
	 कुमुदवनेन च पुलिनं पुलिनेन च शोभते हंसकुलम् ।।)
	आवृत्तिरपि दीपकमेव। स त्रिधा--- शब्दावृत्तिरर्थावृत्तिरुभयावृत्तिश्च। शब्दावृत्तिर्यथा--
	उत्कण्ठयति मेघानां माला वृन्दं कलापिनाम्। यूनामुत्कण्ठयत्यद्य मानसं मकरध्वज: ।।
	अर्थावृत्तिर्यथा---
	हृष्यति चूतेषु चिरं तुष्यति बकुलेषु मोदते मरुति।
	इह हि मधौ कलकूजिषु पिकेषु च प्रीयते कामी ।।
	उभयावृत्तिर्यथा---
	जय देव भुवनभावन जय भगवन्निखिलवरदनिगमनिधे।
	जय रुचिरचन्द्रशेखर जय मदनान्तक जयादिगुरो ।।
10.59
 क्रियापदादीनामुपस्कार: परिकर:। स त्रिधा--- क्रियापरिकर:, कारकपरिकर:, वस्तुपरिकरश्च। क्रियापरिकरो यथा---
	ववसिअणिवेइअत्थो सो मारुइलद्धपच्चआगअहरिसम्।
	सुग्गीवेण उरत्थलवणमालामलिअमहुहरं उव(c)ढो ।।
	(व्यवसितनिवेदितार्थ: स मारुतिलब्धप्रत्ययागतहर्षम्। सुग्रीवेणोर:स्थलवनमालामृदितमधुकरमुपगूढ: ।।)
	कारकपरिकरो यथा---
	पडिआ अ हत्थसिढिलिअणिरोहपण्डरसमूससन्तकवोलो।
	पेल्लिअवामपओहरविसमुण्णअदाहिणत्थणी जणअसुआ ।।
	(पतिता च हस्तशिथिलितनिरोधपाण्डुरसमुच्छवसत्कपोलो।
	 प्रेरितवामपयोधरविषमोन्नतदक्षिणस्तनी जनकसुता ।।)	वस्तुपरिकरो यथा---
	देवी पुत्रमसूत नृत्यत गणा: किं तिष्ठतेत्युद्भुजे हर्षाद्भृङ्गरिटावुदाहृतगिरा चामुण्डयालिङ्गिते।
	पायाद्वो जिजदेवदुन्दुभिघनध्वान: प्रवृत्तस्तयोरन्योन्याङ्गनिपातजर्जरजरत्स्थूलास्थिजन्मा रव: ।।
10.60
 एकावल्यपि परिकरविशेष एव। सा त्रिधा-- शब्दैकावली, अर्थैकावली, उभयैकावली च। शब्दैकावली यथा---
	पर्वतभेदि पवित्रं जैत्रं नरकस्य बहुमतङ्गहनम्।
	हरिमिव हरिमिव हरिमिव वहति पय: पश्यत पयोष्णी ।।
	अर्थैकावली यथा--
	शुक्ल: श्वेतार्चिषो वृध्द्यै पक्ष: पञ्चशरस्य स:। सच रागस्य रागोऽपि यूनां रत्युत्सवश्रिय: ।।
	उभयैकावली यथा---
	अम्बा कुप्यति न मया न तया सापि कुप्यति नाम्बया न मया।
	अहमपि कुप्ये न तया न तया वद राजन् कस्य दोषोऽयम् ।।
	शब्दार्थोभयानां परिपाठि: क्रम:। तेषु शब्दपरिपाठिर्यथा---
	तस्या: प्रवृद्धलीलाभिरालापस्मितदृष्टिभि:। जीयन्ते वल्लकीकुन्दस्रगिन्दीवरसम्पद: ।।
	अथपरिपाठिर्यथा---
	पायाद्वो रचितत्रिविक्रमतनुर्देव: स दैत्यान्तको
	यस्याकस्मिकवर्धमानवपुषस्तिग्मद्युतेर्मण्डलम्।
	मौलौ रत्नरुचि श्रुतौ परिलसत्ताटङ्ककान्ति क्रमा-
	ज्जातं वक्षसि कौस्तुभाभमुदरे नाभीसरोजोपमम् ।।
	उभयपरिपाठिर्यथा---
	पङ्कअ पङ्कि वहेलिअ कुवलअ खित्तउ दहहिं
	वालिहिं बिम्ब विविल्लिओ घत्तिओ चन्दु णहहि।
	करणअणाहरवअणहिं तहिं लीलावइहिं णिअसिठ्ठि वि उच्चिठ्ठीणा इं पआवइहिं ।।
	(पङ्कजं पङ्केऽवहेल्य कुवलयं क्षिप्त्वा ह्रदे वृन्ते बिम्बं विप्रकीर्ण निरस्तश्चन्द्रो नभसि।
	 करनयनाधरवदनैस्तत्र लीलावत्यां निजसृष्टिरप्युत्सृष्टा किं प्रजापतिना ।।)	मिषमुक्तिप्रकारोऽवसरश्च इति पर्यायस्त्रिधा। तत्र मिषं यथा---
	दशत्यसौ परभृत: सहकारस्य मञ्जरीम्। तमहं वारयिष्यामि युवाभ्यां स्वैरमास्यताम् ।।
	उक्तिप्रकारो यथा---
	राजन् राजसुता न पाठयति मां देव्योऽपि तूष्णीं स्थिता:
	कुब्जे भोजय मां कुमार कुशलं नाद्याज्जुके भुज्यते।
	इत्थं नाथ शुक्स्तवारिभवने मुक्तोध्वगै: पञ्जरा-
	च्चिंत्रस्थानवलोक्य वेश्मवलभीष्वेकैकमाभाषते ।।
	अवसरो यथा---
	अथ तै: परिदेविताक्षरैर्हृदये दिग्धशरैरिवार्दित:।
	रतिमभ्युपपत्तुमातुरां मधुरात्मानमदर्शयत्पुर: ।।
	विशेषविवक्षया लोकवृत्तानतिक्रमेणात्युक्तेरभिधानमतिशयो यथा---
	अहो विशालं भूपाल भुवनत्रितयोदरम्। माति मातुमशक्योऽपि यशोराशिर्यदत्र ते ।।
	यथा वा---
	स्तनयोर्जघनस्यापि मध्ये मध्यं प्रिये तव। अस्ति नास्तीति सन्देहो न मेऽद्यापि निवर्तते ।।
10.61
 विधिनिषेधाभ्यां प्रतिषेधोक्तिराक्षेप:। स द्विधा-- शुद्धमिश्रभेदात्। तत्र विध्याक्षेप: शुद्धो यथा---
	गच्छ गच्छसि चेत्कान्त पन्थान: सन्तु ते शिवा:।
	ममापि जन्म तत्रैव भूयाद्यत्र गतो भवान् ।।
	मिश्रो यथा---
	अलं विवादेन यथा श्रुतं त्वया तथाविधस्तावदशेषमस्तु स:।

	ममात्र भावैकरसं मन: स्थितं न कामवृत्तिर्वचनीयमीक्षते ।।
	निषेधाक्षेप: शुद्धो यथा---
	कुत: कुवलयं कर्णे करोषि कलभाषिणि। किमपाङ्गमपर्याप्तमस्मिन्कर्मणि मन्यसे ।।
	मिश्रो यथा--
	सच्चं गुरुओ गिरिणो को भणइ जलासआ ण गम्भीरा।
	धीरेहिं उवमाउँ तह वि खु मह णत्थि उच्छाहो ।।
	[सत्यं गुरवो गिरय: को भणति जलाशया न गम्भीरा:। धीरैरुपमातुं तथापि खलु मम
	 शेषीभूत: रोधोऽपि निषेधाक्षेप एव। यथा---	(नास्त्युत्साह: ।।]	
	किं जम्पिएण दहमुह जम्पिअसरिसं अणिव्वहन्तस्स भरम्।
	एत्तिअ जम्पिअसारं णिहणं अण्णे वि वज्जधारासु वआ ।।

	[किं जल्पितेन दशमुख जल्पितसदृशमनिर्वहतो भरम्।
	 एतावद् जल्पितसारं निधनमन्येऽपि वज्रधारासु गता: ।।]	
	यथा च--
	पउरजुआणो गामो महुमासो जोव्वणं पई ठेरो।
	जुण्णसुरा साहीणा असई मा होउ किं मरउ ।।
	[ प्रचुरयुवा ग्रामो मधुमासो यौवनं पति: स्थविर:। जीर्णसुरा स्वाधीना असती मा भवतु किं म्रियताम् ।।]	आधिक्येन न्यूनतया वोत्कर्षविवक्षा विशेषोक्ति:। तत्राधिक्येन यथा---
	अयं तया रथक्षोभा दंसेनांसो निपीडित:। एक: कृती शरीरेऽस्मिञ्शेषमङ्गं भुवो भर: ।।
	न्यूनतया यथा---
	न कठोरं न वा तीक्ष्ण मायुधं पुष्पधन्वन:। तथापि जितमेवाभू दमुना भुवनत्रयम् ।।
10.62
 एकपदेनानेकार्थाभिधानं श्लेष:। स षोढा-- अभिन्नपदो भिन्नपदश्च, अभित्रक्रियो भिन्नक्रियश्च, अभिन्नकारको भिन्नकारकश्चेति। तेष्वभिन्नपदो यथा--
	असावुदयमारूढ: कान्तिमान् रक्तमण्डल:। राजा हरति लोकस्य हृदयं मृदुभि: करै: ।।
	भिन्नपदो यथा---
	दोषाकरेण संबध्नन्नक्षत्रपथवर्तिना। राज्ञा प्रदोषो मामित्थमप्रियं किं न बाधते ।।
	अभिन्नक्रियो यथा---
	स्वभावमधुरा: स्निग्धा: शंसन्त्यो रागमुल्बणम्।
	दृशो दूत्यश्च कर्षन्ति कान्ताभि: प्रेषिता: प्रियान् ।।
	भिन्नक्रियो यथा---
	मधुरा रागवर्धिन्य: कोमला: कोकिलागिर:। आकर्ण्यन्ते मदकला: श्लिष्यन्ते चासितेक्षणा: ।।
	अभिन्नकारको यथा---
	कृष्णार्जुनानुरक्तापि दृष्टि: कर्णावलम्बिनी। याति विश्वसनीयत्वं कस्य ते कलभाषिणि ।।
	भिन्नकारको यथा---	गतिर्वेणी च नागेन वपुरूरू च रम्भया। ओष्ठौ पाणी प्रवालैश्च तस्यास्तुल्यत्वमाययु: ।।
	स्वाभिप्रायकथनमन्यापदेशोऽन्यभावना च भाविकम्। तेषु स्वाभिप्रायकथनं यथा---
	णावज्"इ दुग्गेज्"िआ दिठ्ठम्मि जम्मि भिउडिआ
	जत्थ ण अव्वाहारओ घिप्पइ आहा सत्तए।
	विच्छुहइ अहिणिंतए जत्थ ण सो वअंसिआ
	तं मे कहउ माणअं जइ मे इच्छदु जीअअम् ।।
	[नाबध्द्यते दुर्गृहीता दृष्टे यस्मिन् भृकुटिका यत्र नाव्याहारो गृह्यते आभाषमाणे।
	 विक्षुभ्यतेऽभिनिन्द्यते यत्र न स वयस्यया तं मे कथय मानं यदि मे इच्छसि जीवनम् ।।]	अन्यापदेशो यथा---
	आसाइअमणाएण जेत्तिअं तेत्तिअं चिअ विहीण।
	ओरमसु वसह एह्णिं रक्खिज्जइ गहवइच्छेत्तम् ।।
	(आस्वादितमज्ञातेन यावत्तावदेव व्रीहीणाम्। उपरम वृषमेदानीं रक्ष्यते गृहपतिक्षेत्रम् ।।)	अनयभावना यथा---
	दंसणवलिअं दढकं विबन्धणं दीहरं सुपरिणाहम्।
	होइ घरे साहीणं मुसलं धण्णाण महिलाणम् ।।
	(दंशनवलितं दृढकं विबन्धनं दीर्घ सुपरिणाहम्। भवति गृहे स्वाधीनं मुसलं धन्यानां महिलानाम् ।।)	उद्भेदोऽपि भाविकमेव। स त्रिधा-- अव्यक्तो व्यक्त उभयात्मकश्च। अव्यक्तो यथा--
	नि:शेषच्युतचन्दनं स्तनतटं निर्मृष्टरागोऽधरो नेत्रे दूरमनञ्जने पुलकिता तन्वी तवेयं तनु:।
	मिथ्यावादिनि दूति बान्धवजनस्याज्ञातपीडागमे वापीं स्नातुमितो गतासि न पुनस्तस्याधमस्यान्तिकम् ।।
	व्यक्ते यथा---
	अतिकोमलमेकतोऽन्यत: सरसाम्भोरुहनालकर्कशम्।
	वहति स्फुटमेतदेव ते वचनं शाकपलाशदेश्यताम् ।।
	उभयरूपो यथा---
	अम्लानोत्पलकोमले सखि दृशौ नीलाञ्जनेनाञ्चिते
	कर्पूरच्छुरणाच्च गण्डफलके संवेल्लित: पाण्डिमा।
	श्वासा: सन्तु च कन्दुकभ्रमिभुव: किन्तु प्रभावाहिना-
	मङ्गानां क्रशिमानमुत्कटममुं को नाम नोत्प्रेक्षते ।।
10.63
 नानालङ्कारसङ्कर: संसृष्टि:। सा त्रिधा-- व्यक्तरूपा, अव्यक्तरूपा, व्यक्तावयक्तरूपा च। तासु व्यक्तरूपा तिलतण्डुलवत् छायादर्शवच्च। तयोराद्या यथा---
	पिनष्टीव तरङ्गाग्रै रुदधि: फेनचन्दनम्। तदादाय करैरिन्दु र्लिम्पतीव दिगङ्गना: ।।
	अत्रोत्प्रेक्षाद्वयं रूपकद्वयं च तिलतण्डुलवत्सङ्कीर्णा। द्वितीया यथा---
	निर्मलेन्दु नभो रेजे विकचाब्जं बभौ सर:। परं पर्यश्रुनयनौ मम्लतुर्भ्रातराबुभौ ।।
10.64
 अत्रादर्शच्छायेव हेत्वलङ्कारे रामलक्ष्मणमुखयोरिन्दुपद्मौपम्यं  दृश्यते। अव्यक्तरूपा श्रीरजलवत्पांसूदकवच्च। तयोराद्या यथा---
	श्रीरक्षालितचन्द्रेव नीलीधौताम्बरेव च। टङ्कोल्लिखितसूर्येव वसन्तश्रीरदृश्यत ।।
	अत्रोपमोत्प्रेक्षे क्षीरनीरवन्मिथ: संसृष्टे न व्यज्येते। द्वितीया यथा---
	कृष्णार्जुनानुरक्तापि दृष्टि: कर्णावलम्बिनी। याति विश्वसनीयत्वं कस्य ते कलभाषिणि ।।
10.65
 अत्र पांसूदकयोरिव मृत्पिण्डे शेषविरोधयोरव्यक्तरूपयोरेव व्याजस्तुतावङ्गाङ्गिभावोऽवगम्यते। 
व्यक्ताव्यक्तरूपा नरसिंहवच्चित्रवर्णवच्च। तयोराद्या यथा---
	रजोभिस्तुरगोत्कीर्णै र्गजैश्च घनसंनिभै:। भुवस्तलमिव व्योम कुर्वन्व्योमेव भूतलम् ।।
10.66
 अत्र नरसिंहजाताविव सिंहनरशरीरभागयो: परिवृत्त्यलङ्कारहेतूपमयोरङ्गभावो व्यक्ताव्यक्तरूप: 
परिस्फुरन्नुपलभ्यते। द्वितीया यथा--
	मयूरारावमुखरां प्रावृषं सतडिल्लताम्। महाटवीमिवोल्लङ्घ्य तोयानि मुमुचुर्घना: ।।
10.67
 अत्र पटावयवस्थानां नीलादीनामिव पटावयव्याश्रिते चित्रवर्णश्लेषरूपकोपमार्थश्लेषाणां पदपदार्थाश्रयाणां शरद्वर्णन वाक्याश्रयिणि समाध्यलङ्कारे व्यक्ताव्यक्तरूपोऽङ्गाङ्गिभाव: प्रतीयते।
	चतुर्विशतिरित्येता: क्रमेणोभयसंश्रया:। काव्यालंकृतय: प्रोक्ता यथावदुपमादय: ।।
	इह हीवादिभि: शब्दैस्सादृश्यादि प्रतीयते। अर्थोऽस्मात्सूरय: प्राहुरुभयालंकृतीरिमा: ।।
	अलंक्रिया यास्त्विह शब्दसंश्रया स्ततोऽर्थभूषाभ्यधिकं प्रकृष्यते।
	ततोऽभिरूपामुभयोरलंकृतिं वदन्ति संसृष्टिरतोऽपि शोभते ।।
इति महाराजाधिराज श्री भोजदेवविरचिते शृङ्गारप्रकाशे
उभयालङ्कारप्रवेशो नाम दशम: प्रकाश:
समाप्त: ।।
