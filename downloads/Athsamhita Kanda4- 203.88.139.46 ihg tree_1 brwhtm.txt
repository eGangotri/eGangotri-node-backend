4.1.0
अथ चतुर्थः काण़्डः
4.1.1
हिरण्यगर्भः समवर्ताग्रे भूतस्य जातः पतिरेक आसीत्।
स दाधार पृथिवीं द्यामुतामुं तस्मै देवाय हविषा विधेम।।1 ।।
4.1.2
य ओजोदा बलदा यश्च विश्व उपासते प्रशितं यस्य देवाः।
यस्य च्छायामृतं यस्य मृत्युस्तस्मै देवाय हविषा विधेम।।2 ।।
4.1.3
यः प्राणातो निमिषतो विधर्ता पतिर्विश्वस्य जगतो बभूव।
य ईशेऽस्य द्विपदो यश्चतुष्पदस्तस्मै देवाय हविषा विधेम।।3 ।।
4.1.4
येन द्यौरुग्रा पृथवी च दृढा येन स्वः स्तभितं येन नाकः।
यो अन्तरिक्षं विममे वरीयस्तस्मै देवाय हविषा विधेम।।4 ।।
4.1.5
य इमे द्यावापृथिवी तस्तभाना धारयदवसा रेजमाने।
यस्मिन्धि वितत एति सूर्यस्तस्मै देवाय हविषा विधेम।।5 ।।
4.1.6
यस्य विश्वे हिमवन्तो महित्वा समुद्रं यस्य रसया सहाहुः।
दिशो यस्य प्रदिशः पञ्चदेवीस्तस्मै देवाय हविषा विधेम।।6 ।।
4.1.7
आपो ह यस्य विश्वमायुर्दधाना गर्भं जनयन्त मातरः।
तत्र देवानामधि देव आस्त एकस्थूणे विमिते दृढ उग्रे।।7।।
4.1.8
आपो गर्भं जनयन्तीर्वत्समग्रे समै रयन्।
तस्योत जायमानस्योल्।आसीद्धिरण्ययः।।8 ।।
4.1.9
हिरण्य उल्।आसीत् योग्रे वत््सो अजायत।
तं योन्योर्विद्रवन्त्योः पर्यपश्यद्दितिर्मही।।9 ।।
4.2.1
भूतो भूतेषु पय आ दधाति स भूतानामधिपतिर्बभूव।
स ते मृत्युश्चरति राजसूयं स राजा राज्यमनु मन्यतामिदम्।।1 ।।
4.2.2
अभ्रिप्रेहि वीरयस्वोग्र श्चेत्ता सपत्नहा।
आ तिष्ठ मित्रवर्धन तुभ्यं देवा अधि ब्रुवन्।।2।।
4.2.3
आ तिष्ठन्त परि विश्वे अभूषञ् छ्रियं वसानश्चरति स्वरोचिः।
महत्तद्वृष्णो असुरस्य नामा विश्वरूपो अमृतानि तस्थौ।।3 ।।
4.2.4
एना व्याघ्रं परिषस्वजानाः सिंहं हिन्वन्ति महते सौभगाय।
महिषं न सुभुवस्तस्थिवांसं मर्मृज्यन्ते द्वीपिनमप्स्वन्तः।।4 ।।
4.2.5
व्याघ्रो अघि वैयाघ्रे वि क्रमस्व दिशो महीः।
विशस्त्वा सर्वा आयन्त्वापो दिव्याः पयस्वतीः।।5 ।।
4.2.6
या आपो दिव्याः पयसामदन्ति या अन्तरिक्ष उतपार्थिवा याः।
तासां त्वा सर्वासामपामभि षिञ्चामि वर्चसा।।6 ।।
4.2.7
अभित्वा वर्चसा सिचं दिव्येन पयसा सह।
यथासो मित्रवर्धनस्तथा त्वा सविता करत्।।7 ।।
4.3.1
यत्ते चन्द्रं कश्यप रोचनावद् यत्संहितं पुष्कलं चित्रभानु।
यस्मिन् सूर्या आर्पिता सप्त साकं तस्मिन् राजानमधि वि श्रयेमम्।।1 ।।
4.3.2
येभिः शिल्पैः पप्रथानामदृंहो येभिर्दिवमभ्यपिंशः प्रविद्वान्।
येभिर्वाचं पुष्कलैरव्ययस्तेन माग्ने वर्चसा सं सृजेह।।2 ।।
4.3.3
येभिः सूर्य आतपति प्रकेतुभिर्येभिरग्निर्ददृशे चित्रभानुः।
येभिरापश्चन्द्रवर्णा अजिन्वन् तेनमाग्ने वर्चसा सं सृजेह।।3 ।।
4.3.4
आयं भातु प्रदिशः पञ्च देवीरिन्द्र इव ज्येष्ठो भवतु प्रजानाम्।
अस्मिन्धेहि पुष्कलं चित्रभान्वयं पृणातु रजसोरुपस्थम्।।4 ।।
4.3.5
अनु त्वेन्द्रोवत्वनु वृहस्पतिरनु त्वा सोमो अन्वग्निरावीत्।
अनु त्वा विश्वे अवन्तु देवाः सप्त राजानो य उदाभिषिक्ताः।।5 ।।
4.3.6
अनु त्वाभिमावरुणेहावतामनु द्यावापृथिवी औषधीभिः।
सूर्योहभिरनु त्वावतु चन्द्रमा नक्षत्रैरनु त्वेदमावीत्।।6 ।।
4.3.7
द्यौश्चत्वा पृथिवी च प्रचेतसौ शुक्रो बृहन् दक्षिणात्वा पिपर्तु।
अनुस्वधा चिकितां सोमो अग्निः पूषा त्वावतु सविता सवेन।।7 ।।
4.4.1
स्तुवानमग्न आ नय यातुधानं किमीदिनम्।
त्वं हि देवान्तितो हन्ता दस्योर्बभूविथ।।1 ।।
4.4.2
आज्यस्य परमेष्ठन् जातवेदस्तनूवशिन्।
अग्ने तौलस्य प्राशान् यातुधानान् वि लापय।।2 ।।
4.4.3
 वि पलन्तु यातुधाना अत्रिणो ये किमीदिनः।
अथेदमग्ने नो हविरिन्दश्च प्रति हर्यतम्।।3 ।।
4.4.4
अग्निः पुरस्तादा यच्छतु प्रेन्द्रो नुदतु बाहुमान्।
ब्रवीतु सर्व यातुमानयमस्मित्येत्य।।4 ।।
4.4.5
पश्यामि ते वीर्या जातवेदः प्रणोब्रूहि यातुधानान् नृचक्षः।
त्वयासर्वे परितप्ताः पुरस्तादा यन्तु प्रब्रुवाणा उपेदम्।।5 ।।
4.4.6
आ रभस्व जातवेदो हृदः कामाय रन्धय।
दूतो नो अग्निरुत्तिष्ठ यातुधानानिहा नय।।6 ।।
4.4.7
त्वमग्ने यातुधानानुपबद्धानिहा नय।
अथैषामिन्द्रो वज्रेणापि शीर्षाणि वृश्चतु।।7 ।।
4.4.8
इदं हविर्यातुधानान्नदी फेनमिवा वहात्।
यदीदं स्त्री पुमानकरिह स स्तुवतां जनः।।8 ।।
4.4.9
यातुधानस्य सोमप जहि प्रजां नयस्व च।
निष्टुवानस्य पातय परमक्ष्युतावरम्।।9 ।।
4.4.10
अयं स्तुवान आगमत्तं स्मोत प्रति हर्यत।
बृहस्पते वशे कृथा अग्नीषोमा वि विध्यतम्।।10 ।।
4.5.1
यां त्वा गन्धर्वो अखनद्वरुणाय मितभ्रजे।
तां त्वा वयं खनामस्योषधिं शेपहर्षणीम्।।1 ।।
4.5.2
वृषणस्ते खनितारो वृषा त्वमस्योषधे।
वृषासि वृष्ण्यावती वृषणे त्वा खनामसि।।2 ।।
4.5.3
उदुषा उदु सूर्य उच्छूष्मा ओषधीनाम्।
उदे जति प्रजापतिर्वृषा शुष्मेण वाजिना।।3 ।।
4.5.4
ऊर्ध्व श्राणमिदं कृधि यथा स्म ते विरोहतो अभितप्तमिवानति।
ततस्ते शुष्मवत्तरमियं कृणोत्वोषधिः।।4 ।।
4.5.5
अपां रस ओषधीनामथो बनस्पतीनाम्।
अथो सोमस्य भ्रातास्यार्श्यमसि वृष्ण्यम्।।5 ।।
4.5.6
अश्वस्य ऋश्यस्य बस्तस्य पुरुषस्य च।
य ऋषभस्य वाजस्तमस्मै देह्योषधे।।6 ।।
4.5.7
सं वाजा ऋषभाणां सं शुष्मा ओषधीनाम्।
सं पूषामिन्द्रवृष्ण्यमस्मै धेहि तनूबलम्।।7 ।।
4.5.8
अद्याग्ने अद्य सवितरद्य देवि सरस्वति।
अद्या मे ब्रह्मणस्पते धनुरिवा तानया पसः।।8 ।।
4.5.9
ऊर्ध्वास्तिष्ठन्ति गिरय ऊर्ध्वा वाता उदीरते।
ऊर्ध्वोयं मामको मयुख इवाधि भूम्याम्।।9 ।।
4.5.10
उत्तिष्ठोग्र वि धूनुष्व वि तेघ्ना यन्तु नाड्यः।
अतन्द्रो अश्वपा इव नावग्लायोऽधि मुष्कयोः।।10 ।।
4.5.0
(इति सप्तर्चो नाम चतुर्थकाण्डे प्रथमोऽनुवाकः)
4.6.1
हिरण्यशृङ्गो वृषभो यः समुद्रादुदाचरत्।
तेना सहस्येना वयं नि जनान् स्वापयामसि।।1 ।।
4.6.2
न भूमिं वातोऽति वाति नाति तपति सूर्यः।
जनांश्च सर्वान् स्वापय शुनश्चेन्द्रसखा चरन्।।2 ।।
4.6.3
वह्येशयाः प्रोष्ठेशया नारीर्यास्तल्पशीवरीः।
स्त्रियो याः पुण्यगन्धास्ताः सर्वाः स्वापयामसि।।3 ।।
4.6.4
एजदेजदजग्रभं सर्वा रात्रीणामतिशर्वरे।।4 ।।
4.6.5
य आस्ते यश्च चरति यश्च तिष्ठन् विपश्यति।
तेषां सं दध्मो अक्षाणि यथेदं हर्म्यं तथा।।5 ।।
4.6.6
स्वप्तु माता स्वप्तु पिता स्वप्तु श्वा स्वप्तु विश्पतिः।
स्वपन्तु सर्वे ज्ञातयः सर्वं नि ष्वापया जनम्।।6 ।।
4.6.7
स्वप्न स्वप्नाभिकरणेन सर्वं निष्पापया जनम्।
ओत् सूर्यमन्यान् स्वापयाव्युषं चरतादहमिन्द्र इवारिष्टो अक्षितः।।7 ।।
4.7.1
अक्षीभ्यां ते नासिकाभ्यां कर्णाभ्यामास्यादुत।
यक्ष्मं शीर्षण्यं मस्तिष्काल्ललाटाद्वि वृहामसि।।1 ।।
4.7.2
ग्रीवाभ्यस्त उष्णिहाभ्यः कीकसाभ्यो अनूक्यात्।
यक्ष्मं दोषण्यमंसाभ्यामुरस्तो वि वृहामसि।।2 ।।
4.7.3
क्लोम्नस्ते हृदय्याभ्यो हलीक्ष्णात् पार्श्वाभ्याम्।
यक्ष्मं मतस्नाभ्यां प्लीह्नो यक्नस्ते वि वृहामसि।।3 ।।
4.7.4
आन्त्रेभ्यस्ते गुदाभ्यो वनिष्ठोरुदरादुत।
यक्ष्मं पाण्योरङ्गुलिभ्यो नखेभ्यो वि वृहामसि।।4 ।।।
4.7.5
अस्थिभ्यस्ते मांसेभ्यः स्नावभ्यो धमनिभ्यः।
यक्ष्मं पृष्टिभ्यो मज्जभ्यो नाभ्या वि वृहामसि।।5 ।।
4.7.6
ऊरुभ्यां ते अष्ठीवद््भ्यां पार्ष्णिभ्यां प्रपदाभ्याम्।
यक्ष्मं भसद्यं श्रोणिभ्यां भंससो वि वृहामसि।।6 ।।
4.7.7
अङ्गादङ्गाल्लोम्नोलोम्नो बद्धं पर्वणिपर्वणि।
यक्ष्मं त्वचस्यन्ते वयं विष्वञ्चं वि वृहामसि।।7 ।।
4.7.8
अङ्गादङ्गादहं तव परुषः परुषस्परि।
कश्यपस्य विवृहेण यक्ष्मन्ते वि वृहामसि।।8 ।।
4.8.1
अग्नी रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।1 ।।
4.8.2
इन्द्रो रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।2 ।।
4.8.3
सोमो रक्षोहा तिग्मस्तिग्मशृह्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।3 ।।
4.8.4
वरुणो रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।4 ।।
4.8.5
वायू रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।5 ।।
4.8.6
त्वष्टा रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।6 ।।
4.8.7
धाता (रक्षोहा तिग्मस्तिग्मशृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।7 ।।
4.8.8
सविता (रक्षोहा........प्रति हरामः।।8।।
4.8.8
सूर्यो रक्षोहा.............प्रति हरामः।।9 ।।
4.8.10
चन्द्रमा रक्षोहा.............प्रति हरामः।।10 ।।
4.8.11
बृहस्पती रक्षोहा.............प्रति हरामः।।11 ।।
4.8.12
प्रजापती रक्षोहा.............प्रति हरामः।।12 ।।
4.8.13
परमेष्ठी रक्षोहा तिग्मस्तिग्म शृङ्ग ऋषिरार्षेयः कविः कवितमः।
अपाघशंसं नुदतां सहतामरातिं प्रत्यक् प्रतिहरणेनाघायतेऽघं प्रति हरामः।।13 ।।
4.9.1
संवसव इति वो नामधेयमुग्रम्पश्या राष्ट्रभृतो ह्यक्षाः।
तस्मै त इन्द्रो हविषा विधेम वयं स्याम पतयो रयीणाम्।।1 ।।
4.9.2
इदमुग्राय बभ्रवे योऽक्षेषु तनूवशी।
कृतेन कलिं शिक्षाणि स नो मृडातीदृशे।।2 ।।
4.9.3
घृतमग्ने अप्सराभ्यो वह त्वं पांशूनक्षेभ्यः सिकता अपश्च।
यथाभगं हव्यदातिं जुषाणा मदन्तु देवा उभयानि हव्या।।3 ।।
4.9.4
यो नो देवो धनमिदं दिदेश यो अक्षाणां ग्रहणं शेषणञ्च।
स नोवतु हविरिदं जुषाणो गन्धर्वैः सधमादं मदेम।।4 ।।
4.9.5
या अप्सरसः सधमादं मदन्त्यन्तरा हविर्धानं सूर्यं च।
ता नो हस्तौ कृतेन सं सृजन्तु सपत्नं नः कितवं रन्धयन्तु।।5 ।।
4.9.6
यद्देवान्नाथितो हुवे ब्रह्मचर्यं चदूषिम।
अक्षां यद् बभ्रूनालभे ते नो मृडन्त्वीदृशे।।6 ।।
4.9.7
आदिनवं प्रतिदीव्ने कृतेनास्माँ अभिक्षर।
वृक्षमिवाशन्या जहि यो अस्मान् प्रतिदीव्यति।।7 ।।
4.10.1
भगस्त्वेतो नयतु हस्तगृह्य बृहस्पतिः पुर एता ते अस्तु।
देवस्त्वा सविता सत्यधर्मोपसद्यां नमस्यां कृणोतु।।1 ।।
4.10.2
2यामश्विना मधुकशां देवा अग्रे अजनयन्।
तया त्वा पत्यामोतां कृण्मो मधुमतीं वयम्।।2 ।।
4.10.3
उत्तरा श्वश्रुवा भव ननान्दुरपशिक्षया।।3 ।।
4.10.4
अद््भिरात्मानं तन्व शुम्भमाना गृहान् प्रेहि महिषी भवासि।
तत्र त्वादुर्गार्हपत्याय देवाः प्रजावती जरदष्टिर्यथासः।।4 ।।
4.10.5
उदुत्तरमारोहन्ती व्यस्यन्ती पृतन्यतः।
अभ्यष्ठाः शत्रोर्मूर्धानं सहपुत्रा विराड् भव।।5 ।।
4.10.6
श्वश्रूणां श्वशुराणां गृहाणाञ्च भगस्य च।
वि राज पत्यां देवृषु सजातानां विराड् भव।।6 ।।
4.10.7
यद््गिरिषु पर्वतेषु गोष्वश्वेषु यन्मधु।
येनाक्षा अभ्यषिच्यन्त तेनाहमस्या मूर्धानमभि षिञ्चामि नार्याः।।7 ।।
4.10.8
यद्वर्चो गवि कल्याणे यद्वा सूयवसे तृणे।
अभ्यञ्जनस्य यद्वर्चस्तेन मानज्मि वर्चसा।।8 ।।
4.10.0
(इति सप्तर्चो नाम चतुर्थकाण़्डे द्वितीयोऽनुवाकः)
4.11.1
येनाचरदुशना काव्योग्रे विद्वान् क्रतूनामुत देवतानाम्।
सहृदयेन हविषा जुहोमि सध्रीचीनं वो मनोऽस्तूग्रम्।।1 ।।
4.11.2
महत् सत्यं मदद्धविरुशना काव्यो महान्।
देवानामुग्राणां सतां हृदयानि सहाकरम्।।2 ।।
4.11.3
अहं सत्येन सयुजा चराम्यहं देवीमनुमतिं प्र वेद।
इन्द्रो देवानां हृदयं वो अस्तु सध्रीचीनं वो मनोऽस्तूग्रम्।।3 ।।
4.11.4
त्वष्टा वायुः कश्यप इन्द्रमग्निर्मनसान्वायन् हविषस्पदेन।
अविन्दञ्च क्रं रजसि प्रविष्टं सध्रीचीनं वो मनोऽस्तूग्रम्।।4 ।।
4.11.5
येनेमे द्यावापृथिवी विचष्कभुर्येनाभवदन्तरिक्षं स्वर्यत्।
मनसा विद्वान् हविषा जुहोमि सध्रीचीनं वो मनोऽस्तूग्रम्।।5 ।।
4.11.6
द्यावापृथिवी हृदयं ससूवतुर्येनेदं त्वष्टा विकृणोति धीरः।
तस्योशना क्रतुभिः संविदानश्चित्तं विवेद मनसि प्रविष्टम्।।6 ।।
4.11.7
चित्तं चैतदाकूतिश्च येन देवा विषेहिरे।
एतत् सत्यस्य श्रद्धय ऋषयः सप्त जुह्वति।।7 ।।
4.12.1 
त्वया मन्यो सरथमारुजन्तो हर्षमाणासो हृषिता मरुत्वन्।
तीक्ष्णेषव आयुधा संशिशाना उप प्र यन्तु नरो अग्निरूपाः।।1 ।।
4.12.2 
अग्निरिवमन्यो तरसा सहस्व सेनानीर्नः सहुरे हूत एधि।
जित्वाय शत्रून् वि भजासि वेद ओजो मिमानो वि मृधो नुदस्व।।2 ।।
4.12.3 
सहस्व मन्यो अभिमातिमस्मे रुजन् मृणन् प्रमृणन्नेहि शत्रून्।
उग्रं ते शर्धो नन्वा रुरुध्रे वशी वशं नयासा एकज त्वम्।।3 ।।
4.12.4 
एको बहूनामसि मन्यवीडिता पशून््पशून् युद्धाय सं शिशाधि।
अकृत्तरुक् त्वया युजा वयं द्युमन्तं घोषं विजयाय कृण्महे।।4 ।।
4.12.5 
विजेषकृदिन्द्र इवानवब्रवोऽस्माकं मन्यो अधिपा भवेह।
प्रियं ते नाम सहुरे गृणीमसि विद्मा तमुत्सं यत आबभूविथ।।5 ।।
4.12.6 
आभूत्या सहसा वज्र सायक सहो विभर्ष्यभिभूत उत्तरम्।
क्रत्वा नो मन्यो सह मेद्देधि महाधनस्य पुरुहूत संसृजि।।6 ।।
4.12.7 
संसृष्टं धनमुभयं समाकृतमस्मभ्यं दत्तं वरुणश्च मन्यो।
भियो दधाना हृदयेषु शत्रवः पराजिता यन्तु परमां परावतम्।।7 ।।
4.13.1
शं नो देवी पृश्निपर्ण्यशं निर््ऋतये करत्।
उग्रा हि कण्व जम्भनी तां त्वाहार्षं सहस्वतीम्।।1 ।।
4.13.2
सदान्वाघ्नी प्रथमा पृश्निपर्ण्यजायत।
तया कण्वस्याहं शिरश्चिनद््मि शकुनेरिव।।2 ।।
4.13.3
ऊर्जभृतं प्राणभृतं प्रजानामुत तर्पणीम्।
सर्वास्ताः पृश्निपर्णीतः कण्वामा अनीनशत्।।3 ।।
4.13.4
समाकृत्यैना निरज तीक्ष्णशृङ्ग इव ऋषभः।
अरायं कण्वं पाप्मानं पृश्निपर्णि सहस्वति।।4 ।।
4.13.5
त्वमग्ने पृश्निपर्ण्यग्निरिव प्रदहन्निहि कण्वा जीवितयोपनी।
गिरिमेना आ वेशय तमांसि यत्र गच्छांस्तत् पापीरपि पादय।।5 ।।
4.13.6
अराय मसृक््पावानं यश्च स्फातिं जिहीर्षति।
गर्भादं कण्वं नाशय पृश्निपर्णि सहस्वति।।6 ।।
4.13.7
या नो गा या नो गृहां या नः स्फातिमुपाहरान्।
ता उग्रे पृश्निपर्णि त्वं कण्वामा नीनश इतः।।7 ।।
4.14.1
यस्मिन्नाशीः प्रतिहित इदं तच्छल्यो वेणुर्वेष्टनं तेजनं च।
सूनुर्जनित्रीं जनयेहि शृण्वन्नयं त आत्मे त इत प्रहितः।।1 ।।
4.14.2
अस्थि भित्वा यदि मज््ज्ञः प्रपाथ यदि वासि रतः पुरुषन्तिकामे।
उर्वीं गव्यूतिमभ्येह्यर्वाङ् पश्चा रश्मीनुद््यतः सूर्यस्य।।2 ।।
4.14.3
मातरिश्वा पवमानस्त्वायं सूर्य आभ्राजन् तन्वा दृशेऽकः।
अस्नो गन्धात् पुवसः प्र च्यवस्व वि मुच्यस्व योन्या याते अत्र।।3 ।।
4.14.4
प्र च्यवस्वातो अध्येह्यर्वाङ् अर्थास्ते विद््म बहुधा बहिर्ये।
इमाः स्वसारो अयमित् पिता त इयं ते मातेममेहि बन्धुम्।।4 ।।
4.14.5
अमित्रैरस्ता यदि वासि मित्रैर्देवैर्वा देवि प्रहितावसृष्टा।
विद्वान् शृङ्गं पुरुषे जहाथ वाणः शृङ््गः शिखरः सं सतामितः।।5 ।।
4.14.6
सिखासु सक्तो यदि वास्यग्रे यदि वासि सक्तः पुरुषस्य मांसे।
दधिर्न पाशाँ अपवृह्य मुक्त्वाक्षिशल्यः कृणुतामायनाय।।6 ।।
4.14.7
हस्ताद्धस्तं समयो भ्रियमाणो बहिष्ट्वा पश्यां वीरुधां बलेन।
अद््भिः प्रणिक्तः शयासा अभ्यक्तः कोशे जामीनां निहितो अहिंसः।।7 ।।
4.14.8
षष्टिरात्रे षष्टिकस्य शल्यस्य परिघिष्कृतः।
इतस्तमद्य ते वयमास्थानाच्च्यावयामसि।।8 ।।
4.15.1 
सं मज्जा मज्ज्ञा भवतु समु ते परुषा परुः।
सं ते राष्ट्रस्य विस्रस्तं सं स्नाव समु पर्व ते।।1 ।
4.15.2 
मज्जा मज्ज्ञा सं धीयतामस्थ्नास्थ्यपि रोहतु।
स्नाव ते सं दध्मः स्नाव्ना चर्मणा चर्म रोहतु।।2 ।।
4.15.3 
लोम लोम्ना सं धीयतां त्वचा सं कल्पया त्वचम्।
असृक्ते अस्ना रोहतु मांसं मांसेन रोहतु।।3 ।
4.15.4 
रोहिणी संरोहिण्यस्थ्नः शीर्णस्य रोहिणी।
रोहिण्यामह्नि जातासि रोहिण्यस्योषधे।।4 ।।
4.15.5 
यदि शीर्णं यदि द्युत्तमस्ति पेष्ट्रं त आत्मनः।
धाता तत् सर्वं कल्पयात् सं दधत् परुषा परुः।।5 ।।
4.15.6 
यदि वज्रो विसृष्टस्त्वार काटात् पतित्वा यदि वा विरिष्टम्।
वृक्षाद् वा यदवसद्दशशीर्ष ऋभू रथस्येव सं दधामि ते परुः।।6 ।।
4.15.7 
उत्तिष्ठ प्रेहि समिधाय ते परुः सं ते धाता दधातु तन्वो विरिष्टम्।
रथः सुचक्रः सुपवीर्यथैति सुखः सुनाभिः प्रति तिष्ठ एवम्।।7 ।।
4.15.0 
(इति सप्तर्चो नाम चतुर्थकाण्डे तृतीयोऽनुवाकः)
4.16.1
उद्यन्नादित्यो घुणान् हन्तु सूर्यो निम्रोचन् रश्मिभिर्हन्तु।
तावन्नो अधि संहितम्।।1 ।।
4.16.2
अप्सरा मूलमखनद् गन्धर्वः पर्यब्रवीत्।
तेन वो वृत्रहा सूर्यो नि जम्भ्यां अमृचद् घुणान्।।2 ।।
4.16.3
घुणान् हन्त्वायती घुणान् हन्तु परायती।
घुणानवघ्नती हन्तु घुणान् हन्तु परायती।
घुणानवघ्नती हन्तु घुणान् पिनष्टु पिंषती।।3 ।।
4.16.4
घुणा न किञ्चनेह वः प्रति बुद्धा अभूतन।
प्रदोषं तस्करा इव।।4 ।।
4.16.5
घुणानामद्यतो ज्येष्ठः कनिष्ठ उत मध्यमः।
हता वः सर्वे ज्ञातयो हता माता हतः पिता।।5 ।।
4.16.6
यथा फेन उदकेन ददृशानो निजस्यति।
एवा वयं घुणान् सर्वान् साकं वाचा नि जासयामसि।।6 ।।
4.16.7
नि गोवो गाष्ठे असदन्निमृगासो अविक्षत।
नित्यमादित्य रश्मिभिर्घुणान् सर्वाँ अजीजसः।।7 ।।
4.16.8
उद्यन् रश्मीना तनुष्व वाणवद््भिः समर्पय।
घुणांस्त्वं सर्वानादित्य घोरया तन्वा तप।।8 ।।
4.17.1
य आनतः पराणतो दारोरिवा पतक्षणम्।
शर्कोटो नाम वा असि कुतस्त्वं विषवानसः।।1 ।।
4.17.2
य उभयेन प्रहरसि पुच्छेन चास्येन च।
आस्ये च न ते विषं कुतस्ते पुच्छधावसत्।।2 ।।
4.17.3
विदुत््सुरस्य दानवस्य तस्य त्वं नपादसि।
तस्याग्रेरसं विषं ततस्तुवारसं विषम्।।3 ।।
4.17.4
अरसारसं त्वाकरं वध्रे वध्रिं त्वाकरम्।
वध्रिं वा चक्रुर्देवा अमृतास आसुरम्।।4 ।।
4.17.5
इयत्तकः कुसुम्भकस्तकं भिनद््मि शम्यया।
ततो विषं परासिचमपाचीमनु संवतम्।।5 ।।
4.17.6
इमाः पश्चा मयूर्यः सप्त स्वसारो अग्रुवः।
तास्ते विषं विजह्रिर उदकं कुम्भिनीरिव कूपात् कुलजनीरिव।।6 ।।
4.17.7
नवानां नवतीनां विषस्य रोपुषीणाम्।
सर्वासामग्रभं नाम वीतापेतारसं विषम्।।7 ।।
4.18.1
व्रातमहमपक्ष्णानां वारतं मुण्डीयसामुत।
व्रातमहमपक्ष्णानां व्रातं मुण्डीयसामुत।
व्रातं मुण्डिव्लानामहं प्र ध्वाङ््क्षाँ इव चातये।।1 ।।
4.18.2
प्रवक्ता प्रमादैता निद्रातन्द्रीस्तृतीयकः।
तान् जङ््गिडस्याग्निना सर्वान्प्रति दहामसि।।2 ।।
4.18.3
अशुद्धान्नः परि पाहि रक्षोभ्य उत जङ््गिड।
यातुधानात् किमीदिनस्तस्मान्नः पाहि जङ््गिड।।3 ।।
4.18.4
अप्सराभ्यो गन्धर्वेभ्यो देवेभ्यो असुरेभ्यः।
अथो सर्वस्मात् पाप्मनस्तस्मान्नः पाहि जङ््गिड।।4 ।।
4.18.5
निते शत्रून् दहति देवो अग्निर्निररातिममतिं यातुधानात्।
आ याहि शत्रून् दूरितापघ्नञ्छतान्नो यक्ष्मेभ्यः परि पाहि जङ््गिड।।5 ।।
4.18.6
अकर्माग्निमधिपामस्य देवमन्वा रप्सि सहसा दैव्येन।
सहस्वानः सहसा पातु जङ््गिडो यथा जयेम पृतनाज्येषु।।6 ।।
4.18.7
सत्यो अग्निः सत्या आपः सत्येमे द्यावापृथिवी विश्वसम्भुवौ।
सत्यमिदं ब्रह्मास्माकं कृतमस्तु यमबध्नादुशनेद्राय तं ते बध्नामि जङ््गिडम्।।7 ।।
4.19.1
इयत्तिका शकुन्तिका सका जघास ते विषम्।
माहं मृषि मो असौ पुरुषो मृत।स च न मरति मा वयं मराम।
आरे अस्य योजनं हरिष्ठा मधु त्वा मधुला करत्।।1 ।।
4.19.2
सूर्ये विषमा सृजामि दृतिं सुरावतो गृहे।
(माहं मृषि मो असौ पुरुषो मृत।स च न मरति मा वयं मराम।
आरे अस्य योजनं हरिष्ठा मधु त्वा मधुला करत्)।।2 ।।
4.19.3
त्रिषप्ता विस्फुलिङ््गका विषस्य पुष्पमक्षकम्।
(माहं मृषि मो...........मधुला करत्)।।3 ।।
4.19.4
आल्वन्तरुटं विषं विदारी करम्भो अरसं विषम्।
(माहं मृषि मो...........मधुला करत्)।।4 ।।
4.19.5
वारुग्रमरसं विषमग्निश्च विषचर्षणिम्।
(माहं मृषि मो...........मधुला करत्)।।5 ।।
4.19.6
शकुन्तिका मे अब्रवीद् विषपुष्पं धयन्तिका।
(माहं मृषि मो...........मधुला करत्)।।6 ।।
4.19.7
न रोपयति न मादयति न विषं हन्ति पूरुषम्।
माहं मृषि मो असौ पुरुषो मृत।स च मरति मा वयं मराम।
आरे अस्य योजनं हरिष्ठा मधु त्वा मधुला करत्।।7 ।।
4.19.8
नवानां नवतीनां विषस्य रोपुषीणाम्।
सर्वासामग्रभं नाम वीतापेतारसं विषम्।।8 ।।
4.20.1
मधुमती पत्ये अस्मि जाराय मधुमत्तरा।
अथो मधव्यं मे भंसो मधु निपदने अहम्।।1 ।।
4.20.2
मधुना मा सं सृजामि मासरेण सुरा इव।
वाङ््म इयं मधुना संसृष्टाक्षौ मे मधुसन्दृशी।।2 ।।
4.20.3
मधु द्यौर्मधु पृथिवी मध्विन्द्रो मधु सूर्यः।
स्त्रियो या जज्ञिरे मधु ताभ्योहं मधुमत्तरा।।3 ।।
4.20.4
मधुमती रोषधय आपो मधुमतीरुत।
गावो या जज्ञिरे मधु ताभ्योहं मधुमत्तरा।।4 ।।
4.20.5
मधोर्जातो मधुघो वीरुधां बलवत्तमः।
तेनाहं सर्वस्मै पुंसे कृण्वे निकरणं हृदि।।5 ।।
4.20.6
यथाश्व बन्धनेष्ठो वडवामभिधावति।
एवात्व मुग्र ओषधेमुं कनिक्रदतमा नय।।6 ।।
4.20.7
अङ््गो नु मोदिव श्वसो अङ्गो नु मोदिव स्तनः।
अन्या विवित् स मा नो अन्याः परा जिघांसन्।
मामनु प्र ते मनश्छाया यन्तुमिवान्वयत्।।7 ।।
4.20.0
(इति सप्तर्चो नाम चतुर्थकाण्डे चतुर्थोऽनुवाकः)
4.21.1
खनन्ति त्वा तैमाता दासा अरसबाहवः।
दास्यसि प्रक्रीरस्युत््खातमरसं विषम्।।1 ।।
4.21.2
अदन्ति त्वा कक्कटासः कुरुङ््गा अधि सानुषु।
पापी जग्धप्रसूरस्यभ्रिखाते न रूरुपः।।2 ।।
4.21.3
अव ज्यामिव धन्वनः शुष्मं तिरामि ते विष।
प्र रोपीरस्य पातय सूर्यः पूर्वा इवोषसः।।3 ।।
4.21.4
सिन्धुः पश्चात् परिहितः सूर्यस्योदयनं पुरः।
ततो यदन्तरा वनं तत्सर्वं विषदूषणम्।।4 ।।
4.21.5
मधुत्वा मधुकृत् कृणोतु पितुं त्वां पितुकृत् कृणोतु।
उतो निषद्य पातवे अथो ऊर्ध्वाय तिष्ठते।।5 ।।
4.21.6
जघास त्वा लोमकर्णस्तन्यासपरुरुष्णियाम्।
तद््भैमीश्चक्रिरे स्रजः सर्वं महिषदो विषम्।।6 ।।
4.21.7
उर्व्या उरुक्षितस्तुराया आतुरस्य च।
भूम्या हि जग्रभं नाम विषं वारयतामिति विषं दूषयतादिति।।7 ।।
4.22.1
अहं वा इन्द्र मातरमिन्द्रौजामिन्द्रभ्रातरम्।
इन्द्राधिवक्त्रां वीरुधमाहार्षं विषदूषणीम्।।1 ।।
4.22.2
यत्किञ्च पद्वच्छफवद् यत् काण्डि यच्च पुष्पवत्।
यदेजति प्रजापतिः सर्वं तद््विषदूषणम्।।2 ।।
4.22.3
सिन्धुः पश्चाद्धरुणः सूर्यस्योदयनं पुरः।
ततो यदन्तरा विषं तद्वाचा दूषयामसि।।3 ।।
4.22.4
यावत् सूर्यो वितपति यावच्चाभि विपश्यति।
तावद््विषस्य दूषणं वचो निर्मन्त्रयामहे।।4 ।।
4.22.5
जिह्वा मे मधुसंस्रावा जिह्वा मे मधुवादिनी।
जिह्वे वर्चस्वती भव माप ते पुरुषो रिषत्।।5 ।।
4.22.6
हा है कल्याणि सुभगे पृश्निपर्ण्यनातुरे।
इमं मे अद्य पुरुषं दीर्घायुत्वायोन्नय।।6 ।।
4.22.7
याभ्यो वर्षन्ति वृष्टयो याभिर्जीवन्त्यघ्न्याः।
ता मे विषस्य दूषणीः सविता व्यकाशयत्।।7 ।।
4.23.1
प्रजापतिष्ट्वा बध्नात् प्रथममस्तृतं वीर्याय कम्।
तं ते बध्नाम्यायुषे वर्चस ओजसे च बलाय चास्तृतस्त्वाभि रक्षतु।।1 ।।
4.23.2
ऊर्ध्वस्तिष्ठ रक्षन्नप्रमादमस्तृतेमं मा त्वा दभन् पणयो यातुधानाः।
इन्द्र इव दस्यूनव धूनुष्व पृतन्यतः सर्वाञ्छत्रून् वि षहस्वास्तृतस्त्वाभि रक्षतु।।2 ।।
4.23.3
शतं च नः प्रहरन्तोऽभिघ्नन्तो न तस्तिरे।
तस्मिन्निन्द्रः पर्यधत्त चक्षुः प्राणमथो बलमस्तृतस्त्वाभि रक्षतु।।3 ।।
4.23.4
इन्द्रस्य त्वा वर्मणा परि धापयामो यो देवानामधिराजो बभूव।
पुरस्त्वा देवाः प्र णयन्तु सर्वेऽस्तृतस्त्वाभिरक्षतु।।4 ।।
4.23.5
अस्मिन्मणआवेकशतं वीर्याणि सहस्रं प्राणा अस्मिन्नस्तृते।
व्याघ्रः शत्रूनधि तिष्ठ सर्वान् यस्त्वा पृतन्यादधरः सोऽस्त्वस्तृतस्त्वाभि रक्षतु।।5 ।।
4.23.6
घृतादुलप्तो मधुमान् पयस्वान् सहस्रं प्राणः शतयोनिर्वयोधाः।
शम्भूश्च मयोभूश्चोर्जस्वांश्च पयस्वांश्चास्तृतस्त्वाभि रक्षतु।।6 ।।
4.23.7
यथा त्वमुत्तरो असो असपत्नः सपत्नहा।
सजातानामसो वशी तथा त्वा सविता करदस्तृतस्त्वाभि रक्षतु।।7 ।।
4.24.1
अपश्च रपश्चोष्मा च बाष्पश्च।
शोकश्चाभीशोकश्च तृतीयेकश्च परेपरश्च
ते तक्मान इतो नश्यत।।1 ।।
4.24.2
वेद वै ते तक्मन्नामाग्निष्टं नामासि।
तं त्वेतोप नयामः शनितक्मा।।2 ।।
4.24.3
वृत्रस्य हरोसि नभसो नपात्।
द्यौश्चास्मत् पृथिवी च तक्मानं नाशयतामितः।।3 ।।
4.24.4
पञ्चस्पिनिर्नाम ते माता स उ एकप्सिनिरुच्यसे।
तस्याहं वेद ते नाम स तक्मन् निरतो द्रव।।4 ।।
4.24.5
औदुम्बलश्च नामासि प्रियातिथिश्च।
तं त्वेतो नाशयामसि ब्रह्मणा वीर्या वता।।5 ।।
4.24.6
योऽसि जल्पश्च लपंश्चावां च तपश्च।
तृतीयेकश्च मौञ्जिगलश्च ते तक्मान इतो नश्यत।।6 ।।
4.24.7
विकिलीतो विलोहित विकाशक्रंदरञ्जन।
गिरिं गच्छ धूमकेतो हृषे नामांसि सन्तु ते।।7 ।।
4.24.8
वृहत्त्वमग्ने रक्षो अधमं जहि मध्यमं न्युत्तमं शृणीहि।
शं नो अग्निर्ज्योतिरनीको अस्तु शं द्यावापृथिवी अनेहसा।।8 ।।
4.24.9
मातेव पितेवाभि रक्षतैनं मुञ्चतैनं पर्यंहसः।।9 ।।
4.25.1
वाताज्जातो अन्तरिक्षाद्विद्युतो ज्योतिषस्परि।
स नो हिरण्यजाः सङ््खः कृशनः पात्वंहसः।।1 ।।
4.25.2
हिरण्यानामेकोसि सोमादधि जज्ञिषे।
रथेसि दार्शत इषुधौ रोचनस्त्वम्।।2 ।।
4.25.3
यो अग्रतो रोचनावान् समुद्रादधि जज्ञिषे।
शङ््खेन हत्वा रक्षांस्यत्रिणो वि षहामहे।।3 ।।
4.25.4
ये अत्रिणो यातुधाना रक्षसो ये किमीदिनः।
सर्वाञ्छङ््ख त्वयावयं विषूचो वि षहामहे।।4 ।।
4.25.5
शङ्खेनामीवाममतिं शङ्खेनोत सदान्वाः।
शङ्खो नो विश्वभेषजः कृशनः पात्वंहसः।।5 ।।
4.25.6
दिवि जातः समुद्रतः सिन्धुतस्पर्याभृतः।
स नो हिरण्यजाः शङ्ख आयुष्प्रतरणो मणिः।।6 ।।
4.25.7
देवानामस्थि कृशनं बभूव तदात्मन्वच्चरत्यप््स्वन्तः।
तं ते बध्नाम्यायुषे वर्चस ओजसे च बलाय च कार्शनस्त्वाभि रक्षतु।।7 ।।
4.25.0
(इति सप्तर्चो नाम चतुर्थकाण्डे पञ्चमोऽनुवाकः)
4.26.1
कन्या वारवायती सोममपि श्रुताविदत्।
अस्तं भरन्त्यब्रवीदिन्द्राय सुनोमि त्वा शक्राय सुनोमि त्वा।।1 ।।
4.26.2
असौ य एषि वीरको गृहंगृहं विचाकशत्।
इमं जम्भसुतं पि।धानावन्तं करम्भिणमपूपवन्तमुक्थिनम्।।2 ।।
4.26.3
कुविच्छकत् कुवित् करत् कुविन्नो वस्यसस्करत्।
कुवित् पतिद्वितो यतीरिन्द्रेण सङ्गमामहै।।3 ।।
4.26.4
आ चन त्वा चिकित्सामोधि चन त्वा नेमसि।
शनैरिव शनकैरिवेन्द्रायेन्द्रो परि स्रव।।4 ।।
4.26.5
इमानि त्रीणि विष्टपा तानीन्द्र वि रोहय।
शिरस्ततस्योर्वरामादिदं म उपोदरे।।5 ।।
4.26.6
असौ च या न उर्वरादिमां तन्वं मम।
अथो ततस्य यच्छिरः सर्वा ता रोमशा कृधि।।6 ।।
4.26.7
खे रथस्य खेऽनसः खे युगस्य शतक्रतो।
अपालामिन्द्र त्रिष्पूत्् व्यकृणोः सूर्यत्वचम्।।7 ।।
4.27.1
दिस्पृष्ठे मधुपृचः सुपर्णाः पञ्चाशत्ते भुवनस्य गोपाः।
आनुजावरमनुरक्षन्तु उग्रा येषामिन्द्रं वीर्यायैरयन्त।।1 ।।
4.27.2
पुरोहितः परमेष्ठी स्वराड् ज्यायाभीवर्धमस्मा अकृणोद् बृहस्पतिः।
तेन सपत्नानधरान् कृणुष्व क्षेमे पशून् बहुलान् वर्धयित्वा जैत्रायोद्यातु रथवाहनं ते।।2 ।।
4.27.3
गोभाजमंसं तव ये समानाः सर्वे समग्रा दधृगा भरन्त।
अभि वर्धस्व भ्रातृव्यानभि ये त्वा पृतन्यतः।।3 ।।
4.27.4
नि पिण़्ढि सर्वान् धूर्वतोऽभीवर्धो यथाससि।
अभीवर्धमभीभवमभीषेणं महागणम्।
विशस्त्वा सर्वा आयन्त्वापो दिव्याः पयस्वतीः।।4 ।।
4.27.5
अभि वर्धस्व प्रजया वावृधानोऽभ्यनीकैः पशुभिर्भावाति।
ब्रह्मराजन्यैर्विश्वैर्वावृधानः शूद्रैरतीहि सभया पृतन्यतः।।5 ।।
4.27.6
वर्धस्व क्षेत्रैः प्रथस्व प्रजया वर्दस्व वीरैः पशुभिर्बहुर्भव।
श्रिया शुक्लैर्यतमस्त्वा प-तन्यादाप्तस्तुभ्यं स बलिहृत्याय तिष्ठतु।।6 ।।
4.28.1
इन्द्रं मित्रं वरुणमग्निमूतये मारुतं शर्धो अदितिं हवामहे।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।1 ।।
4.28.2
त आदित्या आ गता सर्वतातये भूत देवा वृत्रतूर्येषु सम्भुवः।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।2 ।।
4.28.3
अवन्तु नः पितरः सुप्रवाचना उत देवी वेदपुत्रे ऋतावृधा।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।3 ।।
4.28.4
नराशंसं वाजिनं वाजयन्तं क्षयद्वीरं पूषणं सुम्नैरीमहे।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।4 ।।
4.28.5
बृहस्पते सदमिन्नः सुगं कृधि शं योर्यत्ते मनुर्हितं तदीमहे।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।5 ।।
4.28.6
इन्द्रं कुत्सो वृत्रहणं शचीपतिं काटे निवाढ ऋषिरह्वदूतये।
रथं न दुर्गाद्वसवः सुदानवो विश्वस्मान्नो अंहसो निष्पिपर्तन।।6 ।।
4.28.7
देवैर्नो देव्यदितिर्नि पातु देवस्त्राता त्रायतामप्रयुच्छन्।
तन्नो मित्रो वरुणो मामहन्तामदितिः सिन्धुः पृथिवी उत द्यौः।।7 ।।
4.29.1
अप नः शोशुचदघम्।अग्ने शुशुग्ध्या रयिम्।।1 ।।
4.29.2
अप नः शोशुचदघम्।
सुक्षेत्रिया सुगातुया वसूया च यजामहे।।2 ।।
4.29.3
अप नः शोशुचदघम्।
प्र यद् भन्दिष्ठ एषां प्रास्माकासश्च सूरयः।।3 ।।
4.29.4
अप नः शोशुचदघम्।
प्र यत्ते अग्ने सूरयो जायेमहि प्र ते वयम्।।4 ।।
4.29.5
अप नः शोशुचदघम्।
प्र यदग्नेः सहस्वतो विश्वतो यन्ति भानवः।।5 ।।
4.29.6
अप नः शोशुचदघम्।
त्वं हि विश्वतोमुख विश्वतः परिभूरसि।।6 ।।
4.29.7
अप नः शोशुचदघम्।
द्विषो नो विश्वतोमुखाति नावेव पारय।।7 ।।
4.30.1
देवाः शरणकृतः शरणा मे भवत प्राच्या दिशोऽग्निना राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।1 ।।
4.30.2
देवाः शरणकृतः शरणा मे भवत दक्षिणाया दिश इन्द्रेण राज्ञाध्यक्षेण।
यथा भूयासं यशसं मा कृणुत चारुमन्नादं परा द्विषन्तं शृणीत।।2 ।।
4.30.3
देवाः शरणकृतः शरणा मे भवत प्रतीच्या दिशो वरुणेन राज्ञाध्यक्षेण।
यथा भूयासं यशसं मा कृणुत चारुमन्नादं परा द्विषन्तं शृणीत।।3 ।।
4.30.4
देवाः शरणकृतः शरणा मे भवतोदीच्या दिशः सोमेन राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।4 ।।
4.30.5
देवाः शरणकृतः शरणा मे भवत ध्रुवाया दिशो विष्णुना राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।5 ।।
4.30.6
देवाः शरणकृतः शरणा मे भवतोर्ध्वाया दिशो बृहस्पतिना राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।6 ।।
4.30.7
देवाः शरणकृतः शरणा मे भवतोत्तमाया दिशः प्रजापतिना राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।7 ।।
4.30.8
देवाः शरणकृतः शरणा मे भवत परमाया दिशः परमेष्ठिना राज्ञाध्यक्षेण।
यशा भूयासं यशसं मा कृणुत चारुमन्नादं परा द्विषन्तं शृणीत।।8 ।।
4.30.9
देवाः शरणकृतः शरणा मे भवत सर्वाभ्यो दिग्भ्य ईशानेन राज्ञाध्यक्षेण।
यशा भूयासं यशसं मा कृणुत चारुमन्नादं पराद्विषन्तं शृणीत।।9 ।।
4.30.0
(इति सप्तर्चो नाम चतुर्थकाण्डे षष्ठोऽनुवाकः)
4.31.1
प्रातरग्निं प्रातरिन्द्रं हवामहे प्रातर्मित्रावरुणा प्रातरश्विना।
प्रातर्भगं पूषणं ब्रह्मणस्पतिं प्रातः सोममुत रुद्रं हुवेम।।1 ।।
4.31.2
प्रातर्जितं भगमुग्रं हुवेम वयं पुत्रमदितेर्यो विधर्ता।
आध्रश्चिद् यं मन्यमानस्तुरश्चिद् राजा चिद् यं भगं भक्षीत्याह।।2 ।।
4.31.3
भग प्रणेतर्भग सत्यराधो भगेमां धियमुदवा ददन्नः।
भग प्रणो जनय गोभिरश्वैर्भग प्र नृभिर्नृवन्तः स्याम।।3 ।।
4.31.4
उतेदानीं भगवन्तः स्यामोत प्रपित्व उत मध्ये अह्नाम्।
उतोदिते मघवन् सूर्ये वयं देवानां सुमतौ स्याम।।4 ।।
4.31.5
भग एव भगवाँ अस्तु देवास्तेन वयं भगवन्तः स्याम।
तं त्वा भग सर्व इज्जोहवीति स नो भग पुरयेता भवेह।।5 ।।।
4.31.6
समध्वरायोषसो नमन्त दधिक्रावेव शुचये पदाय।
अर्वाचीनं वसुविदं भगं नो रथमिवाश्वा वाजिन आ वहन्तु।।6 ।।
4.31.7
अश्वावतीर्गोमतीर्न उषासो वीरवतीः सदमुच्छन्तु भद्राः।
घृतं दुहाना विश्वतः प्रपीता यूयं पात स्वस्तिभिः सदा नः।।7 ।।
4.32.1
यस्ते मन्योऽविधद्वज्र सायक सह ओजः पुष्यति विश्वमानुषक्।
साह्याम दासमार्यं त्वया युजा वयं सहस्कृतेन सहसा सहीयसा।।1 ।।
4.32.2
मन्युरिन्द्रो मन्युरेवास देवो मन्युर्होता वरुणो जातवेदाः।
मन्युर्विश ईडते मानुषीर्याः पाहि नो मन्यो तपसा सजोषाः।।2 ।।
4.32.3
अभीहि मन्यो तपसप्तवीयान्तपसा युजा वि जहि शत्रून्।
अमित्रहा वृत्रहा दस्युहा च विश्वा वसून्या भरा त्वं नः।।3 ।।
4.32.4
त्वं हि मन्यो अभिभूत्यो जाः स्वयम्भूर्भामो अभिमातिषाहः।
विश्वचर्षणिः सहुरिः सहियाँ अस्मास्वोजः पृतनासु धेहि।।4 ।।
4.32.5
अभागः सन्नप परेतो अस्मि तव क्रत्वा तविषस्य प्रचेतः।
तं त्वा मन्यो अक्रतुर्जिहीडाहं स्वा तनूर्बलदावा न एहि।।5 ।।
4.32.6
अयं ते अस्म्युप न एह्यर्वाङ् प्रतीचीनः सहुरे विश्वदावन्।
मन्यो वज्रिन्नुप न आ ववृत्स्व हनाव दस्युँरुत वोध्यापे।।6 ।।
4.32.7
अभि प्रेहि दक्षिणतो भवा नो अधावृत्राणि जङ््घनाव भूरि।
जुहोमि ते धरुणो मध्वो अग्रमुभा उपांशु प्रथमा पिबेव।।7 ।।
4.33.1
अग्नेर्मन्वे प्रथमस्य प्रचेतसः पाञ्चजन्यस्य वहुधा यमिन्धते।
विशोविशः प्रविशिवांसमीमहे स नो मुञ्चत्वंहसः।।1 ।
4.33.2
सुजातं जातवेदसमग्निं वैश्वानरं विभुम्।
हव्यवाहं हवामहे स नो मुञ्चत्वंहसः।।2 ।।
4.33.3
यथा हव्यं वहसि जातवेदो यथा यज्ञं कल्पयसि प्रजानन्।
एवा देवेभ्यः सुमतिं ह्यावह स नो मुञ्चत्वंहसः।।3 ।।
4.33.4
या मन्या मन्नुपयुक्तं वहिष्ठं कर्मन् कर्मन्नाभगम्।
अग्निमीडे रक्षोहणं यज्ञवृधं घृताहुतं स नो मुञ्चत्वंहसः।।4 ।।
4.33.5
येन ऋषयो बलमद्योतयन् युजा येना सुराणामयुवन्त मायाः।
येनाग्निना पणीनिन्द्रो जिगाय स नो मुञ्चत्वंहसः।।5 ।।
4.33.6
येन देवा अमृतमन्वविन्दन् येनौषधीर्मधुमतीरकृण्वन्।
येनेदं स्वराभरन् स नो मुञ्चत्वंहसः।।6 ।।
4.33.7
यस्येदं प्रदिशि यद्विरोचते यज्जातं जनितव्यञ्च केवलम्।
स्तौम्यग्निं नाथितो जोहवीमि स नो मुञ्चत्वंहसः।।7 ।।
4.34.1
वायो सवितुर्विदथानि मन्महे यावात्मन्वद्विदथो यौ च रक्षथः।
यौ विश्वस्य परिभू बभूवथुस्तौ नो मुञ्चतमंहसः।।1 ।।
4.34.2
ययोः सङ्ख्याता वरिमाणि पार्थिवा याभ्यां रजो गुपितमन्तरिक्षम्।
ययोः प्रयां नानु कश्चनानशे तौ नो मुञ्चतमंहसः।।2 ।।
4.34.3
तव व्रते नि विशन्ते जनासस्त्वय्युदिते प्रेरते चित्रभानो।
युवं वायुः सविता च भुवनानि रक्षथस्तौ नो मुञ्चतमंहसः।।3 ।।
4.34.4
प्र सुमतिं सवितर्वाय ऊतये महस्वन्तं मत्सरं मादयेथाम्।
अर्वाग्वामस्य प्रवता नि यच्छथस्तौ नो मुञ्चतमंहसः।।4 ।।
4.34.5
रयिं मे पोषं सवितोत वायुस्तनू दक्षमा सुवतां सुशेवम्।
अयक्ष्मतां महो अस्मासु धत्तं तौ नो मुञ्चतमंहसः।।5 ।।
4.34.6
अपेतो वायुः सविता च दुष्कृतमप यक्ष्मं शिमिदां सेधतं परः।
सं ह्यूर्जाः सृजथः सं बलेन तौ नो मुञ्चतमंहसः।।6 ।।
4.34.7
उप श्रेष्ठा नो आशिषो देवयोर्धामन्नस्थिरन्।
स्तौमि देवं सवितारं च वायुं तौ नो मुञ्चतमंहसः।।7 ।।
4.35.1
मरुतां मन्वे अधि मे ब्रुवन्तु प्रेमं वाजं वाजसाता अवन्तु।
आशूनिव स्वयमां ह्व ऊतये ते नो मुञ्चन्त्वंहसः।।1 ।।
4.35.2
उत्समक्षितं व्यचन्ति ये सदा ये वा सिञ्चन्तु रसमोषधीषु।
पुरो दधे मरुतः पृश्निमातॄं स्ते नो मुञ्चन्त्वंहसः।।2 ।।
4.35.3
पयो धेनूनां रसमोषधीनां जवमर्वतां कवयो य इन्वथ।
शग्मा भवन्तु मरुतः स्योनास्ते नो मुञ्चन्त्वंहसः।।3 ।।
4.35.4
अपः समुद्राद्दिवमुद्वहन्ति दिवस्पृथिवीमभि ये सृजन्ति।
येऽद््भिरीशाना मरुतश्चरन्ति ते नो मुञ्चन्त्वंहसः।।4 ।।
4.35.5
ये कीलालैस्तर्पयन्ति ये घृतेन ये वा वयो मेदसा सं सृजन्ति।
य ईशाना मरुतो वर्षयन्ति ते नो मुञ्चन्त्वंहसः।।5 ।।
4.35.6
यदीदिदं मरुतो मारुतेन यदि देवा दैव्येनेदृगार।
यूयमीशिध्वे वसवस्तस्य निष्कृतेस्ते नो मुञ्चन्त्वंहसः।।6 ।।
4.35.7
तिग्ममनीकं विदितं सहस्वन् मारुतं शर्धः पृतनासूग्रम्।
स्तौमि मरुतो नाथितो जोहवीमि ते नो मुञ्चन्त्वंहसः।।7 ।।
4.35.0
(इति सप्तर्चो नाम चतुर्थकाण्डे सप्तमोऽनुवाकः)
4.36.1
मन्वे वां द्यावापृथिवी सुभोजसौ ये अप्रथेथाममिता योजनानि।
प्रतिष्ठे ह्यभवतं बसूनां ते नो मुञ्चतमंहसः।।1 ।।
4.36.2
प्रतिष्ठे हि बभूवथुर्वसूनां प्रवृद्धे देवी सुभगे उरूची।
द्यावापृथिवी भवतं मे स्योने ते नो मुञ्चतमंहसः।।2 ।।
4.36.3
ये स्रोत्या बिभृथो ये मनुष्यां ये अमृतं विभृथो ये हवीषि।
द्यावापृथिवी भवतं मे स्योने ते नो मुञ्चतमंहसः।।3 ।।
4.36.4
ये उस्रिया बिभृथो ये वनस्पतीन् ययोर्वां विश्वा भुवनान्यन्तः।
द्यावापृथिवी भवतं मे स्योने ते नो मुञ्चतमंहसः।।4 ।।
4.36.5
ये कीलालैस्तर्पयथो ये घृतेन याभ्यां नर्ते किञ्चन शक्नुवन्ति।
द्यावापृथिवी भवतं मे स्योने ते नो मुञ्चतमं हसः।।5 ।।
4.36.6
असन्तापे सुतपसा हुवे वामुर्वी गभीरे कविभिर्नमस्ये।
द्यावापृथिवी भवतं मे स्योने ते नो मुञ्चतमंहसः।।6 ।।
4.36.7
यन्मेदमभिशोचति येन वा येन वा कृतं पौरुषेयं न दैव्यम्।
स्तौमि द्यावापृथिवी नाथितो जोहवीमि ते नो मुञ्चतमंहसः।।7 ।।
4.37.1
भवाशर्वौ मन्वेवां तस्य वित्तं ययोर्वां विश्वं यदिदं वितिष्ठते।
यावीशाते अस्य द्विपदो यश्चतुष्पद स्तौ नो मुञ्चतमंहस।।1 ।।
4.37.2
ययोरभ्यध्व उत यद्दूरे चिद् यौ विदिताविषुभृतामसिष्ठौ।
भवाशर्वौ भवतं मे स्योनौ तौ नो मुञ्चतमंहसः।।2 ।।
4.37.3
ययोर्वधान्नापपद्यते किंञ्चनान्तर्देवेषूत मानुषेषु।
भवाशर्वौ भवतं मे स्योनौ तौ नो मुञ्चतमंहसः।।3 ।।
4.37.4
यावारेभाते वहु साकमुग्रौ प्र चेदस्राष्ट्रमभिभां जनेषु।
भवाशर्वौ भवतं मे स्योनौ तौ नो मुञ्चतमंहसः।।4 ।।
4.37.5
सहस्राक्षौ वृत्रहणा हुवे वां दूरेहेती स्वनेमी उग्रौ।
भवाशर्वौ भवतं मे स्योनौ तौ नो मुञ्चतमंहसः।।5 ।।
4.37.6
यः कृत्याकृद्यातुधानो महालो नि तस्मिन् हतमधि वज्रमुग्रौ।
भवा शर्वौ भवतं मे स्योनौ तौ नो मुञ्चतमंहसः।।6 ।।
4.37.7
अधि मे ब्रूतं पृतनासूग्रौ सं वज्रेण सृजतं यत् किमीदि।
भवाशर्वौ भवतं मे स्योनौ तौ नो मुञ्चतमंहसः।।7 ।।
4.38.1
मन्वे वां मित्रावरुणावृतावृधौ सत्यौजसौ द्रुह्वाणं यौ नुदेथे।
यौ सत्यावानमवथ हवेषु तौ नो मु़ञ्चतमंहसः।।1 ।।
4.38.2
सत्यौजसौ द्रुह्वाणं यौ नुदेथे प्र सत्यावानमवथो हवेषु।।
यौ गच्छथो नृचक्षसा बभ्रुणा सुतं तौ मुञ्चतमंहसः।।2 ।।
4.38.3
यावङ््गिरसोऽवथो यावगस्तिं मित्रावरुणा यमदग्निमत्रिम्।
यौ कश्यपमवथो यौ वसिष्ठं तौ नो मुञ्चतमंहसः।।3 ।।
4.38.4
यौ भरद्वाजमवथो वध्य्रश्वं विश्वामित्रं वरुण मित्र कुत्सम्।
यौ कक्षीवन्तमवथः प्रोत कण्वं तौ नो मुञ्चतमंहसः।।4 ।।
4.38.5
यौ श्यावाक्षमवथो यौ गविष्ठिरं मित्रावरुणा पुरुमीढमत्रिम्।
यौ विमदमवथः सप्तवध्रिं तौ नो मुञ्चतमंहसः।।5 ।।
4.38.6
यौ मेधातिथिमवथो यौ त्रिशोकं मित्रावरुणा उशनं काव्यं यौ।
यौ मुद््गलमवथो गोतमं च तौ नो मुञ्चतमंहसः।।6 ।।
4.38.7
ययो रथः सत्यवर्त्मर्जुरश्मिर्मिथुया चरन्तमभियाति दूषयन्।
स्तौमि मित्रावरुणा नाथितो जोहवीमि तौ नो मुञ्चतमंहसः।।7 ।।
4.39.1
इन्द्रस्य मन्वे शश्वद्यस्य मन्विरे वृत्रघ्न स्तोमा उप मेममागुः।
यो दाशुषः सुकृतो हवमेता स नो मुञ्चत्वंहसः।।1 ।।
4.39.2
यश्चर्षणिप्रो वृषभः स्वर्विद् यस्य ग्रावाणः प्रवदन्ति नृम्णे।
यस्याध्वरः सप्तहोता मदच्युत् स नो मुञ्चत्वंहसः।।2 ।।
4.39.3
य उग्राणामुग्रबाहुर्यजुर्यो दानवानां बलमाससाद।
येन जिताः सिन्धवो येन गावः स नो मुञ्चत्वंहसः।।3 ।।
4.39.4
यस्य वशास ऋषभास उक्षणो यस्मै मीयन्ते स्वरवः स्वर्विदे।
यस्मै शुक्रः पवते ब्रह्मशुम्भितः स नो मुञ्चत्वंहसः।।4 ।।
4.39.5
यस्य जुष्टिं सोमिनः कामयन्ते यं हवन्त इषुवन्तं गविष्टौ।
यस्मिन्नर्कः शिश्रिये यस्मिन्नोजः स नो मुञ्चत्वंहसः।।5 ।।
4.39.6
य उत्तमः कर्मकृत्याय जज्ञे यस्य वीर्यं प्रथमस्यानुबद्धम्।
येनोद्योत वज्रोभ्या यताहिं स नो मुञ्चत्वंहसः।।6 ।।
4.39.7
यः सङ्ग्रामान्नयति सं युगे वशी यः पुष्टानि संसृजति द्वयानि।
स्तौमीन्द्रं नाथितो जोहवीमि स नो मुञ्चत्वंहसः।।7 ।।
4.40.1
शुनं वत्सानपा करोमि शुनं बध्नामि तन्त्याम्।
आग्रायणं ब्रह्मणां हविस्तस्मिन् जागार कश्यपः।।1 ।।
4.40.2
बाहुं वत्समुपनयन् पात्रे गां दुहन्नब्रवीत्।
अरिष्टं ब्रह्मभ्यो हविः शिवं कृणोतु कश्यपः।।2 ।।
4.40.3
त्रयस्तिष्ठन्ति सुकृतस्य लोके त्रयोऽतीकाशास्त्रीणि शीर्षाण्येषाम्।
त्रयस्तिष्ठन्ति परिगृह्य कुम्भी यथाहविः कश्यप न व्यथातौ।।3 ।।
4.40.4
सत्यात् सम्भूतो वदति तण्डुलान् क्षीर आवपन्।
ऋषिर्ब्रह्मभ्य आग्रयणं नि वेदयतु कश्यपः।।4 ।।
4.40.5
ऋतुमुखे चन्द्रभागः पात्र ओदनमुद्धरात्।
प्राश्नन्तु ब्रह्माणो हविर्यथा वेदेन कश्यपः।।5 ।।
4.40.6
ये भूतान्यसृजन्त ये भूतान्यकल्पयन्।
सर्वस्य विद्वानध्वर्युः षण्णां भवतु कश्यपः।।6 ।।
4.40.7
शिवा आपो वत्सेभ्यः शिवा भवन्त्वोषधीः।
वातो वत्सेभ्यः कश्यपः शिवः शिवं तपतु सूर्यः।।7 ।।
4.40.0
(इति सप्तर्चो नाम चतुर्थकाण्डेऽष्टमोऽनुवाकः)
इत्यथर्ववेदे पैप्पलादसंहितायां सप्तर्चो नाम चतुर्थः काण्डः समाप्तः