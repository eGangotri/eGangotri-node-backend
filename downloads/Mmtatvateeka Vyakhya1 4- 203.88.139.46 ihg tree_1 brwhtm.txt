	किं च - अनुभूतेरनुभाव्यत्वाभ्युपगमेऽप्यहमर्थेन न तदनुभवसाधनानुग्रहः सुवचः । स ह्यनुभाव्यानुभवोत्पत्तिप्रतिबन्धिनिरसनेन भवेत् । यथा रूपादिग्रहणोत्पत्तिनिरोधिसन्तमसनिरसनेन चक्षुषो दीपादिना । न चेह तथाविधं निरसनीयं संभाव्यंते । न तावत्संविदात्मगतं तज्ज्ञानोत्पत्तिनिरोधि किंचिदप्यहङ्कारापनेयमस्ति । अस्ति ह्यज्ञानमिति चेन्न, अज्ञानस्याहङ्कारापनोद्यत्वानभ्युपगमात् । ज्ञानमेव हि अज्ञानस्य निवर्तकम् । न च संविदाश्रयत्वमज्ञानस्य संभवति ; ज्ञानसमानाश्रयत्वात्तत्समानविषयत्वाच्च । ज्ञातृभावविषयभावविरहिते ज्ञानमात्रे साक्षिणि नाज्ञानं भवितुमर्हति । यथा ज्ञानाश्रयप्रसक्तिशून्यत्वेन घटादेर्नाज्ञानाश्रयत्वम् तथा ज्ञानमात्रेऽपि ज्ञानाश्रयत्वाभावेन नाज्ञानाश्रयत्वं स्यात् । संविदोऽज्ञानाश्रयत्वाभ्युपगमेऽपि आत्मतयाभ्युपगतायास्तस्या ज्ञानविषयत्वाभावेन ज्ञानेन न तद्गताज्ञाननिवृत्तिः । ज्ञानं हि स्वविषय एवाज्ञानं निवर्तयति, यथा रज्ज्वादौ । अतो न केनापि कदाचित्संविदाश्रयमज्ञानमुच्छिद्यते । अस्यं च सदसदनिर्वचनीयस्याज्ञानस्य स्वरूपमेव दुर्निरूपमित्युपरिष्टाद्वक्ष्यते । ज्ञानप्रागभावरूपस्य चाज्ञानस्य ज्ञानोत्पत्तिविरोधित्वाभावेन न तन्निरसनेन तज्ज्ञानसाधनानुग्रहः । अतो न केनापि प्रकारेणाहङ्कारेणानुभूतेरभिव्यक्तिः ।। 
अनुभवस्यानुभाव्यत्वाभ्युपगमेऽपि दूषणम् 
	अनुभूतिस्वभावात्तदनुग्रहप्रकारस्वभावाच्चाहङ्कारस्य व्यञ्जकत्वं निरस्तम् । अथानुभूतेरनुभाव्यत्वान्वारोहेऽप्यहङ्कारस्वभावात्तस्य करणानुग्राहकत्वं दुर्वचमिति वक्तुमाह - किञ्च इति ।  अत्र कोट्यन्तराणां दूषितत्वात्परबुद्ध्यनुसारेण संभावितमनूद्य दूषयति - स हीत्यादिभिस्त्रिभिः । प्रतिबन्ध इह विवक्षितकार्योपयुक्तस्वनिवृत्तिपदार्थः । ततश्च तथाभूतं द्रव्यमिति परै रेवाङ्गीकृतम् । अत्र निरसनीयस्य संविद्गतत्वं, तत्तिरोधायकत्वं, अहङ्कारापनोद्यत्व च दूष्यतयोपक्षिन्नुद्भटदोषं चरमं दूषयति - न तावद् इति । गतशब्दोऽत्र मणौ मालिन्यवदाधेधतया छादकतया प्राप्तं वक्ति । किञ्चिदपि रजस्तमःकलुषादिकमित्यर्थः । परमतप्रसिद्ध्या शङ्कते - अस्ति हि इति । तत्र स्वमतविरोधं प्रमाणविरोधं चाभिप्रेत्याह - न इति । प्रथमं विवृणोति - अज्ञानस्य इति । द्वितीयं विवृणोति - ज्ञानम् इति । अज्ञानस्याहङ्कारेण निवृत्तौ किं पश्चान्निष्फलेन ज्ञानेन तदर्थप्रवृत्त्या चेति भावः । भावरूपे 
चाज्ञाने सममिदं दूषणम् । अथ संविदात्मगतमित्युक्तं दूषयति - न च इति । संवित् आश्रयो यस्य तत्संविदाश्रयम् । आरश्रयशब्द इह विषयतया, आधारतया च संबन्धित्वमाह । ज्ञानसमानेत्यादिना तदुभयनिषेधहेतुद्वयोक्तेः  विषयेऽप्याश्रयशब्दः, चेतसो ये व्यपाश्रयाः  आश्रयश्चेतसो ब्रह्म  इति प्रयुज्यते । शुक्तिकाद्यज्ञानं हि यदाश्रितं यद्विषयं च तदाश्रितेन तद्विययेण च बाधकज्ञानेनापोद्यते । इह चाज्ञानाश्रयत्वे तद्विषत्वे च ज्ञातृत्वज्ञेयत्वे प्रसज्येयातामिति भावः । उक्तस्यासंभवस्य व्यापकाभावफलितत्वमाह - ज्ञातृ इति । स्वरूपतो धर्मतोऽपि, तिरोधेयत्वासंभवाय ज्ञानमात्रत्वोक्तिः । साक्षित्वोक्तिश्च स्वस्य परस्य वा तिरोधाने स्वपरसाक्षित्वं न स्यादिति सूचनार्था । अत्राज्ञाननाधारत्वांशस्यसंभवं निदर्शनेन निर्धारयति - यथा इति । यद्यपि ज्ञानात्यन्ताभावरूपमज्ञानं घटादौ ज्ञानमात्रे चास्ति, तथापि तस्य तत्स्वरूपानुबन्धितया निवर्त्यत्वाभावादिह परेष्टाज्ञानाधारत्वासंभव उच्यते । भ्रान्त्या तत्संभवाभ्युपगमेऽनिर्मोक्षप्रसङ्गमाह - संविद इति । ज्ञानविषयत्वे तु जडत्वादिप्रसङ्गस्त्वयैवोक्त इति भावः । अज्ञानस्य स्वविरोधिना निवर्त्यत्वे किं संविदोऽवेद्यत्वेनेत्यत्राह - ज्ञानम् इति । स्वविषये स्वविषयस्य छादकमेवेत्यर्थः । तन्निदर्शनेन व्यनक्ति - यथा इति । मिथ्याभूतं रज्जुसर्पादिकं स्वविषय एव हि पूर्वभावं निवर्तयतीत्यव्याहतम् । एवं विषयतया आश्रयतया च अज्ञानसंबन्धित्वे मुक्त्यसंभवं निगमयति - अत इति । अत्र परेष्टभावरूपधर्मसिद्धौ हि तद्धर्मतयोक्तानां संभवासंभवै चिन्त्यौ ; सापि नास्तीत्याह - अस्य च इति । तिष्ठतु मदिष्टं भावरूपमज्ञानम् ; ज्ञानप्रागभावरूपाज्ञाननिरासेनाहङ्कारः तज्ज्ञानसाधनमनुगृह्णात्वित्यत्र ज्ञानमेव ह्यज्ञानस्य निवर्तक मित्यनेन दत्तोतरत्वेऽपि दूषणान्तरं दर्शयितुमाह - ज्ञान इति । प्रागभावस्य प्रतियोगिना समानकालत्वमेव हि विरुद्धम् ; प्रतियोगिनं प्रति तु नियतपूर्वतया हेतुतैवेति भावः । अहङ्कारस्य व्यञ्जकत्वायुक्तिं विकल्पकोट्यन्तरासंभवव्यक्त्यै निगमयति - अत इति । व्यङ्क्तृव्यङ्ग्यादिस्वभावसमीक्षया दर्शितानां दोषाणां दुस्तरत्वादित्यर्थः । केनापि - उत्पादनद्वारा ज्ञापकतया तत्करणतया तदनुग्राहकतया चेत्यर्थः ।।
	न च स्वाश्रयतया अभिव्यङ्ग्याभिव्यञ्जनमभिव्यञ्जकानां स्वभावः ; प्रदीपादिष्वदर्शनात् ; यथावस्थितपदार्थप्रतीत्यनुगणमस्वाभाव्याच्च ज्ञानतत्साधनयोरनुग्राहकस्य च । तच्च स्वतः प्रामाण्यन्यायसिद्धम् । न च जर्पणादिर्मुखादेराभिव्यञ्जकः 
। अपि तु चाक्षुषतेजःप्रतिफलनरूपदोषहेतुः । तद्दोषकृतश्च तत्रान्यथावभासः । अभिव्यञ्जकस्त्वालोकादिरेव । न चेह तथाहङ्कारेण संविदि स्वप्रकाशायां तादृशदोषापादनं संभवति । व्यक्तेस्तु जातिराकार इति तदाश्रयतया प्रतीतिः । न तु व्यक्तिव्यङ्ग्यत्वात् । अतोऽन्तःकरणभूताहङ्कारस्थतया संविदुपलब्धर्वस्तुतो दोषतो वा न किञ्चिदिह कारणमिति नाहङ्कारस्य ज्ञातृत्वं तथोपलब्धिर्वा । तस्मात्स्वत एव ज्ञातृतया सिध्यन्नहमर्थ एव प्रत्यगात्मा । न ज्ञाप्तिमात्रम् । अहंभावविगमे तु ज्ञप्तेरपि न प्रत्यक्त्वसिद्धिरित्युक्तम् ।। 
ज्ञातृत्वाभिव्यक्तिनिरासः
	स्वाश्रयतया अभिव्यङ्ग्याभिव्यञ्जनमभिव्यञ्जकानां स्वभाव इति यत्प्रागुक्तं तत् , प्रामाण्यं स्वत इति वदभ्द्योऽबाह्येभ्यो न रोचेतेत्यभिप्रायेण दूषयति - न च इति । स्वभावक्लृप्तिरियं व्यभिचारादयुक्तेत्याह - प्रदीपादिषु इति । आदिशब्द इन्द्रियलिङ्गागमंसस्काराणां तदनुग्राहकाणां च सङ्ग्रहार्थः । संशयादिषु व्यभिचारेऽपि यथा धियां प्रमात्वं स्वभावः प्राचुर्याद्गृह्यते, तथेहापि स्यादिति शङ्कानिरासाय बहुवचनम् । स्वभावनिष्कर्षश्चात्र विपरीत इत्याह - यथावस्थित इति । प्रतीतिशब्द इह व्यवहारयोग्यतापादनपरः । स्वाभाव्यं स्वभाव एव । अयं भावः मुक्तनित्येश्वरधियां प्रमात्वं ह्यनुपाधिकम् । 
क्षेत्रज्ञधीपरिच्छेदभ्रमत्वादि च दोषजम् ।। 495 ।।
भ्रान्तावपि यथार्थत्वमधिष्ठानादिषु स्थितम् ।
अनुप्रविष्टबौद्धैरप्यवशादिदमीरितम् ।। 496 ।।
अनुपप्लवभूतार्थस्वभावस्य विपर्ययैः ।
न बाधो यत्नवत्त्वेऽपि बुद्धेस्तत्पक्षपाततः ।। 497 ।।
	इति । उक्तस्यार्थस्य जैमिन्यादिसंमतत्वेन मीमांसानिष्ठैः दुस्त्यजत्वं सूचयति - तच्च इति ।। 
मानत्वामानत्वे स्वत इति साङ्ख्याः कणाशनाः परतः ।
पूर्वं परतो बौद्धाः परं तु मीमांसका द्वयं केचित् ।। 498 ।।
सौगताश्चापि चार्वाकाः साङ्खयकाणादवर्त्मगाः ।
प्रामाण्यज्ञप्तिरप्येवं बहुधावादि वादिभिः ।। 499 ।।
अत्र दृष्टान्तैकदेशे व्यञ्जकत्वमेव मृग्यम् ; कृतः स्वनिष्ठतया व्यञ्जनमित्यभिप्रायेणाह - न च इति । कुतस्तर्हि सर्वैस्तेषु व्यञ्जकतोक्तिरित्यत्राह - अपि तु इति । दृष्टावभासकरणभूतदृष्टिप्रसरहेतुतामात्रेण व्यञ्जकत्वोपचार इति भावः । अगृहीतग्रहणोपायस्य तदीयदोषत्वं व्यनक्ति - तद्दोष इति । 
प्रतिविम्बेऽल्पतादीनामाभिमुख्यस्थितेरतः ।
यथार्हं वासनानाञ्च दोषतैवं व्यवस्थिता ।।
सव्यासव्यविपर्यासप्रभृतेरपि संभवः ।। 500 ।।

एवं तर्हि * * 
दोषदर्पणादेरपि धीहेतवोऽन्यथा स्युः ।
धीहेतवो यथा दोषाश्चव द्रागामित्यसत् ।
अन्वयव्यतिरेकाद्यैः हेतुस्स इति निश्चयात् ।। 501 ।।
तत्त्वधीरोधसङ्कोचे दोषास्स्युर्भ्रान्तिहेतवः ।
अन्वयव्यतिरेकाभ्यां दोषादिर्हि विविच्यते ।। 503 ।।
इत्याशयः ।
	तत एवं दर्पणादेरपि व्यञ्जकत्वं स्यादित्यत्राह - अभिव्यञ्जक इति । आलोकादिरेव इति । आलोकादिसहितं प्रतिफलितं चाक्षुषं तेज इत्यर्थः । शुक्तिरज्वादिवदधिष्ठानमात्रेण व्यञ्जकत्वं न शक्यमित्यवधारणाभिप्रायः । अस्त्वविद्यादोषार्थस्य दोषान्तरकन्दस्याहङ्कारस्य आदर्शवद्दोषहेतुत्वमिति शङ्कां निरस्यति - न चेह इति । स्वरूपप्रकाशे तत्प्रकाशान्तरकरणे वा विकृत्यापादनमिह दुर्वचमिति भावः । दृष्टान्तान्तरेऽप्यन्यथासिद्धिमाह - व्यक्तेः इति । तु शब्दो दोषापादकाद्वैषम्यार्थः । आकारः तदाश्रितस्वभाव इति यावत् । तदाश्रयतया प्रतीतिरित्यनेन याथार्थ्यं व्यज्यते । ननु यथा दीपादयः स्वधर्मानपि प्रकाशयन्ति तथा व्यक्तिरपि जातिमित्यत्राह - न तु इति । व्यक्ति जात्योरत्रैकसामग्रीवेद्यत्वमेव ; इन्द्रियसंबन्धस्तु व्यक्तिद्वारे (रैवे) त्येतावतापि न सा व्यञ्जिका ; व्यक्तिशब्दोऽत्र न व्यञ्जकत्वार्थ इत्याशयः । अहङ्कारस्य स्वाश्रयतया संविद्व्यञ्जकत्वानुपपत्तिमुपसंहरति - अत इति । उपलम्भयुक्त्यागमैर्विरोद्योतनाय अन्तःकरणभूतत्वोक्तिः । साङ्ख्यमृषावादिनोर्मतभेदं जाति
मुखादेरिव धर्मत्वप्रतिफलनरूपहेतुद्वयं चाभिप्रेत्य वस्तुतो दोषतो वा इत्युक्तम् । ज्ञातृत्वं तथोपलब्धिरिति च तत्फलितव्यञ्जनम् । ज्ञातुरहमर्थस्यात्मत्वं ज्ञानमात्रस्यानात्मत्वं च निगमयति - तस्माद् इति । ननु सुषुप्त्यादावहंबुद्धिविरहेऽप्यात्मस्वरूपसत्त्वं वाद्यन्तरैरुक्तम् । एवमात्मतया अस्मदुक्तायां ज्ञाप्तवपि स्यादित्यत्र अहमर्थों न चेदात्मा इत्यादिना दत्तोत्तरत्वमाह - अहंभाव इति । ज्ञप्तेरपि इति । स्वप्रकाशत्वे सत्यपीति भावः ।। 
	तमोगुणाभिभवात्परागर्थानुभवाभवाच्चाहमर्थस्य विविक्तस्फुटप्रतिभासाभावेप्याप्रबोधादहमित्येकाकारेणात्मनस्फुरणात्सुषुप्तावपि नाहंभावविगमः । भवदभिमताया अनुभूतेरपि तथैव प्रथेति वक्तव्यम् । न हि सुषुप्तोत्थितः । कश्चिदहंभाववियुक्तार्थान्तरप्रत्यनीकाकारा ज्ञप्तिरहम् अज्ञानसाक्षितयावतिष्ठ इत्येवंविधां स्वापसमकालामनुभूतिं परामृशति । एवं हि सुप्तोत्थितस्य परामर्शः सुखमहमस्वाप्सम् इति ; अनेन प्रत्यवमर्शेन तदानीमप्यहमर्थस्यैवात्मनः सुखित्वं ज्ञातुत्वं च ज्ञायते । न च वाच्यं यथेदानीं सुखं भवति तथा तदानीमस्वाप्समित्येषा प्रतिपत्तिरिति ; अतद्रूपत्वात्प्रतिपत्तेः ।।
सुषुप्तावहंभानसमर्छनम् 
	ननु सुषुप्तावस्थायामहमर्थप्रकाशे जागरस्वप्नयोरिव तथा व्यवहारार्हत्वं स्यात् ; न च तदस्तीत्यतो न तदा तत्प्रकाशः । तत्राह - तमोगुणाभिभवादिति । स्वकर्मोपात्तत्रिगुणद्रव्यस्थेन तमोगुणेन सविकल्पादिरूपमनोवृत्तिनिरोधादित्यर्थः। तत्फलितमाह - परागर्थानुभवाभावादिति । परागर्थाः परस्मा एव भासमानाः ; ते चात्रात्मधर्माः देहेन्द्रियविषयाश्च ; तेषामान्तरबाह्यवर्गाणामननुभवात् । तत्तद्व्यावृत्ततया तत्तद्विशिष्टतया च स्फुरणाभावोऽपि विविक्तेत्यादिनाऽनूद्यते । एतेन अयमहमित्यादि वदन्त्याश्श्रुतेरभिप्रायो विवृतः । स्वप्नजागरयोर्नानाकारविशिष्टदृष्ट्या तदविरोधार्थम् । अप्रबोधादित्युक्तम् । विविक्तस्फुटावभासविरहे निर्विशेषभानं स्वीकृतं स्यादित्यत्रोक्तम् - अहमित्येकाकारेणेति । सुखित्वदुःखित्वादिभिर्दैवतमनुष्यत्वादिभिश्च विशेषणैर्विशिष्टस्फुरणविरहेऽपि अनुकूलप्रत्यक्स्वरूपत्वेन भानाद्विशिष्टस्फुरणसिद्धिरिति भावः । औपनिषदमानुमानिकं वा स्वप्रकाशत्वमात्मन इच्छद्भिः सर्वैः सुषुप्त्यादिषु अवभासनात्स्वात्मस्पुरणमङ्गीकृतम् । अत्राहंभावशब्देनाऽहमर्थः प्रकाशश्चाभिप्रेतौ । नन्वेवमविशदस्फुरणं तदानामिदानीं वा नोप
लभ्यत इत्यत्र प्रतिबन्द्योत्तरमाह - भवदभिमताया इति । त्वदभिमतायां प्रमाणानुमतिर्नास्तीति च भावः । एवमविशिष्टार्थविषयनिर्विकल्पवादिनामपि प्रतिबन्दिर्वक्तव्या । तथैव असपष्टतयेत्यर्थः । परोक्तेऽपि स्पाष्ट्याभावं च व्यनक्ति - न हि इति । ननु ज्ञाप्तिरहमित्यनुवादो न युक्तः ; परमते तथात्वाभावात् , अहंभाववियुक्तेत्येतद्वाक्यस्थपदविरोधाच्च । मैवम् ; प्रत्यगात्मनः प्रकाशाभ्युपगमेऽहन्त्वेन स्फुरणं दुस्त्यजमिति सूचने तात्पर्यात् । अवतिष्ठे इति वर्तमानोक्तिस्तत्सामीप्यात् । ननु परामर्शः प्रमाणान्तरेण सेत्स्यतीत्यत्र विरुद्धपरामर्शबलात्तदसंभवं, स्वावसरे निपुणतरम् इति प्रागुपक्षिप्ते स्वपक्षे मानं च दर्शयति - एवम्  इति । हिः प्रसिद्धिं परैरप्युदाहृतत्वं च द्योतयति । प्रकाशस्वरूपस्य प्रदीपस्य तथैव स्वप्रकाशत्वं श्रुत्यभीष्टम् इत्यभिप्रायेण सुखमहम् इत्युक्तम् । तदेव विवृणोति - अनेन इति । नात्र विषयानुभवसुखं धर्मभूतधीप्रसरत्वं च विवक्षितम् , सुषुप्तिव्याघातात् । पुंस्त्वादिवत्  इति सूत्रविरोधात् पूर्वापरभाष्यैः प्रतिक्षिप्तत्वाच्च । अतः स्वस्यैवानुकूलतया स्वेनैव प्रकाशमानत्वे तात्पर्यम् । यद्धि यस्यानुकूलतया भाति स तेन सुखीति व्यवह्रियते ; यस्य येन यद्भाति स तेन तस्य ज्ञातेति च । सुषुप्तावहमर्थस्याहंबुद्धेर्वा विनाशमिच्छतं चोद्यमनूद्य क्षिपति न च इति । मन्दमगच्छं , तत्र ते न्यवसन्त्सुखं  इत्यादिवत्क्रियाविशेषणस्य तात्कालिकत्वे स्वारस्यं प्रत्यक्स्व (क्सुख) रूपानादिसाक्षिप्रकाशे परसंमतिं चाभिप्रयन्हेतुमाह - अतद्रूपत्वात् इति । तदानीं सुखमस्वाप्सम् इदानीं दुःख्यामीत्यपि क्वचित्परामृश्यत इति भावः । ननु सुखमहमस्वाप्समित्यंशत्रये स्वापांशस्य तदानीमनुभवे सुषुप्तिविरोधात् प्रातर्गजाभावादिति न्यायेन स्मर्तव्यस्य स्मरणाभावात्प्रबोधाभावक्लृप्त्या तथा व्यवहार इत्यास्थेयम् । तद्वदंशान्तरयोरपि गतिः स्यात् । मैवम् । 
अयुक्तिर्यस्य तत्रैव स्वारस्यदमनं क्षमम् । 
भवेदविषये वृत्तिरन्यथातिप्रसङ्गकृत् ।। 504 ।।
	न चाहमर्थस्यात्मनोऽस्थिरत्वेन तदानीमहमर्थस्य सुखित्वानुसन्धानानुपपत्तिः । यतः सुषुप्तिदशायाः प्रागनुभूतं वस्तु सुप्तोत्थितो मयेदं कृतम् मयेदमनुभूतम् अहमेतदवोचम् इति परामृशति । एतावन्तं कालं न किञ्चिदहमज्ञासिषमिति च परामृशतीति चेत् , ततः किं ?  न किञ्चिदिति कृत्स्नप्रतिषेध इति चेत् , नाहमवे
दिषमिति वेदितुरहमर्थस्यैवानुवृत्तेः वेद्यविषयो हि स प्रतिषेधः । न किञ्चिदिति निषेधस्य कृत्स्नविषयत्वे भवदभिमतानुभूतिरपि प्रतिषिद्धा स्यात् । सुषुप्तिसमये त्वनुसन्धीयमानमहमर्थमात्मानं ज्ञातारम् अहमिति परामृश्य न किञ्चिदवेदिषमिति वेदने तस्य प्रतिषिध्यमाने तस्मिन्काले निषिध्यमानाया वित्तेः सिद्धिमनुवर्तमानस्य ज्ञातुरहमर्थस्य चासिद्धिमनेनैव न किञ्चिदहम वेदिषमिति परामर्शेन साधयंस्तमिमर्थं देवानामेव साधयतु । मामप्यहं न ज्ञातवानिति, अहमर्थस्यापि तदानीमननुसन्धानं प्रतीयत इति चेत् , स्वानुभवस्ववचनयोर्विरोधमपि न जानन्ति भवन्तः । अहं मां न ज्ञातवानिति ह्यनुभववचने । मामिति किं निषिध्यत चेत् ? साधु पृष्टं भवता ; तदुच्यते, अहमर्थस्य ज्ञातुरनुवृत्तेः न स्वरूपं निषिध्यते । अपि तु प्रबोधसमयेऽनुसन्धीयमानस्याहमर्थस्य वर्णाश्रमादिविशिष्टता । अहं मां न ज्ञातवानित्युक्ते विषयो विवेचनीयः । जागरितावस्थानुसंहितजात्यादिविशिष्टोऽस्मदर्थो मामित्यंशस्य विषयः ; स्वाप्ययावस्थाप्रसिद्धाविशदस्वानुभवैकतानश्चाहमर्थोऽहमित्यंशस्य विषयः । अत्र सुप्तोहमीदृशोऽहमिति च मामपि न ज्ञातवानहमित्येव खल्वनुभवप्रकारः ।। 
सुषुप्तावहमर्थविनाशवादनिरासः ।	 
	अन्यत्राप्ययुक्तिस्समा। अहमर्थस्य तत्प्रकाशस्य वा सुषुप्तौ नाशादित्यत्राद्यमनूद्य क्षिपति - न च इति । अहमर्थस्य ह्यात्मत्वं स्थापितम् । अतोऽस्य न ध्वंस इति व्यञ्जनार्थ इह आत्मशब्दः । प्राच्यजागरस्थात्मीयकरमत्रयवृत्तिपरामर्शद्रढिम्ना परिहरति - यत इति । शुक्तिरूप्यवदध्यस्तस्याहमर्थस्य प्रकाशध्वंसतोऽपि स्वरूपध्वंसं शङ्कते - एतावन्तम् इति । स्वेष्टविरुद्धं वदसीत्युपालम्भाभिप्रायेण पृच्छति - ततः किम् इति । अज्ञातोपालम्भः पुनः शङ्कते - न किञ्चिद् इति । अहमर्थप्रकाशस्यापि निषेधात्तत्स्वरूपनिषेधोऽपि फलित इति भावः । उक्तनिषेधार्थो नकारोऽर्थात्प्रतीयत इति कृत्वा स्वाभिप्रेतं विवृणोति - नाहम् इति । अहं नावेदिषमित्यत्र वेदनाभावाधिकरणभूतस्वात्मनिषेधस्तावदशक्यः ; तत्प्रकाशनिषेधश्च स्वयंज्योतिष्ट्वश्रुतिविरुद्धः ; बाह्यविषयेऽपि न स्वरूपं निषेध्यम् ; सुषुप्तौविश्वप्रलयस्यासंभवादसंमतेश्च । अतः स्वान्यप्रकाशनिषेध एव विवक्षित इत्यभिप्रायेण वेद्यविषयो हीत्युक्तम् । परेष्टार्थेऽनिष्टमाह - न किञ्चित् इति । निषेधस्य इति । त्वत्पक्षेनु
भूतेः प्रकाशनिषेध एव स्वरूपनिषेधोऽपि स्यादिति भावः । वेदननिषेधस्याकृत्स्नविषयत्वे स्वीकृते धीव्यतिरिक्तवेदननिषेधविवक्षया अस्मदिष्टं स्यादित्यत्राह - सुषुप्ति इति । अहमर्थस्वरूपनिषेधः परामर्शबलविरुद्धः ; अत एव तद्भाननिषेधस्त्वत्पक्षेऽप्ययुक्तः ; इदमर्थवदहमर्थस्यापि प्रकाशाधीनस्वरूपत्वात् सर्वत्राधेयनिषेधोक्तिर्हास्येति भावः । 
अभानं व्यवहार्यस्य सुषुप्तावहमः कथम् । 
इति चोद्यं समं वित्तौ श्रुतिश्चात्रोत्तरप्रदा ।। 505 ।।
अहंभानस्य संस्कारमनुत्पादयतोऽपि नः ।
त्वदिष्टधीभाननयात्स्यात्परामर्शहेतुता ।। 506 ।।
सुषुप्तौ भानसङ्गेतु धीरेव तव लुप्यते ।
उपलब्धिपराहत्या न स्वरूपविपर्ययः ।। 507 ।।
एवशब्दो वैपरीत्यं विवृणोति । जानामीत्यहमर्थस्वरूपप्रकाशश्चेदात्मेत्युच्यते स तर्हि तद्धर्मः । धातूपात्तश्चेत् इच्छाद्वेषादिधात्वन्तरार्थवदात्मस्वरूपादन्यः प्रसिद्धः । एवकारो दत्तोत्तरत्वद्योतकः । देवानामेवेत्यनेन सर्वज्ञ हि त्वदुक्तिप्रतिपत्यर्हा इत्युपालभते । अप्रतिवादिनामिति वा तात्पर्यम् । ननु विनाशमेवापीतो भवती ति श्रुत्यैवोच्यते विनाशः । मैवम् ; प्रकरणाभिप्रेतुपुरुषार्थविरहेणासत्कल्पत्वे तात्पर्यात् । अन्यथा, नाह खल्वय मित्यादि पूर्ववाक्यविरोधात् ।
स एवत्त्वि ति सूत्रे च सुषुप्तप्रतिबुद्धयोः ।
स्वयमेव च तादात्म्यं सूत्रकृत्स्थापयिष्यति ।। 508 ।।
ततश्च स्वप्रकाशत्वजडत्वविमतावपि ।
सुषुप्तावहमर्थस्य ध्वंसो नास्तीति सुस्थितम् ।। 509 ।।
पुनरपि तदानीमहमर्थवेदनस्यापि विशेषतो निषेधात्तत्स्वरूपनिषेधमपि  शङ्कते - ममपि इति । अहमर्थनिषेधं वदता स्ववाक्येन स्वपरामर्शेन चाभीष्टविरोधमाह - स्वानुभव इति । उभाभ्यामहमर्थनिषेधस्याशक्यत्वं व्यनक्ति - अहम् इति । हि शब्दोऽत्र अनुभववचने इति शब्दस्य सप्तमीत्वेनोत्तरत्रान्वये ह्यनपेक्षितः स्यात् । स्वरूपप्रकाशनिषेधमुखेन स्वरूपस्यापि निषेधमन्तरेण का गतिरिति पृच्छति - माम् इति । सोपालम्भं प्रतिवक्ति - साधु इति । असमीचीनत्यागेन प्रश्नेऽवतारात् सानुकंपं वा । तदुच्यते तस्मादुत्तरमुच्त इत्यर्थः । 
यद्वा, किमिति पृष्टनिषेध्यमुच्यत इत्यर्थः । स्वरूपतत्प्रकाशयोर्निषेधो न शक्य इत्यभिप्रायेणाह - अहमर्थस्य इति । सविशेषणे हि विधिनिषेधौ विशेषणमुपसड्क्रामतः सति विशष्ये बाधे इति न्यायात् , अयमहमस्मी  ति श्रुतौ अयं शब्दाभिप्रेतविशेषमाह - अपि तु इति । वर्णाश्रमादिविशिष्टता तदभिमान इत्यर्थः । ज्ञेयत्वेनेति वोपस्कार्यम् । आदिशब्द आन्तरं जडपण्डितत्वाद्यपि सड्गृह्णाति । ननु नो एव इमानि भूतानी त्यत्र यथा बाह्यर्थानां स्वरूपवेदननिषेधपर इदंशब्दोऽपि स्वरूपमात्रपरः तथा अयमह मित्यत्रापि स्यादिति शङ्कां निरस्यति - अहं माम् इति । अयं भावः - अहमर्थस्वरूपतत्प्रकाशनिषेधयोरशक्यत्वं ह्युक्तम् । अतः प्रकारभूतवर्णाश्रमादिवैशिष्ट्यमिह निषेध्यम् । तथा च श्रुत्यन्तरे, तद्वैशिष्ट्यमपि निषिध्यते । तद्यथा प्रियया स्त्रिया संपरिष्वक्तो न बाह्य किञ्चन वेद नान्तर मितीति । सुषुप्तौ तत्तद्वैशिष्ट्येऽपि तत्तद्वेदनवैधुर्यप्रतिसन्धानस्य श्रुतेश्चानुगुणं विषयविवेकं विवृणोति - जागरितेत्यादिना ग्रन्थद्वयेन । निषेधवचनतात्पर्यव्यञ्जकमनुभवप्रकारं निर्धारयति - अत्र इति । व्यवहारस्य वैवक्षिकत्वादीदृशोक्त्यभावेऽप्यनुभावो दुर्निषेध इत्यवधारणाभिप्रायः।। 
	किञ्च - सुषुप्तावात्मा अज्ञानसाक्षित्वेनास्त इति हि भवदीया प्रक्रिया। साक्षित्वं च साक्षाञ्ज्ञातृत्वमेव । न ह्यजानतः साक्षित्वम् । ज्ञातैव हि            लोकवेदयोः साक्षीति व्यपदिश्यते । न ज्ञानमात्रम् । स्मरति च भगवन्पाणिनिः साक्षाद्द्रष्टरि संज्ञायाम् इति । स चायं साक्षी जानामीति प्रतीयमानोऽस्मदर्थ एवेति कुतस्तदानीमहमर्थो न प्रतीयेत । आत्मने स्वयमवभासमानोऽहमित्येवावभासत इति स्वापाद्यवस्थास्वप्यात्मा प्रकाशमानोऽहमित्ये वावभासत इति सिद्धम् ।।    
परप्रक्रिययापि सुषुप्तावहमर्थानुवृत्तिसमर्थनम् 
	सुषुप्तौ ज्ञातुरविनष्टत्वं परोक्तप्रक्रिययाप्यभ्युपगमयति - किञ्च इति । अस्त्वज्ञानसाक्षित्वम् , तत्तु तत्प्रकाशात्मत्वमेवेत्यत्राह - साक्षित्वम् इति । ननु किमत्र ज्ञातृत्वेन ; साक्षात्काररूपत्वमेव साक्षित्वमस्त्वित्यत्राह - न हि इति । उक्तमर्थं लौकिकवैदिकसर्वशब्दार्थनिर्णयनिदानभूतेनानन्यथासिद्धेन व्यवहारेण स्थापयति - ज्ञातैवेति । साक्षिशब्दस्यास्तु ज्ञानविशेषे शक्तिः ; तदाश्रये तु लक्षणेत्यत्राह - न ज्ञानमात्रम् इति । अयं भावः ; न हि सर्वत्र विशिष्टगोचरे विशेषणमात्रे शक्तिस्त्वयापि स्वीक्रियते । तथा सति विशिष्टवाचिषु सत्यादिपदेषु जहदजहल्लक्षणोक्तिरपि विरुध्येतेति । अन्यथा शब्दानुशासनविरोधमप्याह 
- स्मरति इति । अस्तु सुषुप्तौ साक्षिप्रकाशः ; ततोऽपि अहमर्थप्रकाशः कथमित्यत्राह - स चायम् इति । व्यवहारव्याकरणाभ्यां ज्ञातृत्वेन प्रसिद्ध इत्यर्थः । अज्ञानसाक्षिणस्तथैव स्वप्रकाशत्वाभ्युपगमात् जानामीति प्रतीयमानत्वोक्तिः । ज्ञातुः स्वग्रहणं हि जानामीत्येव ; तत्र अस्मद्युत्तम् इत्यनुशिष्टमित्यभिप्रायेण अस्मदर्थ एवे त्युक्तम् । उक्तानभ्युपगमे स्वेष्टं स्वस्मै भासमानत्वमपि न स्यादित्यभिप्रायेणाह - आत्मने इति । तत्र व्याप्तिपूर्वकं साध्यवचनेऽपि प्रसङ्गे तात्पर्यादुत्तरत्रानुमानोक्तेरपुनरुक्तिः । पूर्व इति । र्हेतौ । उत्तरस्तु प्रकारे ।।
	यत्तु मोक्षदशायामहमर्थो नानुवर्तत इति तदपेशलम् । तथा सत्यात्मनाश एवापवर्गः प्रकारान्तरेण प्रतिज्ञातः स्यात् । न चाहमर्थो धर्ममात्रम् । येन तद्विगमेऽप्यविद्यानिवृत्ताविव स्वरूपमवतिष्ठेत । प्रत्युत स्वरूपमेवाहमर्थ आत्मनः । ज्ञान तुं तस्य धर्मः । अहं जानामि ज्ञानं मे जातमिति चाहमर्थधर्मतया ज्ञानप्रतीतेरेव ।।
मुक्तावप्यहमर्थभानसमर्थनम्
	सुषुप्तिमुक्त्योर्नान्वेतीति पूर्वपक्षोक्ते दूषितावशिष्टं यत्तु इत्यादिनाऽनूद्य दूषयति । तदपेशलमिति असुन्दरम् अक्तमित्यर्थः । अयुक्तिं विवृणोति - तथा सति इति । प्रतिज्ञातः स्यादित्येतत् परोक्त्यैव सिद्धवत्करणं ज्ञातव्यशेषाभावप्रङ्गार्थम् । आत्मभूतधीसन्ततिविनाशो मोक्ष  इति वदन्तस्सन्ति केचित्सौगताः ; तन्मते त्वदुक्तो दोषस्तवाप्यागत इति सूचयितुं प्रकारान्तरेण इत्युक्तम् । नन्वविद्या देहादिधर्मोऽप्यात्मन उपाधिरेव ; अतस्तन्निवृत्तौ कथमात्मनाश इत्यत्राह - न च इति । त्वदुक्तविपरीतं हि सिद्धमित्यभिप्रायेण प्रयुते त्यादिवाक्यत्रयम् । प्रागेव स्थापितत्वं द्योत्यते ।।
	अपि च यः परमार्थतो भ्रान्त्या वा आध्यात्मिकादिदुःखैः दुःखितया आत्मानमनुसन्धत्तेऽहं दुखीति सर्वमेतद्दुःखजातमपुनर्भवमपोह्य कथमहमनाकुलस्स्वस्थो भवेयमित्युत्पन्नमोक्षरागः स एव तत्साधने प्रवर्तते । स साधनानुष्ठानेन यद्यहमेव न भविष्यामीत्यवगच्छेत् , अपसर्पेदेवासौ मोक्षकथाप्रस्तावात् । ततश्चाधिकारिविरहादेव सर्वं मोक्षशास्त्रमप्रमाणं स्यात् । अहमुपलक्षितं प्रकाशमात्रमपवर्गेऽवतिष्ठत इति चेत् , किमनेन ? मयि नष्टेऽपि किमपि प्रकाशमात्रमवतिष्ठत इति मत्वा न हि कश्चिद्बुद्धिपूर्वकारी प्रयतते । अतोऽहमर्थस्यैव ज्ञातृतया सिद्ध्यतः 
प्रत्यगात्मत्वम् । स च प्रत्यगात्मा मुक्तावप्यहमित्येव प्रकाशते । स्वस्मै प्रकाशमानत्वात् । यो यः स्वस्मै प्रकाशते स सर्वोऽहमित्येव प्रकाशते ; यथा तथाऽवभासमानत्वेनोभयवादिसंमतः संसार्यात्मा । यः पुनरहमिति न चकास्ति नासौ स्वस्मै प्रकाशते, यथा घटादिः । स्वस्मै प्रकाशते चायं मुक्तात्मा । स तस्मादहमित्येव प्रकाशते । न चाहमिति प्रकाशमानत्वेन तस्याज्ञत्वसंसारित्वादिप्रसङ्गः ; मोक्षविरोधादज्ञत्वाद्यहेतुत्वाञ्चहं प्रत्ययस्य । अज्ञानं नाम स्वरूपाज्ञानमन्यथाज्ञानं विपरीतज्ञानं वा । अहमित्येवात्मनः स्वरूपमिति स्वरूपज्ञानरूपोऽहंप्रत्ययो नाज्ञत्वमापादयति ; कुतः संसारित्वम् ? अपि तु तद्विरोधित्वान्नाशयत्येव ।।
	पूर्वं ज्ञातुरेवात्मत्वे परमसाध्ये सड्ग्रहेणोक्तां युक्तिं तस्य मुक्तिदशानुवृत्तिरूपावान्तरसाध्येऽपि हेतुतया विस्तृणीते - अपि च इति । स्वमतपरमत भेदेन परमार्थतो भ्रान्त्या वेत्युक्तम् । उत्तरत्र तद्गतस्य दुःखकारणस्य भ्रमकारणस्य, वा, निवृत्तिरित्युच्येत, नतु दुःखभ्रमाश्रयस्वरूपस्येति भावः । अत्र य इत्यादिना प्रवर्तते इत्यन्तेन प्रागुक्तमेव विवृतमित्यपुनरुक्तिः । 
	अर्थादामोक्षस्यायिपक्षनिरासश्च सिद्धः । उक्तयुक्तेः परमसाध्यपर्यन्ततां व्यनक्ति अत इति । अवान्तरसाद्ध्येऽपि प्रक्प्रसङ्गसूचितमनुमानं सूढबोधनाय, अन्वयव्यतिरेकिण एवानुमानत्वमिति वदतः सन्तोषाय च व्याप्तिद्वयोपेतं प्रयुङ्क्ते - स च इति ।नात्र साध्याविशेषः । अहमिति व्यवहारविषयतया प्रकाशस्य साध्यत्वात् । नापि हेत्वसिद्धिः ; अभानस्य, परस्मा एव भानस्य वा त्वयानभ्युपगमात् । अकस्मैचिद्भासमानत्वस्य दुर्वचत्वाञ्च । नापि पक्षस्य दृष्टान्ताविशेषः ; एकस्मिन्नेव सम्मतविमतदशाभेदेन तद्विभागात् । तथा च लोकेऽपि दृष्टतया परीक्षकैः अनुमन्तव्यत्वाञ्च । विपक्षे दण्डस्तु (बाधस्तु) प्रत्य(क्ष) क्त्वाभावप्रसङ्गः (इति) प्रागुक्त इह प्रतिसन्धेयः । अत्र पञ्चावयववाक्यप्रयोगात्कैश्चिन्मीमांसकैरुक्तत्र्यवयवनिर्बन्ध उपेक्षितः । क्वचित् त्र्यवयवं च प्रयुङ्क्ते ; अतः प्रतियोगिधीसिद्ध्यै यथाकामं त्रयो वा पञ्च वा प्रयोक्तव्याः । 
पञ्चावयवयुक्तस्य गुणदोषवित् 
इति भारतोक्तिस्तु संभावितविषयतया नान्यनिषेधार्थेति भावः । विशेषविरोधप्रसङ्गमनूद्य निषेधति - न च इति । संसारित्वम् कर्मकृतदेहादिसन्ततिमत्त्वम् । आदिशब्देन पुनरावृ
त्त्यादिग्रहणम् । मुक्त्यवस्थाविषयैः सर्वं ह पश्यः पश्यति अहमन्न  मित्यादि भिर्विहत्या तर्कस्या तर्कस्य मूलशैथिल्यमाह - मोक्षविरोधाद् इति । प्रसञ्जनीयमेवोत्तरं प्रयुक्तंस्यात् । अज्ञत्वादेरुपाधित्वशङ्काप्यनेन निरस्ता । प्रसङ्गस्य सोपाधित्वमभिप्रेत्याह - अज्ञत्व इति । अयं भावः - कर्मोपाधिकमज्ञानादिकं सर्वकर्मक्षये न स्यात् । 
पक्षात्साध्यमुपाधिर्हि स्वनिवृत्या निवर्तयेत् ।
स्वसाहच्यादध्यस्तां व्याप्यतामपि साधनात् ।। 510 ।।
तदिह तर्के व्याप्तिस्तावद्दुस्साधा ; साहचर्यमात्रं त्वप्रयोजकमतिप्रसञ्जकं च । त्वत्पक्षेऽप्यनुभूतिमात्रस्यात्मनः प्रकाशमानत्वे बद्धदशायामिव सर्वे दोषाः स्युः ; न च ते तदा सन्ति ; अतो मुक्तौ प्रकाशमानत्वभङ्गात्स्वरूपोच्छेदप्रसङ्ग इति । अज्ञत्वादेरुपाधित्वव्यक्त्यै विकल्पव्याजेन स्वोक्तं विवृणोति - अज्ञानम् इति । स्वरूपाज्ञानं कर्मणा तिरोधानात्स्वरूपगोचरज्ञानप्रसराभावः ; अन्यथाज्ञानं विपरीतज्ञानं च रजस्तमः - कार्यतया गीतम् । तयोरज्ञानशब्दार्थतया विकल्पस्तु सम्यग्ज्ञानान्यतया, तद्विरुद्धतया वा । उदाहरणं तु स्वनिष्ठात्मभ्रमाद्येव । आत्मभ्रमादित्रिष्वपि कल्पेष्वहंप्रत्ययस्य प्रयोजकत्वं नेत्याह - अहम् इति । इतिर्हेतौ । अयं भावः - न तावदहेप्रत्यय एवाज्ञानादिस्वरूपम् , तत्त्वधीरूपत्वात् । न तद्धेतुः , कर्मविरहे तदयोगात् ; न च तेषां व्याप्यः ; यतस्तेन तत्प्रसङ्गः स्यादिति । एवमज्ञानप्रसङ्गाभावे तत्फलप्रसङ्गो दूरापास्त इत्याह - कुत  इति । आत्मतत्त्वाज्ञानं  ह्यज्ञत्वादिनिवर्तकतया शास्त्रप्रसिद्धम् । अतोऽत्र प्रसञ्जकप्रसञ्जनीययोर्व्याघात इत्यभिप्रायेणाह - अपि तु इति ।।   
	ब्रह्मात्मभावापरोक्ष्यनिर्धूतनिरवशेषाविद्यानामपि वामदेवादीनामहमित्येवात्मानुभवदर्शनाञ्च । श्रूयते हि - तद्धैतत्पश्यन्नृषिर्वामदेवः प्रतिपेदे अहं मनुरभवं सूर्यश्चेति, अहमेव च वर्तामि भविष्यामी त्यादि । सकलेतराज्ञानविरोधिनः सच्छब्दप्रत्ययमात्रभाजः परस्य ब्रह्मणो व्यवहारोऽप्येवमेव हन्ताहमिमास्तिस्त्रो देवताः बहुस्यां प्रजायेय स ईक्षत लोकान्नु सृजा इति । तथा, 
यस्मात्क्षरमतीतोऽहमक्षरादपि चोत्तमः ।
अतोऽस्मि लोके वेदे च प्रथितः पुरुषोत्तमः ।।
अहमात्मा गुडाकेश न त्वेवाहं जातु नासम् 
अहं कृत्स्नस्य जगतः प्रभवः प्रलयस्तथा
अहं सर्वस्य प्रभवो मत्तस्सर्वं प्रवर्तते ।
तेषामहं समुद्धर्ता मृत्युसंसारसागरात् ।
अहं बीजप्रदः पिता । वेदाहं समतीतानि इत्यादिषु ।।
तत्त्वविदनुभवेन अहमर्थात्मत्वसमर्थनम् 
	तत्त्वविदात्मापरोक्ष्येऽहमर्थप्रकाशं वदन्त्या श्रुत्या, तस्याज्ञत्वाद्यनापादकत्वमाह - ब्रह्मत्म इत्यादि । दर्शनादित्युक्तं विवृणोति - श्रूयत इति । ब्रह्मापरोक्ष्यमविद्यानाशस्य कारको ज्ञापकश्च हेतुः । आदिशब्देन प्रह्लादभरतादिग्रहः । तद्धैतत्पश्यन् जगत्कारणं ब्रह्म स्वान्तरात्मत्वेन पश्यन्नित्यर्थः । अत एवात्राहमर्थसामानाधिकरण्यं स्वविशेष्यस्य सर्वात्मत्वप्रकाशकम् । तदेतत् , शास्त्रदृष्ट्या तूपदेशो वामदेववत्  इति सूत्रे व्यक्तीभविष्यति । अथर्वशिरसोऽप्येवमेव निर्वाहो वेदार्थसङ्गहे स्थापितः । आदिशब्देन स एवाहमवस्थितः, अहं त्वं च तथान्ये च इत्युपब्रह्मणानि गृह्यन्ते । स्वतः सर्वज्ञतया स्वयमज्ञानप्रसङ्गरहितस्य स्वाश्रिताज्ञानादिनिरासकतया स्वयमेव गीतस्य परब्ह्मणः स्वात्मन्यहंशब्दप्रयोगाञ्चाज्ञत्वाद्यापादकत्वं निरस्यति - सतल इति । सच्छब्दप्रत्ययमात्रभाजः सच्छब्दमात्रजन्यधीविषयस्येत्यर्थः । अहङ्कारसृष्टेः प्राकेव सच्छब्दवाच्यं ब्रह्म बहु स्यामिति सङ्कल्पयतीति भावः । शाखान्तरेऽपि प्रसिद्धिमाह - ईक्षते इति । हन्ताहमित्य त्राहंशब्दः कण्ठोक्तः ; बहु स्यां प्रजायेय, सृजै इत्यादिषूत्तमपुरुषाक्षिप्तः । पूर्वमेवाहमिहासम् इत्यादयश्च ग्राह्याः । स्मृतावप्यहन्त्वेन व्यवहारमाह - तथा इति । क्षरान्तर्भूतस्याहङ्कारस्य क्षराक्षरान्यत्वं, अचेतनस्य चिदचिदन्तरात्मत्वम् उत्पत्तिनाशभाजस्तद्राहित्यं, महदादिजन्यस्य सर्वकारणत्वं, स्वाश्रितबन्धकस्यतन्मोचकत्वं, अचिद्विकारस्य स्वसंकल्पेन सर्वत्र बाजाधानकर्तृत्वं, त्रैकालिकसर्ववस्तुवेदितृत्वादिकं च, विरुद्धमित्यभिप्रायेण तत्तद्वाक्योपादानम् । न चैतेष्वहंशब्देन चिन्मात्रलक्षणेति वाच्यम् । मुख्यसंभवे तदयोगात् । आदिशब्देन अहमज्ञानजं  तमः, अहंत्वासर्वपापेभ्य  इत्यादिसङ्ग्रहः ।।
	यद्यहमित्येवात्मनः स्वरूपम् । कथं तर्ह्यङ्कारस्य क्षेत्रान्तर्भावो भगव तोपातिश्यते महाभूतान्यहङ्कारो बुद्धिरव्यक्तमेव च इति ? उच्यतेस्वरूपोपदेशेषु सर्वेष्वहमित्येवोपदेशात्तथैवात्मस्वरूपप्रतिपत्तेश्च अहमित्येव प्रत्यगात्मनः स्वरू
पम् । अव्यक्तपरिणामभेदस्याहङ्कारस्य क्षेत्रान्तर्भावो भगवतैवोपदिश्यते । स त्वनात्मनि देहेऽहंभावकरणहेतुत्वेन अहङ्कार इत्युच्यते । अस्य तु अहङ्कारशब्दस्य अभूततद्भावे च्विप्रत्ययमुत्पाद्य व्युत्पत्तिर्द्रष्टव्या । अयमेव त्वहङ्कार अत्कृजनावमानहेतुर्गर्वापरनामा शास्त्रेषु बहुशो हेयतया प्रतिपाद्यते । तस्माद्वाधकापेताहंबुद्धिः साक्षादात्मगोचरेव । शरीरगोचरा त्वहंबुद्धिरविद्यैव । यथोक्तं भगवता परशरेण - मात्रप्रतिभासः स्यात् । न ज्ञातृप्रतिभासः । तस्माजज्ञाताहमर्थ एवात्मा । 
तदुक्तम् - 
अतः प्रत्यक्षसिद्धत्वादुक्तन्यायागमान्वयात् ।
 अविद्यायोगतश्चात्मा ज्ञाताहमिति भासते ।। इति ।
देहेन्द्रियमनःप्राणधीभ्योऽन्योऽनन्यसाधनः ।
नित्यो व्यापी प्रतिक्षेत्रमात्मा भिन्नः स्वतः सुखी ।।
इति । अनन्यसाधनः स्वप्रकाशः । व्यपी अतिसूक्ष्मतया सर्वाचेतनान्तः -प्रवेशस्वभावः ।। 
	उपात्तकृत्स्नवचनबाधेच्छया गीतायामेवोक्तमिति शङ्कते यदि इति - अत्र कथंशब्दस्य प्रतिषेधपरत्वायोगात्प्रश्नवत्कारेण प्रतिवक्ति - उच्यत इति । पृष्टस्य साक्षादुत्तरं दित्सुः तदर्थं स्वपक्षे भूयसां बलीयस्त्वं प्रत्यक्षानुगुण्यं च प्रथममाह - स्वरूप इति । रूढिविशेषानुसारेण गीताभिप्रेतमाह - अव्यक्त इति । न ह्यहङ्कारशब्दोऽहंशब्दपर्याय इति भावः । नन्वहंशब्द एवाहङ्कारशब्दावयवतया प्रत्यभिज्ञातः ; न चोभयत्र शक्तिभेदक्लृप्तिर्न्याय्येत्यत्र यौगिकमप्याह - स तु इति । अहंभावोऽत्राहमित्यभिमानः । ननु भूमविद्यायां अथातोऽहङ्कारादेश  इति अहंबुद्धिकरणमेवाहङ्कार इत्युच्यते । तत्प्रत्यभिज्ञयात्र स एवार्थः । कि न स्यात् , इत्यत्र अनात्मनि  इत्यभिप्रेतया व्युत्पत्या बेषम्यमाह - अस्य तु इति । अनहमर्थस्याहमर्थभ्रमहेतुत्वमिह विवक्षितम् । भूमविद्यायां तु भूमविशिष्टस्य यथार्थमहङ्ग्रहोपासनमिति भावः । ननु अहङ्कारं बलं दर्पम् इत्यादिभिस्त्याज्यतयोक्तस्य कथं मोक्षार्थविद्यायां, अथातआदेश  इतिवदुपादेयतोपदेश इत्यत्राह - अयम् इति । आनात्मनि देहेऽहंभाव इति निर्दिष्ट इत्यर्थः । अन्यथा गर्वापरनामेत्यनन्वयात् । यद्वा, कार्ये गर्वे कारणभूताहङ्कारोपचारः । एवकारोऽहंग्रहोपास्तिव्यवच्छेदार्थः । उत्कृष्टेत्यादिना हेयत्वनिदानोक्तिः । ननु 
अविद्याहंमति  रिति पठ्यते ; तत्कथमहंग्रहोपास्तिर्यथार्या विधीयत इत्यत्र विद्याविद्यात्मकेऽहम्मती विभजन्निगमयति - तस्मात् इति । साक्षाच्छब्द उपहितरूपव्यवच्छेदार्थः । अविद्यानिष्कर्ष पुराणोक्त्या संवादयति - यथोक्तम् इति । एतञ्चानन्याधीनत्वादिप्रमाणोपलक्षणम् । एवमविद्यादिरूपतया प्रसिद्धां देहाहंबुद्धिमपि परेष्टभञ्जिकामाह - यदि इति । स्वेष्टेऽपि तामेव प्रमाणयन्परमप्रकान्तमुपसंहरति - तस्माद् इति । आत्मनोऽहन्त्वज्ञातृत्वादिसाधकवर्गस्य संकलितबोधार्थमात्मसिद्धौ निगमितं दर्शयति - तदुक्तम् इति । अविद्यायोगत इत्येतत्परेष्टेऽनुपपत्तिं स्वेष्टे चोपपत्तिं तन्त्रत आवृत्या वाक्ति । आत्मनो विषयग्राहिधियोऽन्यत्वे स्वप्रकाशत्वादौ च तत्प्रकरणारम्भे संगृहीतमाह - तथा च इति । अत्र साधनशब्दस्योत्पादनपरत्वे नित्यत्वोक्त्या पुनरुक्तिः स्यात् । तद्व्युदासाय स्वप्रकाश इत्युक्तम् । व्यापिशब्देन विभुत्वबिवक्षायां उत्क्रान्त्या  दिसूत्रविरोधात् अर्थान्तरमाह - अतिसूक्ष्मतया इति । एतत्पदद्वयार्थस्तत्रत्यविस्तरे व्यक्तः ।।    
	यदुक्तं दोषमूलत्वेनान्यथासिद्धिसंभावनया सकलभेदावलम्बिप्रत्यक्षस्य शास्त्रबाध्यत्वमिति । कोऽयं दोष इति वक्तव्यम् । यन्मूलतया प्रत्यक्षस्यान्यथासिद्धिः । अनादिभेदवासनैव हि दोष इति चेत् , भेदवासनायास्तिमिरादिवद्यथावस्थितवस्तुविपरीतज्ञानेहतुत्वं किमन्यत्र ज्ञातपूर्वम् ? अनेनैव शास्त्रविरोधेन ज्ञास्यत इति चेत् , न ; अन्योन्याश्रयणात् । शास्त्रस्य निरस्तनिखिलविशेषवस्तुबोधित्वनिश्चये सति भेदवासनायाः दोषत्वनिश्चयः भेदवासनाया दोषत्वनिश्चये सति शास्त्रस्य निरस्तनिखिलविशेषवस्तुबोधित्वनिश्चय इति ।।
शास्त्रस्य प्रत्यक्षात् बलीयस्त्वभङ्गः 
एवं प्रत्यक्षवैघटयं नास्तीत्युक्तं न्यषिध्यत ।
ततश्शास्त्रबलीयस्त्वं यदि त्यन्वाह बाधितुम् ।। 511 ।।
कोऽयम्  इत्यादि । यदुक्तं दोषरूपं मूलं, तत्र कोऽयं दोष इति पृष्टे विशेषतः प्रतिवक्तव्यमित्यर्थः । न हि कश्चिद्दोषोऽस्तीति सामान्योक्त्यान्यथासिद्धिः सुवचा ; त्वन्मतेऽपि प्रसङ्गात् ; विशेषतश्चात्र देषो दुर्वचः । काचादेरव्यापित्वात् तावतैवान्यत्र शङ्कायामविषयवृत्तेश्चेति भावः । प्रागेव दोषविशेष उक्त इति शङ्कते - अनादि इति । दोषत्वमस्या दुर्वचमित्याह - भेद इति । यदि द्विचन्द्रभ्रमादौ भेदवासनाया दोषत्वं दृष्टमित्युच्येत तदा भिन्नेष्व
भिन्नत्वबुद्धौ अभेदवासनापि दोषत्वेन दृष्टा ; ततश्चैक्यधीरपि दुर्बला, न बाधिका स्यात् ; अन्यत्रादृष्टमपि अद्वैतश्रुत्यन्यथानुपपत्या कल्प्यमिति शङ्कते - अनेन इति । कल्प कासंभवमभिप्रेत्याह न इति । अन्योन्याश्रयणादित्यनेनान्वयः ; भेदवासनामात्रस्य दोषत्वं निर्विशेषाद्वैतशास्त्रविरोधात्कल्प्यम् ; सिद्धे च प्रत्यक्षमात्रस्य तादृशदोषमूलत्वे यूपादित्यैक्यन्यायातिक्रमेण शास्त्रस्य निर्विशेषपरत्वमिति मिथः संशयात्कृत्स्नप्र्त्यक्षदौर्बल्यं दुर्वचमिमिति भावः । ज्वालौक्यप्रत्यक्षे हि 
व्युत्प्तिव्याप्तिपूर्वेषु प्रत्यक्षमुपजीवतोः ।
कृत्स्नप्रत्यक्षवैरं न क्षमं शास्त्रानुमानयोः ।। 512 ।।      
अस्तु ते बाह्यतुल्यत्व .... नोब .... हुत्वमपि ।। 513 ।। 
किञ्च - यदि भेदवासनामूलत्वन प्रत्यक्षस्य विपरीतार्थत्वं शास्त्रमपि तन्मूलत्वेन तथैव स्यात् । अथोच्येत - दोषमूलत्वेऽपि शास्त्रस्य प्रत्यक्षावगतसकलभेदनिरसनज्ञानहेतुत्वेन परत्वात्तत् प्रत्यक्षस्य बाधकमिति तन्न ; दोषमूलत्वे ज्ञाते परत्वमकिञ्चित्करम् । रज्जुसर्पज्ञाननिमित्तभये सति भ्रान्तोऽयमिति परिज्ञातेन केनचिन्नायं सर्पो मा भैषीरित्युक्तेऽपि भयानिवृत्तिदर्शनात् । शास्त्रस्य च दोषमूलत्वं श्रवणवेलायामेव ज्ञातम् श्रवणावगतनिघिलभेदोपमर्दिब्रह्मात्मैकत्वविज्ञानाभ्यासरूपत्वान्मननादेः । अपि - च इदं शास्त्रम् ; एतञ्चासंभाव्यमानदोषम् ; प्रत्यक्षं तु संभाव्यमानदोषमिति केना वगतं त्वया ? न तावत्स्वतःसिद्धा निर्धूतनिखिलविशेषानुभूतिरिममर्थमवगमयति । तस्याः सर्वविषयविरक्तत्वात् शास्त्रपक्षपातविरहाञ्च । नाप्यैन्द्रियिकप्रत्यक्षम् ; दोषमूलत्वेन विपरीतार्थत्वात् । तन्मूलत्वादेव नान्यान्यपि प्रमाणानि । अतः स्वपक्षसाधनप्रमाणानभ्युपगमान्न स्वाभिमतार्थसिद्धिः । 
	ज्वालाभेदानुमानाद्वैषम्यमाह - किञ्च  इति । न हि ज्वालाभेदधीस्तदैक्यधीजनकदोषजन्येति भावः । ..... दीपसादृश्यं तद्वर्तिकासाम्यं चाचिरनिर्वापितारोपितदीपैक्यभ्रमे दोषत्वेन निर्णीतम् । अतस्तत्र नान्योन्याश्रयः । न च तत्र भेदानुमानं स्वोपजव्यप्रत्यक्षव्यक्तिविरोधीति भावः । 
नान्यपर्यादमानत्वं न च वाच्यं तदेव तत् ।
यूपादित्येति वाक्यादौ बाधादेव समानता ।। 514 ।।
अतोऽनन्यपरस्यापि बुद्धिर्निगमवद्भवेत् ।
त्रय्यन्तस्याप्रमाणत्वं दोषे बाधे च दुस्त्यजम् ।। 515 ।।
यथा निर्दोषत्वसाम्येऽपि पूर्वापरापच्छेदयोः परो बलीयान् , तथा सदोषत्वसाम्येऽपि परत्वादागमः प्रमाणमिति शङ्कते - अथ इति । तत्र रज्जौ सर्पभूरन्ध्रबुद्ध्योरिव पौर्वाप्रयमकिञ्चित्करमित्यभिप्रायेणाह - तन्न इति । तदेवोदाहरणेन व्यनक्ति - रज्ज्वति  । तद्वदुत्तरस्य दोषमूलत्वं न ज्ञातमित्यत्राह - शास्त्रस्य इति । अन्यथा मननादिकारणोच्छेदात्कार्यासिद्धिं सूचयति - श्रवण इति । निखिलशब्दः प्रमातृप्रमेयप्रमाणशास्त्रस्वरूपपदवाक्यतदर्थविकल्पादिसङ्गहार्थः । अथ परोक्ते तत्प्रक्रिययैव प्रमाणभावमभ्युपगम्य परमतस्य निर्मूलत्वं वक्तुमाह - अपि च इति । इदं शास्त्रम् अबोधकात् , प्रत्यक्षादेश्च, व्यावृत्तमित्याशयः । असंभाव्यमानदोषम् प्रमाणाभासवर्गाद्विलक्षणमिति यावत् । बाह्यगमवैषम्यमप्यत्र दुर्वचमिति भावः। 
कल्पितं हि प्रमाणत्वं वेदे बाह्यागमेऽपि च ।
अव्यवस्था ततो बाधस्ताटस्थ्याच्छुद्धसंविदः ।। 516 ।।
केन - न केनापि प्रमाणेनेत्यर्थः । तत्र परेष्टशुद्धसंवित्स्वरूपं, तदन्यद्वा मानमिति  विकल्पं मत्वा आद्यं निरस्यति - न तावदिति ।  न हि तस्याः कतिपयवैराग्यं त्वयाऽनुशिष्टमित्यभिप्रायेणाह - तस्या इति । एतादृशी तस्यास्सहसा विरक्तिर्चातेत्यत्रांह - शास्त्रेति । अवच्छेदकं दुर्लभमिति भावः । नान्यान्यपीति । स्वरूपातिरिक्तज्ञानं तु भ्रान्तिरूपत्वान्नार्थव्यवस्थापकम् , अन्यथाऽतिप्रसङ्ग इति भावः । अत्र प्रत्यक्षस्य तन्मूलानुमानादेश्च निरासः । बहुवचनं त्विह तत्तद्वादिमतानुसारेण । एवं साधकाभावादभिमतं शास्त्रप्राबल्यं न सिध्यतीत्याह - अत इति ।। 
ज्वालाभेदानुमाने तु धर्मिलिङ्गादिबुद्धयः ।
न दोषमानबाध्याश्च नात्मनस्तन्निदर्शनम् ।। 517।।
स्वपक्षस्थापकादेव स्वव्याधातादिदोषतः । 
निर्मूलमखिलं शास्त्रमित्युक्तं भवति त्विह ।। 518 ।।
	ननु व्यावहारिकप्रमाणप्रमेयव्यवहारोऽस्माकमप्यस्त्येव । कोऽयं व्यावहारिको नाम ?  आपातप्रतीतिसिद्धो युक्तिभिर्निरूपितो न तथाऽवस्थित इति चेत् , किं तेन प्रयोजनम् 
?  प्रमाणतया प्रतिपन्नेऽपि यौक्तिकबाधादेव प्रमाणकार्याभावात् । अथोच्येत - शास्त्रप्रत्यक्षयोः [द्वयोरपि] अविद्यामूलत्वेऽपि प्रत्यक्षविषयस्य शास्त्रेण बाधो दृश्यते ; शास्त्रविषयस्य सदद्वितीयब्रह्मणः पश्चात्तनबाधादर्शनेन निर्विशेषानुभूतिमात्रं ब्रह्मैव परमार्थ इति । तदयुक्तम् ; अबाधितस्यापि दोषमूलस्यापारमार्थ्यनिश्चयात् । एतदुक्तं भवति - यथा सकलेतरकाचादिदोषरहितपुरुषान्तरागोचरगिरिगुहासु वसतस्तैमिरिकजनस्याज्ञातस्वतिमिरस्य सर्वस्य तिमिरदोषाविशेषेण द्विचन्द्रज्ञानमविशिष्टं जायते । न नत्र बाधकप्रत्ययोऽस्तीति न तन्मिथ्या न भवतीति तद्विषयभूतं द्विचन्द्रत्वमपि मिथ्यैव । दोषो ह्ययथार्थज्ञानहेतुः । तथा ब्रह्मज्ञानमविद्यामूलत्वेन बाधकज्ञानरहितमपि स्वविषयेण ब्रह्मणा सह मिथ्यैवेति । भवन्ति चात्र प्रयोगाः - विवादाध्यासितं ब्रह्म मिथ्या, अविध्यावत उत्पन्नज्ञानविषयत्वात् , प्रपञ्चवत् । ब्रह्म मिथ्या, ज्ञानविषयत्वात् प्रपञ्चवत् । ब्रह्म मिथ्या, असत्यहेतुजन्यज्ञानविषयत्वात् प्रपञ्चवदेव ।।   
अथ सौगतसर्वस्वे संवृत्त्याख्ये ग्रलम्भने ।
परः शब्दान्तरं न्यस्यन्समाधित्सति नन्विति ।। 519 ।।
अत्र व्यवहारसंबन्धादिमात्रमतिप्रञ्जकमित्यभिप्रायंण प्रतिक्षिपति - कोऽहमिति । बहुधा विकल्पितेषु त्वदिष्टानुगुणो न कश्चित्कल्प इत्याशयः । परेष्टं कोट्यन्तरं शङ्कते - अपातेति । एतत्स्वोक्त्यादिविरुद्धमिति सूचयति - कि तेनेति । लिङ्गविभ्रमबाह्यागमन्यायमुद्धाटयति - प्रमाणतयेति । प्रमाणकार्याभावात् - स्वपक्षसत्यत्वादेरलाभादिति भावः । शास्त्रस्य प्रत्यक्षं बाधित्वोदयात्तस्य बाधकान्तरानुदयाच्च प्रत्यक्षाद्बलीयस्त्वं, शास्त्रस्य स्वार्थसाधकत्वं च शङ्कते - अथेति । बाधकान्तरानुदयमन्वारुह्य प्रतिवक्ति - तदिति । अप्रमाण्यज्ञप्तौ बाधकवत्कारणदोषस्यापि पृथगेव हेतुत्वं प्रसिद्धमित्यभिप्रायेणाह - अबाधितस्यापीति । 
दुष्टकारणबधे तु सिद्धेऽपि विषयान्तरे ।
अर्थात्तुल्यार्श्रतां प्राप्य बाधो गोदोहनादिवत् ।।
इति चाहुः । अनुत्पन्नबाधकज्ञानस्यानवगतकारणदोषस्य कस्यचित् स्वज्ञाने कथं मिथ्यात्वसिद्धिरित्यत्राह - एतदुक्तमिति । संभावनया कल्पितेनापि परसंमन्तव्येन निदर्शनेन बोधयति - यथा इति । बाधानुदयार्थं सकलेतरेत्यादिकमुपात्तम् ; अविशिष्टं जायत इति 
च । अविदितदोषस्य कथमप्रामाण्यसिद्धिरित्यत्राह - दोष इति । अप्रामाण्यस्वरूपस्य दोषत्वरूपं हेतुः, तद्बोदस्य च तद्बोध इति विभागोऽभिप्रेतः । एवं भ्राम्यतो दोषधीबाधयोरभावेऽपि तद्बुद्धेर्भ्रमत्वादिकं परीक्षकस्थाप्य पक्षे योजयति - तथा इति । 
त्वदुक्तदोषसद्भावादप्रामाण्यसमुद्भवः ।
तज्ज्ञप्तेरप्रमाणत्वज्ञप्तिरप्यत्र सिद्ध्यति ।। 520 ।।
	ऐन्द्रयबोधावबोधमभिप्रेत्य बाधकज्ञानरहितमपीत्युक्तम् । तद्व्याप्तिप्रसङ्गपरान्प्रयोगानाह - भवन्ति इति । सगुणब्रह्ममिथ्यात्वस्य परसंमतेस्तद्व्यवच्छेदाय विवादाध्यासितम् इति । यद्यप्यत्र परेष्टव्याप्त्या ज्ञानविषयत्वे मिथ्यात्वं स्यादित्येक एव प्रयोगः साधीयान् , तथापि प्रथमतृतीयौ सविशेषणप्रयोगौ प्रसङ्गहेतोस्साधकत्वव्यक्त्यर्थौ । यद्वा, यथा प्रपञ्चस्य मिथ्यात्वं ज्ञानविषयत्वमात्रेण तद्विशेषविषयत्वेन वा त्वया साध्यते, तथैव ब्रह्मणोऽपि साधयित्वा माध्यमिकयूथमध्यमध्यास्वा ; ततश्चास्मत्प्रयोगानिमान्मत्वा आत्माश्रयासिद्धिविशेषणवैयर्थ्यव्याप्तिभङ्गादिदोषान् मोज्जीघट इति भावः । अथवा त्वत्सयूथ्यस्य तुर्यबौद्धस्य प्रयोगास्त्वया दुर्वाराः स्युरित्याशयः ।। 
	न च वाच्यं स्वाप्नस्य हस्त्यादिविज्ञानस्यासत्यस्य परमार्थशुभाशुभप्रतिपत्तिहेतुभाववदविद्यामूलत्वेनासत्यस्यापि शास्त्रस्य परमार्थभूतब्रह्मविषयप्रतिपत्तिहेतुभावो न विरुद्ध इति । स्वाप्नज्ञानस्यासत्यत्वाभावात् । तत्र हि विषयाणामेव मिथ्यात्वम् , तेषामेव हि बाधो दृश्यते ; न ज्ञानस्य । न हि मया स्वप्नवेलायामनुभूतं ज्ञानमपि न विद्यत इति कस्याचिदपि प्रत्ययो जायते । दर्शनं तु विद्यते ; अर्था न सन्तीतिहि बाधकप्रत्ययः । मायाविनो मन्त्रौषधादिप्रभवं मायामयं ज्ञानं सत्यमेव प्रीतेर्भयस्य च हेतुः ; तत्रापि ज्ञानस्याबाधितत्वात् । विषयेन्द्रियादिदोषजन्यं रज्वादौ सर्पादिविज्ञानं सत्यमेव भयादिहेतुः । सत्यैवादष्टेऽपि स्वात्मनि सर्पसन्निधानाद्दष्टबुद्धिः । सत्यैव शङ्काविषबुद्धिर्मरणहेतुभूता । वस्तुभूत एव जलादौ मुखादिप्रतिभासो वस्तुभूतमुखगतविशेषनिश्चयहेतुः । एषां संवेदनानामुत्पत्तिमत्त्वादर्थक्रियाकारित्वाच्च सत्यत्वमवसयिते । हस्त्यादीनामभावेऽपि कथं तद्बुद्धयः सत्या भवन्तीति चेत्, नैतत् ; बुद्धीनां सालम्बनत्वमात्रनियमात् । अर्थस्य प्रतिभासमानत्वमेव ह्यालम्बनत्वेऽपेक्षितम् । प्रतिभासमानता चास्त्येव दोषवशात् 
। स तु बाधितोऽसत्य इत्यवसीयते अबाधिता हि बुद्धिः सत्यैवेत्युक्तम् ।। 
	एतावता तूष्णींभावे प्राप्तेऽपि प्रत्यक्षाच्छास्त्रप्राबल्यमसत्यात्सत्यसिद्धिनिदर्शनैः सिषाधयिषन्तं प्रत्याह - न च इति । दृष्टान्तं दूषयति - स्वाप्नज्ञानस्य इति । अनेन दोषरूपसत्यहेतुजन्यत्वमपि सूच्यते । तर्हि तत्कथं मिथ्याज्ञानमित्यत्राह - तत्र इति । ज्ञाने मिथ्यात्वोक्तिर्लाक्षणिकीति भावः । अत्रापि सन्ध्याधिकरणे स्वप्नप्रपञ्चसत्यत्वे स्थापयिष्वमाणेऽपि परमतान्वारोहेणान्यथाख्यातिपक्षेण विषयबाधोक्तिः । ननु स्वप्नभुक्तिवत्कर्ममिथ्यात्वे सिद्धे ज्ञानक्रियापि मिथ्यैव स्यात ; नेत्याह - तेषाम् इति । अन्ततो यथादर्शनं सर्वत्र व्यवस्थेत्याशयः । अत्र विषयविषयिणोर्बाधाबाधौ ववृणोति - नहि इति । सर्वत्र ..........
ज्ञानस्यलिङ्ग(ङ्गा)भावेऽपि विषयोऽ(र्थो) त्र (न) बोधकृत् ।
अतीतागामिविषयैर्ज्ञानैरप्यनुमोदयात् ।। 521 ।।
एवं स्वाप्नादिभिरेवासत्यैर्लिह्घैरसत्यात्सत्योत्पत्तिरपि दृष्टा, किमुत ज्ञप्तिरिति मन्यमानस्यान्यदप्युदाहरणमन्यथयति - माया इति । मायामयं आश्चर्यभूतं मिथ्यार्यगोचरमिति यावत् ।
नासत्यः कस्यचिद्धेतुर्न तरा ज्ञप्तिकारणम् ।
न तमां सत्यधीहेतुरित्युत्पत्तिरुदाहृता ।। 522 ।।
परप्रलापैरीदृग्भिर्मा भूद्बालप्रतारणम् ।
इत्यभिन्नसमाधानबहूदाहृतिखण्डनम् ।। 523 ।।
सत्यहेतूद्भवस्सत्यो धीहेतुस्तत्र तत्र नः ।
हेतुरित्यपि च ज्ञप्त्यै बहुभ्रान्तिनिवारणम् ।। 524 ।।
यद्यपि धीमात्रस्य कार्यविशेषहेतुत्वेऽतिप्रसङ्गः । तथापि विशेषणैरुपलक्षणैर्वा मिथ्याविषयैरवच्छेदे तु यथार्हमसत्योत्पत्तिज्ञप्ती दुस्त्यजे । अथाप्यपरोक्षसामग्रीशक्तिसिद्धैः स्वभावविशेषैरेव भयविस्मयादिप्रतिनियतव्यवहारकार्यसिद्धेः स्वप्रकाशवादे वादान्तरे च विषयविषयिणोः युगपदेकप्रकाशस्सिद्ध्यन्, प्रत्ययान्तरेषु न विषयायत्तः, ईश्वरादीनां बुद्धिषु च व्यवहारानुगुण्यमनुपाधिकम् । क्षेत्रिणां तु तत्तद्विषयविशेषोल्लेखस्तत्तत्कर्मोपनीतहेतुभेदायत्तः प्रागेव स्थापितः । 
अतो नः सत्यधीस्सत्या तवासत्यादसत्यधीः ।
सत्यादसत्यधीर्वेति त्वसत्यात्सत्यधीर्वन च ।। इति ।। ।।525 ।।
व्यावहारिकसत्यस्य त्वसत्यात्सिद्धिरित्यसत् ।
बुद्धीनामयथार्थत्वे व्यावहारिकसत्यता ।। 526 ।।
असत्यात्सत्यबुद्धिश्च यथादृष्टि यथेष्यते ।
तथैव ब्रह्मणोऽपि स्यात्सत्यत्वं व्यावहारिकम् ।। 527 ।।
अत्र संस्कारमन्त्रौषधादिविशेषैस्सत्याः स्वप्नादिधियः सिद्धाः । ताभिश्च सत्याभिरेव तत्तत्सत्यसिद्धिर्दर्शिता । दष्टबुद्धिरित्यत्रापि मरणहेतुभूतेति योज्यम् । शङ्काविषोदाहरणं तु निर्विषसर्पदष्टादौ च्छिन्नकण्टकवेधादौ च भाव्यम् । जलादिर्मुखादिप्रतिभासहेतुरित्यस्य प्रागुक्तत्वादिह नोक्तिः । पूर्वं बाधकाभावाद्बुद्धीनां सत्यत्वं साधितम् । हेत्वन्तरतोऽपि तदाह - एषामिति । व्यावहारिकवादिनापि बुद्धीनां कारणा[नाम]न्वयव्यतिरेकाभ्यामुत्पत्तिमत्त्वं, कार्याणां तदन्वयव्यतिरेकार्थाक्रियाकारित्वं च दुरपह्नवम् , न चेदमुभयं रज्जुसर्पादौ दृष्टमिति भावः । गत्यभावात्स्वमतं प्रस्मृत्य बुद्धीनां सत्यालम्बलनत्वं व्यापकं मन्वानः तन्निवृत्या तन्निवृत्तिं चोदयति - हस्त्यादीनामिति । आशामोदकभक्षणन्यायेन वा विषयमिथ्यात्वात् विषयिमिथ्यात्वं साधयत एव, धियां सत्यालम्बनत्वनियमः प्रमाणतर्कविरुद्ध इत्यभिप्रायेण प्रत्याह - नैतदिति । तद्व्यनक्ति - बुद्धीनामिति । मात्रचा विषयसत्यत्वमनियतमिति व्यज्यते । अर्थाभावे कथमालम्बनत्वमित्यत्राह - अर्थस्येति । एवरकारो विद्यमानस्यैवालम्बनत्वमिति व्यवच्छेदार्थः । खपुष्पस्येवालम्बनत्वम् असतः कथमित्यत्राह - प्रतिभासमानतेति । अवधारणेन दुरपह्नवत्वं द्योत्यते ।   ..  एवालम्बनमर्थसत्यत्वञ्च  न  भासमानत्वे  ....  त्यक्तेन्द्रियस्य  ... बन्ध ...कारण.. 
भावः । दोषवशादिति । वध ... तर्हि कारणवि विशेषवैशि ... दित्यत्राह - स तु इति । स इत्यर्थपरामर्शः । मिथ्याविषयणोऽपि मिथ्यात्वशङ्कां निरस्यति - अबाधित इति।।
	रेखया वर्णप्रतिपत्तावपि नासत्यात्सत्यबुद्धिः ; रेखायाः सत्यत्वात् । ननु वर्णात्मना प्रतिपन्ना रेखा वर्णबुद्धिहेतुः, वर्णात्मना त्वसत्या ; नैवं ; वर्णात्मताया असत्याया उपायत्वायोगात् । असतो निरुपाख्यस्य ह्युपायत्वं न दृष्टमनुपपन्नं च । अथ तस्यां वर्णबुद्धेरुपायत्वम् । एवं तर्ह्यसत्यात्सत्यबुद्धिर्न स्यात् ; बुद्धेः सत्यत्वादेव । उपायोपेययोरेकत्वप्रसङ्गश्च । उभयोर्वर्णबुद्धित्वाविशेषात् । 
रेखाया अविद्यमानवर्णात्मनोपायत्वे चैकस्यामेव रेखायामविद्यमानसर्ववर्णात्मकत्वस्य सुलभत्वादेकरेखादर्शनात्सर्ववर्णप्रतिपत्तिः स्यात् । अथ पिण्डविशेषे देवदत्तादिशब्दसङ्केतवच्चक्षुर्ग्राह्यरेखाविशेषे श्रोत्रग्राह्यवर्णविशेषेसङ्केतवशाद्रेस्वाविशेषो वर्णविशेषबुद्धिहेतुरिति । हन्त तर्हि सत्यादेव सत्यप्रतिपत्तिः । रेखायाः सङ्केतस्य च सत्यत्वात् । रेखागवयादपि सत्यगवयबुद्धिः सादृश्यनिबन्धना । सादृश्यं च सत्यमेव ।।
असत्यात्सत्यसिद्ध्युदाहरणनिरासः.
	एवं सत्यसिद्धिहेतुतयोक्तानां धियामसत्यत्वमपास्तम् ; अथासत्यात्सत्यसिद्ध्युदाहरणानि निरस्यन्ते । तत्र रेखानिदर्शने बह्वीर्विकल्पकोटीः हृदि निधाय रेखाया वर्णमात्रत्वपक्षेऽनिष्टमाह - रेखाया इति । रेखायामेव कार्योपयुक्तकल्पितरूपस्य (सत्य...कल्पितस्य) हेतुत्वं नेत्याह - नैवम् इति । असत्या वर्णात्मता वर्णधीहेतुत्वेन दुस्साधेत्याह - वर्णात्मताया इति । दोषवशात्तस्याः प्रतीतत्ववदुपायत्वमपि किं न स्यादित्यत्राह - असत इति । रेखायां हि वर्णात्मता नास्ति ।....करे च ग्रहम् । अतः संप्रतिपन्नतुच्छवदस्यापि हेतुत्वमयुक्तम् । किञ्च निरुपाख्यशब्देन प्रमाणशून्यत्वं विवक्षितम् ; तेनासत्त्वे हेतूक्तिः । किञ्च असत्वादेव प्रख्याविषयत्वासंभवादुपाख्याविषयत्वमपि न स्यात् ; ततस्तत्रोपायतोक्तिर्न क्रमेत । एतेन नियतपूर्वभावित्वरूपहेतुलक्षणाभावोऽपि दर्शितः ।  
पूर्वसंबन्धनियमे हेतुत्वे तुल्य एव नौ ।
हेतुतत्त्वबहिर्भूतसत्त्वासत्त्वकथा वृथा ।।
इति खण्डनोक्तिस्तु खपुष्पस्यापि हेतुत्वप्रसङ्गान्निरस्ता । ख्यातितदभावादिवैषम्यं चात्र दुर्वचमिति भावः । न दृष्टम् न प्रत्यक्षम् । अनुपपन्नञ्च कल्पयितुमप्यशक्यमित्यर्थः । रेखायां वर्णधीर्मिथ्याविषयत्वान्मिथ्यार्था, सो हेतुरिति कोट्यन्तरमनुवक्ति - अथ इति । तत्र दत्तोत्तरत्वमाह - एवन्तर्हि इति । एतेन वर्णधीविशिष्टरेखापक्षोऽपि निरस्तः । अधिकमपि दूषणमाह - उपाय इति । ननु रेखायां वर्णधीरुपायः, पाठ्यवर्णधीस्साध्या, कथमनयोरैक्यं ? तत्राह उभयोः इति । अयंभावः, अभ्यस्तलिपिदर्शेनोद्बुद्धसंस्कारजनितवर्णस्मृतिपूर्विका हि रेखायां वर्णधीः ; तथा च न साध्यमवशिष्यत इति ।। 
	अथ रेखावर्णात्मतयोः सत्यानृतयोः संभेदात्सत्यवर्णधीसिद्धिरिति कोट्यन्तरस्य 
दत्तोत्तरत्वेऽपि दार्ढ्यायातिप्रसङ्गमाह - रेखाया इति । सकेतसहकृतरेखा हेतुत्वपक्षमनुवक्ति - अथ इति । चक्षुर्ग्राह्यत्वादिकथनं रेखावर्णयोरैक्यभ्रमनिरासार्थम् । विशेषशब्दस्त्वतिप्रसंगनिवारकः । अत्रापि दत्तोत्तरत्वमाह - हन्त इति । एतेन सङ्केतमात्रपक्षोऽपि निरस्तः । रेखायामेव सङ्केतनिरपेक्षोदाहरणं दूषयति - रेखागवयात् इति । सादृश्यं च इति चकारेण रेखासत्यत्वं पूर्वोक्तमिति व्यज्यते । एवकारो जातिरूपम् पदार्थान्तरूपम् वा दृष्टं सादृश्यं दुरपह्नवमिति द्योतयति ।।
	न चैकरूपस्य शब्दस्य नादविशेषेणार्थभेदबुद्धिहेतुत्वेऽप्यसत्यात्सत्यप्रतिपत्तिः । नानानादाभिव्यक्तस्यैकस्यैव शब्दस्य तत्तन्नादाभिव्यङ्ग्यस्वरूपेणार्थविशेषैः सह संबन्धग्रहणवशादर्थभेदबुद्ध्युत्पत्तिहेतुत्वात् । शब्दस्यैकरूपत्वमपि न साधीयः । गकारादेर्बोधकस्यैव श्रोत्रग्राह्यत्वेन शब्दत्वात् । अतोऽसत्याच्छास्त्रात्सत्यब्रह्मविषयप्रतिपत्तिर्दुरुपपादा ।।
स्फोटवादनिरासः 
	अथैवं दृष्टेष्वगत्या वैयाकरणोक्तपुरस्कारिणं प्रत्याह - न च इति । एकरूपस्य - कत्वखत्वादिभिरुदात्तादिक्रमेण चोज्जृम्भितस्येत्यर्थः । शब्दस्य स्फोटाख्यस्य । नादविशेषेण स्वरव्यञ्जनरूपवर्णभेदेनेति यावत् । अपिरन्वारोहद्योतकः । अत्र व्यङ्ग्यव्यञ्जकतयोक्तयोर्नादस्फोटयोस्तदर्थसंबन्धस्य तद्ग्रहणस्य चासत्यत्वं दुर्वचम् । नादधर्माणां कत्वादीनां शब्देऽध्यासश्च नास्ति । तदभावेऽपि तादृशनादाभिव्यक्ततयैव तत्तब्दोधकसिद्धेरित्यभिप्रायेण प्रतिवक्ति - नाना इति । वृत्तिकारोपज्ञं स्वमत(पद)माह - शब्दस्य इति । अपिर्दूषणसमुच्चयार्थः । अत्र शाबरं गौरित्यत्र कश्शब्दः, गकारौकारविसर्जनीया इति भगवानुपवर्षः  इति । वृत्तिकारस्य बोधायनस्यैव ह्युपवर्ष इति स्यान्नाम । तदिह पातञ्जलादिप्रोक्तं प्रामाणिकमिति न भ्रमितव्यम् ; तेषां बाह्यप्रतिक्षेपार्थं वैभवोक्तेरपि स्यात् , युक्ति विरोधाच्च । स्फोटवादस्यानपेक्षत्वमाह - गकारादेः इति । अयं भावः - किमत्र वर्णातिरिक्तमेकरूपं वाचकं दृष्टत्वाद्गृह्यते, बोधकान्यथाऽनुपपत्या वा, शब्दश्शब्द इत्यनुवृत्तव्यवहारसिद्ध्यर्थं वा, शास्त्राद्वा ? नाद्यः ; वर्णानामेव श्रोत्रेण गृह्यमाणत्वात् । अतिरिक्तमपि श्रवणेन गृह्यत इति धार्ष्ट्यादलीकवादः । शब्दादर्थं प्रतीम इत्येकवचनोक्तिस्तु वर्णसमुदायेऽपि स्यात् । न द्वितीयः ; यादृशां वर्णानां प्रतिनियतस्फोटव्यञ्जकत्वमिष्यते तादृग्भिरेव तैर्नियता
र्थधीसिद्धेः किमन्तर्गडुना स्फोटेन । क्रमयौगपद्यविकल्पानुपपत्तिश्च स्वेष्टेऽपि स्यात् । न तृतीयः ; श्रोत्रग्राह्यत्वोपाधिना वर्णावर्णात्मकेषु सर्वोषु शब्दव्यवहारोपपत्तेः । न चतुर्थः ; स्फोटस्त्वं वर्णसंश्रय  इत्यत्र स्फुटीकरणशक्तौ तात्पर्यादिति । एवं छायाद्यैः श्येनानुमानेऽपि न त्वदिष्टसिद्धिरित्यभिप्रायेण निगमयति - अत इति ।।
	ननु न शास्त्रस्य गगनकुसुमवदसत्यत्वम् ; प्रागद्वैतज्ञानात्सद्बुद्धिबोध्यत्वात् । उत्पन्ने तत्त्वज्ञाने ह्यसत्यत्वं शास्त्रस्य । न तदा शास्त्रं निरस्तनिखिलभेदचिन्मात्रब्रह्मज्ञानोपायः । यदोपायस्तदास्त्येव शास्त्रम् ; अस्तीति बुद्धेः । नैवम् ; असति शास्त्रेऽस्ति शास्त्रमिति बुद्धेर्मिथ्यात्वात् । किं ततः ? इदं ततः । मिथ्याभूतशास्त्रजन्यज्ञानस्य मिथ्यात्वेन तद्विषयस्यापि ब्रह्मणो मिथ्यात्वम् । यथा धूमबुध्या गृहीतबाष्पजन्याग्निज्ञानस्य मिथ्यात्वेन तद्विषयस्याग्नेरपि मिथ्यात्वम् । पश्चात्तनबाधादर्शनं चासिद्धम् । शून्यमेव तत्त्वमिति वाक्येन तस्यापि बाधदर्शनात् । तत्तु भ्रान्तिमूलमिति चेत्, एतदपि भ्रान्तिमूलमिति त्वयैवोक्तम् । पाश्चात्यबाधादर्शनं तु तस्यैवेत्यलमप्रतिष्ठितकुतर्कपरिहसनेन ।।
शास्त्रप्राबल्यनिरासनिगमनम्
	अथ खपुष्पवन्नित्याप्रतीतत्वलक्षणमसत्यत्वं शास्त्रे नास्ति, अतस्सत्यधीहेतुत्वं स्यादिति शङ्कते - ननु इति । कादाचित्कधीविषयतया तुच्छधीव्यावृत्तिं व्यनक्ति - प्राक् इति । असत्यस्य कथं सद्बुद्धिबोध्यत्वं ? तत्सत्यत्वे वा कथं सदद्वैतमित्यत्राह - उत्पन्ने इति । पूर्वं सद्बुद्ध्या सत्यत्वं, पश्चाद्बाधकादसत्यत्वं चेत्यविरोध इति भावः । तर्ह्यसत्यस्य कथं धीहेतुत्वमित्यत्रोत्तरावस्थायामिष्टप्रसङ्गत्वं तावदाह - न तदा इति । पूर्वावस्थायां तु प्रसञ्जकासिद्धिमाह - यदा इति । अत्रास्त्येवेत्युक्तौ स्वमतविरोधमाह - नैवम् 
इति । अयं भावः ।
यदि पूर्वं सतः पश्चादसत्त्वमभिसंहितम् । 
असत्यत्वमिहोक्तं स्यान्न मिथ्यात्वादिसंभवः ।।528 ।।
पूर्वधीमात्रतस्सत्त्वमसत्त्वं बाधकं हि चेत् ।
बाधात्पश्चादिव प्रागप्यसत्त्वात्कार्यकृन्न तत् ।।529 ।।
कस्याचिद्बाधितं वस्तु यदान्येषामबाधितम् ।
सत्त्वासत्त्वविरोधोऽपि तदा ते संपतेदिति ।। 530 ।।	
लिङ्गविभ्रमादिन्यायेनोपपादयति - असतीति । बुद्धेर्मिथ्यात्वमिह स्वमते विषयतः, परमते स्वरूपतोपि । इष्टोपन्यासोऽयमित्यभिप्रायेण चोदयति - किं तत इति । अनिष्टमेव प्रसञ्जितमित्याह - इदम्  इति । तदिष्टप्रक्रियया विवृणोति - मिथ्या इति । लोकदृष्ट्यापि स्थापयति - यथा इति । सन्मात्रस्य बाधादर्शनमन्वारुह्य प्रागुक्तम् । अथ तदपि नेत्याह - पश्चात्तन इति । असिद्धिं माध्यमिकोक्त्या व्यनक्ति - शून्यम् इति । नन्विदं भ्रान्तिमूलं बुद्धवाक्यं नित्यनिर्दोषानन्यपरवेदोक्तस्य कथं बाधकमिति शङ्कते - तत्तु इति । त्वदुक्तयुक्त्यैव वेदान्तोऽपि न कस्यचित्साधको बाधको वा स्यादिति प्रतिबन्द्यभिप्रायेणाह - एतदपि इति । 
भ्रान्तिमूलेन वाक्येन धीसत्यत्वं यदीष्यते ।
तन्मिथ्यात्वादिकं तद्वदिष्यतामिति चाशयः ।। 531 ।।
एवकारस्तु वक्तव्यनैरपेक्ष्यार्थः । अन्ये प्याहुः -
वेदोऽनृतो बुद्धकृतागमोऽनृतः प्रामाण्यमेतस्य च तस्य चानृतम् ।
बोद्धानृतो बुद्धि फले तथानृते यूयं च बौद्धाश्च समानसंसदः ।।
इति । त्वदुक्त्या न केवलं बाह्यसमीकारः, तस्याधिक्यमेव फलतीत्याह - पाश्चात्य इति । सर्वं नास्तीत्येतदपि न सुवचमिति चेत् , तदा धीव्यतिरिक्तं नास्तीत्येतदपि नेति वक्तुं शक्यम् । अत्रानवस्थयापि परमतमात्रस्य बाधकप्रयोजकत्ववद .... मेवो ..... मूल्येत्युपात्तेन चुलकमात्रेण दोग्धी ... ब्दितं दर्शित इत्यभिप्रायेण विरमति - इत्यलम् इति । स्ववचनविरोधादिभिरप्रतिष्ठतत्वम् । उपजीव्यविरोधात्कुतर्कत्वम् ।।    
	यदुक्तम् वेदान्तवाक्यानि निर्विशेषज्ञानैकरसवस्तुमात्रप्रतिपादनपराणि । 
सदेव सोम्येदमग्र आसीत् , इत्येवमादीनि इति, तदयुक्तम् । एकविज्ञानेन सर्वविज्ञानप्रतिज्ञोपपादनमुखेन सच्छब्दवाच्यस्य परस्य ब्रह्मणो जगदुपादानत्वं जगन्निमित्तत्वं सर्वज्ञता सर्वशक्तियोगः सत्यसङ्कल्पत्वं सर्वान्तरत्वं सर्वाधारत्वं सर्वनियमनमित्याद्यनेककल्याणगुणविशिष्टतां कृत्स्नस्य जगतस्तदात्मकतां च प्रतिपाद्य एवंभूतब्रह्मात्मकस्त्वमसीति श्वेतकेतुं प्रत्युपदेशाय प्रवृत्तत्वात् प्रकरणस्य । प्रप़ञ्चितश्चायमर्थो वेदार्थसङ्ग्रहे । अत्राप्यारम्भणाधिकरणे निपुणतरमुपपादयिष्यते ।।
सद्विद्यायाः सविशेषपरत्वम् 
विशिष्टविषयैरित्थं प्रत्यक्षाद्यैर्विरुद्धता ।
तद्विरोधे च शास्त्रस्य दौर्बल्यमपि दर्शितम् ।। 532 ।।
अथागमानां प्रत्येकमैदंपर्यसमीक्षया ।
प्रत्यक्षाद्यविरुद्धार्थे प्रामाण्यं प्रविवक्षति ।। 533 ।।
साधकं बाधकं वापि यत्र नास्ति प्रमान्तरम् ।
तस्मिन्नेव हि तात्पर्यं शास्त्रस्येति प्रचक्षते ।।534 ।।
अर्थवैशिष्ट्यमदिकं शब्दमात्रेऽपि दर्शितम् ।
विशेषवच्चारम्भस्तु तद्व्यक्त्यै वाक्यतर्कतः।। 535 ।।
यदिह दूष्यं कारणशोधकवाक्ययोः परोक्तं (दूशणम्) निर्विशेषपरत्वं तदनुवक्ति - यदुक्तम् इति । अत्र वस्तुमात्रशब्देन सगुणवाक्यानां दृष्टिविधिवदन्यपरत्वं व्यज्यते । उपात्तवाक्यस्य परेष्टविरुद्धत्वद्योतकः परशब्दः । एवं शब्द ईदृशसर्वप्रकरमसङ्ग्रहार्थः । अत्र प्रत्यक्षादेः उपक्रमादेः श्रुतिलिङ्गादेश्च विरोधमभिप्रेत्याह - तदयुक्तम् इति । सद्विद्यायां परोक्तैः तात्पर्यलिङ्गैरेव तदिष्टभङ्गं व्यनक्ति - एक  इति । एकस्य कारणस्य विज्ञानेन तत्कार्यस्य सर्वस्य ज्ञानं सिद्ध्यतीति प्रतिज्ञा ।
साच उततमादेशमप्राक्ष्य ; येनाश्रुतम् इत्यादिना बोध्यते । आदेशशब्दश्चात्र न क्रियावचनः, मृदादिदृष्टान्तैः एवं  सोम्य स आदेश  इत्यादेशेन च करणपरत्वव्यक्तेः ।  नाप्युपदेश्यपरः, तदनुक्तावपि तत्सिसिद्धेस्तदुक्तिनैष्फल्यात् । आङपूर्वस्य दिशेरुपेदेशवाचित्वाभावाच्च । आदेशोपदेशयोः पृथगाम्नानात् । मुख्ये संभवत्युपचारायोगात् । .....व्यः अप्राक्ष्य  इत्यनेनार्थतः उपादानस्यैव निमित्तत्वोपयुक्तप्रतिज्ञासिद्ध्यर्थतया प्रेरण.....उपदेश्यत्वं सर्व
प्रष्टव्यसाधास्णम्। अपवर्गार्थोपदेश्यत्वं चोपास्यादावप्यस्ति । न चात्र तम् इति विशेषणादसाधारण्यमिति वाच्यम् ।....गात् । अपेक्षितासाधारण्यविधेरनपेक्षितसाधारण्यविधिदौर्बल्याच्च । तस्मात् एतस्य वाक्षरस्य प्रशासने गार्गि  इत्यादिप्रसिद्धविश्वप्रशासितृत्वविषयोऽत्रादेशशब्दः । नन्वादेशशब्दे तावन्न कर्तरि पचाद्य  च्प्रत्ययश्शङ्क्यः । इगुपधे ति कस्यापवादत्वात् । न चात्र कप्रत्ययः ; ग्क्ङतिच इति गुणनिषेधात् । नापि घञू ; अकर्तरि च कारके संज्ञायाम्  इति नयमात् । न च सर्वशासितुः शास्तिकर्मत्वम् । उपदेशकर्मत्वं तु युक्तमिति । मैवम् ; विवक्षातः कारकप्रवृत्त्या कर्तुरेव करणत्वविवक्षया घञो व्युत्पत्त्युपपत्तेः । अकर्तरीति नियमस्तु करणत्वादिविवक्षाविरहे कर्तर्यसाधुत्वार्थः । अर्थतोऽपि हि प्रत्यय(मात्र) नियमनं वरम् । अतः तमादेशमि त्यादौ सर्वतत्त्वाधिष्ठातृत्वगुणविशिष्टं किं श्रुतवानसीति प्रश्नार्थः । येनाश्रुत मित्यादौ यथा सोम्यैकेन  इत्यादिदृष्टान्तवाक्येषु च, ज्ञातेनेति विशेषणीयम् , तत्सत्तामात्रेण तत्कार्याणां ज्ञातत्वायोगात् । तो........सर्वं विदितम् । अत एव विज्ञातेने त्युक्तम् । तथा  च मुण्डकोपनिषादि कस्मिन्नुभगवो विज्ञाते इदं सर्वं विज्ञातं भवति  इति । बृहदारण्यके च आत्मनि खल्वरे श्रुते मते विज्ञाते इदं सर्वं विदितं भवति  इति च । अत्र घटकुड्यादिना विज्ञातेन तदन्यस्य ज्ञातत्वमयुक्तमित्यभिप्रायेण कथन्नु भगवस्स आदेश  इति चोक्तम् । तत्रोत्तरं, यथा सोम्ये  त्यादि । बहुदृष्टान्तोक्तिस्संभवद्द्रढिमार्था । मृदादिकारणात्मकं(हि)सर्वं मृण्मयम् । तत्तन्मृत्पिण्डदृष्टान्तेऽप्यसत्कार्यापादनचोद्यं निरस्यति - वाचा इति । अत्र वाचालम्बनमिति व्याख्यायां श्रुत्यक्षरविप्लवः स्यात् । कार्यमि....त्यो....क्तञ्चाप्रसिद्धं नोदाहर्तव्यम् । त्वदिष्टे हि रज्जुसर्पादि दृष्टान्तयितव्यम् । विज्ञातं स्यादि  त्यत्र च सत्यज्ञानेन मिथ्याभूतस्य ज्ञातत्वोक्तिर्विरुद्धा । (अ)ज्ञातं भवतीति किं तदा वाच्यम् ? सति गत्यन्तरे मिथ्यात्वेन ज्ञातं भवतीत्यध्याहारश्च न युक्तः । मृत्तिके  त्यादिष्वितिकरणं च निरर्थकम् । मृत्तिकेत्येव पप्रमाणसिद्धमिति प्रति(त्यभि)ज्ञा ......प्रति सात्वेति सार्थकं ...........तदिह घटेनोदकमाहरेत्यादि वाक्पूर्वकप्रवृत्तिनिवृत्तिरूपप्रयोजनाख्येन हेतुना, आरंभणं विकारो नामधेयमित्युभय म्मृदादि द्रव्येण । आरम्भणं आलंभनं स्पर्शः । कृत्यल्युटो बहुल  इति कर्मणि ल्युट् । रलयोरभेदः पक्षद्वयेऽपि समानः । बकारस्थाने भकारस्तु न क्वाप्यस्ति । वर्णवेषम्यानादरेणारंभणीयत्वविवक्षायामप्यरस्मत्पक्षे न दोषः । 
असत्यं तव सिद्धान्ते घटादि च मृदादि च ।
लोकदृष्ट्योभयं सत्यं विभज्योदाहृतिः कथम्  ? ।। 536 ।।
यदि वर्गद्वयस्यास्य मृषात्वं साधयिष्यते ।
यथेति सिद्धवत्कारस्समतोक्तिश्च भज्यते ।। 547 ।।
किञ्चात्र कार्यसत्यत्वं सजातीय ...............। 
अपि चैवं
एवं सोम्य स आदेश  इत्युपदेश्यत्वाभ्युभुपगमात् , भगवांस्त्वेव मे तद्द्बवीतु  इति पूर्वमविदितस्य शुश्रूषितत्वात् पश्चादुपदेशात् , आचार्यवान्पुरुषो वेदे ति निगमनाच्च शब्दगोचरत्वं ज्ञानगोचरत्वं च स्पष्टमुक्तम् । तदापि त्वदिष्टविरुद्धमुपलक्षितं.........क्षन्यायेन बुद्धीनां शब्दानां च ब्रह्मणि कण्ठीभाव इति तु डिम्भप्रलंभनं, प्रलपनं वा । सत्कार्यवादादिसंभवेऽपि विचित्रकार्याणां यथादृष्टि विचित्रकारणापेक्षणादेकविज्ञानेन सर्वविज्ञानं कथमिति चात्र प्रश्नाभिप्रायः । तत्रोत्तरम् , सदेवे त्यादि । तत्राग्र आसीदिति काल.......विशेषणद्वयञ्च सिद्धम् । .......... विशिष्टं तद्दृश्यते । अग्रेशब्दस्य निरर्थकत्वञ्च । अवाच्यस्य कथमुपदेश्यत्वमित्यभिप्रायेणोक्तं - सच्छब्दवाच्यस्य इति । गुणविशिष्टोक्तिः कल्पिताकारविषयेति शङ्काव्युदसनायाह - परस्य ब्रह्मण इति । अनेन सच्छब्दस्य शाखान्तरोक्तशब्दैरैकार्थ्यं सूचयता सत्तामात्रपरत्वञ्च निरस्तम् । निरूप्यमाणदशापरत्वञ्चायुक्तं, वक्ष्यमाणापेक्षया कारणनिर्देशार्थत्वात् । न हि तदानी मित्यादिश्रुत्यन्तरनिर्देशसामरस्याच्च प्रलयकालपरत्वं युक्तम् । किं तदासीदित्यत्र ऋषयो वाव तेऽग्रे सदासीदि  ति....अत्र निर्दिश्यते । अतस्तत्काले त्रिविधभेदनिषेधपरत्वमिह न वाच्यम् ; सृष्टिकालेऽपि वस्तुतस्तच्छून्यत्वात् । प्रलयकालेऽपि वैषम्यनैर्घृण्याकृताभ्या गमकृतविप्रणाशपरिहाराय सूक्ष्माचिज्जीवादिभेदस्य त्वयापि स्वीकृतत्वाच्च । अतो नाग्रशब्दस्य वैयर्थ्यं, विरोधो वा । दुस्त्यजस्वगतविशेषोऽपि तदानीं सत्वैकत्वाद्वितीयत्वैस्त्वयैवादृतः । तदिह प्रलयकालावच्छिन्नसत्ताविशिष्टं चिदचिच्छरीरकं ब्रह्म सदित्युक्तम् । सच्छब्दस्त ब्रह्मात्मादिशब्दवद्विशेष्यविषयत्वेऽपि स्वरूपविकारादिनिषेधाच्छ्रत्यन्तरोपब्रह्मणप्रसिद्धिसामरस्याच्च प्रकृतिपुरुषकालाद्यपेक्षितविशेषणसिद्धिः । तदभावे निर्विकारस्य स्वतः कारणत्वमेव न सिद्ध्येत् । ततश्च शाखान्तरनयेन कारणवाक्यान्तराणामपि निर्विशेषपरतया ब्रह्मकारणवा
दस्त्यक्तस्स्यात् । अध्यासोऽपि ह्यविद्यापेक्षस्त्वयैवोक्तः । सदेवे त्यस्यासत्त्वनिषेधपरत्वं च दृष्टान्तानुगुणम् । तद्धैक आहुरसदेवेदमि  त्यादिना मतान्तरोपन्यासनिरासाभ्यां च तद्व्यक्तम् । अत्र एकमेवाद्वितीयमि  ति न त्वदुक्त्यंशोक्तिः, सिद्धानुस्मरणमात्रार्थत्वात् । तच्छब्दोऽत्र पक्षान्तरोपक्रमार्थः । तदिदमिति वान्वयः । अत्र च कार्यं द्रव्यं प्रागसदिति वैशेषिकाद्युक्तिनिरासे प्रतिज्ञानुगुण्यं स्यात् । शून्यवादनिरासपरत्वे त्वग्रशब्दस्य वैयर्थ्यम् । क्षणभङ्गनिरासस्तु द्रव्यानुवृत्तिसाधनेनैव सेत्स्यति । 
अतुच्छत्वे स्थिरत्वे तु प्रतिज्ञा नैव सत्स्यति ।
कार्यकारणयोर्यावदनन्यत्वं न साध्यते ।। 538 ।।
कुतस्त्वि  त्यादि प्रमाणतर्काभावपरम् । कथ  मित्यादि तदुभयविरोधपरम् । विद्यमानस्य हि द्रव्यस्यावस्थान्तरापत्तिस्तत्तदवस्थावत उत्पत्तिरिति प्रमाणसिद्धम् । तथा च द्रव्यस्य पूर्वमसत्त्वे तस्य सत्तावाच्यघटत्वाद्यवस्था उत्पत्तिरिति स्यात् । तदेतत्प्रमाणैस्तदनुग्राहकैश्च निर्धूतमिति भावः । अथ यथोक्तं निगम्यते सदेव सोम्येदमग्र आसीदेकमेवाद्वितीयमि ति । इदमग्रे एकमद्वितीयं सदेवासीदित्येकमेवेदं वाक्यम् , संभवत्यैक्ये तद्भेदायोगात् । यत्तु भिन्नवाक्यवत्क्वचित्क्वचिद्भाष्यते, तदपि तात्पर्यव्यक्त्यर्थम् । अन्यथा वाक्यत्रयवद्वाक्यद्वयवच्च व्यपदेशो व्याहन्येत । तदिह सदासीदि त्यवस्थाद्वयसाधारणाकारोक्तिः । एकमि  ति तु प्रतिज्ञाघटनार्थमविभक्तनामरूपावस्थोच्यते । अवधारणमिह जगदन्तर्भूतस्य वियदादेर्वैशेषिकाद्यभिमतनित्यत्वशङ्कानिरासार्थम् । अत्राभिप्रेतमाह - जगदुपादानत्वम् इति ।
	तद्धेदं दर्ह्यव्याकृतमासीदि  त्यादिश्रुत्यन्तरानुगुण्यात् , बहुस्स्यामि त्युत्तरवाक्यादिभिश्चायमेवार्थ इति भावः । उद्धाहृतानां मृदाद्युपादानानां कुलालादिप्रेर्यत्वदर्शनादिहापि तथान्यस्मिन्कर्तरि च आदेशशब्दार्थत्वेन ज्ञानात्तत्कार्यविश्वविज्ञानं न स्यात् । तत्सिद्ध्यर्थमद्वितीयपदेनाधिष्ठात्रन्तरं निरस्यते ; तिदमाह - जगन्निमित्त्वम् इति । तत्तेजो सृजत, तदात्मानं स्वयमकुरुते  त्यादिभिरेतद्दृष्टम् । तदैक्षते  त्यादिसिद्धमाह - सर्वज्ञता इति । यस्सर्वज्ञ  इति कारणवाक्यान्तरे चैतत्कणठोक्तम् । स्यामि  ति सङ्कल्पयतो निमित्तत्वानुगुणम् । एतदुभयानुगुणमाह - सर्वशक्तियोग इति । सर्वोपादानत्वसर्वनिमित्तत्वशक्त्येकाश्रयमित्यर्थः । अत्र असृजते त्यादि फलितम् अन्यत्र ब्रह्माध्यतिष्ठत् गर्तारमीशम्  इत्यादिभिः कण्ठोक्तमाह - लत्यसङ्कल्पत्वम्  इति । हन्ताहमिमा इत्यादौ चिदचिदन्त
रात्मत्वं व्यक्तम् , विशेषतोऽप्यनुप्रवेशनिबन्धनं सामानाधिकरण्यमिति तदनुप्रविश्य सच्च त्यच्चाभवदि त्यादिभिः सिद्धम् । अत्र सिंहेन भूत्वा बहवो मयात्ताः  इतिवत् अनेन चीवने ति विवक्षितं व्यनक्ति - सर्वान्तरात्मत्वम् इति । सर्वाधारता सदायतनत्वोक्तिसिद्धा । सर्वनियमनन्तु आत्मत्वोक्तिलब्धम् । अत्राधेयत्वविधेयत्वादिनियमैर्जगतश्शरीरत्वं सिद्धम् । शरीरवाचिनां शरीरिपर्यन्तत्वप्रतिज्ञाघटनाय प्रकाशितम् । आदिशब्दश्च खण्डान्तरोक्तांश्च कारणत्वाद्युपयुक्तान्विशेषान्सङ्गृह्णाति । ऐतदात्म्यमित्यादेरर्थमाह - कृत्स्नस्य इति । तत्सत्यमि त्यत्र सर्वकारणस्य सतो ब्रह्मणः इदं सर्व मित्युक्तस्य जगतो वा सत्यत्वमिह न विधेयम् , कृतकरत्वात् । अतो मृत्तिकेत्येव सत्यमि  तिवत्कार्यस्य जगतः स्वनिष्ठत्वादिभ्रमनिवारणाय तदात्मकत्वं प्रामाणिकमित्युच्यते । स आत्मे  त्येतदप्यस्यैवार्थस्य तात्पर्योभूम्ना निर्देशवैषम्येण दढीकरणं सत आत्मा अन्तर्याम्यमृत इतिवत् । अत्रापि सर्वान्तरात्मत्वेन प्रस्तुतश्रोतर्यपि विशेषत उक्तिरियमिति केचित् । अत एव तत्त्वमसी  त्वप्यनुसन्धातर्युपसंहारमात्रम् । जीवस्य परेण स्वरूपैकक्ये भेदे वा (बाधे) पि पक्षे पूर्वोक्तसर्वाकारविशिष्टपरामर्शितच्छब्दो विरोधी स्यादित्यभिप्रायेणाह - एवं भूत ब्रह्मात्मक इति । अत्रोद्देश्योपादेयचिन्ता पश्चाद्भविष्यति । श्वेतकेतुं प्रतीत्यनेन स्वेष्टसाधकार्थवादलिङ्गसूचनम् । आत्माद्वैतपक्षे प्रबुद्धस्य गुरोर्भ्रान्तिसिद्धं शिष्यं प्रत्युपदेशानुपपत्तिं सूचयति - उपदेशाय प्रवृत्तत्वात् इति ।   
यत्त्वष्टविधतात्पर्यलिङ्गवत्त्वमिहोदितम् ।
तत्त्वस्मिन्पक्ष एवेति प्राह प्रकरणोक्तितः ।। 539 ।।
अत्र ह्युपक्रमप्रभृति तत्त्वमसी  त्युपसंहारप्रयन्तं निरूपाधिकं प्रशासनादिकं दर्शितम् । तच्च मानान्तरागोचरत्वादपूर्वम् । अभ्यस्तञ्च बहुशः । फलं च तस्य तावदि  त्यादिना जीवस्य परप्राप्त्यनुरूपम् । आख्या ....तं तन्निष्ठस्य मोक्षोपदेशादि  ति ।। कृ...चार्थवादसिद्धः । अससत्कार्यवादनिरासेन विवर्तवादविरुद्धैर्द्दष्टान्तैस्त्रिवृत्करणप्रदर्शनादिभिश्चोपपत्तिः स्थापिता ।  तत्तेजो  सृजत ....... सोप ब्रह्मणैः श्रुत्यन्तरसङ्गतैरध्यासशङ्काप्यत्र प्रशमिता ।
तथा च त्वत्पक्षं क्षिपति परिणामादिति वद-
न्विवर्तादध्यासादिति च न वदन्सूत्रकृदिह ।
तदन्याभावं न स्पृशति तदनन्यत्वफणिति-
र्न मायामात्रोक्त्याप्यनृतगतिराश्चर्यपरया ।। 540 ।।
	अत्र किं प्रतिज्ञावाक्यं, कानिच तदुपपादकानि कथं च तेषामेव तात्पर्यमित्यत्राह - प्रपञ्चित इति । ननु बुद्धिशब्दान्तरादिकं रज्जुसर्पादिष्वध्यासाद्दध्यादिषु द्रव्यान्तरसंयोगाच्च दृष्टम् । मृत्पिण्डघटादिष्वपि तथाभावाभावे कथं द्रव्यैक्योपपादनमित्यत्राह - अत्रापि इति । निपुणतरं परोक्तप्रतीतिबलानुसारेण । अहिकुण्डलवदास्ते..त..धित इत्यादिवच्च कार्यस्य सत्यत्वे ....।।
इति कवितार्किकसिंहस्य सर्वतन्त्रस्वतन्त्रस्य श्रेमद्वेङ्कटनाथस्य
वेदान्ताचार्यस्य कृतिषु श्रीभाष्यव्याख्या तत्त्वटीका
(उपलभ्यमाना)
।। श्रीमते निगमान्तमहोदेशिकाय नमः ।।
  ।। एतावत्पर्यन्तमेवायं ग्रन्थ उपलभ्यते ।।  
                                                  - - -

     
    
