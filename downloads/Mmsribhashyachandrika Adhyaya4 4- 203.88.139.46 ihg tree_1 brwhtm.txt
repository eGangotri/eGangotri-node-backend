श्रीमते हयग्रीवाय नमः ।श्रीमते रामानुजाय नमः श्रीमते लक्ष्मीनृसिंहपर ब्रह्मणे नमः ।
श्रीमते रामानुजाय नमः । श्रीभगवद्रामानुजविरचिते श्रीशारीरकमीमांसाभाष्ये चतुर्थाध्याये चतुर्थः पादः ।
(4.4.1) संपद्याविर्भावाधिकरणम् 
<4.4.1>
वृत्तानुकीर्तनेन सह संगतिपाद प्रदर्शनाय
वक्ष्यमाणमर्थमाह - परमित्यादि । अत्र प्रथम पादे ब्रह्मवित्संबन्धिनां
सर्वेषामधानां निरसनमुक्तम् । द्वितीयपादेन स्थूलदेहनिवृत्तिरुक्ता 
तृतीयपादेन च सूक्ष्मशरीरनिवृत्तिरुक्ता । संप्रति चतुर्थेन देवयानेन
गतस्यातिक्रान्त प्रकृति संसर्गस्य विरजानदीतरणानन्तरभाविप्राप्ताप्राकृतदिव्यदेहेन्द्रियस्य
मुक्तस्य परब्रह्मप्राप्तिमतः ब्रह्मणा साकं संवादेन कृतार्थस्य
परब्रह्माधिष्ठितदिव्यपर्यंकारोहणान्तबहुमति भाजः देशकालाद्युपाधि
शून्यः निरतिशयमहानन्दः प्रतिपाद्यते
तत्राद्याधिकरणत्रयेण स्वरूपाविर्भावः उपरितनाधिकरणत्रयेण स्वच्छन्दकैंकर्यभोगश्च
विचार्यते । अतो मुक्तैश्वर्यप्रकार प्रतिपादनपरोऽयं पादः । अथ
विषयादिकं दर्शयन् पूर्वपक्षमाह - इदमित्यादिना । साध्येनरूपेण=अपूर्वेणाकारेणेत्यर्थः 
मुक्तावपूर्वाकारसंबन्धस्यानभ्युपगमे बाधकमाह - अन्यथेति । कुत
इत्यत्राह - स्वरूपस्येति ।दर्शनमेव विवृणोति - नहीति । अयमाशयः - प्रत्यगात्मनः
स्वरूपस्य सुषुप्तिदशायां इन्द्रियादिव्यापारोपरमेण सुखदुःख संबन्ध
विरहात् भोग्यत्वाभावः स्वतस्सिद्धः । अत एव नाहमत्र भोग्यं पश्यामीतीन्द्रोक्तिः
अतो मुक्तिदशायामपि तथाविधात्मस्वरूपाविर्भावस्य स्वेनरूपेणाभिनिष्पद्यते
इति वचनेन प्रतिपादनाभ्युपगमे पुरुषार्थाभावेन मोक्षशास्त्रस्य
पुरुषार्थावबोधित्वं न स्यात् । ततः प्रवृत्तिरपि न घटते । अतोऽपूर्वेण
केनचिदाकारेण संबन्धो वाच्य इति । ननुसुषुप्तिदशायामिव मोक्षदशायामपि
स्वस्वरूपाविभार्वाभ्युपगमेपि नमोक्षशास्त्रस्यापुरुषार्थाव बोधित्वं
अपूर्वाकारसंबन्धाभावेपि संसारदशास्थ दुःखनिवृत्तिरूपाधिक प्रयोजनस्य
सत्वात् ।सुखप्राप्तेरिव दुःख निवृत्ते श्च पुरुषार्थत्वं सर्व
संमतम् । नच परञ्ज्योतिरूपसंपन्नस्य दुःख निवृत्तेरिव सुखप्राप्तेरपि
सत्त्वात् तदनुगुण स्वरूपाविर्भाव विलक्षणापूर्वाकार संबन्धो
़प्यवर्जनीय इति शक्यं वक्तुम् । सुखप्राप्तेरनभ्युपगमात् । अतो
मोक्षे स्वस्वरूपाविर्भावेपि दुःखनिवृत्तिरूपपुरुषार्थस्य सत्वेन
नानुपपत्तिरित्यद्वैति मतं व्युदस्यति ।नच दुःख निवृत्ति मात्र
मित्यादि।सुखानन्त्य श्रवणादिति। उदाहृतश्रुति बलेन परंज्योतिरूप
संपन्नस्य सुखप्राप्तेरप्यावश्यकत्वात्तदनुगुणापूर्वाकार संबन्धः
आवश्यक इति भाव । ननु सुख प्राप्तिरपिस्वस्वरूपाविर्भाव घटकैव स्वरूपस्यैवानन्दरूपत्वात् 
तस्य चाविद्यया संसारदशायां तिरोहितत्वात् न तदा तत्प्राप्तिःस
संप्रति अविद्याविनाशात् परब्रह्मप्राप्तिमतः आविर्भावात् इति
शंकां परिहरति
न चापरिच्छिन्नेति। नच वक्तुं शक्यमित्यन्वयः। कुत इत्यत्राह - ज्ञानस्वरूपस्येति 
तिरोधानासंभवेपूर्वोक्तं हेतुं स्मारयति - प्रकाशपर्यायस्येति ।
अस्तुवा तिरोधान तन्निवृत्त्यादिकं, अथापि स्वरूपस्य पुरुषार्थरूपत्वं
न संभवतीत्याह - नच प्रकाशमात्रस्येति ।सुखरूपत्वाभिन्नानुकूलत्वस्य
सप्रतियोगिकधर्मविशेषत्वात् निर्विशेषस्वप्रकाशात्मवादिनां न तस्य
संभवः ।इत्थं च स्वरूपस्य पुरुषार्थ रूपत्वाभावात् आनन्दी भवतीत्यादि
श्रुत्युपपत्तये सुखप्राप्तेरावश्यकत्वात् स्वस्वरूपाविर्भावमात्रेणतदुपपत्त्य
संभवात् परंज्योतिरूपसंपन्नस्य दुःखनिवृत्तिमात्रस्य पुरुषार्थत्वासंभवाच्चापूर्वाकार
संबन्धोऽवर्जनीयः ।वस्तुतो मुक्तिदशायां दुःखनिवृत्तिमात्रस्य पुरुषार्थत्वेपि
संसाराविशेषप्रसंगः । संसारो हि दुःख निवृत्ति सुखप्राप्तिरूपेष्टेन
सुखनिवृत्ति दुःख प्राप्तिरूपानिष्टेनच मिश्रितः । त्वदभिमतमोक्षदशायां
सुखप्राप्तेरनभ्युपगमात् दुःखनिवृत्ति मात्रस्यांङ्गीकारात् इष्टदुःखनिवृत्तेरनिष्ट
सुखनिवृत्तेश्च सत्वात् तस्यापि इष्ठानिष्टमिश्रत्वमिति । तस्मात्
दुःखनिवृत्तिमात्रस्य न पुरुषार्थत्वमिति । एवं अपूर्वाकारसंबन्धानभ्युपगमे
तर्क विरोधं प्रदर्श्य श्रुति विरोधमपि दर्शयति - स्वरूपापत्तिमात्रेच
साध्येइति । वचनममर्थकं स्यादिति
अपूर्वाकारनिष्पत्तावेव अभिनिष्पद्यते इति शब्दस्वारस्यादिति भावः 
नन्वपूर्वाकार संबन्धाभ्युपगमे स्वेन रूपेणेत्यस्य कथं साङ्गत्यमित्यत्राह - एवं
चेति । स्वशब्दोहि स्वासाधारण्यपरः नत्वसाध्यत्व तात्पर्यकः । अन्यथाऽभिनिष्पद्यते
इत्यस्यानुपपत्तेः ।इत्थं च रूपविशिष्टतया साध्यते इत्यर्थः अपूर्वतयोत्पद्यमानस्य
रूपस्य वस्तुतः स्वीयत्वात् स्वेनरूपेणेत्युक्तमिति भावः । सिद्धान्तमाह - एवं
प्राप्ते इति । दशा=अवस्था । स्वाभाविकस्यैव ज्ञानस्य विकासार्हत्वेन
तादृशस्य ज्ञानविकासस्य कालविशेषेभावादवस्था । ननु स्वेनेति रूपविशेषणमस्तु
तावता अपूर्वाकारोत्पत्तिनिषेधः कथं फलित इत्यत्राह - आगन्तुकेतिन
ननु नानर्थैक्यं स्वशब्दस्य स्वासाधारण्यपरत्वेनोपपत्तेरुक्तत्वादित्यत
आह - अविशेषणेऽपीति । अयमाशयः - अन्यस्यान्यरूपेणाभि निरुपत्तिर संभविनी 
अतो रूपस्य तत्संबन्धात् तदसाधारण्यं सिद्धमेवेति स्वेनेति विशेषणं
निष्प्रयोजनमेवेति । पूर्वपक्षे - निजशब्दस्यात्ममात्रपरत्वं स्वशब्दस्य
स्वस्वीयोभयपरत्वं स्वीये न रूपेणेत्यर्थः देवादिरूपस्य कथं स्वीयत्वं
स्वासाधारणत्वमिति चेत्? उपायानुष्ठानेनैसाध्यत्वात् । नहि उपायान्तरसुलभं
देवादिरूपं इति उपपादनीयं
इदं च न संयक् स्वेन इति पदाभावेऽप्यस्यार्थस्य सिद्धेः । अस्मन्मते
अपहतपाप्मत्वादीनां स्वासाधरण्त्वात् तेन रूपेणाविभीव वचनस्य युक्तत्वात्
स्वकार्यत्वेपि स्वासाधारणत्वं कथमिति चेत् उपाधिनिर्देशा भावात्
इत्यवेहि ।।
<4.4.2>
अनन्तरसूत्रमवतारयति - यत्तूक्तमिति । स्वेनेतिपदस्यानतिप्रयोजनत्वेऽपि
वस्तुस्थिति कथन मात्रेणोपपत्तिःसुवचा । भवतां तु अभिनिष्मद्यते
इति शब्दोपपत्तिः न कथंचिदपीति भावः । सूत्रे मुक्त इति प्रतिज्ञाखण्डः
प्रतिज्ञानादिति हेतुः । तत्रापेक्षितपदाध्याहारेण प्रतिज्ञाखण्डस्यार्थमाह - कर्मसंबन्धेति
अभिनिष्पत्तिरुच्यते इति । यद्यपि अपहतपाप्मत्वादिकं पूर्व सिद्धमेव 
अथापि तिरोधान निवृत्तिः पूर्वमसिद्धेति सैवाभिनिष्पत्तिशब्दवाच्येति
न वचनानर्थैक्यमिति भावः । एतं त्वेवेत्यत्रैतच्छब्देनापहतपात्मत्वादि
विशिष्ट स्वाभाविकरूप परामर्शोपपादनाय य आत्मा इति प्रकृतं प्रत्यगात्मान
मित्युक्तम्
जागरिताद्यवस्थात्रितय विनिमुर्क्तमिति। श्रुतौ जागरितादिकथनं श्रोतुराशयपरीक्षार्थम् 
पुनः पुनरुक्त्वा "इत्यनेनाभ्यासः प्रदर्शितः । अयमाशयः अपहतपाप्मेत्यादिना
अपहतपाप्मत्वादिविशिष्ट प्रत्यगात्मस्वरूपमादावुपक्षिप्य तत्स्वरूपजिज्ञासया
आगतायेन्द्रय प्रजापतिना तदुपदेशप्रवृत्तेन एतं त्वेवते भूयोऽनुव्याख्यास्यामिति
पुनःपुनः एतच्छब्देन गुणाष्टकविशिष्ट प्रत्यागात्मानं परामृश्य
जागरिताद्यनस्थादिविमोकमुक्त्वा एष=संप्रसादः इति पुनरपि एतच्छब्देन
तमेव परामृश्य तस्यैव गुणाष्टकविशिष्टस्य पर ब्रह्म प्राप्त्या
स्वस्वरूपाविर्भावः उक्तः
अतो गुणाष्टक युक्तस्वाभाविकरूपकथनस्यैव प्रतिज्ञातत्वात् स्वेन
रूपेणाभिनिष्पद्यते इति तस्यैवाविर्भावोक्तेश्चाभिनिष्पद्यमानस्य
रूपस्य पूर्वसिद्धत्वमवगम्यते इति कर्मनिवृत्तिरेवाभिनिष्पत्तिशब्दवाच्येति 
ननु स्वेन रूपेणाभिनिष्पद्यते इत्यस्य कोऽर्थः । न तावत् कर्मनिवृत्तिः
तद्वाचकपदाभावात् ।स्वेन रूपेणेत्यस्यासंगतत्वापाताच्च । नापि स्वाभाविकगुणाविर्भावः 
पूर्वसिद्धस्य निष्पन्नत्वेऽभिनिष्पद्यते इत्यस्यासंगतत्वादिति
चेन्न - स्वाभाविकगुणाष्टकविशिष्टस्य जीवस्य कर्मभिरशुद्धत्वेन तस्य
कर्मसंबन्धविनिर्मुक्तत्वरूपेण साध्यत्वसंभवात् स्वेन रूपेणाभिनिष्पद्यते
इत्यस्योपपत्तेः
स्वरूपतस्सिद्धस्यापिहि साध्यभूतविशेषणानुप्रवेशात् साध्यभावो दृश्यते 
यथा स्पर्शविशेषादशुद्धः स्नानादिना शुद्धस्वरूपेण स्वयं साध्यते
इत्युच्यते । अतोऽपहतपाप्मत्वादि स्वस्वरूपस्य पूर्वसिद्धत्वेपि
जीवस्वरूपस्य कर्मभिर शुद्धत्वात् तन्निवृत्तौ शुद्धस्वरूपेण स्वयमभिनिष्पद्यते
इत्युच्यते इति न विरोधः । शिखी ध्वस्तः इत्यादिकमपि भाव्यम् ।
एवं सिद्धवस्तुनि साध्यानुवेधात् अभिनिष्पत्ति शब्दप्रयोगः इत्युक्त्वा
साध्यानुवेधाभावेपि अभिनिष्पति शब्दोपपत्तिमाह - स्वरूपाविर्भावेऽपीति 
निष्पद्यते इति । निश्चोयते, ज्ञायते इत्यर्थः विचार्यच पुनःपुनः
इदमेकं सुनिष्पन्नमित्यादावप्यय मर्थ एवानुसन्धेयः ।तथा च स्वेन
रूपेणाभिनिष्पद्यते=स्वाभाविकाकारेण ज्ञायते इत्यर्थः संसारदशायां
स्वाभाविकस्यापि अपहतपाप्मत्वादेःकर्मणातिरोहितत्वात् मोक्षदशायां
च तिरोधायककर्म विनाशेन तत्प्रतिभानात् स्वेन रूपेणाभिनिषाद्यते
इत्यस्योपपत्तिः ।सूत्रितं च पूर्वमेव पराभिधानात्तु तिरोहितं ततो
ह्यस्य बन्धविपर्ययाविति । अतस्स्वाभाविक साक्षात्कारोक्त्या ज्ञानसंकोचात्यन्तहानिरुक्ता
भवति । पूर्वत्र निष्प्रति बन्धकस्वरूपोपधिकरूप प्रादुर्भाव उक्तः 
अत्र स्वाभाविक साक्षात्कार उक्त इति भिदा ।।
<4.4.3>
उत्तरसूत्रमवतारयति - यच्चोक्तमिति । सूत्रार्थमाह - स्वरूपैणैवेति ।
उक्तप्रकरणस्य परमात्मविषयत्वंपूर्वमेवनिरस्तमित्याह - इदंचेति 
नन्वपहतपाप्मत्वादीनां स्वात्भाविकत्वे सर्वदा कुतो नोपलब्धिरित्यत्राह - अत
इति ।अनादिसिद्धस्यापि स्वाभाविकस्वरूपस्योपाधिवशादन्यथा भावः उपाध्यपगमे
पूर्वाकारप्राप्तिश्चेति लोक दृष्टम् । मल्लिका हि किंशुकादि सुषिर
प्रवेश रूपोपाधिवशात् रक्तवर्णं पुष्पमुत्पादयति । उपाध्यपगमेतु
शुद्धवर्णंपुष्पम् । एवमेव कर्मरूपोपाधिवशात् स्वस्वरूपतिरोधानंतदपगमे
च तत्साक्षात्कारः इति भावः । अथ गुणानां स्वाभाविकत्वे शैनकवचन
मुदाहरति - यथोक्तमिति
उपसंहरति - अत इति ।कर्मरूप बन्धक्षये विकासरूपाविर्भावःइति । अनेन
मोक्षशास्त्रस्यापुरुषार्थाव बोधित्व शंकनमपि निरस्तम् । स यथा
प्रयोग्य आचरणे युक्तः एवमेवायमस्मिन् शरीरे प्राणो युक्तः इत्यादिना
कर्मकृतशरीरसंबन्धदशायां प्रत्यगात्म संबन्धि ज्ञानस्येन्द्रियाधीन
प्रसरणरूपज्ञानसंकोच मुक्त्वा "स वा एष एतेन दिव्येन चक्षुषा मन
सैतान् कामान्पश्यन् रमते य एते ब्रह्मलोके" इत्यनेन कर्मकृत शरीरसंबन्धनिवृत्तिदशायां
कर्मकृतज्ञानसंकोचनिवृत्या ज्ञानविकासस्य, परब्रह्मणः सकलकल्याणगुणानु
भवजनितानन्दप्राप्तेश्चाभिधानेन मोक्षस्य पुरुषार्थत्वावश्यकत्वात्
अपिच प्रत्यगात्मनोऽयमानन्दः स्वाभाविकः । न त्वौपाधिकाकारसंबन्धनिबन्धनः 
संसारदशायां तु स्वाभाविकानन्दस्यापि कर्मणा तिरोहितत्वात् औपाधिकाकारसंबन्ध
सापेक्षत्वमानन्दयोगस्य । अतस्तिरोधाननिवृत्तौ स्वाभाविकानन्द एवाविर्भवतीति
अनवधिकातिशयमानन्दं परब्रह्मानुभवतः न पुरुषार्थाभाव प्रसक्तिरिति 
तस्मात्मोक्षशास्त्रस्या पुरुषार्थाव बोधित्वाभावात् अभिनिष्पत्ति
शब्दास्वारस्याभावाच्च स्वेन रूपेणेति शब्दस्वारस्य बलेन स्वस्वरूपाविर्भाव
एव मोक्षः नतु देवादिवदपूर्वाकार संबन्धः इति सिद्धम् ।। संपद्याविर्भावाधिकरणं समाप्तम् ।।
(4.4.2) अविभागेन दृष्टत्वाधिकरणम् 
<4.4.4>
अथ सङ्गतिं प्रदर्शयन् संशयादिकमाह - किमयमित्यादि ।
साहित्य साम्य साधर्म्यावगमादिति । साम्यं साधर्म्यं चैकार्थकमेव
परमं साम्यमुपैति, साधर्म्यमागताः इतिश्रुतिस्मृति वचनस्थत्वात्पदद्वयोपादानम्।
। मुक्तिदशायां प्रत्यगात्मनः परब्रह्मसाम्यं तत्साधर्म्यं च प्रतीयतेस
साम्यं साधर्म्यं च भेदघटितं, अतोजीवपरयोर्भेदस्यावश्यकत्वात्
यथावस्थितानुसन्धानस्यैव युक्तत्वाच्च स्वस्माद्भिन्नत्वेनैव जीवात्मनः
परमात्मानुसन्धानं युक्तम् । ननु सह ब्रह्मणा विपश्चितेति वचनस्य
भोग्य साहित्यपरत्वमेव युक्तं नतु भोक्तृ साहित्यपरत्वं, तथा सति
ब्रह्मणो
़प्राधान्य प्रसंगात् । ब्रह्मविदाप्नोति इति ब्राह्मणोक्तस्य आप्नोतिपरमित्यंशस्य
व्याकरण रूपत्वान् । सर्वान् कामान् सह ब्रह्मणा विपश्चितेति वचनव्यक्तिस्वारस्याच्च
अन्यथाहि ब्रह्मणा सह सोऽश्नुते इति वचननिर्देशोऽऽवश्यकः । तस्मादस्य
पर ब्रह्म साहित्य प्रदर्शनपरत्वाभावात् कथं पूर्वपक्षोदयः इति
चेत् साम्यमुपैति साधर्म्यमागता इत्यादि श्रुत्यन्तरादिबलेन भोक्तृसाहित्यपरत्वमेवास्य
युक्तमिति पूर्वपक्षिणः आशयात् । वस्तुतः भोक्तृसाहित्यपरत्वे भोग्य
साहित्य परत्वेपिवा जीवात्मनः परब्रह्मतत्वादितरत्वस्यावश्यकतया
भेदेसिद्धेः पूर्वपक्षोदयः इति ध्येयम् 
इत्थं च साम्योक्तेः साम्ये पारभ्योक्तेश्च भेदावश्यकतया स्वपरभुतपरमात्मानमेवानुभवतीति
सिद्धम् । नच भेदसत्वेपि प्रकारप्रकारिभावलक्षण वैषम्यस्य श्रुतिसिद्धत्वात्
तथानु सन्धानमपि किं न स्यादिति वाच्यम् । तादृश श्रुतीनां बद्धावस्थजीवविषयत्वात्
सिद्धान्तमाह - इति प्राप्तं इति । अविभागेनेति प्रतिज्ञाखण्डं व्याचष्टे - परस्मादिति 
इष्टत्वादिहेतुखण्डं विवृणोति - परब्रह्मोपसंपत्त्येति। किं ततः
इत्यत्राह - स्वात्मन इति । ननु तत्वमसीत्यादौ स्वरूपैक्यमेव किं
नोक्तं स्यादित्यत्राह - य आत्मनीति । परमसाध्यं दर्शयति - अतोऽविभागेनेतिअ
अहं ब्रह्मास्मीति।अहंशब्दबुध्योःपरमात्मपर्यन्तत्वादिति भावः 
ननु साम्याद्युक्ति बलात् भेद सिद्धेः तथानुभव एव किं न स्यादित्यत्राह - साम्येति 
सह श्रुतिरपि भोग्य साहित्यपरैवेत्याह - सह श्रुतिस्त्विति । ननुसहश्रुतेरस्तु
भोग्यसाहित्यपरत्वं साम्यादिश्रुतीनां चास्तु ब्रह्मसमान शुद्धिप्रतिपादकत्वं
अथापि जीवेशयोःर्भेदसिद्धेः विभागेनानु सन्धान निषेधे को हेतुरुक्तः
इति चेत्
जीवेशयो भेदस्येव प्रकार प्रकारिभावस्यापि मुक्तिदशायामपि श्रुत्यन्तरसिद्धत्वेन
दुरपह्नवत्वात् उभयोर्विरोधाभावाच्चाविभागेनानु भवस्य निषेधासंभवः
इति । अतो भेदेनाप्यनुभवति, अविभागेनापि । सूत्रनिषेध्यांशस्तु
प्रकारप्रकारिभावं विना स्वातन्त्र्येणानुभवमात्रमेव । अतो न विरोधः 
ननु सूत्रोक्तोऽविभागः स्वरूपैक्यरूप एवास्त्विति शंकामपनुदति - ब्रह्म
प्रकारतयेति ।इत्यादि न विरुध्यतेइति । स्वरूपैक्यविवक्षणे निर्विशेष
ब्रह्मणैक्यमापन्नस्य संकल्प तत्प्रयुक्तसृष्ट्यादिव्यापारादिकमसंगतं
स्यादिति भावः । स्फुटतर सूत्र विरोधमाह - अधिकं त्विति
नविरुध्यते इत्यन्वयः। अयमाशयः साम्ये पारम्योक्तावपि सर्वथा समत्वानुक्तेः
स्वरूपैक्यमपि न विवक्षितुं शक्यं सर्वप्रमाणविरोधात् । अतो मानोपलस्य
मेयहेन्नश्च तुल्य तुलाधारणे परिमाणविशेषाभिप्रायेण तुल्यत्ववचनवत्
भोगसाम्याभिप्रायेणैवात्रापि तुल्यत्व वचनम् । अत एव शरीरात्मभाव
प्रतीपादक बहुविध श्रुति वाक्यमप्यविरुद्धं भवति । एतेन ब्रह्मवेद
ब्रह्मैव भवतीति सावधारणनिर्देशबलात् स्वरूपैक्यपरत्वशंकनमपि निरस्तम् 
उक्तविरोधबलेन ब्रह्मतुल्य प्रकारत्व तात्पर्यकत्वात्तद्वचनस्य 
एवमेवहि यथर्तुष्वृतुलिंगानि नानारूपाणि पर्यये
दृश्यन्ते तानितान्येवतथा भावा युगादिषु इत्यादौ तानि तान्येवेति
सावधारण सामानाधिकरण्यनिर्देशस्य तत्तज्जातीय परत्वमभ्युपगतम् ।अन्यथा
पूर्वोत्तरर्तूत्पन्नानां तदा तदोत्पन्नत्वेनार्थ बाधापत्तेः ।
अतो ब्रह्मैव भवतीत्यादावपीयमेव रीतिरनुसन्धेया । अत एव यथोदकं
शुद्धे शुद्धमासिक्तं तादृगेव भवति, एवं मुनेर्विजानतः आत्माभवति
गौतम इति जीवस्य तादृक्त्वमेवोच्यते नतु तत्स्वरूपत्वम् । अतो यागविशेषकर्तुः
विष्णुरेव भूत्वेत्याद्युक्त विष्णुसादृश्यवत् ब्रह्मैवेत्यनेनापि
ब्रह्मसादृश्यमेव बोध्यते । एवकारस्यापीवार्थकत्व दर्शनादिति
रामसुग्रीवयोरैक्यं देव्येवं समजायत इत्यादिकमपि द्रष्टव्यम् ।।
अविभागेन दृष्टत्वाधिकरणं समाप्तम् ।।
(4.4.3) ब्राह्माधिकरणम् 
<4.4.5>
संगतिमाह - प्रत्यगात्मनः इति । स्वस्वरूपाविर्भाव
एवेति । अनेन प्रथमाधिकरणेन संगतिरिक्ता । संशयमाह - किमिति । स्वरूपं=स्वाभाविकं
शिरोन्तरेऽनुषक्तः स्वरूपशब्दः प्रसिद्धार्थकःप्रथमावधारणेन ज्ञानरूपत्वव्यावृत्तिः 
द्वितीयेन तेन गुणाष्टकव्यावृत्तिः । मात्रशब्दः अंशतोजडत्वव्युदासकः 
जैमिनिमतमाह - ब्राह्मेणेति । नन्वपहतपाप्मत्वादीनां ब्रह्मसंबन्धित्वं
कथमित्यत्राह - अपहतपाप्मत्वादय इति । कुतोऽवगम्यते इति । अपहतपाप्मत्वादीनां
ब्रह्मगुणत्वेपि तादृशगुणानां जीवस्वरूपत्वं कथमवगतं, येन तेन रूपेणाविर्भावः
उच्येत इत्यर्थः
सूत्रस्थादि शब्द संग्राह्यं दर्शयति - आदिशब्देनेति । यद्यप्युपन्यासपदेन
सत्यसंकल्पत्वाद्युपन्यासस्येव जक्षणाद्युपन्यासस्यापि ग्रहणं संभवति
अथाप्यादिशब्दार्थवत्वाय व्यवहारा गृह्यन्ते इत्युक्तम् । उप=समीपे
न्यासः= ब्रह्मनिष्टत्वेनोक्तस्य तत्सन्निकृष्टे वचनम् । तथा च
दहर विद्यायां अपहृतपाप्मत्वादिः ब्रह्मनिष्टत्वेनोक्तः । तत्रैवास्य
प्रजापतिवाक्ये जीवनिष्टत्वेन प्रतिपादितः । जक्षणादिः न तथा ।
अतः एतादृशोपन्यासस्या संभवात् आदिपदेन स गृह्यते इति वैषम्यमिति
दर्पणम् । वस्तुतः "ब्राह्मेण" इति सूत्रं ब्रह्मसंबन्धि भूतापहतपाप्मत्वादि
सदृशापहतपाप्मत्वादिना इति तदर्थः
अपहतपाप्मत्वादिः ब्रह्मगतत्वेनोक्तः । न तथा जक्षणादिः । अतो वैलक्षण्यात्
आदिपदोपादानम् । न च ब्राह्मेण इत्युक्त साध्यांशस्य आदिपदगृहीतक्षणादि
कथं लिगं भवेदिति वाच्यम् । अपहत...सत्यकामः इत्युक्तसत्यकामत्वादिकार्यत्वात्
तेषां तत्साधकत्वं अत एव साक्षात्साधकोपन्यासस्य आक्षेपकव्यापारस्य
भेदसत्वात् भाष्ये उभयप्रकारोपपादनमिति ज्ञेयम् । अत एव सिद्धान्त
सूत्रे उपन्यासादि त्येवोक्तम् ।ननु प्रजापतिनाक्येनो दाहृतेनापहतपाप्मत्वादि
गुणानां जीवधर्मत्वे सिद्धेऽपि जीवस्य विज्ञानस्वरूपत्वमपि कुतोनभवति
यतो विज्ञानस्वरूपेणाविर्भावनिषेधः शंक्येत इत्यत्राह - अत इत्यादि
उक्तप्रजापति वाक्येन ज्ञानाद्याश्रयत्वावगमात् ज्ञानत्वेच ज्ञानाद्याश्रयत्वायोगात्
स्वरूपस्य जडत्वमेवास्थेयमिति नात्मनः विज्ञानस्वरूपत्वमिति भावः 
अयमत्र जैमिनेरभिप्रायः - प्रत्यगात्मनः ब्रह्मसंबन्ध्यपहतपाप्मत्वादिगुणोक्तेः
सत्यसंकल्पत्वादिकार्य भूतजक्षणादि क्रीडोक्तेश्चापहतपाप्मत्वादीनां
प्रत्यागात्मनः स्वाभाविकधर्मत्वमास्थेयमिति तस्य ज्ञानस्वरूपत्वा
संभवात् संसारदशायां तिरोहितमपहतपाप्मत्वादिकं मुक्ति दशायामाविर्भवतीत्येव
स्वीकर्तव्यम् ज्ञानस्वरूपाविर्भावेऽपि तस्य विषयग्रहणायोग्यत्वेन
निष्फलत्वं च । अतो गुणैरेव ब्रह्मसाम्योक्तिश्चेति ।।
<4.4.6>
मतान्तरपरं सूत्रान्तरं व्याचष्टे - चैतन्यमात्रमेवेति । तेन रूपेणाविर्भवतीति 
तत्स्वरूपाविर्भाव एवेत्यर्थः तृतीयानिर्देशः औपचारिकः । तन्मात्रेणेति
तृतीयानिर्देशोपि तथैव । प्रत्यगात्मनो विज्ञानमात्रात्मकत्वं कथमवगम्यवे
इत्यत्राह - स यथेति । अतः=ज्ञानरूपत्वादित्यर्थः कथमित्यत्राह - अपहतपाप्मेत्यादयः
शब्दाःइति। विकारसुखदुःखादीति । अत्रादिशब्देनोपेक्षाग्रहणम् ।
अयमाशयः उदाहृतश्रुति बलात् निर्धर्मकं चैतन्यमात्रमेवात्मनः स्वरूपम्अ
अतोऽपहतपाप्मा इत्यादि श्रुतेः नात्मनो भावरूपधर्मान्तर प्रतिपादन
परत्वं किंतु धर्माभावप्रतिपादनपरत्वमेवेति तस्याप्यधिकरण स्वरूपत्वमिति
न विरोधः
तत्रापहतपात्मा इत्यादेः अपिपासः इत्यन्तस्य विकार जरामरणदुःख क्षुत्पिपासा
भावोऽर्थः सत्यकामपदस्य सत्यं = अकादाचित्कं सुखमस्येति कादाचित्क
(अनित्य) सुखाभावोऽर्थः सत्यसंकल्पपदस्यापेक्षारहितत्वं चार्थम् 
अपेक्षकस्य सत्यसंकल्पत्वाभावात् ।मोधसंकल्परहितत्वं वाऽर्थ
इति । चिति=चित्स्वरूपे जीवे इत्यर्थः । तन्मात्रेणाविर्भाव इति 
अनन्तरोऽब्राह्यः प्रज्ञानधन एवेति बहिरन्तश्च कार्त्स्व्येन
विज्ञानधनत्वावधारणात् । अवधारणस्य धर्मान्तर व्यवच्छेदार्थत्वाच्चात्मनश्चैतन्यमात्रस्वरूपत्वावगमेन
स्वरूपातिरिक्तगुणाविर्भावे प्रयोजनाभावेन च,संसार दशायां तिरोहितं
चैतन्यमात्रमेव स्वरूपं मुक्तिदशायामविर्भवतीत्यभ्युपेयमिति औडुलोमेर्मतमिति
ननु चक्षुरेव चक्षुर्मात्रं इतिवत् चितिरेव चितिमात्रं चितिः चैतन्यं
तेन रूपण इत्यर्थस्यैव पर्याप्तत्वे तच्छब्दः किमर्थकः इति चेत् - अयं
भावः । सत्यकामत्वादिगुणानामात्मनि अनेन न स्वीक्रियते ज्ञानस्वरूपमात्रात्मवादिना 
परं तु ज्ञानस्वरूपे ज्ञानत्वस्य स्वीकार्यतया सधर्मता स्यात्
इत्याशंकापरिहारार्थं तच्छब्दप्रयोगः अनेन तस्मिन् ज्ञानत्वमपि
नास्ति । चैतन्यतन्मात्र रूपमेवेतिबोध्यते । यत् चैतन्यरूपं आत्मा,
तन्मात्रेणेति फलितम् । यद्वा चिच्छब्दो ज्ञानार्थकः । उपरिनिमित्तसप्तमीय
यतः आत्मा चित्स्वरूपः न सधर्मकः अतः तन्मात्रेणाविर्भवति इति तात्पर्यम् ।।
<4.4.7>
सिद्धान्तसूत्रं व्याचष्टे - एवमपीति । विज्ञानमात्रस्वरूपत्वप्रतिपादने
सत्यपीति एवमपीत्यस्य विवरणम् । यद्यपि विज्ञानधन एवेत्यादेः विज्ञानमात्र
स्वरूपत्व प्रतिपादन परत्वं न सिद्धान्तेऽभ्युपेयने, अथापि पूर्वपक्ष्यभिमतापात
प्रतीतिमवलम्ब्यैवैवमुक्तिः । विद्यमानत्वादित्यन्तेन सूत्रार्थः
उक्तः । नन्वपहतपाप्मेत्यादि श्रुति सत्वेऽपि तद्बाधेन विज्ञानधन
एवेत्यादि श्रुत्यवलम्बनेनौहुलोमिमत प्रवृत्तेः नापहतपाप्मत्वादीनां
सद्भाव साधनं युक्तमित्यत्र तात्पर्यार्थमाह - तुल्यप्रमाणकानामितिइ
इतरेतरबाधो न युज्यत इति। अयं भावः
विज्ञानधन एवेत्यादिना आत्मनो ज्ञानमात्रस्वरूपत्वमेवेति कथमवगम्यते
अवधारण स्वारस्यादिति चेन्न अवधारणस्यावधारणीय सापेक्षत्वेन तदर्थ
बोधकवाक्यशेषत्वेन स्वतन्त्रार्थप्रतिपादकत्वासंभवात् । अतः विज्ञानधनः
इति श्रुतिस्वारस्यात् विज्ञानरूपत्वस्येव अपहतपाप्मत्वादीनामपि
अपहतपाप्मेत्यादितुल्य प्रमाण सिद्धत्वादुभयवाक्यानुगुण्येनैवावधारणार्थस्य
निर्णेयत्वात् नावधारणं वाक्यान्तरसिद्धधर्मान्तर बाधकम् । तस्माद्विज्ञानधन
एवेत्येवकार भंगो न दोषावहः इति । ननु विज्ञानधन इत्यनेनात्मनो
ज्ञानस्वरूपत्वसिद्धेस्तस्य च ज्ञानस्य ज्ञानान्तराश्रयत्वासंभवरूपवस्तुविरोधात्
नापहतपाप्मत्वादिधर्मकत्वं युक्तमिति शंकामपनुदति - न चेत्यादि
विशेषाभावादिति । अपहतपाप्मा......सत्यसंकल्प इत्यादिभिः आत्मनो
ज्ञानाश्रयत्व सिद्धेः ज्ञानाश्रयस्य च ज्ञानरूपत्वलक्षणवस्तुविरोधात्
ज्ञानस्वरूपत्वमपि नाभ्युपगन्तुं युक्तं स्यात् । श्रुतिसिद्धत्वं
तू भयत्राविशिष्टम् । एवं श्रुतिसिद्धत्वाविशेषेऽपि परस्परबाधाभ्युपगमे
विनिगमकाभावेन विपर्ययेणापि बाधः स्यादिति भावः । वस्तुतो वस्तुविरोधोपिनास्ति 
तादृशव्याप्तेरदर्शनात् । अन्यथा ज्ञानस्य कस्यचित् णभूतत्वेनैव
दर्शनात् ब्रह्मणोपि ज्ञानस्वरूपस्य गुणभूतत्वमेष्टव्यं भवेत् ।
यदितु स्वतन्त्रत्वेन श्रुतिप्रतिपन्नत्वात् न गुणभूतत्वमिति मन्यसे
तर्हि ज्ञानाश्रयत्वेनापि श्रुतिप्रतिपन्नत्वात् न गुण प्रतिषेधसंभवः
अपि च ज्ञानस्य ज्ञानान्तराश्रयत्वासंभवः - न ज्ञानत्व प्रयुक्त अपि
तु गुण भूतज्ञानत्व प्रयुक्तः आत्मनस्तु ज्ञानस्वरूपस्यापि गुणभूतत्वाभावात्
न ज्ञानाश्रयत्व प्रतिक्षेपःइति न व्याप्ति विरोधोऽपीत्यभि सन्धिः 
तर्हि विज्ञानधन एवेत्यत्रावधारणस्य कागतिरित्यत्राह - तुल्य बलत्वे
हीति ।ननु सूत्रे एवमप्यविरोधं बादरायणः इत्युक्त्या विज्ञाधन एवेत्यस्य
विज्ञानमात्रस्वरूपत्व प्रतिपादनपरत्वं सूत्रकृता स्वीकृतमिव भातीत्यात्राहएवमप्यविरोधः
इत्यभ्युपगम्येति। अपि शब्दस्वारस्यादिदमभ्युपगमवादमात्र न वास्तवमिति
भावः । वदन् सूत्रकारः, अयमर्थो न प्रतिपाद्यते इति मन्यत इत्यन्वयः
अपहतपाप्मा इत्यादिश्रुत्युक्तार्थ विरुद्धार्थ प्रतिपादकत्वं विज्ञानधन
एवेत्यादेर्न मन्यते इत्यर्थः । अथावधारणार्थं प्रश्नपूर्वकं शिष्याणां
सुग्रहत्वाय प्रश्नपूर्वकं दर्शयति - कस्तर्हीति । अन्यायत्तप्रकाशस्स्वल्पोपि
प्रदेशोनास्तीत्यवधारणस्यार्थः इति भावः । उक्तार्थस्य वाक्यादेव
सुव्यक्तत्वमाह - अयमर्थः इति । स इत्यादिवाक्यादेवायमर्थः सुव्यक्तः
इत्यन्यवयः । एवं वाेऽयमात्मेत्यादिवाक्यस्योक्तार्थवाधैकदेशभूतेन
दृष्टान्तपरवाक्येन सिध्यतीति सूचनाय दृष्टान्तपरवाक्योपादानम्ए
एवमुदाहृतवाक्यस्योक्तार्थपरत्वे अपहतपाप्मत्वादि बोधकवाक्यान्तरेणाविरोधात्
विज्ञानधनत्वं अपहतपाप्मत्वादि चोभयमविरुद्धमित्याह - नचैवमिति
अथाविरोधं दृष्टान्तवाक्यसिद्धविरोधबलेनोपपादयति - यथेति । दृष्टान्तान्तरानुपादानेन
सैन्धवधनदृष्टान्तोपादानात् सैन्धवधनस्येवात्मनोपि सर्वत्रैकरसत्वमेव
सिध्यति नतु गुणान्तरव्यवच्छेदोपि । स एव चोपजीव्यःइत्यभिप्रयन्
वाक्यतात्पर्यमाह - इदमत्रेति । आम्रफलादौ प्रदेशविशेषेषु रसभेदः
सर्वानुभवसिद्धः तद्वत् लवणखण्डे प्रदेशविशेषे न र सभेदः किंतु
सर्वत्र लवणरस एवेति प्रदेशविशेषेषुलवणरसवत्वाभाव एव व्यवच्छिद्यते
न तु धर्मान्तरम् । तथैवात्मस्वरूपेपि ज्ञानस्वरूपत्वाभाव एव एवकारव्यवच्छेद्यःन
न तु श्रुत्यन्तरावगताः ज्ञातृत्वादिधर्माः अपीतिभावः
स्वप्रकाशरूपत्वमितीति । तथाच सैन्धवदृष्टान्तैकरस्यात् आत्मनि
सर्वांशेष्वपि जडांशरहितत्वरूपंस्वयं प्रकाशत्वमनेनवाक्येन बोध्यते
इति भावः । वस्तुतः सैन्धवन्यायादात्मनःज्ञानगुणवत्वमेवात्रोच्यते 
ज्ञानत्वं त्वन्येन वाक्येनापिसिध्यति । अयमर्थः जिज्ञासाधिकरणभाव्य
व्याख्याने सुव्यक्तः ।तथाचतत्त्वरीका - अस्तु वा सैन्धवन्यायाद्रुणवत्वोक्तिरात्मनः 
वाक्यान्तरेण लभ्येत ज्ञानत्वमपि तादृशमिति ।। ब्राह्याधिकरणं समाप्तम् ।।
(4.4.4) संकल्पाधिकरणम् 
<4.4.8>
पेटिकासंगतिं प्रदर्शयितुं वृत्तमनुवदति - मुक्त
इत्यादिना ।व्यवहाराः श्रूयन्ते इति। अधिकरणत्रयेण मुक्तस्य स्वाविर्भावश्चिन्तितः 
अथाधिकरणत्रयेण स्वच्छन्दकैंकर्यभोगो विचार्यते । विज्ञानधन एवेत्यत्रेव
संकल्पादेव सुमुत्तिष्ठन्ति इत्यत्रावधारणस्यापि संकोचः आवश्यक
इति शंकया संगतिः । व्यक्तीभविष्यति चेयमुपरिष्टात् । विज्ञानधन
एवेति प्रत्यावस्थापनं क्रियते इति भाष्येण । अत्र मुक्तस्योच्यमानाः
जक्षणादिव्यापाराः न स्वभोगार्थाः । स्वस्मिन् भगवच्छेषतैक स्वरूपत्वस्य
तेन साक्षात्कृतत्वेन भगवदनुभवव्यतिरिक्त व्यापारेषु तस्यप्रवृत्य
संभवात्इतिध्येयम्
संशयादिकं प्रदर्शयति - किमस्येत्यादि । प्रयत्नान्तरसापेक्षा= संकल्पव्यतिरिक्तव्यापारसापेक्षेत्यर्थःअ
अस्यापि तत्सापेक्षेति। अमोधसंकल्पत्वेन प्रसिद्धानामपि । राजादीनां
स्वाभीष्टार्थप्राप्तिः प्रयत्नान्तरसापेक्षैव दृश्यते । अतः सत्यसंकल्प
वृत्तेर्मुक्तस्यापि ज्ञात्यादिप्राप्तिः प्रयत्नान्तरसापेक्षैवन
संकल्पमात्रेण सिध्यति । न चेश्वरस्येव मुक्तस्यापि संकल्पादेवेति
श्रुति बलात् प्रयत्नान्तर निरपेक्षत्वं शक्यशकम् ।जक्षत्क्रीडन्नित्यादिनोक्तानां
मुक्तव्यापाराणां बन्धकत्वात् तैः संकल्पप्रतिरोध संभवेन अवधारणस्यायोगव्यवच्छदपरतया
संकोचावश्यकत्वात्
ईश्वरस्य त्वकर्मवश्यत्वात् नेष्टार्थ प्राप्तेः प्रयत्नान्तरसापेक्षत्वमिति
वैषम्यमिति भावः । राद्धान्तमाह - इति प्राप्ते इति । ननु संकल्पादेवेत्यवधारणमवश्य
संकोचार्हमित्युक्तं तत्राह - न च प्रयत्नान्तरेति । ज्ञानस्वरूपस्याप्यात्मनः
ज्ञानगुणकत्वं श्रुतिसिद्धमिति विज्ञानधन एवेत्यवधारणस्य संकोचः
कृतः । तद्वत् सत्यसंकल्पस्य मुक्तस्य व्यापाराणां प्रयत्नान्तरसापेक्षत्वाभिधायिश्रुत्यन्तरा
दर्शनेन न स्वरससिद्धमवधारणस्यान्ययोगव्यवच्छेदपरत्वं परित्यागार्हमित्याशयः 
इदमत्र तात्पर्यम् - किं मुक्तव्यापारेषु प्रयत्नान्तरसापेक्षत्वं
वदता उपकरणभूतद्रव्यापेक्षत्वमभिमतं अहोस्वित् पुण्यपापरूपकर्मसापेक्षत्वं
तत्र द्रव्यादिसापेक्षत्वं तु स्वीकृत मेवास्माभिः । स्वतसंकल्पस्य
भगवतोपि हि तत्सापेक्षत्वम् । पुण्यापुण्यरूपकर्मसव्यपेक्षत्वं
तु न युक्तिमत् । ईश्वरस्येव प्रमाणशतेन तस्याप्यकर्मवश्यत्वात् 
न च तद्व्यापाराणां बन्धकत्वेन संकल्प प्रतिधात संभवः । मुक्तं
प्रति तेषाम बन्धकत्वात् । कर्मवश्यस्यहि कर्माधीनव्यापारवत्वेन
बन्धकत्वं तेन तद्विधातश्च । नच कर्मणा विघाताभावेपि भगवदिच्छया
विघात संभवः । मुक्तानां भगवदनभिमतवांच्छानुदयेन तवतापि प्रतिबन्धासंभवात्अ
अतो विश्वकर्तुर्भगवतो जगज्जन्मस्थिनिलयरचनावत् मुक्तव्यापाराणामपि
भगवदिच्छानुसारिस्वेच्छामात्रेणैवोत्पत्तिरिति न लोकप्रसिद्धधात्रादिसाम्यमेतेषामकर्मवश्यानामापादयितुं
क्षमम् । धात्रादीनां हि सत्यसंकल्पभावः कर्मवश्यत्वेन प्रतिबन्धनयोग्यः 
अत एव मनुष्यसृष्टीच्छया प्रवृत्तावपि कर्मणा सर्पसृष्टिरुदभूत् इति ।।
<4.4.9>
यत इत्यादिकः अतश्शब्दार्थः । अनेन सत्यसंकल्पत्वमुपपादितं भवति 
नन्वस्त्वनन्याधिपतित्वं तेन सत्यसंकल्पत्वं कथमुपपादितं भवतीत्यत्र
अन्याधिपतित्वाभावरूपव्यापकाभावेन तत्समनियत प्रतिहत संकल्पत्वाभावरूप
सत्यसंकल्पत्वस्यापि सिद्धिरित्यभिप्रयन् अन्याधियतित्वविवरणमुखेन
प्रतिहतसंकल्पत्वस्य तत्समनियतत्वं दर्शयति - अन्याधिपतित्वं हीति ।।
अत्रेदं विचार्यते - मुक्तः परमपदं गत्वा भगवतोऽनन्त विग्रह गुणविभूति
चेष्टितेष्वेकमप्यनपहाय न्यूनतां विना सर्वमपि विषयीकृत्य ब्रह्मानुभवतीति
सिद्धान्तः । तदनन्तरं अनुभवजनित प्रीत्या परीवाहभूतं सर्वविधमपि
कैंकर्यं गद्योक्तरीत्या करोति । ततः जक्षत् क्रीडन् इत्युक्तं
जक्षणादिकमपि करोति । स यदि पितृलोककामो भवति संकल्पादेवास्य पितरः
समुत्तिष्ठन्ते तेन संपन्नो महीयते इत्युक्तज्ञातीनां संपादनमपि
करोति । तथा मातृस्वसृसखामित्रतरुणी प्रभृतीनां अन्न पानादीनां
अभिमतानामन्येषां कामानां च संपादनं करोति । एतत्सर्वं पुष्यपापरूपकर्मनिरपेक्षं
भगवदिच्छानुगुणस्वेच्छामूलकं अनुभवपरीवाहभूत कैंकर्यान्तर्गतम्
अस्य सत्यसंकल्पत्वात् प्रयन्तनिरपेक्षमेव एतत्सर्वं समृद्धं भवति 
एतत्सर्वं श्रुति प्रमाणसिद्धम् । अत्र प्राचीनानेकजन्म संबन्धि
पितृवर्गादिदि दृक्षायां तान्सर्वान् संकल्पमात्रेणायं सृजति इति
व्याख्यानम् । अस्य प्राचीनपित्र्यादि दिदृक्षाभूतानां तेषां भूतत्वेन
रूपेण इति नात्र वक्तुं शक्यम् । स्वतोऽस्य सर्वदर्शन सत्वात्
दिदृक्षायाः अयोगात् । कामो भवतीति दिदृक्षायाः श्रुत्युक्तत्वेन
तस्यानुपपत्तेः । अतो वर्तमानार्थसाक्षात्काररूपं दर्शनं वाच्यम् 
संप्रति अभिमतपित्रादीनां सत्वे मुक्तः तत्पुत्रत्वादिरूपेण स्वसृष्टिं
संकल्पयते, तेषामतीतत्वे तत्सृष्टिपूर्वकं तत्पुत्रादिरूपेण स्वस्य
भवनं संकल्पयते
प्राचीनानां तेषां नष्ठानां समुत्थानं कथमिति चेत् तेषां चेतनानां
तज्जातीयशरीरपरिग्रहरूपेण प्रादुर्भावः इति च विवृतं तद्व्याख्याने 
अत्र मुक्तकर्तृकपित्रादिसृष्टिः किं भोग विभूतौः उत लीलाविभूतौ 
लीलावभूतौ इति वक्तुं न शक्यते ।आत्मानमनुविद्य व्रजन्ति तदत्र
गत्वा विन्दते इति परमपदगमनानन्तर भावित्वोक्तेः नेद मिहलोकफलम्न
नचास्य परमपदगमनानन्तर भावित्वेपि कर्मकृतत्वाभावात् इहलोकेपि
स्व स्वपित्रादि सृष्टि करणेनानुभवेपि न सांसारिकैहलोकफलं भवितुमर्हति 
अत एव श्रीमद्भाष्ये भावे जाग्रद्वत् इति सूत्रे । मुक्तोपि लीलारसं
भुंक्ते परमपुरुषोपि लीलार्थं दशरथवसुदेवादिपितृलोकमात्मनः सृष्ट्वा
तैः मनुष्यधर्मलीलारसं यथा भुंक्ते इति भाषितं
अनेन हि पित्रादि संपादनं ज्ञात्यादिभिर्विहारश्च नपरमपदे किंतु
परमात्मवत् अत्र परमात्मनियोगेन स्वेच्छया वा तेन वापृथग्वा अत्रावतारे
सति इति ज्ञायते ।इदं च परमपदे असंभवीच । तत्र मुक्तानां सर्वेषां
सर्वज्ञत्वात् अयं मम पुत्रःमम बन्धुः मम ज्ञातिः इति भ्रान्तेः
अनवसरात् । अतो मुक्तः लीलाविभूतौ कस्यचित् पुत्रत्वेनोत्पद्यते 
पित्रादयोपि अवतीर्णमिमं स्वपुत्रत्वेन भ्राम्यन्ति । अयं च विवेकी
अवतीर्णो मुक्तः परमात्मेव लीलारसमनुभवतीति इदं सर्वं लीलाविभूतववेति
वक्तुं शक्यं इति वाच्यम् । तथा सति प्राचीनानेकजन्म संबन्धिपितृवर्गं
दिदृक्षेत इति उपनिषद्भाष्यकार व्याख्यानासांगत्यापत्तेः
अत्र नूतनं पितरं मातरं च सृष्ट्वा तेषां स्वस्य पुत्रत्वेनावतीर्णेपि
प्राचीनपितृवर्गदिदृक्षाशान्तिः कथमस्य जायेत । यथा भगवान् दशरथादि
पुत्रत्वेनावतीर्य लीलारसभोक्ता । तथायमपि लीला विभूतौ कंचित्प्रति
पुत्रत्वेन जनित्वा लीलारसानुभ भोक्ता भवेदित्येतावन् मात्रमेव 
अस्मिन्नर्थे श्रुति स्वारस्यं तु न पश्यामः । एकदैव हि सवेषां
प्रचीनानां पितृणां दिदृक्षा अस्य मुक्तस्येति हि बोध्यते । पितृमातृ
स्वसृमित्रादिशब्दस्वारस्यात् पूर्वस्थितानामेवपित्रादीनां दिदृक्षैवोक्ता
भवति । नतु स्वावतारानन्तर भावि पितृत्वादिवतो दिदृक्षा
अपिच परमपदेपि कस्यचिदेवं मनोरथसत्वे तस्य पूर्तिः नैतावता सिध्येत् 
किं च स यदि गीतावादित्रलोककामः इत्यादीनामपि श्रवणात् तुल्यन्यायेनात्रैवावतारानन्तरं
मनोरथपूर्तिः वक्तव्याभवेत् । तेन परमपदे गीतदित्रादिमूलकं परमात्मनः
मुक्तादिकतृकानन्दादिकमपि न सिध्येत् । यंयं कामं इत्याद्युपरिश्रवणाच्च 
सर्वमपि लीलाविभूतावेव संपत्स्येत । अतः परमपदे स्तोत्र गीतनृत्त
प्रभृति क्रीडारसानुभवो न परस्य संभवेत् । सर्वेषां मुक्तानां सर्वज्ञत्वात्
अयं मम पुत्रो भवतु इत्यादि भ्रान्त्य संभवेन तत्र सृष्टिः न भवतीति
शंकनमप्यनेन परिहृतम्
पुत्रत्वाद्यभिनय इव नर्तनादीनामप्यभिन्यरूपत्वात् अवाप्तसमस्तकामत्वस्य
भगवति एतेषां मुक्तानां गृहीतत्वात् अभिनयस्य स्वेन क्रियमाणस्य
भगवतृप्तिहेतुत्वासंभवात् । तृप्तिहेतुत्वाभिनयमात्रं चेत् एतेषां
भ्रान्तत्वापत्तेः । विजिधित्सोऽपिपासः इति स्थितानां मुक्तानां
कथं अन्नपानादिकामत्व संभवः । नित्य शुद्धस्य भगवतः कथमभिषेकादिः
कथं तस्मै भक्ष्यादि निवेदनं कथं वा चन्दनपुष्पाद्यलंकरणम् । कथमस्थान
स्नेह शंक्या मंगला शासनम् । अत एवमादिशंकानां परिहाराणांच समानत्व
मेति न दोषः । लोलाविभूतावपि क्रियमाणमास्माकीनं भगवदाराधनं अभिनयमत्रमेव
नहि बाह्याराधनेवा मानसिकाराधने वा भगवता अस्मभिर्दत्तं उपभुज्यते 
नाहमद्मि इति ज्ञानवाने वाराधकः मह्यमन्नं निवेदयति, अचर्कः कपटीति
भगवानस्मास्वाराधकेषु अप्रीतिमेव कुर्यात् । इदं सर्वमभिनयमिति
तु सर्वत्र समानम् । अस्मन्मूलकं कुडम्बदास्यं भगवानपेक्षते इति
तदाशयं जानानाः मुक्ताः पितृत्वपुत्रत्वाद्यभिनयं कुर्वन्ति इति
तु सर्वसंप्रतिपन्नम् । भाष्येपि ज्ञात्यादिसंपादने परमपदेऽनेन
क्रियमाणे भगवदवतारः दृष्टान्तीकृतः । नतु मुक्तस्य लीलाविभूतौ
पित्रादि संपादन मुक्तम् । नच परमपदस्थत्वेऽस्य विषयस्य लीलारसं
मुक्तो भुंक्ते इति कथनं कथमिति वाच्यं
अस्य प्रश्नस्य त्वयापि समाधेयत्वात् नहि लालाविभूतौ वा भोगविभूतौवा
मुक्तस्य जायमानस्यानुभवरूप ब्रह्मानुभवरूपस्य लीलात्वसंभवः । प्राकृतत्वाभिप्रायेणेति
चेत् परमपदेपि अस्थित पितृत्वादि संबन्धस्य प्रकृतौ जाय मानस्यानुभवेच्छासत्वमादाय
लीलारसत्वोपपत्तेः ।
अत एव सारशास्त्रे मुक्तदशायां श्रुतिसिद्ध.....केवलकैंकर्ये अन्तर्गतं
ज्ञात्यादिसंपादनमिति उक्तम् । एतावता नास्य लीलाविभूतौ स्वच्छन्दविहारः
प्रतिषिद्धः । भगवानिव अयमपि सर्वेषु लोकेषु कामचारो भवति, इमान्
लोकान् कामान्नी कामरुप्यनुसंचरन् इत्युक्तेः । जनित्वा स्वच्छन्दविहारं
भगवता पृथग्वाकरोति इति प्रतिपादितं स्पष्टतयैव लीलाविभूतौ । अस्मिन्प्रकरणे
तदुक्तेः इदं सर्वं परमपदेपि भवितुमर्हति इति स्थाप्यम् । अतोऽत्रबद्ध
इव परमपदेपि मुक्तः कुटुम्बदास्यं चिकीर्षति अतो ज्ञात्यादिसंपिपादयिषया
पित्रादीन् सृजति
परमपदमपि गोपुर मण्डपवीथ्यादीना संशोभितम् । वीथयश्च गृहप्रसादादि
संयुताः । तेषुच गृहेषु एकैकेषु एकैकोमुक्त एववर्तते इति तु न सुन्दरम् 
गरुड विष्वक्सेनादिशेषादयोपि भार्यासहिता तत्तद्भवनेषु वर्तमानाः
कुटुम्बदास्यं कुर्वन्ति । अतोऽत्र पित्रादि सृष्टिः स्वयं यत्नं
विना संकल्पमात्रेण सृजति । तत्र प्राचीनपित्रादीनां सशरीराणां
नात्र तथैव सृष्टिः कर्तुं सुशका । तेषां शरीराणां पूर्वमेवनष्टत्वात् 
तत्सजातीय शरीरादि सृष्टिरिति वक्तव्यम् । सृष्टेषुशरीरषु न निर्जीवत्व
संभवः । व्यवहारादिसत्वात् अतश्चेतनानां सृष्टिरभ्युपगन्तव्या
जीवानां च नित्यत्वात् स्वरूपतः सृष्ट्यसंभवात् पित्रादिसजातीय
शरीरवतां सृष्टिः वक्तव्या। तर्हि सृष्टे शरीरे कस्य जीवस्येति
विचारे पूर्वस्थितपित्रादिचेतनानां प्रवेशो न वक्तुं शक्यः । तेषां
स्वर्गेवा नरके भूम्यांना शरीरान्तरेण सहविद्यमानत्वात् न तेषामागमनं
संभवति । कर्मवश्यत्वेन परमपद प्रवेशासंभवाच्च ।नापि वैदिकपुत्रादिवदागमन
संभवः । तत्तच्छरीरेणान्यत्र विद्यामानत्वात् । अतोऽत्र प्रविष्टजीवाः
के इति विचारणीयम्।
अत्र केचिद्वदन्ति - स्वप्नद्रष्टा जीवः स्वप्नकाले मातापितृस्त्रीमित्र
प्रभृति बन्धून् पश्यति । तत्रविनष्टमात्रादयोपि दृश्यन्ते । जीवन्तोपि
मात्रादयः । बहिस्थाः नष्टावा नात्र स्वप्ने प्रतिशन्तीति निर्विवादम्।मात्रादि
भूमिकाधारिणः अन्ये एव । भूमिकाभूतशरीरेषु निर्जीवत्वमपि वक्तुं
न शक्यम् । व्यवहार दर्शनात् । वस्तुनः सत्यत्वस्य सिद्धान्त सिद्धत्वाच्चत
तत्र प्रविष्टजीवाः के इति विचारे जीवसमष्टि प्रविष्ट जीवेषुकांश्चिज्जीवान्
स्वप्नद्रष्टृमातापित्रादिसजातीयशरीरं सृष्ट्वा तत्र प्रवेशयतिभगवान्तत्तत्कर्मफलानुभवायइति
वक्तव्यम्
अत्र बद्धानां सत्यसंकल्पत्वानाविर्भावात् एतत्सर्वं प्रति सृष्टृत्वं
न संभवतीति सिद्धान्तितम् ।मुक्तानांतु सत्यसंकल्पत्वस्य कार्यकरत्व
संभवात् एतत्सर्वं प्रति सृष्टृत्वं भगवदिच्छानु गुण्येन भवितु
मर्हति । अत्रायं विशेषः जीव समष्टि निविष्ट जीव प्रवेशस्तु नात्रवक्तुं
शक्यः तेषां कर्मवश्यत्वेनात्र प्रवेशानर्हत्वात् । अतो मुक्तजीवेष्वेव
केषां चिदत्र शरीरेषु मुक्ताभिवाच्छानुसारेण प्रवेशनम् । एवं परस्पर
पितृमातृपत्नी मित्र पुत्रादि भावं प्राप्य कुटुबिनो भूत्वा भगवत्कैंकर्यं
रचयन्ति । नात्र भ्रमस्य प्रसक्तिः अज्ञानाभावात् स्वेच्छयैव हि
भगवदभिप्रायं जानाना स्वेच्छां प्राप्याभिनयन्ति
सर्वेषां मुक्तानां समत्वेन परस्परं उच्चनीचभावाभावेपि नीचोच्चभावं
वाच्छन्ति । नित्याभिवाञ्छित परस्पर नीच भावा इति ह्यभियुक्तोक्तिः 
अतस्सर्वमिदं समञ्जसमिति ।
अन्येतु - स्वप्नद्रष्टुः स्वपित्रादि दर्शनमिव स्वस्यापि स्पप्नवेलाया
मनुभवो दृश्यते । पित्रादि भूमिकासु समष्टिजीवनिविष्टजीवानां प्रवेशो
युक्तः । स्वप्ने दृश्यमानस्वशरीरे नान्यजीवस्य प्रवेशः संभावितः
स्वेनैव व्यवहारात् । न च जागरदशायां निजपर भवनेषु प्रवेशः एकस्यैव
यथा संभवः तथा स्वप्नकाले दृश्यमानस्वशरीरे द्रष्टुः आत्मनः प्रवेशः
अनन्तरः स्वशरीरे तस्यैव प्रवेशः इति वक्तुं शक्यम् । तथा दृश्यमान
स्वशरीरे स्वप्नद्रष्टृजीव प्रवेशकाले शयानशरीरे जीवस्याभावः स्यात् 
नचेष्टापत्तिःतदानीमपि उच्छ्रवासदर्शनात् । अतोऽत्र सौभरिन्याय एवादरणीयः ।
शयानशरीरे एव जीवस्य सद्भावः । दृश्यमानं
शरीरं तु एतद्धर्मभूतज्ञानात्कार्यं करोति । यथा शरीरैकेदेशभूतहृदय
मात्रवर्तित्वेपि अणोर्जीवस्य धर्मभूत ज्ञान व्याप्तिः सर्वशरीरे
इति कार्यकरता तथैव स्वप्नदृश्यमान शरीरेपि धर्म भूतज्ञान व्याप्ति
संभवात् तच्छरीरावच्छेदेनापि सुखदुःखादीनां व्यवहाराणां चोपपत्तिः 
न च जागरण दशायामपि यत्र यत्र धर्म भूतज्ञानस्य प्रसरणं तत्तदवच्छेदेन
न सुखानुभवः । अतो घटादि बाह्येषु ज्ञानप्रसरणेपि सुखानुभवा भावात् 
ज्ञानप्रसरणमत्राप्रयोजकमिति वाच्यम् । विलक्षणज्ञानप्रसरणस्य स्वीकारात्
शक्तिमज्ज्ञानप्रसरणम् अत्रोच्यते । नतु बहिर्विषयेषु अस्मदीय ज्ञानप्रसरणं
तादृशम् । अतः शयानस्य धर्मज्ञानप्रसरणं दृश्यमानस्वाप्निकशरीरेषु
सर्वेषु स्वेषु संभवति । स्वप्नानुभावी आत्मानं व्याघ्रं सिंहं
महाराजं ब्राह्मणं वा विभिन्न देहस्वामिनमनुभवति । तत्र स्वाप्निक
शरीराणि यानि तेषु सर्वेषु ज्ञानप्रसरण मस्तीति न दोषः । अतो एकस्मिन्नेव
शरीरे स्थितोपि सौभरिः विभिन्नदेहेषु ज्ञान प्रसरणात् यथा व्याप्नोति
एवमेव स्वप्न द्रष्टापि भगवत्सृष्टेषु अनेकेषु स्वशरीरेषु ज्ञान
प्रकरणात् व्याप्नोति । ते न च व्यवहारादिकं करोति
नच सौभरेः अन्यशरीरेषु स्वाधिष्टितशरीरे च सुखाद्युपलब्धिवत् अस्यापि
शयानदेहेपि सुखाद्यनुभवः स्यात् इति वाच्यम् । तदानीं शयानदेहे
ज्ञानप्रसरस्य तदातनसजीवत्वमात्रोप युक्तत्वस्यानुभवानुसारेण स्वीकारात् 
नच सौभरिः योगप्रभावात् जागरणदशायामपि स्वसृष्ठानेक शरीरेषु ज्ञानप्रसरणमूलकं
व्याप्नोतीति वक्तुं शक्यं अयं तु अयोगी अनभिव्यक्तसत्यसंकल्पः
जागरणकालेप्यसमर्थः कथं स्वप्नकाले परमात्मसृष्टस्वशरीरेषु व्याप्नोतुं
शक्नुयादिति वाच्यं तावत्कालपर्यन्तमस्य तथाविधशक्तेः परमात्म संकल्पाधीनत्वाभ्युपगमात् 
इदं च "सन्ध्यवदुपपत्तेः" इति सूत्रे स्पष्टम्
यद्वा सर्वशक्तिर्भगवनेव स्वसृष्टतत्दृश्यमानतत्सर्व शरीरेषु तदीयज्ञान
प्रसरं करोति ज्ञानप्रसरणे सौभरेरिवास्य न शक्तिः । ज्ञानप्रसरणानन्तरं
तदवच्छेदेन व्यवहारादिकं करोति इति सर्वमुपपन्नम् । एवंच सौभरिवत्
एकस्मिन्नेव देहे स्थितोपि स्वानुभाव्यमानसिंहव्याघ्रमहाराजादि
सर्वशरीरे ज्ञानप्रसरणात् व्याप्नोति । एवमेव परमपदे मुक्तोपि स्वसृष्टमातापित्रादिशरीरेषु
धर्मभूतज्ञानव्याप्तिबलेन तच्छरीरित्वाभिमानमूलकं व्यापृत्य कुटुम्बदास्यं
एक एव करोति । स्वप्ने जीवस्य शरीरसृष्टौ ज्ञानप्रसरणे वा न शक्तिः
अत्र तु सौभर्यादिवत् सर्वत्र शक्तिमान् भवतीति विशेषः
प्रथमपक्षे अन्यमुक्तमूलकम् । कुटुम्बदास्यं करोति अत्र एक एव मुक्तः
मातापित्रादि बहुदेहमादाय कुटुम्बदास्यं करोति, सदेहत्व विदेहत्व
बहुदेहत्वादीना मस्मिन्स्वीकारात् बहुदेहधारणकाले बहुभिः देहैः
यथा कैंकर्यं करोति तथैवात्रापीति न कश्चिद्विशेषः । एतत्सर्वं
रस्यतातिशय मुत्पादयति । नच मुक्तस्यैकस्यैव मातापित्रादि स्त्रीपुरुष
शरीर स्वीकारवत् सौभरेरप्येकस्यैव स्त्रीपुरुषरूपबहुविधशरीरस्वीकारसंभवेन
कामसुखानुभवसिध्या तथैव कुतो न रमणं कृतं किमर्थं च राजनिकटे कन्याप्रार्थनमिति
वाच्यम् । तथैवानुष्ठानेपि विरोधाभावात्
मनोरथस्य विचित्रत्वात् । अपि चैकस्यैव स्त्रीपुरुषादिशरीरे
पुरुषो वदति, तरुणी प्रतिवदति, त्व मुपविश इत्युक्तिः, उपविशामीति
समाधिरित्यादि सर्वं एकेनैव क्रियमाणं स्वभोगाय न भवतीत्येदर्थमपि
तथानुष्ठितम् । न चैतादृशन्यायस्यात्रावकाशः तत्र स्वार्थत्वबुध्या
क्रियमाणत्वेन न रसावहत्वम् । अत्र परार्थत्वबुध्या क्रियमाणत्वात्
सर्वस्यापि रसावहृत्वम् । कथमन्यथा सर्वज्ञानां सर्वेषामपि मुक्तानां
परमात्मनश्चोक्तिप्रत्युक्त्यादि संभवः । लोकेपि एक एव बहुविधवेष
धारीसन् कालभेदेन राजनिकटे विहरति । योगमहिम्ना एकस्मिन्नेव काले
च बदुशरीरस्सन् विहरतीति दृष्टम्
(जल चर जन्तु निरीक्षणोद्विग्नस्य एकस्या मेव तरुण्यामासक्तमनस्कस्य
तत्पूरणाय राजनिकटं गतस्य स्वयमेव पंचाशत्कन्यकाप्राप्तेः ताभिः
रमणार्थं पञ्चाशच्छरीरस्वीकरस्यावश्यापाताच्च)
अतोऽन्यमुक्तद्वारकं वा स्वपरिगृहीतबहुशरीरद्वारकं वा भगवति कुटुम्बदास्यकरण
बोधनाय प्रवृत्तं "स यदि पितृलोककामो भवतीत्यादिकं इत्यवधेयम् ।
भगवतो दशरथवसुदेवादिपितृसृष्टिरिव लीलाविभूतौ जीवस्य स्वपित्रादिसृष्टिः
इत्युक्तौ स्वजननात्पूर्वमेव भगवान् दशरथादिकमिव पितृमातृमित्र
बन्धुप्रभृतिजीवं सृष्ट्वा नामरूपव्याकरणं चकारेति वक्तव्यं नामरूपव्याकरणं
तु बद्धस्येव मुक्तस्यापि स्वीकरणमनुचितम् ।
ननु नित्यविभूतावपि स तत्र जक्षत् क्रीडन् रममाणः स्त्रीभिर्वामानैर्वा
ज्ञातिभिर्वा इति स्त्रीभिः विहारणादिरूपव्यापारः मुक्तस्य श्रूयते 
सर्वस्यापि कर्मकृतत्वाभावेन बन्धकत्वाभावेपि तृतीय पुरुषार्थस्य
कामस्य तत्रापि जघन्यस्य स्वीकरणप्रसंगः । न चेष्टापत्तिः अल्पस्यास्थिरस्य
सप्तविधादोषदष्टस्य फलस्य परित्यागपूर्वकमेव मोक्षस्य प्राप्यत्वात्
तत्र तत्स्वीकरणौनौचित्यात् इति चेत् उच्यते । आत्मरतिः आत्मक्रीडः
आत्ममिथुनः आत्मानन्दः इति मुक्तस्य परमात्मानुभवानर्न्तग विषयकानु
भवाभवस्य प्रतिपादनात् । भगवत्प्रीत्युद्देश्येन भगवतः पुरतः स्त्रयादिभिर्विहरणादीनां
नर्तन गानादिरूप कैंकर्य रूपत्वमेवेत्यदोषात्
मुक्तोहि भगवच्छेषतैकरसत्वरूप स्वरूपयाथाम्य ज्ञानवान् । कथमस्य
स्त्र्यादिविषय कामनायां प्रवृत्तिः । अनवधिकातिशयानन्दं ब्रह्मानुभवतोऽन्यापेक्षा
तदर्थारम्भाद्य संभवादिति हि उत्तरत्र भाषिष्यते । अतोनेदं लौकिकरीत्या
स्त्रयादिकामनया प्रवृत्तम् । इदं चानुभव परीवाह रूपकेवल कैंकर्यन्तर्भूतम् 
भगवदनुभवाधिक्येहि प्रीत्याधिक्यं, तेन किं कर्तव्यतामूढभवन्ति
शिरःपाद परिज्ञानमपि दुंशकं भवति, यथा अविवेकिनां विषयेषु प्रीतिकाले 
राजसूययागाग्रपूजाकाले सहदेवेन स्तुते श्रीकृष्णे आसक्तमनसः नरदरस्येयमेवावस्था 
आविध्यत् अजिनं कृष्णमिति व्यासः प्राह
हनुमानपि मन्दोदरीं सीतां मन्यमानः मोदाधिक्यात् स्वस्वभावं प्रकट्यामास 
आस्फोट्यामास चुचुम्ब पुंच्छं ननन्द चिक्रीड जगौ जगाम । स्तम्भानरोहत्
निपपात भूमौ निदर्शयन् स्वां प्रवृत्तिं कपीनां इति । मधुवनभंगकालेपि
सीतादर्शनौसुक्यात् सुरापीडिताइव बहुविधचेष्टां प्रादर्शयन् - "गायन्ति
केचित् प्रणमन्ति केचित् नृत्यन्ति केचित् प्रहसन्ति केचित्" क्षितौ
नगाग्रात् निपतन्ति केचित् । "इत्यादिभिः वाल्मीकिरमां अवस्थां
प्राह । वैदेहीदर्शन जनित समुत्साहपरिवाहरूपाः इमाः अवस्थाः । अन्यथावानराणां
हर्षपरीवाहः राजपुत्रपृष्टभागे स्वस्वसंतोष प्रदर्शनमुखेन पतेत्
इति श्रीपराशरभाट्टार्याः प्राहुः ।एवमेव नित्यविभूतावपि भगवान्
स्वानुभवजनित परीवाहरूपतया इमान् व्यापारान् मुक्तानां कल्पयतिश
श्रीशठकोपसूररपि भगवदनुभवजनितानवधिकातिशयप्रीतिकारितैतादृशावस्थां
व्यतिरेकमुखेन प्रकटयामास ।।
केचितु - स्त्र्यादिसंभोगरूप विहरणमेवोच्यते । न तावता तस्य जघन्यत्वं
भगदात्मकत्व ज्ञानस्यप्रतिष्ठितत्वात् शेषतैकरसत्वरूपस्वयाथाम्यविज्ञानस्याशिथिलत्वाच्च 
भगवदभिप्रायानुरोधेन कृतत्वाच्च ।कथमन्यथा जक्षणादिकं यानमारुह्योल्लासगमनं
प्रतिपादितं संगच्छेत् । स यदि अन्नपान लोककामोभवतीत्युक्तं जघन्यं
लीलाविभूतौ क्रियमाणं कथं तत्रोपपद्यते । "तव शेषत्वविभवात् बहिर्भूतं
नाथ क्षणमपि सहे यातु शतधा । इति यामुनार्योक्तरीत्या शेषत्वज्ञानविधुरेण
क्रियमाणस्य कर्मण एव जघन्यत्वम् । शेषत्व ज्ञानर सिकेन क्रियमाणं
सर्वमपि प्रीत्याधायकं रसावहं च
सर्वस्यापि व्यापारस्य भगवत्प्रीतिजनकत्वेन भगवत्येवानन्दपर्यवसानात् 
प्रायशो नित्यसूरिण पत्नीविशिष्टाः पत्नीद्वयविशिष्टाश्च । ते
किं स्वभवनादिषु एकाकिनोवसन्ति । न परस्परं भाषन्ते वा । किं संभोग
मात्रं जघन्यं भवति । स्त्रीभिः जक्षणदर्शन संल्लापिकमपि जघन्यमेवखलु 
स्वनीडागतप्रीतरुद्रासुकीर्तिस्तनाभोगगोठोपगुढः इति गरुडदण्डके
वेदात्मानो विहगेश्वरस्य स्वभार्याद्यालिंगनादिकं प्रोच्यते ।भगवानपि
स्वपत्नीभिः कालगमनमपि अविज्ञाय रमते इति यामुनार्यैरुक्तम् । क्षणाणुवत्क्षिप्त
परादिकालया प्रहर्षयन्तं महिषीं महाभुजमिति
श्री पराशरभट्टार्या अपि "मर्मस्पृशो रससिरा व्यतिविध्य वृत्तैः"
इत्यूचुः "स्त्रीभोगादिकं जघन्यं चेत् कथमवतारदशायां श्रीराम भद्रस्य
पुत्रद्वयोत्पत्तिः । लक्ष्मणस्यादिशेषावतारस्य नित्यसूरिवर्गेऽन्तर्गतस्यवा
कथम् । कथं वा बलरामः रेवतीं स्वलांगूलाग्रेण ह्रस्वां कृत्वा तया
रेमे । कर्मभिःविनिर्मुक्तस्य एतेभोगाः न दोषसप्तकदुष्टाः । भगवदनुभवपरीवाहरूपत्वेन
नाल्पत्वं नास्थिरत्वं न दुःखमूलत्वं न दुःखमिश्रत्वं नापि दुःखोदर्कत्वम् 
नापि स्वाधीन कर्तृत्व स्वार्थकतृत्व भ्रम मूलकत्वम् । अतो लीलाविभूताविव
भोगविभूतावपि क्रियमाणाः न पाप पुण्य मूलकाः
भगवदभि प्रायानुरोधेन भगवच्छेषत्वज्ञानदार्ढ्येन कृताः भगवत्प्रीत्यैक
प्रयोजनाश्चेति न दोषः । अन्यापेक्षातदर्थाद्यारभाद्यसंभवादिति
एतद्विपरीतारंभनिषेध परमिति विवेकः इति वदन्ति ।।
ननु सत्यसंकल्पत्वविधिनिषेधायोग्यत्वयोः परस्परं समनियतत्वात् विपयर्येणाप्युपपाद्योप
पादकभावस्स्यादित्यन्योन्याश्रयः इत्यतः आह - अत इति । संकल्पादेवेति
स्वतः प्राप्तासंकोचावधारेणैव सत्यसंकल्पत्वं सिद्धं तेन चानन्याधिपतित्यं
ज्ञापितम् । ज्ञापितेन चानन्याधिपतित्वेन पूर्वसिद्धमेव सत्य संकल्पत्वमुपपादितं
भवतीति भावः । अथानन्याधिपतित्वस्य श्रुतिसिद्धत्वमपि दर्शयति - अत
एवेति । तथा चमुक्तानां पुण्यपापसजीतीयव्यापारेषु सत्स्वपि तत्संबन्धानर्हत्वात्
न बन्धकम् । इदमेवाचापहतपाप्मत्वमितिः भावः ।ननु स स्वराद भवतीति
श्रुत्या मुक्तस्य स्वतन्त्रत्वसिद्धेःपरमपुरुषस्य शेषित्वं अस्य
परतन्त्रत्वं च सर्वं गतमेव मैवं स्वराट्त्व वचनस्याकर्मवश्यत्वतात्पर्यकत्वात्
एतत्सूचनायैव "अनन्याधिपतित्वं च सिद्धं, अत एव स स्वराट्भवतीत्युच्यते
इत्युक्तम् । अन्यथा पतिं विश्वस्यात्मेश्वरमित्यादि श्रुतयः प्रकुप्येयुः 
अत एव "अनधिपतिरित्यनुक्त्वा अनन्याधिपतिरिति सूत्रितम् । तेन
ह्यन्यशब्दोपादानस्वारस्येन भगवद्ग्यतिरिक्त कर्मकृतशेषत्वं प्रतिक्षिप्तं
भवति । अतः स्वाभाविकशेषिणं परमात्मानं प्रति शेषभावो न प्रतिक्षेप्यः 
नच बहुव्रीहि समाससूचानार्थमन्य शब्दोपादानमिति शंक्यं अनन्याधिपतिरित्युक्तेपि
अन्येषामधिपतिः, अन्याधिपतिः न - अन्याधिपतिः अनन्याधिपतिरिति समासशंकया
विवक्षितार्थासिद्धेः
विवक्षितार्थसिध्यै बहुव्रीहि समासाभ्युपगमे अनधिपतिरित्युक्तेऽपि
विवक्षितार्थस्वीकारौपयिक समासविशेषाभ्युपगमस्यापि संभवः इति ।
अन्यपदं स्वप्रतियोगिक भेदवत्परम् । तथाच स्वभिन्न पितृमातृ अधिकारिदेवतान्तराणां
वाचकं भवतित । तते तावत् कर्मबन्धात् विमुक्तस्य नाधिपतयः । एवं
प्रातिस्विक रूपेण तानादाय मुक्तेषु तदधिपतिकत्वव्यवच्छेदापेक्षया
तत्सर्वं प्रतितथात्वापादकारणभूतकर्माण्यादाय तदधिपतिकत्वनिरासकरणं
युक्तमिति भाष्ये एवमुक्तम् ।। संकल्पाधिकरणं समाप्तम् ।।
(4.4.5) अभावाधिकरणम्
<4.4.10>
पूर्वाधिकरणे मुक्तस्य संकल्पमात्रात् भगवत्परिचरणोपयुक्तपित्रादि
सृष्टिरुक्ता ।अथ तादृश संकल्पवशादेव स्वच्छब्ददेहयोगायोगौ निरुप्येते
इति संगतिः । इयं च "यथा संकल्पं सन्ति न सन्तीति भाष्यग्रन्थेनैव सूचिता ।
अथ संशयं प्रदर्शयन् प्रथमं बादरिमतमाह किं मुक्तस्येति । अत्र
सूत्रे केवलम् भावशब्दोपादानेऽपि तन्वभावे सन्ध्यवदुपपत्तेरिति
सूत्रे तनुशब्दोपादानात् शरीरादेः अभावप्रतियोगितया भानमित्यभि
सन्धाय - शरीरेन्द्रियाणामभावमित्युक्तम् । हेतुखण्डमुपादाय व्याचष्टे - आह
ह्येवमिति । न ह वै सशरीरस्य सतः प्रियाप्रिययोरपहतिरस्ति इति सुख
दुःखयोः शरीरसंबन्ध प्रयुक्तत्वबोधनात् अशरीरं वा व सन्तं न प्रियाप्रिये
स्पृशत इति सुखदुःखयोरभावस्य शरीर संबन्धाभावनिबन्धनत्वबोधनाच्च,
मुक्तस्य शरीरवत्वे सुखदुःखप्रसक्त्या मुक्तत्वव्याधातेन अस्माच्छरीरात्समुच्थायेति
साक्षादशरीरत्वबोधनेन च मुक्तस्य शरीरेन्द्रियसद्भावः इति बादरिहृदयमिति भावः ।।
<4.4.11>
उत्तरसूत्रार्थमाह - मुक्तस्येति । पूर्वं शरीरेन्द्रियाभावाभ्युपगममतोपन्यासात्
अत्र मतोन्तरोपन्यासाच्च भावशब्द एवार्थात् शरीरेन्द्रिय सद्भावपरः
इत्यभिप्रायेण - शरीरेन्द्रियभावमित्युक्तम् । विकल्पशब्दं व्याचष्टे=विविधः
इति । कल्पो=भेदः । ननूदाहतश्रुतौ तच्छब्दो मुक्तपरामर्शी । तस्यैव
त्रिधाभावादिकमुक्तं न तु शरीरस्य तत्कथं शरीरसद्भावज्ञापकत्वमित्यत्राह - आत्मन
इति । अयमभि सन्धिः=आत्मन एवात्रानेकधाभावः उक्तः न शरीरस्य । अथापि
आत्मनोऽनेकधाभाव एव शरीरद्वारकः न तु स्वरूपगतः । आत्मनोऽच्छेद्यत्वात् 
एतेन त्रिधा पंचधा सप्तधाशब्दानां धर्मिभेदे एव स्वारस्यं न तु धर्मभेदे ।
अत एव "तदण्डमकरोत् द्विधा' इति प्रयोगः । द्रव्यत्व पृथिवीत्वजाति - संयोगादिगुण - परिस्पन्दरूपक्रिया
सहस्रान्वितेऽपि घटे धटोभेदमादाय द्विधाऽभूर्मः त्रिधाऽभूत्
सहस्त्रधाऽभूदित्यप्रयोगश्च इति शंकनमपि, प्रकृते निरस्तम् । आत्मनि
स्वरूपभेदाभावेनोक्तप्रकारेणैवात्र निर्वाह्यत्वादिति । नन्वेवमशरीरत्वश्रुतेः
का गतिरित्यत्राह - अशरीरत्ववचनमिति । अशरीरत्ववचनस्य कर्मनिमित्तशरीराभावपरत्वे
किं नियामकमित्यत्राह - तदेव हीति । अशरीरं वा व सन्तं न प्रियाप्रिये
स्पृशतः इत्युक्त्या प्रियाप्रियहेतुभूतशरीर संबन्ध एव तद्वाक्येन निषिध्यते ।
प्रियाप्रियेच कर्म फले । अतः कर्मकृतहेय शरीरविषय एव स नषेधः ।तस्मात्
स्ववाक्यैकदेशेनैव कर्मनिमित्त शरीराभाव परत्वं निश्चीयते इत्याशयः 
त्रिधा भवति पञ्चधेति शरीरद्वारकानेकधाभावोक्तेः । एतत्साम गायन्नास्ते
इति शरीरेन्द्रिय साध्यगान क्रीडाद्युक्तेः अशरीरत्व साधक प्रमाणस्यान्यथा
सिद्धत्वात् शरीरस्यकादाचित्कत्वे हेत्वनुक्तेश्च सर्वदा सशरीर
एव मुक्तः इति जैमिनिहृदयम् ।।
<4.4.12>
एवं मतद्वयमुपन्यस्तं अथ सिद्धान्तपरमुत्तरसूत्रमवतारयति - भगवांस्त्विति 
भगवच्छब्देनवक्ष्यमाणार्थस्य सिद्धान्तत्व मुपोद्बलितम् ।। सूत्रघटक
पदार्थवर्णनपूर्वकं वाक्यार्थमाह - संकल्पादेवेति ।अत एव संकल्पादिति।
एवकारो भिन्न क्रमः । अत इति व्याख्येयम् । मुक्तस्य शरीरवत्वाशरीरत्वयोः
संकल्पाधीनत्वोक्त्या शरीरस्य कादाचित्कत्वे हेतुश्चोक्तः । व्यापारान्तरेष्वपि
हि संकल्पस्य हेतुत्वं श्रुतम् । अतोऽत्रापि हेत्वाकांक्षायां
औचित्यात् स एव हेतुतया संबध्यते इति भावः । उभयविधमिति व्याख्येयम् 
सशरीरमशरीरं चेति तद्व्याख्यानम्
अत्र संकल्पाधीन शरीरतदभावोक्त्या देहसंबन्धो नियमेन नास्ति इति
वदतो वादरेः मतं नियमेन देहोऽस्तीति वदतो जैमिनेर्मतं च निरस्तम्।
।उभर्यी श्रुतिः = स एकधा भवतीति सशरीरत्व श्रुतिः अशरीरं वाव
सन्तमित्यशरीरत्वश्रुतिश्चेत्यर्थः । ननु अशरीरंवा व सन्तमिति श्रुतिः
कर्मफलभूतप्रियाप्रियहेतुशरीरनिषेधपरेति तया कर्मकृतहेयशरीरं मुक्तौ
निषिध्यते ।सच मुक्तौ पुण्याद्याभावात् तदुपधिकहेय शरीरभावः सर्वदाऽस्त्येव 
ततश्च मुक्तस्य सर्वदाऽशरीरत्वे न कदाचिदशरीरत्वं कदाचित्सशरीरत्वमिति
कथमुपपद्यते । मैवं कर्मकृतशरीराभावस्य सार्वकालिकत्वे
़पि भगवदिच्छानुरूप स्वच्छब्द देहस्य स्वसंकल्पकृतस्य संकल्पानुगुणमभ्युपगमेन
कदाचित्छरीरसंबन्धस्य कदाचित् तदभावस्य चोपपत्तेः ।इदमत्र तात्पर्यं
अशरीरं वा व सन्तमित्य शरीरत्व श्रुतिः सार्वकालिककर्मधीन शरीर
प्रतिक्षेपपरा । स एकधा भवतीत्यादि सशरीरत्वश्रुतिः कदाचित्स्वच्छब्द
देह सद्भाव प्रतिपादनपरा । मनसैतान् कामान्यश्यन् रमतेइत्यशरीरत्व
श्रुतिश्च कदाचित् स्वच्छब्ददेहासद्भावप्रतिपादनपरेति सर्वश्रुत्यविरोध
इति ।। सत्रमहीनं च भवतीति ।द्वादशाह एव क्रतुः एकयजमान संकल्पे
यजतिचोदनाविषयस्सन् अहीननामा भवति । बहुयजमानसंकल्पे उपैतिचोदनाविषयस्सन्
सत्रनामा च भवति,
तथैव एक एव मुक्तः संकल्प भेदेन सशरीरः अशरीरश्च भवतीति तात्पर्यम् ।।
<4.4.13>
उत्तरसूत्रार्थमनुवदन्नवतारयति - यदेति । यदा शरीराद्युपकरणवत्वमित्यनेन
पूर्वसूत्रोक्तार्थ सांगत्यमपि दर्शितम् ।नास्ति नियम इति । यथा
शरीरवत्वेऽनियमः - तथा शरीर सृष्टावपीति भावः । सूत्रतात्पर्यार्थमाह - स्वेनैवेत्यादिना 
यदि मुक्तस्य ईश्वर एव शरीरं संकल्पयति, तर्हि ईश्वरसृष्टेन (अद्वारकसृष्टेन)
शरीराद्युपकरणेन मुक्तो भोगं भुंक्ते स्वप्नवत् नतु तदा स्वसृष्टेनेति
भावः । अत्र स्वप्नदृष्टान्तः ईश्वरसृष्टशरीरेण भोगमात्रे औचित्य
प्रदर्शनार्थः । नतु सुखदुःखभोगेऽपि कर्मकृतशरीरविरहिणो मुक्तस्य
सुखदुःखाभावश्रवणात् ।।
<4.4.14>
अनन्तरसूत्रं व्याचष्टे - स्वसंकल्पादेवेति । मुक्तः संकल्पेन शरीरादिकं
सृष्ट्वा विहरतु इति यदा तु भगवतः इच्छा तदा सद्वारकमीश्वरसृष्टेन
शरीरादिना भोगमनुवतीति भावः । ननु मुक्तानां पित्रादि सर्गसापेक्षत्वे
ब्रह्मानुभवादन्यपरतास्यात् । ब्रह्मणि भोग्यतावैकल्यापत्तिः पित्रादीच्छायाः
कर्मकृतत्वापत्तिश्च स्यादित्यत्र दृष्टान्तप्रदर्शन पूर्वकमाशयं
विवृणोति-परमपुरुषोऽपीति । यथा दशरथ वसुदेवादिपितृलोकादिसृष्टिः
भगवल्लीलान्तर्गता । तथा मुक्तानां स्वपितृलोकादिसृष्टिरपि भगवल्लीलान्तर्गताः 
अयमाशयः - ईश्वरस्य लीलाप्रवृत्तस्य सतः वसुदेवादि पितृलोक सृष्ट्या
यथा लीलारसानुभवः यथा च मुक्तानां भगवता सृष्ट पितृलोकादिभिः स्वस्यैवलीलारसानुभवःतथैव
सद्वारक मुक्तसृष्टपितृलोकादिभिरपि भगवत एव लीलारसानुभव इति मुक्तपितृलोकोदेः
भगवदनुभवलीलान्तर्गतत्वेन भगवदभि प्रायानुरोधेन कृतायाः पित्रादिसृष्टेः
भगवति निरतिशयप्रीति कारितत्वात् न ब्रह्मणि भोग्यतावैकल्यं, न
ब्रह्मानुभवादान्यपर्यं नापि पित्रादीच्छायाः अकर्मकृतत्वहानिरिति
अत्र लीलारस शब्द स्वारस्यात् दशरथवसुदेवादि शब्दस्वारस्याच्च "स
यदिपितृलोककामो भवति संकल्पादेवास्य पितरस्सुमुत्तिष्ठन्तीत्यादिकं
लीलाविभूतिविषयकमित्यवगम्यते ।ततश्चेश्वरवत् मुक्तानामपि ईश्वरेच्छया
स्वेच्छया च मनुष्यधर्मत्वप्राप्त्या भगवतो लीलारसोत्पादकत्वमिति वदन्ति ।।
<4.4.15>
अनन्तरसूत्रं चोद्यमुखेनोत्थापयति - नन्वात्मेति । मुक्तस्यानेकशरीर
परिग्रहाभ्युपगमे अणोस्तस्य युगपदनेकशरीरसंबन्धाभावेन सर्वत्रात्माभिमानासंभवात्तदनुगणानेकशरीरप्रवर्तनं
युगपत् कथमुपपद्यते इति शंकाभिप्रायः । प्रदीपवदावेशः इति खण्डं
व्याचष्टे-यथेति । स्वरूपस्यैकदेशस्थत्वेपि तद्धर्मस्य कार्यकरत्वमन्यत्र
दृष्टं तदिहाप्यक्षतमिति भावः । अत्र वक्तव्यं सर्वं प्रसंगात्
ज्ञाधिकरणे सुस्पष्टमुक्तम् । सुग्रहत्वाय दृष्टान्तान्तरं स्वयं
प्रदर्शयति-यथा चैकस्मिन्विति । अन्यथा भवद्रीत्या एकशरीरेऽप्यात्माभिमानो
न स्यादिति भावः
ननु धर्मभूतज्ञानव्याप्त्या सर्वशरीरपरिग्रहः सर्वत्रात्माभिमानश्चामुक्तस्यापि
स्यात् । अमुक्तस्यैकस्मिन्नपि देहे चैतन्यव्याप्त्या सर्वस्मिन्देहे
आत्माभिमानदर्शनात् । अमुक्तव्यावर्तकनियामककथने मुक्तस्यैव सर्वत्र
चैतन्यव्याप्त्या सकलधारकत्वमपि स्यात् । ततश्च सर्वत्रात्मभिमान
प्रसक्त्या सकलान्तर्यामित्वमपि भगवदसाधारणमापद्येत इत्यत्राह-इयान्
विशेष इति ।कर्मणा संकुचित ज्ञानस्येति। असंकुचित ज्ञानत्वमेव तत्र
निदानम् ।अमुक्तानां च कर्मवश्यत्वेन ज्ञान संकोचात् नानेकशरीरधारकत्वम् 
येषां तु सौभर्यादीना मत्रैव मनेक शरीरधारकत्वासंभवानुगुणज्ञानसंकोच
जनकं कर्म योग प्रभावान्नष्टं येषांच तदनुगुण सुकृतविशेषः तेषां
मनेकशरीरधारणं युगपत् सुप्रसिद्धमेवेत्याशयः
यथासंकल्पमिति । अनेन मुक्तस्य सकलधारकत्वरूपाति प्रसंगः परिहृतःम
मुक्तशक्तेः सर्वशक्तेरीश्वरस्येच्छया नियमितविषयत्वादिति भावःआ
आत्माभिनानुगुणेत्यनेन प्रवर्तकत्व शक्तिवैशिष्ट्यमुक्तम् । कस्मिश्चिद्वस्तुनि
ममेदमिति बुद्धौ हि तस्य स्वासाधारणप्रवर्त्यत्वरूप शरीरत्वस्य
स्वस्य तत्प्रेरकत्वरूप शरीरित्वस्य च सिद्धिः। इदमिति ग्रहणानु
गुणेत्यनेन प्रकाशकत्व शक्तिरुक्ता ।स चानन्त्याय कल्पतइति । अत्र
श्रुतौ स्वरूपतः अणुत्वं ज्ञानद्वारा व्याप्ति श्चोक्ता । तत्र
ज्ञानद्वारा व्याप्तिः अविशेषात् विषयतया धारकतया च विवक्षितेति
अणुत्वे आत्माभिमानानु गुणव्याप्तौ ग्रहणानुगुण व्याप्तौ चेय मेव
श्रुतिः प्रमाणमिति भावः
जीवस्वरूपस्याणुत्वं पूर्वमेव स्थापितम् । "यया क्षेत्रज्ञशक्तिस्सा
वेष्टिता नृप सर्वगाः इति स्मृतेः । अस्ययदेकां शाखां जीवो जहातीत्यादि
श्रुतेश्च । जीवाणुत्वप्रतिक्षेपकत्वं चाधस्तादेव निरस्तमिति च
ध्येयम् ।ननु मुक्तस्येवामुक्तानां सौभर्यादीनामपि अनेकशरीरपरिग्रहो
दृश्यते । अतो मुक्तस्य पूर्वावस्थायामपि अनेकशरीरपरिग्रहः स्यादित्यत्राह-अमुक्तस्येति 
अनेकशरीरपरिग्रहानुगुणं कर्मैव केषां चिदमुक्तानां तथा नियामकं
तच्च न सर्वेषां मुक्तस्यतु तथाविधकर्माभावेऽपि इच्छयैव भवतीति
वैषम्यमिति भावः ।।
<4.4.16>
उत्तरसूत्रमवतारयति - ननु परं ब्रह्मेति । प्राज्ञेनात्मनेति श्रुतेर्मुक्तविषयत्वाभिप्रायेण
शंकनम् । सार्वज्ञ्यमुच्यते इति । स चानन्त्याय कल्पते इत्यनेन हि
ज्ञानव्याप्तिरिति उक्तम् । न बाह्यं किं चन वेद नान्तरं इति सर्वथा
बाह्यज्ञानस्यान्तरज्ञानस्य च निषेधात् ज्ञानस्यैवाभावेन सर्वविषयज्ञान
व्याप्तिः तदनुगुणज्ञानस्य सर्वशरीरव्याप्तिश्च कथमुपपद्यते इत्याक्षेपः 
सूत्रं व्याचष्टे-नेदमित्यादि । प्राज्ञेनात्मनेति । वचनस्य न
मुक्तविषयकत्वम् । अपितु सुषुप्तिमरणान्यतरविषयकत्वमेव । अतो नैवं
शकितुं क्षममिति भावः
सूत्रस्थस्वाप्ययशब्दस्यार्थमाह-स्वाप्ययः सुषुप्तिरिति । संपत्ति
शब्दस्यार्थमाह-संपत्तिश्च मरणमिति । संपत्तिशब्दस्य मरणपरत्वे
प्रमाणमाह-वाङ्मनसीति ।मनःप्राणे प्राणस्तेजसीत्यारभ्याशब्दार्थः 
मरणदशायां परब्रह्मप्राप्तिश्च तेजःपरस्यां देवतायामित्यनेनार्थात्
दर्शिता ।सुषुप्त्यवस्थायां परब्रह्मप्राप्तिः सता सौम्य तदा संपन्नो
भवतीत्यादिभिः प्रसिद्धैव ।। एवमुक्तावस्थाद्वये ब्रह्मप्राप्ते
ज्ञानाभावस्य सिद्धवत्कारेण तात्पर्यमाह-तयोश्चेति । ननूक्तावस्थाद्वये
सता सोम्य तदा संपन्नो भवति, तेजः परस्यां देवतायामिति च वचन बलेन
ब्रह्मप्राप्ति सद्भावेपि निस्संबोधत्वमपि कथमवगम्यते, प्राज्ञेनात्मनेत्यत्रतु
प्राज्ञ प्राप्तिः निस्सं बोधत्वं चोच्यते
अतः कथं सुषुप्तिमरणान्यतर परत्वमस्य वचनस्येत्यत्राह-सुषुप्तिमरणयोरिति 
"आविष्कृतं हि श्रुत्या" इत्यन्तेनैतद्वाक्यपरिसमाप्तिः । अथ
सुषुप्तौ निस्संबोधत्वं मुक्तस्य सर्वज्ञत्वंच प्रमाणोपन्यासेन
दर्शयति-नाह खल्विति । तथा मरणे निस्संबोधत्वं प्रमाणोपन्यासेन
दर्शयति-तथेति । सूत्रार्थमुपसंहरति-अत इति । पूर्वं संकल्पाधिकरणे
प्रयत्न निरपेक्षं संकल्पमात्रादेव मुक्तस्य अभिमतं सर्वमपि सिध्यतीति
प्रतिपादितम् । अस्मिन्नधिकरणे संकल्पादेव शरीरेन्द्रियादिसिद्धि
प्रतिपादनेनतात्पर्यं पौनरुक्यात् किं तु कर्माधीनदेहाभावकर्मानधीन
देहसद्भावप्रतिपादने, देहपरिग्रहेपि स्वपरिकल्पितत्वपरमपुरुषपरिकल्पितत्व
रूप वैषम्य प्रतिपादने च निर्भरता इत्यवधेयम्
यद्यपि "प्राज्ञेनात्मना....नान्तरं" इति श्रुतिः सुषुक्तिमात्रविषयकम् 
स्वा व्यादित्यत्र च स्पष्टम् । नतु मरणविषयकम् । अतोऽन्यतरापेक्षमित्युक्तिः
न संगतेव । तथापि "अन्वारूढः उत्सर्जन् याति इत्येतदनन्तरं "अथारूपज्ञो
भवति, एको भवति न पश्यतीत्याहुः । इति वचनसद्भावात् तन्मनसिकृ त्वा
अन्यतरविषयकमित्युक्तमिति ध्येयम् ।। अभावाधिकरणं समाप्तम् ।।
(4.4.6) जगद्व्यापारवर्जाधिकरणम्
<4.4.17>
पूर्वं मुक्तस्य संकल्पमात्रेण परमपुरुषानुभवान्तर्गतशरीरादि
सृष्टिरुक्ता । अथ तस्य सत्यसंकल्पत्वेपि जगत्सृष्ट्रत्वं नास्तीत्युच्यते
इति संगतिः । यद्यपि मुक्तस्य परमात्मशरीरत्वेना स्वतन्त्रत्वं
स्थापितं अथापि व्यापारांशे श्रुतस्य परमसाम्यस्याप्रतिक्षेत्यत्वात्संकल्पादेव
सर्वोत्थितेश्च श्रुतत्वात् मुक्तस्यापि जगद्व्यापारः स्यादिति
शंकामन्तिमाधिकरणे निरस्यति ।संशयमाह-किमिति । परमपुरुषासाधारणं
जगत्सृष्ट्यादियत् सर्वेश्वरत्वं तदपि किं मुक्तस्यैश्वर्यं उत
परमपुरुषानुभवान्तर्गत शरीरसर्गाद्यविषयं मुक्तस्यैश्वर्यमिति संशयार्थः
अथ पूर्वपक्षमनुवदन् हेतुं दर्शयति - जगदीश्वरत्वमपीति । उक्तहेतुद्वयं
व्यतिरेकेणोपपादयति- नहीति-अयमाशयः-ईश्वरमुक्तयोःसाम्यं तावत्
श्रुतिप्रतिपन्नं तच्च न स्वरूपैक्यकृतम् । शब्दशक्ति बाधात् ।
अतो भोगसाम्यमेवतत् । तत्र मुक्तपरमात्मनोः जगत्सृष्ट्यादिव्यापारेण
साम्यानभ्युपगमे परमात्मन इव मुक्तस्य तत्क्रियास्वादाभावेन भोगसाम्यविलोपः 
साम्ये पारभ्योक्ति विरोधश्च । श्रुत सत्यसंकल्पत्व भंगश्च ।
नहि जगत्सृष्ट्यादि संकल्पप्रतिघाते सत्यसंकल्पत्वं मप्रतिहतं भवति 
अतरसर्वेश्वरासाधारणजगन्नियमनाभ्युपगमे एव परमसाम्यं सत्यसंकल्पत्वं
चोपपन्नं भवतीति
पूर्वपक्षमुपसंहरति - अत इति । स स्वराट्भवति, तस्य सर्वेषु लोकेषु
कामचारो भवति । इमान्लोकान्कामान्नी इत्यादि प्रत्यक्षश्रुत्या
मुक्तस्य जगद्व्यापारोपदेशादपि जगन्नियमनादिकमुक्तस्य युक्तमिति
पूर्वपक्ष्यभि प्रायः । सिद्धान्तमाह-एवमिति ।जगदनुभवरूपव्यापारस्याबाधितत्वात्
जगद्व्यापारशब्दं व्याचष्टे-निखिलेत्यादि । अत्र जगत्सृष्ट्यादिरपि
उक्तनियमनविशेषान्तर्भूतैवेति ध्येयम् । अपेक्षितपदाध्याहारेण वाक्यार्थमाह-तद्वर्जमितिन
निर्व्याज शब्दः यथावस्थित परः । हेत्वंशमाकांक्षोत्थापन मुखेन
योजयति-कुत इत्यादि । विषयविशेषनिर्देशेन प्रकरणमुपपादयति-निखिलजगन्निमनं
हीति । अथपरं ब्रह्म प्रकृत्याम्नातस्य जगन्नियमनस्य मुक्तसाधारणत्वे बाधकं
दर्शयति-यद्येतदित्यादि । स्फुटतरविरोधप्रदर्शनाय जगदीश्वरत्व रूपत्वोक्तिः 
असंकोचादुक्त प्रकरणशब्दः एतादृशसर्वप्रकरण साधारणः इत्यभि व्यञ्जयन्
प्रकरणान्तरं दर्शयति-तथेति । कन्येति । कन दीप्तावितिधातुः प्रकाशकत्वात्
मन इत्यर्थः । असन्निहितत्वाच्चेति सूत्रखण्डमप्यभि प्रेत्य प्रकृत्त्यैवेत्यवधारणनिर्देशः 
असन्निहितत्वाच्चेति खण्डं व्याचष्टे-नचैतेष्विति । "एकश्शास्ता
न द्वितीयोऽस्ति शास्तेति परमात्मव्यतिरिक्तस्य जगन्नियन्तृत्वनिषेधादपि
मुक्तस्य जगद्व्यापारो न संभवती त्यपि बोध्यम् 
एतेन जगदीश्वरत्वरूप जगन्नियमनस्य ईश्वरलक्षणस्य मुक्तसाधारण्ये
इतरव्यावर्तकत्वा भावेन व्यावर्तकलक्षणत्वाभावेपि व्यावहारिकलक्षणत्वे
नानुपपत्तिरित्यपि निरस्तम् । पुरुषोत्तमादन्यस्मिन् जगन्नियन्तृत्वाभावस्य
श्रुतिसिद्धत्वात् ।
ईश्वरसादृश्यस्य मुक्ते उक्तत्वेऽपि ईश्वरासाधारणजगत्कारणत्वादीनां
नैव प्रसक्तिः । न हि गो सादृश्यस्यगवये उक्तिमात्रेण गोलक्षणस्य
सास्नादिमत्वस्य गवये प्रसक्तिः । ननु सादृश्योक्त्या जगत्कारणत्वेपि
सादृश्यं भवतुं इति हि आक्षिप्यते इति चेत् । तर्हि ब्रह्मणः असाधारणधर्मस्येवासंभव
प्रसंगः । विभुत्व सर्वशरीरित्वादीनां अन्येषां असाधारणत्वमित्यपि
न संयक् । तेषामपि एव मेवाक्षेप संभवात् ।। तथा च जीव ब्रह्मैका
प्रसंगः । अस्त्विति चेत् सादृश्यमपि भज्येत इति मूल हानिरेव ।
भेदगर्भत्वात्तस्य ।।
<4.4.18>
उत्तरसूत्रं व्याचष्टे - स स्वराडिति । प्रत्यक्षेणेति व्याख्येयम् ।
सूत्रे प्रत्यक्षोपदेशादिति समासेन निर्देशः । व्याख्यानार्थमत्र
व्यासेन निर्देशः ।मुक्तस्य जगद्व्यापरःइति । कामान्नित्वकामरूपित्व
सर्वलोकसंचारादीनां श्रवणात् जगतो मुक्ताधीनत्व सिद्धेः स्वराट्त्वोक्तेश्च
जगन्नियमनरूप जगदीश्वरत्व लक्षण जगद्व्यापारः आदिष्टप्रायः इति
भावः । सिद्धान्तखण्डार्थमुक्त्वा उदाहृतश्रुतिवाक्य तात्पर्यार्थमाह-अकर्मेति 
अकर्मप्रतिहतज्ञानइत्यनेन यथाकामं तृप्तिलाभेहेतुरुक्तः । विकारलोकान्=कार्यलोकान्।
। ब्रह्मविभूतिभूतानित्यनेन हेयातीतस्य मुक्तस्य हेयास्पदविकारलोकभोगापेक्षैव
न स्यादिति शंका परिहृता
हेयास्पदविकारलोकस्य भगवद्विभूतित्वेन भोग्यताबुद्धिरुपपन्नेति
भावः । सूत्रखण्डार्थं निगमयति-तदेवमिति । अयं भावः-कामान्नित्वकामरूपित्वसर्वलोक
संचरणादिभिः मुक्तस्य जगन्नियन्तृत्वशंकनं न युक्तम् । इमान् लोकान्
कामान्नी, कामरूप्यनू संञ्चरन् इति श्रुत्युपक्रमे एवमानन्दमयमात्मानमुपसंक्रम्येति
श्रुतत्वात् आनन्दमयं परमात्मानमनुसृत्य संचरन् इत्यर्थलाभेन मुक्तस्य
भगवदनुयात्रा विशेष रूपव्यापारस्यैवात्र बोधनात् । अत एव "येन येन
धाता गच्छति तेन तेन सहैव गच्छति इति श्रुत्यन्तरे स्वविभूतिलोकेषु
संचरतो भगवतोऽनुयात्रा मुक्तस्य प्रतिपाद्यते
कामान्नी इत्यनेन भगवत्कल्याणगुणानुभवः उच्यते । कामरूपीत्यनेन
भगवदनुयात्रानुगुण स्वेच्छाधीनदिव्यरूपवत्वं प्रतिपाद्यते । अतश्च
न जगन्नियमानार्थ अनुसञ्चरणं अनेन वाक्येन प्रतिपाद्यते। तथा च
मुक्तस्योभयविभूतिविशिष्टब्रह्मानुभवेआधिकारिकहिरण्यगर्भादिलोकस्थ
भोगस्याप्यन्तर्गतत्वेन उदाहृतश्रुतीनां तन्मात्रविषयत्वोपपत्तेः
न विरोध इति ।।
<4.4.19>
अनन्तरसूत्रं शंकामुखेनोत्थापयति - यदीति । मुक्तस्यापि विकारन्तर्गतभोगानभवितृत्वे
भोग्यजातस्य विकारावश्यकत्वात् अन्तवत्त्वं तत एवाल्प त्वंचेति भावः ।। न वर्तत 
इति अवर्ति, विकारे अवर्ति विकारावर्ति इति समासो न
संभवति, सामान्यतोऽवर्तित्वाप्रसद्धेः विकारे वर्ति, विकारवर्ति,
न विकारवर्ति इत्यपि समासो न घटते, अविकारवर्तीति रूपापत्तेः ।
अतो घटानधिकरणमित्यादाविव विकारे न वर्तते इति विकारावर्ति इति
समासः इतिव्यञ्जयन्नाह - विकारे इत्यादिना । जन्मादिके इति विकारे
इत्यस्य व्याख्यानन् । पर ब्रह्मैवात्र मुख्य विशेष्यम्
उक्तशंकायाः क परिहारः उक्त इत्यत्राह - तद्विभूत्यन्तर्गतत्वेति 
यथा परब्रह्मणस्वविभूतिभूतविकारवस्त्वनुभवेपि भोग्यजातस्यान्तवत्वेन
न स्वभोगस्यान्तवत्वं तथैव सर्वविभूतिकं परं ब्रह्मानुभवितुर्मुक्तस्यापि
परब्रह्मविभूत्यन्तर्गतत्वेनैव विकारास्पदलोकानु भवात् तस्यान्तवत्वेपि
न स्वभोगान्तवत्वम् । कस्यचिल्लोकस्य भोग्यस्यनाशेहि नष्टमिदं भोग्यं
वस्तु इत्येवानुभवति । अन्यथानुभवे भ्रान्तत्वापत्तेः। नापि भोग्यजातस्या
ल्पत्वापत्तिः भोग्यजातस्य सविकारत्वनियमेनावस्थान्तरापत्ति रूपनाशापत्तौ
वस्तुनः एवाभावासंभवात्
अतः भोग्यजातान्तवत्वाल्पत्वशंकाभ्यामुक्तभोगेऽन्तवत्वम् ऽसर्वविषयकत्वं
च न शंकितुं क्षममिति भावः । ननु मुक्तस्य सविभूतिकपरब्रह्मानुभवितृत्वेन
स्थितौ प्रमाणसद्भावे हि उक्तमुपपद्यते इति शंकापरिहारपरं खण्डान्तरं
व्याचष्टे-तथाहि परस्मिन् ब्रह्मणीत्यादिना । ननु मुक्तानुभाव्यस्य
ब्रह्मणः सविभूतिकत्वेहि सविभूतिक ब्रह्मानुभवो मुक्तस्य युक्तस्स्यादित्यत्राह-तद्विभूतिभूतं
च जगदिति । अयमर्थः सूत्रस्थ चशब्देन सूचित इति सूचनाय चशब्दोपादानम् 
सर्वलोककामचारादिवादिवचनानामपि अत्रैव सविभूतिकपर ब्रह्मानुभवे
एव तात्पर्यमिति पूर्वोक्तं स्मारयन् उपसंहरति - अतस्सविभूतिकमिति ।।
<4.4.20>
प्रथमसूत्रेणास्य सूत्रस्यापौनरुक्यं स्मारयन् व्याचष्टे - अस्येति ।
न संभवतीत्युक्तमिति । परं ब्रह्म प्रकृत्य जगद्व्यापारोक्तेः जगत्कारणत्वेन
सृष्टिवाक्ये मुक्तानामकथनाच्च न मुक्तस्य जगद्व्यापारः इति तत्रोक्तमिति
भावः ।एतस्य वा अक्षरस्येति। अत्रावधारणार्थकवैशब्द श्रवणात् जगन्नियमनस्य
परब्रह्मासाधारणत्वप्रतीतिरिति भावः । एष सर्वेश्वर इति । अत्रासंकोचात्
सर्वशब्दस्वारस्यात् परब्रह्मणः ईश्वरत्वमुक्तं भवति । यदि मुक्तस्यापि
जगन्नियमनरूपमौश्वर्यं तदा परब्रह्मणः तंप्रतीश्वरत्वबाधेन उक्तं
सर्व मनुपपन्न भवेदित्याशयः
एवमन्यत्रापि । सूत्रमन्यथा-योजयति-तथा मुक्तस्येति । अस्यां योजनायां
मुक्तगतानन्दादिहेतुभूतैश्वर्यशालिनः परमपुरुषास्यैश्वर्य मुक्तसाधारणमिति
वक्तुमेव न शक्यते इति सूचितम् । ब्रह्मणो हीति । ब्रह्मणःजीवस्य 
अमृतस्य मोक्षस्य । शाश्वतस्य धर्मस्य = ज्ञानस्य । सुखस्य आनन्दस्येत्यर्थः 
ननु अपहतपाप्मत्वादि गुणानां स्वाभाविकत्वेन नित्यत्वं संप्रतिपन्नं
संप्रति परब्रह्म हेतुकत्वेनान्याधीनत्व मुच्यते अतो व्याहतमिदं
भाषणमित्यनूद्य परिहरति-यद्यपीत्यादिना । तस्य=अपहतपाप्मत्वादेः 
तथाविधत्वं=स्वाभाविकत्वमित्यर्थः
तस्य=जीवस्वरूपस्य । जीवस्वरूपनित्यस्थितेः परमात्मायत्तत्वमेवोपपादयति-परमपुरुषस्येति।
। यद्वा स्वेन रूपेणाभिनिष्पद्यते इति वचनात् प्रत्यगात्मनः स्वाभाविकापहतपाप्मत्वादिगुणार्विर्भावोक्त्या,
तेषां गुणानां स्वाभाविकत्वावगमात् नैतद्गतापहतपाप्मत्वादि पूर्वकानन्दादौ
परमात्मापेक्षत्वमिति ब्रह्मण इवास्यापि ईश्वरत्वं वक्तुं शक्यमितित्याशयेन
चोदयति-यद्यपीति । एष ह्येवानन्दयाति । मांच योऽव्यभिचारेणेत्यादि
श्रुति स्मृतिभ्यः स्वाभाविकत्वेन सिद्धप्रत्यगात्मगतापहतपारमत्वादि
गुणानां परमात्महेतुकत्वबोधनात् स्वाभाविकत्वान्याधीनत्व योर्विरोधे,
तथा बोधक श्रुत्युपपत्तये तादृश श्रुति स्मृतीनां स्वाभाविकत्वस्यैव
परमपुरुषायत्तत्वबोधनाभिप्रायकत्वमिति वक्तव्यमिति विरोधशान्तेः
कर्तव्यतया न स्वभाविकत्वापादकैश्वर्य शालिनो ब्रह्मणः ऐश्वर्यं
मुक्तस्यं युक्तमित्यभिप्रायेन परिहरति-तथापीति
जीवनित्यत्वान्याधीनत्ववचनयोरप्यत्रैव तात्पर्यमित्यभिप्रयन्नाह 
तस्य नित्यस्थितिश्चेति । एवमुक्तस्वरूपतद्गुणनित्यत्वस्य परसंकल्पायत्तत्ववत्
अन्यनित्यवस्तुनोऽपि तदधीनैव नित्यस्थितिरित्याह-एवमेवेति ।लीलोपकरणस्य
= परमपुरुषलीलोपकरणस्य । परमपुरुषस्येत्यस्य नित्येष्टत्वादित्यत्रेच्छायामन्वयः ।
तथावस्थानं = नित्यतथाऽवस्थानमित्यर्थः ।।
<4.4.21>
सूत्रार्थमाह - ब्रह्मयाथात्म्येति । ब्रह्मसाम्यप्रतिपादनाच्चेति ।
अयमभिसन्धिः । निरञ्जनःपरं साम्यमुपैतीत्यत्र मुक्तस्य परब्रह्मणा
परमसाम्यमुक्तम् । तच्च कस्मिन्नंशे इति जिज्ञासायां सोऽश्रुते
सर्वान् कामान् सह ब्रह्मणा विपश्चितेत्यनेन ब्रह्मानुभवरूपभोगमात्रे
साम्यप्रतिपादनात् तत्रैव परमसाम्यमिति निर्णीयते । छागो-वा मन्त्र
वर्णादितिन्यायात् सामान्येनावगतस्य साम्यस्य विशेषदर्शने विशेषपर्यवसानस्य
न्याय्यत्वात् । अत एव तदा विद्वान् पुण्यपापे विधूय इत्युक्तेः
विद्यानिर्वर्त्यपुण्यपाप विधूनन जन्य फले एव परमसाम्यमिति तत्रैव प्रतीयते ।
पुण्यपापविधूननजन्य फलं च ब्रह्मानुभव एव । अत एव चानन्दवल्लयाम् 
स एको ब्रह्मण आनन्दः श्रोत्रियस्य चाकामहतस्य इति वाक्येनानन्दमात्रे
एव मुक्तस्य परब्रह्मसाम्यं प्रतिपादितम् । तस्मात् स्वरूपगुणविभूत्यादिसर्वाकारैः
भोग्यतमेश्वरविषयधियः ईश्वरे मुक्ते च तौल्यात् तावन्मात्रे एव
साम्यमिति भोग्यसाम्यादेव भोगसाम्यं नतु व्यापारसाम्यादपि । ननु
मुक्तस्य व्यापारतोऽपि परब्रह्मसाम्यानभ्युपगमे मुक्तस्यजगद्व्यापाराभावेन
नियन्तृत्वाभावादानन्द वैकल्यं स्यादिति चेन्मैवम् । आविर्भूत स्वरूपस्य
यथावस्थितस्वाभाविक स्वगतशेषत्वपरिज्ञानवतो मुक्तस्य शेषिभूतपरमपुरुषपरिचरणस्यैव
प्रियतमत्वात् तद्विपर्ययेण स्वस्मिन् नियन्तृत्वस्याप्रियत्वात्
परमपुरुषपरिचरणेनानन्दाधिक्यात्
अतो नियन्तृत्वाभावे एवानन्दपौष्कल्यम् । यथा च राजानं सेवमानानां
राजान्तरंगपुरुषाणामानन्दो राज्ञा समान एव । केवलं स्वातन्त्र्यं
स्वाम्यं च राज्ज्ञि वर्तते । न पुनरानन्देऽपि । वस्तुतो मुक्तस्य
जगद्व्यापार प्रसक्तिरेव नास्ति । मुक्तस्य जगदुपादानत्वासंभवात् 
तदसंभवश्च जगतः मुक्तापृथक्सिद्धत्वाभावेन मुक्तदेहत्वाभावात् 
अतः उपादानत्वनिर्वाहकशरीर शरीरिभावासंभवात्, बहुस्यामिति बहुभवनौपयिकसर्वशक्तिमत्वाभावाच्चोपादानत्वासंभवेन
न मुक्तस्य जगद्व्यापारः इति ।सोऽश्नुतइति । इदंच वाक्यं भोक्तृसाहित्यविवक्षाभिप्रायेणोदाहृतम्
भोक्तृसाहित्येऽप्यप्राधान्यं न दोषावहमित्याशयः । अत्र स एवंवित्....एतस्यै
देवतायै सायुज्यं सलोकतां यन्तीत्यादि वाक्यान्यप्यभिप्रेतानि
परमात्मनियाम्यत्वादि श्रुतिमपि स्मारयन्नुप संहरति-अत इति ।। तद्भिन्नत्वे
सति तद्गतभूयो धर्मवत्त्वं सादृश्यम् । अत्रानुयोगिप्रतियोगिनः
केन चिदाकारेण भेदोपि वक्तव्यः तद्विषये सादृश्ये नास्तीति संकोचविनीयमेव
सादृश्यम् तथाच प्रमाणान्तसिद्धार्थस्यापि असाधारणस्य भगवति स्वर्कारावश्यकत्वात्
तत्रापि संकोचः स्वीकार्य एव । एतदभिप्रायेणैव, जगन्नियमनानुगुण
श्रुत्यानुगुण्येनैव वर्णनीयमिति भाषितम् ।।
<4.4.22>
उत्तरसूत्रमवतारयति - यदीति । अनेनान्तिमसूत्रस्य पृथगधिकरणत्वकल्पनमतं
निरस्तम् । पूर्वशेषत्वस्यैव संभवेऽधिकप्रयोजनाभावेन पृथगधिकरणकल्पनानुप
पत्तेरिति । अयमभिसन्धिः । यद्यपि न च पुनरावर्तते इत्यादिश्रुतिः प्रत्यक्ष
सिद्धैव । अथापि सा पाक्षिकप्राप्तविषया । ईश्वरस्वातन्त्र्यं हि अशक्यनिर्धारणम् ।
अतः कस्मिश्चिन्मुक्ते स्वान्तत्र्यात् पुनरावृत्तिः कस्मिंश्चिच्च
स्वातन्त्र्यात् अपुनरावृत्तिरिति अपुनरावृत्तिश्रुतिश्चोपपन्नेति ।
सूत्रार्थमाह - यथेति । निखिलहेयेत्यादिना मुक्तस्य ब्रह्मानुभवजिहासानुदयो
ज्ञापितः । आश्रितवात्सल्यैकजलधिरित्यादिना भगवता मुक्तस्यापरित्याज्यत्वमुक्तम् ।
निरस्तसमाभ्यधिकसंभवावनः = स्वतन्त्रः । अनेनान्येन मुक्तस्य निवृत्तिशंकापि
निरस्ता । यथा शब्दादवगम्यते इत्यनेनानावृत्तेः प्रामाणिकत्वे दृष्टान्तः
प्रदर्शितः । यथा च परब्रह्मणः स्वातन्त्र्यं शब्दादवगतं स्वीकृतं च । अत्र
स्वातन्त्र्यात् भगवान् मुक्तमावर्तयेदिति शंकायां नावर्तयतीति साक्षात्
श्रुत्यभावात् जीवो नात्र पुनः आवर्तते इत्येतावन्मात्रसत्वेपि अनेनैव
श्रुतिवाक्येन भगवान्नावर्तयतीत्यर्थः अवगत इत्याशयेनाह शब्दादेवावगम्यत इति ।
समधिगम्यस्यार्थस्य यथाश्रुति प्रतिपत्तव्यत्वात्, तत एव हेतोः शब्दादवगतायाः
अपुनरावृत्तेरप्यभ्युपगम एव युक्त इति भावः । तदुपासनरूप-तत्समाराधनप्रीतः
इत्यत्र स्वोपासनरूपस्वसमाराधनप्रीतः इति भाव्यम् । यद्वा तादृशमुपासनं
तादृशं समाराधनमिति वाऽर्थः । शब्दस्वरूपं दर्शयति - शब्दश्चेति । यद्यपि
न पुनरावर्तयतीति शब्दो न दृश्यते । अथापि न पुनरावर्तते इति शब्द
एव ईश्वरो नावर्तयतीत्यमुमर्थमपि बोधयति, ईश्वरस्य पुनरावर्तकत्वे अस्य
पुनरावृत्तेः संभवात् न पुनरावर्तते इत्यस्यासंगतत्वादित्यभिप्रायः ।
एतेनार्थात् कर्मणा स्वेच्छया वा पुनरावृत्तिरिति शंका निरस्ता भवति ।
व्यक्तीभविष्यति चेदमुपरिष्टात् ।। अथ भगवतः पुनरावर्तकत्वाभावे
भगवदुक्तमेव वाक्यं प्रमाणयति - तथा चेति । मामुपेत्येति । मत्स्वान्त्र्याद्वा
मुक्तेच्छया वा महात्मनो मुक्तस्य दुःखालयसंसारप्राप्तिरावश्यकी ।
तदुभयमपि नास्तीति भावः । स यदि पितृलोककामो भवति इत्यादिभिः मुक्तानामपि
भगवत्परिचरणार्थतया पितृलोकादिप्राप्तेरभिमतत्वात् तस्यापि निषेधः
स्यादिति शंकाव्यावृत्तये पुनर्जन्म दुःखालयमशाश्वतं नाप्नुवन्तीत्युक्तम् ।
मुक्तविषये सर्वस्यापि भगवद्विभूतित्वेनानुभाव्यत्वात् न दुःखालयत्वादिप्रतीतिरिति
भावः । अथ परब्रह्मस्वातन्त्र्यस्याऽऽवर्तकत्वाभावेपि कर्मणः स्वेच्छायाः वा
तथात्वं स्यादिति शंकां परिहरति - न चेति । यद्वा न च पुनरावर्तते
इत्यपुनरावृत्तिश्रुतेरनुग्राहकतर्कं प्रदर्शयति । न चेत्यादिना ।
अस्य पुनरावृत्ति शंकेत्यनेन संबन्धः ।
उच्छिन्नकर्मबन्धस्येति । कर्मणस्सत्त्वे सजातीयकर्मान्तरारम्भरुचि
जननद्वारा तस्य कर्मान्तरजनकत्वेन कस्यचिद् कर्मापत्त्या पुनरावृत्ति
संभवः स्यात् । कर्म च सवासनं नष्टम् । अतः कर्मान्तरारम्भासंभवात्
न कर्मणः पुनरावृत्ति हेतुत्वमिति भावः । एतेन अक्षय्यं हवै चातुर्मास्ययाजिनः
सुकृतं भवतीत्यादिवचनवत् न च पुनरावर्तते इत्यर्थवादस्यापि चिरकालावस्थायित्वाभिप्रायेण
चरितार्थत्वमिति शंकापि निरस्ता ।
मुक्तस्य सर्वकर्मविनिर्मोकेन पुनरावृत्तिहेतुभूतकर्मणोपि नष्टत्वेन
पुनरावृत्तिप्रसंगाभावात् ।। अन्यापेक्षातदर्थारम्भाद्यसंभवादिति ।
निरवधिकातिशयानन्दब्रह्मानु भवसागर निमग्नस्य निरयतुल्य भोगान्तरापेक्षाया
एवाप्रसक्तेः न स्वेच्छाया अपि तत्र हेतुत्वं युक्तम् । एतेन मुक्तानां
नियमेन भगवत्परतन्त्रत्वात् पारतन्त्र्यस्य च दुःखात्मकत्वात् मोक्षात्
पुनर्निवृत्तीच्छा स्यादिति शंकनमप्यपास्तम् । अन्यपारतन्त्र्यस्य
दुःखात्मकत्वेपि स्वस्वरूपयाथात्म्य ज्ञानवतो मुक्तस्य भगवत्पारतन्त्र्यस्य
निरतिशय पुरुषार्थत्वेन दुःखात्मकत्वाभिसंन्ध्यसंभवात् भगवतो
निरस्तनिखिल दोषत्वकल्याणैकतानत्वेन तदनुभवस्य निस्सीमनिरतिशयानन्द
हेतुत्वात् तस्य क्षणमात्रविच्छेदे तदसहिष्णुतापादकत्वाच्च दुःखात्मकत्वविरहेण
ततः प्रतिनिवृत्तीच्छा हि कस्यापि न संभवति ।
विशेषार्थाभिव्यक्त्यै परमपुरुषसंकल्पोपि न पुनरावृत्तिहेतुरित्याह - न च
परमपुरुष इति । सत्यसंकल्पः इत्यनेन मुक्तान् न पुनरावर्तयिष्यामि
इति संकल्पान्यथानिराकरणं कदापि भगवतो न संभवतीति दर्शितम् । अत्यर्थ
प्रियं ज्ञानिनमिति । ज्ञानिनोऽत्यर्थप्रियत्वमेव नावर्तयिष्यामीति
संकल्पहेतुरिति भावः । "न त्यजेयं कथं चन" इति हि परमोदारो भगवान्
वक्ति ।। अत्यर्थप्रियत्वे सिद्धे हि उक्तमुपपद्यते इत्यत्र ज्ञानिनः
अत्यर्थप्रियत्वे भगवद्वाक्यमेव प्रदर्शयति - य एवमिति । स च ममात्यर्थं
प्रियः इत्यन्वयः । स च मम प्रियः इति यथाश्रुतान्वये तु स्वस्य अत्यर्थ
प्रीतिशालिनि ज्ञानिनि प्रियत्वाधिक्याभावेन स्वस्मिन् न्यूनता
प्रतिपादनम् प्रतीयेत । तेन अनावर्तकत्वं स्वतस्सिद्धमिति ध्येयम् ।
उदाराः इति स्वगतौदार्यप्रकाशकत्वेन तेषामुदारत्वम् । महात्मनस्तादृशस्य
सुदुर्लभत्वोक्त्यापि भगवतः अनावृत्ति संकल्पः सिद्धः इति भावः ।
एतेनानुग्राहकतर्कश्चोक्तो भवति ।
अयमभिसन्धिः - न संपदां समाहारे विपदां विनिवर्तने । समर्थो विद्यते कश्चित्
तं विना पुरुषोत्तममित्यनेन संपदां समाहारे विनिवर्तने च विपदां समाहारे
विनिवर्तने च अन्यो न समर्थः इत्यर्थबोधकेन पुरुषोत्तमान्यस्यास्वतन्त्रत्वोक्तेः
तस्य स्वतन्त्रेत्वोक्तेश्च तत्संकल्पेनान्येन केन चिद्धेतुना वा मुक्तस्य
पुनरावृत्तिशंका संभाव्यते इति हि भवदाशयः । नैतदुपपद्यते ।
सायुज्यं प्रतिपन्ना ये तीव्रभक्तास्तपस्विनः । किंकरा मम ते नित्यं भवन्ति
निरुपद्रवा इति भगवतैव मुक्तानां पुनरावृत्तिरूपो
पद्रवस्यापि निषेधात् । न चैश्वर्यकैवल्यादिपुरुषार्थेषु मुक्तस्य संगसंभवः,
मुमुक्षुदशायामेव पुरुषार्थरान्तरेषु विरक्तत्वात् । संप्रति - सर्वं
- ब्रह्मात्मकं - प्रपश्यतः केवलानुभवाप्रसंगात् स्वस्य सर्वज्ञत्वेन
पुरुषार्थान्तरेषु दोषस्य नित्यप्रत्यक्षितत्वेन प्रतिष्ठितत्वात् ।
एतेनैश्वर्यादिषु दोषत्वाज्ञानात् तदपेक्षा इत्यपि निरस्ता ।
तत्त्वत्रयविषयकस्य हेयोपादेयविषयकस्य च ज्ञानस्य पूर्वजातस्य संप्रति
विच्छेदसंकोचयोरभावेन संयक्व्यवसितत्वाच्च न चातिलंघनेन पुनरावृत्तिसंभवः 
मुक्तदशायां शास्त्रवश्यत्वाभावेन श्रुतिस्मृति रूपाज्ञाति लंधनासंभवात् 
भगवदाशस्य स्वाभिमतत्वेन तस्य प्रत्यक्षेण ज्ञातत्वाच्च तदनुरूपानुष्ठानवतः
विपरीतानुष्ठानस्यासंभवाच्च ।
अतः पुनरावृत्तिर्न शंकिंतुं शक्या । न च मुक्तानां स्वेच्छयाऽवतारे
पुनरावृत्ति संभवः । अकर्मवश्यानां नित्यसूरिणामिव भगदिच्छानुसारिण्या
इच्छयैवात्रावतारेण ब्रह्मानन्दन्यूनताद्यभावेन पुनरावृत्त्यसंभवात् ।
कर्मण एव भगवदानन्दादिप्रतिबन्धकत्वात् तादृशस्य च सकलबन्धविर्निमुक्तेऽभावेन
भगवदानन्दह्रासाद्यभावात् । अतो भगवदाशयानुरूपस्वेच्छयाऽवतारः
न पुनरावृत्तिशब्देन व्यवहर्तुं शक्यः । न च भगवदिच्छया अवतारवत्
तयैवानन्दह्रासोपि स्यादिति वाच्यम् । तादृशेच्छायाः अप्रामाणिकत्वात्,
प्रत्युत नावर्तयतीति स्फुटतर बाधकप्रमाणोपलब्धेः ।
स महात्मा सुदुर्लभः इति स्वेनापि जीवलोभिना श्लाघनीयं पुरुषं प्राप्य
सर्वेश्वरः सत्यसंकल्पः कथमावर्तयिष्यति । अतः कैंकर्यपर्यन्त परिपूर्ण
ब्रह्मानुभवरूपमोक्षाख्य पुरुषार्थो यावदात्मभावीति सिद्धमिति ।
न च पुनरावर्तते न च पुनरावर्तते इति द्विः श्रुतमनुसृत्य सूत्राभ्यासः
इति वक्तुं शक्यत्वेपि तदाऽधिकप्रयोजनाभावं मत्वा, अध्यायपरिसमाप्तौ
पदाभ्यासस्य सत्त्वं चालोच्य मुख्यं प्रयोजनं दर्शयति - सूत्राभ्यास
इति । अनावृत्तिश्शब्दादित्यस्याभ्यासः इत्यर्थः । ग्रन्थान्तरे
इवात्र न कस्मिंश्चिदप्यंशे दोषसद्भावः इत्यभि प्रायेण स्वोक्तार्थस्य
सर्वस्यापि सामञ्जस्यं प्रतिजानीते - इति सर्वं समञ्जसमिति
निखिल हेय...परमपुरुषः इति पददशकं प्रयुक्तम् । अनेन दशधा भूमिकां
निर्वर्तयतो रक्षकस्य देवस्य कथं पुनरावर्तकत्वं संभाव्येत इति
सूचितम् । रक्षणं हि अनिष्टनिवृत्ति पूर्वकेष्टप्रापकत्वम् । स्वोपासकानां
जीवानां कर्मरूपानिष्टं विनिवर्त्य स एव कथं अनिष्टं दद्यात् ।
अन्यथा रक्षकत्वापगतेः । अधमः पुरुषः खलु एवं विधं कर्म कुर्यात् ।
अयं च परमपुरुषः । यतोऽयं ब्रह्माभिधानः अतः स्वोपासकजीवानां
ज्ञानबृहत्त्वोत्पादकः । तत एव ज्ञानसंकोचं न ददाति । यतोऽयं समाभ्यधिकदरिद्रः
अत एव स्वाश्रितानामपि तथाविधत्वमापादयति । यतोऽयं परदुःखनिराचिकीर्षावान्
अतः पुनरपि दुःखं नोत्पादयति । यतोऽयं आश्रितगजेन्द्रपादमपि स्पृष्ट्वा
"पादं पराममृशुषोऽपि च का मनीषा" इत्युक्तरीत्या स्वपीताम्बरं फूत्कृत्य
विशल्यकरणस्वभावः अतोनावर्तयति
मुक्तान् । यतोऽयं सत्यसंकल्पः अतोऽयं "सर्वपापेभ्यो मोक्षयिष्यामि
मा शुचः "इत्युक्त्वा पुनः शोकोत्पादयिता न भवति । यतोऽयं सर्वज्ञः
अत एव "तथाप्यसौ सुखयति दुःखमित्यतः' इति रीत्या दुःखानुभवच्छेदकः ।
यतोऽयं सर्वविलक्षणः अत एव लौकिकजनः इव स्वदत्तं नापहरति । क्रमेणायं
जगज्जननलक्षणलयमोक्षहेतुः न तु पुनरावृत्ति हेतुः । पुनरावृत्तिकृच्चेत्
हेयप्रत्यनीकत्वानन्तगुणाधारत्वादिविकल एव भवेत् ।। इति तात्पर्यम् ।।
सूत्राभ्यासस्येदमपि प्रयोजनं भवितुमर्हति - भगवत्संकल्पप्रयुक्तपुनरावृत्ति
निषेधपरमेकम्, स्वेच्छानिबन्धनपुनरावृत्तिनिषेधपरमन्यदिति । यद्वा अकारवाच्यात्
भगवतः (संकल्पात्) आवृत्तिः शकिता - सा न भवति । तर्हि जीवस्य कथं
स्थितिः इत्यत्र तत्र वृत्तिबोधकमभ्यासः । अकार शब्दवाच्ये भगवति
अस्य जीवस्य नरस्य आसमन्ताद् वृत्तिरेव नान्यत्र इति तात्पर्यकम् ।
वृत्तिः कैंकर्य, अवृत्तिः तदभावः । संसृतिकालरात्रौ बन्धः तदभावो नावृत्तिः ।
कैंकर्यमेव । "अवधारणन्यायात् भगवत्येव कैंकर्यं भगवति कैंकर्यमेव कथं चिदप्यस्य
न पुनरावृत्तिः । सर्वदा भगवत्येव सर्व प्रकारेण कैंकर्य करणमेवेति ।
"संश्लेषे भजतां त्वरापरवशः कालेन संशोध्य तान्
आनीय स्वसंगमकृतं सोढुं विलम्बं बत, अक्षाम्यन् क्षमिणां वरः"
क्षणेऽपि ते यद्विरहोऽतिदुस्सहः इति वर्तमानो भगवान् कथममुं मुक्तं
पुनरावर्तयेत् । अतः शाश्वतमेव मुक्तैश्वर्यम् ।।
इत्थं भाष्यकृदाशयं गुरुवरप्रोक्तं महत्संमतं
श्रीरामानुज संप्रदाय विशदज्ञानार्थिनां पोषकम् ।
श्रीलक्ष्मी नरसिंह कोमलपदासक्तार्द्रचित्तो ह्यहं
कार्तार्थ्यं मम कर्तुमेवमनिशं प्राचीकशं सांप्रतम् ।।
ग्रन्थोऽयं विपुलार्थबोधनपरः जेजीयतां सर्वदा
वेदान्तादि कृतिष्वमोघवचसां सर्वात्मना मोददः ।
श्री शैलाद्रि निवासशोभन तनु श्रीरंगनाथादिभिः
संयक् प्रेक्षित तीक्ष्णबुद्धिविलसद्दासेन संपादितः ।।
श्रीवीररामशठजिद्यतिधुर्यवर्यैः संप्रेक्षितेयमधुना भुवि राजतां तैः ।
वैराग्यभक्तिकरुणादिगुणैकतान श्रीरंगकारिजमुनीट्कृपयेक्षिता ये ।।
स्वतस्सर्वज्ञो यः निखिलजगदन्तर्यमयिता
स मे हृद्यो देवः हृदयबिलमाविश्य सहसा ।
मनोज्ञां संसेव्यां विबुधनिवहैर्व्याकृतिमिमां
प्रसीदन्व्याचक्रे गुणगणनिधिः भूममहिमा ।।
श्रीमते हयवदनपरब्रह्मणे नमः । श्रीमते लक्ष्मी नृसिंह परब्रह्मणे नमः ।
श्री लक्ष्मीनृसिंह दिव्य पादुका सेवक श्रीवण् शठकोप श्री श्रीरंग शठकोप
यतीन्द्रमहादेशिकाय नमः ।।
