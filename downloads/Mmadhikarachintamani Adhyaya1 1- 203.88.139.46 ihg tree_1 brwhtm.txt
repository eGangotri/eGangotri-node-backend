                 श्रीः 
श्रीमते लक्ष्मीनृसिम्हपरब्रह्मणे नमः
1.	वेदान्ताचार्यसूनुः सकलगुणनिधिर्वादिदर्पोपहन्ता
	विश्वामित्रान्ववाये समुचितनिमान््सर्वतन्त्रस्वतन्त्रः।
	शास्त्रे ब्रह्मप्रधाने स्वगुरुविरचिताधिक्रियासारपङ्क्ते
	श्चिन्तामण्याख्याटीकां वरदगुरुरयं सुग्रहामातनोति।
इह खलु श्रीमान्वेदान्ताचार्यः शारीरकशास्त्राधिकरणेषु सारतमार्थसंग्राहकपद्यावलीरूपप्रबन्धनिर्माणेन
स्वस्य श्रीरङ्गराजदिव्याज्ञालब्धवेदान्ताचार्यसंज्ञामन्वर्थयितुमारिप्सितस्यप्रबन्धस्यविघ्नपरिसमाप्तिप्रचयगमनार्थमाशीर्वारूपं मङ्गलमाचरति- स्वस्तीति । स्वस्त्याशीः क्षेमपुण्यादाविति निघण़्टुपाठात्स्स्वस्तिशब्द आशीर्वादपरः। क्षेमप्राप्त्यादिः सर्वविधाप्याशीरस्त्वित्यर्थः। ननु श्रीभाष्यादिप्राचीनप्रबन्धस्य विद्यामानत्वात्
किमपूर्वग्रन्थनिर्माणनेत्यत्राह-- श्रीरङ्गभर्तुरिति। अयमर्थः श्रीरङ्गराजादिव्याज्ञारूपं (शासनं) दधदहं तत्प्रसादलब्धसर्वार्थज्ञानवान्। तत्प्रसत्यै तत्प्रसादार्थम्। सत्यैकालम्बीति --सत्यैकालम्बिभाष्यम्।
उभयविभूतिविशिष्टस्यानन्तकल्याणगुणाकरस्य ब्रह्मणः सत्यत्वमात्रप्रतिपादकं भाष्यम्। शश्वदध्याप्यानन्तरं पद्यावलीरूपप्रबन्धनिर्माणमिति न तत्परित्यागदोषः। ननु भगवदाज्ञापरिपालनस्य शश्वद्भाष्याध्यापनेनैव सिद्धत्वात् ग्रन्थारम्भो व्यर्थ इत्याशङ्कां परिहरति --- विश्वमिति । 'तद्धेदं तर्ह्यव्याकृतमासीत् , तन्नामरूपाभ्यां व्याक्रियत'  इत्यत्र प्रसिद्धेन निखिलजगन्नामरूपनिर्वाहकेन दगत्सृष्ट्यादिरूपक्रियायुक्तेन भगवता दत्तां वेदान्याचार्यसंज्ञावहितबहुवित्सार्थं सावधानीकृतविद्वत्सङ्घं यथा तथाऽन्वर्थयामि। अयमर्थः ---- वेदान्तशास्त्रं सम्यगभिवर्धयेति श्रीरङ्गनाथस्य दिव्याज्ञां शिरसि निधाय तत्प्रसादार्थं यतिपति प्रणीतं सत्यैकालम्भिभाष्यं युक्तानास्तिकान्सर्वान् शश्वदद्याय सकलदगन्नामरूपनिर्वाहकेन तेनैव श्रीरङ्गनाथेन विरचितां वेदान्ताचार्यसंज्ञां सकलविद्वज्जन.........तुं
शारीरकाधिकरणसारार्थसंग्राहकपद्यावलीरूप्रबन्धनिर्माणमिति । ........प्रबन्धस्य निरतिशयभोग्यत्वेन शारीरकशास्त्राधिकरणाना मुपकारकत्वविशेषेण? ...।। 1।।
  2.	(श्रीमद्भ्यामिति ) स्वाचार्यो र्ज्ञानादिसमृद्धिः सूचिता। वरदाचार्यरामानुजाभ्यां सम्यग्दृष्टेनेत्यनन-
 	 "ईश्वरस्य च सौहार्दं यदृच्छासुकृतं तथा। विष्णोः कटाक्षमद्वेषमाभिमुख्यम च सात्त्विकैः।।
 	संभाषणं षडेतानि ह्याचार्यप्राप्तिहेतवः।।'
	इत्याचार्यकटाक्षस्य भगवत्कटाक्ष हेतुत्वं .............. स्वस्य तादृशत्वसिद्ध्यर्थं सम्यग्दृष्टत्वोक्तिः।
 द्रष्टृतुल्यगुणवत्त्वं तद्दृष्टिविषयस्य 
	'जायमानं हि पुरुषं यं पश्येन्मधुसूदनः।	सात्त्विकः स तु  विज्ञेयः स वै मोक्षार्थचिन्तकः।।
  इत्यनेन सिद्धम्। सम्यग्दर्शनकार्यमाह--- सर्वंसहनिशितधियेति एतेन स्वस्य शान्तियुक्तत्वं धियः सूक्ष्मविषयत्वं चोक्तम्। सर्वंसहत इति सहसहः।  निशिता धीर्यस्य निशितधीः ।सर्वंसहश्चासौ निशितधीश्चेति कर्मधारयः। यद्वा धियः सर्वंसहत्वं सर्वविषयत्वम्। प्रबन्धस्य परिग्राह्यत्वसिद्ध्यर्थमाह---  वेङ्कटेशेनेति।
क्लृप्तः--- सारार्थनिष्कर्षेणोपकारविशेषार्थं परिक्लृप्तः। एवं च परिग्राह्यत्वे हेतुरुक्तः। अथ परिशीलनीयत्वमाह--सेव्य इति। असौ--सारार्थसंग्राहकपद्यावसीरूपः प्रबन्धः। शान्तचित्तैरिति-- अनेन 'सारासारविवेकज्ञा गरीयांसो  विमत्सराः' इत्युक्तं विमत्सरत्वं द्योत्यते। शान्तपित्तस्य (हि) क्षीरास्वाद्यताबुद्धिः।
श्रवणमेव रसनेति रूपकम्।. दुग्धराशिपक्षे रसनया।सेव्यत्वं हि तत्प्रबन्धपरिशीलनम्। ........र्थिभिश्च सेव्यत्वमाह--- शान्तिलाभार्थिभिर्वेति । अस्तु वक्तृवैलक्षण्यम्, तथाप्य(नुपा)देयत्वमेव स्यादित्यत्राह-- सिद्ध- शारीरकार्थ इति। जगच्छरीरः परमात्मा शारीरः। तत्प्रति पादकं शास्त्रं शारीरकं तस्य सारतमार्थ संग्राहकत्वेन
सिद्धत्वान्नासदर्थप्रतिपादकत्वमित्यभिप्रायः। अस्तु वक्तृवैलक्ष्यण्यं प्रबन्धवैलक्ष्यञ्च, तथाप्यनपेक्षितार्थकथनपुनरुक्त्वादिदोषदुष़्टत्वे परित्याज्यत्वमेव स्यादितीमामाशङ्कां परिहरति -- 
 इति। स्रग्धरापक्षे समीचीनगुणयुक्तत्वादयः सहजबहुगुणाः। दुग्धराशिपक्षे माधुर्यादयो गुणाः। अत्रापि स्रग्धरैव दुग्धराशिरिति रूपकम् । अयमत्रवाक्यार्थः--- ज्ञानादिपरिपूर्णयो रामानुजवरदाचार्ययोर्दिव्यकटाक्षेण सम्यग्ज्ञानवता वेङ्कटेशेन शारीरकाधिकरणार्थसंग्राहकत्वेन प्रणीतोऽयं प्रबन्धः शान्तपित्तैः क्षीरमिव मुमुक्षया शारीरकशास्त्राधिकर्तृभिरुपकारकत्वविशेषेणान्वहं परिशीलनीय इति। स्रग्धरादुग्धराशिरिति--  अत्र 'म्रभ्नै'रिति लक्षणात्।। 2।।
   3.	को़यमस्य प्रबन्धस्य शारीरकशास्त्राधिकर्तृणामुपकारकत्वप्रकारविशेष इत्याशङ्क्य तद्विशेषमेव दृष्टान्यविशेषोपादानेन विशदं प्रकाशयति--  पौनरुक्त्यम्---प्रयोजनमन्तरेण पुनरभिधानम्।  कश्चिन्मन्यते-
पूर्वकाण्डप्रतिपादितैरेव न्यायैर्वेदान्तवाक्यानामपि निर्णीतार्थत्वात् किमनेन शारीरकशास्त्रेणेति। सोऽपि प्रतिक्षेप्य एव। यद्यपि वेदान्तशास्त्रं पूर्वकाण्डप्रणीतन्यायोपजीवनेन तत्र तत्र प्रवर्तते, तथापि तत्तदधिकरणप्रसक्तपूर्वपक्ष युक्तिविशेषापनोदनमन्तरेण वेदान्तार्थनिर्णयोऽपि न सेत्स्यति तानितान्यधिकरणानीह सफलानीति न पौनरुक्त्याशङ्कावकाशः। अन्यथा प्रकृतिषट्कोपात्तन्यायोपजीवनात् विकृतिषट्कमपि परित्याज्यं स्यात्। एवमुक्तबाधादिशङ्कापि परिहर्तव्या। यथा-- 'आम्नायस्य क्रियार्थत्वात्' इत्यत्रार्थवादानां विधिशेषत्वेनैव प्रामाण्यमभ्युधायि, समन्वयाधिकरणे स्वातन्त्र्येणापि, सतूक्तबाध एव कर्मब्रह्मकाण्डयोरेकशास्त्रत्वात्। अत्रोत्तरम्--
 अर्थवादाधिकरणे हि अर्थवादसामान्यस्य विध्येकवाक्येन शेषत्वेन प्रामाण्यं समर्थितम्।  अत्र तु ब्रह्मविषयार्थवादानां स्वातन्त्रेण प्रामाण्यमिति सामान्यविशेषभावान्न बाधप्रसंगोऽपि। विस्तरस्तु भाष्ट एवानुसंधेयः।
मन्दत्वम्-- अल्पप्रयोजनत्वं युक्तिदौर्बल्यञ्च। असंगतत्वम्--काण्डद्विकाध्यायपादपेटिकाधिकरणसूत्रसंगत्यभावः। 
विशयः-- काण्डविशेषसंशयानुच्छेदः। अफलता -- नैष्फल्यम्। निष्प्रयोजनत्वं अनपेक्षितप्रयोजनत्वं वा। मानबाधः-- प्रत्यक्षादिप्रमाणान्तरबाधनम्। एतादृशान् दोषानपन्यायमूलत्वेनाशङ्कमानान् अल्पबुद्धीन् अन्धतमसावृते जगति दिङ्मोहक्षोभेण बंभ्र्म्यमाणान् प्रति, उषसि समुज्जिहाना दिनकरकिरणश्रेणिकेव हृद्येयं  
पद्यावली धिनोतु सन्तुष्टान् करोत्विति श्लोकार्थः। मानबाधं च मन्तृनिति 'कर्तृकर्मणोः कृति'  इति प्राप्तस्य
षष्टीप्रयोगस्य 'न लोकाव्ययनिष्ठाखलर्थतृनाम्' इति तृन्प्रयोगेण प्रतिक्षेपात् प्रयुज्यते द्वितीयैव। अत्र तृनस्ताच्छील्यमेवार्थः परिगृह्यते, तामसबुद्धीनां हि तत्त्वाप्रतिपत्तेरेव विप्रतिपत्तेरेव वा स्वाभाव्यादिति भावः।।3।।
	4. अत्र कश्चिदप्रतिपत्तिविप्रतिपत्तिनिवारणरूपप्रतिज्ञाहान्यादिनिग्रहस्थानानि पुनश्चोदयति तत्र खलु पञ्चाशदधिका पञ्चशती स्रग्धराणां खलु	 भवद्भिरारचिता, शारीरकशास्त्रं खलु भगवता बोधायनेन दशलक्षरूपेण वृत्तिग्रन्थेन विस्तृतम्, तद्द्विगुणेन कर्मभागोऽपि विस्तृतः स एव भवतां शास्त्रप्रवर्तकः, तेनानेन कार्त्स्न्येन शास्त्रार्थो न विव्रियते, नाप्येकदेशेन -- शिष्याणामाकाङ्क्षाप्रशमनाभावादिति। अत्रोत्तरमाचष्टे-- गम्भीर इत्यादिना। अतिगम्भीरे ब्रह्मभागे निखिलमपि प्रमेयजातं गणयितुं साक्षात्परब्रह्मणः सकाशात् श्रुतसकलवेदार्थः कः पितामह एव शक्नोतीत्यर्थः। तेनैवं शङ्कमानस्य भवतः पितामहदवराणां व्यासादीनां शारीरकशास्त्रप्रवर्तनाधिकारो न स्यादिति प्रतितर्कबाधः।अथवा किं शब्दः प्रतिक्षेपे। कः प्रभुः प्रभुर्नास्ति पितामहोऽपि न प्रभुरित्यर्थः। एवं सति पितामहादयोऽपि दिङ्मात्रं प्रदर्शयन्तीति भवतापि परिहर्तव्यम्। अहमपि 
शारीरकशास्त्रस्य प्रधानार्थमल्पीयसा ग्रन्थेन गुणतो गरीयसा प्रकाशयामीति निपुणैरध्यायशास्त्रप्रवर्तकैः शुश्रूषुभिः प्राध्वमानुकूल्येनाध्यक्षणीयः--- ग्राह्य इत्यर्थः।  अमुमर्थमनुकूलदृष्टान्तोपादानेन प्रकाशयति-- मा भूदित्यादिना।  दुग्धार्णवमथने लक्ष्मीमणिवरसुरभिसुधाकराद्युपलम्भनहेतौ कौस्तुभादयः कतिचन मणय एवोपलब्धा नतु सकलमपि रत्नजातं नोपलभ्यते तथापि  गुणविदः  मण्याधइक्यावेदिनः, अथवा मुक्ताहारगुणवेदिनो हारमध्ये निधेयं लब्धं मौक्तिकं स्फीतनिस्सीमरत्ने किमब्धावेव जहति  न जाहातीत्यर्थः।
तेनायमर्थस्सम्पद्यते परिमितग्रन्थत्वेऽपि सर्वार्थसिद्ध्यभावेऽपि प्रधानार्थपरिशोधनात् अयं ग्रन्थस्संग्राह्यतम इति। मध्येहारम् --'पारेमध्ये षष्ट्या वा' इति समासः।।4।।
  5.	एवं स्वग्रन्थस्योपादेयत्वमुक्त्वा प्रारीप्सितग्रन्थप्रतिपाद्यस्य ब्रह्मकाण्डस्य त्रिकाण्डीरूपमीमांसाशास्त्र उपरितनभागरूपत्वात् तत्पूर्वकाण्डप्रतिपाद्ययोः कर्मदेवतयोः स्वरूपमेव तावत् अवान्तरविभागेन दर्शयति --वेदार्थ
इति। अयमर्थः-- त्रिकाण्डी खलु मीमांसा, तस्याश्च शास्त्रैक्यं विषयैक्यात् प्रयोजनैक्यात् प्रवृत्तिप्रकारैक्याच्चेति 
त्रय्यन्तविदां निर्णयः। तत्र विषयैक्यं वेदार्थस्यैकस्यैव मीमांसाशास्त्रेण चिन्तनीयत्वात्, तन्निर्णयस्यैव प्रयोजनैक्यमपि सिद्धं भवति। न्यायचिन्त्य इति --- प्रवृत्तिप्रकार उच्यते।वेदवाक्यनिर्णयफलकन्यायसमुदायो हि मीमांसा। यदाहुः--- 'धर्मे प्रमीयमाणे हि वेदेन करणात्मना। इतिकर्तव्यताभागं मीमांसा पूरयिष्यति।।' इति।
तत्र प्रथमकाण्डार्थं दर्शयति- प्रथममधिगत इत्यादिना  प्रसक्त्येत्यन्तेन। तदुक्तभियुक्तैः---
  'धर्मधीर्मानभेदाङ्गप्रयुक्तिक्रमकर्तृभिः। सातिदेशविशेषोहबाधतन्त्रप्रसक्तिभिः।।'  इति।
  तत्र भ्रमणं 'चोदनालक्षणोऽर्थो धर्मः' इत्यादिभिः प्रतिपादितः स्मृत्याचारोपबृंहितो वेदः। कर्मणां भेदस्तु शब्दान्तरादिभिर्द्वितीयलक्षणे निर्णीयते। तत्रपुनर्भेदलक्षणे शास्त्रभेदश्चिन्त्यत इत्येकदेशिनः। तृतीये श्रुतिलिङ्गादिभिरङ्गाङ्गिभावचिन्तनं क्रियते। एतच्चाध्यायत्रितय प्रतिपादितन्याय जातुमुत्ररत्र सर्वत्राप्युपकरोति
त्यध्यायत्रितय विवरणरूपसकलमपि शास्त्रमिति मन्यव्यमन्तेवासिभिः। एवमङ्गाङ्गिभावेनान्वितानां कर्मणां प्रयोज्यप्रयोजकभावचिन्तनं चतुर्थे क्रियते। किमिदं कर्म क्रतुप्रयुक्तमुत पुरुषप्रयुक्तम्।  अङ्गानि क्रतुप्रयुक्तानि, अङ्गि तु पुरुषार्थत्वात् पुरुषप्रयुक्तमिति। लिङ्गादीनां स्वरूपं तदुपयोगश्च सेश्वरमीमांसायामाचार्यैरेव विस्तरेण प्रतिपादितमिति न विव्रियतेऽस्माभिः। क्रमस्तु अनुष्टेयानां कर्मणामनुक्रमः।  सच श्रुत्यर्थपाठकाण्डमुख्य
प्रवृत्तिभेदेन षड्विधः प्रमाणगम्यः। यथाहुः'श्रुत्यर्थपठनस्थानमुख्यप्रावृत्तिकाः क्रमाः'। इति। अथाधिकृत्येति ---
कर्मणामधिकार्यभिधीयते। अधिकारीच स्वर्गस्वाराज्यपशुपुत्रादिकामनाविशिष्टः काम्ये, नित्यनैमित्तिकयोस्तु तत्तन्निमित्तविशिष्टः। निययनिमित्तं नित्यम्, अनियतनिमित्तं नैमित्तकम्,इति  विभागमाहुस्तन्त्रज्ञाः।अतिदिष्ट्येति   
द्वौ खलु भागौ  कर्मकाण्डस्य-- उपदेशभागोऽतिदेशभागश्चेति।तेनोपदेशषट्कमिति कौमारिलानामालापः। उपदेशषट्कं कार्यषट्कमिति प्राभाकराः। तत्र कार्यमिति 'कृतिसाध्यं प्रधानं यत्तत्कार्यमभिधीयते' इत्यापादचूडम्
अशेषमीमांसाप्रतिपाद्यतयाऽभिमतं कार्यं न भवति। अपितु अतिदिष्टार्थविषयोपकारमात्रमेव। तेनोत्तरषट्क एव तत्सिद्धिः। अतिदेशस्तु- एकत्र सिद्धार्थस्यान्यत्रप्युपयोजनम्।सचातिदेशो द्विविधः 'प्रकृतिवद्विकृतिः कर्तव्या' इति
सामान्यातिदेशः, 'समानमितरच्छ्येनेन' इत्यादिभिर्विशेषातिदेशः। सपुनरष्टमलक्षणे द्रष्टव्यः। तदिदमाह-- तत्राशेषै रिति। श्रुत्यादिभेदेनातिदेशकारणानां बहुत्वा दशेषैरिति विशेषणं बहुवचनं च। तदन्वित्यष्टमादुपरितत्वमुच्यते,नवमलक्षण इत्यर्थः। तदनुवर्त्यहत इति --ऊहबाधादीनां विशेषातिदेशानुवर्तित्वं आह। ऊहो नाम 'अग्नये जुष्टं निर्वपामि' इत्यादिमन्त्रस्य तत्तत्कर्मानुरूप्येण 'सूर्याय जुष्टं निर्वपामि' इत्यादिविपरिणामविशेषः। प्राप्ताबाधैरिति-- बाधो हि द्विविधः-- अप्राप्तबाधः प्राप्तबाधश्चेति, अप्राप्तबाधस्तु-- श्रुतिलिङ्गाधिकरणे सिद्धः 'श्रुतिलिङ्गवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्' इति। अत्र हि प्रमाणप्रवृत्तिझाटित्यवमेव प्राबल्यम्। तेन प्रथमप्रवृत्त्या श्रुत्या चरमप्रवृत्तानामवघातादीनामर्थानां बाध उच्यते--प्रतीतिविलम्बात्। अतः पूर्वप्रवृत्तैः श्रुत्यादिभिस्तस्मिन् कालेऽप्रप्तानां लिङ्गादिसिद्धानामवघआतादीनाम्
अर्थानां बाधोऽप्राप्तबाधः। प्राप्तबाधस्तु दाशमः 'प्रकृतिवद्विकृतिः कर्तव्या' इति चोदनाप्रप्तानामवघातादीनाम् उरकाराभावेन कृष्णलादिषु बाधात्। तन्त्रेणेति-- देशकालकत्रैक्यादेकेनैवानुष्ठानेनोभयसिद्धिः। एतत्तु लोके वेदेच प्रसिद्धमेव। प्रसक्त्येति-- एकस्यावश्यकर्तव्यानुष्ठानात् नान्तरीयकेतरसिद्धिः। यथा-- आमिक्षायमगप्रसङ्गाद्वाजिनयागानुष्ठानम्। श्रूयते हि--'तप्ते पयसि दध्यानयति सा वैश्वदेव्यामिक्षा वाजिभ्यो वाजिनम्' इति।  अयमर्थः-- आमिक्षार्थमेव दध्यायनं नतु वाजिनार्थम्, तेन न वाजिनयागे दध्यानयनं क्रियत इति। एवं कर्मकाण्डद्वादशलक्षणीविभागो दर्शितः। समनन्तरं देवताकाण्डचतुर्लक्षणीविभाग  उच्यते-- तत उपरीति।
 स्वरूपमादौ तद्भेदस्तदपपासनपूर्वकम्। फलं च देवताकाण्डे देवतानां तु कथ्यते।।5।।
  6.	एवं काण्डद्वयार्थप्रक्रियामुक्त्वा तदनन्तरं तृतीतकाण्डप्रवृत्तिप्रक्रियां सहेतुकमभिधाय शारीरकशास्त्रप्रवर्तक
प्रधानार्थं प्रदर्शयन् भाष्यकारोक्तक्रमेण कर्मकाण्डश्रवणात् प्रागेव वेदान्तश्रवणप्रवृत्तिमाशङ्क्य प्रतिबन्द्या परिहरति
-- प्राग्धर्म इति। वेदाध्ययनानन्तरं साङ्गाध्ययनसामर्थ्यात् संस्कृतप्रायदेशवासाच्च आपातप्रतीत्या सर्वत्र वेदार्थो
संशयो जायते-- कर्मकाण्डे 'अपाम सोमममृता अभूम' 'अक्षय्यं हवै चातुर्मास्ययाजिनस्सुकृतं भवति' इत्यादिभिरनन्तस्थिरफलत्वमापाततः प्रतीयते। साचापातप्रतीतिरावृत्तिविधानादिभिः 'अतोऽतो वा उत्तराणि श्रेयांसि
 भवन्ति' इत्यादिश्रुत्या च सम्यक्कर्मनिरूपणानन्तरं निवर्तते 'ब्रह्मविदाप्नोति परम्' 'ब्रह्म वेद ब्रह्मैव भवति' 
'पृथगात्मानं प्रेरितारं च मत्वा जुष्टस्ततस्तेनामृतत्वमेति' इत्याद्यौपनिषदवाक्यजनितापातप्रतीतिरनुवर्तते। एवं च सति प्रतिबन्धकरूपकर्मफलानन्त्यापातप्रतीतौ निवृत्तायां ब्रह्मज्ञानानन्त्यापायप्रतीति रप्रतिबद्धशक्तिः शारीरकशास्त्रं
प्रवर्कयतीति पूर्वार्घसंग्रहः। उत्तरार्धेतु वेदवेदान्तजनितकर्मफलापातप्रतीतिमात्रसन्तुष्टः क्वचित् 'प्रथमत एव कर्मविचारं मुक्त्वा शारीरकशास्त्रमेव संचिन्त्यता' मित्याह, तस्योत्तरम्-- आपातप्रतीतमात्रेण ब्रह्मभागोऽपि नं संचिन्तनीय इति। तत्प्रतिपन्नार्थो न्यायनिरूपणमन्तरेण संशयविपर्ययौ नातिवर्तत इति यदि वदसि-- तर्हि संशयविपर्ययापनोदनार्थं कर्मभागोऽपि संचिन्त्यतामिति प्रतिबन्द्या परिह्रियत इति । अतः कर्मफलाल्पास्थिरत्व
निर्णयपूर्वकब्रह्मज्ञानानन्तस्थिरफलापातप्रतीतेस्तुल्योक्त्यबाधात्--तुल्यमित्युक्तेरबाधादित्यर्थः।।6।।
  7.	एवं मीमांसाशास्त्रस्य पूर्वोत्तरभागयोः पौर्वापर्यमभिधाय तत्प्रतिपादकहेतून् पञ्चमाध्यायप्रतिपादितान् अत्रापि नियामकत्वेन विशदं प्रकाशयति-- प्रावण्यमिति। श्रुत्यर्थपाठकाण्डमुख्यप्रवृत्तिक्रमैर्हितान्त्रिकाः कर्मणामानुपूर्वीमभिदधुः। 'हदयस्याग्रेऽवद्यत्यथ जिह्वायाः,अध्वर्युर्गृहपतिं दीक्षयित्वा ब्रह्माणं दीक्षयति' इत्यादिषु
श्रुत्यैव क्रमो विधीयते। समानकर्तृकयोः पूर्वाकाल एव हि त्वाप्रत्ययो विधीयते। अत्रापि 'परीक्ष्य लोकान् कर्मचितान्' इति विषयवाक्ये श्रौतक्रमः स्पष्टः। त्रिवर्गे प्रथमप्रावण्यमित्यर्थक्रमः। अनादौ खलु संसारे त्रिवर्गप्रवणानामधिकारिणामेतस्मिन्नपि जन्मनि अनादिवासनावशादादितस्त्रिवर्गप्रावण्यमेव योज्यते। तत्र दोषान् दृष्ट्वा पुनरपवर्गप्रावण्यमित्यर्थक्रमः। यथा-- 'अग्निहोत्रं जुहोति, यवागूं पचति' इत्यर्थौचित्यानुसारेण यवागूपाकस्यैव प्राथम्यं परिकल्प्यते। सफलेत्यादि-- कर्मणामुपासनाङ्गत्वात्प्रागेव कर्मविचारकाणां सफलव्यापारत्वमस्ति। अयमर्थः-- उपासनस्य हि कर्माणि सन्निपत्योपकारकत्वेन विधीयन्त इति वेदार्थनिरूपकाणां निर्णयः। 'कषाये कर्मभिः पक्वे ततो ज्ञानं प्रवर्तते' इति परमर्षिणा साक्षादेव संनिपत्योपकारकत्ववर्णनात्। तथआचानुष्ठेययोः कर्मज्ञानयोः पौर्वापर्ये सिद्धे तदनुष्ठानौपयिकज्ञानद्वारेण तच्चिन्तयोरपि पौर्वापर्यं सिद्धमिति। अयमप्यर्थक्रमादौ यथायोगमन्तर्भवतीति। व्यारूयेति-- व्याख्येयो वेदः। व्याख्यानं मीमांसा तत्र 'इषेत्वा' इत्यारभ्य 'ब्रह्मणो महिमानमाप्नोति' इति व्याख्येयपौर्वापर्यस्य अध्ययनादिनियम
सिद्धत्वात् तच्छेषस्य व्याख्यानस्यापि क्रम इति मुख्यक्रमः।पाठक्रमोऽपि वक्तुं शक्यते-- यथापाठमेव वेदं विचारयन्ति विचारका इति। दृश्यते हि 'समिधो यजति' इत्यादौ पाठक्रमः । तत्र हि यथापाठमेव श्रुतार्थमनुतिष्ठन्त्यनुष्ठातारः। अत्र प्रवृत्तिक्रमोऽपि प्रदर्शयितुं शक्यते-- वेदो हि धर्मप्रमितौ कारणम्। तस्य चेतिकर्तव्यता गुरोरन्ते वेदाध्ययनं तत्फलमक्षरराशिग्रहणमर्थविचारश्चेति। तथा च यत्क्रमेणाध्ययनं तत्क्रमेण
तत्फलमक्षरराशिग्रहणम्। यत्क्रमेणाक्षरराशिग्रहणं तत्क्रमेणार्थचिन्तनमिति। उपदिष्टं हि कर्मकाण्डे उपाकरण-
नियोजनप्रोक्षणाभिघाराणां प्राप्तक्रमाणां 'सप्तदश प्राजापत्यान् पशूनालभेत' इत्यादौ प्रथमानुष्ठानक्रमानति-
लङ्घनेनोत्तरानुष्ठानमिति। इदं किल मुख्यक्रमोदाहरणं कर्मकाण्डे 'सारस्वतौ होमौ भवतः' इति युगपदुतपन्नयोः 
सरस्वतीदेवताक सरस्वद्देवताकयो र्याज्यानुवाक्यपाठक्रमेण क्रमे सिद्धे तदङ्गानामन्येषां पुनरमुख्यक्रमादेव क्रम इति। मानत्वादि रित्यादि-- मानभेदाङ्गादिपरिशोधनं पूर्वकाण्डे कृतं तदुत्तरकाण्डोपजीव्यम्। उपजीव्यस्य पूर्वभावित्वं सर्वलोकसिद्धमेव। अयमप्यर्थक्रमः। वाक्येति-- 'यज्ञेन' इत्यादिवाक्ये वेदनं वाक्यार्थत्वेन विधीयते
यज्ञादिकं पदार्थत्वेन। अत्रान्विताभिधानम्, अभिहितान्वयो वा भवतु। उभयत्रापि वाक्यार्थप्रतीत्यपेक्षया पदार्थप्रतीतेः पूर्वभावित्वमुच्यते। पदैरभिहिता इत्यभिहितान्वयवादिनः। स्मारितानन्वितार्थकमित्यन्विताभिधान
वादिनः। तथा च वाक्यार्थरूपोपासनाविचारात्पूर्वकर्मविचारः कर्तव्य इति उक्तं भवति।अयमप्यर्थक्रमः उपजीव्योपजीवकभावापरित्यागात्। दृष्टान्त इति-- 'हानौ तूपायनशब्दशेषत्वात् कुशाच्छन्दस्तुत्युपगानवत्तदुक्तम्'
इत्यादौ कर्मकाण्डोक्तार्थदृष्टान्तेन ज्ञानकाण्डोक्तार्थप्रसाधनात् दार्ष्टान्तिकप्रतीतेः पूर्वमेव दृष्टान्तप्रतीतेरवश्यं-
भावाच्चायमप्यर्थक्रमः। 'अत्के चेन्मधु विन्देत' इति न्यायेनार्थक्रमान्तरमाह-- यदीति। पूर्वकाण्डे हि ब्रह्मज्ञानमन्तरेण केवलकर्मानुष्ठानेनापरिमितफलप्राप्तिरूच्यते। उत्तरकाण्डे तु कर्मपरिकर्मितात् ज्ञानात्।
' हतं ज्ञानं क्रियाहीनं हता चाज्ञानिनां क्रिया। दावाग्रिनान्धको दग्धः पश्यन्नपि च पङ्गुकः।।' इति हि वदन्ति।
तथाच लघूपायेन प्राप्ते फले गुरूपायस्य परित्याज्यत्वेन कर्मविचार एव प्रथमं क्रियते-- तत्र दोषं दृष्ट्वा ब्रह्मविचार इति। अत्र स्थानक्रमोऽप्यनुसंधेयः। वेदाध्ययनान्तरकालस्य कर्मविचारकालत्वात् तेन 
स्वस्थानापन्नकर्मविचारं त्यक्त्वा ब्रह्मविचारः कथमिवानुष्ठेयः इति। यथा साद्यस्के कर्मणि 'सह पशूनालभेत' बहूनां पशूनां सहालम्भने सवनीयस्य स्वस्थानत्वात् पूर्वमनुष्ठानं प्रतिपेदिरे तान्त्रिकाः।।7।।
  8. 	एवं कर्मब्रह्मविचारयोः पौर्वापर्यं कर्मकाण्डपञ्चमाध्यायप्रतिपादितश्रुत्यादिक्रमानुसारेणोक्त्वा परपक्षवादिभिरुक्तं क्रमान्तरं प्रतिक्षिपति-- व्याचख्युरिति। तत्र यादवप्रकाशीयाः खलु तापत्रयाभिहतिमेव त्रय्यन्तात् पूर्ववृत्तत्वेनाक्षते। यथाहुः सांख्याः--'दुःखत्रयाभिघाताज्जिज्ञासा' इति। शाङ्करीयास्तु-- साधन चतुष्टयं पूर्ववृत्तमिति, तच्च नित्यानित्यवस्तुविवेकः शमदमादिसाधनसंपत् इहामुत्र फलभोगविरागो मुमुक्षुत्वं चेत्याक्षते। तदिदमुभयमपि वार्तम्। तथाहि किं तापत्रयोपहतिमात्रं तापत्रयाभिहतिः, किं वा स्वर्गादीनां नश्वरत्वादुपरि पर्वभिः खर्वितत्वादनर्धशतगर्भितत्वाच्च परित्याज्यत्वनिर्णयः, पूर्वत्र पामरपरीक्षकाविशेषेण सर्वसाधारण्यात् वेदान्तशास्त्रपूर्ववृत्तत्वानियमेन नियमेन तत्कथनं न संभवति। उत्तरत्र चोभयमीमांसाश्रवण साध्यत्वात् परस्पराश्रयप्रसङ्गो दुर्वारः। सांख्यशास्त्रश्रवणात् तन्निर्णय इति च न घटते। वेदाध्ययनानन्तरं मीमांसाश्रवणस्य प्राप्तत्वात् सांख्यादीनामवकाश एव नास्ति। कुतस्तच्छ्रवणम्?  कुतस्तरां तन्मूला स्वर्गादिषु वैराग्योत्पत्तिः? कुतस्तमां च तापत्रयाभिहतिपूर्वकं शारीरकशास्त्रश्रवणम् ?इति महदिदं सङ्कटमापद्यते। किंच
सांख्यादिशास्त्रैः प्रकृतिरेव सर्वकर्त्री पुरुषश्च निर्लेपः, ईश्वरो नास्तीत्यादिविपरीतबोधनादयथायथमेव वैराग्यं जायत इति न सम्यग्वैराग्यसिद्धिः। इदं च परस्पराश्रयादि मृषावादिनामपि तुल्यमेव। नित्यानित्यवस्तुविवेकादीनां चतुर्णामपि शारीरकशास्त्रश्रवणमन्तरेणासिद्धिः, तत्सिद्धौ तच्छ्रवणमिति परस्पराश्रयावकाशात्। न्यायादिशास्त्रश्रवणजनितनित्यानित्यवस्तुविवेकस्तु पूर्ववदेव निरसनीयः। अत्र शास्त्रान्तराणामवकाशाभावात् विपरीतबोधजनकत्वाच्चेति। यस्तु कश्चित् पण्डितम्मन्यः प्राह-- नित्यमुपादेयमनित्यमनुपादेयमिति प्रतीतिमात्रमेव नित्यानित्यवस्तुविवेकः, इदं च वेदान्तशास्त्रश्रवणात् प्रागेव सिध्यतीति नान्योन्याश्रय इति, सोपि ग्राम्यजनविप्रलम्भकः। नित्यमुपादेयमनित्यमनुपादेयमिति साधारणप्रतीतेः सांख्यवैशेषिकादिसर्वशास्त्र साधारण्येन वेदान्तशास्त्रनियतपूर्वभावित्वेनावक्तव्यत्वादिति। तदिदं सर्वमभिप्रेत्याह--
कथयतीति ।'परीक्ष्य लोकान्' इत्यागमस्तापत्रयाभिहतिं नित्यानित्यवस्तुविवेकादिकं चोभ्यामपि वादिभ्यामुक्तं कर्मविचारमन्तरेण न सेत्स्यतीति कथयति । अयमर्थः-- किं वेदान्तवाक्यश्रवणमात्रोपायत्वेन स्वर्गादिविषयवैराग्यैकदेशो विवक्षितो भवता,अथवा 'शान्तो दान्तः' इत्याद्युपरमवैराग्यम्। पूर्वं तावत् कर्मविचारमन्तरेण न सेत्स्यति। परंतु कर्मविचारपूर्वकब्रह्मविचारमन्तरेण न सेत्स्यति शारीरकशास्त्रपूर्ववृत्तत्वेन वक्तुमेव न शक्यते। इदं च दूषणं मृषावादिनामरि तुल्यमेव। शारीरकशास्त्रश्रवणात्पूर्वं सम्यङ्नित्यानित्यवस्तुविवेकादीनामसिद्धेः, एकदेशेन नित्यानित्यवस्तुविवेकादीनां कर्मकाण्डचिन्ताफलत्वाच्चेति। ननु साङ्गाध्ययनसामर्थ्यात्पूर्वमेव प्रतीतमिति चेत् तत्रोत्तरम्-- साङ्गाधीतिरिति । अध्ययनमात्रापादपातप्रतीत
मात्रं जायते नतु नित्यानित्यवस्तुविवेकादिनिश्चय इति। तर्हि सांख्यवैशेषिकादितन्त्रान्तराभ्यासात् निश्चयो जायत 
इति चेत् तत्राप्युत्तरमाह-- अवसर इति। अध्ययनानन्तरं न्यायप्राप्ते मीमांसाश्रवणे जाग्रति अप्राप्तानां न्यायादीनामवकाशो नास्तीत्यर्थः। एवं क्रमस्यावश्यत्वेन क्रमेण कर्तव्यस्य मीमांसाश्रवणस्य विधिप्रप्तत्वं स्यादित्याशङ्क्याह-- औचित्यति। औचित्यात् योग्यतामात्रचिन्तनात् अयं क्रमः परिकल्प्यते। न पुनः श्रुत्या साक्षादेव विधीयते। कथं तर्हि 'परीक्ष्य लोकान्' इत्यादिश्रुतिः कर्मब्रह्मविचारयोः पौर्वापर्यं विदधातीत्याशङ्क्याह--
नपुनरिति। सापि श्रुतिन्यायप्राप्तमेव प्रतिपत्तृणामनुग्रहाय विशदमेवानुवदति। 'गुरुमेवाभिगच्छेत्' इति तु विधिः 'अभिजनविद्यासमुदेतं समाहितं संस्कर्तारमीप्सेत्' इति वत् नियमविधिरति न सङ्कटं किञ्चिदिति। 'स्वाध्यायोऽध्येतव्यः' इति विधिस्त्वक्षरराशिग्रहणे विश्राम्यति। रागप्राप्ते तु मीमांसाश्रवणे क्रमपरिक्लृप्तिरौचित्यात् एव सिध्यतीति।।8।।
    9.	नित्यानित्यवस्तुविवेकादिनिराकरणपूर्वकं कर्मविचारस्य पूर्वपक्षवादिनां तत्तत्प्रतिक्षेप प्रकारमनूद्य तस्यापि प्रतिक्षेपप्रकारो भाष्य एव विस्तरेणाभिहित इति भाष्यमेव तत्रोत्तरयति-- नित्येति अयमभिप्रायः-- वयं खलु शिष्याणां सुखप्रतिपत्त्यर्थं शारीरशास्त्रशरीरसंग्रहे प्रवर्तामहे, नपरपक्षप्रतिक्षेपे, विस्तररूपं प्रथमसूत्रभाष्यमेवान्तेवासिभिः  पौनः पुन्येनानुसन्धेयमिति। शब्दार्थस्तु--- नित्यप्राप्तस्य निर्विशेषस्य  ब्रह्मणः 
कण्डचामीकरन्यायेनोपदेशः क्रियते शारीरतशास्त्रेण। न संसारो व्यावर्तत्यते। स च परमार्थः, निवर्तकञ्च तस्य
कर्मपरिकर्मितब्रह्मोपासनमिति परपक्षमाशङ्क्य स्वपक्षपरिकल्पितान् निवर्त्योपायोपेयान् विशदं प्रकाशयति-- मिथ्येति । श्रुतिशकलभुवः कर्मनिरपेक्षात् 'तत्त्वमसि' इत्यादिवाक्यजन्यत्वात् प्रत्यक्षादेवविद्यानिवृत्तिः। न केवलं 
कर्मणामनपेक्षितत्वमेव, अपितु प्रतिभटत्वमेपीति प्रदर्शयति-- प्रतिभटमपीति। कर्मणां भेदात्मकत्वात् ब्रह्मणो निर्विशेषत्वात्। तस्मात् पूर्ववृत्तत्वोक्तिर्मदुक्ते नित्यानित्यवस्तुविवेकादौ प्राप्तेति प्रलापे प्रतिवचनगतिर्भाष्य एव विस्तरेण  प्रतिपादितेति न वयं विस्तृणीमहे। अयमत्रोत्तरग्रन्थाशयः-- उभयविभूतिविशिष्टं परं ब्रह्म प्राप्यम्, प्रापकम् चोपासनम्, तच्चानभिसंहितफलकर्मानुष्ठानसाध्यम्, अनुष्ठानं च कर्मणां परिज्ञानादेव, तच्च परिज्ञानं कर्ममीमांसाश्रवणादेवेति कर्मविचारस्यैव पूर्वत्तत्वकथनं सम्यगेव, अपन्यायमूलं परेषां पूर्ववत्तत्वपरिकल्पनं प्रतिक्षिपाम इति।।9।।
   10.	ननु मीमांसाशास्त्रस्य पूर्वोत्तरभागयोरैक्ये सत्येव पौर्वापर्यक्लृप्तिः समुचिता। तदेव न विद्यत इत्याशङ्य प्रतिक्षिपति-- मीमांसाया इति। 'अङ्गानि वेदाश्चत्वारो मीमांसा न्यायविस्तरः'  इति, 'पुराणन्यायमीमांसाधर्मशास्त्राङ्गमिश्रिताः' इति च कर्मब्रह्मविचारयोमीमांसेति साधारण्येनोपादानात् सिद्धमेव द्वयोरपि भागयोरैक्यम्। कथं तर्हि कर्ममीमांसा ब्रह्ममीमांसेति विभागनिर्देश इति चेन्न; तस्यैवास्माकमनुकूलात्वात्।  अत्र हि मीमांसेत्येकमेव शास्त्रम्, तत्र कर्मप्रधानो भागः कर्ममीमांसा, ब्रह्मप्रधानो भागो ब्रह्ममीमांसेति विभाग इति प्रतीयमानत्वात्। अन्यथा विद्यास्थानानां चतुर्दशत्वासंभवात्। तेन मीमांसाशास्त्रस्यैक्ये सत्यपि निरीश्वरमीमांसकास्तस्य शरीरमेव परिजिगृहुः । अत एव तान्कबन्धमीमांसका इत्याचक्षते विचक्षणाः। अपरे तु राहुकल्पं तच्छिर एव परिजिगृहुः। तानपि राहुमीमांसा इत्याचक्षतें। तयोरितरेतरांशपरित्यागोऽन्तर्विरोधनिबन्धन इत्यधिक्षिपति-- किं तैरित्यादिना। न केवलं पुराणादिप्रसिद्धिमात्रेण
कर्मब्रह्मभागयोरैक्यम्, अपि तु न्यायानुसारेणापीत्याह-- स्वाध्यायेति। अत्र स्वाध्याय शब्देन सशिरस्को वेद उच्यते। तेनाध्ययनं तावदुभयभागविषयमेव। तत्फलभूतमक्षरराशिग्रहणमपि तथैवोभयविषयम्।  तदनन्तरं साङ्गाध्ययनजनितापातप्रतीतिरपि उभयविषयणी। तथा तदन्तर्वर्तिवेदवाक्यार्थ विचाररूपमीमांसा सार्वत्रिकी। तदिदमाह-- कात्स्न्र्य इति। ननु स्वविधिप्रयुक्तं स्वाध्यायाध्ययनमिति कौमारिलाः। तच्चार्थज्ञानपर्यन्तम्। तन्मध्यभाविविचारोऽपि अध्ययनविधिप्रयुक्त एव। तथा च कथमापातप्रतीत्या प्रयुक्तिरुच्यते विचारस्य। एवमध्ययापनविधिप्रयुक्तमध्ययनम्। तत्र दृष्टफलत्वेनार्थज्ञानमनुमन्यते नियोगेन। तदन्तर्वर्तिविचारोऽ तदनुमत्यैव प्रवर्तते। किमापातप्रतीतिप्रेरणया मीमांसाशास्त्रस्येति। अत्रोत्तरमाह-- स्वविधीति। स्वविधिप्रयुक्तत्वं परविधिप्रयुक्तत्वं वा भवतु नाम, अन्यथा कृत्स्नाध्ययनस्यापि परित्याज्यत्वप्रसङ्गात्। अस्मत्पक्षे तु आपातप्रतीतेः कृत्स्नविषयत्वात्तत्प्रयुक्तं मीमांसाशास्त्रश्रवणमपि कृत्स्नविषयमेवेति पूर्वोत्तरभागयोः क्रमपरिकल्पनं युक्तमेव।।10।।
  11.	विषयैक्यात्प्रयोजनैक्यात् प्रवृत्तिप्रकारैक्याच्च शास्त्रैक्यमस्तु नाम। अथापि क्रमो न विवक्ष्यते। नहि सूत्रभाष्यवृत्तिवार्त्तिकटीकानिबन्धनप्रकरणादीनां कश्चित्क्रमः। तत्कथं कर्मब्रह्मभागयोः क्रमपरिकलृप्तिं भवन्तमाक्षत इत्याशङ्क्याह-- प्राधईतस्येति । एकरुपप्रयतननियतयतादेकरुपोपकाराद्धिद्यास्थानैक्यसिद्धौ
क्रमाविशेषयुक्ताकाङ्क्षावशादेव प्रबन्धैक्यमपि  परिकल्प्यते। प्रबन्धैक्यं च क्रमपरिक्लृप्तिरुपपद्यत्। अयमर्थः-
एको वेदराशिः, आपादचूडं तद्व्याख्यामरुपं मीमांसाशास्त्रमप्येकमेव मिबन्धम्। तत्र पौर्वापर्यमन्तरेण निबन्धनैक्यस्य वक्तुमशक्यत्वात् तत्रोपयुज्यते क्रमक्लृप्तिः। सूत्रभाष्यवार्त्तिकटीकानामन्योन्यसाकाङ्क्ष
स्वरुपत्वेऽपि वाक्यैकवाक्यत्वेन तदर्थप्रतिपादनरूपत्वेऽपि परस्पराकाङेक्षया भागविशेषार्थप्रतिपादकत्वाभावा
क्रमावश्यम्भावो न विवक्ष्यत इति युक्तमेवैतदिति। तत्र भदकारणमाशङ्क्य परिहरति---अध्यायदिष्विवेति।
योऽयं कर्मचिन्तनं ब्रह्मचिन्तनमित्यवान्तरार्थठभेदउच्यते। स तु शास्रभेदक एव न भवति। साधारणार्थैक्ये
सति अवान्तरार्थभेदानां सर्वत्राभेदकत्वात्। अन्यता ष़ट्कद्विकाध्यायपादपेटिकाधिकरणानामप्यर्थभेदभिन्नानां
पृथक्शास्त्रत्वं प्रस़ज्येत। अत्र,आदि शब्देन कारणभेदो विवक्ष्यते।  'अथातः शेषलक्षणम्' इत्यादावथातः
शब्दार्थानां भिन्नत्वात्। यत्पुनरुच्यते----कर्मकाण्डे जैमिनिः कर्ता,देवताकाण्डे काशकृत्स्नः,शारिरके बादरायण
इति कर्तृभेदात् शास्त्रभेदोऽस्तित्वति, तदप्यसारमित्याह----तत्तुल्य इति। नह्येकस्य कार्यस्यैक एव कर्तेति
नियमोऽस्ति ; बहुकालसाध्यरथगोपुरादौ पूर्वकर्तृकृतशेष कर्त्रन्तरस्यापि दृष्टत्वात्। न च भिन्नानां कार्याणां
भिन्न एव कर्तार इति निर्बन्धः। एकेनैव कर्त्रा बहूनां कार्याणां कर्तुं शक्यत्वात्। तेन शास्त्रभेदाभेदप्रयोजकौ न
भवतः।दृष्यते हि पूर्वोत्तरकाण्डयोर्द्विकमप्युदाहर्तव्यम्। नन्व्यत्सर्वं भेतकारणमास्ताम्। महदिदं भेदकारणामस्ति,
यत्पुनरार्थविरोध इतयासङ्क्य तच्च प्रतिक्षिपति-कलिबलेति। शिष्याचार्यै हि जैमिनिबादरायणौ।  उभावपि 
सम्यङ्न्यायनिरूपणेन वेदार्थप्रकाशनप्रवृत्तौ। तयोः परस्परविरोधकथनं कथमिव संघटते। ततः कलिबलकलुषा
महासाहसिकाः परस्परविरोधं च कथयन्तीति तानेवाधिक्षिपामः। अत्रायं विभागः प्रवावदूकानां प्रवादेषु--उपनयन-
मध्यायनाङ्गम्। तच्चाध्ययनं ' स्वाध्यायोऽध्येतव्यः ' इति स्वविधिप्रयुक्तम् ; अध्ययनं च स्वाधयायसंकारः।
सच विधिर्नियमविधिरेव । अध्ययनगृहितेनैव स्वाध्यायेन ज्ञानं संपादयेदिति कृत्स्नयुक्तिविशोषपरिज्ञनार्थं तन्मत-
परिश्रमशालिभिर्भवितव्यम्। अपरे पुनरित्थमाचक्षते--' उपनिय तु यः शिष्यं वेदमध्यापयेत्' इत्यापनाङ्गमुपनयनम्,
तच्चाध्ययनं परविधिप्रयुक्तं साक्षात्तच्छेषत्वश्रवणात्, अध्ययनं च नियोगार्थत्वेन प्रधानकर्म। तद्विधिरप्यप्रप्तविधिः।
अद्यापनं पुनराचार्यकनियोगार्थं वृत्त्यार्थाध्यापनादन्यदेव विधियते। नियोगानुमत्यैव मध्येऽधिकारसिद्धयर्थं विषय-
फलत्वेनारथज्ञानमपि स्वीक्रियते ; दृष्टफलकस्यापरित्याज्यत्वात्। अत उभयोरपि पक्षयोरर्थज्ञानार्थं विचारो वैध
एव। वेदान्तवादिनस्तु भट्टपरिक्लृप्तिमनुमन्यन्ते।अयमत्र विशेषः--यदक्षररराशिग्रहमात्रफलमेवाध्ययनमामनन्ति।
अत्र न्यायानपिब्रुवते। अक्षरराशिग्रहणस्याव्यवहितफलत्वात्,हंफहादिष्वप्यनुगतत्वात् ,अर्थज्ञानवादिभिरप्यपरित्या-
ज्यत्वात्।अधितवेदानामनधिगतवेदान्तशास्त्रानामार्थज्ञानाभावेनाश्रोत्रियत्वप्रसङ्गात्,अक्षरप्राशिवदर्थज्ञनस्यापिब्रुवते।
अक्षरराशिग्रहणस्याव्यवहितफलत्वात् , हुंफडाष्वप्यनुरत्वात् , अर्थज्ञानवादिभिरप्यपरित्या़ज्यत्वात् , अधितवेदाण-
मनधिगतवेदान्तशैस्त्राणामर्थज्ञानाभावेनाश्रोत्रियत्वप्रसङ्गात्। अक्षरराशिवदर्थज्ञानस्यापि पारम्पर्येण पुरुषार्थत्वादि
त्यातयोऽपि हेतवो दरिदृष्यन्ते। यत्पुनरुचुः 'अधीत्य स्नायात्' इति स्नानविधिनैव रागप्राप्तमीमांसाश्रवणस्यबाधात्
युष्मत्पक्षेश्रवणमेव न जाघटीतीति , तन्न--विधिनापि स्वापेक्षितबाधस्य वक्तुमशक्यात्। यथा स्नानविधिर्गुरुदक्षिणा-
प्रदानार्थमर्थार्जनमनुमनुते। एवं स्नानोद्वाहाग्न्याधानयागदानहोमदिसर्वविधिनां साद्गुण्येनानुष्ठानानशिद्धयर्थं मध्ये
मीमांसाश्रवणमनुमन्वितेति न विस्तृनिमहे। विस्तरत्वस्माभिरारचितायां मीमांसापादुकाटिकायाम द्रष्टव्यः।
 ' उपनयीत ' इत्यात्मनेपदवादस्तु विस्तरभयादत्र न लिख्यते ।।11।।

  12.   अत्र शास्त्रैक्यप्रसिद्यर्थं पुर्वोतरकान्डयो र्विरोधो नास्तीत्युक्तम्। अत मन्दप्रतिबोधनार्थं विरोधाभासाना-
शाङ्क्य परिहरति---तत्तदिति। ' इन्द्राय व़ज्रिणे ' इत्यादौ वज्रित्वाधिराजत्वादिविशेषणभेदाद्देवताभेदमामनन्ति
तान्त्रिकाः। न केवलं विशेषणभेदादेव , इन्द्रमहेन्द्रशब्दभेदादपि भेदमाचक्षते।अतो देवातात्वमिति किञ्चिन्नियतं
पारमार्थिकं नास्तीति जैमिनेर्मतम्। बादरायणस्य पुनरास्तिकाग्रेसरत्वं सर्वसंमतम्। तत्कथमविरोध इति कश्चिन्-
मन्यते,तत्रोत्तरमाह--कथमिति। अयमर्थः--शायनासनभोजनादितत्तदवस्थाविशिष्ट एक एव राजा नियाधिकारिभिः
सिध्यत्तत्तदधिकारानुरुपनियतव्यवहारभाग्भवति।नैतावता राजा भिद्यते--स्वरूपत एकस्यापि तत्तत्कालोचित-
विशेषणव्यवहाराभ्यां वैशिष्ट्यभेदस्यैवर्जनीयत्वात्।एतदेव विशदं प्रकाशयति-उद्देश्येति। हविषां प्रयोगे विशेषण-
नामधेयाभ्यां उक्तिभिन्ने सति उद्देश्याकारभेद एवात्र प्रतिपाद्यते , न पुनः स्वरूपभेद इति। अनेन ' अग्निवैश्वा-
नरादिशब्दमात्रमेव देवता , अथवा तत्तल्लौकिकाग्न्याद्यर्थविशिष्टः शाब्द एव देवता ,न पुरग्यादित्येन्द्रचन्द्राकार-
विशेषविशिष्टार्थविशेषो देवतात्वेन स्वीकर्तव्यः ' इति वदन्तः प्रयुक्ताः। स्यादेतत्। 'द्रव्यदेवतासाम्ये द्रव्यं बलीयः'- इति साक्षाज्जैमिनिनैव द्रव्यबलीयस्त्वाभिधानात् देवता न विद्यतइति, तदभावे ह्यनुष्ठानविरोधः स्यादिति, इत्थं-
वदन् स्वव्याघातमेव न जानाति। देवतास्वरूपाभेवे कथं तस्या दैर्बस्यमुच्यते ? सति धर्मिणि धर्माश्चिन्यन्त इति-
न्यायवादिनः। तर्हि किमत्रोच्यते। सावधान एव श्रृणु। दर्शपुर्णमासविष्टिनां प्रकृतिरित्यादिवाक्यप्रसिद्धः प्रकृति-
विकृतिभावस्तावत्सिद्धः। तत्र द्रव्यसाम्याद् देवतासाम्याच्च प्रकृतिभावः परिकल्प्यते तान्त्रिकैः। इत्थं सति कस्य
कर्मणः का प्रकृतिः , का विकृतिरिति चिन्तायां क्कचिद् द्रव्यसाम्यां दृष्टम। , अन्यत्र देवतासाम्यम् , एवं च 
सति द्रव्यसाम्याद् देवतासाम्साद्वा प्रकृतिभावेनानुष्ठानामिति विशये देवताया उद्देश्यत्वेन प्राधन्यात् तत्साम्याद-
नपष्ठानमिति पूर्वपक्षः। राद्धान्तस्तु द्रव्यस्य प्रत्यक्षत्वात् देवताया आगमैकसमधिगम्यत्वात् त्वमेवाप्रत्यक्षं द्रव्यस्य।
देवतायाः पुनः स्वरूपं देवतात्वं चात्प्रत्यक्षमिति प्रातीतिकमेवेदं दौर्बल्यं न स्वरूपभावनिबन्धनमिति,तदिदमाह---
दौर्बल्यमिति।।12। 

13.  एवं विरोधभासं निराकृत्य स्फुटमपि किञ्चिद्विरोधमाशङ्य परिहरति-जैमिन्युक्त-मिति। बादरिजैमिनि-
काशकृत्स्नप्रभृतयो बहवो हि शिष्या बादरायणस्य। तत्र तत्र स्वाभिप्रायविरुद्धान् शिष्याभिप्रायान् प्रतिक्षिपन्जैमि-
नीयमपि पक्षं प्रतिक्षिपति बागरायणः। कथं जैमिनिबादरायणयोरविरोधः ? तस्मात् हठकृतमेवैकशास्त्र्यमिति ,
तत्प्रतिक्षिपति-नेति। तत्र हेतुमाह-ब्रह्मेति।'परं जैमिनि र्मख्यात्'  इत्यादौ हि जैमिनेः शारिरकाशास्त्रकिरधानभूत-
ब्रह्मसंवादं ड़ृढमेव प्राचिकशदाचार्यः। तस्मात् विरोधाभासप्रतिपत्त्या न शास्त्रभेदः शङ्कनियः। का गतिस्तर्हि 
विरोधाभासप्रतिपत्तेरितिचेत् तत्रोत्तरमाह--तदित्यादिना। तात्पर्ये हि शब्दः प्रमाणम्। तेन तत्र तत्र सूत्रेषु तात्पर्य-
विशेषेण तद्विरोधः परिहरणियः। अत्र प्रदिबन्दीमाह--काण्डवदिति। यथा-एकस्मिन्काण्डे षट्कयोरध्याययोः 
पादयोर्वा परस्परविरोधभासप्रतिपत्तौ पण्डितास्तात्पर्यभेदाद् विरोधं परिहरन्ति , एवमत्रापिती। अस्तु तत्रापि
विरोधपरिहारः , अथाप्यन्तविरोधे सिद्धे देवताधिकरणादौ कः परिहार इत्याशङ््क्योक्तमेव तात्पर्यविशेषं तत्रापि
योजयति--बाह्येति। एवं किलाहुर्बाह्याः-- ' वाक्यत्वात्सकर्तृको वेदः , कर्तृणां च भ्रमविप्रलम्भ प्रमादाशक्त्यादिकं भवत्येव, तस्माद्वेदस्याप्रमाण्यम्, न च देवता नास्तीति वक्तुं शक्यते, 'वायवयं श्वेतमालभेत' इत्यादो कर्माराध्ययाया देवतायाः एवातिथिवत्प्राधान्येन कथनात्' इति, तत्प्रतिक्षेपार्थं कर्मप्राधान्यमाह देवताधिकरणे, न पुनर्देवतास्वरूपं प्रतिसञ्चष्टे। इयं किल देवताधिकरणे पञ्चसूत्री--'देवता वा प्रयोजयेदतिथिवत्। भोजनस्य तदर्थत्वात्। अर्थवत्त्वाच्च ततश्च तेन सम्बन्धः' इति पूर्वपक्षसूत्रत्रयम्। 'अपि वा शब्दपूर्वत्वाद यज्ञकर्म प्रधानं स्यात्। गुणत्वे देवताश्रुतिः' इति सिद्धानायसूत्रयुगलमपि। तत्रेदं तात्पर्यम्--- अर्थप्राधान्यस्य देवतायां विद्यमानत्वेऽपि शब्दप्राधान्यं यज्ञकर्मण्येवेति श्रुतिमूलानुष्ठानं यज्ञकर्मं प्राधान्येनैव कर्यव्यमिति। अत्र देवताप्रतिक्षेपमेव मन्दः कश्चिन््मनुते, तत्प्रतिक्षेपार्थं तत्र तत्र जैमिनिपक्षं प्रतिक्षिपति भगवान् बादरायणः। तदुक्तं वेदार्थसंग्रहे-- 'अश्रुतवेदान्तानां कर्मण्यश्रद्धा मा भूदिति देवताधिकरणेऽतिवादाः कृताः।' इति। अतिवादाः-- अन्यपरोक्तयः। न जैमिनिर्देवता निराचकार, नापि बादरायणस्तं प्रतिक्षिपतीति भावः।।13।।
 14.	अत्रान्यः प्राह 'जैमिनिबादरायणयोर्विरुद्धभाषणं माभूत् शिष्याचार्यभावात्, तथापि पौनरुक्त्यं दृश्यते। यथा
पूर्वकाण्डे श्रुतिविरोधे स्मृतिरनपेक्षणीयेत्युच्यते। तथा ब्रह्मकाण्डेऽपि 'स्मृत्यनवकाशदोषप्रसङ इति चेन्नान्यस्मृत्यनवकाशदोषप्रसङ्गात्' इति। अपुनरुक्तमेव हि वाक्यजातं शास्त्रमित्युच्यते। तस्मात् कथमिव शास्त्रैक्यम्। एवं निबन्धनैक्यमपि निर्निबन्धैक्यमपि, तदभावे कुतः क्रमः। कुतो वा कर्मविचारस्य पूर्ववृत्तत्वम्' इति। एतत् सर्वं परिहरति-- आक्षिप्येति। कर्मकाण्डस्मृत्यधिकरणेन श्रुतिविरोधात् स्मृतिरनपेक्षणीयते सिद्धेऽपि
ब्रह्मकाण्डे पुनस्तदेव कुतश्चित्कारणविशेषादाक्षिप्य समाधीयत  इति न पौनरुक्त्यम्। अस्त्वपौनरक्तम् ,तथाप्य-
पूर्वार्थत्वाभावादनपेक्षणीयत्वमुत्तरकाण्डस्येत्याशङ्क्याह--केचिदिति। 'यथाक्रतुरस्मिनिलोके पुरुषो भवति तथेतः
प्रेत्य भवति'  इति तत्क्रतुन्यायो ह्यत्र व्युत्पाद्यते। एवमन्यदपि यथोचितं द्रष्टव्यम्। एवं तर्हि पर्वकाण्डोक्तार्थस्य
प्रधानभूतस्य प्रतिक्षेप एवोत्तरकाण्डे प्राधान्येन क्रियते। अर्थवादाधिकरणार्थ एव हि कर्ममीमांसासारार्थः। एवं समन्वयाधिकरणार्थ एव हि ब्रह्ममीमांसासारार्थः। तयोः परसपरविरोधे यति कथमिव युमाभिर्विरोधो नास्तीति भण्यत इतियाशङ्क्याह---क्वचिदपवदनं ख्याप्यमौत्सर्गिकस्येति। उत्सर्गापवादन्यायेनापि शास्त्रे प्रायेण विरोधं
परिहरन्ति तान्त्रिकाः। अत्राप्यर्थवादसामान्यस्य विधिशेषतया पुरुषार्थपर्यवसायित्वमियुत्सर्गः। निरतिशयानन्दरूप-
ब्रह्मविषयार्थवादानां स्वतः पुरुषार्थरूपब्रह्मप्रतिपादकत्वाद् विध्येकवाक्यत्वमन्तरेणापि पुरुषार्थपर्यवसायित्वमित्यप-
वादः। एवं सर्वत्रापि शास्त्रे पौनरुक्तयादिपरिहारचिताक्रम इति। एककाण्डान्तर्गतेषु बहुष्वधिकरणेषु विरोधः
परिह्रियत इति तद्भिन्नयोरपि काण्डयोः पौनरुक्तयादिपरिहृतिस्तुल्यन्यायत्वानुसन्धानेन पक्षपातं विहाय मध्यस्थ-
दृष्ट्या सावधानेन सञ्चिन्तनीयेति।।14।।
  15.  एवं जैमिनिबादरायणवाक्ययोर्विरोधं परिहृत्य तत्प्रसङ्गाद् व्याख्यातृवाक्ययोरपि प्रमाणभूतयोर्विरोधाभास-
मश्यं समाधेयत्वात् समाधत्ते--वृत्तीति। शङ्कते कश्चिद्विरोधम्। वृत्तिग्रन्थे हि जैमिन्युपरचिततया षोडषाध्या-
य्युपात्ता। सङ्कर्षः----सङ्कर्षकाण्डः,भदृपराशरास्तु तत्त्वरत्नाकाराख्ये शारिरकाशास्त्रप्रकरणे काशकृत्स्नप्रभव
इत्यक्तवन्तः। तत्कथमिगं संघटेतेति। अत्रोतरमाह--अत्रेति। द्वयोरपि ग्रन्थकर्त्रोर्विश्वसनीयत्वात् एकस्यापि वाक्ये
न वयमप्रामाण्यं ब्रूमः, अपितु तात्पर्यभेदेयोभयमत्रापि प्रामाण्यम्। तथा हि तत्त्वरत्नाकारवाक्यस्य मुख्यत्वेन
सङ्कर्षकाण्डस्य काशकृत्स्नप्रभवत्वे सिद्धे वृत्तिकारवाक्यं जैमिनेर्द्वादशलक्षणीकर्तृत्वात् प्राचुर्यादौपचारिकम्।
वृत्तिकारवाक्यानुसारेण जैनमिनेः षोडशसक्षणीकर्तृत्वेप्रामाणिके तत्त्वरत्नाकारवाक्यं काशकृत्स्नस्य देवताकाण्डे
विशेषेण प्रवर्तकत्वपरमिति सिद्ध एव समाधिरिति।।15।।
   16.	एवं 'अथातो ब्रह्मजिज्ञासा' इति सूत्रानुसारेण कर्मविचारानन्तरं ब्रह्मविचारस्य कर्तव्यत्वे परिपन्थितया प्रसक्तानर्थान् दिङ््मात्रेण प्रतिक्षिप्य क्रियमाणशास्त्रसूत्राधिकरणपादविभागेषु न्यूनाधिकभावं शिष्यानुग्रहार्थं प्रतिक्षिपति-- सौत्रीति । शुभाशीः सूत्राणां कटपयादिक्रमात् संख्यापरिकल्पना। पञ्चत्वारिंशदधिका पञ्चशतीति सूत्राणां संख्याप्रमाणम्। अधिकरणसंख्या तु चिन्मयी षट्पञ्चाशदधिकं शतमित्यर्थः। एतत्तु परपक्षवादिभिः परिकल्पितापन्यायमूलाधिकसङ्ख्यानिराकरणार्थमुच्यते। तेषां परिकल्पनाया अपन्यायमूलत्वेन प्रकटयति-- तादर्थ्य इत्यादिना। उत्तरसूत्रस्य पूर्वाधिकरणशेषत्वे समनन्तरभावित्वे सति, अधिकरणभेदो न कल्पनीय इति तान्त्रिकाः प्राहुः। तेन गुहाधिकरणमित्यादिकं परवादिकल्पितमहसितं भवति। अथ संख्यातानामधिकरणानां प्रदिपादं विभागं दर्शयति-- अक्षेत्यादिना। अत्र लोकप्रसिद्धानुक्रमात् संख्यानिर्देशः। अक्षाण्येकादश, ऊर्मयः षट्, आशा दश, अहयः पुनरष्टौ, काष्ठा दश, द्विरदाश्चाष्टौ, मुनयः सप्त, वसवोऽप्यष्टौ, षडूर्मयः। अद्रयोऽष्टौ, तत्त्वानि षड्विंशतिसंख्याकानि, अतिशक्वरी पञ्चदश, अक्षाण्येकादश,
पुनरप्यक्षाण्येकादश पञ्च प्रयाजाः, रसाः षट् इति सुप्रसिद्धमेतत्। अनया प्रक्रियया पादनीतिप्रबन्धः-- पादानां नीतयः प्रतिपादमधिकरणानि निबन्ध्यन्य इति।। 16।।
   17.	एवं पादाधिकरणविभागमुक्त्वाऽध्यायानां द्विकयोरपि विभागमर्थविभागेन प्रदर्शयन् उत्तरस्यापि द्विकस्य सिद्धोपायोपेयेरूपब्रह्मप्रतिपादनपरत्वाद् ब्रह्मजिज्ञासारूपत्वं सिद्धमित्याह-- शास्त्रमिति। अनेन शारीरकशास्त्रेण
समन्वयाविरोधसाधनफलरूपाश्चतुर्ष्वध्यायेषु चत्वारोऽर्थाः प्रधानतया प्रतिपाद्यन्ते, एकैकस्याध्यायस्य पादचतुष्टयात्मकत्वात् षोडशाङ्घ्रित्वसिद्धिः। न केवलमध्यायभेदात्पादभेदाच्च भेदः, द्विकभेदादपि   भेदोऽस्तीत्याह-- द्विकेति। तत्र दृष्टान्तमाह--षट्केति। कर्मकाण्डे पूर्वोत्तरषट्कभेदः सुप्रसिद्धः। आदिशब्देन
प्रथमकाण्डत्रिपादीव्यूहनपूर्वकाण्डप्रसिद्धभेदोऽप्युपादीयते। एवं सर्वत्रापि शास्त्रे तत्रतत्रोक्तविभागो दृष्टान्तीकरणीयः। अत्र द्विकभेदनिमित्तमर्थभेदाह--तत्रेति। पूर्वद्विकं सिज्झविषयनिरूपणपरम्-ब्रह्मणः सिद्धत्वात्,
उत्तरद्विकप्रतिपाद्यपासनप्राप्त्योर्विषयत्वाच्च ब्रह्मणः। उत्तरद्विकं साध्यविषयनिरूपणपरम्--उपासनप्राप्त्योः पुरुषसाध्यत्वात्, परब्रह्मविषयत्वेन विषयित्वाच्च। ननु कथमुपासनप्राप्तिप्रतिपागनपरस्योत्तरद्विकस्य ब्रह्मजिज्ञसा-
रूपत्वम्? कथं वा ब्रह्मजिज्ञासारूपशास्त्रे सङ्गतिरित्याशङ्क्याह-स्वप्रप्तेरिति। द्विविधं हि साधनं प्रधानाप्रधान-
भावेन, ब्रह्म तदुपासनं चेति। एवं साध्यमपि द्विविधं ब्रह्म तत्प्रप्तिश्चेति। तथाच ब्रह्मणः प्राधान्येन निविशत इति
न सङ्कटं किञ्चित्। उक्तं हि तान्त्रिकैरपि 'स स्वेनैव फलप्रदः फलमपि स्वेनैव नारायणः' इति।।17।।   
   
 18. एवमध्यायद्विकयोरर्थविभागमुक्त्वा पादानामर्थभेदमाह--तत्रेति। शारिरकाद्यपादे तावत् अस्पष्टतरजीवादि-
लिङ्गकवाचश्चिन्त्यन्ते। अस्पष्टवादिसिङ्गकवाचो द्विवितीये। स्ष्टजिवादिलिङ्गकवाचस्मृतीये। स्ष्टतरजिवादि-
लिङ्गकवाचश्चतुर्थे। उक्तं च सेनेश्वराचार्यैः 'अस्पष्टपरमस्पष्टं स्पष्टं छायानुसारि च' इति। तत्र जीवप्रधान-
प्रतिपादकवाक्ययोश्छायानुसारिरत्वं हि सिद्धान्तप्रतिपाद्यार्थानुसारेण प्रतीयमानत्वम्। एवमविरोधाध्यायेऽपि क्रम-  माह--पश्चात्स्मृत्यादिकैरिति। स्मृतिपुराणेतिहासादिभिराधिकत्वेनाभिमन्यमानै र्वेदान्तवाक्यानां बाधः परिह्रियते।
अक्षतिः---अबाध इत्यर्थः। तर्कपादे तु वेदान्ततुल्यत्वेनाभिमन्यमानानां बाध उच्यते। अहितानांपरपक्षतर्काणां सत्तर्कानुग्रहशालिभिर्वेदान्तवाक्यैरहननमित्यर्थः। तथा च न प्रतिरोधेऽपि, तुल्यबलेनैव प्रतिरोधो न पुनर्दुर्बलेन। 


                                                                                                   	                                                                                                                                                                                                               
            
                                                                                                                                                                              
       
      
  
 
 
 
      


         
   
तेन प्रथमपादे वेदान्तानां बाधपरिहारः क्रियते। द्वितीयेपादे प्रतिरोधपिरहार इति विभागः। तत्र द्वितीयाध्याये द्वाभ्यां पादाभ्यां कारणद्वारकबाह्यविरोधपरिहारः कृतः। उत्तराभ्यां वियत्प्राणपादाभ्यां   कारयद्वारकान्तरविरोधपिरहारः क्रियते। तत्रापि वियत्पादे वियदादीनां कार्यत्वपरिशोधनम्। प्राणपादे तु जीवोपकरणभूतानां प्राणादीनामिति विभागः। तत्र विरोधस्यानन्तरत्वं वेदवाक्यानामन्योन्यविरोधरूपत्वादिति भाव्यम्। तृतीयाध्यायं पादभेदेन विभजतेऽधिकाराधिकर्तव्यभेदेन च --दोषादोषाविति। तृतीये साधिकारसाङ्गो-
पायविभागः। तत्र द्वाभ्यां पादाभ्यामधिकारः परिशोध्यते। अधिकारो हि सांसारिकसकलपुरुषार्थवैराग्यपूर्विका परब्रह्मप्रेप्सा। तत्र वैराग्यपादे सिध्यति जाग्रदाद्यवस्थासु जीवानां सदोषत्वकथनात्। परब्रह्मप्रेप्सा तु उभयलिङ्गपादश्रवणफलमेव। एवं द्वाभ्यां पादाभ्यामधिकारसिद्धिरुक्ता।उत्तराभ्यां पादाभ्यां साङ्गोपासनमधिककर्तव्यमुच्यते। तत्रापि तृतीयपादे प्रधानभूतोपासननिर्णयः। चतुर्थे पुनरितिकर्तव्यतानिर्णयः। इत्थं प्रतिपादितोपायफलचिन्तनं चतुर्थाध्याय इत्याह-- अथेति। उपासाऽऽरोहप्रभावो हि उत्तरपूर्वाघयोरश्लेष
विनाशौ तदिदं प्रथमपादे, देहादुत्क्रमणं द्वितीये, अर्चिरादिमार्गेण गमनं तृतीये, 'परंज्योतिरुपसंपद्य स्वेन रूपेणाभिनिष्पद्यते' इति वैकुण्डवासिनो वासुदेवस्यासङ्कुचितानुभवश्चतुर्थ इत्येषा फलाध्यायपरिपाटीतिदिक्।।
  19.	एवं पादभेदादर्थकथने सर्वेषामपि पादानां ब्रह्मजिज्ञासारूपत्वं कथमित्याशङ्य परिहरति--स्रष्टेति। तत्तत्पादोक्तानामर्थविशेषाणामेकस्मिन्नेव ब्रह्मणि पर्यवसानादिति परिहारः। तत्र स्रष्टेत्यादिषोडशाभिः पदैस्तत्तत्पादप्रतिपाद्यषोडशविशेषविशिष्टो भगवानेवाभिधीयते। प्रथमपादः स्रष्टृत्वप्रधानः। द्वितीयस्तु देहित्वप्रधान इत्यादि स्वयमेव भाव्यम्। स्वनिष्ठः - स भगवान् स्वस्मिन् प्रतिष्ठितः। 'स्वे महिम्नि' इत्यादि श्रुतिसिद्धमनन्य आधारत्वमुच्यते। श्रिताप्तः-- तर्कपादे हि अनाश्रितानां दुस्तर्कवादिनामनाप्तः, आश्रितानां पुनः पञ्चरात्रतन्त्रनिष्णातानां पाञ्चकालिकवृत्तीनामाप्त इत्युच्यते। संसृतौ तन्त्रवाही--जाग्रत्स्वप्नसुषुप्तिमूर्च्छामरणेषु
भगवानेव निर्वाहकत्वेनोच्यते। शेषं सुगमम्।।19।।
  20.	अत्र केचिच्चोदयन्ति 'भवतामुपपादनमन्यत्, अनुष्ठआनमन्यत्। कर्मविचारस्य पूर्ववृत्तत्वमुपपाद्यते। अनुतिष्ठन्ति च कर्मविचारमन्तरेणापि ब्रह्मविचारमाचार्याः, कथमेतत् सङ्घटते? इति। अत्रोत्तरमालिख्यते-- विध्युक््त्येति। अत्र विधिः कार्यमेकेषाम्,शब्दभावना पुनरन्येषाम्। इषअटसाधनत्वं मण्डनस्य।इष्टस्य कृत्यधीनत्वमाचार्यैकदेशिनः। धात्वथभावनेति केचिदूचुः। आप्तस्य हितकामस्य नियोग इति न्यायवादिनः। तमेव पक्षमनुमन्यते त्रय्यन्तवादिनोऽपि। यथाहुः--
	'आप्तस्य हितकामस्य नियोगं केचिदूचिरे। भाष्यकारोऽपि भगवानेतमेवान्मन्यत।।' इति।
 यो वा कोवा विधिर्भवतु तस्य विधेरुक्तिः। अयमर्थः -- कृतादिपुणअययुगेषु अधिकारिणोऽपरिमितबलधी
प्राणयोगाद् वेदानधीत्याविघ्नेन फलवदापातप्रतीतिजनितां त्रिकाण्डीं मीमांसामनुक्रमेण विचारयन्ति। अयमेव न्यायमार्गः। अधुना पुनरन््तिमयुगे संप्राप्ते बलधीप्राणानां परिमितत्वेन मध्ये विच्छेदसंभवात् ब्रह्मविचाररूपमुख्यार्थ अनुष्ठानानुग्राहाय कर्मविचारात्मकङ्गविचारानुष्ठानं कंचित्कालं परित्यज्य शीघ्रमेवान्ते वेदान्तश्रवणे रमन्ते कतिचन कृतिनः  कृतकृत्याधिकारिणो भाग्यवन्त इत्यर्थः। आहुश्च 'मुख््यामुख्यविरोधे मुख्यानुग्रहो न्याय्यः'  इति। अयमर्थः 'गुणमुख्यव्यतिक्रमे तदर्थत्वान्मुख्येन वेदसंययोगः'  इत्यत्रोच्यते। अयमत्र निर्णयः--अनुक्रमानुपपत्तिशाङ्कभावे न्यायानुसारादनुक्रमेणैव श्रोतव्यम्। तच्छङ्कायां पुनः प्रधानविरोधपरिहारय व्युत्क्रमेणापि न विरोधः। नन्वपरिज्ञाशाब्दान्तरादिभिः कथमिव शाण्डिल्यविद्यादीनां भेदाभेदचिन्ता, कथंचापरिज्ञा श्रुति लिङ्गादिभिश्च क्रमज्ञानयोरङ्गाङ्गि भावपरिकल्पनम् , कथं चापरिज्ञातश्रुत्यर्थपाठदिभिरार्चिरादिषु क्रमपरिकल्पनम्,एवमन्यत्रापि न्यायान्तरोपजिवनं कथमिव जाघटितीतिः घटतएव तत्त्वविद्विरचितै प्रकरणादिभिः कर्मकाण्डार्थं संक्षेपतः श्रुत्वा श्रूयतां शारिरकमिति। अथवा अप्रतिहतप्रतिभैरम्तेवासिभराचार्यसकाशादेव कर्मकाण्डार्थं संक्षेपतः श्रुत्वा श्रूयतां शारिरकमिति वाऽविरोधः।यद्वा शारिरकश्रवणवेलायामेवातिशयित प्रतिभावन्तस्तत्तदपेक्षितमर्थजातं सहसैवावधारयन्तु नाम, तस्मादविरोध इति। क्रमश इति--अत्र हि द्वयि गातिः। केचिदक्षरराशिं गृहित्वा स्नानात्प्रागेव त्रिकाण्डीमपि मीमांसां श्रृण्वन्तीत्येका प्रक्रिया। अपरा पुनरधित्य स्नाया-
दिति वाक्यानुसारेण सहसैव स्नात्वा पश्चादनाश्रमी न तिष्ठेदिति ब्रह्मणानुसारेण प्रागेव परिणयनमपि 
कृत्वा कालेकाले मीमांसामपि श्रृण्वन्तीति। ननु कथं गृहस्थस्य यजमानाद्यवश्यकर्मभिरुत्तरकालस्यावरुद्धत्वात् ज्ञानार्जनावकाशः? उच्यते। यथा श्रुत्यर्थानामुत्तरकर्मानुष्ठानौपयिकद्रव्यार्जनरूपाणां याजनाध्यापर्दनकरूपस्य मीमांसाश्रवणस्याप्यवकाशो  दीयतामिति महीनयं घण्टापथः।।20।।
	21. अत्रान्यः क्श्चिदचूचुदत् 'रागप्राप्तं मीमांसाश्रवणमित्यक्षरराशिग्रहणमात्रफलकाध्ययनविधिवादिनो भवन्तः
प्रतिपेदिरे। तर्हि आचार्यसकाशादेव श्रोतव्यमिति विर्बन्धो निर्निबन्धनः। स्वयमेव शारीरकशास्त्रपुस्तकावलोकनेन
 कर्मब्रह्ममीमांसापिरज्ञानमात्मनः करोतु प्राज्ञः। मुधैवाचार्यानुसरणप्रयासः' इति। तदिदमाह-- रागादित्यादिना।
तत्प्रतिक्षिपति--नेति। तत्र हेतुमाह-- ब्रह्मेति। 'तद्विज्ञानार्थं स गुरुमेवाभिगच्छेत्' इति ब्रह्मज्ञानार्थं गुर्वभिगमनविधेः। न केवलं विधिमात्रमुपदेशदर्शनमप्यस्तीति दर्शयति तेनेति। नपुनरिदं हेतुद्वयमेव, सद्विद्या पुनः'आचार्यवान्पुरुषो वेद' इत्याचार्योपदेशादेव सम्यग्ज्ञाानमुपजायत इति विशदमेव प्रकाशयतीत्याह-- सद्धिद्येति। अत्र मतुपा सम्यगुपासनं विवक्ष्यते। न केवलं सद्विद्यैवामुमर्थमुपदर्शयति, विद्यान्तरमपि विद्यायास्साधुत्वमुपदेशादेव सिध्यतीति प्रकटयतीत्याचष्टे-- तथेति। 'आचार्याद्वैव विदिता विद्या साधिष्ठं प्रापत्' इति हि श्रुतिः। साधिष्ठं साधुतमत्वम्। प्रापत्-- प्राप्नुयादित्यर्थः। 'छन्दसिलुङ्लङ्लिटः' इति व्यत्ययस्य सौत्रत्वात्। ननु रागप्राप्तं मीमांसाश्रवणमिति भवद्भिगङ्गीक्रियते, कथमधुना बहुश्रुत्युपपादनेन विधिप्राप्तत्वमुच्यते? तथा च हृद्यन्यद् वाच्यन्यमदिति वैयाकुलीमेवातनोति, नेत्याह--नियमविधिरिति। त्रिविधः खलु विधिः-- अप्राप्त विधिः, नियमविधिः, परिसंख्याविधिश्चेति। अत्र मा भूदप्राप्तविधिः माचभूत्परिसंख्याविधिः, नियमविधिमेव परिगृह्णीमहि' अभिजनविद्यासमुदेतं समाहितं संस्कर्तारमीप्सेत्' इतिवत् श्रोत्रियं ब्रह्मनिष्ठमेव गुरुमेवाभिगच्छेदिति। तेनायमर्थः--  अत्र न श्रवणं विधीयते। नापि श्रवणार्थं गुर्वभिगमनम्। तस्यापि श्रवणार्थिभिः  स्वयमेवाचरणात्। अपितु शिष्याचार्ययोर्गुणावेव विधीयते। तेन विधिप्राप्तत्वरागप्राप्तत्वविरोधचोदनं मन्दमिति।।21।।
  22.	एममध्याययनानन्तरमथातोधर्मजिज्ञासेत्यारभ्यानावृत्तिः शब्दागनावृत्तिः शब्दादित्येवमन्तव्यमनुक्रमेण कर्तव्यं
 मीमांसाशास्त्रशरीरमिति प्रमाणतर्काभ्यां प्रकटमेवोपपादितम्। अतः परं मीमांसाशास्त्रैकदेशभूतस्य शारीरकशास्त्रस्यानारम्भणीयत्वशङ्कां शारीरकाद्यभूतचतुरधिकरणी चतुर्भिर्न्यायविशेषैः प्रशमयतीति शास्त्रोपक्रम प्रतिपादनायोपक्रमते--सिद्ध इति। उक्तञ्च पूर्वाचार्यैः-- 
 'व्युतपत्त्यभावात्प्रतिपत्तिदौस्स्थ्यादन्येन सिद्धेरफलत्वतश्च। 
अमात्व्माशङ्क्य निराचकार न्यायैश्चतुर्भिः प्रतिपाद्य तत्तत्।।' इति।
उक्तमन््यैरपि शारीरकशास्त्रन्यायनिबन्धग्रन्थकर्तृभिर्धधन्यबुद्धिभिः--
 'व्युतपत्त्यभावात्प्रतिपत्तिदौस्स्थ्यादन्येन सिद्धत्वमथआफलत्वम्।
 एतानि वै सूत्रचतुष्टयेनानारम्भमूलानि निराकृतानि।।' इति।
  इयं केवलचतुःसूत्री तावदेका पेटिका शास्त्रारम्भसमर्थनरूपार्थैक्यात्, तत्परिपन्थिपरोक्तन्यायनिराकरणरूप प्रयोजनैक्याच्च। तदवान्तरपेटिके द्वे द्वे सूत्रे। तत्र पूर्वसूत्रद्वितयं सिद्धप्रतिपादकस्य शब्दस्य व्युत्पत्ति समर्थनेन
वेदान्तवाक्यप्रामाण्यसमर्थनार्थम्। उत्तरं च तात्पर्यलिङ्गसमर्थनेन तदर्थमेवेति पेटिकाविभागः। तत्रापि पूर्वपेटिकायां सिद्धपरस्य शब्दसामान्यस्य व्युत्पत्तिः समर्थ्यते प्राथमिकेन सूत्रेण। द्वितीयेन तु सिद्धविशेषपरस्य ब्रह्मशब्दस्य व्युत्पत्तिसमर्थनमित्ययवान्तरविभागः। उत्तरपेटिकायां तु तात्पर्यलिङ्गसमर्थनं ब्रह्मणि वेदान्तवाक्यानाम्। तात्पर्यलिङ्गानि च--- 'उपक्रमोपसंहारावभ्यासोऽपूर्वता फलम्।
                                  अर्थवादोपपत्ती च लिङ्गं तात्पर्यनिर्णये।। '' इति षोढा विभज्यन्ते।
तत्र मानान्तरागोचरतारूपमपूर्वत्वलक्षणं तात्पर्यलिङ्गं शास्त्रयोन्यधिकरणे सिध्यति। साफल्यलक्षणं समन्वयाधिकरणे। तत्रापि शास्त्रसाफल्यं पूर्वत्र, तज्जन्यज्ञानसाफल्यमुत्तरत्रेति पेटिकाधिकरणविभागः प्रसिध्यति।
एतत्सर्वमनुक्रमेण तावदुपपादयामः। आद्या व्युत्पत्तिः सिद्धेऽर्थे न सिध्यतीति प्रथमाधिकरणपूर्वपक्षः। द्वितीयाधिकरणए पूर्वपक्षं दर्शयति-- नचेति। लक्षणतो हि विशेषव्युत्पत्तिः शब्दानां गन्धवती पृथिवी सास्नादिमान्गौरित्यादौ। आहुश्च 'व्यावृत्तिर्व्यवहारो वा लक्षणस्यार्थः'इति।  अस्मिंस्तु ब्रह्मणि जगत्कारणत्वलक्षणं
 न जाघटीति, तेन न योज्यते विवक्षितब्रह्मशब्दस्य व्युत्पत्तिरिति।तृतीयाधिकरणपूर्वपक्षमाह-- किमिति। अनुमानसिद्धे किं शास्त्रेणेत्यर्थः। चतुर्थस्याधिकरणस्य पूर्वपक्षमाह--नचेति। निशमयितुः-- श्रोतुरित्यर्थः।  एवं
ब्रह्मण्युपनिषदो न मानानीति ब्रह्मविचारे स्तम्भिते  शारीरकशास्त्रारम्भं चतुस्सूत्री चतुर्भिर्न्याय विशेषैः समजीघटत्। सिद्धे व्युत्पत्तिसद्भावात् ब्रह्मलक्षणता प्रतिपत्तिसौष्ठवात् मानान्तरागम्यत्वसाधदनाद् वेदान्तवाक्यजनितज्ञानानां तव गृहे निधिरस्तीत्यान्यायेन निरतिशयानन्दब्रह्मविषयत्वेन स्वयमेव पुरुषार्थरूपत्वादिति चत्वारो न्यायशअचतुरधइकरणीनिर्णेयाः।।22।।
  23.	अत्र केचिद्वदन्ति 'चतुरधिकरणीपूर्वपक्षः खल्वन्वारुह्यवादेनापि परिहर्तुं शक्यते। तत्किमस्मिन्नाङ्गीक्रियते' इति। तत्परिहारमन्वारुह्यवादस्वरूपोपन्यासपूर्वकमाह--सिद्ध इति। इयं किल तस्य स्वरूपोपन््यासप्रक्रिया -- मास्तु नामाद्या व्युत्पत्तिः सिद्धे। तथापियागादिफलभूतस्वर्गादिस्वरूपवत्
'ब्रह्मविदाप्नोति परम्'  इति वाक्यविहितवेदनफलतया परं ब्रह्मापि सिध्यतु। लक्षणभङ्गेऽपि पूराणादि
 प्रसिद्धरावणयुधिष्टिरसुयोधनादिवत् तत्तददौपनिषदसूक्तप्रसिद्ध्या, ब्रह्मापि सिध्यतु। नहि काव्येतिहासमपुराणादिषु सर्वत्रापि लक्षणं लक्ष्यते। नच तावता तत्तदर्थासिद्धिरनुवर्ण्यते। अस्त्वनुमानप्रसिद्धमपि ब्रह्म तथापि निरतिशयानन्दरूपत्वाद्यनन्तगुणविशिष्टतया शास्त्रवेद्यमपि भवत्येव। विधिशेषत्वेऽपि  वेदान्तवाक्यानामबाधितानां 'अग्निर्हिमस्य भेषजम्' इत्यादिवत् स्वार्थप्रमाण्ये को विरोध इत्यन्वारुह्यवादः। तथाच परमार्थदूषणे सति किमिति नाम दीनकृत्यमन्वारुह्यवादमाचरामीति भगवान् बादरायणो नारायणपरं शास्त्रं साक्षाद् युक्तिभिरेवासाधयदिति। ऋजुः -- आर्जवं मनोवाक्कायानामैकरूप्यम्।  तथाच सूत्रकारहृद्यन्यद्वाच्यन्यदिति द्विरूपां प्रक्रियां नानुसरतीत्यर्थः।।23।।
	24. चतुरधिकरण्यां पूर्वोत्तरपेटिकयोः प्रकारान्तरेणाप्यर्थविभागं दर्शयन् चतुर्णामधिकरणानामुपोद्घातत्वं       
स्वपक्षेण प्रदर्श्य'एकमेवाधिकरणमुपोद्घातः' इत्येकदेशिनां मतमपि प्रधानार्थविरोधाभावेन प्रौढिप्रकर्षादनुवदति- द्वाभ्यामिति। अयमर्थविभागः-- द्वाभ्यामधिकरणाभ्यां सिद्धे ब्रह्मणि  प्रतीत्यपत्पत्तिरुक्ता, तस्याः प्रतीतेस्तत्कारणभूतस्यस शास्त्रस्य च साफल्यं द्वाभ्यामधिकरणाभ्यामुच्यते। इत्थं चतुरधइकरणी शास्त्रोपोद्घातः। उपोद्घातलक्षणस्य प्रधानभूतसकलवेदान्तचिन्तार्थचिन्तान्तरूपेषु चतुर्ष्वधिकरणेषु      साधारणत्वात्। इममवार्थं सहेतुकमुपपादयति-- औचित्येति। औचित्यम्-- अर्थौचित्यमुपोद्धातत्वोपपादकलक्षणतौल्यमित्यर्थः। अनेकेषु भाष्येषु चतुस्सूत्र्युपोद्घातत्वेन प्रतीयते। प्राक्तनी चेयं
वर्तनी श्रीमद्भाष्यकारशिष्यधुरन्धरैरात्रेयाचार्यश्रीविष्णुचित्तवरदाचार्यवादिहंलाम्बुप्रभृतिभिस्तत्तद्ग्रन्थेषूपपादनात्। मेघनाथसूरिप्रभृतयस्तु 'अथातो धर्मजिज्ञासेत सूत्रवदेकमेव वेदान्तसूत्रं शास्त्रोपोद्घातः' इति प्रतिपेदिरे, तदपि वैभववादत्वादुपन्यस्याम इत्याह-- शास्त्रेति।। 24।।
   25.	तस्य पक्षस्य वैभववादत्वमेव प्रदर्शयितुं सर्वलोकसंप्रतिपन्नबह्वाचार्यग्रन्थसंवादनात् चतुर्णामधिकरणानाम्
उपोद्घातत्वमेव प्रकटयति-- यत्तदित्यादिना। सेनेश्वरार्याः-- श्रीरङ्गराजान्तरङ्गपरिकरतल्लजाः शारीरकाधिकरणार्थसंग्राहकपद्यनिर्मातारः। वकुलभृत्किंकराः-- वरदनारायणभट्टारकान्यायसुदर्शनकर्तारः।  व्यासाचार्याः-- श्रुतप्रकाशिकाश्रुतप्रदीपिकानिर्मातारो हारीतकुलाचार्याः। द्विरिति-- द्वयोरपि ग्रन्थयोरुपात्तत्वमुच्यते। श्रीविष्णुचित्ताः-- शठमर्षणगोत्रप्रभवाः प्रमेयसंग्रहादिग्रन्थकर्तारः। सकलाचार्यसंभाव्या   वादिहंसाम्बुवाहा आत्रेयवंशजा न्यायकुलिशादिग्रन्थनिर्मातारः। इत्थं कति कति आत्रेयवरदाचार्यप्रभृतयो वेदान्तशआस्त्रसंरक्षकग्रन्थान् व्यरीरचन्। तेन बह्वाचार्यग्रन्थसंवादाद् वयमपि चतुरधिकरण्युपोद्घातत्वपक्षमेवाचक्ष्मह इति निर्धार्य कथयति-- अद्धेति।।25।।
    26.  अत्र स्वपक्षेण चतुस्सूत्र्युपोद्घातत्वमुक्त्वा व्यत्ययेन चतुस्सूत्र्यां परवाद्युक्तां प्रक्रियामन्यायमूलतयाऽनुभाष्य प्रतिक्षिपति-- व्युत्क्रम्येति। इत्थं किलाहुरन्ये 'शारीरकाद्यसूत्रे प्रतीतिसाफल्यकथनम्। प्रतीत्युत्पत्तिकथनं तु समन्वयसूत्रे' इति। एतदप्राप्तमेव। कथमप्राप्तत्वमित्याशङ्कय तत्र हेतुमाह-- बोधासिद्धाविति। सति धर्मिणि धर्माश्चिन्त्यन्त इति हि न्यायः। तेन सिद्धे बोधे साफल्यासाफल्यचिन्तनं न्याय्यम्। नपुनः प्रागेव साफल्यादिचिन्तनं क्रियते । अनागतावेक्षणन्यायेन सिद्धं                         
कृत्वा चिन्त्यत इति चेत् तदपि न, तस्य न्यायस्य मन्दगतित्वात्ष तदिदमाह-- सिद्धवत्कारमान्द्यादिति। परपरिकल्पितं प्रक्रियान्तरमपि प्रतिक्षिपति--मध्याविति। रूपप्रपञ्चनिर्माणकथनं जन्माद्यधिकरणे, नामप्रपञ्चनिर्माकथनं शास्त्रयोन्यधिकरण इति तै रुच्यते। तद्वार्तम् 'इमानि भूतानि' इति रूपनामप्रपञ्चयोर्जम्वनि साधारण्येन श्रुत्यैव साक्षादुक्ते भवद्भिरपि तथैवोक्ते तस्मिन्नपेक्षिते च सति विफलविभजनममनुचितमेवेति
भावः। पुराणादिषु साधारण्यंनैकवारमुच्यते, पुनर्विभज्याप्युच्यते, तद्वदस्मिन्निर्वाह इति चेत् तत्राह-- नीतिसूत्र इति। काव्यपुराणादिषु यथाकथंचित्कथनमस्तु। न्याय निबन्धनात्मके शास्त्रे सकलं सर्वदा वक्तव्यमिति नीतिविदां निर्णयः। निष्फलं च भवत्कथितं विभजनमित्याचक्ष्महे।।26।।
  *1.1.1.
   27. एवं कर्मविचारानन्तरमधिकर्तव्यस्य शारिकशास्त्रस्याधिकारिविशेषप्रतिपत्त्यर्थं शास्त्रोपोद्धातरूपप्रथमाधि-
करणपूर्वपक्षोपन्यासप्रकारानुसारेण राद्धान्तप्रक्रियावैविध्यमुप्युपदर्शयन् सूत्रप्रधानभूतब्रह्मजिज्ञासां प्राधान्येन प्रदर्श-
यति सूत्रकार इति प्रकटयति-कार्य इति। शारीरकशास्त्रोपोद्धातरूपमिदमधिकरणमित्युक्तम्। अधिकरमं च 
पञ्चाङ्गम्। यथाऽऽ-- 
                  'विषयः संशयश्चैव विचारो निर्णस्था।
                  प्रयोजनं च प्राञ्चोऽधिकरणं विदुः।।'
        दशाङ्गमित्याहुराचार्याः।
                  'संगतिर्विषयश्चैव संशयोत्थानाकरणम्।
                  संशयस्य प्रकारश्च तदर्था च विचारणा।।
                  तस्यां फलफलित्वं च न्यायौ द्वौ पक्षयोर्द्वयोः
                  निर्णयस्तत्फलं चेति बोध्यान्यधिकृतौ दश।।'इति।
     													
    विषयोऽपि द्विविधः। अधिकरणप्रतिपाद्यार्थस्तादेवकः प्रधानः। तत्प्रतिपादकश्रुतिरवान्तरविषयः। तत्र प्रधान-
विषयः। तत्र प्रधानविषयमाद्यस्याधिकरणस्य दर्शयति--ब्रह्म जिज्ञास्यमिति। सर्वाधिकरणसुखग्रहणाय संगत्यादि-
कमप्येकत्र विव्रियते। शास्त्रकाण्डद्विकाध्यायपादपेटिकरणसूत्रभेदादष्टविधा संगतिर्वक्तव्या। अस्याधिकरणस्य वेदवाक्यार्थविचारात्मकत्वात् शास्त्रसंगातिः। वेदान्तवाक्यार्थविचारात्मकत्वात् काण्डसमगतिः। सिद्धविषय-
निरूपणपरत्वात् प्रथमद्धिके। समन्वयप्रधानत्वात् प्रथमाध्याये। अयोगव्यवच्छेदप्रतिपादनरूपत्वात् प्रथमपादे।
शास्त्रोपोद्धातरूपत्वात् प्रथमपेटिकायाम्। तत्रापि प्रतीति जननार्थत्वात् पेटिकापूर्वभागे समन्वयपप्रधाने। 'अन्ते-
हरौ तद्दर्शनात् स विष्णुराह हि तं ब्रह्मेत्याचक्षते' इति देवाताकाण्डान्तिमाधिकरणप्रतिपन्नसर्वदेवतान्तर्यामिरूप-
विष्णुपरत्वात् पूर्वाधिकरमेन संगतिः। तत्रापि 'तं ब्रह्मेत्याचक्षते तं ब्रह्मेत्याचक्षते' इति प्रधानतया द्विरुक्तब्रह्म-
शब्दस्य साक्षादुपादानात् सूत्रसंगतिरपीति। विषयः प्रगेवोक्तः।संशयोत्थानकारणं तु समानधर्मादिष्वेकमेव ग्रह्यम्।
ब्रह्मजिज्ञासापरं शास्त्रमारम्भणियं न वेति संशयप्रकारः। तदर्थविचारस्तु--वेदान्ता ब्रह्मणि प्रमाणं न वेति। तदर्थ-
मपि विचार्यते-सिद्धे व्युत्पत्तिरस्ति न वेति। तदर्थं विचार्यते-कार्यपरवृद्धव्यवहारादन्यत्राद्यव्युत्पत्तिः संभवति न 
वेति। फलफलिभावस्तु प्रधानतयाऽभिमते परस्मिन्ब्रह्मणि व्युत्पत्त्यसंभवात् सत्यापि वा वृद्धव्यवहारादन्यत्राद्य-
व्युत्पत्त्यभावाच्च सिद्धे ब्रह्मणि व्यत्पत्त्यभावेन वेदान्तानां ब्रह्मणि प्रामाण्यस्य शाङ्कितुमप्यशक्यत्वादप्रमाणभूत- वेदान्तवाक्यार्थविचाररूपब्रह्मविचारो न कर्तव्य इति पूर्वपक्षे। राद्धान्तेत्वेतद्विपर्येण फलफलिभावो वक्तव्यः। अत्र
पूर्वपक्षन्यायो व्युत्पत्त्यभावः। राद्धान्तन्यायस्तु व्युत्पत्तिसद्भावः। निर्णयस्त्वारम्भणियत्वनिर्मयः। फलं शास्त्रारम्भः।
एवमाद्याधिकरणप्रक्रिया। तत्र प्रथमाधिकरणे पूर्वपक्षसिद्धान्तावारचयति--कार्य इति। आद्या व्युत्पत्तिः कार्य एव-
नियता। अतः वर्वे शब्दाः कार्यपरा एव। अस्तु लोके ताद्दशी नीतिः,वेदे त्वान्यथेत्याशङ्क्य प्रतिक्षिपति-नान्येति।
लोकवेदाधिकरणन्यायेन वेदे न न्यायान्तरं कल्पनीयमित्यर्थः। फलितमाह--नात इति। ऊषरकल्पस्य वेदान्तस्य
चिरकालोपार्जनेऽपि नैष्फलयमेवेति भावः। तेन वेदान्तवेद्यपरब्रह्मचिन्तनं न कार्यमिति प्रत्यवस्थीयमाने प्रति-
क्षिप्यमाणे शास्त्रारम्भे सिद्धे व्युत्पत्तिमाद्यां बहुमुखमवयन् निश्चिन्वन् ब्रह्म जिज्ञास्यमाह सूत्रकारः। 
तदनुसारेण भाष्यकारोऽपीत्यर्थः।।27।।
  28.	सिद्धव्युत्पत्तिप्रकाराणां बहुमुखत्वमुक्तम््। तेष्वाबालगोपालं प्रसिद्धं परवादिभिरलङ्घनीयं तावदेकं प्रकारमाह--अङ्गुल्येति। इत्थं किल बालान् व्युत्पादयन्ति लौकिकाः। मातापित्रादयो ह्यग्रस्थितं किमपि किमपि वस्तु अङ्गुल्या निर्दिशन्तः, अङ्गुलिनिर्देशेन सह प्रयुक्तैरयं तात इयं माता मातुलोऽयमित्यादिभिर्वाक्यै र्बालान् व्युत्पादयन्ति। व्युत्पादकानामङ्गुलिनिर्देशस्तु बालानां तत्तदर्थाभिमुख्यार्थम्। ते बालाश्चानादिसंसारे संस्कारपाटवस्य बहुत्वात्, अङ्गुलिनिर्देशानां तत्तदर्थोपादेशाभिप्रायपूर्वकत्वं जानन्ति। एवं च सति सर्वेषां शब्दानामङ्गुलिनिर्देशमन्तरेणापि तत्तच्छब्दप्रयोगे चिरकालोत्पन्नसहोपदेशजनितसंस्कारसामर्थ्यात् तत्तदर्थप्रतीतिर्जायते। तत्र बाला निश्चिन्वन्ति' एतच्छब्दप्रयोगे खल्वस्माकमेतदर्थप्रतिपत्तिः। सा च शब्दार्थयोः संबन्धनिबन्धना।संयोगादिसंबन्धानन्तरं च न दृश्यते। सङ्केतपरिक्लृप्तौ सङ्केतहेतुभूतपुरुषादिकल्पनागौरवम्।
तस्माद् बोध्यबोधकभावसंबन्ध एवात्र संबन्धः' इति। अस्त्वेकैकत्र तत्तच्छब्दप्रतिपत्तिः, तथापि वाक्यार्थरूपमिलिप्रमितिः कथमिति चेत्तत्राह-क्रमभवेति । चिरकालानुभवात् तत्तन्मिलितप्रयोगाच्च मिलितव्युत्पत्तिरपि बालानां भविष्यतीति व्युत्पादका जानन्त्येव। व्युत्पादनीयाश्च बासास्तथैव व्युत्पद्यन्ते। ननु कार्यव्युत्पत्तिं प्रतिक्षिपतस्तव प्रयोज्यप्रयोजकवृद्धव्यवहारविरोध इत्याशङ्क्याह-- सङ्घाता इति।  न वयं कार्य एव व्युत्पत्तिः सिद्ध एव व्युत्पत्तिरित्येकं पक्षं पक्षपातेनाचक्ष्महे।अपि तूभयमपि पक्षं कक्षीकुर्महे। यदि सिद्धे व्युत्पत्तौ विशिष्टरूपवाक्यार्थप्रतिपत्तिर्न स्यात्, तर्हि कार्ये व्युत्पत्तावपि वाक्यार्थप्रतिपत्तिर्न स्यात्। यद्यावापोद्वापसहितसमभिव्याहारसामर्थ्याद् वाक्यार्थप्रतिपत्तिमुपपादयसि कार्ये, सिद्धे वयमपि तथैवोपपादयाम इति
समः समाधिः यद्यभिहितान्वयो न्यायसिद्धः, तदा 'पदैरभिहिता' इत्युक्तप्रक्रमेण प्रतिपदव्युत्पत्तिपूर्वकं वाक्यार्थप्रतिपत्तिः सुलभा। यदिवाऽन्विताभिधानम्, तदानीमपि  संसृष्टरूपवाक्यार्थद्योतकाभिनयेषु वाक्यार्थप्रतिपत्तिवत् पूर्वपूर्वानुभवजनितस्मरणसहकृतेन क्रमभवमिलितज्ञापकत्वानुसन्धानेन वाक्यार्थप्रतिपत्तिर्जायत इति साधारणोऽयं व्युत्पत्तिमार्गः। कार्यान्वितस्वार्थे व्युत्पत्तिरिति निश्चित्याचक्ष्मह इति भावः।।28।।
    29. नन्वस्तु पूर्वसंस्कारप्राचुर्यात् शब्दव्युत्पत्तिः, तथापि प्रलयादौ कृत्स्नसंस्कारविच्छेदाद् आद्ये जन्मनि कथं व्युत्पत्तिः? तत्रापि यदि व्युत्पत्तिर्नस्यात् संस्कारेण कथं वा तदुत्तरस्मिन्नपि जन्मनि व्युत्पत्तिपिति, एवं जन्मनिजन्मनि कथं  व्यवहारसिद्धिरिति बालकः कश्चिदाह।एवमादिशङ्कापरिहारार्थं पद्यान्तरमारभते-- संसार इति। ' वीतरागजन्मादर्शनात्'  इति सूत्रोक्तप्रक्रियया संसारस्यानादित्वात् नायं दोष इति दर्शयति-- अनादिसिद्ध इति। कथं त्रिचतुरादिभिः संस्कारैरेतादृशी महती व्युत्पत्तिरिति पुनरप्याशङ्क्याह-- मुहुरिति। सहस्रमपि संस्कारा भवन्तु नाम। कथं तदुद्बोधकाभावे कार्यसिद्धिरित्यत्रोत्तरमाचष्टे--संस्कारोद्बोधका इति। यथा संस्कारा बहवः कारणप्रवाहवैचित्र्यबाहुल्यात् तथा तदुद्बोधकाश्च सहस्रशः संभवन्तीति भावः। अथाप्यनुमानमन्तरेण शयनासनभोजनव्यवहारादयः सर्वेऽपि न संभवन्ति, अनुमानं चेष्टसाधनजातीयत्वग्रहणं अन्तरेण न सेत्स्यति, तस्मादस्य ग्रहणपावाभावात् कथं व्युत्पत्तिरिति, तत्रोत्तरमाह-- तत्तदिति। वृत्तयः-- बुद्धिवृत्तयः। साजात्यग्रहणसमुचिता बुद्धिवृत्तिः संस्कारपाटवात्सिध्यति, लोकव्यवहारस्य दृष्टत्वात्। तच्च
 संस्कारपाटवमनतिलङ्घनीयमेव, अन्यथा भाषाव्यवहारोप्युच्छिद्येत, तदुच्छेदे मूकतैव शरणं स्यात्। अस्तु संस्कारपाटवात् प्रबुद्धानामियं व्यवहारपरिज्ञानपरिपाटी। अप्रबुद्धानां बालकानां कथं व्युत्पत्तिरिति परिचोदनां  परिहरति-- तद्वदिति। सद्यस्संजातानामपि स्तन्याभिलाषादिदर्षशनेन संस्कारपारम्परी कल्प्यते न्यायवादिभिः। किं पुन पञ्चवर्षपरिमितानां बालकानाम्। तेषामपि भाषाव्युत्पत्तिर्मातापित्रादिव्यवहारबलात् प्रागेव सिद्धा।किमनेन
 संस्कृतव्युत्पत्तिविडम्बनेन। तत्रापि सिद्धव्युत्पत्तिविडम्बनवत् कार्यव्युत्पत्तिविडम्बनं स्वयमेव सिद्धमिति सिद्धं नः
 समीहितम्। तद्वदिति कृत्स्नस्यापि लोकव्यवहारपरिज्ञानस्य दृष्टान्ततयोपादानम्। दार्ष्टान्तिकं तावद्  द्रष्टव्यमिति नेह प्रदर्श्यते।।29।।
  30. ननु कथमयं व्युत्पत्तिप्रकारो बालमूकादिबहुले जगति सार्थो भविष्यतीत्याशङ्कमानस्यात्यन्तमूढस्य प्रबोधनार्थँ पुनरप्यत्यन्तप्रसिद्धदृष्टान्तोपादानेन प्रदर्शयितुमारभते--दक्षैरिति। प्रायेण सत्त्वप्रचुराः खलु मनुष्यप्रभृतयः, तमः प्रचुराः रजः प्रचुराश्च गजविहगतुरगादयः। तेषामाधारेणाद्या गजादिशिक्षकाः शिक्षां कुर्वन्ति। 
सा च शिक्षा सफलैव लोके दरीदृश्यते। शिक्षकाः शिक्षासाफल्यानुमित्यैव प्रवर्तन्ते। इत्थमत्यन्ताशक्यार्थसिद्धावत्यन्तसुग्रहमेव मनुष्यादिषु शिक्षासाफल्यमित्याह-- तस्मादिति। एवं भाष्यकारविरचितसिद्धव्युत्पत्तिप्राकारानङ्गीकारे भवत्कल्पितकार्यव्युत्पत्तिप्रकारोऽपि न सिध्यतीति प्रतिबन्दीं दर्शयति--कल्प इति। तत्र परोक्तापूर्वखण्डनं श्रीभाष्ये श्रीवत्याङ्गविरचितापूर्वभङ्गे च द्रष्टव्यम्।।30।।
  31.	प्रकारान्तरेणापि सिद्धे व्युत्पत्तिः सुलभेति दर्शयति--कस्मैचिदिति। इत्थमिह प्रक्रिया, देशान्तरस्थितस्यान्यत्र पुत्रे संजाते तत्समीपस्थितो मौनी कश्चित् पुत्रस्ते जात इति देवदत्ताय बोधयेति स्वोपान्तस्थितमन्तेवासिनं चेष्टयाऽऽदिशति। स चान्तेवासी सहसैव गत्वा देवदत्ताय तथैवाचष्टे। उभयत्र सहावस्थितो बालकः कश्चिन्मूकवत् चेष्टाविशेषज्ञः पुत्रजननबोधनाय यातीति जानाति, तथा च तेन वाक्ये प्रयुक्ते पुत्रजन्मबोधकमिदं वाक्यमिति प्रतिपद्यते। तद्धीसमविषयतया- बोधकशिष्यधीसमविषयतया। तद्वचः शिक्षते- तद्वाक्यं व्युत्पद्यत इत्यर्थः। अत्र प्रतिपदव्युत्पत्तिरप्यावापोद्वापाभ्यां सिध्यतीति सर्वेषामपि समानम्। न हि कार्ये व्युत्पत्तिरप्यावापोद्वापपरित्यागेन सिध्यति। अथाप्ययमेवानेन वाक्येनान्तेवासिना प्रोक्त इति कथमिव निश्चिनुते बालकः? इत्थमेव  निश्चिनुत इत्याह-- आदिष्ट इति । यो यदर्थमादिष्टः  स तत्कुरुत इति लोकसिद्धमेतत्। तेन योग्यतावशाद् विशेषार्थसिद्धिरिति भावः। चोदयति-- तद्वाक्यादिति। पुत्रजन्मवाक्य श्रवणानन्तरं  देवदत्तो जातकर्मादिषु प्रवर्तते तदेव कार्यरूपं वाक्यार्थ इति, अत्राप्यन्ततः कार्यव्युत्पत्तिरेव स्यादिति, अत्रोत्तरम्--अस््त्विति। पुत्रजन्मनः प्राधान्यात् शब्दानामावापोद्वापादिसहकारिसामर्थ्याद् बालस्यापि तत्तद्विशेषपरिज्ञानवैचक्षण्याच्च पुत्रजन््मैव वाक्यार्थ इति निश्चयो जायते। उत्तरोत्तरकार्यकरणं तु श्रोतुः स्वबुद्ध्यैव जायते। गृहमलङ्कुरुते बान्धवानाकारयति जातकर्मादिकं करोति गां ददाति भेर्यादिकमुद्घोषयति किमेतादृशं सकलमपि पुत्रजन्मवाक्यार्थ इति प्रतिपद्यते भवानपि? तस्मादनेनापि प्रकारेण सिद्धे व्युत्पत्तिरपि सिध्यति।।31।।
  32. 	प्रकारान्तरेणापि लोकप्रसिद्धं परवादिकल्पनाप्रसिद्धं  च सिद्धव्युत्पत्तिप्रकारमाचष्टे--पुत्र इति। लोके हि पितुः समीपमागत्य पुत्रस्ते जात इति कश्चिद्वदति। तस्य च तेन मुखप्रसादो जायते। तद्वाक्यं व्युत्पत्तिसुरपरः श्रृणोति। स चानुमिनोति-- एतद्वाक्यश्रवणसमनन्तरमेतस्य मुखविकासो जातः, अयं मुखविकासस्तावदनुकूलार्थ -
प्रतिपत्तिमन्तरेण न संभवति, इयमनुकूलार्थप्रतिपत्तिरेतद्वाक्यश्रवणसमनन्तरभाविनी स्वस्या स्तदेव कारणीकरोति, अत एतद्वाक्यं पुत्रजन्मप्रत्यायकमिति। एवं निश्चिन्वानः पुत्रस्तेजात इति वाक्यार्थं प्रतिपद्यते। एवं सर्पभयजनितपलायनस्य नायं सर्प इति वाक्यश्रवणसमनन्तरं  पलायनान्निवृत्तस्येदं वाक्यं सर्पाभावप्रतिपादकमिति निश्चिनोति बालकः। एवमन्यान्यप्येतादृशान्युदाहरणान्युदाहर्तव्यानीति। ननु तव गृहे निधिरस्ति, पिता ते सुखमास्व इत्यादिभिरपि वाक्यैरनुकूलीर्थप्रतिपादकैर्मुखविकासो          जायते।व्याघ्रोनास्तीत्यादिप्रतिकूलार्थनिवृत्तिप्रतिपादकैः पलायननिवृत्त्यादिकं जायते। कथं पुत्रस्ते जातो न सर्पोऽयमिति वचनयोरयमर्थ इति विषयनियमः स्यात्? स्यादेवेत्याह-- विषयनियतिरिति। आसात्तिः--सन्निहि- तत्वम्। अत्र पूर्वशब्देन विषयान्तरानासत्तिर्गम्यते। अथवा पुत्रजन्मानुकूलजातकर्मादिप्रवृत्तिसंरम्भः। एवं नायं सर्प
इत्यत्राप्यासत्त्यादिभिर्विषयनियमो वक्तव्यः। नन्वत्र सामान्यव्युत्पत्तिरेव स्यात् , न पुनः प्रतिपदव्युत्पत्तिः। कथमत्र
बालको व्युत्पद्यते? तत्राह-आवापेति। अयमर्थः। पुत्रस्ते जात इत्यक्ते मुखविकासः, एवं मृत इत्युक्ते रोदनादिकं
जायते, एवं शत्रुर्जातो मृत इति चोक्ते रोदनमुखविकासौ स्तः। तस्मादावापोद्धापावेवे प्रतिपदव्युत्पत्तौ तन्त्रमिति
तन्त्रज्ञाः। तस्मात् पुत्रजातादिशब्दानामत्र यथादर्शनं व्यपत्पत्तिरनुसर्तव्या विचक्षणैरिति। ननु कथं कतिपयव्यव-
हारदर्शिनो व्यत्पद्यन्ते बालका इत्याशङ्क्य न तथा वयमाचक्ष्मह इत्याह--भूयोद्दष्टिति।उक्तार्थस्थेम्ने प्रतिबन्दि-
मारचयति--कार्येति। कार्यवाक्यार्थवादिनोऽप्यावापोद्धापावेव प्रतिपदव्युत्पत्तौ तन्त्रमिति।। 32।।   
    33. परोक्तं कार्यव्युत्पत्तिमाद्यामङ्गीकृत्यापि कार्य एव शब्दशक्तिरिति परोक्तां प्रक्रियां निवार्य सिद्धे  व्युत्पत्तिप्रकारान्तरमप्युपदिशति-- कार्य इति । आद्या व्युत्पत्तिः कार्य एवेति तु भवतु नाम। अथापि कार्य एव सर्वषां शब्दानां शक्तिरिति नियन्तुं न शक्यते। उक्तार्थप्रतिपादनार्थँ प्रतिबन्दीमाह-- प्रागिति। प्राभाकराः किल प्रथमं व्युत्पत्तिं क्रियायामेव प्रतिपेदिरे लिङादेः। पश्चात् पुनः कामिनियोज्यान्वयानुपपत्त्या क्रियातिरिक्ते क्वचिदपूर्वशब्दाभिधेये शब्जदशक्तिं प्रचक्षते। तेनैवं वदतस्तव परगृहवह्निप्रक्षेपप्रवृत्त्या स्वगृहस्यापि दाहः स्यात्।
तर्हि कथं शक्तिनियमः शब्दनामित्यनुयुञ्जानस्य गलिताहङ्काररस्य शब्दशक्तिनियामकान् हेतूननुग्रहादुपदर्शयति
--- स्थाप्येति। अनन्यथासिद्धिः सुप्रसिद्धा। अनुगमोऽप्युक्तः। सत्प्रयोगोऽपि प्रसिद्धः। एतैस्त्रिभिरपि हेतुभिः
सिद्धे वा कार्ये वा शब्दशाक्तिरवगन्तव्येत्यर्थः। प्रकारान्तरेणापि सिद्ध व्युत्पत्तिमाह--कोऽसाविति। कोऽसा- वित्युक्ते पाञ्चाल इति व्यपदिसन्ति। कः पाञ्चालः इत्युक्ते,अयमिति तु स्वरूपविर्देशेनापि व्यपादिशन्ति।तस्मात्
कार्य एव व्युत्पत्तिरिति विर्बन्धो निर्निबन्धनः।।33।।
    34. एवं परमार्थैरेव प्रकारभेदैः सिद्धे व्युत्पत्तिमुक्त्वा परवाद्यङ्गीकृतप्रकारभेददृष्टान्तैरपि प्रधानार्थानुबन्धिन्यर्थेऽपि प्रतिपत्तिमुपपादयन् ' ब्रह्मविद्प्नोति परम्' इति विध्यर्थैः 'तदेषाऽभ्युक्ता'   इत्युक्तमन्त्रार्थवादैर्ब्रह्मप्रतिपत्तिः स्यादित्यन्वारुह्यवादेनापि ब्रह्मज्ञानोत्पत्तिहेतुत्वमुपवनिषदामुपपादयति-- दुःखासम्भिन्नेति। अत्र दृष्टान्तत्रयमुहादीयते कार्यार्थवादिभिरपि ' स्वर्गकामो यजेत' इति स्वर्गसाधनतया प्रतिपन्नकार्यान्वितसिद्धरूपस्वर्गप्रतिपत्तिः ' यन्न दुःखेन संभिन्नम्'   इत्याद्यर्थवादवाक्यैर्विशेषो ज्ञायत इत्यङ्गीक्रियत इत्येको दृष्टान्तः। अपरस्तु विधिवाक्यप्रतिपन्नप्रतिष्ठादिफलमर्थववादवाक्यप्रतिपन्नमाकाङ्क्षा वशाद् रात्रिसत्रादौ स्वीक्रियत इति। तृतीयस्तु निषेधविध्यनुकूलं विपरीतफलमार्थवादिकं स्वीक्रियत इति। एवं
'परप्राप्तिकामो ब्रह्म विद्यात्' इति ब्रह्मवेदनफलतया विधिवाक्यश्रुतमेव परब्रह्म मन्त्रार्थवादयोर्विशेषः प्रख्याप्यत,इति को विरोध इति श्लोकार्थः। अयमत्राधिकरणार्थसंग्रहः -- व्युत्पत्त्यायत्तं शब्दस्य प्रामाण्यम्। आद्या च व्युत्पत्तिः कार्य एव। सिद्धप्रतिपादकानां तु वेदान्तवाक्यानां  न स्वार्थपरत्वमिति तद्विचाररूपं शास्त्रमनारम्भणीयमिति पूर्वपक्षः। सिद्धान्तस्तु - व्युत्पत्त्यायत्तमेव शब्दस्य प्रामाण्यम्। तथापि आद्या व्युत्पत्तिः सिद्धेऽपि संभवत्येव। तथा हि-- अम्बातातमातुलेत्यादिभाष्योक्तवेदकः प्रकारः।   संसारइत्यादिर्द्वितीयस्य चोपपादकः। दक्षैरित्यात्यादिकम्पि तदेवोपपादयति। परस्तु प्रकार उच्यते कस्मै चिदित्यादिना। पुत्रस्तेऽभूदित्याना विधिनिषेधाभ्यां प्रकारान्तरद्वयमपि दर्शितम्। कार्य इत्यादिना पारङ्गीकारप्रकारेण द्वितीयव्युत्पत्तिप्रकारमाह। कोऽसावित्यादिप्रकारान्तरमपि सुप्रसिद्धम्। दुःखासंभिन्नेत्यादिरन्वारुह्यवादो भाष्य एव सुव्यक्तमुक्तः। एवं भाष्योक्तैः प्रकारभेदैरनुक्तैरप्याभिप्रायकैः सिद्धे व्युत्पत्तिः सिध्यति। प्रभिन्नकमलोदरे मधूनि मधुकरः पिबतीत्यादौ समभइव्याहारान्मधुकरशब्दव्युत्पत्तिमामनन्ति हि न्यायवादिनः। 'स्वरव्ययम्' इत्यादावभिधानपाठात् सिद्धे व्युत्पत्तिः सुप्रसिद्धा। प्रसिद्धा च 'प्रणाय्योऽसंमतौ' इत्यादिषु व्याकरणपरिचयात् सिद्धे व्युत्पत्तिः। काव्यपुराणादिश्रवणमपि सिद्धे कार्ये च द्वयोः पदानां साधारण्येन व्युत्पादकमेव। तेषु तेषु शास्त्रेषु साङ्केतिकी व्युत्पत्तिः सिद्धेऽपि सहस्रमुखी। तेन सिद्धेऽपि व्युत्पत्तिसंभवोपपादनात् सिद्धपरं शारीरकशास्त्रमारम्भणीयमिति । ' अथातः'  इत्यस्मिन् सूत्रे विशिष्टो हेतुरुच्यते। स च कर्मफलास्थिरत्वनिर्णयपूर्वकानन्तस्थिरफलब्रह्मापातप्रतीतिः। तत्र विशेष्यापातप्रतीतिः सिद्धे व्युत्पत्तिसाधनादेव सिध्यतीति सूत्रकारहृदयमेतत्।।34।।
*1.1.2.
35. प्रमाणपरीक्षा सिद्धा। ततः प्रमेयपरीक्षेति संगतिः। पूर्वस्मिन्नधिकरणे हेयत्वेनोपादेयत्वेन चाधिगतकर्मणोऽधिकारिणः प्रागुक्तादतःशब्दार्थाद् ब्रह्मविचारस्य कर्तव्यत्वमुक्तम्, तत् किमिति शिष्याकाङ्क्षायां जन्माद्यधिकरणमारभ्यत,इति भाष्यकारैरेव संगतिरुक्ता। अत्रान्ये च संगतिविशेषा दरीदृश्यन्ते। पूर्वं ब्रह्मेति स्वरूपनिर्देशादुद्देशः। अत्र जन्मादिकं लक्षणत्वेनोच्यते। उत्तराभ्यामपि सूत्राभ्यां परीक्ष्यत्वसिद्धिः । ततः परं परीक्षेति।  एवं वा -- प्रथमसूत्रे सिद्धसामान्ये शब्दसामान्यव्युत्पत्तिसमर्थनम्। इह पुनः सिद्धेविशेषे ब्रह्मणि शब्दविशेषस्य ब्रह्मशब्दस्येति। इत्थं चाहुः--  पूर्वाधिकरणविषयवाक्ये सामान्येन 'तद्विज्ञानार्थं स गुरुमेवाभिगच्छेत्' इत्यादिना शिष्याचार्ययोः कृत्यविशेषविधानमुक्तम्। अत्र पुनः स्वरूपोदाहरणविशेषे तस्यैव  श्रुतिसंवाद उच्यते। तत्र विहितमेवात्रानुष्ठेयत्वेन विशेष्यते। अयमत्र विशेषः -- पूर्व शिष्यसामान्यस्य गुरुणोपदेशः प्रकाशितः। अत्र पुनः शिष्यविशेषस्य पुत्रस्य पित्रोपदेशः प्रकाश्यते। उभयं श्रुतिसिद्धम्  'ज्येष्ठाय प्रणाय्यायान्तेवासिने प्रब्रूयात्' इति । अत्रासंमतः प्रणाय्यः। 'प्राणाय्योऽसंमतौ' इति परमर्षिणा पाणिनिनैवौक्तत्वात्। अत्र शिष्यस्यासंमतत्वमाचार्य उपदेशमात्रासन्तुष्टत्वम्। प्रबुद्धौ हि शिष्य उपदिष्टेऽप्यर्थे युक्तिमप्यपेक्षते। अत्र ज्येष्ठपुत्रोपादानं प्राधान्यात्।
 ' यो ब्रह्माणम्' 'अथर्वाय' इति च श्रुतेः। संगत्यन्तरमप्याहुः-- पूर्वत्राप्रतिपत्तिः पूर्वपक्षहेतुः। उत्तरत्र विप्रतिपत्तिः। अत एवाहुः-- 'व्युत्पत्यभावात् प्रतिपत्तिदौःस्थ्यात्' इति। किंच पूर्वाधिकरणे निरीश्वरवादिनिराकरणम्, उत्तरत्र निर्विशेषवादिनिराकरणम्। अत्रापि तत्त्वतो निरीश्वरवादिनिरीकरणमेव -- निर्विशेषस्यानीश्वरत्वात्ष प्रथमाध्यायप्रतिपाद्यशब्दार्थसंबन्धप्रतिपादनं प्रधमाधिकरणे। द्वितीयाध्यायोक्तविरोधकथनं द्वितीय इति चाहुराचार्याः। एवमुत्तराधिकरणयोरध्यायद्वयसंग्रहरूपत्वं द्रष्टव्यम्। एवं संगत्यन्तराण्यप्याचार्याभिहितानि तत्रतत्र द्रष्टव्यानि। शास्त्रादसंगतिषु षट्कं प्रागुक्तमत्राप्यविशिष्टमिति न लिख्यते। विषयो ऽप्यविशिष्ट एव शास्त्रारम्भस्यैव विषयत्वात्। तदर्थविचारस्तु -- किं ब्रह्मलक्षणतः प्रतिपत्तुं शक्यते न वेति। तदर्थमपि वियार्यते--'यतो वा'  इत्यादिवाक्यानि जन्मादीनि  किं ब्रह्मलक्षणतया प्रतिपादयितुं शक्नुवन्ति न वेति। तदर्थम् विचार्यते-- जन्मादीन्युपलक्षणान्युत  विशेषणानीति।उपलक्षणपक्षेऽपि ब्रह्मणि प्रतिपन्नाप्रतिपन्नोपलक्षकाकारत्रयविभागोऽस्ति न वेति। विशेषणपक्षेऽपि किं विशेषाणानां विशेष्यभेदकत्वंस्वभाव किं वा विरुद्धविशेषणानामिति चिन्ताक्रमः सन्तन्यते। फलफलिभावोऽपि --उपलक्षणत्वे तावदाकारत्रय प्रतीत्यभावात् विशेषणपक्षे तु विशेषाणानां विशेष्यभेदापादनस्वभाव्याज्जन्मादीनां ब्रह्मण्युभयथापि लक्षणत्वासंभवाद लक्षिते ब्रह्मणि परीक्षारूपविचारो न कर्तव्य एवेति। उक्तार्थवैपरीत्येन सिद्धान्ते फलफलिभावो विभाव्यः। एतत् सर्वमभिप्रेत्याधिकरणपूर्वपक्षसिद्धान्तावारचयति-- जन्माद्यैरिति। अत्र द्वौ पक्षौ संभावितौ, विशेषणत्वोपलक्षत्वेन वा जगत्कारणत्वादिकं ब्रह्म व्यावर्तयतीति। उभयमपि न संभवति। खण्डो मुण्डः पूर्णश्रृङ्गो गौरित्यादिन्यायेन विशेषणानां विशेष्यभेदकत्वस्वाभावाद् विशेष्यभेदाद् ब्रह्मणि नानात्वप्रसङ्गेन विशेषणपक्षस्तावदत्यन्तविरुद्ध एव।उपलक्षणपक्षोऽपि न घटते--निर्विशेषे परब्रह्मणि प्रतिपन्नाप्रतिपन्नोपलक्षकाकाररूपविशेषाभावात्। लोके ह्याकारत्रयान्वयेन यत्रायं सारसः स देवदत्तकेदार इत्यादावुपलक्षणपरिज्ञप्तिः। केदारत्वं प्रसिद्धम्।  देवदत्तीयत्वमप्रसिद्धम्। सारसंबन्धो ऽप्युपलक्षणत्वात् प्रसिद्ध एव। तेनोभयपक्षासंभवेन लक्षणाभावादलक्षिते विचारस्यान्याय्यत्वाच्च ब्रह्मविचारो न संभवतीति पूर्वः पक्षः। अत्र विशेषपक्षे बहुवक्तव्यत्वात् सूचीमत्राभिप्रायः। ब्रह्म निर्गुणमिति निर्गुणानामेव प्रलापः। तेन जगत्कारणत्वादिर्ब्रह्मगुणः। स तूपलक्षणाकारतया सुप्रसिद्ध एव। उपलक्ष्योऽपि कश्चित्पुरुषविशेषः पुंसूक्तादिषु पुरुषः पुरुष इति सामान्यतः प्रसिद्ध एव। अप्रसिद्धं पुनरवशिष्यते। तत्तु निरतिशयबृहत्त्वबृंहणत्वाभ्यां ब्रह्मशब्दवाच्यत्वम्। किं ब्रह्मेति ह्यनुयुज्यते शिष्येण। तदिदं सर्वमभिप्रेत्याहुर्भाष्यकाराः ' उपलक्ष्यं ह्यनवधिकातिशयबृहदंबृहणञ्च बृहतेर्धातोस्तदर्थत्वात्'  इति। अनेनोभयलिङ्दत्वमुच्यते। कल्याणगुणैकतानत्वं हि बृहत्वम्। अखिलहेयप्रत्यनीकत्वं पुनर्बृंहणत्वमिति।     तदिदमुभयमप्याह-- गुणनिधिरघजिदिति।।35।।
  36.	एवमुपलक्षणपक्षे पूर्वपक्षं निराकृत्य विशेषणपक्षेऽपि विशेषेण पूर्पक्षमनूद्य निराकरोति-- नानाचेदिति।
उभयमिह लक्षणमिति वदन्ति वेदान्तवेदिनः। 'यतो वा इमानि' इत्यादिकमेकं 'सत्यं ज्ञानम्' इति शोधकवाक्य-
प्रतिपन्नमपरमिति। तत्र पूर्वं तटस्थलक्षणम् , उत्तरं स्वरूपलक्षणमिति मृषावादिन उद्धोषयन्ति। उभयमपि सामा-
नाधिकरण्यवैयधिकरम्याभ्यां ब्रह्मस्वरूपप्रतिपत्त्यर्थत्वात् प्रायेण स्वरूपलक्षणे पर्वस्यतीति प्राज्ञाः। तत्र पूर्वपक्षवादि
न्यायसाम्यादुभयमपि विकल्प्य प्रतिक्षिपति--अत्र जगत्कारणत्वादिकं सत्यत्वादिकं वा किमैकैकश्येन सर्वं ब्रह्म-
लक्षणम्? यद्वा तेष्वेकम् , उत सर्वमपि समुदितं लक्षणमिति। नाद्यः---खण्डो मण्डः पूर्णश्रृङ्गो गौरित्यादिवद्
ब्रह्मनानात्वप्रसङ्गात्। नापरः--तस्मिन्नपि पक्षे किं नियतमेकमुतान्यतमत्वेनानियतं वा?। पूर्वत्र दोषमाह-वृथेति।
उत्तरत्रपि ब्रह्मानियति स्यादिति भावः। समुदितमपि पक्षं प्रतिक्षिपति--अफलमिति ।अफलत्वमेवोपपादयति-- स्यादिति ।लक्षणेषु  विशेषणानि  व्यभिचारवारणायैव प्रयुज्यन्ते। व्यभिचारो ह्यलक्ष्यगामित्वम्। तेनोक्तस्य विशेषणस्यालक्ष्यगामित्वे विशेषणान्तरं प्रयोज्यमिति न्यायविदां निर्णयः। अत्र जगत्कर्तृत्वादीनामब्रह्मगामित्वं नास्तीति विशेषणान्तरमनर्थकमेव। तस्मात् खण्डो मुण्जः पूर्णश्रृङ्गो गौरितिवदसंगतोऽयं लक्षणव्यवहार इति।
एतत्प्रतिक्षिपति-- असदिति । तत्र हेतुमाह--अविहतित इति। द्विधा खलु विशेषणानि प्रयुज्यन्ते-- क्वचिद्विरुद्धानि क्वाप्यविरुद्धानीति। नीलमुत्पलं देवदत्तोऽयं ब्राह्मण इत्यादावविरुद्धानि। खण्डो मुण्ड इत्यादौ
विरुद्धानीति। अत्र विशेषणानां विरोधाभावात् परतो भिद्यत इत्यनुपालभ्य एव। इयं  किलात्र 
पूर्वपक्षसिद्धान्तवादिनोर्युक्तपरिपाटी। 'सत्यं ज्ञानम्' इत्यादौ समानाधिकरणवाक्ये सत्यत्वादिविशेषणसंबन्विवक्षायां
भेदकं विशेषणं भेद्यं विशेष्मितिन्यायेन खण्डो मुण्डः पूर्णश्रृङ्गो  गौरितिवद्  विशेष्यभेदः स्यादित्येकः प्राह।
अपरस्तु धर्मिवाचिपदैक्यात् समानविभक्तिनिर्देशाच्च नीलमुत्पलमित्यादिवद्विशेष्याभेद इति समाधत्ते। तत्र पूर्वपक्षवादी पुनरन्यथासिद्धमाह-- नीलमुत्पलमित्यादौ धर्मिवाचिपदैक्यादिना न धर्म्यैक्यम्, अपि तु प्रत्यक्षसिद्धत्वादिति। एवं तर्हि खण्डो मुण्ड इत्यादावपि प्रत्यक्षसिद्धत्वादेव भेदो न पुनविशेषणभेदादिति परपक्षेऽपि विशेषणभेदस्याप्रयोजकत्वमाचष्टे सिद्धान्तवादी। एवं तर्हि भेदाभेदोदाहरणद्वयसद्भावे किं नियामकमिति गलिताहङ्कारेण पृष्टे वर्णयति निर्णेतारः-- विरुद्धमेव विशेषणं विशेष्यभेदकं न पुनरविरुद्धं विशेषणम्। तथैव दृष्टत्वादिष्टत्वाच्च सर्वेषामपि विदुषामिति।।36।।
  37.	तर्हि भेदकं विशेषणं भेद्यं विशेष्यमिति विचक्षणप्रवादो व्यर्थः स्यादित्याशङ्क्याह-- तत्तदिति। तत्र तत्तद्विशेषणप्रतिपन्नाकारविरुद्धाकारनिवर्तनं क्रियते न पुनरविरुद्धाकारनिवर्तनम्। यथा नीलमित्युक्ते सति अनीलाद्व्यावृत्तिः क्रियते न पुनरविरुद्धस्योत्पलत्वस्य व्यावृत्तिः। एवमुत्पलमित्युक्ते ऽप्यनुत्पलादेरेव व्यावृत्तिः।
 न पुनरविरुद्धस्य नीलत्वस्य व्यावृत्तिः। नीलत्वोपलत्वयोस्सामानाधिकरण्येनैव दृष्टत्वात् नीलोत्पलशब्दयोर्यथा दर्शनं व्युत्पत्तेश्च। तेन भेदकत्वं च सिद्धं विशेषणानां विरोधे व्यावर्तकत्वात्। अविरोधे पुनरसिद्धमिति। तर्हि ' यतो वा इमानि भूतानि'  इत्यादिवाक्यं भवद्भिर्लक्षणत्वेन प्रधानतयोच्यते। तस्मिन् वाक्ये यत इत्यादिना वैयधिकरण्ये सत्यपि यत्कारणं यच्च स्थापकं यच्च पुनः संहारकं तद्ब्रह्मेत्युत्तरेण सामानाधइकरण्येमेव विवक्षितम्। तत्र हेतुत्वादीनां परस्यविरुद्धानां कथमिव लक्षणत्वम्? न हि जनक एव विनाशयति। अतो विरुद्धविशेषणत्वाद् हेतुत्वादिकं न ब्रह्मलक्षणमिति। अत्रोत्तरमाह-- व्याघआत इति। एकस्यैव कर्तुर्विरुद्धेष्वपि कार्येषु कालभेदाद्विरोधः कार्येषु प्रशाम्यतीति भावः। एवं चोद्यमनिष्टं क्रमेण परिहरति--प्रत्येकमिति। अत्र ह्येकैकमेव लक्षणमुचितम्। यथा चेष्टेन्द्रियार्थाश्रयः शरीरमिति, यथा वा क्रियावद् गुणवत् समवायिकारणं द्रव्यमित्यादि। बहूदाहरणं किमर्थमिति चोद्ये शिष्यशिक्षार्थमित्युत्तरं तथेत्याह--बह्विति। सम्भूत  लक्षणमित्येकदेशिनां पक्षमपि समाधातुमुपक्रमते-- सम्भूयेति। समाधानमेवाह-- फलमिति। इत्थं किलाभिप्रायः
सृष्टिस्थितिसंहारकर्तारः परवादिकथितास्रयः सन्ति। सर्वे ऽप्यीश्वरा ब्रह्मशब्दवाच्याश्चेति चापरिचितवेदान्तैरकालितसम्यङ्न्यायकलापैरन्तेवासिभिराशङ्क्यते। तेषां प्रत्येकेश्वरत्वनिरसनफलं विशेषणत्रयोपादानमिति। सृष्ट्यादिकर्तृत्वं समुदितमेव परब्रह्मत्वनियामकम्। तच्च ब्रह्म नारायण एव। ' नारायण परं ब्रह्म' इति श्रुतेः।।37।।
  38.	पुनरपि पूर्वपक्षमुपक्षिप्य प्रकारान्तरेण प्रतिक्षिपति--ज्ञातमिति। अत्रायं विकल्पः-- किं ज्ञातमुपलक्ष्यम्?
उताज्ञातम्?  ज्ञातं चेदुपलक्ष्यमेव न भवति ज्ञातत्वादेव। नाप्यज्ञातमुपलक्ष्यमज्ञातत्वादेव। सारसाद्यमुपलक्षणसम्बन्धित्वेन ज्ञात एव केदार उपलक्ष्यः। तथा च ज्ञाताज्ञातमुपलक्ष्यमिति वक्तव्यम्।तच्चात्र वक्तुं न शक्यते। केदारे हि प्रत्यक्षसिद्धं केदारत्वं ज्ञातं  देवदत्तीयत्वमज्ञातम्। तेन तत्रोपलक्षणत्वं युज्यते। अत्र 
पुनः श्रुतिसिद्धलक्षणैकवेद्ये ब्रह्मणि ज्ञातत्वेन न संभवति। पुराणादिप्रसिद्धपुरुषस्तु ज्ञात एवेति चेत्; हन्त तर्हि तैरेव पुराणादिभिर्ब्रह्मत्वं ब्रह्मशब्दवाच्यत्वं च ज्ञातमिति पुनरपि ज्ञातत्वादेव नोपलक्ष्यत्वम्। अज्ञातत्वं च भवता वक्तुं न शक्यते। सर्वथाऽप्यज्ञाते किं ब्रह्मेति विशेषशङ्काया अनवकाशात्। तदिदमाह-- नोचेदिति। तदिदं प्रतिक्षिपति-- मैवमिति। अत्र हेतुमाह--नानेति। यद्यपि निरतिशयबृहत्त्वबृंहणत्वविशिष्टं ब्रह्मेति 'ब्रह्म परिबृढं सर्वतः' ' बृहति बृंहयति तस्मादुच्यते परं ब्रह्म'  ' बृहत्त्वाद् बृंहणत्वाच्च तद्ब्र्मेत्यभिधीयते'  इति प्रमाणप्रसिद्धम्, तथापि तच्छ्रुतिपुराणोक्तं ब्रह्मविष्णुरुद्रादिषु तादृक् परं ब्रह्म किंरूपमिति व्यक्तिविशेषपरिज्ञानं नास्ति। ह्नीलक्ष्मीश्वरत्वेन विशेषपरिज्ञानं जायते। तथा च श्रियः पतित्वमेव पूर्वमपरिज्ञातत्वात् परस्मिन् ब्रह्मण्युपलक्ष्याकारः। अन्यत् सर्वं परिज्ञातत्वाप्रतिपन्नाकार उपलक्षणाकारोऽपि वा भवति। पूर्वं निरतिशयबृहत्त्व-
बृंहणत्वाभ्यां ब्रह्मशब्दवाच्यत्वाकार उपलक्ष्याकार इत्युक्तम्। इदानीं पुनः परस्मिन्ब्रह्मणि श्रियः पतित्वमुपलक्ष्याकार इति विभागः।।38।।
   39.	अत्र भाष्योक्तमुपलक्षणविशेषणात्मकपक्षद्वयं परस्परविरुद्धमेव लक्षणविरोधादित्याशङ्क्य 
विरोधाभावमाचष्टे--यावदित्यादिना। लोके हि यावल्लक्ष्यावबोधं यस्यावगतिस्तेन विशेषणेन तद्विशेष्यमित्युच्यते। प्रकृष्टप्रकाशत्वं चन्द्रेण सह नित्यमेव प्रतीयते। यस्याबोधेऽपि पश्चाद्यदवगति स्तत्  तेनोपलक्ष्यम्।यथा शाखाग्रे चन्द्र इत्यत्र शाखाग्रप्रतीतिमन्तरेणापि चन्द्रस्तत्र प्रतीयत एव। एवं च सति परस्परविरुद्धलक्षणोपेतत्वादुपलक्षणत्वेन विशेषणत्वेनोभयथापि भाष्यानुमतिरनुचितेति कश्चिदाह, तद् भाष्यकाराभिप्रायापरिज्ञाननिबन्धनमित्याह-- आशयेति। कोऽयमाशय इत्यत्र भाष्यकाराभिप्रायं विवृणोति-- मोक्षार्थेति। अयमर्थः --' ब्रह्मविदाप्नोति परम्' इत्यादिना मोक्षार्थं ब्रह्मोपास्यमिच्यते। तच्च ब्रह्म किमिति विशेषजिज्ञासायां ' यतो वा इमानि भूतानि'  इत्यादिवाक्ये कारणत्वादिकं यथायोगं विशेषणत्वेनोपलक्षणत्वेन वा ब्रह्मणो लक्षणमभिधीयते। ब्रह्मगुणाश्चानन्ताः। तत्र विद्याभेदनिबन्धनोपास्यभेदे सति यस्मिन् ब्रह्मोपासने ये गुणा नियतमेवानुवर्तन्ते  तानि विशेषणानि। ये पुनर्ब्रह्मप्रतिपत्तिवेलायामेवान्विता उपासनवेलायां तु नियतं नानुवर्तन्ते
तान्युपलक्षणानि। उपासनान्तरोपास्यानां स्वरूपैक्येऽपि गुणभेदेन भिन्नानां बहुत्वात् क्वचित् कस्यचित्  उपलक्षणत्वं विशेषणत्वं वा भवत्यन्यत्रान्येषाम्। एतदुक्तं भवति 'कारणं तु ध्येयः'  इति जगत्कारणत्वादिकं ध्येयमात्रानुवृत्ततयोच्यते।  एवं ' आनन्दादयः प्रधानस्य' इति सत्यत्वज्ञानत्वानन्तत्वानन्दत्वामलत्वानि स्वरूपनिरूपधर्मत्वात् सर्वास्वपि विद्यासु सर्वदाऽप्यनुवर्तन्ते।  तेन तानि विशेषणानि। ये पुनर्धर्मास्तत्रतत्र तदातदा प्रतीयन्ते व्यावर्तकाशअच ब्रह्मणि भवन्ति तान्युपलक्षणानि। चन्द्रशाखाग्रवद् ब्रह्मस्वरूपप्रतिपत्त्यनुवत्त्य भावात् श्रियः पतित्वमपि नित्यानुसंधेयमिति। उपलक्ष्याकारत्वात् श्रीनिवासे ब्रह्मणि मम भक्तिर्भवत्विति भाष्यकारैरेव सर्वोपासनविषयत्वेनाभिधानाच्च।।39।।
  40.	अत्र परोक्तां प्रक्रियामत्यन्तन्यायविरुद्धत्वेऽपि बालानां प्रतिपत्तिर्विप्रतिपत्तिहेतुर्माभूदित्यनुभाष्य पदवाक्यप्रमाणादिविरुद्धत्वात् प्रलाप एवायमिति प्रतिक्षिपति-- चन्द्र इति। इयं किल परेषां प्रक्रिया --यथा-- चन्द्रे शाखा तद्वज्जगत्कारणत्वादिकं ब्रह्मणि तटस्थमेव लक्षणं द्वारस्थमेव प्रतिबोधकमित्यर्थः। तेन विशेषणत्वपक्षः प्रतिक्षिप्यते। ननु चन्द्रस्य शाखाग्रेणोपलक्षितस्य स्वरूपगतं प्रकृष्टप्रकाशत्वादिकमनुवर्तते तद्वद् ब्रह्मण्यपि कारणत्वाद्युपलक्षिते विशेषभूतं सर्वज्ञत्वादिकमनुवर्ततामित्याशङ्क्य परिहरति--सत्येति। अत्र विषमो
दृष्टान्तः। चन्द्रे प्रकृष्टप्रकाशत्वादिकं प्रमाणसिद्धत्वादबाधइतत्वाच्च स्वीक्रियते। इह तु निर्विशेषे परस्मिन् ब्रह्मणि सर्वप्रमाणगोतरत्वात् 'सत्यं ज्ञानम्' इत्यादिश्रुतेर्विशेषप्रतिपादकत्वात्, अरुणाधिकरणन्यायविरुद्धत्वाच्च सर्वज्ञत्वादिकं न स्वीक्रियत इति। डिम्भाः--बालाः। प्रलपन्तीति शेषः। उक्तमर्थं प्रतिक्षिपति--एकत्रेति। द्विविधं हि वाक्यम्। तत्र ' यतो वा इमानि ' इत्यादि व्यधिकरणवाक्यं सर्वैरपि वादिभिर्भेदपरत्वेन निर्णीतार्थत्वात्। तत्परित्यज्य तावत् समानधिकरणवाक्यमेव परिशोधयामः। भिन्नप्रवृत्तिनिमित्तानां शब्दानामेकस्मिन्नर्थे वृत्तिः सामा-
नाधिकरण्यमिति पदविदः। पाणिनीयस्य सर्वविद्यास्थानौपयिकत्वाद्वेदान्तवादिभिरपि तदेवानुसर्तव्यम्।तच्च न्याय-
सिद्धम्। सदसद्धा सामानाधिकरणं विशेषणमिति न्यायवादिनः। न केवलं पदविदो न्यायविदश्व वयमनुसरामः,
अपि तु वाक्यविदोऽपीत्याह--अरुणाद्युक्तिवदिति। अत्र न्यायवृद्धा इति तान्त्रिकाः परिगृह्यन्ते,अथवा पदवाक्यप्रमाणज्ञाः सर्वेऽपि। 'अरुणयैकहायन्या पिङ्गाक्ष्या सोमं क्रीणाति' इत्येकहायनीपीङ्गाक्षीशब्दानां सामानाधिकरण्येन गुणोऽधीयते। द्विविधं हि सामानाधिकरण्यम्-- अर्थसामानाधिकरण्यं शब्दसामानाधिकरणयं चेति। अत्रार्थसामानाधिकरण्यं भिन्नानामर्थानामेकस्मिन्नर्थे वृत्तिः। यथा नीलत्वोत्पलत्वादीनाम्। शब्दसामानाधिकरण्यं तु भिन्नप्रवृत्तिनिमित्तानामिति लक्षणानुसारेण श्लोकस्थपदानामर्थो वर्णनीयः। अत्र न्यायवृद्धा इति सेश्वरमीमांसकानां स्वपक्षस्थआनामेवोपादानात् निरीश्वरमीमांसकोक्तमारुण्यादिगुणानामर्थान्वयं प्रतिक्षिपति। तत्प्रतिक्षेप्रकारश्च श्रीमति भाष्ये तद्व्याख्यानादिषु विस्तरेणोक्त इति नास्माभिरिह विव्रियते। वयमिहास्मिन् पद्ये तटस्थलक्षणवादिनं मृषावादिनमेव प्रतिक्षिपामः। तत्प्रतिक्षेपविस्तरोऽपि प्रथमसूत्रादिषु द्रष्ठव्यः।। 40।।
		41. शास्त्रारम्भार्थोपोद्धातपेटिकायां प्रतीतिप्रजननार्था पूर्वपेटिका निर्वृत्ता। तात्पर्यलिङ्गसमर्थनार्थोत्तर
  पेटिकाऽऽरभ्यते। तत्राप्राप्तत्वलक्षणं तात्पर्यलिङ्गं तृतीयसूत्रे सफलत्वलक्षणं चतुर्थं इति प्रागेवोक्तमस्माभिः।
  तत्र पूर्वपक्षवादी प्रत्यवतिष्ठते -- अप्राप्तत्वमेव नास्ति, अनुमानसिद्धत्वादित्येका संगतिः। किंच 'यतो वा इमानि भूतानि' इत्यादिवाक्यं पुरुषसूक्तादिप्रसिद्धं किमपि वस्त्वनूद्य तस्य बृहत्त्वबृंहणत्वादिकं विदधातीति 
ब्रह्मोपादानाभिर्भवद्भिरुच्यते, तद्वार्तम् ; अनुमानप्रसिद्धमेवोच्यताम्, तथाचागमस्याप्यनुमानमेव मूलमित्यपरा। एवं च सत्यनुमानविरुद्धमुपादानत्वं  यत इति शब्देन वक्तुं न शक्यत इति भावः। अत्रापि प्रागुक्तमेव विषयवाक्यम्।  प्रधानोऽपि  विषयः स एव। तदर्थविचारस्तु  वेदान्तानां ब्रह्मणि प्रामाण्यमस्ति न वेति। तदर्थं विचार्यते वेदानातानां सिद्धे ब्रह्मणि तात्पर्यलिङ्गमस्ति न वेति। तदर्थं विचार्यते ब्रह्मणि प्रमाणान्तरप्राप्तिरस्ति न वेति। तदर्थं विचार्यते कार्यत्वादिकं लिङ्गमन्वयेन व्यतिरेकेण च ब्रह्म गमयितुं शक्नोति न वेति। पुनरपि विचार्यते-
अन्यथासिद्धत्वादयो हेतुदोषा जगत्कर्तृत्वसाधके कार्यत्वादिहेतौ संभवन्ति न वेति। फलफलिभावस्तु कार्यत्वादिकं हेतुजातमीश्वरसाधने निर्दोषत्वात् साधयितुं शक्नोतीतिश्वरस्य प्रमाणान्तरप्राप्तत्वाद्वेदान्तवाक्यानां ब्रह्मणि तात्पर्यलिङ्गाभावागप्रामाणयमित्यनारम्भणीयमेव शास्त्रमेतदिति पूर्वपक्षे। राद्धान्तेऽपि वैपरीत्येन वर्णनीयः। शेषं सुगमम्। अत्र पूर्वपक्षवादी प्राह--वीतेति। वीतः--अन्वयी, विशेषेणेतत्वात्। अवीतःव्यतिरेकी, अन्वयाभावात्। वीतावीतः पुनरन्वयव्यतिरेकी -- अन्वयित्वाद् व्यतिरेकित्वाच्च। अत्र कार्यता उपलक्षणम्। कार्यायोजनधृत्यादीनां बहूनामपि हेतूनां न्यायशास्त्रविद्भिरुपात्तत्वात्। इयं किल न्यायप्रक्रिया-- ईश्वरसाधने द्वयमनुमानं प्रधानतयोपादीयते। कार्यलिङ्गकानुमानमुपदेशलिङ्गकानुमानं चेति। कार्यलिङ्गकानुमानं च द्विविधम्-- अन्वयव्यतिरेक्यनुमानमेकं विवादाध्यासितं सकर्तृकं कार्यत्वादिति। अपरं तु व्यतिरेक्यनुमानं सर्वं कार्यं सर्ववित्कर्तृपूर्वकं कादाचित्कत्वादिति। एवमुपदेशलिङ्गकानुमानेऽपि भेदो द्रष्ठव्यः। वेदवाक्यानि सकर्तृकाणि वाक्यत्वादित्यन्वयव्यतिरेकी। वेदाः सर्वज्ञप्रणीता वेदत्वादिति केवलव्यतिरेकी। अत्र कार्यत्वस्योपलक्षणत्वात् सकर्तृकत्वप्रसाधकमहाविद्यारूपं प्रमेयत्वादिकं गृह्यते।विप्रतिपन्नं स्वस्वेतरवृत्तित्वानाक्रान्तसकर्तृकनिष्ठाधिकरणमिति महाविद्यावादयः प्रसाधयन्ति। तेन सकर्तृकत्वानुमानेऽभिहिताः पक्षधर्मतावशादर्थतः सिध्यन्ति। सर्वज्ञकर्तृकत्वानुमाने व्यतिरेकेण शब्दत एव सिध्यन्ति। एवमनमानादीश्वर  सिद्धौ शास्त्रैस्तद्विचारो विफलः। अत्रोत्तरमाह-- इतीति।लघुत्वादिति। कार्यत्वादिना प्रसाध्यतां जगत्कर्ता यः
कश्चिदपि, स तु जीवः स्यात् तस्य दृष्टत्वात्। तेन जीवक्लृप्तौ लाघवम्, ईश्वरक्लृप्तौ गौरवमिति नेश्वरसिद्धिः। ननु जीवानामल्पज्ञत्वात् कथं महीमहीधराद्यतिशयितार्थकर्तृत्वमिति ;तत्राह--विश्वामित्रादिनीत्येति। अस्त्वेकस्मिन्नण्डे विश्वामित्रः, अन्यत्र स नास्तीति चेन्न ; अन्यत्राप्यन्यस्य विद्यमानत्वात्। भवद्भिरप्यनन्ता एव योगिनः कल्प्यन्ते सर्वज्ञाः सर्वशक्तयश्चेति। तैरेव तत्रतत्र विश्वसृष्टिः प्रवर्तताम्। किमनेन नित्यज्ञानचिकीर्षाप्रयत्नवत्तया विजातीयतया परिकल्पितेन? तथा चान्यथासिद्धिदूषितानि कार्यताद्यनुमानानीश्वरमनुमातुं न प्रभवन्ति। सर्वं कार्यमेककर्तृकं कार्यत्वादिति साधयाम इति चेत् तर्हि अनेककर्तृकेषु घटपटादिषु व्यभिचारः, अन्यथासिद्धिर्वा। नह्येककर्तृकत्वाभावे कोऽपि विरोधः स्यात्। अनेककर्तृकं न भवति कार्यत्वादित्युक्तेऽप्ययमेव दोषः। तस्मादनुमानानामनेकदोषदुष्टत्वात् वेदान्तवाक्यानाम् अप्राप्तत्वात्वलक्षणं तात्पर्यलिङ्गमस्त्येव। महाविद्यानुमानाडम्बरस्तु विडम्बनेनैव विडम्ब्यत इति वयमत्र न विस्तृणीमहे।।41।।
	     42. एवं कर्तुः सर्वज्ञत्वादिकं पक्षधर्मताबललभ्यमङ्गीकृत्य दूषणमुक्त्वा तदनङ्गीकारेणापि दूषणं वक्तुं तदेवानुमानं पुनरनुवदति-- क्षित्याद्यमिति। अयमर्थः--क्षित्याद्यं कार्यत्वादिभिः सकर्तृकम्, स तु कर्ता कर्तुरुपादानोपकरणसंप्रदायप्रयोजनाभिज्ञानापेक्षास्तीति क्षित्याद्युपादानरूपाण्यदृष्टप्रभृतिद्रष्टा भवति। तद्दर्शनं चास्मदादीनां न घटते। तदभिज्ञानशक्तिर्दूरत एव। तदिदमाह-- सर्वशक्तिरिति। प्रतिक्षिपति--मैवमिति। कुत इत्यत्रासाधकत्वे दृष्टान्तं तावदाह--श्रोत्राद्यैरिति। न ह्यन्येन्द्रियेणान्येन्द्रियविषयो गृह्यत इति। ननु तत्तदिन्द्रियाणां नियतविषयत्वादसामर्थ्यस्तु, अनुमानस्य पुनरनियतविषयत्वात् कथमिवासामर्थ्यमित्याशङ्क्याह-- तादृशेति। अनुमानमपि नियतविषयमेव। येन यस्य प्रतिसम्बन्धः, तत्तस्यानुमापकमिति न्यायविदां सम्प्रदायः। अत्र पुनः प्रतिसम्बन्धो नास्ति। कथमित्यत्राह-- सर्वमिति। अयमत्र विकल्पः --किं सर्वकारकद्रष्टा कर्ता?  उत कतिपयकारकद्रष्टा? पूर्वत्र कुलालस्यापि सर्वकारकद्रष्टृत्वं न विद्यते। नच तावता कर्तृत्वहानिः। उत्तरत्र क्षित्यादिकर्तुः कतिपयकारकद्रष्टृट्वं सिध्यतीति नेश्वरसिद्धिः।।42।।
   43.एवमीश्वरानुमानेषु साधारणं दूषणमुपन्यस्य केवलव्यतिरेकिणोऽव्याप्तिकत्वात् 
साक्षादेवविवक्षितार्थप्रसाधकत्वेन परवादिभिः प्रबलतयाऽभिमतत्वाच्च शिष्यप्रतिबोधनार्थं विशेषतस्तस्वरूपमुपन्यस्य
तद्भङ्गे सर्वलक्षणविलोपप्रसङ्ग इति परोक्तं तर्काभासमपि निराकरोति--कार्यत्वादिति। इत्थं किलात्रानुमानप्रयोगः-- सर्ववित्कर्तृकत्वासर्ववित्कर्तृकत्वविवादास्पदमखिलमपि कार्यजातं सर्ववित्कर्तृकमेव कार्यत्वात् यन्नैवं तन्नैवम्, यत् सर्ववितकर्तृकं न भवति तत् कार्यमपि न  भवति। साध्याभावे हि साधनाभावकथनं व्यतिरेकव्ाप्तिप्रदर्शनमिति न्यायविदः। पुरुषवदिति-- आत्मवत्। सौगतव्यतिरिक्तानां सर्वेषामपि वादिनामात्मा नित्यत्वेनैव निर्णयत इति दृष्टान्तसिद्धिः। उक्तमर्थं प्रतिक्षिपति--नेति । तत्राह हेतुमाह-- अनन्यथेति। अनन्यथासिद्धिर्हि प्रमाणानां प्रामाण्यनियामिका। अनन्यथासिद्ध्यनङ्गीकारे हि सर्वेषामनुमानाभासादीनां कक्षीकारः प्रसज्येत। अन्यथासिद्धमप्रयोजकं व्याप्यत्वासिद्ध्यमनुकूलतर्करहितं प्रतिकूलतर्कपराहतं सोपाधिकं सन्दिग्धव्याप्तिकमित्येतादृशान् शब्दान् प्रायेण पर्यायत्वेन प्रयुञ्जते प्रवावदूकाः।अत्र पुनरित्थमन्यथासिद्धिः-- सर्ववितकर्तृपूर्वत्वं मा भूत् कार्यत्वमस्त्विति। अकर्तृकत्वे कार्यत्वं न स्यादिति हि तर्कः परिशुद्धः। त्वदुक्तः पुनरपरिशुद्ध एव व्यर्थविशेषणत्वात्, अन्ततः सोपाघिकत्वाच्च। अकर्तृकत्वमेवाकार्यत्वे प्रयोजकं नपुनः सर्वज्ञकर्तृकत्वाभाव इति ह्यस्माभिरुच्यते। ननु क्वचित् केवलव्यतिरेक्यनङ्गीकारे सर्वमपि केवलव्यतिरेक्यनुमानजातं लोलुप्येतेत्याशङ्क्य लुप्यतामेव दूषणतौल्यादित्याह-- हेताविति। विचक्षणा एतादृशत्मनि व्यतिरेकिहेतौ सर्वत्रापि व्याप्त्यासिद्ध्यादिदौस्स्थ्यं प्रतिपद्यन्ते। ननु केवलव्यतिरेरिभङ्गे लक्षणानां व्यतिरेक्यनुमानरूपत्वात् तद्भङ्गे लक्षणस्यापि भङ्ग इति महानयं प्रहारो भावत्कानामित्याशङ्क्यव्यतिरेकिभङ्गेऽपि लक्षणं तत्प्रयोजनं च सिध्यतीति तत्त्वमुक्ताकलापे व्यक्तमुक्तमिति परिहरति-- तद्भङ्ग इति। अयमर्थः-- लक्षणं व्यतिरेकि मा भूत्। अन्वयव्यतिरेकित्वे पुनः सप्रयोजनमेव तत्। लोकेह्यम्बातातमातुलादिभिर्बहुशःशिक्षिता बाला गवादिशब्दांस्तेषुतेष्वर्थेषु वाचकत्वेन प्रतिपद्यन्ते। तादृग्भूतानुमानादिषु व्याप्तिग्रहणतुल्यमेतत्। ततश्च कश्चिद्बालो दूरावस्थितां गोव्यक्तिं दृष्ट्वा सहसैव निर्धारयितुमशक्तः शङ्कते कोऽयमिति। तत्रान्वयव्यतिरेकिरूपानुमानं प्रवर्तते। अयं गौरिति व्यवहर्तव्यः सास्नादिमत्त्वात् मातापित्राद्यभिहितप्राचीनगोपिण्डवदिति सार्वलोकिकीयं मर्यादा न्यायविदामप्यनुसर्तव्येति सुष्ठूक्तम्।।43।।
  44.	यदीश्वरानुमानं न स्यात् विप्रतिपन्नं शरीरं सात्मकं प्राणादिमत्त्वादिति भवद्भिरभिधीयमानं परात्मानुमानमपि भज्येत। यदि परात्मानुमानमङ्गीकुरुते, अङ्गीकुरुष्व त्वमीश्वरानुमानमपि; तस्यापि परात्मत्वादित्याशङ्क्य विषमोऽयं दृष्टान्त इत्याह-- यद्यपीति।वैषम्यमेव दर्शयति-- तथाऽपीति। लिङ्गभेदैरात्मान्तरानुमानसद्भावेऽपि तत्र प्रत्यक्षव्याप्तिमर्यादाभङ्गाभावादौचित्यमेवावतिष्ठते। ईश्वरानुमाने तु तद्भङ्गादनौचित्यमेव। नहि लोके कश्चित्कर्ता नित्यज्ञानचिकीर्षाप्रयत्नवान् दृश्यते। नच निष्प्रयोजनः कर्ताऽस्ति। ईश्वरस्यापि सप्रयोजनत्वे जीवत्वप्रसङ्ग इत्यादिबहुदोषदुष्टत्वात् न्यायवादिनामिष्टमिदमनुमानं कष्ठमेवासंभावतादृष्टार्थपरिकल्पनाबाहुल्यात्।तर्ह्यदृष्टार्थोपवर्णनं शास्त्रस्यापि न स्यादित्याशङ्क्याह-- आम्नायेत्विति। तुशब्दो विशेषमाह। शास्त्रे ह्यपूर्वार्थकथनं भूषणमेव। 'शास्त्रं शब्दविज्ञानादसन्निकृष्टेऽर्थे विज्ञानम्' इति तान्त्रिकैरुपवर्णनात्। लोकदृष्टक्रमाच्चामुमर्थमुपपादयति-- तादृशेति। लोके हि देशान्तरादागतः कश्चिदत्यन्तादृष्टपूर्वमिष्टादिकमाचष्टे ।स चाप्तत्वादिप्रतिक्षेप्य एव। तथा वेदेऽपि कारणदोषादिरहिते प्रामाण्यस्यावर्जनीयत्वात्। ननु देशान्तरादागतपुरुषवाक्यं क्वचिदप्रमाणमपि स्यात्। ततस्तद्बाधकप्रमाणसद्भावे ऽप्रमाणम्, तदभावे प्रमाणमिति स्वतः प्रामाण्यन्यायसिद्धं प्रामाण्यमवतिष्ठते; एतदिहापि समानम्, तदिदमाह--बाधेति। तथाऽपि 'आदित्यो यूपः' 'यजमानः प्रस्तरः'  इत्यादीनां बाधो दृश्यत इत्याशङक्याह-- विहतिमतीति। अयमाशयः-- द्वयं खल्वर्थवादवाक्यमबाधितं बाधितं चेति। 'यन्न दुःखेन संभिन्नम्' इत्यादिकमबाधितम्। तच्च प्रतिपन्नार्थवतया तथैवावतिष्ठते। 'आदित्यो यूपः'  'यजमानः प्रस्तरः इत्यादिकं बाधितम्। तत् मुख्यार्थं परित्यज्यौपचारिकार्थे वर्तते। स चात्र प्राशस्त्यादिरेव। तस्माद्बाधइतमबाधितं वा वेदवाक्यं सार्थकमेवेति सुशोभनमेतत्।।44।।
   45.	अत्र पूर्वपक्षवादी पुनश्चोदयति-- नन्विति। इत्थं किल तदभिप्रायः-- लोके हि भवन्मतानुसारिणः सर्वऽपि 
ब्रह्मआदिपिपीलिकान्तस्य विचित्ररचनस्य नारायणमन्तरेण सृष्टिर्न संभवतीति सर्वथा वदन्ति। तदेव केचित् प्रबन्धेषु प्रकरणरूपेषु युक्तिभिः प्रतिष्ठापयन्ति। तदेवानुमानम्। तच्चाभिप्रैति जन्मादिवाक्यम्। तस्मादनुमानमेव  परस्मिन्ब्रह्मणि प्रमाणम्। तस्मादनुमानस्य जगत्कर्तृसाधने प्राबल्यमित्यनुमानसिद्धानुवादमात्रम् एतत्ज्जन्मादिवाक्यम्। अनुवादत्वं च ' यतो वा इमानि भूतानि' इति यच्छब्दयोगादवगम्यत इत्येतस्मादेव-- हेतोर्वैदिकस्य भवत ईश्वरानुमानत्यजनमनुचितमिति। तदिदं प्रतिक्षिपति-- नेति। तत्र हेतुमाह--  क्वापीति। औचित्यम्-- योग्यतातिशयः। नारायणस्यैव कारणत्वे श्रुतिपुराणेतिहासलोकप्रसिद्ध्यादयो भूयांस संवदन्त इत्यास्माकानां प्रवादः। नच तावताऽनुमानगम्यत्वमेवेति प्रतिष्ठाप्यते। केषांचिद्ग्रन्थनिदर्शनेऽपि 'यस्तर्केणानुसन्धत्ते स धर्मं वेद नेतरः'  इत्युक्तप्रक्रियया ऽऽगमानुकूलतर्कमात्रमनुमन्यते। नपुनरागमविरुद्धनिमित्तमात्रेश्वरानुमानं परवादिभिरुपकल्पितं प्रमाणतया प्रतिष्ठाप्यते। यत इत्यनुवादश्चास्य पूर्वप्रसिद्धिमात्रमेवाक्षिपेत्। नपुनरनुमानेनैव प्रसिद्धम्। अत्र तु प्रसिद्धिः पुरुषसूक्तादिवाक्चैरिति पूर्वमेवोक्तमस्माभिः। इह च सद्विद्योपादानं सर्ववाक्योपलक्षणम्।।45।।
  46.	एवं सिद्धपराणां वेदान्तवाक्यानामप्राप्तत्वलक्षणं तात्पर्यलिङ्गं प्रसाध्य साफल्यलक्षणं तात्पर्यलिङ्गं समन्वयाधिकरणेन साध्यते इति संगतिः। अथवा शास्त्रयोन्यधिकरणे तार्किका निरस्ताः अधुना तान्त्रिकाः निरस्यन्त इति। एवं वा पूर्वं निमित्तमात्रेश्वरवादिनो निरस्ता इदानीं निरीश्वरवादिन इति। विषयस्तु शास्त्ररम्भ एव प्रधानः।  अवान्तरविषयः पुनः-- अशेषमपि वेदान्तवाक्यजातम्, संशयकारणं वैदिकानामवैदिकानां प्रामाण्याप्रमाण्यसाधारण्यम्। तदर्थविचारस्तु -- वेदान्तशास्त्रमारम्भणीयमनारम्भणीयं वेति। तदर्थं विचार्यते-- सिद्धे ब्रह्मणि वेदान्तवाक्यानां स्वातन्त्रेण विधिशेषत्वेनापि वा प्रामाण्यं संभवति न वेति। स्वातन्त्र्यपक्षे तात्पर्यलिङ्गमस्ति न वेति। तदर्थं विचार्यते-- वेदान्तानां ब्रह्मप्रतिपादने सप्रयोजनत्वमस्ति न वेति। तच्च प्रयोजनवत्त्वं वाक्यानां स्वरूपप्रतिपत्त्या स्वादार्थत्वमात्रेण उक्त कार्यरूपप्रयोजनपरत्वेनेति। स्वादार्थत्वे पुनरर्थमिथ्यात्वेऽपि प्रयोजनपरत्वमस्ति न वेति। फलफलिभावस्तु --स्वादार्थत्वेऽमिथ्यात्वेऽपि प्रयोजनसिद्धेर्ब्रह्मयाथात्म्याभावात् प्रवृत्तिनिवृत्तिप्रयोजनपरत्वेऽपि वाक्यस्यान्यपरत्वेन परब्रह्मयाथात्म्याभावस्याविशिष्टत्वात् निष्प्रयोजनत्वेन तात्पर्यलिङ्गाभावादर्थसद्भावे स्वातन्त्र्येण पारतन्त्र्येण वा वाक्यप्रामाण्याभावाद् वेदान्तशआस्त्रमनारम्भणीयमिति पूर्वपक्षे। सिद्धान्ते वैपरीत्येन वर्णनीयः। शेषं  सुगमम्।
अत्र पूर्वपक्षमाह--कर्तव्य इति। 'स्वर्गकामो यजेत' इत्यादौ कर्तव्यार्थे प्रतिपादिते श्रोतुः  फलं स्यात्।नपुनरष्टौ
काकदन्ता इत्यादौ सिद्धरूपप्रतिपादने।इयं हि लोकमर्यादा। इयमेव मर्यादा वेदेऽप्यङ्गीकार्या य एव लौकिकास्त एव वैदिका इतिन्यायत्। तेनोपनिषदामूषरप्रायत्वेमेव। प्रथमाधिकरणेऽप्युक्तमिहाप्युच्यत इति पौनरुक्त्यम्; न पुनरुक्तिः -- तत्र पदार्थप्रतिपत्तिर्न संभवतीति पूर्वपक्षः, अत्र पुनर्वाक्यार्थप्रतिपत्त्यनुपपत्तिकथनेनेति विभागः। विभागान्तरमपि-- तत्र केवलं नियोगवाक्यार्थवादिनो निरस्ताः।अत्र पुनर्भावनावाक्यार्थवादिनश्चेति विशेषः। ननु सिद्धरूपत्वेऽपि तव गृहे निधिरस्ति पिता ते सुखमास्त इत्यादि तादात्विकप्रीत्युत्पत्तिमात्रेण साफल्यं स्यात्, अर्थाभावेऽपि पिता ते सुखमास्त इत्यादि विप्रलम्भकवाक्यमपि प्रीतिमातनोति, तथा च वेदान्तवाक्यानां 'आनन्दो ब्रह्म' इति वाक्यमनर्थकमेव प्रीतिमातनोतीति मिथ्याभूततदर्थविचारात्मकं शारीरकशास्त्रं कथमिवारभ्येत? तर्हि स्वातन्त्रेण माभूत्प्रामाण्यम्, ' परप्राप्तिकामो ब्रह्म विद्यात्' इति विद्याविधिशेषत्वेन स्वरूपप्रतिपत्तिहेतुभूतानां सत्यज्ञानादिवाक्यानां प्रामाण्यमस्तीति चेत् तत्रोत्तरमाह-- विद्येति ।अन्यदृष्टिः- गरुडमात्मानं जानीयादित्यादिदृष्टिः । तदर्थो मिथ्या।एवं 'ब्रह्म विद्यात्' इत्यत्रापि फलार्थं विद्याविधावेव तात्पर्यम्। न पुनः सिद्धे ब्रह्मणि। तथा च तात्पर्यविषयभूतवेद्यब्रह्मपरिशोधनात्मकं सत्यज्ञानादिवाक्यमप्रमाणमिति तदर्थविचारात्मकं शास्त्रमनारम्भणीयम्।
एवं पूर्वपक्षमवनूद्य सिद्धान्तमारभते-- अनन्येति। अयमभिप्रायः-- विधिशेषत्वपक्षस्तु भाष्यादावेवादि। स्वातन्त्र्यपक्ष  
एव साक्षात्सिद्धान्तः। तस्यैव बहुन्यायसिद्धत्वादिति।।46।।
   47. एवं विवक्षितं विधिशेषत्वपक्षमङ्गीकृत्य स्वातन्त्र्यपक्षेण सामाधानमुक्तम्।इदानीं विधिशेषत्वपक्षेऽपि नास्माकं कश्चिद्दोष इत्युभयपक्षाङ्गीकारेण स्वाभीष्टमर्थं समर्थयते-- तात्पर्यमिति।द्विविधं 
खल्वर्थवादप्रमितम्--विध्यपेक्षितमविहमित्येकमनपेक्षितं विहतमित्यपरम्। तत्र पूर्वमङ्गीक्रियते तान्त्रिकैः। यथा दुःखासंभिन्नदेशविशेषादि। तद्वद् ब्रह्मणि विहत्यभावाद् विधिशेषत्वेन प्रामाण्यमस्त्येव। विहतपक्षस्त्वत्राङ्गीकारेणैव निरस्तः। अनपेक्षितत्वं पुनरत्र नास्तीत्याह-- न भवतीति। तत्र हेतुः--स्वादसिद्धे  
नैरर्थक्याभवादित्यर्थः। उत्तरपक्षेऽप्युद्धाटितामनुपपत्तिं परिहरति-- स्वादार्थत्वमित्यादिना। तत्र हेतुमाह-- मृषेति
अयमर्थः तव गृहे निधिरस्ति , पिता ते सुखमास्ते इत्यादिवाक्यं मृषार्थमिति यदिप्रतिपद्येत, तदा कथमिव तस्य प्रीतिरुत्पद्यते। अस्मिन्नर्थे लोकदृष्टान्तमाह-- बालेति। बालाः खलु पिता ते सुखमास्त इत्यादिकं परमार्थप्रतिपादकमिति मत्वा सन्तुष्यन्ति। अन्यथा सन्तोषाभावात्। अत्र पुनर्विशेषणानां निरतिशयानन्दादीनां पारमार्थ्यं .यदि प्रतिपद्यते श्रोता, तदानीमस्मच्छिष्य एव। अथ न प्रतिपद्यते तदा परमार्थप्रतिपत्त्यभावात् पुरुषार्थप्राप्तिर्न स्यादेव। तथा च स्वादार्थत्वं मृषात्वममित्यसंगतमेव।।47।।
		48. यत् प्रीत्यर्थं वाक्यं तत् वितथमित्युक्तं पूर्वपक्षिणा,तद् विकल्प्य दूषयति-- यदितिव। किं प्रीत्यर्थँ वाक्यं निखिलमपि वितथनमित्युच्यते? किं वा यत्किंचित् ? न तावदाद्यः-- अवितथेनापि पिता ते सुखमास्त इत्यादिना प्रीतिदर्शनात्। अतो व्यभिचरितार्थं वाक्यं वदन् अर्भकप्राय एव भवान् बालप्राय इत्यर्थः। तत्र हेतुमाह--सत्येति। परमार्थोक्त्याऽऽनन्ददृष्टेरित्यर्थः। उत्तरस्मिन्पक्षे व्याहतं वितथमित्युच्यते किमव्याहतमपि तत्र व्याहतिरत्र नास्तीत्याह-- नचेति। तत्रापि विकल्पोऽभिप्रेतः किं प्रत्यक्षेण व्याहतिरुतागमत इति। अव्याहतिपक्षेऽपि लौकिकवैदिकसर्वव्यवहारोच्छेदप्रसङ्ग इति भावः। किं च केवलं व्याहतत्वस्यैव वैतथ्यहेतुत्वे संभवति प्रीत्यर्थत्वे सति व्याहतत्वादिति विशिष्टप्रयोगो विशेषवैयर्थ्यादनुमानवार्तानभिज्ञतां दर्शयति। केवलं प्रीत्यर्थत्वादिति प्रयोगो व्यभिचारेण दुष्ट इतीदीनीमेवोक्तम्। एवं परोक्तप्रक्रियां निराकृत्य स्वोक्तमर्थं निगमयति--तेनेति। पूर्वपक्षोक्तार्थाशङ्कनस्तम्भनेन वेदान्ताः परस्मिन् ब्रह्मणि प्रमाणमित्यर्थः।।
	     49.  अस्मिन्नधिकरणे मृषानादिनां पक्षत्रितयमुपन्यस्तम्, तत्राद्यौ पक्षौ जरन्मायावादिभिरभिधीयेते,
एकस्त्वाधुनिकैः , तेन च तौ निरस्तो, सोऽपि पक्षोऽस्मत्पूर्वपक्षवादिना निरस्तः,स च वादी सिद्धान्तवादिनेति पक्षपञ्चकमुपन्यस्यते। तत्र पक्षत्रितयं भाष्यकारैरेवोपन्यस्य परास्तं तदनुवादिभिराचार्यैरपीति नास्माकमिह वक्तव्यं किंचिदवशिष्यत इत्यभिप्रायेणाह-- ब्रह्मेति। तत्र निष्प्रपञ्चीकरण नियोगवाद एकः 'न दृष्टेर्द्रष्टारं पश्येः' इत्यादिनोपपादितः। अपरस्तु ध्याननियोगवादः 'ओमित्यात्मानं ध्यायीत' इत्यादिवाक्यसिद्धः। तृतीयोऽपि 'तत्त्वमसि' इत्यादिवाक्यसिद्ध इति तेषां प्रक्रिया। तेषामेकदर्शनेन दूषणं सूचयति-- तेषामिति।स्वपक्षविहतिः-- अपसिद्धान्तः। स्ववचनविहतिः-- प्रतिज्ञाविरोधः। अत्र व्याकुल शब्दः प्रकारान्तरेण वैयाकुलीमुपलक्षयति। अनेन सर्वनिग्रहस्थानोपहतिरुच्यते। बाह्यकल्पः-- साक्षात् बाह्य एवायं पक्षः , अथापि वाङ्मात्रेण तद्भक्तैर्वागिभिः यत्किञ्चिद्वैषम्यमुच्यत इति भावः। कृतमतयः--शिक्षइतमतयः, तेषां परिषदि पीठमर्दैः--एकासनाधिरूढैरतिशयितततत्त्वविद्भिरित्यर्थः।।
		50. एवं परस्परविरोधात् प्रस्फुटदोषत्वाद् भाष्यकारैरेव सुव्यक्तमेव निरस्तत्वाद् वक्तव्याभावेन परपक्षानुपेक्ष्य भाष्योक्तपूर्वपक्षसिद्धान्तयोः परिक्लृप्त प्रकारमाक्षिप्य समाधत्ते-- अन्यार्थ इति। अयमर्थः -- पूर्वस्मिन् काण्डेऽर्थवादानां विधिशेषतयैव प्रामाण्यमुक्तम्, अत्र पुनः स्वातन्त्र्येण, तेन पूर्वोत्तरविरोधात् पूर्वोत्तरकाण्डयोरैकशास्त्र्यवादिनां युष्माकमनुचितमेवेदं भाषणमित्याक्षेपः। समाधिस्तु द्वौ खल्वर्थवादौ -- 
एकस्तु विधिशेषतयैव निर्वाह्यः।अपरस्तु विधिशेषत्वमन्तरेणापि निर्वोढुं शक्यः। तेनोत्सर्गापवादन्यायेन पूर्वोत्तरकाण्डयोर्विरोधापशमनादैकशास्त्र्याक्षेपप्रसङ्गोऽपि न संघटते। एकत्रार्थवादसामान्यविषयत्वात् इतरत्र ब्रह्मपरार्थवादविशेषविषयत्वात्। अत्र हि ब्रह्मपरं विशेषवाक्यं स्वरूपपरतयाऽपि प्रमाणमित्युच्यते। इतरत्र शिष्टान्यर्थवादवाक्यानि सर्वाणि विधिशेषतया प्रमाणानीत्युच्यन्ते। ननु सर्वोऽप्यर्थवादो विधिशेष एव 'परप्राप्रिकामो ब्रह्म विद्यात्' इतिविधिशेषत्वात् ' तदेषाऽभ्युक्ता' इत्यारभ्योक्तानां सर्वेषामपि वाक्यानाम्। तेन नरविषाणकल्पत्वात् स्वरूपरार्थवादवाक्यस्य स्वरूपमेव नास्ति। कश्चात्र विरोधपरिहारः ? उच्यते-- ' सहस्रशीर्षं देवम् '
इत्यादिकं वाक्यं स्ववाक्ये विध्यदर्शनाद् विधिशेषमेव न भवति अपि तु परतत्त्वैकप्रतिपादनपरमिति
त्वदुक्तोऽभयमनुपालम्भः। मृषावादिभिरप्ययमेवार्थोऽङ्गीकार्यः ; ' तत्त्वमसि ' इत्यादिवाक्ये विध्यदर्शनात् केवलं
 तत्त्वपरमेवेदं वाक्यमिति तेषामुद्धोषः। एवमन्यान्यपि विधिदर्शनमन्तरेण ब्रह्मप्रतिपादकानि श्रौतानि पौराणिकान्यैतिहासिकान्यपि वाक्यानि प्रतिपत्तव्यानि।।


