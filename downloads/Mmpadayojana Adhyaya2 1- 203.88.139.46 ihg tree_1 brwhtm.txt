द्वितीयाध्यायप्रथमपादे
2.1.1.
	1. तत्तादृगित्यादि। तत्तादृक्तर्कतन्त्रक्रमनिपुणहाबुद्धिसन्तोषसिद्धिः- स च तादृक् च तत्तादृक्, यद्वा स एव तादृक् यस्य स तत्तादृक्। उभयथापि स्वभिन्नसदृशशून्य इत्यर्थः, निस्सम इति यावत्। तत्तादृक् चासौ तर्कतन्त्रक्रमश्च तत्तादृक्तर्कतन्त्रक्रमः, तर्को नाम अर्थस्वभावविषयेण सामग्रीविषयेण वा निरूपणेनार्थविशेषे प्रमाणं व्यवस्थापयत् तदितिकर्तव्यतारूपमूहापरपर्यायं ज्ञानमिति नविलक्षणत्वाधिकरणभाष्योक्तः सर्वप्रमाणाङ्गभूतः शास्त्रस्य तु विशेषएणाकाङ्क्षासन्निधियोग्यताधीनप्रमाणभावस्य सर्वत्रैवापेक्षितस्वानुग्रहः-

'आर्षं धर्मोपदेशञ्च वेदशास्त्राविरोधिना।
यस्तर्केणानुसन्धत्ते स धर्मं वेद नेतरः।।'

	इति मनुना वेदार्थनिश्चयायावश्यकत्वेन विहितो ज्ञानविशेषः। तन्त्रं वेदान्तसिद्धान्तः। तर्केण युक्तं तन्त्रं तर्कतन्त्रम्। यद्वा तर्कश्च तन्त्रञ्च तर्कतन्त्रे तयोः क्रमः अङ्गाङ्गिभावेनोपयोगः, तस्मिन् निपुणानां महाबुद्धीनां 

'ग्रहणं धारणं चैव स्मरणं प्रतिपादनम्।
ऊहोऽपोहोऽर्थविज्ञानं तत्त्वज्ञानं च धीगुणाः।।'

	इत्युक्ताष्टाङ्गयुक्तबुद्धिशालिनां सन्तोषसिद्धिः अवश्यज्ञेयवेदान्ततात्पर्यार्थनिश्चलनिश्चयजननजनित  महानन्दलाभः। उक्तेन प्रथमाध्यायोक्तेन न्यायकलापेन। यद्यपि लभ्या- सुलभैव। तदपि-तथापि। मृदुधियाम्- बालबुद्धीनाम्। हेतुकास्कन्दशङ्की- हैतुकैर्हेतुवादिभिरास्कन्दम् आक्रमणमाशङ्कमानस्सूत्रकारः। कथितं ब्रह्मणः कारणत्वम्- प्रथमाध्यायोक्तमेव परमात्मनो जगन्निमित्तोपादानत्वरूपं कारणत्वम्। यस्य- वियदादेरात्मादेश्च यस्य वस्तुनः। कार्यत्वम्- पूर्वावस्थाप्रहाणेनोत्तरावस्थाप्राप्तिरूपम्। श्रुतिभिः यादृक् अवगतम्- स्वरूपविकाररूपं वा स्वभावविकाररूपं वा यथाऽवगतम्। तस्य- वस्तुनः। तादृशम्- तत्प्रकारम्। तच्च- कार्यत्वञ्च। स्थूणाखातक्रमेण- स्थूणानिखननन्यायेन। स्थिरयति- सुप्रतिष्ठितं करोति। द्वितीयाध्याय इति शेषः।।
	2. पादद्वन्द्वमित्यादि। द्वितीये-द्वितीयाध्याये। पादद्वन्द्वम्-स्मृतिपादरचनापादद्वयम्। परे कारणे- परस्मिन्कारणभूते ब्रह्मणि। बाह्यपीडाम्- वेदबाह्योक्तां बाधप्रतिरोधात्मिकां पीडाम्। क्रमेण परिहरति। पादान्तरयुगम्-वियत्पादप्राणपादद्वयम्। कार्यद्वारेण- वियदादिकार्यविशेषमूलकतया। आन्तरक्षोभशान्त्यै आन्तरक्षोभो नाम वेदान्तवाक्यानामन्योन्यविरोधः, तस्य शान्त्यै निवर्तनाय। उदयति-उत्पद्यते। यद्वा उदयशब्दस्सूर्योदयपरः, तद्वदाचरतीत्युदयति। यथा सूर्योदयस्समस्त तमःक्षोभनिवृत्त्यै कल्पते तद्वदिदं पादद्वयमप्यान्तरक्षोभात्मकतमोनिवृत्त्यै कल्पत इति। अतोऽयतेरात्मनेपदित्वेन परस्मैपदित्वायोग इति न चिन्तनीयम्। इह-द्वितीयाध्याये। प्रथमम्-प्रथमपादद्विके। विभोः-परमात्मनः। हेतुत्वायोगमभङ्गः-हेतुत्वस्य प्रथमाध्यायोक्तजगत्कारणत्वस्य स्मृतिविरोधादिभिर्यः अयोगः असम्भावना तस्य भङ्गः निवृत्तिः। क्रियत इति शेषः। तस्य-कारणत्वस्य। सार्वत्रिकत्वायगेक्षेपः-सार्वत्रिकत्वायोगस्य ब्रह्मणः कारणत्वं सार्वत्रिकं न भवति आकाशादेर्नित्यत्वेन तत्कारणत्वायोगादिति न्यायवादिभिराशङ्कितस्य सर्ववस्तुसम्बन्धित्वायोगस्य क्षेपः प्रतिक्षेपः। परस्तात्- वियत्प्राणपादद्वये। फलति- वियदधिकरणादिभिराकाशादेः कार्यत्वोपपादने सति ईश्वरापेक्षया तस्य कार्यत्वं स्वयमेव फलितं भवति ततश्च कारणत्वस्य सार्वत्रिकत्वायोगक्षेपश्च सिद्ध एवेति भावः, स च-ईश्वरहेतुत्वस्य सार्वत्रिकत्वायोगक्षेपश्च। श्रौतनित्यं विहाय भवेत्-श्रुत्या नित्यत्वेन प्रतिपन्नं यद्वस्तु प्रकृतिपुरुषाद्यात्मकं तद्भिन्नविषय एव भवेत्। ऐश्वरं कारणत्वं श्रुत्युक्तनित्यवस्तुव्यतिरिक्तेषु कार्यवस्तुषु व्यवतिष्ठत इति भावः।।
	3. तन्त्रच्छायानिदान इति। उपनिषदाम्- 'इन्द्रियेभ्यः परा ह्यार्थाः, महतः परमव्यक्तम्' इत्याद्युपनिषदाम्। तन्त्रच्छायानिदाने-साङ्ख्यतन्त्रोक्तिसमानाकारत्वमूलके। आन्यपर्ये-अन्यार्थपरत्वे। स्वयम्- सूत्रकारैस्साक्षादेव। निषिद्धे-निरुद्धे सति। अद्य- अस्मिन्नवसरे। परः- साङ्ख्यः। तन्त्रेभ्यो दुर्बलत्वात् तदनुसरणम्- उपनिषदामुपबृंहणं विनाऽर्थप्रत्यायनाशक्त्योपब़ृंहणसापेक्षत्वात् मन्वादिस्मृतीनां पूर्वभागोपबृंहणसावकाशत्वाच्च तत्त्वेदम्पराणां साङ्ख्यादितन्त्राणामेवाश्रयणीयत्वेन प्राबल्यात् उपनिषदाच्च तदुपजीवकत्वेन दुर्बलत्वाच्च तन्त्रानुसरणमेव कर्तव्यम्। इत्युज्जिहीते-एवंप्रकारेणोत्तिष्ठति। इत्थं सति- एवंप्रकारेण परवाद्युत्थाने प्रसक्ते सति। अत्र- द्वितीयाध्यायप्रथमपादद्वये। तत्तत्स्मृतिनयपृतनातिक्रमम्- साङ्ख्यादिस्मृतिन्यायात्मिकायाः पृतनायास्सेनायाः, अतिक्रमं प्रथमाध्यायोक्तब्रह्मकारणत्वात्मक प्रधानवस्तुरक्षणौपयिकन्यायकलापात्मकदुर्गारोहणम्। तत्तदर्हैः-तत्तत्प्रतीक्षेपार्हैः। प्रत्यस्त्रैः- सन्न्यायकलापोपन्यासात्मकैः प्रत्यायुधैः। वारयित्वा-निवार्य। चलितम्-स्मृतिन्यायविरोधेन किञ्चिच्चलनयुक्तम्। प्राच्यमर्थम्- पूर्वोक्तं ब्रह्मकारणत्वरूपमर्थं, धनञ्च। द्रढयति- स्थूणानिखननन्यायेन सुप्रतिष्ठितं करोतीत्यर्थः।।
	4. निर्णीतमित्यादि। कर्मकाण्डे-कर्मविचाररूपे पूर्वकाण्डे विरोधाधिकरणादौ। स्मृतिनयविहतौ- स्मृतिन्यायविरोधे सत्यपि। श्रुतिनाम्- स्मृतिविरुद्धार्थानामपि श्रुतीनाम्। निश्चलत्वम्- निष्कम्पत्वम्। निर्णीतम्-निश्चितं खलु। तत्सिद्धये-पूर्वसिद्धार्थसिद्धये। पुनः-पुनश्च। असौ चर्चेति- स्मृतिपादे क्रियमाणो विचार इति हेतोः। द्वितीयाद्यपादो विफलस्स्यात्- द्वितीयाध्याप्रथमपादोऽयं कृतकरत्वात् विफलः स्यात्। मैवम्-एवं मा शङ्किष्ठाः। गम्भीरनानाश्रुतिशिखरपरिच्छेद्यदुर्बोधतायाम्- गम्भीराणि असमर्थैर्दुर्ग्रहतलानि नानाभूतानि च यानि श्रुतिशिखराणि वेदान्तवाक्यानि तेषां परिच्छेद्यस्य ब्रह्मस्वरूपाद्यर्थजातस्य दुर्बोधतायां दुर्ग्रहतायां सत्याम्। आप्तोक्त्या-'ऋषिं प्रसूतं कपिलम्' इत्यादिश्रुतिप्रसिद्धस्य परमाप्तस्य कपिलस्य उक्त्या साङ्ख्यतन्त्रेण। तर्कतश्च- प्रमाणाङ्गभूतेन ऊहापरपर्यायज्ञानेन च सह। अनुसरणम्-तत्त्वार्थपरिज्ञानप्रयतनम्। क्षयम्- युक्तमिति। पश्यतो हि-आलोचयतः कस्यचित् मन्दबुद्धेर्हि। अत्रपादे। भङ्गः-निरासः क्रियते। अतो न पौनरुक्त्यशङ्कावकाश इति भावः।।
	5. द्वाभ्यामित्यादि। द्वाभ्याम्-स्मृत्यधिकरणयोगप्रत्युक्त्यधिकरणाभ्याम्। स्मृत्याः- कपिलस्मृत्याः, हिरण्यगर्भस्मृत्याश्च। विरोधं परिहरति। ततस्तु-तत्परन्तु। अष्टभिः-नविलक्षणत्वाधिकरणैतेनशिष्टापरिग्रह अधिकरणभोक्त्रापत्त्यधिकरणारम्भणाधिकरणेतरव्यपदेशाधिकरणोपसंहारदर्शनाधिकरणकृत्स्नप्रसक्त्यधिकरण नप्रयोजनवत्त्वाधिकरणैरष्टभिः। तर्कबाधम्-युक्तिमूलकम्, उक्तब्रह्मकारणत्वस्य वह्निना सिञ्चतीतिवाक्यार्थवत् बाधितत्वं परिहरति। तेनतु- उक्तन्यायकलापदशकेन तु। विभोः- परमात्मनः। उपादानभावम्- उपादानकारणत्वम्। कर्तृताम्- निमित्तकारणत्वम्। तद्द्वयञ्च-उपादानत्वनिमित्तत्वद्वयञ्च। द्रढयति-सुप्रतिष्ठितं करोति। केषुचिदधिकरणेषूप्रधानकारणत्वं द्रढयति केषुचिदधिकरणेषु निमित्तकारणत्वं द्रढयति केषुचिदधिकरणेषु तदुभयञ्च द्रढयतीति भावः। तत्तत्क्षोपात्- तत्तद्वादिपरिकल्पितानां परस्परविरुद्धानामर्थानामेकप्रतिक्षेपात्। तुलाग्रद्वयनमनसमुन्नामनीत्या-तुलाग्रद्वयनमनोन्नमनक्रमेण। शङ्कावर्गे प्रवृत्ते- परस्परविरुद्धार्थेष्वन्यतमनिरासे तदन्यतद्विरुद्धार्थविषयकशङ्काया उत्थानम्, तस्यानिरासे तदन्यतद्विरुद्धार्थेशङ्कासमुन्मेषः, इत्येवंक्रमेण शङ्कावर्गे उपर्युपरि प्रवृत्ते। परीक्षासमनिहितमतिः- परीक्षायां तत्तद्युक्तीनां साधुत्वासाधुत्वनिन्तने समतया पक्षपातराहित्येन निहिता प्रवेशिता मतिर्येन स सूत्रकारः। पक्षपातम्-एकत्राभिनिवेशः पक्षपातः, तम्। रुणद्धि-निवर्तयति। साम्यमेव स्थापयतीति भावः।।
	6. स्मर्तेत्यादि।स्मर्ता-साङ्ख्यस्मृतिप्रणेता। कपिलः- कपिलाख्यः।ऋषिः- स्वयोगमहिमसाक्षात्कृतनिखिल वेदार्थतत्त्वो मुनिः। श्रुत्यैव गीतः- 'ऋषिं प्रसूतं कपिलं यस्तमग्रे ज्ञानैर्बिभर्ति जायमानञ्च पश्येत्' इति श्रुत्यैव प्रशंसितः। रामायणादौ वासुदेवांशभूतः ख्यातः प्रणिधिनिपुणधीरसौ वेदान्ततत्त्वं वक्ति-
'यस्येयं वसुधा कृत्स्ना वासुदेवस्य धीमतः।
कापिलं रूपमास्थाय धारयत्यनिशं धराम्।।'
	इति श्रीमद्रामायणे बालकाण्डे चत्वारिंशाध्याये देवान् प्रति पितामहवचने, भागवतादौ च 
वासुदेवांशभूतत्वेन प्रसिद्धोऽष्टाङ्गयोगानुष्ठानपटुतरबुद्धिरसौ कपिलऋषिर्वेदान्ततात्पर्यविषयभूतं तत्त्वार्थं साङ्ख्यस्मृतिरूपेण वचनेन प्रतिपादयति। तस्मात् - कपिलस्याप्तत्वमहर्षित्वादिगुणयोगेन तद्वाक्यस्य मन्वादिवाक्यवत् कर्माद्यन्यपर्यराहित्येन प्रमाणतमत्वात्। अस्मद्विदूरे- अस्माकमप्रत्यक्षार्थे। श्रुतिशिरसि- वेदान्ते। तदुक्त्यैव-कपिलोक्तिभूतसाङ्ख्यस्मृत्यैव। निष्कर्षणं स्यात्-अर्थनिश्चयस्सम्पादनीयस्स्यात्। न स्यात्-उक्तं न सम्भवेत्। एकार्थमन्वाद्यनघबहुगिरा-एकार्थया परस्परविरोधरहितया मन्वादीनां 'यद्वै किञ्चन मनुरवदत्तद्भेषजम्' इति सकलसांसारिकरोगभेषजवचनतया श्रुतानां मन्वादीनां अनघानां अस्थानक्रोधादिशून्यानां शान्तानां बहूनां मनुयाज्ञवल्क्यवसिष्ठहारीतव्यासशङ्खलिखितादीनामनेकमहर्षीणां गिरा स्मृतिरूपया सूक्त्या। तत्र-अस्मद्विदूरेऽपि वेदान्ते। तत्त्वार्थसिद्धेः- प्रामाणिकार्थनिश्चयसम्भवात्। अतो बहूक्तिविरोधादेकोक्तिरनादरणीयैवेति भावः।।
2.1.2.
	1. वेदान्पूर्वमित्यादि। विधाता-हिरण्यगर्भः। पूर्वम्-प्रजासर्गात्पूर्वम्। भगवतः-श्रीमन्नारायणात्। वेदान्- ऋगादिरूपान् सर्वानेवापौरुषेयाक्षरराशीन्। अलभत-प्राप्तवान्। एषः-हिरण्यगर्भः। सर्वविद्यानियुक्तः- सर्वविद्याप्रवर्तने भगवता नियुक्तः। वागीशश्च-साक्षात् सरस्वतीवल्लभ इति प्रसिद्धश्च। तस्मात्- हिरण्यगर्भस्य तादृशमहिमशालित्वात्। तदुदितविहतेः-हिरण्यगर्भाक्तिव्याघातात्। वेदमूर्ध्नः-वेदान्तस्य। कम्पनात्-चलनमेव भवेदिति। मैवम्-एवं मा शङ्किष्ठाः। तस्यापि-हिरण्यगर्भस्यापि। वेदापहृतिमुखविपद्दर्शनात्- मधुकैटभ निमित्तवेदापहारप्रमुखापद्दर्शनात्। क्षेत्रिभावात्-त्रिगुणात्मकप्रकृतिद्रव्यमयशरीरवर्तित्वात्। भ्रान्त्यादिः-भ्रान्तिः धर्मविपर्ययः, आदिशब्देन धर्मिविपर्ययः। सम्भवेदिति-सम्भावित एवेति हेतोः। मैवमिति पूर्वोणान्वयः। अगतिकविषये-वेदाविरोधस्य निर्वोढुमशक्यत्वे तादृशविषये। पूर्ववत्-वेदविरुद्धकपिलवाक्यांशवदेव। निर्वहामः-अप्रमाणमित्येव निर्वहामः। वेदाविरुद्धांशस्तु गृह्यत एव 'आत्म प्रमाणान्येतानि न हन्तव्यानि हेतुभिः' इति वचनादिति भावः।।
2.1.3.
	1. विश्वमित्यादि। विश्वम्-जगत्। त्रैगुण्यवत्त्वात्-सुखदुःखमोहाद्यात्मकत्वेन सत्त्वरजस्तमोरूपगुणत्रय आत्मकत्वात्। त्रिगुणतः- सत्त्वरजस्तमस्साम्यरूपप्रकृतिद्रव्यात्। उदितम्- उत्पन्नम्। असमात्- त्रैगुण्यशून्यत्वेन विलक्षणात् परमात्मनो नोदितम्। इत्ययुक्तम्-इति वचनमयुक्तम्। कुतः? सर्वाकारेण साम्यं क्वचिदपि न भवेत्- कार्यत्वकारणत्वाभ्यां कार्यकारणयोर्विभक्ततया दर्शनात् सर्वाकारेण साम्यं तु पर्वतपरमाण्वोः पदार्थत्वेनेव सर्वेष्टमस्मदिष्टञ्चेति न तत्साधनीयमित्यर्थः। हेतुव्यवस्थोचितगुणसमता गोमयात् वृश्चिकादौ भग्ना- कार्यकारणभावव्यवस्थापकगोमयत्वादिगुणसाम्यन्तु गोमयाज्जाते वृश्चिकादौ न दृष्टमित्यर्थः। ईशः-ईश्वरः। प्रकृतितनुः-सूक्ष्मचेतनाचेतनशरीरस्सन्। स्थूलत्वं याति च- स्थूलचिदचिद्वस्तुशरीरकत्वं याति च। अतः-एवमुपपादनात्। सर्वचोद्योपमर्दः- सर्वेषामपि चोद्यानामुपमर्द एव। सूक्ष्मस्य तस्यैव द्रव्यस्य स्थूलरूपेणावस्थानमात्रस्यैव कार्यकारणभावरूपत्वेनाभिधानादीश्वरस्वरूपेण प्रकृतिपुरुषात्मना परिणमत इत्यस्माभिरनभिधानाच्च न किमपि चोद्यमवशिष्यत इति भावः।।
2.1.3.
	2. ईक्षेत्यादि। येति स्त्रीलिङ्गयच्छब्दाध्याहारः कार्यः। या ईक्षा-स्रष्टव्यपर्यालोचनरूपा। सति- 'सदेव सोम्येदमग्र आसीत्' इत्युक्ते सकलजगत्कारणभूते परमात्मनि। बहुस्यामितिपठिता- 'तदैक्षत प्रजायेय' इति श्रुत्या प्रतिपादिता। तादृगीक्षा- तत्तुल्यैवेक्षा। तेजसोऽपाञ्च दृष्टा- 'तत्तेजऐक्षत' 'ता आप ऐक्षन्त' इति श्रुतिवाक्याभ्यां तेजसो विषये अपां विषये च दृष्टा। ततः-तस्मात्कारणात्। जगतः- कार्यभूतस्य जगतः। सालक्षण्यं स्यात्- कारणभूतपरमात्मना सह चैतन्ययोगेन सालक्षण्यं स्यात्।इति-एवंरीत्या। मृदुप्रज्ञपार्श्वस्थचोद्ये- मन्दप्रज्ञस्य पार्श्वस्थस्य कस्य चित् चोद्ये सति। तत्तन्मूर्तेः- तेजोऽबन्नादिशरीरकस्य। परस्य-परमात्मानः। ईक्षणमिदमिति- स्रष्टव्यपर्यालोचनात्मकं ज्ञानमिदमिति। तद्वाक्यभावापलापी- तत्तेज ऐक्षत इत्यादिवाक्यतात्पर्यस्यापलापी अपह्नवमातन्वन्। पूर्वपक्षी-एतदधिकरणपूर्वपक्षी। इह-पूर्वपक्षावसरे। सामान्येन- अभिमानिदेवताव्यपदेशत्वेन सामान्याकारेण, नपुनः परमात्मव्यपदेशत्वतत्तद्देवतामात्रव्यपदेशत्वादि विशेषधर्मपुरस्कारेण। अभिमानिव्यवहरणं 
व्याहरत्- तत्तत्तत्त्वाभिमानिव्यवहारोऽयमिति व्यवहृतवान्। तेनास्मदभिमतपरमात्मव्यपदेशरूपत्वानिषेधात् सामान्याकारेणास्य पूर्वपक्षिव्यवहाररूपत्वाच्च नास्माकं हानिरिति भावः।।
2.1.4.
	1. संवादादित्यादि। आक्षपादक्षपणककणभूग्भिक्षुपक्षेषु- अक्षपादो गौतमस्तस्येमे आक्षपादा नैयायिकाः, क्षपणका जैनाः कणभुक् कणादः भिक्षु रुद्रः, एतेषां पक्षेषु दर्शनेषु। अणूनाम्- परमाणूनाम्। संवादात्- जगत्कारणत्वेन समानवादात्। एतेषां बहूनां पक्षेषु परमाणुकारणत्वस्याङ्गीकरणात्। विश्वम्- जगत्। तद्धेतुकं स्यात्- परमाणुकारणकं भवेत्। इति- एवम्प्रकारेण। मृदुमतिभिः- अल्पबुद्धिभिः। श्वावराहक्रमोक्तिः- श्वावराहक्रमस्यानुवादः। श्वानः परस्परं विद्वेषिणोऽपि आरण्यकवराहेषु परिपतनसमये  सजातीयेषु परस्परवैरं परित्यज्य परिपतन्ति, तद्वत् परवादिनोऽप्येते बहुष्वर्थेषु स्पर्धमाना अपि परस्परविरोधं परित्यज्य वेदान्तबाधनाय प्रवर्तन्त इति श्वावराहक्रमस्यानुवाद एषइति। अन्योन्यव्याहतार्थस्थपुटितकुहना -युक्तिदोषापनुत्त्यै- परस्परविरुद्धार्थैस्स्थपुटिता निम्नोन्नता कुहनायुक्तिरेव दोषा रात्रिस्तन्निवर्तनाय। प्रतिमततिमिरस्तोमकुक्षिम्भरिः- प्रतिमतान्येव तिमिरस्तोमोऽन्धकारव्यूहस्तस्य कुक्षिम्भरिर्भक्षको विध्वंसक इति यावत्। त्रय्यन्तसूर्यः- वेदान्त एव सूर्यः। नः- अस्माकम्। भाति- प्रकाशते। इदं हृदयम्- यथा नक्तं सर्वलोकमावृत्य वर्तमानमप्यन्धतमसं सूर्योदयक्षण एव निरन्वयं विनश्यति, एवं वेदान्तसिद्धान्तप्रसङ्गमात्रेण परश्शतमपि सिद्धान्तास्स्वयमेव प्रक्षीयन्त इति।।
2.1.5.
	1. एको यस्येत्यादि। यस्य- चेतनस्य। एको देहोऽस्ति। सः-चेतनः।विविधानन्तदुःखैकभोक्ता भवति- नानाविधानामनन्तानां कदाप्यनुभवेन निश्शेषीकरणानर्हाणां दुःखानामेकभोक्ता मुख्यानुभोक्ता भवति। कदाचित् सुखलवलाभेऽपि सोऽपि दुःखपरम्परासन्दर्शनेन दुःखान्नातिरिच्यत इति भावः। प्रभोः-परमात्मनः। विश्वम्- जगत्सर्वम्। देहश्चेत्-शरीरञ्चेत्। सः- परमात्मा। विश्वदुःखानुभूतिम्- सर्वविधदुःखानुभवम्। कथमतिपतेत्- कथमतिलङ्घितुं  शक्नुयात्। नहि ज्वलन्तं कालानलं कश्चित् सर्वाङ्गेषु समापात्य निर्वेदनस्तिष्ठेदिति भावः। इत्थं जीवेशसीमामपलपितुमनाः- एवंप्रकारया शङ्कया जीवेश्वरयोस्सुखदुःखानुभवतदभावन्यवस्थामपह्नोतुकामः कथकः। क्रोशभाजां श्रुतीनां सम्राड्भृत्यादिनीत्या- जीवेश्वरस्वभावतत्त्वदिदर्शयिषया
'समाने वृक्षे पुरुषो निमग्नो नीशया शोचति मुह्यमानः।
जुष्टं यदा पश्यत्यन्यमीशमस्य महिमानमिति वीतशोकः।।'

'द्वा सुपर्णा सयुजा सखाया समानं वृक्षं परिषस्वजाते।
तयोरन्यः पिप्पलं स्वाद्वत्त्यनश्नन्नन्यो अभिचाकशीति।।'
	इति परस्सहस्रवारं जीवेश्वरवैलक्षण्यज्ञापकं महोद्धोषं कुर्वतीनां श्रुतीनां सम्बन्धिना राजभृत्यादिन्यायेन। यथा लोके राजशासनानुवर्तिनां तदतिवर्तिनाञ्च राजानुग्रहनिग्रहकृतसुखदुःखयोगेऽपि न सशरीरत्वमात्रेण शासके राज्ञ्यपि शासनानुवृत्त्यतिवृत्तिनिमित्तसुखदुःखयोर्भोक्तृत्वप्रसङ्गः, तथाऽसौ सर्वेश्वरस्तत्तत्कर्मानुरूप्येण स्वदत्तसुख दुःखानुभवैर्जीवैस्सह सर्वशरीरेषु तेषुचान्तर्यामितया सदा निवसन्नपि स्वतस्सिद्धापहत पाप्मत्वादिरूपैश्वरस्वभाव विशेषेषास्पृष्टदोषगन्ध एवावतिष्ठत इति दृष्टान्तोपपादनेन। साम्यवैषम्यदर्शी-  एकशरीरावस्थानरूपं साम्यं, वैषम्यं 'पिप्पलं स्वाद्वत्त्यनश्नन्नन्यो अभिचाकशीति' इत्युक्तं कर्मफलानुभव तदभावरूपं जीवात्मपरमात्मनोः वैलक्षण्यञ्च दृष्टवान् सन्। इिह- पूर्वोक्तभोक्त्रापत्त्याशङ्कने। शमम्- शान्तिं वृथोद्यमनिवृत्तिम्। लभताम्- प्राप्नुताम्। इतः परं पारिप्लवशङ्कनायासान्निवर्ततामितिभावः।।
2.1.6.
	1. कार्यं धर्मैरित्यादि। कार्यम्- सावयवत्वादिभिः कार्यत्वेन सिद्धमिदं जगत्। विरुद्धैर्धर्मैः- कारणासंसर्गिभिः कार्यैकनियतैस्तत्तद्वस्तुनिष्ठैरवस्थारूपैर्धर्मैः। घटश्शकटादिव- शकटावृत्तिघटत्वाश्रयः पदार्थो 
घटावृत्तिशकटत्वाश्रयात् वस्तुन इव। कारणद्रव्यतः- कारणभूतात् द्रव्यात्। अन्यत्- भिन्नमेव। इतरथा- कारणात् कार्यस्यान्यत्वानङ्गीकारे। कारकाणां व्यापारो विफलः- घटादिकार्यनिष्पत्त्यर्थतया दृष्टानां कुलालचक्रचीवरादिकारकाणां व्यापारस्य नैरर्थक्यं प्रसज्यते। नहि कारणात्मना पूर्वमेव सिद्धे कार्ये सति पुनस्तन्निष्पत्त्यर्थं कारकव्यापार इिति वक्तुं युज्यते व्याघातादिति भावः। इत्यर्धवैनाशिकोक्तौ- उक्तप्रकारेण वैशेषिकाणामुक्तौ प्रवृत्तायाम्। द्रव्येष्ववयविमात्रविनाशवादित्वात् अर्धविनाशवादिनो वैशेषिका अर्धवैनाशिकाः। द्रव्यैक्येऽपि- कार्यकारणयोस्स्वरूपैक्येऽपि। तदभिमतदशाभेदतः- वैशेषिकैः कारणात् कार्यस्यान्यत्वं वदद्भिः कार्यावस्थायाः कार्यस्य च कारणादतिरिक्तस्याङ्गीकारात् तदङ्गीकृतैकदेशभूतावस्थाभेदेनैव। सर्वम्- बुद्धि शब्दान्तरादिकम्। असच्छ्रुतिश्च- 'असदेवेदमग्र आसीत्' 'असद्वा इदमग्र आसीत्' इतिश्रुतिश्च। अस्तु- उपपद्यताम्। अवस्थाभेदेन पत्रताटङ्कन्यायेन बुद्ध्यन्तरं शब्दान्तरञ्चोपपद्यताम्, कार्यावस्थायाः कारणदशायामभावात् असच्छ्रुतिश्चोपपद्यतामिति भावः। इति- एवमुपपत्त्या। अध्यक्षात्- तन्तव एव व्यतिषङ्गविशेषभाजः पट इति प्रत्यक्षात्। लाघवाच्च- कारणादन्ययोः कार्यावस्थातद्वदवयविद्रव्यरूपयोर्द्वयोः अङ्गीकारापेक्षया कार्यकारणयोर्द्रव्यैक्येऽपि अवस्थाभेदमात्राङ्गीकारेण लाघवाच्च। श्रुतिकथितजगद्ब्रह्मतादात्म्यमुक्तम्- प्रमाणभूतया श्रुत्या 'सदेव सोम्येदमग्र आसीत् तद्धेदं तर्ह्यव्याकृतमासीत् तन्नामरूपाभ्यां व्याक्रियत' इत्यादिरूपया प्रतिपादितं कार्यकारणभूतयोर्जगद्ब्रह्मणोस्तादात्म्यमुक्तम्। सूत्रकारैर्भाष्यकारैश्चेति शेषः। श्रुत्युक्तत्वादुपपन्नत्वात् प्रत्यक्षाल्लाघवाच्च सत्कार्यवाद एव सूत्रकारादिभिरङ्गीकृत इति भावः।। 
	2. मायोपाधीत्यादि। येषाम्- शङ्करयादवप्रकाशभास्कराणाम्। प्रपञ्चः- कार्यभूतोऽयं लोकः। मायोपाधिस्वशक्तिव्यतिकरितपरब्रह्ममूलः- मायाव्यतिकरितपरब्रह्ममूलः, उपाधिव्यतिकरित परब्रह्ममूलः, स्वशक्तिव्यतिकरितपरब्रह्ममूलः, तथाङ्गीकृत इत्यर्थः। तेऽपि- शङ्करादयोऽपि। अत्र- कारणवाक्यसमुदाये। अद्वितीयश्रुतिम्- 'एकमेवाद्वितीयम्' इति द्वितीयराहित्यपरश्रुतिम्। तत्तद्विशिष्टे- मायोपाधिशक्तिविशिष्टेऽपि ब्रह्मणि। अप्राधान्यात्- विशेषणीभूतानां मायोपाधिशक्तीनामप्रधानत्वमवलम्ब्यैव। अवितथयन्ति- सार्थकयन्ति। मायादिद्वितीयसद्भावेऽपि प्रधानस्य ब्रह्मण एकत्वादेवाद्वितीयश्रुत्यर्थमुपपादयन्तीति भावः। तथा- भवदुपपादनप्रकारेणैव। नः- अस्माकमपि। अन्तरात्मप्रधानेऽस्मिन्वाक्ये- प्रक़ृतिपुरुषान्तरात्मभूतपरब्रह्मप्रधाने 'एकमेवाद्वितीयम्' इत्यस्मिन्वाक्ये। प्रकृतिपुरुषयोः- प्रधानजीवयोः। स्थूलसूक्ष्मान्वय इति- स्थूलसूक्ष्माकारेण विशेषणतयाऽन्वय इति। जगतः- कार्यभूतस्य प्रपञ्चस्य। अनन्यभावोपपत्तिः- कारणभूतब्रह्मापेक्षयाऽनन्यत्वोपपत्तिः। विशेषणान्वयो न विशेष्यैक्यविरोधीति अद्वितीयत्वश्रुतिरुपपन्नैवेति भावः।।
	3. विश्वारम्भ इत्यादि। विश्वारम्भे-जगदुत्पत्तिविषये। विवर्तम्- कार्यात्मकपरिणामाश्रयवस्तु अधिष्ठानत्वम्, यद्वा कार्यसत्ताविसजातीयसत्ताश्रयत्वे सति कारणत्वम्। शकलपरिणतिम्- चिदचिदीश्वराकारेण त्र्यंशे ब्रह्मणि अचिदंशात्मकस्य शकलस्य परमार्थभूतां परिणतिं परिणामम्। शक्तिशेषस्य सूतिम्- शेषशब्दो विशेषपरः। चिदचिदीश्वरशक्तित्रयात्मके परस्मिन्ब्रह्मणि अचेतनाख्यशक्तिभेदस्य सृष्टिम्। व्यक्त्युल्लासौ- कारणे विद्यमानस्यैव कार्यस्याभिव्यक्तिम्, मुकुलावस्थायामनुल्लसितस्य पुष्पस्य कालेनोल्लासवत् विश्वस्योल्लासम्। विसृष्टिम्- भस्त्रिकान्तर्गतद्रव्यविसर्जनवत् विसृष्टिम्। विकृतिम्- सन्मात्रस्यैव ब्रह्मणः प्रपञ्चाकारेण परिणतिम्। तत्त्वपङ्क्तौ अनियतां सृष्टिञ्च- कदाचित् अग्नेरापः, कदाचिदद्भ्यश्चाग्निरिति नियममन्तरेण जगत्सृष्टिम्। तत्तद्वाक्यैकदेशस्वरस इति- तेषुतेषु वाक्यैकदेशेषु स्वरसोऽयमर्थ इति। मुधा- वृथा। कल्पयन्तः- सिद्धान्तयन्तः। मुग्धास्तु- बालप्रायास्तु। सर्वश्रुत्यैकरस्यप्रणयिभिः- चिदचिदीश्वरात्मकस्य तत्त्वत्रयस्य परस्परविलक्षणं स्वरूपं स्वभावभेदांश्च वदन्तीनाम्, चेननानां नित्यानामनादिकर्मप्रवाहमूलकं बन्धं केनचिदुपायेनानुष्ठितेन तन्निवृत्तिं च वदन्तीनाम्, सर्वेषामपि वस्तूनां ब्रह्मप्रति शरीरतां तानिप्रति ब्रह्मणश्शरीरितां तथा शरीरितयान्तरवस्थानेनाभेदनिर्देश इति वदन्ती नाम्, सूक्ष्माकारेण विद्यमानानामेव वस्तूनामवस्थाभेदेन प्रलयमुत्पत्तिञ्च वदन्तीनां श्रुतीनामैकरत्ये अविरुद्धार्थप्रतिपादनकृतैकरसतायां प्रणयशालिभिस्तत्परैः। तत्त्वविद्भिः- यथावस्थितार्थज्ञानशालिभिस्सूत्रकारवृत्तिकारभाष्यकारादिभिः। अधरीचक्रिरे- अधरीकृताः, निरस्ता इत्यर्थः।।
2.1.7.
	1. उक्तेऽनन्यत्वपक्ष इत्यादि। उक्ते- आरम्भणाधिकरणप्रतिपादिते। अनन्यत्वपक्षे- जगतस्तत्कारणभूतस्य वस्तुनश्चानन्यत्वपक्षे। चिदपि- चेतनो जीवोऽपि। ब्रह्मणः परिमतिस्स्यात्- सर्वकारणत्वेनाङ्गीकृतस्य ब्रह्मणः कार्यत्वेन तत्परिणतिरूपएव भवेत्। ततः- एवं जीवस्यापि ब्रह्मकार्यत्वेन ब्रह्मानन्यत्वोपपादनात्। तत्त्वमस्याद्यवगतम्- 'तत्त्वमसि, सर्वं खल्विदं ब्रह्म, ब्रह्मदाशा ब्रह्मदासाः' इत्यादिश्रुतिभिरुपपादितम्। जीवैक्यम्- जीवस्य ब्रह्मणा साकं स्वरूपैक्यम्। अहतं स्यात्- अव्याहतं भवेत्। अस्तु किं ततउपरीति चेदुच्यते जीवश्च- ब्रह्मैक्याश्रयत्वेनोक्तो जीवश्च। दुःखसिन्धुः- दुःखसमुद्रभूतः, अनन्तदुःखाश्रयो हि। अस्तु, किं नश्छिन्नमिति चेत् अभ्रान्तस्तु स्वदुःखं न सृजति- सर्वज्ञत्वात् भ्रान्तिशून्य ईश्वरः स्वस्यैव जीवरूपेणावस्थितस्य दुःखजनकं जगत् स्वयं न सृजेत्। तत्- जगत्करणम्। 
अस्य क्रीडयापि च न- परमात्मनः क्रीडया निमित्तभूतयापि च न सम्भवति। न खल्वनुन्मत्तः कश्चित् क्रीडया स्वशिरश्छिनत्ति। अतो जगदकरममेव हितमिति। मैवम्- एवं मा शङ्किष्ठाः। तात्स्थ्येनानन्यतोक्तेः- तत्स्थत्वेन जीवात्मन्यन्तरात्मतया अवस्थानेनानन्यत्वस्योक्तत्वात्। 'तत्स्थत्वादनुपश्यन्ति ह्येक एवेति साधवः' इिति वचनेन 'अवस्थितेरिति काशकृत्स्नः' इति सूत्रेण च ब्रह्मणो जीवात्मन्यन्तरात्मतयावस्थानात् जीवब्रह्मणोरयःपिण्डाग्न्योरिवाभेदः नतु स्वरूपाभेदः, अतो नोक्तदोषः। तदपि- ब्रह्मणो जीवात्मन्यन्तरात्मतयावस्थानञ्च। चिदचितोस्तच्छरीरत्वसिद्धेः- 'यः पृथिव्यां तिष्ठन्' इत्यारभ्य 'यस्य पृथिवी शरीरम्, यस्यापश्शरीरम्, यस्यात्मा शरीरम्, यस्य विज्ञानं शरीरम्' इत्यादिश्रुत्या चेतनाचेतनयोः परमात्मशरीरत्वस्य सिद्धत्वात्।।
2.1.8.
	1. शक्तावित्यादि। कर्तृप्रकृत्योः- कुलालमृदादिरूपयोर्निमित्तोपादानयोर्द्वयोरपि। शक्तौ- कार्योपयोगिकारणवस्तुविशेषणरूपायां विद्यमानायामपि। उपकरणगणोपस्थितौ- उपकरणगणसन्निधान एव। कार्यकृत्त्वम्- कार्यकरत्वं दृष्टम्। तस्मात्- शक्तस्याप्युपकरणकलापसन्निधिमपेक्ष्यैव कार्यकरणदर्शनात्। अग्ने- सृष्टेः पूर्वकाले। एकं सत्- 'एकमेवाद्वितीयम्' इति वस्त्वन्तरशून्यतयावगतं परं ब्रह्म। किमुपकरणयेत्- स्वचिकीर्षिते विश्वसर्गे किं वस्तु सहकारीकुर्यात्। तदानीं कस्याप्यभावादिति भावः। इत्यसत्- इति शङ्कनमसाधु। शक्तिभेदात्-
'शक्तयस्सर्वभावानामचिन्त्यज्ञानगोचराः।
यतोऽतो ब्रह्मणस्तास्तु सर्गाद्या भावशक्तयः।
भवन्ति तपतां श्रेष्ठ पावकस्य यथोष्णता।'
	इत्याद्युक्तरीत्या ब्रह्मणो विलक्षणदृष्टपरिकरशून्यस्यापि शक्तियोगेन प्रकृतिपुरुषकालात्मकविचित्र जगतसृष्टेरुपपन्नत्वात्। क्षीरायस्कान्तलूतात्रिदशमुनिमुखान् वीक्ष्य, अस्मिंस्तोष्टव्यम्- दधिरूपेण स्वयमेव परिणममानं क्षीरं सन्निधिमात्रेणायस आकर्षकमयस्कान्तं तन्तुजालं तन्वतीं लूतां सङ्कल्पमात्रेण विचित्रवस्तुसृष्टिकारिणस्त्रिदशान विश्वामित्रादीन् महर्षींश्च दृष्टान्तभूतान् समीक्ष्य उपपादिते ब्रह्म दृष्टपरिकरशून्यमपि शक्तिविशेषात् जगत्सृजतीत्येतस्मिन् विषये सन्तोष्टव्यम्। अयथायथोक्तिं विसृज्य सुखेनावस्थेयमित्यर्थः। बाह्यदृष्टान्तास्सन्तु, जीवस्सङ्कल्पादेव निजवपुर्यथा नुदति तथा विश्वरूप ईशो निजवपुर्नुदति- चेतनः, चलत्वयं हस्त इत्यादिमानसस्वात्मैकवेद्यसङ्कल्पमात्रेणैव स्वकीयं हस्तपादादिकं शरीरं यथा प्रेरयति तथैव विश्वशरीरः परमात्मापि स्वकीयं सूक्ष्मं चेतनाचेतनात्मकं शरीरं स्थूलीभवनाय प्रेरयतीतीदमेकमेवालं निदर्शनमिति भावः।।
2.1.9.
	1. कृत्स्नमित्यादि। कृत्स्नम्- कारणभूतं ब्रह्मवस्तु कृत्स्नमपि। कार्यात्मना परिणमति चेत्- एकैककार्यात्मना परिणमतीत्यङ्गीक्रियते चेत्। परम्- कार्यान्तरात्मना परिणामविषये। किञ्चित्- कोऽपि ब्रह्मवस्तुभागः। नावशिष्येत- अवशिष्टो न भवेत्। ततश्च कार्यान्तरात्मना परिणाम एव न स्यादिति भावः। 
अंशाद्यदि- ब्रह्मवस्त्वेकदेशेन परिणामो यदि। निष्कलत्वश्रुतिविहतिः- निरवयवत्वश्रुतीनां व्याकोपः स्यात्। इदम्- दूषणम्। विशिष्टेऽपि तस्मिन् स्यात्- चेतनाचेतनविशिष्टतयाङ्गीकृतेऽपि ब्रह्मणि स्यात्। एकस्मिन्नचेतनविशिष्टे चेतने ब्रह्मवस्तु कार्त्स्न्येनान्तर्यामि? उतैकदेशेन? आद्ये वस्त्वन्तरात्मत्वं न स्यात्, भागभेदेन चेत् सावयवत्वं स्यादिति दूषणस्य तुल्यत्वादिति भावः। एवं ब्रह्मोपादानता न घटत इति चेत्- उक्तदूषणेन ब्रह्मोपादानत्वं जगतो न युज्यत इति चेत्। न- नैतद्युक्तम्। स्वपक्षेषु साम्यात्- मायाविशिष्टं ब्रह्म कारणमिति शाङ्कराः, उपाधिविशिष्टमिति भास्करीयाः, शक्तिविशिष्टमिति यादवप्रकाशीयाः, एतेषु पक्षेषूक्तदूषणस्य साम्यात्। तन्मानात् तद्गृहीतौ- मायोपाधिशक्तिविशिष्टब्रह्मप्रतिपादकप्रमाणाभासबलात् तादृशब्रह्मस्वीकारे। श्रुतिमितम्- अनेकश्रुतिप्रतिपन्नम्। लोकवत्- सर्वलोकानुकूलम्। तदपि- चेतनाचेतनविशिष्टं ब्रह्मापि। स्वीकुरुष्व- अङ्गीकुरु। पक्षान्तराणि प्रत्यक्षप्रमाणविरुद्धत्वात् स्वीकर्तुमयोग्यानि, अस्मत्पक्षस्तु लोकवेदाविरुद्धत्वात् स्वीकर्तुं योग्य इति भावः।
	2. संयोगाख्यमित्यादि। विभुतदितरयोरणूनां मिथो वा संयोगाख्यं कार्यं स्याद्धि- ईश्वरपरमाण्वोः परमाणूनामन्योन्यं वा संयोगनामकं कार्यं भवेत् खलु, परमाणुद्वयसंयोगाद्द्व्यणुकादिसृष्टिरिति जगत्कर्तेश्वरः स्वयं विभुरेव परमाणुभिस्संयुज्य तानधितिष्ठतीति च वैशेषिकाणां प्रक्रिया। तस्यामीश्वरपरमाण्वोः परमाण्वोर्मिथश्च संयोगाख्यं कार्यं प्रसिद्धं खलु। तत्- ईश्वरपरमाणुसंयोगाख्यं परमाणुद्व्यसंयोगाख्यं वा कार्यम्। कार्त्स्न्ये वा- कृत्स्नस्वरूपेणेति वा। अंशेन वा- एकदेशेनेति वा अङ्गीकारेऽपि। विहतम्- विरुद्धम्। कार्त्स्न्येन परमाण्वीश्वरसंयोगे तयोस्तुल्यपरिमाणत्वप्रसङ्गः, तथाच परमाणुरीश्वरवत् विभुः स्यात्, विभुरीश्वरो वा परमाणुवदणुरेव स्यात्। एकदेशेन संयोगे द्वयोरपीश्वरपरमाण्वोस्सावयवत्वप्रसङ्गः। एवं परमाणुद्वयस्यापि कार्त्स्न्येन संयोगे परमाण्वोरन्योन्यं स्वरूपे निमज्जनादधिकपरिमाणद्व्यणुकादिकार्यं नारभ्येत्। एकदेशेन चेत् सांशत्वप्रसङ्ग इति भावः। इति वदन्- इति माध्यमिकेन कणादपक्षदूषणायोक्तं दूषणं काणादो वेदान्तिनं प्रति वदन्। सून्यवादे निमज्जेत्- माध्यमिकपक्षे निमज्जेत्। स्वपक्षे विद्यमानं दूषणं नान्यस्मै प्रयोज्यं तत्परिहारतत्सह्यतयोस्तुल्यत्वादिति भावः। साङ्ख्योऽपि- कापिलतन्त्रनिष्ठोऽपि। इति- एवमेव। प्रकृतिं विभ्वीं प्राह- विश्वस्रष्ट्रीं मूलप्रकृतिं विभ्वीं प्राह। न्यूनसृष्टिस्ततः कथं स्यात्- कृत्स्नैकदेशसंयोगविकल्पमूलक दूषणस्य प्रकृतिविषयेऽपि तुल्यत्वात् अपरिमितात् प्रधानद्रव्यात् परिमितजगत्सृष्टिः कथमुपपद्येतेति भावः। मायादिषु- मायोपाधिशक्तिष्वपि शङ्कराद्यङ्गीकृतासु। एवम्- उक्तरीत्या दूषणम्। ऊह्यम्- स्वयमेव विचिन्त्यम्। नः पद्धतिस्तु- अस्माकं सिद्धान्तरीतिस्तु। निगमनिगदिता- क्षरं प्रधानममृताक्षरं हरः क्षरात्मानावीशते देव एकः इत्यादिपरस्सहस्रश्रुतिप्रतिपादितत्वात्। अक्षता- दुषणानर्हा। धर्मिग्राहकप्रमाणबाधितत्वात् दूषणं न तत्र लगतीति भावः।।
2.1.10.
	1. आत्मार्थमित्यादि। विश्वसृष्टिः- जगत्सृष्टिः। सततावाप्तकामस्य- नित्यमेवावाप्तसम स्तकामस्येश्वरस्य। कथमपि- केनापि प्रकारेण। आत्मार्थं न स्यात्- स्वार्थं न भवेत् सिद्धसर्वार्थत्वात्। अन्यथावाप्तसमस्तकामत्वहानिरिति भावः। कारुण्यात्- कृपया, जगत्सृष्टिरिति चेत्। दुःखसृष्टिर्न भवति- कारुण्याद्विश्वं सृजन् सुखरूपमेव हि सृजेत्, अतो नानाविधदुःखसृष्टिरनुपपन्नैव। सा- दुःखरूपजगत्सृष्टिः। सर्वशक्तेः- दुःखरूपचिकित्सामकृत्वापि रक्षितुं शक्तस्य परमात्मनः। चिकित्सा च न- भवरोगप्रतिक्रियापि न भवितुमर्हति। तत्- तस्मात्कारणात्। स्वात्मतृप्तः- परमानन्दरूपस्वात्मानुभवनित्यतृप्तः। सर्वज्ञः- परमात्मा। जगतो न हेतुः- जगतो न कारणं भवितुमर्हति। इति- एवम्प्रकारेण। इह- जगत्कारणविषये। अन्धचोद्यम्- अन्धानामेव चोद्यम्। असौ- विश्वसृष्टिः। लोकवत्- यथा परिपूर्णोऽपि सार्वभौमो द्यूतक्रीडादिकं करोति तद्वत्। लीला स्यात्- परमात्मनो लीलैव भवेत्। तर्हि कथमवाप्तसमस्तकामः स इत्यत्राह- अभिमतसमये- यद्यदाभिमतं तत्समय एव। सिद्धितः- अभिमतार्थसिद्ध्या। तुरेवार्थः। आप्तकामः- अवाप्तसमस्तकाम इत्युच्यत इत्यर्थः।।
	2.विश्वमित्यादि। विश्वम्-जगत्। दुःखैकतानम्-दुःखैकास्पतदतया। विषयमपि- अलपाल्पतराल्पतममहन्महत्तरमहत्तमसुखदुःखवैषम्ययुक्ततयापि। सदा- नतु कदाचित्, अपितु सर्वदैव। 
निर्मिमाणस्य- सृजतः परमात्मनः। लीला- जगत्सृष्टिफलभूता लीला। असमक्रञ्जमतः- प्रसिद्धायथावत्कार्यसमञ्चन्यायेन। सञ्जायेत- सम्पद्येत। अस्त्वेवम्, ततः किम्? इति- एवं मा शङ्किष्ठाः। बीजाङ्कुरादिक्रमविषमभवानादिकर्मौघभाजाम्- पूर्वपूर्वबीजैरुत्तरोत्तराङ्कुराद्युत्पत्तिक्रमेण विषमतया सम्भूताननादींश्च कर्मौघान्कर्मप्रवाहान् भजन्तीति तथा तादृशानां  जीवानाम्। तत्तत्फलं सौति- तत्तज्जीवकृतकर्मफलमेवासङ्कीर्णतया ददाति। इति- एवंनिर्वाहवशात्। करुणासाम्ययोरग्रहाणात्- ईश्वरकारुण्यस्य सर्वसमत्वस्य च हान्यभावात्। अयं भावः- ईश्वरः सर्वेष्वपि चेतनेषु करुणयैव साम्येन भोगमोक्षप्रवृत्त्यर्थं जगत्सृजति तत्र चेतनानां तत्तत्कर्मानुरूपमेव फलं ददातीति साम्यं वैषम्यञ्चोपपन्नमिति।।
	3.दृष्टन्यायेनेत्यादि। दृष्टन्यायेन- अन्यत्र दृष्टानुसारेण। विश्वप्रजनकचिदचित्तत्वभेदप्रक्लृप्तौ- विश्वप्रजनक ईश्वरः, चितो जीवाः, अचित् प्रधानम्, एतद्रूपा ये तत्त्वभेदाः प्रामाणिकार्थवेशषाः, तेषां प्रक्लृप्तौ कल्पनायाम्। स्वेष्टप्रत्यर्थिधर्मोपनयननियतव्याप्तिवैयाकुली स्यात्- स्वाभिमतार्थस्य यो विरुद्धधर्मः, तदुपनयने तत्साधने नियतं यत् धर्मान्तरं तस्य या व्याप्तिस्सहचारनियमरूपा तद्वैयाकुली तन्मूलकस्वाभिमतार्थ असिद्ध्यनभिमतार्थसिद्धिरूपा व्याकुलता भवेत्। यथा कार्यत्वहेतुना सकर्तृकत्वसाधने यत् कार्यं तदल्पज्ञकर्तृकमिति व्याप्त्या स्वाभिमतसर्वज्ञेश्वरासिद्धिः, अनभिमतासर्वज्ञकर्तृकत्वसिद्धिश्च, एवं परमाणुपरिक्लृप्तावपि घटादिकं सावयवं सावयवारब्धमेव दृष्टम्, एवं द्व्यणुकं सावयवं कार्यमपि निरवयवारब्धमिति कल्प्यते चेत् व्याप्तिविरोधः, द्व्यणुके सावयवारब्धत्वेऽङ्गीक्रियमाणेऽपसिद्धान्तः, एवं दृष्टानुसारेण कल्पनायां व्याप्तिविरोधस्सम्भविता इति भावः। अत्यन्तादृष्टम्- प्रमाणान्तरेण ताद्रूप्येण वा तद्विपर्ययेण वाऽपरिच्छिन्नम्।
'असन्निकृष्टवाचा तु द्वयमत्र जिहासितम्।
ताद्रूप्येण परिच्छित्तिस्तद्विपर्ययतोऽपि वा।।'
	इति व्यासार्यवचनात्। अर्थम्- वस्तु। भणितुम्- प्रतिपादयितुम्। अधिकृतात्- प्रवृत्तात्। शास्त्रतः- वेदाख्यशास्त्रात्। सर्वकर्तुः- सर्वजगत्कारणभूतस्य परमात्मनः। सिद्धौ सत्याम्। बाधाद्यनर्हप्रमितिपरवती- धर्मिग्राहकमानविरोधेन बाधप्रतिरोधानर्हा या प्रमितिश्शस्त्रजन्या प्रमातस्याः परवती परतन्त्रा तदधीनेति यावत्। सर्वधर्मोपपत्तिः- सर्वधर्माणां निमित्तत्वोपादानत्वसर्वज्ञत्वसर्वशक्तित्वनिरवयवत्वादिधर्माणामुपपत्तिरस्त्येव। येन प्रमाणेनेश्वरस्वरूपादिकमवगतं तेनैव प्रमाणेन जगत्कारणत्वोपलक्षितसर्वधर्मोपपत्तेर्नकिञ्चिदपि सङ्कटमिति भावः।।
	4.सांख्यस्मृत्येत्यादि। साङ्ख्यस्मृत्या विरोधात्- स्मृत्यनवकाशाधिकरणपूर्वपक्षहेतुभूतात् साङ्ख्यस्मृत्या विरोधात्। विधिमतविहतेः- 'एतेन योगः प्रत्युक्तः' इत्यधिकरणपूर्वपक्षहेतुभूतात् चतुर्मुखसिद्धान्तभूतयोगस्मृति विरोधात्। कार्यवैरूप्यतः- नविलक्षणत्वाधिकरणपूर्वपक्षहेतुभूतात् कार्यभूतजगद्वैलक्षण्यात्। अस्मिन्- कारणे ब्रह्मणि। एकार्थानेकतन्त्रोदितविहततया- एतेनशिष्टापरिग्रहाधिकरणपूर्वपक्षहेतुभूतात् परमाणुकारणत्वरूपैकार्थ निष्ठानेकसिद्धान्तोक्तिविरुद्धत्वात्। देहभोगावियुक्त्या- भोक्त्रापत्त्यधिकरणपूर्वपक्षहेतुभूतात् सर्वशरीरित्वप्रयुक्तात् देहभोगाविनाभावात्। कार्योपादानभेदात्- आरम्भणाधिकरणपूर्वपक्षहेतुभूतात् कार्योपादानयोस्स्वरूपभेदात्। स्वहितविहतितः- इतरव्यपदेशाधिकरणपूर्वपक्षहेतुभूतात् स्वहितविरुद्धत्वात्। कारकस्तोमहानेः- उपसंहारदर्शनाधिकरणपूर्वपक्षहेतुभूतात् सहकारिकारणवर्गशून्यत्वात्। कृत्स्नांशाद्यूहबाधात्- कृत्स्नप्रसक्त्यधिकरणपूर्वपक्षहेतुभूतात् कृत्स्नैकदेशपरिणामोहमूलकबाधात्। कृतिविफलतयापि- नप्रयोजनेत्यधिकरणपूर्वपक्षहेतुभूतात् ईश्वरव्यापारनैरर्थक्यादपि। उत्थितम्- विप्रतिपद्यमानं पूर्वपक्षिणम्। प्रत्यविध्यत्- निराकरोदित्यर्थः।।

