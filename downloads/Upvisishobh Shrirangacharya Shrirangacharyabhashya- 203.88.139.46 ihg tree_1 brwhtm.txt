1
प्रथमो मन्त्रः
ईशावास्यमिदगँ सर्व यत्किंच जगत्यां जगत्  ।
तेन त्यक्तेन भुजीथा मा गृधः कस्यस्विद्धनम् ।।1।।
B.1
श्रीरंगाचार्यभाष्यम्
(मंगलाचरणम्)
श्रीमान् वेंकटशैलात् हरिरुद्यन्नोऽद्य दहरदिवि दीप्तः।
दहतु सुदर्शनमहसा सत्पथसंचारिवैरिसन्तमसम्।।
-2श्रीरामानुजयोग्यनन्तगुरुराट् सौम्योपयन्त्राह््वयै
र्यो वेषैरपुनाज्जगत्कुलगुरुर्यस्यात्र नो मध्यमः।
आस्तां चापि तथा न आद्यचरमावाम्नायसिन्धुद्वयी-
पारप्रापणनाविकौ फणिपतिः सोऽयं विधत्तां जयम्।।
आध्यात्मिक्यां सरण्यां मम हूदयरथं स्वामि यन्त्वश्वरूपाः
श्रीशः श्रीभाष्यकारो भुवनगुरुवरो रम्यजामातृयोगी।
सज्जास्संचारयन्तामविषममधुनाऽनुज्झितप्राच्यलेखं
दुर्मानोद्वृत्तवाहो न गमयति यथा दुष्पथं वक्रकर्षी।।
-1वेदान्ता काननान्ताः कुमतिकृतिमयैः कण्टकैर्दुर्गमार्गा
दुस्साधान्तस्स्थबोधाः स्वयमतिगहनाः सन्ति घण्टापथैः तान्।
आरामान् वाऽभिरामान् सुकरविहरणान् कर्तृमद्याखिलानां
श्रीरंङ सान्तरंङ कलयतु सफलं प्रोद्यतं श्रीनिवासः।।
श्रीशैलानन्तपुरुषगुरुपरिबृढदिव्यसिंहपीठस्थः।
ईशावास्योपनिषदभाष्यं श्रीरंङसूरिरातनुते।।
(ग्रन्थावतरणिका- संहितान्तपाठसमर्थनं च)
काण्वमाध्यन्दिनभेदभिन्नानां वाजसनेयिनां चत्वारिंशदध्यायात्मकशुक्लयजुर्वेद संहितायां
एकोनचत्वारिंशाध्यायपर्यन्तात् कर्मकाण्डरूपात् भागात् अनन्तरः चरमो ज्ञानकाण्डरूपोऽयं
चत्वारिंशोऽध्याय ईशावास्योपनिषत्संज्ञो व्याख्यायते। अयमध्यायः काण्वैरष्टादशमन्त्रात्मको
माध्यन्दिनैः सप्तदशमन्त्रात्मकश्च पठ््यते।
अयं खल्वध्यायः कर्मकाण्डरूपसंहिताघटकतया
पठयमानोऽप्यत्रत्यमंत्राणांकर्मसु कल्पसूत्रकारादिभिः
विनियोगादर्शनात्, बर्हिर्लवनाद्यनुष्ठेयकर्मप्रकाशकानां
-2बर्हिदेवसदनं दामि  इत्यादीनामिव  अनुष्ठेयकर्मप्रकाशकत्वलक्षणकर्मविनियोग
व्यञ्जकलिङदर्शनेन लिंङबलादपि तदासिद्धेः, प्रत्युतात्मयाथात्म्यादिप्रतिपादनमुखेन
विद्याविनियोगस्यैवावगमाच्च ज्ञानकाण्डरूप एव।
न च, यद्ययमध्यायो ज्ञानकाण्डरूपः, तर्हि वाजसनेयिनां ज्ञानकाण्डरूपायां
बृहदारण्यकोपनिषदि कुतोऽयं न पठ््यते ?  बृहदारण्यकोपनिषदपि वा अनेनैव सह
संहितान्तर्गततया तदन्ते एव कुतो न पठ््यते ? अतोऽयं
कर्मकाण्डसंहितानन्तर्गततया पृथक्पठयमानज्ञानकाण्डभूतबृहदारण्यकोपनिषदन्तःपातित्वात्प्रत्युत
कर्मकाण्डरूपसंहितान्तः पातित्वाच्च, कर्मकाण्डशेषभूत एव स्वीकर्तुमुचितः इति वाच्यम्;
अत्रत्यकतिपयमन्त्राणां बृहदारण्यकोपनिषद्यपि दर्शनेनास्य
ज्ञानकाण्डरूपतायाः प्रत्यभिज्ञाप्यमानत्वात्
कर्मकाण्डात् ज्ञानकाण़्डस्य पृथक् पाठयत्वेऽपि  संग्रहेण विद्यास्वरूपं प्रदर्श्य
कर्मकाण्डविहितकर्मणाम् आत्मयाथात्म्यज्ञानेन त्रीविधत्यागसंस्कृतानाम् आकारान्तरेण
तदङताज्ञापनार्थमेव ज्ञानकाण्डरूपस्यापि एतदध्यायलक्षणाल्पभागस्य कर्मकाण्डसंहितान्ते
पाठोपपत्तेश्च । एतदध्यायगतमन्त्राणां
बृहदारण्यकोपनिषदि षष्ठाध्यायचतुर्थब्राह्मणसप्तमाध्यायपञ्चदशब्राह्मणादौ
किञ्चिदभेदेन पाठो दृश्यमानोऽस्याध्यायस्य ज्ञानकाण्डरूपत्वं
स्पष्टयति । अतोऽयमध्यायः ज्ञानकाण्डरूपः एव।
(प्रथममन्त्रावतारिका)
प्रथमं बुभुक्ष्वधिकारिककर्मकाण्डप्रतिपन्नकेवलकर्मफलानित्यत्वगतागतपुनः
पुनरवर्जनीयसंसारबन्धसंभवविज्ञानऽऽ 1निर्विण्णहृदयस्यमुमुक्षोः अधिकारिणः संसारबन्ध
निवृत्त्यनन्तस्थिरफलब्रह्मप्राप्तिहेतु साङब्रह्मविद्याम् उपदिदिक्षुर्वेदपुरुषः प्रथमं
ब्रह्मविद्यां प्रस्तुत्य तदनु तदङतया विधास्यमानानां कर्मणां संस्कारविशेषभूतं बुद्धि
विशेषलक्षणं त्यागम् उपदिशति ईशावास्यमित्यादिना प्रथममन्त्रेण ।।
(प्रतिपदार्थविवरणम्)
अस्य प्रतिपदविवरणम् । इदं- प्रत्यक्षादिप्रमाणसिद्धं,  सर्वम्- चिदचिदात्मकं
वस्तुजातं, स्वेतरत्कृत्स्नं जगत् इत्यर्थः, ईशा- ईष्ट इतीट्, ईश-ऐश्वर्ये (पा.धा.1020)
इत्यस्य धातोरदादिगणघटकस्य क्विप्च  (पा.सू.3.2.76) इत्यनुशासनेन कर्तरि क्विबन्तोऽयं
शब्दः। तेन ईशा सर्वेश्वरेण श्रीमन्नारायणेन वास्यं- वसितुम् आच्छादयितुं वस्त्रादिवत्
स्वातिशयाधायकतया धारयितु योग्यं, सर्वेश्वरेण
स्वप्रयोजनविनियोजनैकयोग्यपरतन्त्रवस्तुभूतमिति यावत् ।
वस आच्छादने  ( धा.पा.1023)  इत्यस्य  धातोः  अदादिगणघटकस्य
ऋहलोर्ण्यत्  (पा.सू.3.1.124) इत्यनुशासनेन ऋवर्णान्तात् हलन्ताच्च धातोः ण्यत् स्यात्
इत्यर्थकेन कर्मणि ण्यत्प्रत्ययान्तोऽयं शब्दः।
अत्र वसधात्वर्थभूतम् आच्छादनं न तिरोधानप्रयोजकव्यापाररूपमपवारणम्
।  अपि  तु  स्वातिशयाधायकतया
धारणमेव, वस्त्रं वस्ते  इत्यादौ वस्त्रधारणस्यैव बोधात् । वसानमेणाजिनमञ्जनद्युति
(माघ.1.6.) इत्यादिषु वस्तेर्धारणार्थकतयैव प्रयोगात् । तदर्थपरस्य आच्छादन- शब्दस्यापि
इह शाटीमाच्छाद्य दुश्छदाम्  (रा.2.32.33.) आच्छादितायतदिगम्बरम् (माघ.4.19) आच्छाद्य
पुष्पपटम्  (माघ.4.52) इत्यादि प्रयोगानुरोधेन धारणार्थकत्वाच्च । तथा चात्र वस्त्रादिवत्
धार्यत्ववाचिवास्य शब्देन शेषत्वगर्भितं पारतन्त्र्यं जगतः प्रतिपादितं भवति।
अतः जगत्यां- यथोक्तलक्षणे चेतनाचेतनात्मके जगति,
यत्किञ्च-यत्किञ्चित्, जगत्स्वभोगोपयोग्याकारेण
परिणामं गच्छद्वस्तु । इदंच द्वितीयान्तं भुंजीथाः इत्यस्य कर्म । यद्वा ईशावास्यमिदं
सर्वम्  इत्येतदेव तत्कर्म ; ईशावास्यम् इति हेतुगर्भविशेषणम् ।  जगत्यां यत्किञ्च जगदस्ति
।  ईशावास्यमिदं सर्वं भुञ्जीथा इत्यन्वयः। त्यक्तेन-
फलममताकर्तृत्वविषयत्रिविधत्यागलक्षणबुद्धिवशेषसंस्कृतेन
तेन-तद्वस्तुना स्वस्वामिभावसम्बन्धेनोपलक्षितः त्वम् इत्थं भूतलक्षणे (पा.सू.2.3.21)
इत्यनुशासनेन अत्र तृतीया । भुञ्जीथाः-भुङक्ष्व, भुजपालनाभ्यवहारयोः (पा.धा.1455) इति
धातोःरुधादिगणघटकाद्विधिलिङ्। कस्यस्वित्-
स्वभिन्नस्य यस्य कस्यचित्प्रत्यगात्मनः स्वस्वामिभावेन
सम्बन्धि, धनम्-किमपि वस्तु, मा गृधः- माभिकांक्षः, गृधु - अभिकाङक्षायाम्  (धा.पा.1455)
इति धातोर्दैवादिकात् कर्तरि लुङ
। न माङ्योगे (पा.सू.6.4.74) इत्यनुशासनेन अट् प्रतिषेधः- इति।
(समुदितवाक्यार्थविवरणम्)
अयं भावः -जगदन्तर्गतस्य चेतनाचेतनात्मकस्य कृत्स्नस्य
वस्तुनो भगवच्छेषतैकरसपरतन्त्रवस्तुतया,
भगवद््भोगैकफलकत्वात््  तदनन्तर्गतस्य स्वातन्त्र्येण
स्वभोगस्य संसारबन्धहेत्वन्यथाज्ञानकार्यत्वाच्च, यत्किञ्चिद्वस्तु भुङक्षे, तत्सर्व
भगवानेव स्वशेषभूतेन मया स्वकीयैरेवदेहेन्द्रियान्तःकरणैः स्वकीयेनैव कर्मणा स्वकीयैरेव
द्रव्यैः स्वात्मानं स्वयमेव प्रीतं कारयतीत्यनुसन्धानेन तत्तत्कर्मकर्तृत्वफलममता-
विषयत्रिविधत्यागपर्यवसन्नबुद्धिविशेषलक्षणसंस्काररूपेण संस्कृत्य भगवद््भोगान्तर्गत-
स्वभोगस्स नैव भुङक्ष्व ; तत्रापि लोकन्यायसिद्धस्वस्वामिभावसम्बन्धेन स्वसम्बन्ध्येव
वस्तु तथा भुङक्ष्व; न तु उक्तसम्बन्धेन अन्यसम्बन्धि
वस्तु । तथा सति रागाद्वेषादिमूलसर्वसांसारिकबन्धप्रसंगस्य दुर्वारत्वात् इति ।
(विरक्तस्य मुमुक्षोः लौकिकभोगानुभवप्रकारः)
अत्र यत्किंचिदपि वस्तु, त्यक्तेन तेन स्वामित्वसम्बधेनोपलक्षितः त्वं  भिञ्जिथाः
इत्यनेन, इत्थंभूतलक्षणतृतीयाबलात् स्वामित्वसम्बन्धेन
व्यावर्तकलक्षणतया दर्शित त्रिविधत्यागलक्षणबुद्धिविशेषसंस्कृत-
तत्तद्वस्तुविशिष्टस्सन्नेव तत्तद्वस्तु
भुङक्ष्व इत्यर्थलाभेन तादृशबुद्धिविशेषरहितेभ्यः परमपुरुषार्थलक्षणमोक्षेतरफलार्थिभ्यः
तत्तद्वस्त्वस्वामिभ्यश्च परमपुरुषार्थनिष्ठस्य व्यावृत्तिः विवक्षिता भवति । सर्वस्यापि
कर्मणः स्वेष्टभूतयत्किंचित् भोगार्थयैव क्रियमाणत्वेन भोगस्य
ईदृश त्रिविधत्यागगर्भत्वावश्यकताविधानेन
सर्वस्य कर्मणः तदावश्यकत्वं विहितं भवति ।
(सात्विकत्यागविषये गीतादिसंवादः)
परविद्याङ्गभूतकर्मानुष्ठानाङ्गतया मुमुक्षूणाम्
अवश्यापेक्षितः दर्शितबुद्धिविशेषलक्षणः
त्यागो भगवतापि असकृत् अभिहितो गीताशास्त्रे  मयि सर्वाणि कर्माणि
सन्यस्याध्यात्मचेतसा  (भ.गी.3.30)  इति तृतीयाध्याये त्यागो हि पुरुषव्याघ्र! त्रिविधः
संप्रकीर्तितः  (भ.गी.18.4) इत्यष्टादशाध्याये च । एवं स्थलान्तरेषु च त्यागस्य त्रैविध्यमपि
स्पष्टीकृतं तद््भाष्ये भाष्यकारैः फलं मम न स्यात्  इति फलत्यागः , मदीयफलसाधनतया मदीयमिदं
कर्म  इति कर्मणि ममतायाः परित्यागः कर्मविषयस्त्यागः ,सर्वेश्वरे कर्तृत्वानुसन्धानेनात्मनः
कर्तृतात्यागः कर्तृताविषयस्त्यागः  इति भाष्यमाणैः।
(सप्रमाणं त्रिविधत्यागानुसन्धानप्रकारनिरूपणम्)
त्रिविधत्यागलक्षणानुसन्धानप्रकारश्च, भरद्वाजसंहिताशिरसि न्यासोपदेशे प्रथमाध्याये
निक्षिप्यात्मानमात्मीयम् अशेषमखिलात्मनि।
क्रियाश्च सकलास्तत्र वर्तन्ते वीतकल्मषाः।। (भर.संहि.1.70)
मन्यन्ते च स्वकीयान्नस्स्वप्रीत्यै स्वोचितां स्वयम्।
नाथः स्वकीयसेवान्तां वृत्तिं कारयतीति वै।। (भर.संहि.1.71)
इति वचनाभ्यां विस्तरेण, तत्रैव परिशिष्टे प्रथमाध्याये-
परमात्मा हरिः स्वामी स्वतोऽहं तस्य किङ्ककरः।
कैङ्कर्यमखिला वृत्तिः इत्येष ज्ञानसंग्रहः।। (भर.संहि.परि.1.76)
इति वचनेन सङग्रहेण च दर्शितः।
एतत् संहितोक्तरीत्यनुसारेणैव च 1भाष्यकारैरपि गीताभाष्ये तृतीयाध्याये
कव्याख्यायां स्वकीयेनात्मना कर्त्रा स्वकीयैश्चोपकरणैः  स्वाराधनैकप्रयोजनाय परमपुरुषः
सर्वेश्वरः सर्वशेषी स्वयमेव स्वकर्माणि कारयतीत्यनुन्धाय
इत्यनेन, अष्टादशाध्याये त्रयोदशश्लोकावतारिकायां
परमपुरुषो हि स्वकीयेन जीवात्मना स्वकीयैः च
करणकलेबरप्राणैः स्वलीलाप्रयोजनाय कर्माण्यारभते
इत्यनेन, एवं नित्यग्रन्थे प्रथमतः भगवानेव स्वशेषभूतेन मया स्वकीयैः एव कल्याणतमैः
औपचारिकसांस्पर्शिकाभ्यवहारिकैः भोगैः अखिलपरिजनपरिच्छदान्वितं
स्वात्मानं प्रीतं कारयितुमुपक्रमत
इत्यनुसन्धाय  इत्यनेन, मध्ये  भगवानेव
स्वनियाम्यस्वरूपस्थितिप्रवृत्तिस्वशेषतैकरसेनानेनात्मना
स्वकीयैश्च देहेन्द्रियान्तः करणैः स्वकीयकल्याणतमद्रव्यमयौपचारिक-
सांस्पर्शिकाभ्यवहारिकादि समस्तभोगान्
अतिप्रभूतान् अतिसमग्रान् अतिप्रियतमान् अत्यन्तभक्तिकृतानखिलपरिजनपरिच्छदान्विताय
स्वस्मै स्वप्रीतये स्वयमेव
प्रतिपादयितुमुपक्रमत इत्यनुसन्धाय इत्यनेन ; ततः किंच
िदुपरिष्टात् भगवानेव सर्वं कारयतीति
पूर्ववद् ध्यात्वा इत्यनेन, अन्ते च भगवानेव इत्यारभ्य पूर्वोक्तानुपूर्वीकेण स्वयमेव
प्रतिपादितान् इत्यन्तेन च निर्देशेन मुमुक्षूणां दर्शित त्रिविध
त्यागलक्षणानुसन्धानप्रकारोऽसकृत्  दर्शितः।
अत एव च अस्मत्सैद्धान्तिकाः कर्मसु क्वचित्,
भगवानेव इत्याद्युक्त- रीत्या विस्तरेण,
क्वचित् कैङ्कर्यरूपत्वनिर्देशेन संक्षेपेण च यथोक्तलक्षणं
त्रिविधत्यागरूपमनुसन्धानविशेषमनुतिष्ठन्ति।
(पिण्डितार्थनिरूपणम्)
तथाचात्र मन्त्रे  ईशावास्यम्  इत्यनेन परविद्यायां
परस्मिन् अनुसन्धेयं स्वतन्त्रत्वनियन्तृत्व
* 1शेषित्वस्वामित्वलक्षणमाकारचतुष्टयं, स्वस्मिन्ननुसन्धेयंपरतन्त्रत्व-
नियाम्यत्वशेषत्व-स्वत्वलक्षणमाकारचतुष्टयं,
तेनत्यक्तेन इत्यनेन परविद्याङ्ग- कर्मानुष्ठानाङ्गतया कर्तव्यानुसन्धानविशेषस्वरूपं
च दर्शितं भवति।
(शाङ्करव्याख्यानसङ्ग्रहः)
यत्पुनरत्र शांकरं व्याख्यानं - जगत्यां - पृथिव्युपलक्षितेषु सर्वेषु लोकेषु, यत्किञ्च
जगत्, द्वैतरूपं नामरूपकर्माख्यं विकारजातम् अस्ति, इदं सर्वम् अनृत -रूपम्, ईशा - सुज्ञातेन
सत्यरूपेण स्वेनात्मना, वास्यम् - आच्छादनीयम्, व्यपोहनीयमिति यावत् ।  वस-आच्छादने
इति धातोः आच्छादनार्थकत्वात् आच्छा- दनस्य व्यपोहनपर्यवसन्नत्वात् ; यथा चन्दनागुर्वादेः
उदकादि संबन्धजक्लेदादिजं दौर्गन्ध्यं तत्स्वरूपनिघर्षणेनाच्छाद्यते स्वेन पारमार्थिकेन
गन्धेन तद्वदेवेति भावः ।  इत्थं च नामरूपकर्माख्यमनृतं सर्वं विकारजातं परमार्थसत्यात्मभावनया
त्यक्तं स्यात् । पुत्राद्येषणात्रयसंन्यासलक्षणत्यागस्सिद्धयतीति यावत् । ततश्च कर्मसन्यास
एवाधिकारः, न तु कर्मसु । तेन त्यक्तेन- तत्त्यागेनेत्यर्थः,आत्मानं भुञ्जीथाः- पालयेथाः,
त्यागेन यथोक्तलक्षणेनात्मानं संसारनिवृत्त्या सुरक्षितं कुर्वीथाः, मुक्तो भवसीति यावत्
। एव त्यक्तेषणस्त्वं, कस्यस्विद्धनं मा गृधः- स्वस्य परस्य वा कस्यापि धनं मा कांक्षीरित्यर्थः।
अथवा, कस्यस्विद्धनं-कस्य किमस्ति धनं - सर्वस्य द्वैत-  -प्रपञ्चस्य मिथ्यात्वात्;
अतः मा गृधःमाकाङक्षां कार्षीः  इति।
(शांकरव्याख्याने अनुपपत्तिप्रदर्शनम्)
तदेतत्सर्वं यथावस्थितशब्दार्थव्युत्पत्त्यनवधारणमूलमक्षराननुगुणं
स्वमताभिनिवेश- बलात्कारकारितस्वैराध्याहारपूरणादिनास्वपरिगृहीतविपरीतार्थपरता
प्रसह्यरोपणमात्ररूपं चेति विमत्सरं विचारप्रवृत्तानां विदुषां सुगमम् ।
(वास्यम्, भुंजीथाः, इत्यादिषु शब्दशास्त्रविरोधादि दोषप्रदर्शनम्)
तथाहि वस-आच्छादने (धा.पा.1023) इति धात्वर्थभूताच्छादनस्य स्वातिशयाधायकतया धारणरूपतायाः
प्रागावेदितत्वेन तिरोधानहेतुव्यापाररूपापवारणानात्म- कतया   व्यपोहनपर्यवसन्नत्वाभावात्,
वास्यम् इत्यस्य व्यपोहनीयमित्यर्थपर्यवसनम् आश्रित्य, द्वैतप्रपञ्चनिवृत्तिपरत्ववर्णनं
शब्दार्थाव्युत्पत्तिमूलमेव ।
एवं -  भुञ्जीथाः इत्यस्य पालयेथा इत्यर्थवर्णनमपि शब्दार्थाव्युत्पत्तिमूलमेव भुजोऽनवने
(पा.सू.1.3.66) इत्यनुशासनेन पालनभिन्नार्थकस्यैव
भुजेरात्मनेपदं भवति, न तु पालनार्थकस्येत्यर्थकेन,
आत्मनेपदिनो भुजेः पालनार्थकत्वाभावस्यैव प्रतिपन्नत्वात् । अत एव हि ओदनं भुङक्ते
इत्यादि प्रयोगेषु पालनभिन्नार्थकस्य भुजेरात्मनेपदम् । पृथिवीं भुनक्ति इत्यादि प्रयोगेषु
पालनार्थकस्य भुजेः परस्मैपदं च नियतं दृश्यते ।
एवम्, ईशेत्यस्य विशेषणतया सत्यरूपेण सुज्ञातेनेति पूरणस्य   भुञ्जीथाः
इत्यस्यात्मानमिति कर्मपूरणस्य सर्वमिदम् इत्यस्यानृतमिति विशेषणपूरणस्य च
कल्पनम् ईशेत्यस्य स्वात्मस्वरूपेणेत्यर्थवर्णनं च
स्वमताभिनिवेशकारितस्वैरिता- मात्रमित्यनुपादेयमेव
शब्दस्वरसविदां विदुषां ; प्रकरणसन्दर्भादिबलनिर्भासितयोरेव पूरणार्थपर्यवसानयोः करणस्य
न्यायत्वात् अतथाविधयोः तयोः स्वैरं करणस्य अयुक्तत्वात् अन्यथा अतिप्रसंगस्य दुर्वारत्वात्,
प्रकृतस्थले दर्शितपूरणार्थपर्यवसानाकरणे क्षतिलेशस्यापि अनुपलम्भाच्च ।
(ईश्वरस्य ईशितव्यद्वैतप्रपञ्चसापेक्षतया प्रपञ्चसत्यत्वसाधनम्)
अपि च, ईशेति ईश्वरत्वेन निर्दिष्टमात्मानं सत्यरूपत्वेन विशेष्य, तेन सुज्ञातेन
द्वैतप्रपञ्चनिराकरणपरत्ववर्णनमपि श्रुतेः न सञ्जाघटीति, ईश्वरत्वस्येशितव्यद्वैतप्रपञ्च
सापेक्षत्वेन तस्य सत्यरूपत्वे द्वैतप्रपञ्चस्यापि सत्यतासिद्धया तेन सुज्ञातेन द्वैतप्रपञ्च-
निराकरणायोगात् ।
उक्तानुपपत्तिपरिहाराय-  ईशा  इत्यस्य स्वात्मस्वरूपेणेत्यर्थस्स्वीक्रियत
इत्यपि न सुवचम्, ईश्वरत्वविशिष्टवाचकस्य तस्य
केवलस्वात्मस्वरूपमात्रवाचकतया  विना लक्षणामसम्भवात्।
(मागृधः कस्यस्विद्धनं इत्यत्र पुनरुक्त्यादि दोषः)
किं बहुना, आत्मस्वरूपेण सुज्ञातेन द्वैतप्रपञ्चनिराकरणं यदि इह विवक्षितम् अभविष्यत्,
तदाऽत्मस्वरूपपरनिर्देशमुपेक्ष्य, ईश्वरत्वविशिष्टपरः ईशा  इति
निर्देश एव नाकरिष्यतेति तु तत्त्वमवधेयम् ।
एवं  तेन त्यक्तेन भुञ्जीथाः  इत्यस्य स्वरूपतः सर्वकर्मसन्यासलक्षणत्यागपरत्वे,
मा गृधः कस्यस्विद्धनम् इति पुनर्धनग्रहणकाङक्षाप्रतिषेधः पिष्टपेषणरूपः पौनरुक्त्यदोषादसमञ्जसः,
सर्वत्यागे विधीयमाने धनग्रहणमात्रस्य पुनः प्रसङ्गलेशाभावाच्च ।
(कुर्वन्नेवेहेति उत्तरमन्त्रविरोधः)
अपि च, शंकराभिमतरीत्या स्वरूपतः सर्वकर्मसन्यासलक्षणत्यागस्यैव मुमुक्षोः आवश्यकतया
एतन्मन्त्रप्रतिपाद्यत्वे, कुर्वन्नेवेह कर्माणि
इति द्वितीयमन्त्रे  पुनः कर्मानुष्ठानविधानम् अत्यन्तासमञ्जसम्।
द्वितीयमन्त्रो बुभुक्षुविषय इति वर्णनमपि
अविवेकविलसितमेव, बुभुक्षूणाम् अपेक्षितकर्मानुष्ठानप्रक्रियां
निरवशेषं निरूप्य समापनानन्तरं मुमुक्ष्वपेक्षितानुष्ठानप्रक्रिया प्रतिपादनैदंपर्यप्रवृत्ते
ज्ञानकाण्डरूपेऽस्मिन् चरमेऽध्याये पुनर्बुभुक्षोः
अनुष्ठानप्रक्रियावर्णनस्य संगतिलेशाभावात्।
तस्मात् सर्वमिदं शांकरंव्याख्यानं बलाच्छ्रुतेस्स्वाभिमानपरिगृहीतार्थपरतया
योजनमात्ररूपं शिरस्त्राणानुगुण्येन शिरःकर्तनन्यायमेवानुसरीति निर्मत्सरास्तत्त्वबुभुत्सवो
विद्वांसो विदांकुर्वन्तु।
(महीधरव्याख्याने असामञ्जस्य प्रदर्शनम्)
यदपि शंकरमतानुयायिना वाजसनेयिसंहिताव्याख्यात्रा महीधरेण शांकर व्याख्याने क्वचिदंशे
किञ्चिदस्वारस्यं मन्वानेन  यत्किञ्च जगत्यां जगत् तेन त्यक्तेन भुञ्जिथाः इत्यंशस्य
यत्किञ्चेति भिन्नक्रमम्, किञ्च यत् जगत्यां लोकत्रये,
जगत् जङ्गमादिकम्, स्वामिसम्बन्धालिङ्गितं
भवेत्, तेन सर्वेण, त्यक्तेन-त्यक्तस्वस्वामिसम्बन्धेन, भुञ्जिथाः - भोगमनुभवेः इति
व्याख्यानं कृतम् । तदप्यसत्, स्वामिसम्बन्धालिङ्गितं भवेदिति स्वैरपूरणात्, भुञ्जिथाः
इत्यस्य भोगमनुभवेरित्यर्थकरणस्योदक्षरत्वाच्च। भुञ्जीथाः इत्यत्र भोगमात्रस्य लाभेन
तदनुभवो हि न केनापि लभ्यते।
किञ्च भुजेः सकर्मकत्वेन कर्मसापेक्षतया कर्मतया तदन्वययोग्यस्य तेन त्यक्तेन  इत्यस्य,
करणतयान्वयो न घटते । अन्यथा, अन्नं भुञ्जिथा  इति
स्थाने अन्नेन भुञ्जिथाः इत्यपि प्रयोगापत्तेः।
एवम्- ईशावास्यमिदं सर्वम् इत्यंशस्य शंकरवदेव स्वयमपि
परमार्थसत्यरूपस्वात्मस्वरूपयाथात्म्यानुसन्धानेन
अनृतरूपकृत्स्नद्वैत प्रपञ्चनिराकरणविधिपरतां व्याख्याय,
पश्चात् किञ्च इत्यादिना ममताबुध्यनास्पदीकृतजङ्गमादिभोगोपकरणेन
भोगानुभवविधिपरतया यत्किञ्चेत्याद्यंशस्य व्याख्यानं हि असमञ्जसम्, द्वैतप्रपञ्चनिराकरणस्य
जङ्गमादिवस्तुकरणकभोगानुभवस्य च द्वयोरेकंप्रति विधानासम्भवात् ।
किञ्च मा गृधः कस्यस्विद्धनम्  इत्यस्य क्वापि धने कस्यापि स्वत्वं वस्तुतो नास्ति;
अतः स्वीयत्वेन परकीयत्वेन वा, लोकसिद्धे सर्वस्मिन्नपि वस्तुनि ममताबुद्धिं मा कृथाः
इति व्याख्यानात्, पूर्वांशस्य ममतालिङ्गिते वस्तुनि सर्वत्र ममताबुद्धिं प्रहाय तेन
भोगमनुभवेः इति व्याख्यानाच्च, सर्वत्रैव ममता बुद्धिं प्रहाय तेनैव भोगानु  भवप्रसङ्गेन
विपरीतो महाननर्थोऽपि प्रसज्यते । परकीयेषु वस्तुषु स्वेन ममताबुद्धिप्रहाणेऽपि परेषां
तत्र तद््बुद्धिसत्वेन  तत्कृतोपरोधादिमूलसर्वदुःखस्य, तथाविधोपरोधाद्यसत्वे च स्वैरं
परदारपरद्रव्यापहारादिशास्त्रप्रतिषिद्धाकृत्यकरणेऽपि दोषाभावप्रसंगस्य च आपातात् ।
इतरांशस्य शंकरवदेवानेनापि व्याख्यानात् तद्वयाख्याने
प्रागुक्ता दोषास्सर्वेऽप्येतद््व्याख्यानेऽपि
तदवस्थाः। अत एतद् व्याख्यानमपि असम
ञ्जसमेव ।
(ईशेत्यस्य रुद्रपरत्वानौचित्यम्)
एतेन  ईशावास्यम्  इति समस्तपदमाश्रित्य,
ईशेनरुद्रेण, आवास्यं व्याप्यम् इति व्याकृत्य, रूढिर्योगमपहरति
(पू.मी.6.1.12) इति न्यायेन, योगाद्रूढेर्बलिष्ठतया
रुद्रपरत्वम् ईशपदस्याश्रित्य रुद्रस्यैवैतन्मन्त्रप्रतिपाद्यत्वम्,
एतदुपनिषत्प्रतिपाद्य- विद्यावेद्यत्वं च मन्यमाना अपि निरस्ताः । अद्येतृपाठ-सम्प्रदायविरोधेन
अत्र समस्तपदस्वीकारासम्भवात्, तृतीयान्तस्य क्विबन्तेशधातु-निष्पन्नेट्छब्दस्य यौगिकस्यैव
अत्र पदविभागानुसन्धायि अध्येतृपाठसम्प्रदाय-सिद्धतया, तस्य योगमात्रेणैश्वर्यविशिष्टवाचकस्य
रुद्रे रूढिप्रसंगस्यैवाभावात् ।
(वास्यशब्दस्य व्याप्त्यर्थकत्वनिरासः)
तदानीं वस-निवासे (धा.पा. 1005) इति निवासार्थकवसधातोः गृहे वसति इत्यादिप्रयोगवशेन
अकर्मकताया एव सिद्धतया लः कर्मणि च भावे चाकर्मकेभ्यः'(पा.सू.3-4-69) इत्यनुशासनेन
अकर्मकेभ्यो धातुभ्यो भावकर्त्रोः एव लकारविधानेन तयोरेवकृत्यक्तखलर्थाः इत्यनुशासनेन
लकारादेशभूतकृत्य प्रत्ययानां भावकर्मणोरेव विधानेन च
तस्माद्धातोः कर्मणि कृत्यप्रत्ययान्तर्गतण्यत्प्रत्ययासम्भवेन
भावार्थे तत्सम्भवेऽपि तस्य इह अनुपकारकत्वेन च वास्यमित्यस्य व्याप्यार्थकताया एवासम्भवाच्च।
यद्यापि, आवास्यम् इति पदच्छेदमाश्रित्य वसतेराङ्पूर्वकत्वाश्रयणे उपान्वध्याड्वसः (पा.सू.1.4.48)
इत्यनुशासनेन आड्पूर्वकस्य तस्य आधारकर्मकतया सकर्मकत्वसम्भवेनतदुपरिकर्मणि ण्यप्रत्ययसम्भवेन
च, आवास्यम् इत्यस्य व्याप्यार्थकत्वमपि कथंचित्सुवचम्।
तथापि वास्यम् इत्येव पदविभागस्य अध्येतृपाठसंप्रदायसिद्धतया, तत्राड्
प्रश्लेषकल्पनापि न सम्भवति, पाठसम्प्रदायोल्लङ्घने वेदप्रामाण्यस्यैव दुर्लभत्व
प्रसङ्गात्, अविच्छिन्नशिष्टपाठसम्प्रदायस्यैव वेदप्रामाण्यबीजतायाः सर्वसम्प्रतिपन्नत्वाच्च
। अस्तु वा समस्तपदपाठसम्भावनाऽपि क्वचित् तथापि, का नः क्षतिः? सर्वपरवि
द्यानां यतो वा इमानि भूतानि जायन्ते । येन जातानि जीवन्ति । यत्प्रयन्त्यभिसंविशन्ति
। तद्विजिज्ञासस्व । तद्ब्रह्मेति । (तै.भृ.1) कारणं तु ध्येयः (अथर्वशिरः 2) । इत्यादि
शास्त्रैः निखिलजगत्कारणभूत ब्रह्मविषयत्वस्यैव सिद्धतया, रुद्रस्य तथात्वासम्भवेनैव
अत्र ईशशब्दस्य तत्परत्वासम्भवात्, उपपदाभावेनासंकोचतोऽनवधिकैश्वर्यत्त्वेन रूपेण
योगशक्तिमात्रेण
निखिलजगत्कारणभूतनारायणपरताया एव वक्तव्यत्वाच्च।
यथा हि रूढ्या, अन्यपरतया प्रसिद्धानाम्
आकाशप्राणादिशब्दानां, प्रकरणप्रतिपन्नजगत्कारणत्वाद्यनुपपत्त्या,
रूढ्यर्थप्रहाणेन योगशक्तया, परब्रह्मपरत्वं स्था- पितम् आकाशाद्यधिकरणेषु; तथैवेहापि
भविष्यतीति न किञ्चिदवहीनम्।
जगत्कारणत्वं च नारायण सृज्यकोटिप्रविष्टस्य कर्मवश्यस्य रुद्रस्य न सम्भवति,  एको
ह वै नारायण आसीन्न ब्रह्मानेशानः इति महोपनिषदा,
नारा   यणाद््ब्रह्मा जायते । नारायणाद््रुद्रो
जायते  इति नारायणोपनिषदा अनपहतपाप्मा वा अहमस्मि अविहितनामा । नाम मे धेहि पाप्मनोऽपहत्यै
इति शतापथाष्टमूर्ति- ब्राह्मण श्रुत्यादिभिश्च रुद्रस्य नारायणसृज्यकोटिप्रविष्टतया
कर्मवश्यतायाः नारायणस्यैव  निखिलजगत्परमकारणतायाश्च प्रतिपन्नत्वात्।
एवम्, ईशावास्यम् इत्यत्र विवक्षितसर्वभूतान्तरात्मत्वलक्षणा व्याप्तिरपि तस्य
न सम्भवति, एष सर्वभूतान्तरात्मापहतपाप्मा दिव्यो देव एको नारायणः (सु.उ.7) इत्यदि श्रुत्या-
सर्वत्रासौ समस्तं च वसत्यत्रेति वै यतः।
ततस्स वासुदेवेति विद्वद््भिः परिपठ्यते ।।  (वि.पु.1.2)
इत्यादि स्मृत्या च, नारायणस्यैकस्यैव 1तस्याः प्रतिपन्नत्वात् ।
(ईशपदस्य रुद्रपरत्वे प्रकरणविरोधप्रदर्शनम्)
अपि च अस्यामेवोपनिषदि उत्तरत्र पूषन्नेकर्षे
(ई.उ.16) इति मन्त्रे, कल्याणतमाप्राकृतदिव्यरूपविशिष्टादित्यमण्डलान्तर्वर्तिपरमपुरुषविषयत्वस्य,
अत्र विवक्षित
परविद्यायाः प्रतिपन्नत्वात् तादृशपरमपुरुषस्य, य एषोऽन्तरादित्ये हिरण्मयः पुरुषोदृश्यते
हिरण्यश्मश्रुर्हिरण्यकेश आप्रणखात्सर्व, एव सुवर्णस्तस्य यथा कप्यासं पुण्डरीकमेवमक्षिणी
तस्योदिति नाम स एष सर्वेभ्यः पाप्मभ्य उदितः (छा.उ.1.6.6,7) । इति च छान्दोग्यश्रुत्या
पुण्डरीकाक्षत्वापहतपाप्मत्वादिभिः नारायणरूपतायाः स्फुटीकृतत्वाच्चास्याः विद्याया
अनपहतपाप्मविरूपाक्ष रुद्रविषयता न कथञ्चिदपि संभवतीत्यतोऽप्यत्रत्येशशब्दस्य
समस्तपदघटकतासंभावनायामपि प्रकरणविरोधेन नारायणपरत्वं दुरपहनमेव।
वस्तुतोऽत्र ईशावास्यम् इत्यस्य व्याप्तिपरत्वस्वीकारोऽपि
नोचितः, उत्तरवाक्यार्थानुपकारकत्वात्
। तस्माद्यथोक्तरीत्यैव
व्याख्यानम् इह उचितम्।
(नारायणपरत्वे श्रुतप्रकाशिकासम्मतिः)
अत एव स्तुतयेऽनुमतिर्वा (ब्र.सू.3.4.14) इति सूत्रश्रुतप्रकाशिकायाम् ईशावास्यम्
इति ईट्शब्दस्तृतीयान्तः, ईशा तेन, वास्यं, यद्वा, ईशेन आवास्यम्, ईश्वरपरतन्त्रमित्यर्थः
इति व्यासार्यैः अपि व्याख्यानं कृतम्।
अत्यन्तपारतन्त्र्यस्य स्वैरविनियोगयोग्यत्वरूपत्वेन
स्वातिशयाधायकतयाऽपि विनियोगप्रयोजकत्वसम्भवात्
शेषत्वगर्भितत्वसम्भवे न, परतन्त्रशब्देन शेषत्वगर्भितम् अत्यन्तपारतन्त्र्यमेवेह विवक्षितम्,
प्रागुक्तरीत्या तस्यैव त्यागगर्भित भोगरूपवक्ष्यमाणवाक्यार्थोपकारकत्वात्।
अत एव च, त्यागशब्दार्थानुसन्धानविशेषस्वरूपं प्रदर्शयदभिः भाष्यकारैः
स्वनियाम्यस्वरूपस्थितिप्रवृत्तिस्वशेषतैकरसेनानेनात्माना
इति तादृशानुसन्धानस्य शेषत्वपारतन्त्र्योभयगर्भितत्वं दर्शितम्।
(वास्यशब्दस्य आच्छादनार्थत्वे स्वारस्यं)
वास्यशब्दस्य प्रागुक्तरीत्या वस-आच्छादने  इति धातुनिष्पन्नत्वाभिप्रायेणैव
परतन्त्रपरता दर्शितश्रुतप्रकाशिकाभिप्रेता; वस्त्रादिवत्स्वेष्टानुगुण्येन धार्यत्वार्थकत्वे
सत्येवात्यन्तपारतन्त्र्यलाभात्, वस-निवासे इति धातोरकर्मकत्वेन तदुपरि कर्मणि
ण्यत्प्रत्ययासम्भवादिदोषस्य प्रागेवोक्तत्वाच्च।
यद्वा वस-निवासे इति धातोरपि ण्यन्तात्कर्मणि ण्यत्प्रत्ययाश्रयणसम्भवेन, वासयितुं
स्वेष्टानुगण्येन स्थापयितुं-योग्यं वास्यमिति व्युत्पत्त्याऽपि वास्य शब्दस्य यथोक्तार्थ
एव पर्यवसानं सम्भवतीत्यपि सुवचम्।
अत्र, ईशेनावास्यमिति समस्तपदाभिप्रायेण व्याख्यानमपि, संहितास्थ- मन्त्राणामपि,
केषांचिच्छाखास्वपिपाठदर्शनेनतत्ररदविभागाध्ययनस्यपाठसंप्रदायासिद्धतया तत्र प्रकारान्तरेण
योजनानामपि दर्शनात्, तद्वदस्यापि मन्त्रस्य क्वचित् पाठसम्भावनायामपि यथोक्तार्थपर
एवायं मन्त्र इत्यभिप्रायेणैव कृतम्; नतु  तथाविधं पाठं क्वचिद्दष्ट््वा तदनुरोधेन कृतम्
; तथाविधपाठस्य  क्वाप्यनुपलम्भादिति बोध्यम्।
(केषांचित् व्याख्यानविमर्शः)
एतेन सर्वमिदं तत्तत्प्रमाणसिद्धं सर्वं चिदचिदात्मकं वस्तु, ईशा सर्वनियन्त्रा
पुरुषोत्तमेन वास्यं व्याप्यमित्यर्थः, सर्वाधारे स्वस्मिन् स्वेन  वासनीयं वा इति,
जगत्यां सर्वस्मिन्नपि लोके, यत्किञ्च यत्किञ्चिदस्ति,   इदं सर्वमिति पूर्वेण सम्बन्धः
इति भुञ्जीथाः इत्यत्र अप्रतिषिद्धयोगधर्मोपयुक्तदेह
धारणमात्रौपयिकभोग्यवर्गमित्यर्थंप्रकरणाभ्याम् सिध्यति ।
यद्वा, सर्वावासत्वेन प्रकृतं निरतिशयभोग्यं वक्ष्यमाणोपायसुखेन भुञ्जीथा इति योज्यम्
इति तेन जगता भोग्यताभ्रमविषयेण, त्यक्तेन दोषभूयस्त्वदर्शनात् परित्यक्तेन, उपलक्षितस्सन्
भुंजीथाः इति च केषांचिद्वयाख्यानमपि अनुपपन्नमितिसिद्धम् ।
शब्दस्वभावविरोधात्पूर्वोत्तरवाक्यार्थ
संगत्यभावात्, स्वरसालभ्यपूरणगर्भत्वाच्च ।
निवासार्थकस्य वसतेः अकर्मकत्वेन तदुपरिकर्मणिण्यत्प्रत्ययासम्भवात्तद्धातुनिष्पन्नस्य
वास्यमित्यस्य व्याप्यार्थकत्वं हि न सम्भवति । ण्यन्तात्तस्मात्कर्मणिण्यत्प्रत्ययाश्रयणेन
सम्पाद्यस्य, सर्वाधारेस्वस्मिनस्वेन वासयितव्यमित्यर्थस्यापि नात्र विवक्षा युक्तां
। उत्तरवाक्यार्थानुपकारकत्वात् व्याप्यार्थकत्वस्य कथंचित्संपादनेऽपि तस्याप्ययं दोषस्समानः।
भुञ्जीथाः इत्यत्र देहधारणमात्रौपयिकान्नपानादिभोग्यवर्गस्य,
सर्वावास-  भूतनिरतिशियभोग्यपरमपुरुषस्य
वा कर्मणो वाचकशब्दपूरणं, वक्ष्यमाणोपायेनेति करणवाचकपूरणं च गुरुतरं स्वैरं कल्प्यमानं
न सहृदयंगमम् ;  क्लिष्ट- कल्पनामूलत्वेनास्वारसिकत्वात्, गौरवात्, क्लिष्टकल्पनामन्तरेण
पूर्वोक्तरीत्या निर्वाहसम्भवाच्च । एवं  तेन त्यक्तेन इत्यत्र वैराग्यवशेन स्वरूपतस्त्यागस्यैव
विवक्षिततया तथा त्यक्तेन तेन वैशिष्टयरूपतदुपलक्षितत्वस्य त्यागानन्तरमसिद्धया तदुपलक्षितस्सन्
भुञ्जिथा इति वाक्यार्थानुपपत्तिः।
न च यदाकदाचित् तत् संबन्धित्वरूपं तदुपलक्षितत्वमिह विवक्षितुं शक्यम् । इत्थंभूतलक्षणे
इत्यनुशासनसिद्धतृतीयायास्तत्काले व्यावर्तकधर्मविधया
प्रकृत्यर्थ रूपलक्षणवैशिष्ट्यरूपोपलक्षितत्वैपरत्वात् । अपि भवान्
कमण्डलुना च्छात्रमद्राक्षीत् इत्यादितदुदाहरणस्थलेषु
तत्काले प्रकृत्यर्थरूप लक्षणवैशिष्ट्यरूपलक्षितत्वस्यैवनु-
भवदर्शनादन्यथा तत्कालेदर्शनोपयोगित्वेनापेक्षिताया
व्यावृत्तेः तत्रासिद्धिप्रसङ्गाद्वैशिष्ट्यपरत्वसम्भवे
यदाकदाचित्संबन्धित्वपरत्वकल्पनाया अस्वारसिकत्वाच्च।
तस्माद्यथोक्तरीत्यैव व्याख्यानं स्वीकर्तुं युक्तं प्रामाणिकैः।
(स्वोक्तत्यगशब्दार्थस्य त्रिविधत्यगानुसन्धानपरत्वसमर्थनम्)
न चास्मिन् मन्त्रे तत्तद्वस्तुष्वेव त्यागोऽभिहितो दृश्यते, न कर्मसु । तत्कथं
वक्ष्यमाणकर्मानुष्ठानांगभूतः कर्मसु त्रिविधत्यागरूपो यथोक्तलक्षणानु सन्धानविशेषोऽनेन
मन्त्रेण सिध्यतीति वाच्यं, जीवात्मविशिष्टत्वप्रकारकधीविषयसामान्य
विशेष्यकभगवद्विशिष्टत्वप्रकारक
निर्णयस्यैव तेन त्यक्तेन इत्यत्र त्यजिधात्वर्थत्वात्,
तादृशनिर्णयप्रयोज्य प्रागुक्त-लक्षणानुसन्धान-विशेषविषयत्वरूपफलाश्रयत्वरूपकर्मत्वस्यैव
तदुत्तरक्तप्रत्ययार्थत्वाच्च । तादृशकर्मत्वाश्रय
तत्तद्वस्तुविशिष्टकर्तृकतायां तत्तद्वस्तुकर्मकभोगे
विधीयमानायां परंपरया तद्विशेषणभूततादृशनिर्णयेऽपि विधेयत्वसिद्ध्या वक्ष्यमाणकर्मस्वपि
यथोक्तलक्षणानुसन्धानविशेषसिद्धेर्निष्प्रत्यूहत्वात् ।
धियो जीवात्मविशिष्टत्वं, स्वभोगसाधनत्व स्वसम्बन्धित्वोभयसम्बन्धेन। भग
वद्विशिष्टत्वं स्वेतरपुरुषव्यापाराप्रयोज्यस्वव्यापारप्रयोज्यस्वभोगसाधनत्व
स्वसम्बन्धित्वोभयसम्बन्धेनेति
बोध्यम् । तादृशनिर्णयस्य दर्शितोभयसम्बन्धेन जीवात्मविशिष्टत्वबुद्धित्यागपर्यवसाय
ित्वात्त्यागरूपत्वमित्यवसेयम्।
स्वेष्टसाधनत्वबुद्धिमन्तरेणकस्मिन्नपि कर्मणि पुरुषस्यप्रवृत्त्यनुदयेनतादृशविषयसामान्ये
दर्शितनिर्णयसिद्धौ तदधीनदर्शितानुसन्धानविशेषस्सर्वकर्मस्ववर्जनीयः
प्राप्नोत्येवेति च बोध्यम्।
किञ्च, यथा हि मयि सर्वाणि कर्माणि सन्यस्याध्यात्मचेतसा इत्यादावभिहितः  कर्मसु
त्यागः, तत्कर्तृतदुपकरणादिविषयः पर्यवस्यति । तथैवेहाभिहितो वस्तुषु     त्यागोऽपि
तत्तद्वस्तुतद्विनियोजनकर्मादिविषयः पर्यवस्यतीति न कश्चिद्दोषः।
अत एवहि मयि सर्वाणि कर्माणि सन्नयस्य इति श्लोकभाष्ये
स्वकीयेनात्मना कर्त्रास्वकीयैश्चोपकरणैः
स्वाराधनैकप्रयोजनायपरमपुरुषस्सर्वेश्वरस्सर्वशेषीस्वयमेव स्वकर्माणि कारयति इति वाक्येन
तत्तत्कर्मतत्कर्तृतदुपकरणद्रव्यादि  विषयानुसन्धानविशेषरूपमेव
कर्मत्यागस्वरूपं विवृतं भाष्यकारैः।
न हि तत्तद्वस्तुषु परं स्वकीयत्वस्वार्थत्वबुद्धिं प्रहाय तद्विनियोजनादिकर्मसु
परं तादृशबुद्धिमनपहायैव तानि स्वोपयोगे विनियुञ्जानास्तद्वस्तुत्यागिनो भवन्ति।
तस्मात्कर्मत्यागाभिधानस्य कर्मतत्संबन्धिकर्तृद्रव्यादित्यागपरत्ववद्वस्तुत्यागाभिधानस्यापि
तत्तद्वस्तुतत्सम्बन्धिकर्मादित्यागपरत्वस्यावर्जनीयतयाऽत्राभिधीयमानो वस्तुत्यागः
कर्मत्यागान्नार्थान्तरं भवितुमर्हतीति वक्ष्यमाणे मुमुक्षूपयोगिकर्मानुष्ठानेंऽगतयापेक्षितो
दर्शितत्रिविधत्यागलक्षणानुसन्धानविशेष एव प्रथममन्त्रे दर्शित इति सिद्धम् ।
2
द्वितीयो मन्त्रः
(विदुषो विद्याङ्गतया यावज्जीवं कर्मानुष्ठानम्)
कुर्वन्नेवेह कर्माणि जिजीविषेच्छतगँ समाः।
एवं त्वयि नान्यथेतोऽस्ति न कर्म लिप्यते नरे।।2।।
B.2
श्रीरङगाचार्यभाष्यम्
बुभुक्षोः भोगहेतुसुकृतप्रयोजकतयैव मुमुक्षोरपि
मोक्षहेतुपरविद्यासहकारितया,
स्वाधिकारार्हेण केनचिदाकारेण कर्मयोगानुष्ठानावश्यकताम् अभिसन्धाय,
तदङगभूतं त्रिविधत्यागलक्षणानुसन्धानविशेषरूपमाकारं
प्रथममन्त्रे अभिधाय अङगिभूतं कर्मयोगं स्वाङगिभूतपरविद्यायाः आप्रयाणादनुष्ठेयायाः
उपकारकतया यावज्जीवमनुष्ठेयं 1प्रतिपादयति कुर्वन्नेव इत्यादिर्द्वितीयो मन्त्रः।
बुभुक्षूपयोगिनामेव च कर्मणां केनचिदाकारेण मुमुक्षोरपि आवश्यकतां  प्रदर्शयितुमेव
कर्मकाण़्डभूतसंहितान्ते एव, ज्ञानकाण्डोऽपि उपाक्रामि।
य एव यज्ञादयो धर्माः केवलाश्रमिणां बुभुक्षूणामपेक्षिताः; त एव मुमुक्षूणामपि
विद्याङगतयाऽपेक्षिताः आकारमात्रेणैव भेदः। न तु कर्मस्वरूपभेद इत्ययमंशः सर्वथाऽपि
त एवोभयलिङगात् (ब्र.सू.3-4-34) इति सूत्रे सूत्रकारेणाऽपि दर्शितः।
अस्य मन्त्रस्य विवरणम् - एवम् - पूर्वमन्त्रोक्तप्रकारेण,
त्रिविधत्याग- लक्षणानुसंधानपूर्वकमिति
यावत्। मुमुक्षुर्भवानपीति शेषः; मुमुक्षुप्रकरणात्, जिजीविषेत् इति प्रथमपुरुषनिर्देशानुगुण्यात्,
उपदेशप्रकरणानुगुण्याच्च। इह अस्मिन् विद्यायोनिजन्मनि, कर्माणि - स्ववर्णस्वाश्रमाधिकारानुगुणतया
बुभुक्षुं प्रति प्राग्विहितानि सर्वाणि कर्माणि, कुर्वन्नेव- विद्याङगतया यथाशक्त्यनुतिष्ठन्नेव,
शतं समाः - शतं संवत्सरान्, स्वायुरवसानपर्यन्तमिति यावत्। शतोक्तिस्तु शतायुः पुरुषः
(तै.ब्रा.1-8-9) इति पुरुषायुषस्य संवत्सरशतपरिमितत्वश्रवणेन प्रायशस्तत्संभवाऽभिप्रायेण कृता।
यद्वा शतशब्दोऽनेकमात्रपरः; अनेकान् संवत्सरान् इत्यर्थः। विद्यासिद्धि-
पर्यन्तमिति यावत्। जिजीविषेत् - जीवितुमिच्छेत्,
विदुषोऽपि यावद्विद्यानिष्पत्ति तदङगकर्मानुष्ठानं
जीवनं च एष्टव्यमेव भवतीत्यभिप्रायेण कुर्वन्नेव जिजीविषेत् इत्युक्तिः। बुभुक्षुं प्रति
विहितानां सर्वेषां कर्मणामविशेषेणानुष्ठाने विदुषोऽपि बुभुक्षोरिव बन्धः किं न स्यात्
? इत्याशंकापरिहारायोच्यते - त्वयि नान्यथेतोऽस्ति इत्यादि। नरे - न रमत इति नरः। तस्मिन्
फलानुरागरहिते -  एतत्फलं मम न स्यात् इत्यभिसिन्धमतीति यावत्। त्वयि, कर्म - पूर्वोक्तेषु
कर्मसु किमपि कर्म, न लिप्यते
संश्लेषानुकूलव्यापारवत् न भवति, स्वसत्तामात्रेण 1मोक्षविरोधिफलोपधायकसम्बन्धवि
शेषानुकूलव्यापारवत्
न भवति। इतः - अस्मात्प्रकारात्, अन्यथा - प्रकारान्तरं
मोक्षविरोधिफलोपधायकसम्बन्धविशेषानुकूलव्यापारवत्वलक्षणं
नास्ति- न कदापि भवतीति। प्रागुक्तलक्षणत्रिविधत्यागरूपानुसन्धानपूर्वकं परविद्याङगतया
कर्माण्यनुतिष्ठतः, कदाचिदपि
मोक्षविरोधिफलप्राप्तिलक्षणबन्धप्रसङगएव न सम्भवतीति भावः।
(अस्मिन्विषये श्रुतप्रकाशिकासंवादः)
इतोऽन्यथा नास्ति इत्यभिधानम्, इदं तात्विकमेव न स्तुतिमात्रम् इति ज्ञापनाय।
अत एव स्तुतयेऽनुमतिर्वा (ब्र.सू.3-4-14) इति सूत्रश्रुतप्रकाशिकायामिदं श्रुतिखण्डं
नरे न रमत इति नरः - निस्सङगः, तस्मिन् इतोऽन्यथा नास्ति,
- नरे त्वयि न कर्म लिप्यत इतीतोऽन्यथा नास्ति इदमेव तत्तवम्, न स्तुतिमात्रम् इत्यर्थः
इति व्यासार्यैरपि व्याख्यातम्।
"	त्रिविधत्यागलक्षणकर्मानुष्ठानस्य बन्धकत्वाभावे गीतासंवादः"
"	दर्शितत्रिविधत्यागलक्षणानुसन्धानविशेषवतां"
मोक्षविरोधिफलसम्भवः स्पष्टमुक्तो भगवताऽपि गीताशास्त्रे-
"	   1  अनिष्टमिष्टं मिश्रं च त्रिविधं कर्मणः फलम्।"
भवत्यत्यागिनां प्रेत्य न तु सन्यासिनां क्वचित्।। (भ.गी.18-12) इति।
*   2  सर्वकर्माण्यपि सदा कुर्वाणो मद्वयपाश्रयः।
मत्प्रसादादवाप्नोति शाश्वतं पदमव्ययम् ।। (भ.गी.18-56) इति च।
अत्र द्वितीयश्लोकेऽपि - मद्वयपाश्रयः इत्यस्य मयि सन्यस्तकर्तृत्वादिक इत्यर्थकतया
यथोक्तलक्षणत्यागवतः सर्वाणि कर्माणि कुर्वतोऽपि मोक्षविरोधितत्तत्फल- प्रसङगमन्तरेणैव
मोक्षप्राप्तिरभिहिता।
(मन्त्रे कर्मशब्देन काम्यकर्मणामपि विवक्षितत्वसाधनम्)
अत्र सर्वशब्देन काम्यकर्मणामपि विवक्षितत्वेन तेषामपि विदुषा दर्शित
त्यागलक्षणाभिसन्धिविशेषवतानुष्ठीयमानानां विद्यामाहात्म्येन विद्योपकारकतयैव
पर्यवसानस्य मोक्षविरोधितत्फलप्रसङगविरहस्य च
सिद्धेश्चेहाभिप्रेततया विद्यास्तुतिरपि विवक्षिता।
नित्यनैमित्तिककर्मणां कामोपनिबन्धमन्तरेण बुभुक्षून् मुमुक्षूंश्च प्रति अविशेषेणैव
विधानेन विनियोगपृथक्त्वन्यायेनैव तत्तदधिकार्युद्देश्यप्रधानफलानुगुण्यसिद्धया
तद्विरोधिफलप्रसंगाभावात्
इह तत्प्रसङगसम्भवमाश्रित्य तत्प्रतिषेधदर्शनात्
कामोपनिबन्धपूर्वकं विहितानां काम्यकर्मणामेव
विरोधिफलहेतुत्वस्वभावनैयत्याच्च विद्यामाहात्म्येन तेषामेव इह
विरोधिफलहेतुत्वलक्षणलेपकत्वप्रसङगपरिहारमुखेन
विद्यास्तुतेरिह विवक्षितत्वात् काम्यकर्मणामत्राविवक्षितत्वे तदनिर्वाहाच्च, तान्यप्यत्र
विवक्षितान्येवेत्यवगम्यते।
(अस्मिन्विषये ब्रह्मसूत्रसम्मतिः)
तदिदं सर्वमभिप्रेत्यैव पुरुषार्थाधिकरणे स्तुतयेऽनुमतिर्वा (ब्र.सू.3-4-14) इति
सूत्रे सूत्रकारेण अस्यां श्रुतौ विदुषः सर्वेषां कर्मणाम् अनुमतिः विद्यास्तुत्यर्था
इत्युक्तम् ।
एतेन विद्वद्विषया एव इयं श्रुतिः विदुषोऽपि विद्याङगतया यावज्जीवं
कर्मानुष्ठानमावश्यकमेवेति
प्रतिपादयति - कुर्वन्नेवेह कर्माणि जिजीविषेच्छतं समाः - इति; 1न त्वविदुषः इति सिद्धम्।
(अविद्वद्विषयकत्वेन शांकरयोजना - तन्निरासश्च)
यत्तु, पूर्वमन्त्रेणात्मविदो विदुषो विद्यास्वरूपोपदेशः कृतः - आत्मग्रहणाशक्तस्य
अविदुषः कर्माण्युपदिशति अयम् मन्त्रः, न तु विदुषः, विद्याकर्मणोः अत्यन्तविरोधेन एकं
प्रति उभयोर्विधानायोगात्; सूचितं च अत्रापि कुर्वन्नेवेह  कर्माणि जिजीविषेच्छतं समाः
इत्यनेन जिजीविषुरेव कर्माधिकारीति। विदुषो जीवितेच्छाविरहाच्च नायं मन्त्रो विद्वद्विषय
इति शंकरोक्तमुपनिषद््भाष्ये।
तन्न ; पूर्वमेकोनचत्वारिंशदध्यायात्मककर्मकाण्डेन अविद्वद्विषयवक्तव्यसर्व-
कर्मनिरूपणानन्तरं प्रवृत्ते ज्ञानकाण्डरूपे विद्वद्विषयेऽस्मिन् चत्वारिंशाध्याये
प्रकरणविरोधेनाविदुषः प्रसङगलेशाभावात्, सर्वापेक्ष च यज्ञादिश्रुतेरश्ववत्  (ब्र.सू.3-4-26)
इत्यधिकरणे अग्निहोत्रादि तु तत्कार्यायैव तद्दर्शनात्  (ब्र.सू.4-1-16) इत्यधिकरणे
च सूत्रकारेणैवकर्मवत्सुगृहस्थेषुविद्यायाः कर्माङगकत्वस्यनिर्धारितत्वेन, अस्यामेवोपनिषदि
उत्तरत्र  विद्यां चाविद्यां च यस्तद्वेदोभयं सह (ई.उ.11) इत्यत्र विद्याकर्मणोः एकैकानुष्ठाने
अनर्थप्रदर्शनपूर्वकम् उभयोः अङगाङगभावेन सह अनुष्ठेयतायाः
स्थापयिष्यमाणत्वेन च विद्याकर्मणोर्विरोधस्यैव
अप्रामाणिकत्वात्; तत्रापि अन्यथा व्याख्यानस्य असमञ्जसताया वक्ष्यमाणत्वात्, विदुषोऽपि
विद्यानिष्पत्तिपर्यन्तं देहधारणस्यावश्यकतया, जीवितच्छाया अपि
अविरुद्धत्वेन,  तावन्मात्रेण अस्य मन्त्रस्य अविद्वद्विषयतायाः वक्तुमशक्यत्वात्; नाविशेषात्
(ब्र.सू.3-4-13) स्तुतयेऽनुमतिर्वा (ब्र.सू.3-4-14) इति सूत्राभ्याम् अस्य मन्त्रस्य
विद्वद्विषयतायाः सूत्रकारेणोक्तत्वेन  सूत्रकाराशयविरोधाच्च।
(शारीरकभाष्ये शंकरकृतयोजनान्तरं - तन्निरासश्च)
यदपि नाविशेषात् (ब्र.सू.3-4-13) इति सूत्रस्य कुर्वन्नेवेह कर्माणि जिजिवषेत्
इत्येवमादीनि न विद्वद्विषयाणि ;
विद्वदविदुषोर्व्यावर्तकरूपेण निर्देशमन्तरेणाविशेषेणैव
कर्मानुष्ठाननियमविधानात्, तस्मादविद्वद्विषयाण्येव
भवितुमर्हन्तीत्येतदर्थपतया व्याख्यानं, स्तुतयेऽनुमतिर्वा (ब्र.सू.3-4-14) इति सूत्रस्य
यद्यप्यत्र प्रकरणसामर्थ्याद्विद्वानेव कुर्वन्निति सम्बध्येत; तथापि, विद्यास्तुतये
कर्मानुज्ञानमेतदिति    द्रष्टव्यम् इत्यर्थपरतया व्याख्यानं च  शारीरकभाष्ये शङकरेण कृतम् ।
तदप्ययुक्तम् - पुरुषार्थाधिकरणे विद्यांगकात् स्वतन्त्रात्कर्मणः पुरुषार्थो वा,
उत विद्यातः पुरुषार्थो वा ? इत्येव विप्रतिपत्तेः प्रसक्तत्वात् ; नियमात् (ब्र.सू.3-4-7)
इति सूत्रे पुरुषार्थार्थिन आत्मविदः पुरुषस्य, यावज्जीवं कर्मसु कुर्वन्नेवेह कर्माणि
जिजीविषेच्छतं समाः इत्यनया श्रुत्या नियमनेन विद्याङगकात्स्वतन्त्रात्कर्मण एव पुरुषार्थ
इत्येव पूर्वपक्षस्य प्राप्तत्वाच्च; तादृशपूर्वपक्षनिरसनार्थं प्रवृ
त्तयोः नाविशेषात् (ब्र.सू.3-4-13) स्तुतयेऽनमतिर्वा (ब्र.सू.3-4-14) 1इत्यनयोःसूत्रयोः
कर्मणां विद्याङगतायापि सम्भवेन ततोऽपि  हेतोः पुरुषार्थार्थिनोयाङवज्जीवं- कर्मसु
नियमनसम्भवात्, अस्याश्श्रुतेः विद्यांगकर्मविषयत्वमेव सम्भवति; न तु स्वतन्त्रकर्मविषयकत्वम्;
तदसाधारणव्यार्तकविशेषनिर्देशादर्शनात्,  प्रत्युत विद्याङगकर्मविषयकत्वोत्तम्भकनिर्देशस्यैव
दर्शनाच्च, अतो विद्यात एव पुरुषार्थ इति यत्किञ्चिदेकविधपुरुषार्थस्य
स्वतन्त्रकर्मसाध्यत्वविद्यासाध्यत्वरूपकोटिद्वमविषमक-
विप्रतिपत्तिघटकसिद्वान्तकोटिस्थापनपरताया एव युक्तत्वेन, दर्शितश्रुतेः
विद्वदविद्वद्विषयकत्वरूपकोटिद्वयविषयकविप्रतिपत्तेः
अप्रसक्तायाः परिहारपरत्वेन  अनयोः सूत्रयोः व्याख्यानस्य प्रकरणविरोधेन अयुक्तत्वात्
; अस्याश्श्रुतेः अविद्वद्विषयकत्व व्यवस्थापनपरतया अत्र 2आद्यसूत्रव्याख्यानेन, प्रत्युत
स्वतन्त्रात्कर्मण एव पुरुषार्थ इति पूर्वपक्षकोटेरेव स्थापनसिद्धया तस्य सिद्धान्तपरसूत्रताया
एव असिद्धिप्रसङगात्; अस्याश्श्रुतेः विद्वद्विषयकत्वमेव आश्रित्य विद्यास्तुतये विदुषो
यावज्जीवं कर्मानुष्ठानानुमतिविषयकत्वव्यवस्थापनपरतया, द्वितीयसूत्रव्याख्यानस्यापि
विद्याकर्मणोः तेजस्तिमिरयोरिव परस्पर साहचर्यगन्धासहिष्णुस्वमतविरुद्धत्वाच्चाविद्याकर्मणोः
तेजस्तिमिरयोरिव परस्परसाहचर्यगन्धासहिष्णुत्वे हि स्तुत्यर्थमपि वा तयोः साहचर्येण
अनुष्ठानानुमतिरियं न कथंञ्चिदपि सञ्जाघटीति।
(शंकरोक्तिषु परस्परव्याघातः)
एवं स्तुतयेऽनुमतिर्वा (ब्र.सू.3-4-14) इति सूत्रभाष्ये कुर्वन्नेवेह कर्माणि
इत्यादि मन्त्रस्य, विद्वद्विषयकतायाः सूत्रकाराभिप्रेतत्वं स्वयमेव  व्याकुर्वता शङकरेण
उपनिषद््भाष्ये केवलाविद्वद्विषयकत्ववर्णनं स्ववचनविरोधेनापि व्याहतम् ।
किञ्च, अस्मिन्मन्त्रे न कर्म लिप्यते नरे इति कर्मणः फलजनकत्वरूपलेपकत्वाभावश्रवणमपि
अविद्वद्विषयकतां तस्य निरुणद्वि ; कर्मणा स्वर्गादिफललिप्सोः  अविदुषः स्वर्गादिफलसिद्धेः
अवश्यंभावितया तस्मिन् तस्य लेपकत्वाभाववर्णनासम्भवात् ।
(अन्यथाऽपि परस्परव्याघातप्रदर्शनम्)
इदं पुनरत्रावधेयम् - पुरुषार्थाधिकरणे, कर्मणः पुरुषार्थो वा; विद्यातः
पुरुषार्थो वा; इति विप्रतिपत्तिस्वरूपं तावत् शोधनीयम् ।
न तावदत्र सामान्यतः पुरुषार्थस्य कर्मसाध्यत्वविद्यासाध्यत्वरूपकोटिद्वयविषयकत्वं
वक्तुं शक्यम् ; स्वर्गादिफलस्य कर्मसाध्यतायास्सिद्धान्तिनोऽपि अभिमतत्वात्,
उद््गीथादिविद्यासाध्यतायाः
कर्मफलेषु पूर्वपक्षिणोऽपि अभिमतत्वाच्च । उभयसम्प्रतिपन्नयोः
दर्शितकोट््योः परस्परविरोधित्वाभावेन
विप्रतिपत्तिविषयताया एव असम्भवात् । किन्तु वेदान्तशास्त्रं
स्वप्रतिपिपादयिषितप्रधानपुरुषार्थविशेष्यकस्वतन्त्रकर्मसाध्यत्वप्रकारकप्रमितिपरं
; वा तद्विशेष्यकस्वतन्त्रविद्यासाध्यत्वप्रकारकप्रमितिपरं वा; इत्येव विप्रतिपत्तिस्वरूपमिह
विविक्षितं वक्तव्यम् । इत्थं च कुर्वन्नेव इत्यादि-
मन्त्रस्य अविद्वद्विषयकत्वेन व्याख्यानपरतायाः
नाविशेषात् (ब्र.सू. 3-4-13) इति सूत्रस्य स्वीकारे
सिद्धान्तपरस्यास्य सूत्रस्य पूर्वपक्षस्थापनपरताया
एव प्रसङगेन शङकरव्याख्याने परस्परव्याघातो दुर्वार एवेति ।
तथा च श्रीभाष्यकारोक्तरीत्या नाविशेषात् (ब्र.सू.3-4-13) इति
सूत्रं कुर्वन्नेवेह कर्माणि इत्यादिश्रुतौ कर्मणां फलसाधनभूतस्वतन्त्रकर्मविद्याङ्गभूतकर्मणोः
एकतरासाधारणाकारेण विशिष्य निर्देशाभावात् अत्रत्यकर्मशब्दस्य विद्याङ्गकर्मपरतासम्भवात्
न विरोध इति स्वपक्षविरोधाभावप्रदर्शनमात्रेण
पूर्वपक्षिप्रत्याख्यानपरम् ;   स्तुतयेऽनुमतिर्वा
( ब्र.सू.3-4-14) इति सूत्रन्तु दर्शितश्रुतौ न कर्म लिप्यते नरे  इति वाक्यशेषेण सर्वदा
कर्माणि कुर्वन्नपि विद्वान् न तैर्लिप्यते इति
ईशावास्यमिदं सर्वम्  (ई.उ.) इति पूर्वमन्त्रप्रस्तुतविद्यास्तुतये
सर्वकर्मानुमतेरेव प्रतिपाद्यमानतया, प्रत्युत
परपक्षविरोधोऽप्यस्तीति परपक्षविरोधप्रदर्शनेनापि
पूर्वपक्षिप्रत्याख्यानपरं चेति सिद्धम् ।
स्वतन्त्रकर्मपरत्ववादिनां पूर्वपक्षिणां
कर्मलेपाभावनिर्देशो हि विरुद्ध एव, कर्मफलसम्बन्धलक्षणलेपस्यैव
तदभिमतपुरुषार्थत्वात्, तत्साधनायैव  स्वतन्त्रकर्मानुष्ठानस्य तदभिमतत्वाच्च ।
(मन्त्रस्य अर्थवादरूपत्वे आक्षेपः समाधानं च)
न च - स्तुतयेऽनुमतिर्वा (ब्र.सू. 3-4-14) इति सूत्रे दर्शितश्रुतिप्रतिपन्नाया
विदुषः कर्मानुष्ठानानुमतेः विद्यास्तुत्यर्थतावर्णनेन कर्मणामनुष्ठेयत्वरूपप्रातीतिकार्थे
तात्पर्याभावावगमात् विदुषः कर्मानुष्ठानावश्यकत्वं न सिध्यत्यनया श्रुत्या इति वाच्यम्,
स्तुतिशब्दस्य गुणकथनमात्रपरत्वेन सत्यासत्यगुणकथनसाधारणतया स्व
प्रतिपाद्यार्थतात्पर्याभावनियमस्य
दुर्वचत्वात् ; अन्यथा पण्डितादिषु पाण्डित्यादि गुणकथनेन, सर्वेश्वरे सर्वज्ञत्वादिगुणकथनेन
च सत्यगुणविषयेण स्तुत्यसिद्धिप्रसङगात्; लौकिकस्तुतेः
क्वचिद््गुणासत्त्वेन असत्यगुणकथनरूपतासम्भवेऽपि
वैदिकस्तुतेः तथात्वासम्भवात् । अन्यथा वेदस्य अप्रमाणताप्रसङगात्, अर्थवादानामपि असति
प्रमाणान्तरबाधे स्वरसतः प्रातीतिकार्थेऽपि प्रामाण्यस्य, सति तु प्रमाणान्तरबाधे लक्षणादिना
स्वघटकपदोपस्थापिताबाधितार्थे प्रामाण्यस्य च 1देवताधिकरणभाष्ये श्रीभाष्यकारैः स्थापितत्वाच्च
। अनया श्रुत्या विदुषो विद्याङगतया कर्मानुष्ठानावश्यकतासिद्धेः निष्प्रत्यूहत्वात् ।
तदिदं सर्वमभिसन्धायैव दर्शितश्रुतिव्याख्यानरूपायां प्रागुदाहृतश्रुतप्रकाशिकायां
न कर्मलिप्यते इति इतोऽन्यथा नास्ति, इदमेव तत्त्वम्, न स्तुतिमात्रमित्यर्थः इति वाक्यशेषो
व्याख्यातो व्यासार्यैः । अत्र स्तुतिशब्दस्य गुणकथनपरतया गुणकथनमात्रं न, कथितगुणोऽत्र
पारमार्थिक एवेति लौकिकस्तुतिव्यावृत्तिमभिदधानैर्व्यासार्यैः
सूत्रघटकस्तुतिशब्दः पारमार्थिकगुणकथनरूपस्तुतिपरो विवृतः ।
(अनुमतिशब्दार्थनिष्कर्षः)
न च - एवमपि अनुमति शब्देन कर्मणां करणाकरणयोः कामचारस्यैव सिद्ध्या, विद्याङगतया
तदनुष्ठानावश्यकत्वनियमो न सिध्यत्येवेति वाच्यम् । विद्यायास्तत्तदाश्रमविहितधर्माङगताया
एव अभिमतत्वेन कर्मवत्सु गृहस्थेषु यज्ञादिकर्मणां विद्याङ्गतयानुष्ठानावश्यकत्वनियमेऽपि
वैराग्येण गार्हस्थ्यं परित्यज्य आश्रमान्तरं स्वीकुर्वतां तादृशकर्मानुष्ठानानावश्यकत्वेन,
विद्वान् गार्हस्थ्ये स्थित्वा यावज्जीवं यज्ञा
दिकर्माणि विद्याङ्गतयानुतिष्ठन्नेव तिष्ठेत्, न तत्र किंचिद््बाधकमस्तीति अनुमतेरेवेह
विवक्षिततया गृहस्थेषु यज्ञादिकर्मानुष्ठाननियमसिद्धेर्निष्प्रत्यूहत्वात्,
वैराग्येणाश्रमान्तरस्वीकारे
तत्त्यागस्याप्यभिमततया सामान्यतो विद्वांसं प्रति
यज्ञादिकर्मानुष्ठानस्य नियमतो विधानासम्भवेन
तदनुमतेरेवेह श्रुत्यर्थतया सूत्रकाराभिमतत्वात्, तावतापि यथोक्तनियमसिद्धेरव्याहतत्वात्,
आश्रमान्तरनिष्ठेषु ईदृशकर्मत्यागस्य अभिमततायाः `1कामकारेण
चैके (ब्र.सू.3-4-15) इत्युत्तरसूत्रे
स्पष्टीकरिष्यमाणत्वाच्च इह अनुमतिशब्दसद््भावमात्रेण क्षतिलेशाभावात् ।
तथा च दर्शितश्रुतौ कुर्वन्नेवेह कर्माणि जिजीविषेत् इत्यत्र लिड् लकारो
न विधिपरः, अपि तु कामचारपरामन्त्रणशब्दार्थिनुमतिपर एवेति सूत्रकाराशयस्सिद्धः ।
(श्रीवेदान्ताचार्यभाष्यानुवादेन तत्रास्वारस्यप्रदर्शनम्)
यत्तु सूत्रकारेण नाविशेषात् (ब्र.सू.3-4-13)
इति दर्शितश्रुतेः फलसाधनभूतस्वतन्त्रकर्मविषयत्वे
विशेषहेत्वभावेन विद्याङ्गभूतकर्मविषयत्वमेव सम्भवतीत्येक
-विधार्थपरत्वमुक्त्वा स्तुतयेऽनुमतिर्वा
(ब्र.सू.3-4-14) इत्यनन्तरसूत्रे तत्प्रकरणा- विरुद्धम् अर्थान्तरमुक्तम् इत्यभिसन्धाय,
तत्संवादार्थं दर्शितद्वितीयसूत्रभाष्यमपि उदाहरदभिः वेदान्ताचार्यैः,
शारीरकमीमांसायां, सूत्रकारभाष्यकारभ्यां तत्प्रकरणानुगुण्येन दर्शितश्रुतेः उक्तद्वितीयसूत्रे
अर्थान्तरपरत्वोक्तावपि तत्र तयोः नैर्भर्यं नास्ति ; अपि तु दर्शितप्रथमसूत्रोक्तार्थपरत्व
एव नैर्भर्यमित्यभिसन्दधानैः, उक्तश्रुतौ प्रथम-  भागस्य विद्वान् फलसंगकर्तृत्वादित्यागयुक्तं
नित्यनैमित्तिकरूपं विद्याङ्गभूतं कर्म यावज्जीवमनुतिष्ठेदेव ; न कदाचिदपि विद्याङ्गं
कर्म परित्यजेदित्यर्थः इति नियमतः कर्मानुष्ठानविधिपरतामेव व्याख्याय, द्वितीयभागस्य
त्वयि ब्रह्मविद्याधिकारिणि, एवमेवानुष्ठेयार्थः ; इतोऽन्यथा नास्तीति व्यतिरेकेणोक्तं
दृढीकारार्थम् ; ननु ब्रह्मविदोऽपि कर्मानुष्ठानभावाद््बन्धस्स्यात् इत्यत्राह - न
कर्म लिप्यते नरे इति । प्रस्तुतब्रह्मविदि नरे अग्निहोत्रादि तु तत्कार्यायैव तद्दर्शनात्
(ब्र.सू.4-1-16) इति
विनियोगपृथक्त्व
न्यायेन कर्म न स्वर्गादिफलहेतुर्भवति इत्यर्थपरतामेव
व्याकुर्वद््भिः वाक्यशेषस्य सूत्रकारभाष्यकारोक्तं
विद्यास्तुतये विदुषः सर्वदा कर्मानुष्ठानानुमतिपरत्वं उपेक्षितम् ।
तदयुक्तम्, दर्शितसूत्रयोः द्वयोरपि एकविधार्थस्थापनपरताया एव,
दर्शनेन परस्परविलक्षणपक्षद्वयपरत्वाभावात्
;  तथा सति वाकारस्य पक्षान्तरपरत्वसम्भवेन तदुपेक्ष्य वाशब्दोऽवधारणार्थः इति भाष्यकारैः
अवधारणपरतया व्याख्यानानावश्यकत्वात्, सूत्रकारमहर्षिकण्ठोक्तश्रुत्यर्थस्य अर्वाचीनैः
परित्यागायोगात्, तदपरित्यागेऽपि अनिष्टाभावस्यप्रागुपदर्शितत्वात् ;
वस्तुतोगार्हस्थ्यादाश्रमान्तरनिष्ठानां
विदुषामुक्तकर्मत्यागस्याभिमततायाः कामकारेण चैके (ब्र.सू.3-4-15) इत्युत्तरसूत्रेण
प्रतिपन्नतया, सामान्यतो विद्वांसं प्रति नियमत उक्तकर्मानुष्ठाने विधेरसम्भवेन अनुमतेरेव
दर्शितश्रुतिविवक्षितत्वावश्यकत्वाच्च ।
दर्शितश्रुतेर्दर्शितरीत्या कर्मानुष्ठानविधिपरत्वासम्भवाभिप्रायेणैव च, वाकारस्य
अवधारणार्थकत्वमाश्रित्य यावज्जीवं कर्मानुष्ठानानुमतिरेव दर्शितश्रुतिविवक्षिता, न
तु तद्विधिरिति भाष्यकारैरपि व्याख्यातम् । एतदभिप्रायेणैव च श्रुतप्रकाशिकायां व्यासार्यैरपि
दर्शितश्रुतौ नान्यथेतोऽस्ति इत्यस्य पूर्वभागोक्तकर्मानुष्ठानान्यथाभाव-
प्रतिषेधपरतामुपेक्ष्य
वाक्यशेषोक्तकर्मलेपाभावान्यथाभावप्रतिषेधपरतया व्याख्यानं कृतम् ।
एवमर्थस्वाभाव्येन चोद्यं परिहृत्य कुर्वन्नेवेह कर्माणि इत्यस्य वाक्यस्यार्थमाह
इति द्वितीयसूत्रावतारिकाभाष्यपर्यालोचने, दर्शितश्रुतौ कर्मपदार्थस्य विद्याङ्गकर्म-
साधारणरूपत्वलक्षणस्वभावज्ञापनेन चोद्यं परिहृत्य वाक्यार्थोऽपि तदनुगुण एव वर्तत इति
तं दर्शयति सूत्रकार इत्याशयेनैव द्वितीयसूत्रमवातारयन्, भाष्यकृत इत्यवगमेन द्वयोरपि
सूत्रयोः दर्शितश्रुतेः एकविधवाक्यार्थप्रतिपादनपरताया एव प्रतीयमानतया, अर्थान्तरं
च प्रकरणाविरुद्धमनन्तरसूत्रोक्तम् इत्यभिधानमपि असंगतमेव ।
द्वितीयसूत्रस्य दर्शितश्रुतेः अर्थान्तरपरतया व्याख्यानपरत्वे, श्रुतिमर्थान्तर-
परतयाऽपि व्याकरोति सूत्रकार इत्येव द्वितीयसूत्रमवातारयिष्यन् भाष्यकृतः,
व्याख्यास्यंश्च वाकारं पक्षान्तरपरतयैव । न तु अवधारणपरतयेति तथाभिधानम् असम्बद्धमेव ।
न च - आश्रमान्तरनिष्ठस्य अग्निहोत्रदर्शपूर्णमासादिकर्मसु
अनधिकारेण तादृशकर्मानुष्टानासम्भवेऽपि,
विद्यानुग्राहकतया स्वाश्रमान्तरङगधर्मरूपकर्मणाम् अनुष्ठानसम्भवेन दर्शितश्रुतेः सामान्यतो
विद्वांसं प्रति, यावज्जीवं नियमतः कर्मानुष्ठानविधिपरत्वं सम्भवत्येवेति कुतः अनुमतिपरत्वं
वक्तव्यमिति वाच्यम् ;  पूर्वं कर्मकाण्ड आश्रमान्तरकथाया
एवाभावेन, तत्र गृहस्थाधिकारिकयज्ञादिकर्मणामेव,
अभिधानात् तेषामेवेह कर्मशब्देन परामर्शसम्भवेन तदनुष्ठाननिर्बन्धस्य सामान्यतो विद्वांसं
प्रति विधातुम् अशक्यतया अत्र लिङोऽनुमतिलक्षणामन्त्रणपरताया एव सम्भवात् ।
इत्थमिह पक्षान्तरपरत्वासम्भवं 1विधिर्वा धारणवत् (ब्र.सू.3-4-20) इत्यादिष्विव
अवधारणपरतयाऽपि वाकारप्रयोगसम्भवञ्च आलोच्यैव इह वाकारम् अवधारणपरतया व्याचख्युः भाष्यकृतः
। तस्मात् यथोक्तलक्षणं वेदान्ताचार्यतदनुयायिव्याख्यानमपि
सूत्रकारभाष्यकारश्रुतप्रकाशिकाकाराशयविरुद्धम्
अनुपपन्नं च इत्यनुपादेयमेव ।
(लिप्यते इति कर्मकर्तरि प्रयोगोपपत्तिः)
ननु न कर्म लिप्यते नरे इति कथमसौ प्रयोगः ?
लिम्पतेस्तौदादिकस्य सकर्मकत्वेनाकर्मकत्वासम्भवादिति
चेन्न, सकर्मकाणामपि धातूनां कर्मकर्तर्यकर्म- कतया प्रयोगसम्भवेन लिम्पतेरिह कर्मकर्तरि
प्रयोगस्य विवक्षिततया दोषाभावात् । पचिभिद्यादीनां
सकर्मकाणामपि  कर्मण एव कर्तृत्वविवक्षायाम्,
ओदनः पच्यते, काष्ठं भिद्यते इत्यादिरकर्मकः प्रयोगो हि दृश्यते ।
कर्मवत्कर्मणा तुल्यक्रियः (पा.सू.3-1-87) इत्यनुशासनेन कर्तृत्वेन विवक्षितस्यापि
कर्मणः कर्मवद््भावे, सार्वधातुके यक्् (पा.सू.3-1-67)
इत्यनु-   शासनेन धातोः यक्प्रत्ययस्स्याद््
भावकर्मवाचिनि सार्वधातुके परे, इत्यर्थकेन यक्प्रत्यये च, लिम्पतेर्लिप्यत इति कर्मकर्तरि
प्रयोगः अकर्मकस्सम्भवति ।
न च - यद्धातूपस्थाप्यक्रियायां यस्य क्वचित्कर्मतयान्वयो दृश्यते ;
तद्धा- तूपस्थाप्यक्रियायां
तस्यैव क्वचित्कर्तृतया विवक्षायां हि तद्धातोः कर्मकर्तरि प्रयोगो नाम ; लिम्पतिक्रियायां,
सुकृतरूपस्य दुष्कृतरूपस्य वा कर्मणः क्वचिदपि कर्मतयाऽन्वयादर्शनात्, प्रत्युत कर्मणा
लिप्यते पुरुषः इत्यादौ कर्तृतयैवान्वयदर्शनाच्च, कथं तस्य कर्तृताविवक्षायां लिम्पतेः
कर्मकर्तरि प्रयोगः सम्भवतीति - वाच्यम् ;  महापातकिनः स्वसंसर्गिषु स्वीयं दुष्कृतं
लिम्पन्ति, विद्वांसो मुच्यमानाः स्वीयं सुकृतं सुहृत्सु,
दुष्कृतं द्विषत्सु च लिम्पन्तीत्यादिप्रयोगेषु
लिम्पतिक्रियायां कर्मशब्दवाच्यस्य कर्मतयान्वयदर्शनेनेह तस्य कर्तृताविवक्षायां कर्मकर्तरि
प्रयोगसम्भवे क्षतिविरहात् ।
संश्लोषानुकूलव्यापारो हि लिम्पत्यर्थः ; संश्लेषश्च फलोपधायकः सम्बन्धविशेष इति,
प्रकृते न कर्म लिप्यते नरे त्वयि इत्यनेन फलाभिसन्धिरहिते
त्वयि दर्शितत्रिविधत्यागपूर्वकर्मनुष्ठीयमानं
किमपि कर्म मोक्षविरोधिफलोपधायकस्वसम्बन्धविशेषानुकूलव्यापाररूपलेपवत्
न भवतीत्यर्थस्सिद्ध्यति ।
(नरशब्दस्य व्युत्पत्तिद्वयप्रदर्शनम्)
पूर्वमन्त्रोक्तत्यागानुवादकलेपाभावहेतुगर्भविशेषणत्वाभिप्रायेण च नरशब्दः न रमते
इति व्युत्पत्या व्याख्यातश्श्रुतप्रकाशिकायां व्यासार्यैः ।
अन्येष्वपि दृश्यते (पा.सू.3-2-101)
इत्यनुशासनेन रमेर्डप्रत्यये टेः (पा.सू.6-4-143) इत्यनुशासनेन टिलोपे च, र इति सिद्धयति
;  तस्य नशब्देन सुप््सुपा (पा.सू.2-1-4) इति समासे, नर इति रूपं सिद्धयतीति बोध्यम्
। यद्यपि, रिङ््क्षये इति धात्वन्तरेण नर शब्दस्य क्वचिन्निष्पत्तिः कृता दृश्यते ;
तथापि तद्वदेव रमिधातुनापि निष्पत्तिसम्भवात् प्रकृतोपयोगानुरोधेन इह एतद्धातुनिष्पन्न
एव नरशब्दो विवक्षित इति व्यासार्याशयः ।
तथा च प्रथममन्त्रप्रक्रान्ताया उपरिष्टाद्विशदं निरूपयिष्यमाणायाश्च परविद्यायाः
अङगतया अनुष्ठेयः प्रथममन्त्रोक्तत्यागलक्षणानुसन्धानविशेषाङगकः कर्मयोगः अनेन मन्त्रेण
अभिहित इति सिद्धम् ।।
3
तृतीयो मन्त्रः
असुर्या नाम ते लोका अन्धेन तमसावृताः ।
ताँस्ते प्रेत्याभिगच्छन्ति ये के चाऽऽत्महनो जनाः ।।3।।
B.3
श्रीरङ्गाचार्यभाष्यम्
अवतारिका
"	प्रथमद्वितीयसूत्रप्रक्रान्तपरविद्यातदंगकर्मानुष्ठाननिष्ठाविरहिणाम्"
अविदुषां तादृशनिष्ठायां
द्रुतप्रवृत्तये तदभावे महानर्थप्रसंगः प्रदर्श्यते - असुर्या नाम इत्यादिना
तृतीयेन मन्त्रेण ।
(असुर्यशब्दे व्युत्पत्तिद्वयनिरूपणम्)
"	अस्य पदविवरणम् - अन्धेन - अन्धयतीत्यन्धम् तेन अतिगाढेन,सूर्यालोकप्रसंगविरहिणा इति"
यावत् । तमसा -अन्धकारेण वृताः व्याप्ताः असूर्या नाम - असुर्या इति संज्ञया प्रसिद्धाः,
नामेति प्रसिद्धौ । उगवादिभ्यो यत् (पा.सू.5-1-1-) इत्यनुशासनेन उवर्णान्तात् गवादिभ्यश्च
यत्स्यात् प्राक्क्रीतीयेष्वर्थेषु इत्यर्थकेन, तस्मै हितम्
(पा.सू.5-1-5) इत्यनुशासनसिद्धे अर्थे, असुरशब्दस्य गवादिगणघटकतया यत्प्रत्यये, असुरेभ्यो
हिताः असुर्याः इति व्युत्पत्त्या असुरस्य स्वम् (पा.सू.4-4-123) इत्यनुशासनेन असुरशब्दात्
असुरस्य स्वम् इत्यर्थे यत्प्रत्ययो भवतीत्यर्थकेन यत्प्रत्यये, असुराणांस्वभूताः असुर्या
इति व्युत्पत्त्या वा असुरहितत्वेन असुरस्वामिकत्वेन वा प्रवृत्तिनिमित्तेन असुर्यसंज्ञया
प्रसिद्धाः इत्यर्थः । अनेन विशेषणद्वयेन असुरेतरेषां अतिदुःखदा इति सूचितम् । ते -
तत्र तत्र श्रुतिषु प्रसिद्धाः । श्रुतये हि बृहदारण्यकोपनिषदि षष्ठाध्यायचतुर्थब्राह्मणे -
"	अनन्दा नाम ते लोका अन्धेन तमसाऽऽवृताः ।"
"	तांस्ते प्रेत्याऽभिगच्छन्त्यविद्वांसोऽबुधो जनाः ।। (बृ.उ.6-4-11)"
कठोपनिषदि प्रथमवल्लयामपि ---
"	पीतोदका जग्धतृणा दुग्धदोहा निरिन्द्रियाः ।"
"	अनन्दा नाम ते लेकास्तान् स गच्छति ता ददत् ।। (क.उ.1-3)	"
इति च । अतश्च असुर्यसंज्ञितानामेव लोकानाम् अनन्दा इत्यपि संज्ञान्तरमस्तीति अवगम्यते
; अन्धेन तमसाऽऽवृताः इति स्वरूपस्य द्वयोः तुल्यतादर्शनात् लोकाः- ईदृशा लोकाः केचन
सन्ति । तान् लोकान् ते - प्राणिनः प्रेत्य - मृत्वा, अभिगच्छन्ति - अभिमुखा गच्छन्ति,
कदाचित् तद्धेतुदुष्कृतप्रसङ्गवशात् तत्प्राप्त्युन्मुखास्सन्तः प्राप्नुवन्ति । अपि
गच्छन्ति, इति माध्यन्दिनपाठेऽपि अयमेवार्थो बोध्यः । अपिधानम् इत्यादाविव अत्रापि
अपीत्यस्य उपसर्गत्वात् उपसर्गाणाम् अनेकार्थत्वसम्भवात् पाठद्वयैककण्ठ्यानुरोधाच्च
।  के ते प्राणिन इत्यत्राह - ये के च इति । येकेच - ये केचित् ।
"	आत्महनः - आत्मानं घ्नन्ति नाशयन्तीति आत्महनः,"
पूर्वोक्तलक्षणस्वस्वरूपपरस्वरूपयाथात्म्याज्ञानविपरीतज्ञानाभ्याम् आत्मानम् असन्नेव
स भवति । असद््-ब्रह्मेति वेद चेत् (तै.आ.-30) इत्युक्तमसत्कल्पत्वलक्षणं स्वरूपनाशं
प्रापयन्तः । प्रागुदाहृतश्रुत्यन्तरैककण्ठ्यात् प्रकरणानुरोधाच्च
अज्ञत्वलक्षणमात्महन्तृत्वमेवेह
विवक्षितम् । जनाः- पुनः पुनर्जननधर्माणस्संसरन्तः सन्ति, ते तानभिगच्छन्तीत्यन्वयः- इति ।
"	स्वस्वरूपपरस्वरूपयाथात्म्याज्ञानविपरीतज्ञानशालिनो"
जनास्तदधीनकादा- चित्कप्रबलदुष्कृतपरिपाकवशात्कदाचिद्यथोक्तलक्षणान्महादुःखदान्
लोकानपि अवश्यं प्राप्नुयुरेव; अतश्शीघ्रमेव यथोक्तलक्षणनिष्ठां
प्राप्य तादृश महासङ्कटप्राप्तेर्मोचनीय
आत्मा विवेकिभिरिति भावः ।
(शाङ्करयोजनानिरासः)
"	अत्र स्वमतसिद्धाद्वैतज्ञानविधुराणां सर्वेषामसुरशब्दविवक्षितत्वम्, असुर्यलोकशब्दस्य"
महाक्लिष्टकल्पनयासंसारमण्डलान्तर्जन्ममात्रपरतां, नामशब्दस्य निरर्थकतां चाश्रित्य
शङ्करकृतं व्याख्यानमसमंजसम् ; असुर्या नाम ते लोकाः इति श्रुत्यन्तरप्रसिद्धतयासुर्यसंज्ञतया
च कांश्चिल्लोकान् पृथग्विभज्य निर्दिश्य, तेषाम् अन्धेन तमसावृताः इत्यतिसंकटरूपतां
च प्रदर्श्य तत्प्राप्तेः फलत्वेन प्रतिपाद्यमानताया वचोभङ्गयैवाऽऽपण्डितपामरमतिस्फुटत्वेन
अकारणमेव तत्प्राहाणस्य अयुक्तत्वात् ।
"	इत्थमेव   विलक्षणज्ञाननिष्ठायाः असम्पादने महानर्थप्राप्तिस्सामवेदीयतल-  वकारोपनिषदि"
द्वितीयखण्डेऽप्युक्ता, इह चेदवेदीथ सत्यमस्ति, न चेदिहावेदीन्महती विनष्टिः (के.उ.2-5) इति ।।
विपरीतज्ञानात्सर्वपापप्रसङ्गश्च -
"	योऽन्यथा सन्तमात्मानमन्यथा प्रतिपाद्यते ।"
"	किं तेन न कृतं पापं चोरेणात्मापहारिणा ।। (भा.उद्यो.41-34)"
इत्यादिभिरप्युच्यते ।
"	तथा च यथोक्तलक्षणनिष्ठाविरहे महानर्थप्रसंगावर्जनीयताप्रतिपादनमुखेन"
सा शीघ्रं सम्पादनीयेत्येवास्य
मन्त्रस्य निर्गलितोऽर्थ इति बोध्यम् ।।
4
चतुर्थः मन्त्रः
अनेजदेकं मनसो जवीयो नैनद्देवा आप्नुवन् पूर्वमर्षत् ।
तद्धावतोऽन्यानत्येति तिष्ठत्तस्मिन्नपो मातरिश्वा दधाति ।।4।।
B.4
श्रीरङ्गाचार्यभाष्यम्
(विचित्रशक्तियोगमुखेन परमात्मनः इतरवैलक्षण्यम्)
"	आत्मनां बहुत्वस्य तत्रैकस्य परं सकलेतरातिशायिशक्तिमत्त्वस्य च प्रतिपादनेन, ईट््"
शब्दनिर्दिष्टपरमात्मनः अन्येषां च प्राक्प्रस्तुतम् ईशेशितव्यभावशेषशेषिभावादिकं दृढीकर्तुं
सर्वेश्वरं सकलेतरेभ्य आत्मभ्यो विशिनष्टि - अनेजत् इत्यादिना चतुर्थेन मन्त्रेण ।
"	अस्य पदविवरणम् - एकम् - परमात्मशब्दितमात्मतत्त्वम्, अनेजत् एजृ कम्पने (पा.धा.234)"
इति भौवादिकाद्धातोश्शत्रन्तरूपम् एजदिति । एजत् न भवतीति अनेजत् - स्वस्थानात् स्वयमचलदेव
, मनसः - वेगकाष्ठापन्नतया लोके प्रसिद्धात् मनसोऽपि, जवीयः - अतिशयेन जववत् वेगवत्तरम्,
जववच्छब्दात् ईयसुनि विन्मतोर्लुक्् (पा.सू.5-3-65) इत्यनुशासनेन मतुपो लुक्् । यद्वा
, तरस्वी त्वरितो वेगी प्रजवी जवनो जवः (अ.को. 2-8-73)
इति कोशेन जवशब्दस्यापि वेगवत्पर्यायपाठात्
तत एव ईयसुनि जवीय इति भवति ।
(परमात्मनः मनसो जवीयस्त्वप्रतिपादनम्)
"	चलनरहितस्य कथं जवीयस्त्वम् इति चेत्,"
एकत्रावस्थितस्य अल्पकालेऽपेक्षितकार्यार्थातिदूरदेशसन्निधानयोग्यतावत्त्वाभिप्रायेण
इह परमात्मनो जवीयस्त्वव्यपदेशः । यथा अन्यत्रापि अपाणिपादो जवनो ग्रहीता (श्वे.उ.3-19)
इति ; आसीनो दूरं व्रजति शयानो याति सर्वतः (क.उ.2-21) इति च ।
"	एकत्र एककार्यानुगुणाकारेणावस्थितस्यैव सत्यसंकल्पस्य विभोः परमात्मनः स्वरूपतः सदा"
सर्वत्र व्याप्तत्वेन अतिदूरदेशेऽप्यतिशीघ्रमेव संकल्पमात्रेण स्वेष्टानुगुणाकारेण
स्फुरणसम्भवेन  चिन्तिततत्रत्यकार्यानुगुणाकारेण तत्र सन्निधानं हि नानुपपन्नम्, प्रसिद्धं
च वैकुण्ठदुग्धाब्धिप्रभृतिस्थानेषु अचञ्चलं तिष्ठत एव भगवतः ततोऽतिविप्रकृष्टस्थले
प्रहलादचिन्तासमकालम् अतिक्षिप्रमेव स्तम्भे स्फुरणतस्तद्रक्षणानुगुणाकारेण सन्निधानम्
। तथा च मनोजवगतिभ्योऽपि अन्येभ्यस्सर्वेभ्यः अतिक्षिप्रमेवचिन्ताप्रदेशात््
चिन्तितप्रदेशेकार्यानुगुणसन्निधानयोग्य-
तावत्त्वमेवमनसो जवीयस्त्वम् इह विवक्षितम् ।
"	1यद्वा - एकाकारेण क्वचित्तिष्ठत एव भगवत  आकारान्तरेण 2अतिक्षिप्रमतिवेगगमनेनाऽपि"
अतिविप्रकृष्टस्थले चिन्तितकार्यार्थसन्निधानयोग्यत्व-  रूपमेव 3जवीयस्त्वम् इह विवक्षितम्
। दृश्यते हि भगवतः तादृशमपि सन्निधानं ग्राहग्रस्तगजेन्द्ररक्षणादौ । तथा च चिन्तासमकालमेव
अतिदूरदेशेऽपि संकल्पमात्रेण  अतिवेगेन सन्निधानयोग्यतावत्तया प्रसिद्धात् मनसोऽपि
अतिवेगेन तादृशसन्निधानयोग्यतावत् परमात्मवस्तु इति पक्षद्वयेऽपि  फलितोऽर्थः ।
"	जवीयस्त्वं 4विवृणोति - नैनद्देवाः इत्यादिना तिष्ठत् इत्यन्तेन वाक्यद्वयेन    देवाः"
- चिन्तासमकालं मनोजवगत्या चिन्तितस्थानसन्निधानयोग्यतावत्परमयोगि-  व्यासजामदग्न्यादिभ्यो
मनुष्येभ्योऽपि अधिकशक्तिमत्तया प्रसिद्धा
ब्रह्मादयोऽपि  देवाः ; स्वयं धावन्तोऽपीति शेषः , वक्ष्यमाणवाक्यानुरोधात् ।
"	पूर्वम् - तद्धावनारम्भात्किञ्चित्पूर्वम् , अर्षत् - गच्छत्, न तु धावत्, ऋषी गतौ"
(पा.धा.1288) इति धातोः शत्रन्तरूपमेतत् । यद्यपि तौदादिकोऽयं धातुः ;  तथाऽपि छान्दसो
गुणः । यद्वा धातुपाठे बहुलमेतन्निदर्शनम् (पा.ग.सू.208) इत्यस्य दशगणीपाठो बहुलम् इत्येतदर्थ-
परत्वमाश्रित्यापठितलौकिकवैदिकधातूनामपि यथाप्रयोगम् एष्टव्यताया अपि स्वीकारात्
प्रयोगदर्शनाच्च भौवादिकोऽप्येवंभूतो वैदिकः कश्चिद्धातुः अस्तीत्यभ्युपगम्यत इति न
दोषः । एवमेव माध्यन्दिनपाठे दृश्यमानस्य अर्शत् इति रूपस्यापि
ऋषी गतौ इति भौवादिकधातुसद््भावमाश्रित्य
निर्वाहो बोध्यः । एनत् - पूर्वोक्तं परमात्माख्यमेकमात्मवस्तु , नाप्नुवन् - न प्राप्नुवन्ति
प्राप्तुं न शक्नुवन्तीत्यर्थः । छन्दसि लुड्् लङ् लिटः (पा.सू.3-4-6) इत्यनुशासनेन
लोडर्थे लुङ्् । तत् -
पूर्वोक्तमेकमात्मवस्तु , धावतः - प्रागेव धावतः, अन्यान् - प्रागुक्तान् ब्रह्मादिदेवान्
, तिष्ठत् - तद्धावनानन्तरं चिरं तिष्ठदपि , अत्येति -
पश्चात्क्षणेनैव स्ववेगशक्त्या अतिक्रामति ।
"	तथा चेदमुक्तं भवति - आत्मानः अनन्तास्सन्ति ;"
तत्रैकस्तावदात्मा सकलेतरव्यावृत्तनिरतिशयवेगशक्तिशाली
; यतः , इतर आत्मानस्स््वदेशा- त्किञ्चित्पूर्वं गच्छन्तमेतं स्वयं पश्चाद्धावन्तोऽपि
प्राप्तुमेव न शक्नुवन्ति ; किमुत अतिक्रमितुम् ! अयं पुनरात्मा स्वदेशात्पूर्वमेव धावतः
अन्यांस्तद््गमनात्पश्चात् स्वयं स्वदेशे चिरं तिष्ठन्नपि ततः क्षणेनैव स्ववेगशक्त्या
अतिक्रम्य गच्छति इति।
(परमात्मनो निखिलजद्धारकत्वशक्तिः)
"	अथास्यात्मनो निखिलजगद्धारकत्वशक्तिं तन्मुखेन कारणत्वंचाह - तस्मिन्नप इत्यादिना ।"
मातरिश्वा - मातरि अन्तरिक्षे श्वयति गच्छतीति मातरिश्वा;  निरालम्बे नभसि एकत्र अवस्थानरहितः
सततगमनशीलः स्वयं स्थूलगुरुद्रव्यानात्मकतया
स्थूलगुरुद्रव्यान्तरधारणशक्तिगन्धसम्भावनानर्हो वायुरपि इत्यर्थः ।
"	तस्मिन् - यथोक्तलक्षणैकात्मनि , अपः -"
निखिलजगदण्डमण्डल - कारणत्वेन आदिसृष्टस्थूलगुरुद्रव्यरूपाणि
तदाधारत्वेन समन्ततः तदावरणत्वेन च स्थूलगुरुद्रव्यान्तरावष्टम्भलेशमन्तरेणैव
अवतिष्ठमानानिकारणोदकानि
; दधाति -  धारयति । प्रासादशिखरे चैत्रो ध्वजं धारयति
इत्यत्र चैत्रः प्रासादशिखरोपष्टब्धस्सन्नेव
ध्वजं धारयतीतिवत् , तस्मिन्नपो मातरिश्वा दधाति
इत्यत्र परमात्मोपष्टब्धस्सन्नेव मातरिश्वा
कारणोदकानि दधातीत्यर्थः अनेन लभ्यत इति बोध्यम् । सविवरोदरतया
स्वेषु प्लवमानानां निखिलजगदण्डमण्डलानाम्
आधारभूतानि आदिसृष्टानि कारणजलानि स्थूलगुरुद्रव्यान्तरोपष्टम्भमन्तरेण निरालम्बे नभसि
केवलपरमात्मशक्तञ्चुपष्टब्धवातोत्तम्भितान्येव हि अवतिष्ठन्ते ।
(अप्सृष्टेः प्राथमिकत्वम्)
"	उक्तं हि मनुना जगत्कारणतया स्थूलगुरुद्रव्यान्तरापेक्षया"
प्रथमसृष्टत्वमपामेव प्रथमाध्याये -
"	सोऽभिध्याय शरीरात्स्वात्सिसृक्षुर्विविधाः प्रजाः ।"
"	अप एव ससर्जादौ तासु वीर्यमवासृजत् ।। (मनु.स्मृ.1-8)"
"	तदण्डमभवद्धैमं सहस्त्रांशुसमप्रभम् ।"
"	तस्मिन् जज्ञे स्वयं ब्रह्मा सर्वलोकपितामहः ।।इति ।(म.स्मृ.1-9)"
विष्णुपुराणे प्रथमांशे द्वितीयाध्याये -
"	तत्क्रमेण विवृद्धं सज्जलबुद््बुदवत्समम् ।"
"	भूतेभ्योऽण्डम्महाबुद्धे महत्तदुदकेशयम् ।।(वि.पु.1-2-55)"
इति कारणोदकाधारकत्वम् अण्डस्य उक्तम् ।
एवं तत्रैव -
"	वारिवहन्यनिलाकाशैस्ततो भूतादिना बहिः ।"
"	वृतं दशगुणैरण्डं भूतादिर्महता तथा ।। (वि.पु.1-2-59)"
इति 1कारणजलाद्यावरणावृतत्वम् अण्डस्याभिहितम् ।
"	तथा च , अनन्तेष्वात्मसु एक आत्मा स्वेतरसर्वातिशायिमहिमा"
जगत्कारणभूतश्चेति प्रतिपादयताऽनेन
मन्त्रेण प्राक्् ईट्् शब्देन निर्दिष्टस्य परमात्मनः
स्वेतरसर्वनियन्तृत्वादिकम् उपपादितं भवति ।
(शङ्करादिव्याख्यायाः असंगतत्वम्)
"	शङ्करकृतमेतद्वयाख्यानम् अक्षराननुगुणम् आपण्डितपामरातिस्फुटप्रतीय-"
मानार्थप्रहाणेन
स्वमताभिनिवेशमात्रेण बलाद्यथेष्टविपरीतार्थकल्पनेन च
असमंजसंचेति , अन्येषां केषांचिद्वयाख्यानमपि
शब्दस्वारस्याननुगुणमिति च विलोकयतां विदुषां स्वत एव विशदं
"भवतीति तदुपपादनमुपेक्षामहे ग्रन्थगौरवभयात् ।।	"
5
पञ्चमो मन्त्रः
तदेजति तदु नैजति तद्दूरे तद्वन्तिके ।
तदन्तरस्य सर्वस्य तदु सर्वस्याऽस्य बाह्यतः ।।5।।
B.5
श्रीरङ्गाचार्यभाष्यम्
"	पुनरपि तस्यैव परमात्मनो विभुत्वादिलक्षणं"
महिमान्तरमाह - तदेजति इत्यादिना पञ्चमेन मन्त्रेण ।।
(एजतिनैजत्योर्विरोधः तत्परिहारश्च)
"	अस्य पदविवरणम् । तत् - पूर्वोक्तं"
परमात्मलक्षणमेकमात्मवस्तु, एजति - आश्रितकार्यार्थं
तत इतो गमनेन चलत्यपि, तदु - तदेव । उकारोऽवधारणार्थः। माध्यन्दिनानान्तु तन्नैजति
इत्येव पाठो दृश्यते । नैजति - न चलत्यपि । कथमेकस्य विरुद्धधर्मद्वयसम्भव इति चेत्,
विग्रहविशिष्टवेषेण चलनं स्वरूपतः चलनाभावश्च सम्भवतीति न विरोधः । परमात्मस्वरूपस्य
विभुत्वेन तस्य चलनं हि न सम्भवति ; तथाऽपि कृष्णो बृन्दावनं गच्छति, मधुरा गमिष्यति
इत्यादिव्यवहाराणां विग्रहविशिष्टवेषविषयाणां दर्शनेन विशिष्टवेषेण चलनमपि सम्भवति ।
(भगवतः परमकारुणिकत्वानन्याधीनत्वोक्तिः)
"	यद्वा - आश्रितजनदुःखप्रसंगभयनिबन्धनं"
कम्पनम्, नियन्त्रन्तरदण्डभय-   निबन्धन कम्पनाभावश्च
विवक्षित इति न विरोधः । अनेन आश्रितजनपरम-     कारुणिकत्वम् अनन्याधीनत्वं चेति गुणद्वयं
प्रतिपादितं भवति । तत्, दूरे - अतिविप्रकृष्टदेशेऽप्यस्ति ;
तदु -तदेव अन्तिके - समीपेऽप्यस्ति
; तत् , अस्य सर्वस्य चिदचिल्लक्षणस्य कृत्स्नस्य
वस्तुजातस्य, अन्तः - अन्तरप्यस्ति ; तदु - तदेव,
सर्वस्यास्य बाह्यतः - बहिः प्रदेशेऽप्यस्ति विभुत्वात्सर्वत्रास्तीत्यर्थः ।
(सौलभ्यदौर्लभ्यगुणाविष्कारः)
"	तद्दूरे तद्वन्तिके इत्यनेन ----"
"	पराङ््मुखानां गोविन्दे विषयासक्तचेतसाम् ।"
"	तेषां तत्परमं ब्रह्म दूराद्दूरतरे स्थितम् ।।"
"	तन्मयत्वेन गोविन्दे ये नरा न्यस्तचेतसः ।"
"	विषयत्यागिनस्तेषां विज्ञेयं च तदन्तिके ।।(वि.ध.99-13-14)"
"	इति शौनकवचनोक्तम्, अनाश्रितजनानां दुर्ग्नहत्वलक्षणा"
दूरस्थितिः, आश्रितजनानां सुग्रहत्वलक्षणा
समीपस्थितिश्चेत्युभयं वा विवक्षितम् । अनेन च भक्तजनसौलभ्यम् अभक्तजनदौर्लभ्यं चेति
गुणद्वयं भगवतः प्रतिपादितं भवतीति बोध्यम् ।
(इवकाराध्याहारानावश्यता)
"	तदेजति इत्यत्र एजतीव इति इवकाराध्याहारगर्भम् अन्यैः कृतं व्याख्यानम् अनुपादेयम्,"
विभोः परमात्मनः स्वरूपतश्चलनाश्रयत्वासम्भवेऽपि विशेषणीभूतविग्रहद्वारागमनाभिप्रायेण,
एजति इति व्यवहारस्य कृष्णो मधुरां गच्छति, द्वारकां गच्छति इत्यादिव्यवहारवत् निर्वाहसम्भवेन
"इवकाराध्याहारस्य अनावश्यकत्वात् ।	"
(अन्तर्व्याप्ति-बहिर्व्याप्तिविषये पक्षान्तरम्)
"	1यदप्याहुः अत्रोत्तरकलाख्याः - अणुद्रव्यविषयेऽन्तर्व्याप्तेर्विभुद्रव्यविषये-"
बहिर्व्याप्तेश्च दुर्वचतयाऽन्तर्व्याप्तिवचनमणुद्रव्यविषयेऽप्रतिघातादविभक्तदेशं
वर्तमानत्वमात्रविषयम् ;  बहिर्व्याप्तिवचनन्तु विभुभिन्नपरिमितद्रव्यमात्रविषयम् - इति ।
(पक्षान्तरे असामञ्जस्योपपादनम्)
"	अत्रोच्यते - इह तावत् अणुद्रव्यवाचकं"
पदम् एकम्, तदितरद्रव्यवाचकं पदम् अन्यदिति पदद्वयं
नोपलभ्यते । यतोऽणुद्रव्यान्वितान्तः पदस्य एकार्थकत्वम्, इतरद्रव्यान्वितान्तःपदस्य
अन्यार्थकत्वं च सुवचं स्यात् । किन्तु इह सर्वस्यास्य इत्येकमेव पदं सर्वद्रव्यवाचकमन्तः
पदान्वय््यस्ति । अतः तत्पदप्रतिपाद्यसर्व-    द्रव्यान्वययोग्यैकविधार्थकताया एवान्तः
पदस्य वक्तव्यात्वेन अन्तवर्तित्वोक्तेः
अणुद्रव्यविषये परम् अप्रतिघातादविभक्तदेशतया वर्तमानत्वाभिप्रायकताया अन्यद्रव्यविषये
अन्यादृशाभिप्रायकतायाश्च वर्णनम् असम्बद्धमेव ।
"	एवम् अप्रतिघातादविभक्तदेशतया वर्तमानत्वम् अनवच्छिन्नवृत्तिमत्त्वपर्य-"
वसन्नं तत्तद्वस्तुसम्बन्धिसर्वप्रदेशसम्बन्धित्वमेवेति
तादृशस्य तस्याणु-तद््भिन्नसर्वद्रव्यविषय एव परमात्मनि सम्भवादपि तथा वर्णनम् अनावश्यकम् ।
"	अपि च - अन्तर्वर्तित्वस्य उक्तलक्षणानवच्छिन्नवृत्तिमत्त्वरूपत्वे"
सर्वद्रव्यसर्वप्रदेशसम्बन्धिताया
इह वाक्यद्वयप्रतिपिपादयिषितायाः तदन्तरस्य सर्वस्य इत्येकवाक्येनैव सिद्धया तदु सर्वस्यास्य
बाह्यतः इति वाक्यान्तरं निरर्थकमेव स्यात् ।
(सर्वशब्दसंकोचे मानाभावः)
"	किञ्च तदु सर्वस्यास्य बाह्यतः इति वाक्यस्य स्वरसतः"
प्रतीयमानस्वभिन्नसर्वद्रव्यविषयकत्वभङ्गप्रसङ्गदोषम्
अगणयित्वा विभुभिन्नसर्वद्रव्य     विषयकत्वेन सङ्कोच सहमानैः तदन्तरस्य सर्वस्य इति
पूर्ववाक्यस्यापि अणुभिन्नसर्वद्रव्यविषयकत्वेन सङ्कोचस्वीकारसम्भवेन अन्तः इत्यस्य
यथाश्रुतार्थप्रहाणस्यैव अनावश्यकत्वेन वाक्यान्तरवैयर्थ्यापादकोऽन्यादृशार्थः किमर्थं
कल्पित इति तु न जानीमः ।
(सङ्कोचकल्पनस्य अयुक्तत्वम्)
"	एवमत्र परमात्मनः स्वभिन्नयावद््द्रव्येषु अन्तर्व्याप्तेः"
बहिर्व्याप्तेश्च पृथक्पृथक्सर्वशब्दघटितेन
वाक्यद्वयेन स्वरसतः प्रतिपाद्यमानत्वात्, श्रौतस्यार्थस्य यथाश्रुत्येव प्रतिपत्तव्यत्वात्
न हि वचनविरोधे न्यायः प्रभवति इति न्यायेन प्रस्फुटार्थकवचनविरोधेन व्यायप्रचारायोगाच्च,
कतिपयद्रव्येषु अन्तर्व्याप्तेः कतिपयद्रव्येषु बहिर्व्याप्तेश्च असम्भवं मत्वा श्रुतेः
स्वतर्कानुरोधेन स्वैरं सङ्कोचकल्पनमपि एतेषाम् अयुक्तमेव ।
(यच्चकिञ्चित् इति श्रुत्यर्थासंकोचप्रदर्शनम्)
"	यच्च किञ्चिज्जगत्यस्मिन् दृश्यते श्रूयतेऽपि वा ।"
"	अन्तर्बहिश्च तत्सर्वं व्याप्य नारायणः स्थितः ।। (तै.ना.94)"
"	इति सम्प्रतिपन्नसमानार्थकनारायणानुवाकगतश्रुत्यन्तरमपि ईदृशसङ्कोच-"
कल्पनं निरुणद्धि ।
"	अत्र हि तत्सर्वम् इत्येकशब्दप्रतिपन्नस्यैवार्थस्य अन्तर्बहिः"
व्याप्तिकर्मतया अन्वयात्
तत्सर्वम् इत्यस्य यच्च किञ्चित् इत्यादि पूर्ववाक्यप्रतिपन्नसर्वार्थपरामर्शिनः
कतिपयद्रव्यभिन्नद्रव्यविषयकत्वेन
सङ्कोचकल्पनासम्भवात् ; तथा सङ्कोचस्वीकारे च कतिपयद्रव्येषु व्याप्तेरेव परमात्मनः
असिद्धिप्रसङ्गात्, द्वयोरेतयोश्श्रुत्योः सर्वसम्प्रतिपन्नसमानार्थकताव्याहतिप्रसङ्गाच्च
दर्शितश्रुतेः यथोक्तरीत्या सङ्कोचकल्पनं नैव संजाघटीति ।
"	तस्मात्स्वरसतः  प्रस्फुटं श्रुतिप्रतिपन्नं स्वभिन्नयावद््द्रव्येषु"
अन्तर्बहिर्व्याप्तिमत्वं
परमात्मनः अस्तीत्येव अभ्युपगन्तव्यम् इति प्रागुक्तलक्षणार्थान्तरसङ्कोचादिकल्पनम्
एतेषाम् अनुपपन्नमेव ।
(अन्तर्यामिब्राह्मणेन  अणुषु अन्तर्व्याप्तिसमर्थनम्)
"	य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरं य आत्मानमन्तरो यमयति"
स त आत्माऽन्तर्याम्यमृतः (बृ.उ.मा.पा.3-7-30) इत्यन्तर्यामिब्राह्मणश्रुतिश्च अणुभूते
प्रत्यगात्मनि अन्तः प्रविश्य
नियन्तृतयाऽवस्थितं परमात्मानं प्रतिशरीरतांप्रतिपादयन्तीपरमात्मनः
अणुषु अन्तर्व्याप्त्यसम्भववादम्
असमञ्जसम् इििति अतिस्फुटमेव आवेदयति ।
"	अत्र हि य आत्मनि तिष्ठन् (बृ.उ.मा.पा.3-7-30) इति पूर्वमभिधाय पश्चात् आत्मनोऽन्तरः"
(बृ.उ.मा.पा.3-7-30) इति पुनरभिधानं परमात्मनः प्रत्यगात्मनि
बहिर्व्याप्तिमात्रशङ्काव्युदासार्थम्
इत्यापण्डितपामरं प्रस्फुटम् ।
"	अत्र परमात्मनः प्रत्यगात्मनि अन्तः प्रविश्य"
नियन्तृतयाऽवस्थितत्वं प्रतिपाद्य प्रत्यगात्मपरमात्मनोः
शरीरशरीरिभावोपपादनादपि परमात्मनः अणुभूतप्रत्यगात्मनि अन्तर्व्याप्तिः दुरपह््नवा ।
"	न हि बहिरेवावस्थितं कञ्चित्प्रति किञ्चिद््द्रव्यं"
शरीरं भवितुमर्हति; - तथा सति बहिरेवावस्थाय
नियन्तारं राजानं प्रति राष्ट्रस्यापि शरीरत्वव्यपदेशप्रसङ्गात् ।
(जीवान्तर्व्याप्तौ व्यासार्याभिमतिप्रदर्शनम्)
"	तदिदं सर्वमभिसन्धाय उक्तं व्यासार्यैः एतां"
श्रुतिं व्याकुर्वद््भिः - आत्मनि तिष्ठन्
इत्युक्ते वेद्यामग्निस्तिष्ठति, तिले तैलं तिष्ठति इतिवत् बहिरबहिस्स्थिति-   साधारण्यात्
तद्वैशद्यार्थमाह - आत्मनोऽन्तर इति; अन्तरो यमयति इत्यनेन शरीरलक्षणमुक्तम् इति ।
"	"
"	उक्तं च तैरैव अन्तः प्रविष्टश्शास्ता जनानां सर्वात्मा (तै.ना.3-11-10) इति श्रुतिं"
व्याकुर्वद््भिः - अन्तः प्रविष्टश्शास्ता इत्येतत् सर्वात्मशब्दव्याख्यानरूपम्, अनेन
शरीरात्मभाव उक्तः, अन्तः प्रविश्य नियाम्यत्वं हि शरीरत्वम् इति ।
"	एवं यच्च किञ्चित् इत्याद्युदाहृतश्रुतिप्रतिपन्नां परमात्मनः स्वेतरसर्वद्रव्येषु"
अन्तर्बहिश्च व्याप्तिम् उपपादयितुं प्रवृत्तया अणोरणीयान्महतो महीयान् (क.उ.2-20) इति
श्रुत्या परमात्मनः स्वेतरसर्वसूक्ष्मद्रव्यापेक्षया सूक्ष्मतत्वस्य तदन्तर्व्याप्तिप्रयोजकस्य,
स्वेतरमहाद्रव्यापेक्षया महत्तमत्त्वस्य च
तद््बहिर्व्याप्ति-     प्रयोजकस्य, प्रतिपादनमुखेन
स्वेतरेषु सर्वेषु सूक्ष्मेषु महत्सु च द्रव्येषु
अन्तर्बहिर्व्याप्तियोग्यताया एव प्रतिपादनात्
परमात्मनः स्वेतरेषु सर्वेषु द्रव्येषु अन्तर्बहिर्व्याप्तिः निराबाधैव प्रतिपाद्यते ।
"	न च - निरवयवेषु अणुद्रव्यभूतेषु प्रत्यगात्मसु"
कथम् अन्तर्व्याप्तिः परमात्मनस्सम्भवति
? अन्तः प्रवेशप्रयोजकविवराभावात् इति वाच्यम् ;  इतरवस्तुप्रवेशप्रयोजकविवराऽभावेऽपि
प्रमाणबलेन परमात्मप्रवेशप्रयोजकविवर-  स्वीकारे क्षत्यभावात् ।
(अन्तःप्रवेशे प्रत्यक्षदृष्टान्तप्रतिपादनम्)
"	यथा हि दर्पणादिस्वच्छद्रव्येषु पृथिवीजलादीतरवस्तुप्रवेशप्रयोजकविवरा-"
नङ्गीकारेऽपि
सूर्याद्यालोकप्रवेशप्रयोजकविवरम्, अयः पिण्डे
वस्त्वन्तरप्रवेश-     प्रयोजकविवरानङ्गीकारेऽपि
अग्निप्रवेशप्रयोजकविवरंच प्रत्यक्षमाणबलेनङ्गीक्रियते ; तथैव प्रत्यगात्मस्वपि प्रमाणबलेन
परमात्मप्रवेशप्रयोजकविवरस्वीकारे हि न काचिदस्ति क्षतिः ।
"	न च एतावता प्रत्यगात्मनां छेदभेदादिप्रसंगः,"
दर्पणादिद्रव्येषु आलोकादिप्रवेशतः छेदाद्यसम्भववदेवोपपत्तेः ।
"	तस्मात् सूर्याद्यालोकः स्वव्याप्त्यप्रतिघातेन"
स्वच्छद्रव्याणि अन्तर्बहिश्च व्याप्यावतिष्ठते
; न च तावता तेषां काचिदस्ति क्षतिरिति यथा प्रत्यक्षप्रमाणबलादङ्गीक्रियते ; तथैव परमात्मापि
स्वव्याप्त्यप्रतिघातेन प्रत्यगात्मनः अन्तर्बहिश्च व्याप्यावतिष्ठते ; न च तावता तेषां
नित्यतादिक्षतिरिति श्रुतिबलादङ्गीक्रियत इति न कश्चिद्दोषः ।
"	किं बहुना ; प्रत्यगात्मनां परमात्मव्याप्तिप्रतिघातकत्वस्वीकारे विभौ परमात्मनि छिद्रकरणं"
विना क्वचिदप्यवस्थानस्यैवासम्भवेन ते तस्मिन् प्रतिक्षणं छिद्रं कुर्वन्त एव तिष्ठन्ति
; तत इतस्सञ्चरन्ति च इत्यभ्युपगमस्यावश्यकतया परमात्मस्वरूपस्य छेदभेदादिप्रसंगो हि
दुर्निवारस्स्यात् इत्यवधीयताम् ।
"	किञ्च, निरवयवत्वहेतुना प्रत्यगात्मनां परमात्मनः स्वान्तः प्रवेशप्रतिघातकत्वे तेनैव"
हेतुना परमात्मनोऽपि अन्येषां स्वान्तःप्रवेशप्रतिघातकताया दुर्वारतया परमात्मनि वा
अन्येषां कथम् अन्तरवस्थानसम्भवः ।
(निरवयव आत्मनि अन्तःप्रवेशे दृष्टान्तः)
"	तस्मात्, यथा मणिदीपादिप्रभाणां बहूनाम् एकत्र प्रवृत्तानां परस्परव्याप्त्यप्रतिघातकतया"
परस्परान्तः प्रवेशः प्रत्यक्षप्रमाणसिद्धः ; यथा च स्वाप्नास्वाप्नपदार्थानाम् एकत्र
प्रसक्तानां परस्परान्तः प्रवेशो दुरपह््नवः ; यथा च कालदिगात्मनां विभुत्वेन अभ्युपगतानां
परस्पराप्रतिघातेनैव सर्वत्र व्याप्तिः नैयायिकादिसिद्धा ;  यथा च अत्यल्पपरिमाणे वटपल्लवशायिनि
भगवति निखिलजगदण्डमण्डलस्य अन्तः- स्थितिश्च प्रमाणसिद्धा ; तथैव प्रत्यगात्मान्तर्नियन्तृतया
परमात्मनः स्थितिः परमात्मान्तरन्येषां तदायत्ततयैव स्थितिश्च श्रुत्यादिप्रमाणबलेनैव
दुरपह््नवा सिद्धयतीति निरवयवत्वमात्रेण अन्तस्स्थित्यसम्भववर्णनम्
अप्रतिष्ठितकेवलकुतर्कमात्रमूलमेव इति न किञ्चिदेतत् ।
(विभुद्रव्यापेक्षया बहिर्व्याप्तिसमर्थनम्)
"	अथ एवमपि विभुद्रव्याणां देशपरिच्छेदरहितत्वेन तद््बहिर्देशसद््भावस्यैव दुर्वचतया"
कथं तद््बहिर्व्याप्तिः परमात्मनः सुवचा इति चेत्, न महतो महीयान् (क.उ.2-20) इति श्रुत्या
स्वेतरसर्वमहाद्रव्यापेक्षया परमात्मनो महीयस्त्वप्रतिपादनेन तद्विरोधेन कस्यापि द्रव्यस्य
परमात्मसमानमहत्त्वासिद्धेस्तदपकृष्टमहत्त्वेभ्यो द्रष्येभ्यः
परमात्मनो बहिर्व्याप्तिसम्भवे क्षतिविरहात् ।
"	अत एव गीतासु -"
"	अथवा बहुनैतेन किं ज्ञानेन तवार्जुन ।"
"	विष्टभ्याहमिदं कृत्स्नमेकांशेन स्थितो जगत् ।।(भ.गी.10-42)"
इति दशमाध्यायवचनेन,
"	इहैकस्थं जगत्कृत्स्नं पश्याद्य सचराचरम् ।"
"	मम देहे गुडाकेश यच्चान्यद्रष्टुमिच्छसि ।। (भ.गी.11-7)"
"	तत्रैकस्थं जगत्कृत्स्नं प्रविभक्तमनेकधा ।"
"	अपश्यद्देवदेवस्य शरीरे पाण्डवस्तदा ।। (भ.गी.11-13)"
इत्येकादशाध्यायवचनाभ्याम्,
"	यस्यायुतायुतांशांशे विश्वशक्तिरियं स्थिता ।"
"	परब्रह्मस्वरूपस्य प्रणमामस्तमव्ययम्् ।। (वि.पु.1-9-53)"
इति श्रीविष्णुपुराणप्रथमांशनवमाध्यायवचनेन च सचराचरस्य कृत्स्नस्य जगतो भगवत्येकदेश
एव परिसमाप्तत्वं प्रस्फुटमेवाभिहितम् ।
"	भगवतोऽपकृष्टपरिमाणानामेवकतिपयद्रव्याणांविभुत्वव्यवहारस्तु भगवदितर-"
कतिपयमहाद्रव्यापेक्षयापकृष्टपरिमाणराहित्यमात्रनिबन्धनः ।
(विभुद्रव्यविमर्शः)
"	अथ - किं तावत् तादृशं विभुद्रव्यम् ? यद््बहिर्व्याप्तिर्ब्रह्मणो न"
सम्भवीत्युच्यत - इति विवेचयामः ।
"	न तावदाकाशस्तथा - वेदान्तसिद्धान्ते तस्य प्राकृततत्त्वरूपतया महदादिभ्योपि"
अपकृष्टपरिमाणस्यापरिच्छिन्नत्वशङ्कागन्धानवकाशात्
। नापि शुद्धसत्त्वमिश्रसत्त्वद्रव्ये तथा तयोः परस्परदेशव्यावृत्तत्वात् ।
"	नापि नित्यमुक्तधर्मभूतज्ञानानि तथा - तेषां सङ्कोचविकासशीलतया"
कदाचित्सङ्कोच्यावस्थापनस्यापि
सम्भवेन तद््बहिःप्रदेशस्यापि सूपपादत्वात् ।
"	नापि कालस्तथा - सचराचरस्य कृत्स्नस्य जगतः भगवत्स्वरूपैकदेश"
एव परिसमाप्ततायाः प्रागुदाहृतप्रमाणसिद्धतया
तदन्तः पातिकार्योपयोगितयैव क्लप्तस्यास्य तद््बहिस्सद््भावे
प्रमाणाभावेन परिच्छिन्नताया दुरपह््नवत्त्वात् ।
"	किञ्च - कालो लीलाविभूतौ अनित्यः, त्रिपाद्विभूतौ नित्यः"
इत्यप्यङ्गीकारदर्शनेन नित्यत्वानित्यत्वयोर्विरुद्धयोरेकत्रासम्भवेन
परस्परविभिन्नयोर्दूयोः कालयोः परस्परदेशव्यावृत्तयोरेव सिध्या
तयोः परिच्छिन्नता हि दुरपह््नवा ।
(भगवत्समपरिमाणवस्त्वभावः)
"	किं बहुना ! परमात्मनस्स्वेतरसर्वमहाद्रव्यापेक्षया महीयस्त्वस्य परमात्मैकदेश एव"
सचराचरस्य कृत्स्नस्य जगतः परिसमाप्ततायाश्च प्रागुदाहृतानन्यथासिद्धप्रमाणसिद्धतया
तद्विरोधेन भगवदितरस्य कस्यापि द्रव्यस्य भगवत्समपरिमाणत्वं न
सिद्धयत्येवेति स्वेतरसर्वद्रव्यापेक्षया
परमात्मनो बहिर्व्याप्तिरपि सूपपादैव ।
"	एवमेव परमात्मनस्स्वेतरसर्वाणुद्रव्यापेक्षयाऽणीयस्त्वस्य प्रत्यगात्मान्तर्या-"
मित्वस्य च प्रागुदाहृतप्रमाणसिद्धतया तस्य प्रत्यगात्मान्तर्व्याप्तिरपि दुरपह््नवैव ।
"	न हि खलु कस्मिंश्चिद्वस्तुनि बहिर्मात्रसम्बद्धं"
किञ्चिद्वस्तु तदन्तर्यामित्वेनानुन्मत्तः कश्चिद्व्यपदिशेत् ।
(सावयवत्वे अनित्यत्वप्रसङ्गपरिहारः)
"	अथान्तःप्रदेशाभावेऽन्तर्व्याप्तिर्न सुवचा ;"
तत्स्वीकारे च प्रत्यगात्मनां सावयवत्वप्रसङ्गः
; तत्स्वीकारे च अनित्यत्वप्रसङ्गो दुर्वार इति चेत् । इदं चोद्यं परमात्मन्यपि समानम्
; परमात्मन्यपि अन्तःप्रदेशसत्त्व एव तदन्तरितरेषां वस्तूनां स्थितिः सुवचा ; तत्स्वीकारे
च तस्यापि सावयवत्वं प्रसज्यते ; तत्स्वीकारे च अनित्यत्वप्रसङ्गोऽपीति ।
(कृत्स्नप्रसक्त्यधिकरणवत् चोद्यपरिहारः)
"	किं बहुना - कृत्स्नप्रसक्त्यधिकरणे ब्रह्मणो निरवयवत्वे"
बहुभवनं कार्यत्वानुपयुक्तांशस्थितिश्च
नोपपद्यते ; सावयवत्वे च निरवयवत्वश्रुतिविरोध इति चोद्यं श्रुतेस्तु शब्दमूलत्वात्
(ब्र.सू.2-1-27) इति सूत्रे श्रुत्या ब्रह्मणो निरवयवत्वस्य तत एव विचित्रसर्गस्य च
प्रतिपादनात्, श्रौतस्यार्थस्य यथाश्रुत्येव प्रतिपत्तव्यत्वाच्च,
ब्रह्मणश्शब्दैकप्रमाणकत्वेन
धर्मिग्राहकप्रमाणेन यादृशस्वभावं तत्प्रतिपद्यते, तादृशस्वभावमेव तत्स्वीकर्तव्यमिति
न तत्र लोकदृष्टविरोधशङ्कावकाश इति सूत्रकारो यथा पर्यहार्षित्, तथेहापि परमात्मप्रत्यगात्मनां
निरवयवत्वनित्यत्वयोः परमात्मनस्स्वेतरसर्वद्रव्यान्तर्बहिर्व्याप्ततायाः कृत्स्नस्य
जगतः परमात्मान्तरेवावस्थित- तायाश्च श्रुत्यैव प्रतिपादनाच्छ्रुत्येकसमधिगतस्यार्थस्य
यथाश्रुत्येव प्रतिपत्तव्यात्वाच्च लोकदृष्टन्यायेन न विरोधशङ्कावकाश इति चोद्यपरिहारः सुकर एव ।
"	इह विपरीतार्थकरणेन श्रुतेरन्यथानयने च तत्रापि"
श्रुतेरन्यथानयनं प्रसज्यत इति सूत्रकारोक्तान्यादृशसमाधानं
निरर्थकमेव स्यात् । स्पष्टार्थकश्रुतेः अन्यथानयनम् असङ्गतमिति सूत्रकारः तथा समादधौ
इति चेत् ? इहापि तत्तुल्यम् । ब्रह्मणः स्वेतरसर्वद्रव्येषु अविशेषेण अन्तर्बहिर्व्याप्ततायाः
समन्ततः प्रस्फुटमेव जोघुष्यमाणत्वात् ।
(स्वोक्तांशे श्रुतिसूत्रसम्मतिप्रदर्शनम्)
"	इदं पुनरत्रावधेयम् - अन्तश्शब्दो हि नानांशमध्यावकाशपरः ।"
"	इत्थंच परमात्मनो जीवात्मान्तः प्रवेशप्रतिपादकश्रुतिबलात् जीवात्मनाम् अणुस्वरूपाणामपि"
नानांशात्मकत्वं तन्मध्ये परमात्मप्रवेशयोग्यावकाशश्च अस्तीत्येव अभ्युपगन्तव्यं ; श्रौतस्यार्थस्य
"यथाश्रुत्येव प्रतिपत्तव्यत्वात् ।	"
"	न च तावता अनित्यत्वापादकसावयवत्त्वप्रसङ्गः, वस्तुस्वरूपारम्भकाने- कांशात्मकत्वस्यैव"
तथाविधसावयवत्वरूपत्वेन अनादिसिद्धानेकांशात्मकत्वस्य
तथात्वासम्भवात् । ईदृशं विचित्रमनेकांशात्मकत्वमेव
"लोके क्वाप्यदृष्टमपि श्रुतिप्रमाणैकबलात् इह अङ्गीक्रियते ।	"
"	यथा निरवयवस्य एकस्य ब्रह्मणो बहुभवनं, चेतनाचेतनादिलक्षणविचित्र-   कार्योपादानत्वम्,"
कार्यत्वानुपयुक्तांशस्थितिः, जातिवादिपक्षे एकस्या एव
जातिव्यक्तेरिव युगपदनेकत्र परिपूर्णस्थितिश्च
इत्येवमादयो श्रुतिप्रामाण्यबलात् विचित्रशक्तियोगसम्भवाच्च
सूत्रकारेण कृत्स्नप्रसक्त्यधिकरणे स्थापिताः ।
"	इत्थं च निरवयवत्वेन प्रतिपन्नस्य ब्रह्मणः कार्यत्वानुपयुक्तांशान्तरस्वीकारेऽपि"
प्रमाणप्रतिपन्ननित्यत्वभङ्गभिया अनादिसिद्धानेकांशात्मकत्वं
यथा स्वीकृतं ; तथैव प्रत्यगात्मनामपि
तत्स्वीकारे क्षतिविरहेण अणोरणीयसः परमात्मनः तदन्तर्व्याप्तिः निराबाधा ।
"	एवमत्र परमात्मनस्सर्वकार्यबहिर्भूतकार्यत्वानुपयुक्तांशान्तरसद््भावाङ्गीकारेण महतो"
महीयसः तस्य विभ्वपेक्षया बहिर्व्याप्तिरपि निराबाधैव ।
"	न च -विभुद्रव्यापेक्षया बहिर्भूतांशान्तरसद््भावः"
प्रमाणाप्रतिपन्न इति वाच्यं ; प्रागुदाहृतगीताविष्णुपुराणवचनैः
कृत्स्नस्य जगतः परमात्मनि अत्यल्पतमैकांश एव पर्याप्ततां
प्रतिपादयदभिः तत्सिद्धेः दुरपह््नवत्वात् ।
(जीवपरयोः सांशत्वनिरवयवत्वनिरूपणम्)
"	इत्थं च परमात्मप्रत्यगात्मनां निरवयवत्वव्यवहारो"
वस्तुस्वरूपारम्भकाने-   कांशात्मकत्वाभावनिबन्धनः ;
सांशत्वव्यवहारः अनादिसिद्धानेकांशात्मकत्वनिबन्धन इति न कश्चिद्विरोध इति ।
"	तस्मात् अणुद्रव्येषु अन्तर्व्याप्तिः, विभुद्रव्येषु बहिर्व्याप्तिश्च, परमात्मनो"
न सम्भवतीति वादः केवलकुतर्कमूलः असमञ्जस एवेति सिद्धं भवति इति  1अलं बहुना ।
(जगतो ब्रह्मात्मकत्वनिगमनम्)
"	तथा च अनेन मन्त्रद्वयेन ईट््च्छब्दवाच्यस्य"
एकस्यात्मनो ब्रह्मणः स्वेतरसर्वातिशायिशक्तिमत्त्व
- सर्वान्तर्यामित्वपर्यवसन्नविभुत्वयोः प्रतिपादनात् जगतो ब्रह्मात्मकत्वमप्युक्तं भवति ।
6
षष्ठमन्त्रः
यस्तु सर्वाणि भूतान्यात्मन्येवानुपश्यति ।
सर्वभूतेषु चात्मानं ततो न विजुगुप्सते ।।6।।
B.6
श्रीरङ्गाचार्यभाष्यम्
(जगतो ब्रह्मात्मकतयाऽनुसन्धानस्य फलम्)
"	प्राक् मन्त्रद्वयेन ईट््छब्दवाच्यस्य आत्मनः"
स्वेतरसर्वातिशायिशक्तिमत्त्व- सर्वान्तरात्मत्वलक्षणस्वरूपकथनेन
जगतः सर्वात्मना तन्नियाम्यत्वपर्यवसन्नं तदात्मकत्वम्
उक्तवा ब्रह्मविदः तदनुसन्धानावश्यकत्वज्ञापनाय
तदनुसन्धानफलम् अभ्युदयमपि आह - षष्ठेन मन्त्रेण ।
अस्य पदविवरणम् - यस्तु -ब्रह्मविन्मुमुक्षुस्तु, अत्र तुकारेण -
"	मनुष्याणां सहस्नेषु कश्चिद्यतति सिद्धये ।"
"	यततामपि सिद्धानां कश्चिन्मां वेत्ति तत्त्वतः ।।(भ.गी.7-3)"
इति गीतावचनोक्तरीत्या ज्ञानविशेषपरिपाकलक्षणवक्ष्यमाणमहिमा कस्यचिदेव सम्भवति ; न तु
सर्वस्य इति तादृशमहिमशालिनो दौर्लभ्यं ज्ञाप्यते । सर्वाणि भूतानि - ब्रह्मादीनि स्थावरान्तानि
परमात्मव्यतिरिक्तसर्वभूतानि, आत्मन्येव पूर्वोक्तईट््छब्दवाच्यपरमात्मलक्षणैकात्मन्येव,
अनुपश्यति - अनुसन्धत्ते, तदायत्तस्थितिकान्येव अनुसन्धत्ते
इत्यर्थः । तेषां पृथिव्यादिधार्यत्वेऽपि
पृथिव्यादीनामपि आधारपर्यालोचने अन्ततः परमात्मन एव प्रधानाधारत्वात् तदायत्तैव सर्वभूतस्थितिः
;  नान्यायत्ता, इत्यंशः एवकारेण इह विवक्षितः । किञ्च - सर्वभूतेषु - यथोक्तलक्षणेषु,
आत्मानम् - यथोक्तलक्षणं परमात्मरूपम् एकात्मानम्, अनुपश्यति - अत्र परमात्मनो नियमनार्थसर्वान्तः
स्थितिरूपान्तर्यामित्वमात्रमुच्यते ; न तु परमात्मस्थिंतेः सर्वभूतायत्तत्वमुच्यते,
अन्योन्याश्रयप्रसंगात् प्रमाणान्तरानु-    रोधाच्च। इदं  च वैचित्र्यं गीताशास्त्रे -
"	मया ततमिदं सर्वं जगदव्यक्तमूर्तिना ।"
"	मत्स्थानि सर्वभूतानि न चाहं तेष्ववस्थितः ।।भ.गी.9-4) इत्यनेन,"
"	भूतभृन्न च भूतस्थो ममात्मा भूतभावनः । (भ.गी.9-5) इत्यनेन च भगवता स्वयमेवोक्तम् ।"
"	तथा च कृत्स्नं जगत् स्वान्तर्नियन्तृतया अवस्थितब्रह्मात्मकमिति योऽनुसन्धत्त इत्यर्थः"
। स इत्यध्याहार्यम् यत्तदोर्नित्यसम्बन्धात् । सः - तादृशो
ब्रह्मवित्, ततः - यथोक्तलक्षणब्रह्मात्मकतयाऽनुसंहितेभ्यः
सर्वभूतेभ्यः, न विजुगुप्सते - खेदजनकत्वानुसन्धानमूलमनोनिवृत्तिः जुगुप्सा, तां न भजते ।
"	ध्रुवमपायेऽपादानम् (पा.सू.1-4-24) इति सूत्रभाष्योदाहृतेन"
जुगुप्साविराम- प्रमादार्थानामुपसंख्यानम्
(वा.10-79) इति वार्तिकेन अपादानसंज्ञया तत इत्यत्र पञ्चम्यर्थे
तसिः । गुपधातोर्भौवादिकात्
निन्दार्थे गुप्तिज््किद््भयस्सन् (पा.सू.3-1-5) इत्यनुशासनेन गुपेः निन्दायाम् (वा.1687)
इति वार्तिकानुगृहीतेन सन् । गुप्तिज्कितमाना अनुदात्तेतः
इति भाष्येऽनुदात्तेत्त्वाभिधानात्
आत्मनेपदमिति बोध्यम् ।
(जुगुप्सानुदयप्रकारस्य विवरणम्)
"	अयमत्र भावः - भूतेषु स्वखेदजनकत्वानुसन्धानेन हि तेभ्यः कश्चिन्निवर्तते-   तानि द्विषन्"
; सर्वभूतानां नियन्तृभूतब्रह्मात्मकत्वानुसन्धाने सति
स्वखेदजनकतच्चे-    ष्टायाः स्वकर्मानुगुणफलदानायतदन्तर्यामिनियन्तृपरमात्मायत्तत्वानुसन्धानेसति
तेषु स्वखेदजनकत्वानुसन्धाननिवृत्त्या तन्मूला तेभ्यो मनोनिवृत्तिरूपा जुगुप्सा न जायत
इति । ईदृशजुगुप्सानुदयेन किं प्रयोजनम् इति चेत् ? जुगुप्सायां सत्यां तत्प्रतियोगिषु
भूतेषु द्वेषमूलोत्तरोत्तरसंसाराभिवृद्धिप्रसंगेन, 1तदनुदये तदभावलक्षणं मुमुक्षोरपेक्षितं
परमं फलं सिद्ध्यतीत्याशयः ।
"	तस्मात् ब्रह्मविदः मुमुक्षोः कृत्स्ने जगति ब्रह्मात्मकत्वानुसन्धानम् अत्यावश्यकम्"
इति मन्त्रतात्पर्यम् ।
(माध्यन्दिनपाठः, तदुपपादनं च)
"	अस्मिन्मन्त्रे आत्मन्येवानुपश्यति इत्यत्र, आत्मन्नेवानुपश्यति इति, विजुगुप्सते इत्यत्र"
विचिकित्सति इति च माध्यन्दिनानां पाठः । तत्पक्षे आत्मन्नेव इत्यत्र सप्तम्याः छान्दसो
लुक् । न विचिकित्सति इत्यस्य न संशेत इत्यर्थः । ततः इत्यत्र सप्तम्यर्थे तसिः इति
बोध्यम् । तत्रापि ब्रह्मात्मकत्वेन अनुसंहितेषु भूतेषु प्रागुक्तहेतुना स्वखेदजनकत्वसंशयं
ब्रह्मवित् न प्राप्नोति । ततश्च तेषु द्वेषानुदयेन संसारवृद्धेर्नावकाश इति पूर्वोक्तभाव
एव पर्यवसानं बोध्यम् ।
"	कित-निवासे रोगापनये संशये च (पा.धा.993) इति धातोर्भौवादिकात् कितेर्व्याधिप्रतीकारे"
निग्रहेऽपनयने नाशने संशये च (वा.1689) इति वार्तिकानुगृहीतेन पूर्वोक्तानुशासनेन संशयार्थे
सन् । गुप्तिज्कितमाना अनुदात्तेतः इत्यत्र अनुक्रमदर्शनाय कितिः पठितः, न तु अयमनुदात्तेत्
इति कैयटेन कितेः अनुदात्तेत्वे तात्पर्याभाववर्णनात् नात्र आत्मनेपदम् । अनुदात्तेत्त्वनिबन्धनस्य
आत्मनेपदस्य क्वचित् ज्ञापकवशात् अनित्यत्वाश्रयणाद्वा नेह आत्मनेपदम् ।
(शाङ्करव्याख्याऽनुपपत्तिः)
"	यत्पुनरत्र, आत्मपदस्य अनुसन्धातुर्मुमुक्षोः स्वात्मस्वरूपपरतामाश्रित्य यस्तु परिव्राट््"
मुमुक्षुः - सर्वाणि भूतानि अव्यक्तादीनि  स्थावरान्तानि आत्मन्येव अनुपश्यति - आत्मव्यतिरिक्तानि
न पश्यतीत्यर्थः । सर्वभूतेषु च  तेष्वेव च - आत्मानं - तेषामपि भूतानां स्वम् आत्मानम्
आत्मत्वेन, अनुपश्यति, सः ततः- तस्मादेव दर्शनात्, न विजुगुप्सते - जुगुप्सां-घृणां
न करोति इति शङ्करकृतं व्याख्यानम् ; तदसमंजसम्, उदक्षरत्वात्
अर्थबाधात् व्याघातात् प्रकरणविरोधात् ; न
विजुगुप्सते इत्युक्तघृणानिवृत्तिं प्रति ततः पूर्वभागप्रतिपाद्यतया विवक्षितस्य अर्थस्य
हेतुत्वासम्भवाच्च ।
"	यथा हि भूतल एव घटं पश्यति इति  वाक्येन घटस्य भूतलवृत्तित्वदर्शन-"
तदितरवृत्तित्वादर्शनैतदुभयविषयकबोध
एव जायते ; न तु घटस्य भूतलव्यतिरिक्त-  त्वादर्शनविषयकबोधोऽपि ; तथैव -
सर्वाणि भूतान्यात्मन्येवानुपश्यति
इति वाक्येनापि सर्व भूतानाम् आत्मवृत्तित्वदर्शनतदितरवृत्तित्वादर्शनैतदुभयविषयकबोध
एव  भवितुमर्हति ;  न तु सर्वभूतानाम् आत्मव्यतिरिक्तत्वादर्शनाभावविषयकबोधोऽपि इत्यतः
- आत्मव्यतिरिक्तानि न
पश्यतीत्यर्थः इति व्याख्यानमक्षराननुगुणमेव ।
"	एवं सर्वभूतशब्दस्य अव्यक्तादिस्थावरान्तजडपदार्थजातमात्रस्य अर्थतया विवक्षितत्वेन"
दर्शितव्याख्याने जडाजडयोः परस्परव्यतिरिक्तत्वादर्शनस्य,
देहात्मैक्यदर्शनलक्षणविपरीतज्ञानपर्यवसन्नस्यैव
विवक्षितत्वलाभेन अर्थबाधस्य दुरपह््नवत्वात्, - ईदृशविपरीतज्ञानस्य प्रत्युत
संसारदुःखाभिवृद्धिहेतोः
घृणानिवृत्ति-   हेतुत्वासम्भवाच्च असामञ्जस्यं दुर्वारम् ।
"	एवं सर्वभूतेषु चात्मानम् इत्यत्र शरीरस्थानीय सर्वभूतानि प्रति स्वात्मस्व- रूपस्य"
आत्मत्वेन दर्शनस्यैव विवक्षिततया सर्वभूतानाम् आत्मनश्च
भेददर्शनस्यैव सिद्धेः ; पूर्ववाक्यार्थस्य
अभेददर्शनपर्यवसायिन एव विवक्षितत्वाच्च  परस्परव्याघातोऽपि भवति । यदि च भूतजातस्य
आत्मन इह विवक्षितव्यतिरिक्तत्वा- दर्शनाभावो न तयोः स्वरूपैक्यदर्शनपर्यवसायी ; अपि
तु अपृथक्सिद्धविशेषणविशेष्य  भावनिबन्धन परस्पराविनाभावलक्षणाभेददर्शनपर्यवसाय््येव
विवक्षितः ; अतो नात्र व्याघातप्रसङ्ग इति मन्यते ; तदाऽपि, अजडस्य अतिनिर्मलस्य आत्मनः
सर्वदोषाकरजडवस्तुसंसर्गदर्शनस्यैव विवक्षितत्वसिद्ध्या
तस्य प्रत्युत जुगुप्साहेतुताया एव सम्भवेन
तन्निवृत्तिहेतुत्वासम्भवात् वाक्यार्थासंगतिः दुर्वारैव । स्वस्मिन्नमेध्यसम्सर्गदर्शनस्य
हि जुगुप्साहेतुता सर्वलोकसाक्षिका दृश्यते ।
"	एवम् - अत्रत्यात्मशब्दस्य मुमुक्षुचेतनस्वात्मस्वरूपपरतावर्णनमपि अयुक्तम् पूर्वं"
प्रथममन्त्रे, ईशेति ईट्् छब्देन ईश्वरत्वेन कंचिदात्मानं निर्दिश्य तद््भिन्नस्य ईशितव्यस्य
कृत्स्नस्य जगतः तच्छेषतां प्रतिपाद्य, ईश्वरत्वेन
निर्दिष्टस्य आत्मनः शास्तृत्वरूपेश्वरत्वशालितया
तच्छासनातिलङघने तदधीनदण्डप्रसङ्गपरिहाराय तदीशितव्यतच्छेषभूतजगदन्तर्गततदितरचेतनसामान्येन
तच्छासनानुवर्तिना तदधीनेनैव वर्तितव्यमिति तच्छासनानुवृत्तिप्रकारं तेन त्यक्तेन भुञ्जीथाः
इति  मा गृधः कस्यस्विद्धनम् इति कुर्वन्नेवेह कर्माणि जिजीविषेच्छतँ समाः इति च प्रथमं
मन्त्रद्वयेन ज्ञापयित्वा ; ईदृश ईशेशितव्य शेषशेषिभावज्ञानतदधीनेश्वरशासनानुवर्तनविरहिणाम्
महानर्थप्रसङ्गं तृतीयमन्त्रेण प्रदर्श्य, ततो बहुषु आत्मसु सत्सु कस्यचित् एकस्य आत्मनः
परम् इतरैः सर्वैः अनुवर्तनीयशासनत्वं कुत इत्याकांक्षायाम् ईट््छब्दनिर्दिष्टस्य आत्मनः
सकलेतरात्मातिशायिशक्तिमत्वसर्वजगत्कारणत्वसर्व-
भूतान्तरात्मत्वलक्षणस्वरूपप्रतिपादनमुखेन नियन्तृतया
अन्तर्यामिभूतेश्वरात्मकत्वं सर्वप्रकारतन्नियाम्यत्वरूपं
जगतः चतुर्थपञ्चममन्त्राभ्यां प्रतिपाद्य, स्वेष्टसाधनतया
कृत्स्नस्य जगतः पूर्वमन्त्रोक्ताकारानुसन्धानं
मुमुक्षोः ब्रह्मविदः आवश्यकमिति ज्ञापनाय प्रवृत्तत्वात् अस्य षष्ठमन्त्रस्य । अस्मिन्
प्रकरणे ब्रह्मविदो मुमुक्षोः स्वात्मस्वरूपे सर्वभूतान्तरात्मत्वानुसन्धानस्य प्रसङ्गलेशाभावात्
;  ईट््छब्दनिर्दिष्टस्य आत्मनः एकस्यैवसकलेतरातिशायिशक्
तिमत्वस्वेतरचेतनाचेतनलक्षणसर्ववस्त्वन्तरात्मत्वादिप्रतिपादनेन
अन्यस्यात्मनः कस्यापि तथाविधाकारासम्भवाच्च ।
(आत्मैक्यप्रतिपादनपरत्वाऽसम्भवः)
"	न च - आत्मतत्त्वस्य एकत्वेन तस्यैव स्वस्मिन् परेषु च"
वर्तमानत्वात् तस्यैव ईट््छब्दवाच्यात्मस्वरूपत्वाच्च
आत्मभेदाभावेन मुमुक्षोः ब्रह्मविदः स्वात्मस्वरूपे
सर्वभूतशब्दिताव्यक्तादिस्थावरान्ताचेतनभागान्तर्वर्तित्वमात्रलक्षणसर्व-
भूतान्तरात्मत्वाकारानुसन्धानम् इहाभिधीयते इति नात्र विरोध इति - वाच्यम् ; ईट््छब्देन
ईश्वरत्वेन कस्यचिदात्मनो निर्देशेन अन्यस्य कृत्स्नस्य
जगतः ईशितव्यत्वसिद्धेः ईशितव्यान्तर्गतेतरात्मनाम्
ईट््छब्दवाच्यात्मशासनानुवर्तनविधानाच्च पूर्वमात्मभेदस्यैवास्मिन् प्रकरणे सुव्यक्तं
प्रतिपादनदर्शनात् आत्मैक्यप्रतिपादनगन्धानु- पलम्भाच्च ।
"	एतेन एतदनुसारिमहीधरादिव्याख्यानमपि निरस्तं वेदितव्यम् ।"
तस्माद्यथोक्त- रीत्यैव अर्थो बोध्यः ।।
7
सप्तमो मन्त्रः
यस्मिन् सर्वाणि भूतानि आत्मैवाभूद्विजानतः ।
तत्र को मोहः कश्शोकः एकत्वमनुपश्यतः ।।7।।
B.7
श्रीरङ्गाचार्यभाष्यम्
"	पूर्वमन्त्रोक्तमेव जगतो ब्रह्मात्मकत्वं तदनुसन्धानफलं च पुनर्भड्यन्तरेण निर्दिश्य"
दृढीकरोति सप्तमेन मन्त्रेण, अनयोः अर्थयोः सकृदभिधानमात्रेण निश्शङ्कं दुरवधरत्वात् ।
"	अस्य मन्त्रस्य पदविवरणम् - विजानतः - शास्त्रतः शनैश्शनैः सर्वं तत्त्वं विविच्य जानतः"
, शास्त्रजन्यविशुद्धज्ञानपरिपाकविशेषवत इत्यर्थः । मुमुक्षोः, यस्मिन् दशाविशेषे आत्मैव
- यथोक्तलक्षणः परमात्मैव,सर्वाणि भूतानि - शरीरशरीरिभाव-
रूपापृथक्सिद्धविशेषणविशेष्यभावलक्षणाविनाभावसम्बन्धेनसम्मिलिततयासर्वभूतरूपः
। अत्र असन्धिश्छान्दसः । अभूत्् - निश्चयविषयो भवति, छन्दसि लुङ्् लङ्् लिटः (पा.सू.3-4-6)
इत्यनुशासनेन लडर्थे लुङ्् । धात्वर्थसत्ताया निश्चयविषयत्वस्वरूपाया इह विवक्षिततया
धातुनाऽयमर्थस्सुलभः । तत्र - तस्मिन््दशाविशेषे,  एकत्वम् - सर्वभूतैस्सह परमात्मन
एकवस्तुत्वं यथोक्तं सर्वभूतशरीरकत्वमिति यावत् । अनुपश्यतः - सम्यङ्् निध्यायतो मुमुक्षोः,
मोहः कः, शोकः कः - मोहो वा शोको वा कथं भवति ?  न भवत्येव इत्यर्थ इति बोध्यम् ।
(मोहशोकनिर्वचनम् तन्निवृत्युपायश्च)
"	अत्र मोहः कथम्भूतः ? शोको वा कथम्भूतः ? सर्वभूतानां परमात्मनश्चेह विवक्षितमेकत्वं"
वा कथम्भूतम् ? तज्ज्ञानेन कथं वा मोहशोकनिवृत्तिर्भवतीति चेत् ;  इदमत्रावधेयम् - मोहोऽत्र
स्वसजातीयेष्वात्मान्तरेषु स्वातन्त्र्येण स्वखेदजनकत्वज्ञान- रूपः । शोकश्चात्र परैस्स्वपरिभवे
कृते कथं तूष्णीं स्थेयमिति चिन्तया तूष्णीमवस्थानासहिष्णुः
परदुःखजननप्रवृत्तिहेतुर्दुःखविशेषः । सर्वभूतानां परमात्मनश्च
इह विवक्षितमेकत्वं शरीरशरीरिभावरूपापृथक्सिद्धविशेषणविशेष्यभावलक्षणा-
विनाभावसम्बन्धेन परस्परसम्मिलितैकवस्तुसंघातान्तः पातित्वरूपम् । तच्च सर्वभूतानां
नियन्तृतयाऽन्तर्यामिभूतपरमात्मात्मकत्वरूपमेव । तस्मिंश्च निश्चिते परेषु स्वातन्त्र्येण
स्वखेदजनकत्वमोहो निवर्तते ---
"	ईश्वरस्सर्वभूतानां हृद्देशेऽर्जुन तिष्ठति ।"
"	भ्रामयन् सर्वभूतानि यन्त्रारूढानि मायया ।।भ.गी.18-61)"
इत्युक्तरीत्या नियन्तृतया अन्तर्यामिभूतपरमात्मनैव प्रधानभूतेन नियाम्यभूतैरात्मान्तरैः
स्वापराधानुगुणफलभोगहेतुरयं दण्डो दाप्यते ; न तु स्वातन्त्र्येण तैरयं क्रियत इति निश्चयात्
। निवृत्ते च तादृशमोहे तदधीनो यथोक्तलक्षणश्शोकोऽपि निवर्तते ; अस्मदपराधानुगुणदण्डस्य
ईश्वरेणैव करस्थानीयैरन्यैः कार्यमाणतया न तेषु कश्चिदपराध इति चित्तसमाधिसम्भवात् ।
इत्थं समाहितचित्तस्य तेषु प्रतिक्रियाकरण- प्रवृत्तिरपिनिवर्तत इति ।
गीताभाष्ये निर्वैरस्सर्वभूतेषु
(भ.गी.11-55) अद्वेष्टा सर्वभूतानाम् (भ.गी.12-13) इत्यादिवचनव्याख्यानावसरे भाष्यकारैरपि
ईदृशानुसन्धानेनैव स्वापकारिपरप्रतिक्रियाप्रवृत्तिनिवृत्तिसिद्धिः मुमुक्षोः प्रतिपादिता।
यथोक्तं तत्र - स्वदुःखस्य स्वापराधनिमित्तत्वानुसन्धानात् सर्वभूतानां परमपुरुषपर-
तन्त्रत्वाऽनुसन्धानाच्च सर्वभूतेषु वैरनिमित्ताभावात् तेषु निर्वैरः इति अद्वेष्टा
सर्वभूतानाम् (भ.गी.12-13) द्विषतामपकुर्वतामपि सर्वेषां भूतानाम् अद्वेष्टामदपरा-
धानुगुणम्् ईश्वरप्रेरितान्येतानि भूतानि द्विषन्ति अपकुर्वन्ति च इत्यनुसन्दधानः इति  च।
(सर्वं खल्विदं ब्रह्म इत्यादि श्रुतिसम्मतिः)
"	सर्वस्य जगत इत्थं ब्रह्मात्मकत्वलक्षणैक्यज्ञानस्य"
ईदृशानुसन्धानद्वारा मोहशोकनिवृत्तिलक्षणशान्तिहेतुत्वादेव
सर्वं खल्विदं ब्रह्म तज्जलानिति शान्त उपासीत (छां.उ.3-14-1) इ
ति श्रुतिरपि जगतो ब्रह्मात्मकत्वानुसन्धानस्य
शान्तिहेतुत्वमाह । शान्तिश्च दर्शितमोहशोकनिवृत्तिरेव ।
(सामानाधिकरण्यशब्दार्थनिष्कर्षः)
"	आत्मैव सर्वाणि भूतान्यभूत्् इत्यत्र सामानाधिकरण्यविवक्षितमैक्यं न स्वरूपैक्यरूपम्,"
जडाजडयोः स्वरूपैक्याभवात् ; स्वरूपैक्यस्यैव
अभिमतत्वे पूर्वमन्त्रे सर्वभूतानाम् आत्मवृत्तित्वस्य
आत्मनस्सर्वभूतान्तर्व्याप्तत्वस्य च अभिधानेन तद्विरोधाच्च    स्वरूपैक्यलक्षणात्यन्ताभेदे
सति आधाराधेयभावोऽपि हि न सम्भवति, आत्माश्रयदोषप्रसङ्गात् । न हि घटादयः पदार्थाः
स्वस्मिन्नेव अवस्थातुं शक्नुवन्ति । अपि तु सर्वाणि
भूतान्यन्तःप्रविश्य अपृथक्सिद्धविशेषणविशेष्यभावलक्षणसम्बन्ध-
विशेषेण तद्विशिष्टत्वरूपमेवैकत्वम् इह आत्मनो विवक्षितम् । तथा सत्येव विशिष्टवेषेणैकत्वस्य
स्वरूपभेदसत्त्वेन आधाराधेयभावस्य च द्वयोरंशयोः   मन्त्रद्वयाभिहितयोः उपपत्तिः सम्भवति
। ईदृशैक्येन हेतुना लोकवेदयोस्सामानाधिकरण्यनिर्देशो हि समन्ततः प्रसिद्धः । लोके देवोऽहम्,
मनुष्योऽहम्, स्थूलोऽहम्, कृशोऽहम् इत्यादिसामानाधिकरण्यनिर्देशेषु
अपृथक्सिद्धविशेषणविशेष्यभावसम्बन्धेन
देहविशिष्ट- त्वनिबन्धनमैक्यमेव निमित्तं दृश्यते, देहात्मनोः स्वरूपभेदं जानद््भिरपि
तथा निर्देशकरणदर्शनेन तेषां केवलभ्रान्तवाक्यताया  दुर्वचत्वात् ।
(अन्तःप्रविश्य स्थितेः सामानाधिकरण्यहेतुता)
"	वेदेऽपि तैत्तिरीयकोपनिषद्यानन्दवल्ल्यां षष्ठानुवाके तत्सृष्ट््वा तदेवाऽनुप्राविशत्"
। तदनुप्रविश्य । सच्च त्यच्चाभवत् इति निर्देशेन, षष्ठप्रश्ने नारायणे दशमे नारायणानुवाके ---
"	यच्च किञ्चिज्जगत्यस्मिन् दृश्यते श्रूयतेऽपि वा ।"
"	अन्तर्बहिश्च तत्सर्वं व्याप्य नारायणः स्थितः ।। (तै.ना.25)"
इति निर्देशपूर्वकम् ,
"	स ब्रह्म स शिवस्सेन्द्रस्सोऽक्षरः परमस्वराट्् । (तै.ना.25)"
"	इति निर्देशेन, तत्रैव पञ्चाशानुवाके - येन सर्वमिदं प्रोतं पृथिवी चान्तरिक्षंच द्यौश्च"
दिशश्चावान्तरदिशाश्च स वै सर्वमिदं जगत् । स च भूतं  स च भव्यम् (तै.ना.146) इति निर्देशेन
च अन्तःप्रविश्य व्याप्तेः सामानाधिकरण्यनिर्देशहेतुता  अवागम्यते । गीतासु एकादशाध्याये
सर्वान्तःप्रविष्टं भगवत्स्वरूपं भगवद्दत्तदिव्य-  चक्षुषा यथावत्साक्षात्कृत्य सर्वं
समाप्नोषि ततोऽसि सर्वः (भ.गी.11-40) इति वदता अर्जुनेन च परमात्मनः सर्वजगत्सामानाधिकरण्येन
निर्देशस्य सर्वजगदन्तरात्मतया अवस्थाननिबन्धनम्  एकसङ्गघातान्तःपातित्वरूपं विशिष्टवस्त्वैक्यमेव
हेतुः न तु स्वरूपैक्यमिति प्रस्फुटमेव अभिहितम् ।
(शाङ्करव्याख्यानासामंजस्यम्)
"	यत्पुनरत्र शाङ्करव्याख्यानम् - पूर्वमन्त्रोक्तमेवार्थम् अयं मन्त्र आह - विजानतः"
- परमार्थवस्तु विजानतः, यस्मिन् - काले यथोक्तात्मनि वा, आत्मैव, सर्वाणि भूतानि पूर्वोक्तान्येव
अव्यक्तादिस्थावरान्तभूतानि, अभूत् - संवृत्तः, एकत्वम् - आत्मैकत्वम्, अनुपश्यतः, तत्र
- तस्मिन्काले तस्मिन्नात्मनि वा, कश्शोकः, को मोहः । अनेन
शोकमोहयोः अविद्याकार्ययोः असम्भवप्रदर्शनेन सकारणस्य संसारस्य अत्यन्तमेवोच्छेदः प्रदर्शितो
भवति इति ; तदसमंजसम् - अत्र विवक्षितस्य अर्थस्य अनुवर्तमानप्रकरणविरूद्धत्वात् अप्रामाणिकत्वात्,
शब्देन कथञ्चिदपि अलाभात्, विवेचनासहत्वात् संसारात्यन्तोच्छेदहेतुत्वासम्भवाच्च ।
"	इदं तावदत्र प्रष्टव्यम् ; कस्तावदर्थोऽत्र भवतो विवक्षित इति ? आत्मैक एव परमार्थः"
अन्यत्सर्वं मिथ्या इत्येवंरूपेण आत्मैकत्वविज्ञानेन संसारनिश्शेषनिवृत्तिः भवति इत्ययमेवार्थ
इति चेत् ; न ईशावास्यम् इत्यारभ्य पूर्वमन्त्रपर्यन्त 1ग्रन्थे प्रथमम् ईट्् छब्देन
ईश्वरत्वेन कंचिदात्मानं निर्दिश्य तदितरस्य कृत्स्नस्य चेतनाचेतनात्मकस्य जगतः तदीशितव्यरूपतां
ज्ञापयित्वा पश्चात्, ईशितव्यजगदन्तर्गतस्य चेतनजातस्य तदाज्ञापरिपालननैयत्यं च विधाय
ईश्वरत्वेन निर्दिष्टस्य आत्मनः स्वेतरसर्वचेतनाति-  शायिशक्तिमत्वं च निरूप्य तत एव
तस्येश्वरत्वसिद्धिं च ज्ञापयति सति, प्रस्फुटमीशेशितव्यभावेन
परमात्मनः तदितरस्य चेतनाचेतनात्मकस्य
कृत्स्नस्य जगतश्च सत्यतां भेदं च प्रतिपादयता अनेन प्रकरणेन विरुद्धत्वात् ।
"	न च ईदृशोऽर्थः क्वापि अनन्यथासिद्धेन प्रमाणेन प्रतिपद्यते । न च शब्देन वाऽत्र"
अयमर्थो लभ्यते । आत्मैक एव परमार्थः इति परमार्थशब्दघटितस्य आत्मैकपारमार्थ्यप्रतिपादकस्य
वा,  अन्यत्सर्वमिथ्या इति मिथ्याशब्दघटितस्य इतरमिथ्यात्वप्रतिपादकस्य वा, वाक्यस्य
अत्र अनुपलम्भात् । न च - आत्मैव सर्वाणि भूतान्यभूत् इति निर्देशेनैव आत्मन एव सत्यत्वम्
; अन्येषां सर्वभूतानां मिथ्यात्वं च लभ्यत इति - वाच्यम् ; समानाधिकरणपदद्वयनिर्देशेन
पदद्वयप्रतिपन्नयोरर्थयोः ऐक्यस्यैव लाभेन तत्रैकपदप्रतिपन्नार्थस्य
सत्यताया अपरपदप्रतिपन्नार्थस्य
असत्यतायाश्च कथञ्चिदपि अलाभात् ; भिन्नप्रवृत्तिनिमित्तानां शब्दानाम् एकस्मिन्नर्थे
वृत्तिस्सामानाधिकरण्यम् इतिवदद््भिः शाब्दिकैरपि नानापद-
प्रतिपन्नार्थानाम् ऐक्यप्रतिपत्तेरेवसमानाधिकरणशब्दनिर्देशायत्ततायाः
प्रतिपादनात् । सामानाधिकरण्यस्य हि ऐक्य एव तात्पर्यमिति सर्वसम्मतमिति समानाधिकरण-
निर्देशस्य पदद्वयप्रतिपन्नार्थयोः ऐक्य एव तात्पर्यमङ्गी-कुर्वाणैः भवद््भिरपि तत्त्वमसि
(छां.उ.6-8-7) इत्यादौ तत्-त्वं पदप्रतिपन्नयोरर्थयोः ऐ
क्यप्रतिपादनाङ्गीकारेण इह सामानाधिकरण्यस्य
अन्यार्थपरताकथनायोगाच्च ।
"	एवम् अत्र पूर्वमन्त्रोक्तमर्थमेव अयमपि मन्त्र आह इति वदद््भिर्भवद््भिः,"
सर्वभूतानाम् आत्मेतरावृत्तित्वविशिष्टात्मवृत्तित्वे, आत्मनस्सर्वभूतवृत्तित्वे च,
आधाराधेयसर्वपदार्थसत्यतामंगीकृत्यैव पूर्वमन्त्रेण प्रतिपाद्यमाने ; आत्मन एकस्यैव
परमार्थत्वम् अन्यस्य कृत्स्नस्य मिथ्यात्वं च प्रतिपादयति अयम्मन्त्र इति कथन्नु वा
वक्तुं शक्यम् । आत्मव्यतिरिक्तानि सर्वभूतानि न पश्यतीति भवदुक्तार्थपरत्वं पूर्वमन्त्रस्य
न कथञ्चिदपि सम्भवतीति प्रागेव अवोचाम ।
(बाधार्थसामानाधिकरण्यशंका तत्परिहारश्च)
"	न च - रज्जुसर्पभ्रमवता स्थाणुचोरभ्रमवता च"
भ्रमनिवृत्यनन्तरं भ्रमस्थले सर्पचोराभावज्ञापनतात्पर्येण
प्रयुक्तयोः इह रज्जुस्सर्पः, इह स्थाणुश्चोरः इति वाक्ययोः
रज्जुस्थाणुसत्यत्वसर्पचोराभावप्रतिपादनपरत्वदर्शनात्
बाधार्थमपि सामानाधिकरण्य- मस्ति । तद्वत् इदमपि सामानाधिकरण्यं
सर्वभूतानाम् अभावप्रतिपादनमुखेन
असत्यताम् आत्मसत्यतां च प्रतिपादयितुं क्षमत इति वाच्यम् ;
नानापदप्रतिपन्नार्थैक्यप्रतिपादकत्वस्यैव
सामानाधिकरण्यलक्षणरूपतायाः प्रागेवोक्तत्वात् सामानाधिकरण्यनिर्देशेषु
सर्वत्र नानापदप्रतिपन्नार्थैक्यप्रतिपत्तेरेव
सर्वानुभव- सिद्धत्वाच्च सामानाधिकरण्यस्य  बाधार्थकताया अप्रामाणिकत्वात् ;
दर्शितसामानाधिकरण्यनिर्देशयोरपि
तात्पर्यवशेन अवधारणगर्भत्वेन, इह रज्जुरेव सर्पः, इह स्थाणुरेव चोरः इत्येवंरूपयोः
सर्पचोरशब्दाभ्यां स्वारसिकलक्षणया सर्पचोरप्रतीतिविषयपराभ्यां रज्जुस्थाणुरूपाधिष्ठानयोः
सर्पचोरप्रतीतिविषयैक्यप्रतिपत्तेः एवकारबलेनैव इतरव्यवच्छेदप्रतिपत्तेश्च
दर्शनेन सामानाधिकरण्यनिर्देशस्य
बाधार्थत्वादर्शनाच्च ।
"	सामानाधिकरण्यस्य बाधार्थत्ववादिन इदं तावत्प्रष्टव्याः, दर्शितनिर्देशयोः सर्पचोरशब्दयोः"
कोऽर्थः ? इति । सर्पत्वचोरत्वयोर्वा सर्पचोरयोर्वाऽभाववन्तावर्थ इति चेत् किं तत्र
शक्तिः ? उत निरूढलक्षणा ? पक्षद्वयमप्यसंगतम् ; 1तथा सति घटस्सर्पः पटस्सर्पः, घटश्चोरः,
पटश्चोर, इत्यादेः प्रयोगस्य सर्वत्रैव स्वरसतः सम्भवापत्तेः ।
(सिद्धान्ते स्वारसिकलक्षणाङ्गीकारः)
"	अस्माकं तु स्थलविशेषेष्वेव पूर्वोत्पन्नभ्रान्त्यनुरोधेन स्वारसिकलक्षणाबलेनैव यथोक्तरीत्या"
इह रज्जुस्सर्पः इह स्थाणुश्चोरः इत्यादि स्वारसिकप्रयोगसम्भवात् । अन्यत्र
तथाविधभ्रान्त्यभावेनैव दर्शितविरुद्धप्रयोगासम्भवाच्च न दोषः ।
(बाधार्थत्वस्वीकारेऽपि मिथ्यात्वासिद्धिः)
"	तस्मात् सामानाधिकरण्यस्य बाधार्थत्वमेवाप्रामाणिकम् । अपि च इह सामानाधिकरण्यस्य बाधार्थत्वस्वीकारेऽपि"
वा, परमात्मनि सर्वभूतत्वाद्यभावप्रति- पादनमात्रेण सर्वभूतानामेवासद््भावो मिथ्यात्वम्,
परमात्मन एकस्य परं परमार्थत्वम् इत्येते अंशाः कथमिव प्रतीयेरन् ? न हि रज्जवादौ सर्पत्वाद्यभावप्रतीतिमात्रेण
सर्पादिपदार्थस्यैव क्वाप्यसद््भावम्मिथ्यात्वं रज्जवादिमात्रस्य सत्यत्वं च, इह रज्जुस्सर्पः
"इत्यादिनिर्देशात्	कश्चित्प्रत्येति । प्रत्युत पूर्वमन्त्रे सर्वभूतानां परमात्मनि"
वृत्तेरेव प्रतिपन्नतया तद्विरोधेन न अस्मिन्मन्त्रे सामानाधिकरण्यनिर्देशेन तदसत्यत्वं
कश्चित्प्रतियात् । 1एतेन भवन्मतेऽपि, इह रज्जुस्सर्पः इह स्थाणुश्चोरः इत्यादौ रज्जवादीनां
सर्पादिधीविषयैक्यप्रतीतिरूपशाब्दबोधे सर्पाद्यभावभानाभावेऽपि उदीच्यमानसबोधे वा सर्पाद्यभावभानस्वीकारेण,
तद्वदेवेहापि आत्मैव सर्वाणि भूतान्यभूत् इति सामानाधिकरण्यनिर्देशवशादुदीच्यमानसबोधे
वाऽऽत्मनि सर्व भूताभावभावनं  दुर्वारमिति शंकापि दूरोत्सारिता । किञ्चिद्देशविशेषकालविशेषावच्छेदेन
भूताभाव- ज्ञानमात्रेण सर्वेषु देशकालेषु तदभावनिश्चयासिद्ध्या भवदभिमततन्मिथ्यात्वात्मैक-
परमार्थत्वयोरसिद्धेः ; प्रतियोग्यप्रसिद्धौ अभावप्रतीतेः क्वाप्युदयादर्शनेन क्वचित्प्रसिद्ध-
स्यैव अन्यत्राभावज्ञानोदयस्य वक्तव्यतया सर्वेषु देशकालेषु कस्यापि वस्तुनः अभावज्ञानस्य
क्वाप्युदयासम्भवात् ; इह रज्जुस्सर्पः, इह स्थाणुश्चोरः इत्यादि- दृष्टान्तभूतवाक्यादपि
पूर्वसंजातसर्पचोरभ्रमस्थल एव तदभावप्रतीतेः अन्यत्र तदभावाप्रतीतेश्च सर्वानुभवसाक्षिकत्वाच्च ।
"	एवम् आत्मन एकत्वज्ञानात् सर्वसंसार बन्धगन्धनिवृत्तिपर्यवसन्नमोहशोक- निवृत्तिसिद्ध्यभिधानमप्यसमंजसम्"
। क्वचिदपि ईदृशैकत्वज्ञानमात्रेण दर्शितलक्षण- मोहशोकनिवृत्त्यदर्शनेन तस्य तन्निवृत्तिप्रयोजकताया एवासम्भवात् ।
(आत्मैकत्वस्य विकल्पेन दूषणम्)
"	एवं भवदभिमतमात्मन एकत्वं किंरूपमिति विवेचयामः । न तावदेकत्वसंख्यारूपं तत्, तस्य"
सर्वसाधारण्येन भवदभिमतवस्त्वन्तरसद््भावव्या- वर्तकत्वायोगात् ; तज्ज्ञानस्य भवदभिमतमोहशोकनिवृत्तिप्रयोजकत्वसम्भावनागन्धान-
र्हत्वाच्च । नापि द्वैतशून्यत्वरूपं तत्,
द्वैतस्य प्रसिद्धौ तदभावस्य आत्मन्यसम्भवात् ; अप्रसिद्धौ च प्रतियोग्यप्रसिद्ध्या
सुतरामेव तदभावसम्भवाच्च । नहि खलु क्वचिदप्य- प्रसिद्धस्य कस्यचिद्वस्तुनोऽभावं क्वचित्कश्चित्पश्यन्
दृश्यते । पश्यति च - तत्र स्थितमिदं वस्त्विह नास्ति ; अत्र स्थितमिदं वस्तु तत्र नास्ति इत्येव च ।
(पराऽभिमतयोजनायां आत्माश्रयदोषदुष्टता)
"	एवम् आत्मन्यात्मैव सर्वाणि भूतान्यभूत् इति या योजना कृता ; सा चात्यन्तासम्बद्धा,"
आत्माश्रयदोषप्रसंगेन आत्मनः आत्माधारत्वायोगात् । तस्मात्सर्वर्थैवासम्बद्धं शांकरव्याख्यानमिति सिद्धम् ।
(अन्यप्रकारेण ऐक्यनिर्वाहस्यायुक्तताप्रदर्शनम्)
"	एवं घटशरावादीनां मृत्पिण्डस्य च ऐक्यवत् जगद््ब्रह्मणोः स्वरूपैक्यमाश्रित्य कैश्चित्क्रियमाणस्सामानाधिकरण्यनिर्वाहोऽपि"
असमंजस एव, विकारादिसर्वदोषरहित- त्वेन  सर्वतश्श्रुतिस्मृत्यादिप्रमाणप्रतिपन्नस्य
ब्रह्मणः सर्वदोषाकरत्वप्रसंगात् । राजैव प्रजाः इतिवत्, आत्मैव सर्वाणि भूतानि इत्यपि
सामानाधिकरण्यनिर्देशः तदधीन्य-   मात्रतात्पर्येण औपचारिक इति निर्वाहोऽप्ययुक्तः,
मुख्यवृत्त्यैव निर्वाहे
सम्भवत्युपचाराश्रयणायोगात् ।
(ऐक्योक्तेः मुख्यवृत्त्या निर्वाहः)
"	सिद्धान्ते तु सेयं देवतैक्षत हन्ताहमिमास्तिस्नो देवता अनेन जीवेनात्मनाऽनु-  प्रविश्य"
नामरूपे व्याकरवाणि (छा.उ.6-3-2) इति सेयं देवतेमास्तिस्नो देवता अनेनैव जीवेनात्मनाऽनुप्रविश्य
नामरूपे व्याकरोत् (छा.उ.6-3-3) इति च छान्दोग्यश्रुत्या परेण ब्रह्मणा स्वात्मकजीवस्वरूपेण
अचित्तत्वानुप्रवेशं कृत्वा तत्तद्वस्तूनां नामानि रूपाणि च करवाणीति संकल्पपूर्वकम्
अचित्तत्वविशिष्टजीव-    विशिष्टस्वस्वरूपपर्यन्तसंघातात्मकानां तत्तद्वस्तूनां नामरूपव्याकरणप्रतिपादनात्,
प्रागुदाहृतश्रुत्यन्तरैरपि सर्वभूतेषु परमात्मानुप्रवेशस्य तेषां  परमात्मनश्च सामानाधिकरण्यव्यपदेशहेतुताप्रतिपादनाच्च,
सर्वभूतवाचिशब्दानां तद्विशिष्टे शक्तेरेव सद््भावोपगमेन आत्मैव सर्वाणि भूतान्यभूत््
इति सामानाधिकरण्यनिर्देशो मुख्य एव  निर्वहति । नापि च सर्वभूतविशिष्टैक्यस्य ततः प्रतीयमानस्य
परमात्मनि बाधः । तादृशैक्यमेव च एकत्वमनुपश्यतः इत्यत्रैकत्वशब्देनापि विवक्षितम् । अतः सर्वं समञ्जसम्
।।
8
अष्टमो मन्त्रः
स पर्यगाच्छुक्रमकायमव्रणमस्नाविरँ शुद्धमपापविद्धम् ।
कविर्मनीषी परिभूस्स्वयम्भूर्याथातथ्यतोऽर्थान्
व्यदधाच्छाश्वतीभ्यस्समाभ्यः ।।8।।
B.8
श्रीरङ्गाचार्यभाष्यम्
(मुमुक्षोरवश्यानुसन्धेयाकारान्तराणामुपदेशः)
"	जगद््ब्रह्मणोः ईशेशितव्यभावं ब्रह्मणः सकलजगदन्तरात्मत्वं सकलेतरातिशायिशक्तिमत्वं"
च पूर्वोक्तरीत्या जानतो मुमुक्षोः पुनरपि तादृशज्ञानस्य ब्रह्मप्राप्त्यादिलक्षणफलप्रतिपादनेन
आवश्यकताम्, अन्येषामपि अवश्यानुसन्धेयानां ब्रह्मगतानाम् आकाराणाम् अनुसन्धानार्थं
तानाकारांश्च दर्शयति अष्टमेन मन्त्रेण।
"	अस्य पदविवरणम् - सः - पूर्वोक्तलक्षणसर्वभूतान्तरत्वादिपरमात्मप्रत्य-  गात्माद्याकारपरिज्ञानवान्"
मुमुक्षुः, अपापविद्धम् - पापैःसुकृतदुष्कृतलक्षणैः कर्मभिः, विद्धम् - व्याप्तं न भवति
इति तथोक्तम्, अपहतपाप्मतया कर्मवश्यतागन्धरहितम् इत्यर्थः । अत एव शुद्धम् - सुखदुःखरूपकर्मफलभोगहेतु
रहितम्, अत एव अकायम् - सर्वशरीरमप्यशरीरम् ।
(ब्रह्मणोऽशरीरत्वशोधनम्)
"	अत्र अशरीरत्वं न सामान्यतः शरीरशून्यत्वम् ; नापि प्राकृतशरीरशून्यत्वं   ; यस्य सर्वाणि"
भूतानि शरीरम् (बृ.उ.5-7-19) जगत्सर्वं शरीरं ते (रा.यु.120-27) इत्यादि श्रुतिस्मृतिभिः
ब्रह्मणः प्राकृताप्राकृतसर्वतत्त्वशरीरत्व-   प्रतिपत्तेः, नापि
कर्माधीनशरीरशून्यत्वम्, कर्माधीनसंसारिशरीराणामपि जगदन्तः पातिनां दर्शितप्रमाणैरेव
ब्रह्मशरीरताप्रतीतेः ; अपि तु - 1स्वप्रयोज्यकर्मफलसुख- दुःखभोगाश्रयत्वसम्बन्धेन शरीरशून्यत्वं
। नियमनार्थमन्तःप्रविष्टं परं ब्रह्म प्रति प्राकृताप्राकृतसर्वतत्त्वानां शरीररूपत्वेऽपि
तदधीनकर्मफलभूतसुखदुःखभोगाश्रय-  त्वस्य ब्रह्मणि अभावेनैव अत्र अशरीरत्वनिर्देश इति न विरोधः ।
"	अत एव - अव्रणम् -व्रणरहितम्, व्रणशब्दः सर्वव्याध्युपलक्षकः, अत्रापि व्रणरहितत्वं"
न सम्बन्धान्तरेण । बाधात् ; अपि तु- स्वजन्यदुःखाश्रयत्वसम्बन्धेन  व्रणशून्यत्वम्
। अस्नाविरम् - सिराः - ष्णु-प्रस्नवणे (पा.धा.1038) इति धातुना स्नावयन्ति एकदेशस्थमपि
कल्मषं कृत्स्नशरीरे प्रस्नावयन्ति इति व्युप्तत्त्या निष्पन्नः स्नावशब्दो नाडीपरः
; तैत्तिरीयोपनिषदि शिक्षवल्यां सप्तमानुवाके - चर्ममांसँस्नावास्थि मज्जा इत्यत्र स्नावशब्दस्य
नाडीपरतया प्रयोगात् । तुन्दादिभ्य इलच्च (पा.सू.5-2-117) इति सूत्रानुसारिणा स्वांगाद्विवृद्दौ
च (पा.ग.सू.124) इति वार्तिकानुशासनेन विवृद्धाः स्नावा अस्मिन् सन्तीति मत्वर्थीयेलच्प्रत्यये
रलयोरभेदेन लकारस्थाने रेफे च सति स्नाविरम् इति भवति । तन्न भवतीत्यस्नाविरं । स्वप्रसार्यमाणकलुषप्रयोज्यदुःखभोगाश्रयत्वसम्बन्धेन
नाडीयुक्तं न भवतीति यावत् । शरीरव्यापिन्यो हि नाड््यः शरीरैकदेशवर्तिनो व्रणादेः सम्बन्धि-
दुःखंहेतुभूतम्मलं शरीरे प्रदेशान्तरावच्छेदेनापि सम्बन्धयन्त्यः प्रत्यगात्मनि दुःखं
जनयन्ति ; न तु तथा परमात्मनि, तद्धेतुकर्माभावात् इत्यर्थः ।
"	अत एव - शुक्रम्- शुक्लं, रलयोरभेदात् ; निष्कलंकं परं ब्रह्म ; पर्यगात््- परितः प्राप्नोति,"
सर्वप्रकारेण अनुभवति । ब्रह्मविदाप्नोति परम् (तै.आ.25) इत्युक्तफलनिर्देशोऽयम् ।
छन्दसि लुङ्् लिटः (पा.सू.3-4-6) इत्यनुशासनेन लडर्थे लुङ्् ।
"	एवं सः - मुमुक्षुर्ब्रह्मवित् मनीषी - यथोक्तलक्षणब्रह्मवेदनमहिम्ना निरतिशयबुद्धिमान्,"
अत एव - कविः- कवयिता, स्वावगततत्त्वार्थानाम् अन्योभ्योऽपि ज्ञापनाय ग्रन्थग्रथनेऽपि
कुशलः, अत एव परिभूः- विपरीतार्थवादिनः परिभवतीति परिभूः, कुमतिविरुद्धवादनिरसनकुशलः,
अत एव स्वयम्भूः -स्वयम्भवति इति स्वयम्भूः
- स्वयं सत्तावानेव सन्् - असन्नेव स भवति । असद््ब्रह्मेति वेद चेत् । अस्ति ब्रह्मेति
चेद्वेद । सन्तमेनं ततो विदुः (तै.आन.6-1) इति श्रुत्युक्तपरावरतत्त्वयाथात्म्यज्ञानलक्षणां
सत्तां कुमतिविरुद्ध-  वादाविचाल्यामेव स्वयं भजमानस्सन्नित्यर्थः ।
"	शाश्वतीभ्यस्सामाभ्यः - चतुर्थ्यन्तमिदम् । बहुभ्यस्संवत्सरेभ्यः, भाविसुचिरकालोपयोगायेत्यर्थः"
। अर्थान् - परमपुरुषार्थहेतुशास्त्रार्थान्, याथातथ्यतः- यथातथाभावः याथातथ्यम्, ततः-
वस्तुतो यथाभूताश्शास्त्रार्थाः तथा  त्वेनैव -
पारमार्थिकाकारेणैव, न तु कुमतिपरिगृहीतविपरीताकारेणेति
यावत् । व्यदधात् - स्वकृतग्रन्थैर्लोकेभ्यो
विदधाति, ज्ञातव्यत्वेन उपादेयत्वेन च प्रतिपादनलक्षणं विधानमिह विपूर्वकदधात्यर्थः
; प्रसिद्धो ह्ययमंशो ब्रह्ममीमांसातद्वूत्त्यादि ग्रन्थकृत्सु भगवद््बादरायणबोधायनादिषु
ब्रह्मविदग्रेसरेषु महात्मसु । अत्रापि पूर्ववत् लडर्थे लङ््
इति । तथा च स्वोज्जीवनपरोज्जीवनहेतुतया
यथोक्तलक्षणं परावरतत्त्वयाथात्मज्ञानं मुमुक्षोः ब्रह्मविदोऽवश्यमुपादेयमिति भावः ।
"	यद्वा - सः इत्यादि प्रथमान्तं सर्वं परमात्मपरं,"
द्वितीयान्तं सर्वं प्रकृतिविनिर्मुक्तपरिशुद्धप्रत्यगात्मस्वरूपपरमित्यपि
अस्य मन्त्रस्य योजना सम्भवति। तदानीं तु शुद्धम् -
प्रकृतिविनिर्मुक्तम् । अत एव अपापविद्धम्
-अर्थः प्राग््वत् ; विशेषणान्तराणामपि तथा । शुक्रम् -निष्कलंकं प्रत्यगात्मानमपि,
कविः - सर्वज्ञः, मनीषी - मनसैव सर्वपदार्थसंकल्पनशीलः,
सहकार्यन्तरापेक्षमन्तरेण संकल्पमात्रेण
जगत्सृष्टयादिनिर्वहणशील इति यावत् ; परिभूः - परितो भवतीति परिभूः - समन्ततो व्याप्तः
सर्वव्यापक इति यावत् ; । स्वयम्भूः - स्वयं भवतीति स्वयम्भूः -
अकर्मायत्तस्वेच्छामात्राधीनलोकरक्षार्थना-
नावतार इति यावत् । सः - परमात्मा, पर्यगात् - परितो व्याप्नोति,
अन्तर्बहिश्च व्याप्नोतीत्यर्थः
। अपि च - शाश्वतीभ्यस्समाभ्यः - अनादिकालात् इति यावत् । अर्थान् -सर्वानप्यर्थान्,
याथातथ्यतः - सूर्याचन्द्रमसौ धाता यथापूर्वमकल्पयत् (तै.ना.1-44) इत्यादि श्रुत्युक्तरीत्या
पूर्वपूर्वकल्पानुगुण्येनैव, व्यदधात् - सृजति इति विवरणं बोध्यम् ।
परमात्मनः परिशुद्धप्रत्यगात्मसु
अपि व्याप्तत्वम् अनादि- कालात् यथापूर्वमेव सृष्टयादिकर्तृत्वं च अस्यां योजनायाम्
अभिहितं भवति । लकारव्यत्ययस्तु प्राग्वदेव बोध्यः ।।
9
नवमो मन्त्रः
अन्धं तमः प्रविशन्ति येऽविद्यामुपासते ।
ततो भूय इव ते तमो य उ विद्यायाँ रताः ।।9।।
B.9
श्रीरङ्गाचार्यभाष्यम्
[केवलयोः कर्म - ब्रह्मविद्ययोः अनर्थफलत्वम्]
"	अयं मन्त्रः अस्यामुपनिषदि काण्वैः नवममन्त्रतया माध्यन्दिनैः द्वादशमन्त्रतया च पठयते"
। इतः प्राचीनेन भागेन
कर्मयोङ्गागिकां यथोक्तलक्षणज्ञानविशेषरूपां परविद्यां परमनिश्श्रेयसलक्षणमोक्षसाधनम्
अभिधाय अंगांगिभावेन समुच्चयेनैव कर्मयोगपरविद्ययोः अनुष्ठानावश्यकतां  ज्ञापयितुं प्रत्येकं
स्वातन्त्र्येण तयोरनुष्ठाने सम्भवद्विपरीतफलमाह नवमेन मन्त्रेण ।
"	अस्य पदविविरणम् - ये - पुरुषाः, अविद्याम् - विद्येतरत् विहितं कर्मैव,"
अस्मिन् प्रकरणे अविद्याशब्दो विद्येतरवर्णाश्रमविहितकर्मपर एव, उत्तरत्र एकादशमन्त्रे
अविद्यया मृत्युं तीर्त्वा (ई.उ. 11) 1इत्यत्रत्याविद्याशब्दसमानविषयविद्याशब्दनिर्दिष्टस्य
मृत्युतरणोपायताप्रतीतेः,अज्ञान रूपतच्छब्दार्थस्य तथात्वासम्भवाच्च । उत्तरार्धस्थउकारः
अत्राप्याकर्षणीयः, उत्तरार्धानुरोधात् एकमात्रानुष्ठानस्यैव अत्रापि प्रतिपिपादयिषितत्वात्
। स च एवकारार्थकः । न च  - अविद्याशब्दस्य विद्येतरविषयत्वे कर्मपरत्वनिर्बन्धो हि
न सुवचः, विद्येतरत्वस्य विद्यातिरिक्तसर्वसाधारणत्वादिति वाच्यम् ; नञा सादृश्यस्यापि
वोधेन मनुष्यत्वादिसादृश्येन अब्राह्मणादिशब्दस्य ब्राह्मणभिन्नक्षत्रिया- दिमात्रबोधकत्ववत्
अत्राविद्याशब्दस्यापि अदृष्टोपकारकत्वादिसादृश्येन विद्यासह-
चरितवर्णाश्रमादिकर्ममात्रबोधकत्वसम्भवात्
। उपासते - पुरुषार्थसाधकतया अनुतिष्ठन्ति । विद्यामन्तरेण केवलकर्मैव पुरुषार्थसाधकत्वाभिमानेन
अनुतिष्टन्ति इत्यर्थः । अत्र यच्छब्दानुरोधात् तच्छब्दोऽध्याहार्यः । ते - पुरुषाः,
अन्धम् - अन्धयतीत्यन्धम् - अतिगाढम् इति यावत् । तमः - असुर्या नाम ते लोका अन्धेन
तमसा वृता (ई.उ.3) इति प्रागुक्तं तमोलोकमेव, प्रविशन्ति - क्रमेण प्राप्नुवन्ति, केवलकर्मणां
राजसतामसप्राकृतैश्वर्यभोगमात्रहेतुतया क्रमेणतदधीनरजस्तमोगुणाभिवृद्धेः
तदधीनायथावज्ज्ञानान्यथाज्ञानमूलविपरीतकर्म-
प्रवृत्तेरपि प्रसंगाच्च प्रागुक्तरीत्या तादृशलोकप्राप्तिप्रसंगोऽप्यवर्जनीय एवेति भावः ।
"	ये - पुरुषाः, विद्यायाम् उ - केवलज्ञान एव, रताः - निरताः,"
कात्स्न्येन कर्मयोगं त्यक्त्वा
ज्ञानयोगमात्रं पुरुषार्थसाधकत्वाभिमानेन अनुतिष्ठन्तीत्यर्थः । ते - पुरुषाः, ततः -
केवलकर्मयोगमात्रानुष्ठायिपुरुषेभ्यः, भूय इव - भूय एव अधिकमेव इवकारोऽत्र एवकारार्थकः,
निपातानामनेकार्थत्वात् । अन्धं तमः प्रविशन्ति इत्यन्वय इति बोध्यम् । केवलकर्मानुष्ठायिनां
नित्यनैमित्तिककर्मप्रहाणा-  भावेन तदधीनप्रत्यवायप्रसंगाभावात्
शनैश्शनैरेव भूयसा कालेन रजस्तमोगुणाभि-
वृद्धिमूलविपरीतकर्मप्रवृत्तिनिबन्धनपातकप्रसंगसम्भवात्, प्रथमत एव
कात्स्नर्येन कर्मप्रहाणपूर्वकं
केवलविद्यानुष्ठायिनां प्राथमिकपादप्रक्षेपप्रभृत्यवश्यकर्तव्यनित्य-
नैमित्तिक-कर्मप्रहाणनिबन्धन-पापपरम्पराप्रसङ्गसम्भवाच्च
तेभ्योऽपि  एतेषाम् अचिरेणैव विपरीतफलप्राप्तिरिति भावः । अन्यदत्र वक्तव्यं सर्वम्
एकादशमन्त्रव्याख्याने वक्ष्यामः ।।
10
दशमो मन्त्रः
अन्यदेवाहुर्विद्ययाऽन्यदाहुरविद्यया ।
इति शुश्रुम धीराणां ये नस्त1द्विचचक्षिरे ।।10।।
B.10
श्रीरङ्गाचार्यभाष्यम्
"	अस्मिन्मन्त्रे तृतीयान्तयोर्विद्याशब्दयोः स्थाने पंचम्यन्तौ तौ, व्याचचक्षिरे इति"
स्थाने विचचक्षिरे इति शब्दं च माध्यन्दिनाः पठन्ति । मुमुक्षोः कर्मणा सह विद्याया
अंगांगिभावेन अनुष्ठानस्यैव स्थापनीयतया तयोरेकानुष्ठानानौचित्यप्रति-   पादनमन्तरेण
तदसम्भवात् तत्र विपरीतफलप्राप्तिप्रतिपादनरूपेणैकेन प्रकारेण पूर्वमन्त्रे तदनौचित्यं प्रतिपाद्य
पुनरवान्तरफलभेदप्रतिपादनरूपेण प्रकारान्तरेणापि तदनौचित्यं प्रतिपादयति दशमेन मन्त्रेण ।
"	अस्य पदविवरणम् - विद्यया - यथोक्तलक्षणज्ञानरूपपरविद्यया;"
अन्यदेव-  अविद्याशब्दितकर्मयोगसाध्यफलात्
अन्यदेव फलम् । पूर्वे ब्रह्मविदः इति शेषः । आहुः - वदन्ति । एवम्, अविद्यया - कर्मयोगेन
। अन्यदेव - पूर्व एवकारः अत्रापि अनुषज्यते । विद्यासाध्यफलात् अन्यदेव फलम् आहुः -
धीराणाम् - ब्रह्मविदाम् । इति - एवम्भूतं वचनम् । शुश्रुम - अश्रौष्म । के ते ब्रह्मविदः
?  येभ्यः इत्थंभूतं वचनं श्रुतमित्यत्राह - य इत्यदि । ये - ब्रह्मविदः अस्मदाचार्यभूताः
। नः - अस्मभ्यम् । तत् - विद्याविद्ययोः फलभेदविषयं वचनम् । व्याचचक्षिरे -उपादिक्षन्
। पूर्वपूर्वब्रह्मवित्सम्प्रदायपरम्पराप्राप्तमेव अमुमर्थं विधिवत् उपसन्ना वयम् यथावदुपासितेभ्यः
स्वाचार्येभ्य एव अश्रौष्म । न तु 1प्रामाणिकत्वाप्रामाणिकत्वनिश्चयानर्हसाधारणलोकमुखात्
। अतः परमार्थभूत एवायम् इति भावः । शुश्रुम - व्याचचक्षिरे इत्युभयत्रापि लुडर्थे केवलभूते
लिट््, भूतानद्यतनपरोक्षार्थस्य इह असम्भवात् । छन्दसि लुड्् लड्् लिटः (पा.सू.3-4-6)
इत्यनुशासनेन लुहर्थेऽपि छन्दसि लिट््भवतीति न विरोध इति बोध्यम् ।
(विद्याविद्ययोः एकमात्रानुष्ठानस्य अयुक्तत्वम्)
"	इदमत्र तात्पर्यम् - अविद्याशब्दितस्य कर्मणः तत्तदसाधारणफलाभिसन्धि- पूर्वकम् अनुष्ठितस्य"
तत्तदैहिकामुष्मिकपूत्रपश्वादिस्वर्गादिरूपप्राकृतभोगैश्वर्यलक्षणं फलम् ;
तत्तदसाधारणफलाभिसन्धिमन्तरेण
मुमुक्षुणाऽनुष्ठितस्य तस्य विद्योत्पत्त्यु- पचयविरोधिमृत्युशब्दितपुण्यापुण्यकर्मनिवृत्तिमात्रं
च फलम् ;  विद्यायास्तु अमृतशब्दितब्रह्मप्राप्तिः फलम् । तथा च विद्यासाध्यफलात् अविद्यासाध्यफलं,
अविद्यासाध्यफलात् विद्यासाध्यफलं च परस्परं भिन्नमेव ;  तत्र प्रथमफलहेतुभूतस्य कर्मणः
केवलस्य अनुष्ठानं पूर्वमन्त्रोक्तरीत्या मोक्षविरोधिफलहेतुत्वात्
अन्ततो अन्धतमसप्राप्तिलक्षणमहानर्थहेतुत्वाच्च
मुमुक्षोः अनुपादेयमेव, द्वितीयफलहेतुभूतस्य कर्मणोऽपि
केवलस्य अनुष्ठानं विरोधिनिवृत्तिमात्रहेतुत्वात्
विद्याया एव ब्रह्मप्राप्तिहेतुत्वाच्च मुमुक्षोः न अभिमतसाधने पर्याप्तम् ।
"	विद्यायाः केवलाया अनुष्ठानमपि नित्यनैमित्तिककर्माननुष्ठाननिबन्धनप्रत्य-  वायबलेन"
विपरीतमहानर्थप्राप्तेः विद्योत्पत्त्युपचयविरोधिनां पुण्यापुण्यलक्षणानां प्राचीनकर्मणां
निवृत्त्यसिद्धया विद्यानिष्पत्तेरेव असम्भवाच्च मुमुक्षोर्नाभिमतसाधन-  क्षमम् ; तस्मान्मुमुक्षोः
विद्याविद्ययोरेकमात्रे अनुष्ठानम् अयुक्तमेव इति ।
"	फलाभिसन्धिरहितमनुष्ठितस्यापि कर्मणो ज्ञानविरोधिप्राचीनकर्मनिवृत्तिः फलमिति, विद्याया"
ब्रह्मप्राप्तिः फलमिति च फलभेदः - अविद्यया मृत्युं तीर्त्वा विद्ययाऽमृतमश्नुते (ई.उ.11)
इत्युत्तरमन्त्रे व्यक्तीभविष्यति ।
(विभक्तिव्यत्ययस्वीकारपक्षानादरः)
"	अत्र अन्यपदयोः द्वयोरपि परस्परसमभिव्याहृतविद्याऽविद्यासाध्यफलभेद-  परतायाः स्वरसत"
एव लाभेन अन्यपदानन्वयहेतुना विद्याऽविद्याशब्दगततृतीययोः
छान्दसव्यत्ययेन अवधिपंचम्यर्थपरतास्वीकारेण
केषांचिद्वयाख्यानमयुक्तमेव । एवम् - अन्यदेवाहुस्सम्भवात् इति वक्ष्माणमन्त्रनिर्देशस्य
इह तृतीयायाः अवधिपंचम्यर्थपरतास्वीकारगमकत्ववर्णनमपि अयुक्तम् । तृतीयापंचम्योः उभयोरऽपि
हेतुपरतयैव स्वरसतो निर्वाहसम्भवे छान्दसव्यत्यमाश्रित्य
तृतीयायाः अवधिपंचम्यर्थपरतास्वीकारस्य अनावश्यकत्वात् ।
"	एतेन - माध्यन्दिनपाठे अत्रापि विद्याऽविद्याशब्दयोः"
पंचम्यन्तताश्रवणमपि काण्वपाठसिद्धतृतीयायाः
अवधिपंचम्यर्थपरतास्वीकारगमकम् इत्यपि निरस्तम्, तृतीयायाः
स्वरसत एव हेतुपरतास्वीकारे बाधकलेशविरहेण छान्दसव्यत्यय-      कल्पनस्य अयुक्तत्वात् ।
"	एवं - विद्यां चाविद्यां च इत्याद्येकादशमन्त्रे विद्याऽविद्ययोः अमृतप्राप्तिमृत्यु"
तरणरूपे द्वे फले निर्दिश्य मुमुक्षोः तदुभयावश्यकत्वेन तद्धेतूभयानुष्ठानम् उपादेयमिति
समर्थनात् तदुपष्टम्भकतयैव अस्य मन्त्रस्य प्रवृत्तत्त्वाच्च तदैककण्ठ यानुरोधेनापि
अस्य मन्त्रस्य फलभेदप्रतिपादनपरत्वमेव स्वारसिकम्, न तु अप्रसक्तस्य विद्यमानशब्दालभ्यस्य
अध्याहारैकलभ्यस्य मोक्षसाधनस्य विद्याऽविद्याभिन्नत्वपरत्वम् इत्यलं बहुना ।
(विद्योपदेष्टृपुरुषविशेषनिर्णयः)
"	ननु अत्र विद्योपदेष्टा पुरुषः कः ?  वेदपुरुष इति चेत् - स किं नित्यसूरिषु कश्चित्"
? आहोस्वित् सर्वेश्वर एव ?  अथवा - ऐहलौकिक एव कश्चित्पुरुषविशेषः ? न तावत् प्रथमद्वितीयपक्षौ
सम्भवतः - स्वतस्सिद्धसार्वकालिकसार्वज्ञयोः नित्यसूरिसर्वेश्वरयोः पूर्वाचार्याधीनज्ञानत्वाभावेन
- ये नस्तद्वयाचचक्षिरे इत्युक्तयसंगतेः । नापि तृतीयपक्षस्सम्भवति ।
अर्वाचीनैहलौकिकपुरुषोपदेशवचनरूपत्वे वेदस्य अनित्यताप्रसङ्गात्,
पौरुषेयत्वनिबन्धनभ्रमप्रमादविप्रलिप्सामूलत्वसम्भावनर्हतया
स्वतस्सिद्धसुदृढ- प्रामाण्यविलयप्रसंगाच्च इति चेत् ; न, नित्यानामेव सतां वेदानां
स्वाभिप्रायावेदकस्वोपदेशवचनरूपतया तपोविशेषशालिनः चिरोपासितसदाचार्य- सम्प्रदायप्राप्तसकलार्थस्य
लोकरक्षार्थभगवत्कटाक्षविशेषनिश्शेषनिर्धूताज्ञानगन्धस्य ऐहलौकिकस्यैव पुरुषविशेषस्य
मुखादाविर्भावसम्भवात्, तथाविधस्य वेदप्रवचनकर्तृतया वेदाचार्यमात्रभूतस्य पुरुषविशेषस्य
चतुर्मुखादिवत् प्रतिकल्पभाव्याधिकारिकपुरुषरूपत्वात्, वेदानां तादृशपुरुषवचनरूपतया
तदभिप्रायस्यैव वेदाभिप्रायरूपतया च माननीयताया अपि ईश्वरशासनसिद्धतथा-
विधपुरुषविशेषाधिकारविशेषायत्तत्वाच्च
यथोक्तदोषगन्धानवकाशात् ।
(उक्तार्थे महाभारतप्रमाणप्रदर्शनम्)
"	तदिदं सर्वमभिप्रेत्यैव उक्तम् - महाभारते शान्तिपर्वणि,"
मोक्षधर्मपर्वणि पंचाशदधिकत्रिशततमे
नारायणीये षोडशे च अध्याये वेदानामपौरुषेयतायाः तदितरशास्त्राणां पौरुषेयतायाश्च प्रतिपादनपरे -
"	सांख्यं योगः पांचरात्रं वेदाः पाशुपतं तथा ।"
"	ज्ञानान्येतानि राजर्षे विद्धि नानामतानि वै ।।"
"	सांख्यस्य वक्ता कपिलः परमर्षिस्स उच्यते ।"
"	हिरण्यगर्भो योगस्य वक्ता नान्यः पुरातनः ।"
"	उमापतिः पशुपतिः श्रीकण्ठो ब्रह्मणस्सुतः ।"
"	उक्तवानिदमव्यग्रो ज्ञानं पाशुपतं शिवः ।।"
"	अपान्तरतमा नाम वेदाचार्यस्स उच्यते ।"
"	पञ्चरात्रस्य कृत्स्नस्य वक्ता नारायणस्वयम्।।(म.भा.शान्तिमोक्ष-  धर्म 356)"
"	इति प्रकरणे - अपान्तरतमा नाम वेदाचार्यस्स उच्यते । इति । अत्र सांख्ययोगपाशुपतानां"
कपिलहिरण्यगर्भः पशुपतयः  प्रणेतारः - पंचरात्रस्य तु स्वयं नारायणः प्रणेता इति तेषां
पौरुषेयत्वम्, - वेदानां तु उपदेष्टृत्वेन अपान्तरतमा नाम कश्चित् आचार्य एवास्ति -
न तु तत्प्रणेता कश्चिदिति वेदानामपौरुषेयत्वावेदनाय अपान्तरतमसो नाम कस्यचित्पुरुषविशेषस्य
वेदाचार्यत्वलक्षणाधिकारविशेषमात्रं च हि प्रत्यपादिषाताम् ।
(आधिकारिकवेदपुरुषद्वारा वेदाविर्भावः)
"	तस्मात् स एव च वेदपुरुषः, तादृशश्चाधिकारिकः पुरुषः चतुर्मुखादिवत् भिन्नभिन्न एव"
च तदातदा प्रतिकल्पभावी, तदुपदेशवचनरूपतया तन्मुखाविर्भाव-   मात्रेण च न वेदानामनित्यताप्रसंगः,
नित्यनामेव सतां तेषां तथाऽऽविर्भाव-       सम्भवात् ;
पौरुषेयत्वाभावेनैव भ्रमप्रमादादिदोषाभावात्
च न अनित्यत्वाप्रामाण्य- प्रसंगगन्ध इति न कश्चिद्विरोधः ।।
11
एकादशो मन्त्रः
विद्यां चाविद्यां च यस्तद्वेदोभयं सह।
अविद्यया मृत्युं तीर्त्वा विद्ययाऽमृतमश्नुते ।। 11 ।।
B.11
श्रीरङ्गाचार्यभाष्यम्
(पूर्वानुवादेन प्रकृतसंगतिप्रदर्शनम्)
"	 इमं मन्त्रं काण्वा एकादशमन्त्रतया, माध्यन्दिनाः"
चतुर्दशमन्त्रतया च पठन्ति। अस्यामुपनिषदि
प्रथममन्त्रे विद्यालक्षणं परावरतत्त्वज्ञानं संग्रहेण मुमुक्षोः उपदिश्य ततो द्वितीयमन्त्रे
- कुर्वन्नेवेह कर्माणि (ई.उ.2)  इति विद्यांगतया कर्मयोगानुष्ठानमपि आवश्यकमिति संक्षेपतो
दर्शयित्वा ततः तृतीयमन्त्रे प्रथम- द्वितीयमन्त्रोक्तज्ञानकर्मयोगनिष्ठाविहीनानां
विपरीतफलप्राप्तिप्रदर्शनमुखेन
तादृश -निष्यावश्यकतां च दर्शयित्वा ततश्चतुर्थप्रभृति अष्टमपर्यन्तमन्त्रैः प्रथम
मन्त्रोक्तविद्यालक्षणविज्ञाने परावरतत्त्वयाथात्म्यानुसन्धानप्रकारं मोहशोकनिवृत्ति
लक्षणं तदवान्तरफलविशेषं च प्रदर्श्य ततो द्वितीयमन्त्रे संग्रहेणोक्तं विद्यांगतया
कर्मणोऽपि सहानुष्टानावश्यकत्वं  सम्यक्् स्थापयितुं नवमदशममन्त्रयोः
विद्या- कर्मणोरेकैकमात्रानुष्ठानं
न कर्तुमर्हम् , विपरीतफलप्रसंगात्, द्वयोरपि फलभेदात्, विद्याकर्मसाध्ययोः द्वयोरपि
फलयोः मुमुक्षोरपेक्षितत्वेन एकमात्रानुष्ठाने तदभिमतासिद्धेश्च इत्युक्तम् ।
(विद्याकर्मणोरंगांगिभावेन अनुष्ठानम्)
"	अथ कौ तावन्मुमुक्षोरपेक्षितौ विद्याकर्मसाध्यौ फलभेदौ; तत्र किं किं फलं केन केन साध्यते"
? इत्याशंकां विविच्य तत्प्रतिपादनेन परिहृत्य, तत एव हेतोः
विद्याकर्मणोः साहचर्येण अंगांगिभावेन च अनुष्ठानावश्यकतां स्थापयति एकादशेन मन्त्रेण
विद्यांचाविद्यां च  इत्यादिना ।
"	अस्य मन्त्रस्य पदविवरणम् - यः  -मुमुक्षः ।  विद्यां च - यथोक्तविज्ञान - विशेषलक्षणां"
ब्रह््मविद्यां च, अविद्यांच - विद्याभिन्नम् अदृष्टफलोपकारकत्वेन तत्सदृशम् अंगतया
तत्प्रत्यासन्नं वर्णाश्रमादिविहितं कर्मयोगं च, तदुभयम्। सह - परस्परसहचरम् । वेद -
जानाति, ज्ञानस्य अनुष्ठानफलत्वात्  ज्ञात्वा  अंगांगिभावेन सह अनुतिष्ठति  इत्यार्थः
। कर्मणां फलाभिसन्धिपूर्वकम् अनुष्ठीयमानानामेव
मोक्षविरोधिफलान्तरहेतुत्वेन  विद्याविरोधसम्भवात्,
फलाभिसन्धिं परित्यज्य  अनुष्ठीयमानानां  तेषां  विज्ञानैकहेतुत्वेन विद्याविरोधविरहाच्च,
फलाभिसन्धिं परित्यज्य विद्याविरोधं परिहृत्य अंगांगिभावेन परस्परसाहचर्येण उभयमनुतिष्ठतीति
यावत् । स इति शेषः; यत्तदोर्नित्यसम्बन्धात् ।  सः - तादृशो मुमुक्षुः । अविद्यया -
यथोक्तलक्षणेन कर्मणा । मृत्युम्  - विद्योत्पत्तिविरोधि पुण्यपापरूपं प्राचीनं कर्म
।  तीर्त्वा - व्यपोह्म । विद्यया - ब्रह््मविद्यालक्षणेन विज्ञानेन । अमृतम् -ब्रह््म
"। अश्नते - प्राप्नोति इति ।	"
(विद्याऽविद्याशब्दयोः श्रीभाष्योक्तं अर्थवर्णनम्)
"	अत्र अविद्याशब्दस्य कर्मपरता; मृत्युशब्दस्य"
ज्ञानोत्पत्तिविरोधिपुण्यपापरूप- प्राचीनकर्मपरता
;  अमृतशब्दस्य ब्रह््मपरता च श्रीभाष्यकारैरेव जिज्ञासाधिकरण- श्रीभाष्ये भाषिता ।
यथोक्तं तत्र अत्राविद्याशब्दाभिहितं वर्णाश्रमविहितं कर्म ; अविद्यया- कर्मणा, मृत्युम्
-ज्ञानोत्पत्तिविरोधि प्राचीनं कर्म, तीर्त्वा - व्यपोह्म, विद्यया - ज्ञानेन, अमृतम्
-ब्रह््म प्राप्नोति इत्यर्थः । मृत्युतरणोपायतया प्रतीताऽविद्या
विद्येतरद्विहितं कर्मैव इत्यादि ।
( विद्याकर्मणोः अंगांगिभावेनाऽनुष्ठानावश्यकता)
"	तथा च - मृत्युशब्दितविद्यानिष्पत्तिविरोधिपुण्यपापरूपप्राचीनकर्मनिबर्हणम्"
अविद्याशब्दितवर्णाश्रमविहितकर्मफलम्
। अमृतशब्दितब्रह््मप्राप्तिश्च विद्याफलम् ।
तत्र प्रथमफलमन्तरेण विद्यानिष्पत्त्ययोगात्, तदभावे परमपुरुषार्थभूतब्रह््म-
प्राप्तिलक्षणद्वितीयफलासिद्धेश्च
प्रथमफलसाधनभूतवर्णाश्रमविहितकर्मलक्षणा अविद्या द्वितीयफलसाधनभूतविज्ञानलक्षणा विद्या
च इति, उभयोरपि परस्परविरोधप्रसंगपरिहारपूर्वकम् अंगागिभावेन साहचर्येण अनुष्ठानम् मुमुक्षोः
अवश्यापेक्षितम् इति भावः ।
(कर्मानुष्ठाननिवर्त्यमृत्युस्वरूपनिर्णयः)
न च -
अपि चेदसि पापेभ्यस्सर्वेभ्यः पापकृत्तमः ।
"	   सर्वं ज्ञानप्लवेनैव वृजिनं सन्तरिष्यसि ।।"
यथैधांसि समिद्धोऽग्निर्भस्मसात्कुरुतेऽर्जुन ।
ज्ञानाग्निस्सर्वकर्माणि भस्मसात्कुरुते तथा ।।
न हि ज्ञानेन सदृशं पवित्रमिह विद्यते । (भ.गी.4-36,37,38)
इति गीताचतुर्थाध्यायवचनैः ज्ञानस्यैव सर्वकर्मनिबर्हणसामर्थ्यावगमात्, तमेव विदित्वाऽतिमृत्युमेति
नान्यः पन्थाः (श्वे.उ.3-8) इति श्रुत्यापि ज्ञानस्यैव मृत्युतरणोपायताप्रतिपत्तेश्च,
मृत्युतरणं कर्मलक्षणाविद्यासाध्यं फलम्, ब्रह्मप्राप्तिस्तु विद्यासाध्यं फलमिति विद्याऽविद्ययोः
व्यवस्थितफलभेदकल्पनम्, ततश्च तयोरंगांगिभावेन साहचर्येण अवश्यानुष्ठेयत्वकथनं च कथं
संगच्छत इति वाच्यम्; विद्यानिष्पत्त्यनन्तरं ब्रह्मप्राप्तिविरोधिसर्वकर्मणां तया निबर्हणसम्भवेऽपि
विद्योत्पत्तिविरोधिप्राचीनकर्मणां स्वयमनिष्पन्नया तया पूर्वमेव निबर्हणायोगेन तन्निबर्हणस्य
दर्शितशास्त्राभिप्रेतत्वासम्भवात्, तन्निबर्हणपूर्वकविद्यानिष्पत्तेः
अनभिसंहितफलानुष्ठितवर्णाश्रमविहितकर्मयोगाधीनतायाः शास्त्रेणैव सिद्धत्वाच्च,
ब्रह्मप्राप्तेर्विद्योत्पत्तिविरोधिप्राचीनकर्मनिबर्हणस्य    च    विद्याविद्ययोःव्यवस्थित-
फलरूपतायाः तत एव हेतोः तयोः साहचर्येण अनुष्ठेयतायाश्च अभिधाने क्षतिलेशादर्शनात् ।
अत एव - न हि ज्ञानेन सदृशं पवित्रमिह विद्यते
(भ.गी.4-38)  इत्युक्त्यनन्तरमेव -  तत्स्वयं योगसंसिद्धः कालेनात्मनि विन्दति (भ.गी.4-38)
इति तादृशं ज्ञानं चिरकालानुष्ठितानभिसंहितफलकर्मयोगाधीनविद्यो
-त्पत्तिविरोधिप्राचीनकर्मनिबर्हणरूपसंसिद्धिमानेव विन्दति इत्यभिहितम् ।
"	अत एव गीताशास्त्रे अष्टादशाध्यायान्ते वर्णाश्रमप्रतिनियतकर्मणां"
विविच्य प्रतिपादनानन्तरम् अंगांगिभावेन साहित्यसमर्थनम्
"	स्वे स्वे कर्मण्यभिरतस्संसिद्धिं लभते नरः ।"
"	स्वकर्मनिरतस्सिद्धिं यथा विन्दति तच्छृणु ।। (भ.गी.18-45)"
इत्यादिना ग्रन्थेन अनभिसंहितफलानुष्ठितस्वस्ववर्णाश्रमधर्मलक्षणकर्मयोगस्य विद्योत्पत्तिरूपम्
अर्वाचीनफलं विद्यानिष्पत्तिद्वारा ब्रह्मप्राप्तिलक्षणं परमफलं च प्रति हेतुत्वं प्रतिपादयता
भगवता वासुदेवेनैव विद्याविद्ययोः यथोक्तलक्षणफलभेदहेतुत्वेन अविद्याया अपि परमफलप्रयोजकत्वसद््भावेन
च हेतुना तयोः साहचर्येण अंगांगिभावेन अनुष्ठेयत्वमेव दर्शितम् । एवं श्रीविष्णुपुराणेऽपि -
"	इयाज सोऽपि सुबहून् यज्ञान् ज्ञानव्यपाश्रयः ।"
ब्रह्मविद्यामधिष्ठाय तर्तुं मृत्युमविद्यया ।। (वि.पु.6-6-12)
इति वचनेनापि साक्षात् एतन्मन्त्रोपबृम्हणभूतेन अयमर्थस्स्पष्टमभिहितः ।
"	अत्र - आगमोक्तब्रह्मज्ञानाश्रयः केशिध्वजो ब्रह्मप्राप्तिहेतुभूतां ब्रङ्मविद्यां"
प्रितिरूपापन्नदर्शनसमानाकारध्रुवानुस्मृतिशब्दितब्रह्मध्यानधारारूपां साध्यत्वेन उद्दिश्य
तत्सिद्धये तद्विरोधिप्राचीनकर्मलक्षणं मृत्युं फलाभिसन्धिरहितवर्णाश्रमविहितकर्मयोग-
लक्षणाविद्यया तर्तुं बहून् यज्ञानकार्षित् इति हि उक्तम् ।
एवम् -
"	तपो विद्या च विप्रस्य निश्श्रेयसकरं परम् ।"
"	तपसा किल्बिषं हन्ति विद्ययाऽमृतमश्नुते ।। म.स्मृ.12-104)"
इति मनुवचनेनापि साक्षादेतच्छुत्युपबृम्हणभूतेन अयमर्थः उक्तः । एवम् -  धर्मेण पापमपनुदति
(तै.ना.144) इति तैत्तिरीयोपनिषदि षष्ठप्रश्ने नारायणे
त्रिषष्ठितमानुवाकगतश्रुत्यैककण्ठ््यात् अविद्यया मृत्युं तीर्त्वा  इत्यत्र मृत्युशब्दो
विद्योत्पत्तिविरोधिप्राचीनसुकृतदुष्कृतरूपद्विविधकर्मपरः, मोक्षविरोधित्वाविशेषेण अत्रत्यपापशब्दस्य
उभयपरताया एव विवक्षितत्वात् ।
(कर्मणा पितृलोकः इति बृहदारण्कश्रुतिविरोधपरिहारः)
न च एवं सति - कर्मणा पितृलोको विद्यया देवलोकः (बृ.उ.3-5-16) इति बृहदारण्यकश्रुतिविरोधः,
कर्मविद्ययोः परस्परविरुद्धफलकत्वावगमात्  इति -वाच्यम्;-
तादृशश्रुतौ-कर्मशब्दस्य-फलाभिसन्धिसहितकेवलस्वयंप्रधानपुण्यकर्मवि-षयत्वात्,
तावता फलाभिसन्धिरहितकर्मणां परविद्यांगतया तदन्तर्भूतानाम् अनुष्ठाने विरोधाभावात्,
विनियोगपृथक्त्वेन फलाभिसन्धिसहितकर्मणां तद्रहितकर्मणां च फलभेदस्य शास्त्रेणैव सिद्धत्वाच्च ।
"	              (मुमुक्षोरपि कर्मानुष्ठानविधानप्रपंचनम्) 	     	   यथा हि - अथ ये"
यज्ञेन दानेन तपसा लोकान् जयन्ति ते धूममभिसम्भवन्ति (बृ.उ.8-2-16) । अथ य इमे ग्राम
इष्टापूर्ते दत्तमित्युपासते ते धूममभिसम्भवन्ति  (छां.उ. 5-10-3) इत्यादि श्रुतिभिः -
"	त्रैविद्या मां सोमपाः पूतपापा यज्ञैरिष्ट््वा स्वर्गतिं प्रार्थयन्ते ।"
"	ते पुण्यमासाद्यसुरेन्द्रलोकमश्नन्ति दिव्यान्दिवि देवभोगान् ।। (भ.गी.9-20)"
इत्यादिस्मृतिभिश्च कर्मणां नश्वरलोकावाप्त्यादिफले विनियोगोऽवगम्यते ; तथैव तमेतं
वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन (बृ.उ. 6-4-22) ।  धर्मेण
पापमपनुदति  (तै.ना. 144)  यक्ष्यमाणो ह वै
भागवन्तोऽहमस्मि (छां.उ.5-11-5)  इत्यादिश्रुतिभिः, भगवता वासुदेवेन गीतायाम् अष्टादशाध्याये-
"	त्याज्यं दोषवदित्येके कर्म प्राहुर्मनीषिणः ।"
"	यज्ञदानतपः कर्म न त्याज्यमिति चापरे ।। (भ.गी.18-3)"
इति पक्षद्वयमुपक्षिप्य -
"	यज्ञदानतपः कर्म न त्याज्यं  कार्यमेव तत् ।"
"	यज्ञो दानं तपश्चैव पावनानि मनीषिणाम् ।। (भ.गी.18-5)"
इति मुमुक्षूणामपि विद्याविरोधिपापनिवर्तकत्वरूपपावनत्वेन हेतुना कर्मणाम् अनुष्ठेयत्वपक्षस्यैव
सिद्धान्तितत्वात् ; तृतीयाध्यायेऽपि कर्मणैव हि  संसिद्धिमास्थिता जनकादयः (भ.गी.3-20)
इति ज्ञान्यग्रेसरजनकादीनां कर्मानुष्ठानप्रदर्शनात् ;  चतुर्थाध्याये -
"	एवं ज्ञात्वा कृतं कर्म पूर्वैरपि मुमुक्षुभिः ।"
"	कुरु कर्मैव तस्मात्त्वं पूर्वैः पूर्वतरं कृतम् ।। (भ.गी.4-15)"
इति मुमुक्षूणामेव पूर्वेषाम् अनुष्ठानप्रदर्शनपूर्वकं कर्मणोऽवश्यानुष्ठेयत्वविधानात्,
"	इयाज सोऽपि सुबहून् यज्ञान् ज्ञानव्यपाश्रयः ।"
"	ब्रह्मविद्यामधिष्ठाय तर्तुम्मृत्युमविद्यया ।। (वि.पु.6-6-12)"
इति प्रागुदाहृतविष्णुपुराणवचनात् एवं जातीयाभ्यो अन्याभ्यो बह्वीभ्यः स्मृतिभ्यश्च
कर्मणां पापनिवृत्तिज्ञानोत्पत्त्यादिफलेऽपि विनियोगोऽवगम्यत इति विनियोगपृथक्त्वेन
बुभुक्षोर्मुमुक्षोश्च द्वयोरपि कर्मानुष्ठानं प्राप्तमेव ।
"	        ( बुभुक्षुमुमुक्षुभेदेन कर्मद्वैविध्यम्)"
"	    एतान्यपि तु कर्माणि संगं त्यक्तवा फलानि च ।"
"	    कर्तव्यानीति मे पार्थ निश्चितम्मतमुत्तमम् ।। (भ.गी.18-6)"
"	     अनिष्टमिष्टं मिश्रं च त्रिविधं कर्मणः फलम् ।"
"	    भवत्यत्यागिनां प्रेत्य न तु सन्न्यासिनां क्वचित् ।। (भ.गी.18-12)"
"	    सर्वकर्माण्यपि सदा कुर्वाणो मद्वयपाश्रयः ।"
"	    मत्प्रसादादवाप्नोति शाश्वतं पदमव्ययम् ।।(भ.गी.18-56)"
"	      चेतसा सर्वकर्माणि मयि सन्नयस्य मत्परः ।"
"	    बुद्धियोगमुपाश्रित्य मच्चित्तस्सततं भव ।। (भ.गी.18-57)"
इत्यादिभिर्वचनैः गीताशास्त्रे फलाभिसन्धिपूर्वकम् अनुष्ठितकर्मणामेव
स्वर्गादिफलप्राप्तिः, फलाभिसन्धिरहितमेव त्रिविधत्यागपूर्वकमनुष्ठितकर्मणां
मोक्षविरोधितादृशफलराहित्यं,
परम्परया विरोधिपापनिवृत्तिज्ञानोत्पत्तिद्वारा ब्रह्मप्राप्तावेव पर्यवसानं च इति प्रतिपादयता
भगवता वासुदेवेनैव बुभुक्षुभिरनुष्ठेयानि फलाभिसन्धिसहितकर्माणि, मुमुक्षुभिरनुष्ठेयानि
फलाभिसन्धिविधुरत्रिविधत्यागसहित- कर्माणि इति कर्मद्वैविध्यमपि सम्यगुपपादितम्।
"	अतः - कर्मणा पितृलोकः (बृ.उ.3-5-16)  इत्यत्र कर्मशब्दः"
फलाभिसन्धिसहितविद्यानन्तःपातिकर्मविषयः
। इह अविद्याशब्दः फलाभिसन्धि- विधुरत्रिविधत्यागसहितविद्यान्तःपातिकर्मविषय
इति न कश्चिद्विरोधगन्धः ।
"	        	(पितृलोकशब्दस्य अन्तरिक्षलोकपरत्वम्)"
अत्र पितृलोकशब्दः - उपलक्षणविधया वा, पितृशब्दविवक्षित- कर्मफलानुभवितृकत्वेन
वा,ब्रह्मलोकपर्यन्तसर्वपुण्यलोकात्मकान्त
रिक्षलोकमात्रपरः  अथ त्रयो वाव लोका मनुष्यलोकः पितृलोको देवलोकः (बृ.उ.3-5-16)  इति
। इत्येतत्प्रकरणस्थलोकत्रयनिर्देशस्य त्रयो लोका एत एव वागेवायं लोको मनोऽन्तरिक्षलोकः
प्राणोऽसौ लोकः (बृ.उ.3-5-4)  इति पूर्वप्रकृतलोकत्रयनिर्देशसमानविषयत्वात्, ईक्षतिकर्माधिकरणे
त्रित्वेन लोकनिर्देशघटकान्तरिक्षलोकशब्दस्य  चतुर्मुखलोकपर्यन्तोपरितनसर्वपुण्यलोकप-
रताया भाष्यकारैः निर्णीतत्वाच्च ।
(देवलोकशब्दस्य परमपुरुषलोकपरत्वम्)
"	 विद्यया देवलोकः  (बृ.उ. 3-5-16)  इत्यत्र देवलोकशब्दस्तु"
सर्वपुण्यलोकोत्तीर्णपरमपदाख्यनित्यसूर्यावासभूतभगवल्लोकपरः, तद्रघटकदेव-
शब्दस्य यत्र पूर्वे साध्यास्सन्ति देवाः  (तै.आर.3-12) इत्युक्तनित्यसूरिलक्षणदे-
वपरत्वात्  देवलोको वै लोकानां श्रेष्ठस्तस्माद्विद्यां प्रशंसन्ति  (बृ.उ. 1-5-16)
इत्यत्र प्रकरणविवक्षितदेवलोकस्य सर्वलोकश्रेष्ठतायाः,
तत्प्राप्तिहेतुविद्यायाः सर्वप्रशस्ततायाश्च
अभिधानेन ते तं भुक्त्वा स्वर्गलोकं विशालं क्षीणे पुण्ये मर्त्यलोकं
विशन्ति (भ.गी.9-21) । आब्रह्मभुवनाल्लोकाः पुनरावर्तिनोऽर्जुन (भ.गी.8-16)  इत्यादिषु
निन्द्यमानपुण्यलोकपरत्वासम्भवात्, ईक्षतिकर्माधिकरणे आथर्वणिक- श्रुतिघटकलोकत्रयनिर्देशे
ब्रह्मलोकशब्दनिर्दिष्टतृतीयलोकस्य परमपुरुषलोकताया निर्णीतत्वेन तत्स्थानीयत्वात् तमेवं
विद्वानमृत इह भवति । नान्यः पन्था अयनाय विद्यते  (तै.आर.3-12)  इत्यादिनिर्देशवत्
विद्यया देवलोकः (बृ.उ.3-5-16)  इति निर्देशस्यापि विद्याया एव परमपदप्राप्तिं प्रति
प्रधानहेतुत्वाभिप्रायकत्वाच्च । एतदभिप्राणैव च इहापि विद्ययाऽमृतमश्नुते  इति निर्देशः ।
"	न च एतावता कर्मयोगस्य विद्यां  प्रति तद्वारा"
परमपुरुषार्थलक्षणमोक्षं प्रति च न प्रयोजकत्वम्
इति कथंचिदपि वक्तुं शक्यम् । तमेतं वेदानुवचनेन ब्राह्मणा विविदिषन्ति यज्ञेन दानेन
तपसाऽनाशकेन (बृ.उ.6-4-22) इत्यादि प्रागुदाहृतश्रुतिस्मृत्यादिप्रमाणगणविरोधात्, क्रियावानेष
ब्रह्मविदां वरिष्ठः (मुं.3-1-4),  यक्ष्यमाणो ह वै भगवन्तोऽहमस्मि (छां.उ. 5-11-5)
,कर्मणैव हि संसिद्विमास्थिता जनकादयः (भ.गी.3-20)
इत्यादि प्रमाणप्रतिपन्नब्रह्म- विदाचारविरोधात्,
सर्वापेक्षा च यज्ञादिश्रुतेरश्ववत् (ब्र.सू.3-4-26),  सहकारित्वेन च (ब्र.सू. 3-4-33)
इति सूत्राभ्यां कर्मणा विद्योपकारकत्व-
सहकारित्वप्रतिपादकब्रह्ममीमांसकर्तृभगवद््बादरायणाशयविरोधाच्च
। इत्थं सर्वत एव कर्मणां ब्रह्मविद्योपकारकत्वसहकारित्वयोः प्रतिपन्नत्वादेव इहापि
--- कुर्वन्नेवेह कर्माणि (ई.उ.2)  इत्यादिना विद्यां च
अविद्यां च  इत्यादिना च ब्रह्मविदमुद्दिश्यैव
ब्रह्मविद्याकर्मयोगयोः उभयोः अनुष्ठानं विधीयत इति न कश्चिद्विरोधः ।
"	(शङ्करतदनुयायिमतानौचित्यम्)"
"	एतेन - ब्रह्मविद्याकर्मयोगयोः परस्परविरुद्धफलकत्वेन तयोरुभयोः अनुष्ठानं ब्रह्मविदो"
न सम्भवति इत्यभिसन्धाय - कुर्वन्नेव  इत्यादेः --- विद्यां चाविद्यां च  इत्यादेश्च
अविद्वदधिकारिपरतया शङ्करतदनुयायिकृतं व्याख्यानमसमंजसमेव ।
दर्शितप्रमाणगणैः कर्मणां विद्योपकारकत्व-
सहकारित्वयोस्सिद्ध्या ब्रह्मविदः कर्मयोगब्रह्मविद्ययोः अनुष्ठानासम्भववादस्य अयुक्तत्वात्,
अविद्वदधिकारिणं प्रति वक्तव्यं कृत्स्नं कर्मयोगं प्रागेव कर्मकाण्डे विविच्याभिधाय
तन्निरूपणसमापनानन्तरं प्रवृत्ते ज्ञानकाण्डेऽस्मिन् पुनः सामान्येन तं प्रति कर्मयोगविधानस्य
निष्प्रयोजनत्वात्, विद्वत्प्रकरणमध्ये अविदुषः प्रसंगस्यैव असम्बद्धत्वात्, अविद्वदधिकारिणं
प्रति अमृतप्राप्तिप्रयोजकविद्याभिधानायोगाच्च । अत्र
विद्यापरत्वम् अस्वीकृत्य अर्वाचीनदेवताज्ञानपरत्वेन
-- अमृतमश्नुते  इत्यस्य ब्रह्मप्राप्तिपरत्वमस्वीकृत्य अर्वाचीनदेवतात्मभावप्राप्तिपरत्वेन
च शङ्करकृतं व्याख्यानमपि अनुपादेयं, क्षादेतच्छुत्युपबृम्हणभूतप्रमाणविरुद्धत्वात्,
ब्रह्मवित्प्रकरण- विरुद्धत्वाच्च ।
(अमृतशब्दस्य मुक्त्यर्थकत्वस्थापनम्)
इयाज सोऽपि सुबहून् यज्ञान् ज्ञानव्यपाश्रयः ।
ब्रह्मविद्यामधिष्ठाय तर्तुम्मृत्युमविद्यया ।। (वि.पु.6-6-12)
इति विष्णुपुराणवचनम् -
तपो विद्या च विप्रस्य निश्श्रेयसकरं परम् ।
तपसा किल्बिषं हन्ति विद्ययाऽमृतमश्नुते ।। (म.स्मृ.12-104)
इति मनुवचनं च हि साक्षादेतच्छुत्युपबृम्हणभूतम् । अत्र हि ब्रह्मविद्यामधिष्ठाय इत्यनेन
---  परं  निश्श्रेयसकरम्  इत्यनेन च दर्शितश्रुतिगतस्य विद्याशब्दस्य
ब्रह्मप्राप्तिलक्षणपरमपुरुषार्थहेतुपरविद्यापरत्वम्  अमृतमश्नुते इति शब्दस्य तादृश
पुरुषार्थपरत्वं च प्रस्फृटमेव व्याख्यातम् । प्रसिद्धश्च उपनिषत्सु ब्रह्मप्राप्तिलक्षण-
परमपुरुषार्थपर एव अमृतप्राप्तिनिर्देशो बहुधा ।
"	बृहदारण्यके चतुर्थाध्याये पंचमब्राह्मणे प्रथमादिषु"
चतुर्दशसु खण्डिकासु--- एष त आत्माऽन्तर्याम्यमृतः
(बृ.उ.5-7) इति । एवम् अन्यत्रापि च बहुलम् अमृतशब्दो ब्रह्मपर एव प्रयुज्यते । एवम्
- - कर्मणा पितृलोकः (बृ.उ.3-5-16)  इति श्रुतौ विद्याशब्दस्य देवतात्मज्ञानपरत्वम्
आश्रित्य तदैककण्ठयेन
अत्रत्याविद्याशब्दस्यापि तत्परत्ववर्णनमपि असंगतम्, तथा सति कर्मविद्ययोः परस्परविरुद्धफलत्वेन
समुच्चयासम्भवाभिप्रायकस्य तत्र तदश्रवणस्य अत्र तत्सम्भवाभिप्रायकस्य तच्छ्रवणस्य च
सन्दर्भविरुद्धत्वात् । कर्मसामान्यस्य
ब्रह्मविद्याविरोधित्वाभिमानेन इह विद्याविद्ययोः समुच्चयश्रवणात् न
इयं श्रुतिः ब्रह्मविद्विषया
किन्तु अविद्विषयैव इत्यभिप्रायेण व्याख्यानमप्यसत्,
फलाभिसन्धिसहितस्य कर्मणो मोक्षविरोधितत्तदर्वाचीनफलहेतुत्वेन ब्रह्मविद्याविरो-
धित्वसम्भवेऽपि फलाभिसन्धिरहितप्रागुक्तलक्षणत्रिविधत्यागसहितकर्मणां प्रत्युत
ब्रह्मविद्यानिष्पत्तिप्रयोजकत्वस्य प्रागुक्तप्रमाणगणसिद्धत्वेन कर्मसामान्यस्य ब्रह्म-
विद्याविरोधिताया असम्भावितत्त्वात् ।
"	(शाङ्करदिव्याख्यानस्य निर्युक्तिकत्वम्, प्रकरणविरोधश्च)"
"	यदापि -- बृहदारण्यकोपनिषदि षष्ठाध्याये किं प्रजया करिष्यामो येषां नोऽयमात्माऽयं"
लोकः (बृ.उ.6-4-22) इति -- ब्रह्मविदाम् गार्हस्थ्यत्यागदर्शनं,
श्वेताश्वतरोपनिषदि अत्याश्रमिभ्यः परमं  पवित्रं प्रोवाच सम्यगृषिसंघजुष्टम्, (श्वे.उ.6-21)
इति तुर्याश्रमिषु ब्रह्मविद्योपदेशदर्शनं च उपजीव्य तादृशानामेव विद्याधिकारं, तेषु
अग्निहोत्रादिकर्माभावेन कर्मणो विद्यानपेक्षितत्वं च निश्चित्य मुमुक्षोः ब्रह्मविद्यानिष्ठस्य
विद्यासाहचर्येण कर्मणः अनुष्ठानप्रसंगाभावेन विद्याविद्ययोः समुच्चयेन अनुष्ठानविधायिनी
विद्यां चाविद्यां च इत्यादिरियं श्रुतिः अविद्वद्विषयैव इत्यभिप्रायकं शांकरव्याख्यानम् ।
"	सन्न्यासिनां गृहस्थानां च ब्रह्मविद्याधिकारः"
"	तदप्यसत् --- सूत्रकारेण तमेतं वेदानुवचनेन"
ब्राह्मणा विविदिषन्ति यज्ञेन दानेन  तपसाऽनाशकेन
(बृ.उ.6-4-22)   इत्यादिश्रुत्या  कर्मणां ब्रह्मविद्यासाधनत्वावगमादुपनिषत्सु गृहस्थानामेव
प्रायशो ब्रह्मविद्यानुष्ठानदर्शनाच्च हेतोः तुर्याश्रमिणां विद्यासाधनकर्माभावेन विद्यानधिकारमेव
आशंक्य तेषामपि अग्निहोत्रादिकर्माभावेऽपि स्वाश्रमानुगुणजपतपःप्रभृतिविद्योपकारककर्मसम्भ
वमुपपाद्यकथंचिदेव तेषां विद्याधिकारस्थापनात् गृतहस्थानामेव विद्यायाम् अधिकारस्य मुख्यतया
"अवगमेन तेषां  विद्यानधिकारकथायाः कर्मणां विद्यानुपकारकत्वकथायाश्च सुदूरपराहतत्वात् ।	"
"	   गृहस्थस्य ब्रह्मविद्याधिकारव्यवस्थापनम्"
अत एव च  श्वेताश्वतरोपनिषदि -
"	तपः प्रभावाद्देवप्रसादाच्च ब्रह्म ह श्वेताश्वतरोऽथ विद्वान् ।"
"	अत्याश्रमिभ्यः परमं पवित्रं प्रोवाच सम्यगृषिसंघजुष्टम् ।। (श्वे.उ.6-21)"
इत्येतन्मन्त्र एव पूर्वार्धे तुर्याश्रमिणोऽपि
श्वेताश्वतरस्य आचार्यस्य उपासनोपकारकतपःप्रभावशब्दितकर्मसहकारेण
तत्सहकृत  उपासनप्रीत- भगवत्प्रसादेन च ब्रह्मविद्यानिष्पत्तिप्रतिपादनेन विद्याविद्ययोः
समुच्चयेन अनुष्ठानमेव दर्शितम् । एवं तत्रैव उपरितनमन्त्रे -
वेदान्ते परमं गुह्मं पुरा कल्पे प्रचोदितम् ।
नाप्रशान्ताय दातव्यं नापुत्रायाशिष्याय वा पुनः ।। (श्वे.उ.6-22)
इत्येवंरूपे पुत्राय विद्योपदेशकर्तव्यताप्रतिपादके गृहस्थानामपि प्रत्युत विद्यायामधिकारसद््भाव
एव प्रतिपाद्यते । अत एव छान्दोग्योपनिषदि अष्टमप्रपाठके पंचदशे खण्डे ब्रह्मविद्योपदेशान्ते
गुरोर्लब्धब्रह्मविद्योपदेशस्य अधिकारिणः -- कुटुम्बे शुचौ देशे  (छां.उ.8-15-1)   इत्यारभ्य
स खल्वेवं वर्तयन् यावदायुषं  ब्रह्मलोकमभिसम्पद्यते न च पुनरावर्तते  न च पुनरावर्तते
(छां.उ.8-15-1)  इति यावदायुषं गार्हश्थ्य एव कर्मानुष्ठानेन सहस्थितिः अन्ते अपुनरावृत्तिलक्षण-
ब्रह्मप्राप्तिरूपपरमपुरुषार्थप्राप्तिश्च अभिहिता । इत्थमेव च सूत्रकारेणापि कृत्स्नभावात्
गृहिणोपसंहारः  (ब्र.सू.3-4-47) इति सूत्रे सर्वेष्वाश्रमिषु विद्यासद््भावादेव  अत्र
गृहस्थाश्रमेण उपसंहारः कृत इति अस्याश्श्रुतेः अर्थो विवृतः ।
"	विद्याविद्ययोस्सहानुष्ठानम् अब्रह्मविद्विषयम्  इति मतनिरासः"
"	तस्मात् ब्रह्मविद्यायाम् आश्रमान्तरनिष्ठानाम् अनधिकारात्"
तुर्याश्रमनिष्ठानामेव अधिकारात् कर्मणां गृहस्थाश्रममात्रविश्रान्तत्वेन तुर्याश्रमनिष्ठानां
तदभावाच्च कर्मणां ब्रह्मविद्यानपेक्षितत्वेन इह विद्याविद्ययोः सहानुष्ठानप्रतिपादनम्
अविद्वद्विषयमेव इति शांकरव्याख्यानमसमंजसं श्रुतिविरुद्धं सूत्रकारानभिमतं च इति सिद्धम्
। प्रागुदाहृतप्रमाणैः विद्यायाः सर्वाश्रमिसाधारण्यस्यैव
अवगमात्, तुर्याश्रमिणां अग्निहोत्रादिकतिपयकर्माभावेऽपि
जपतपःप्रभृतिस्वाश्रमानुगुणकर्मसद््भावात् तत्सहकारेणैव विद्यासिद्ध्यवगमाच्च विद्यायाः
कर्मसाहचर्यण   अनुष्ठेयत्वप्रतिपादने विरोधगन्धाभावात्, विद्वत्प्रकरणमध्येऽविदुषः
प्रसङ्गलेशाभावाच्च । तथा च यथोक्तलक्षण एवार्थः अस्याः स्वीकर्तुम् उचितो विद्वद््भिः
"इत्यलम् अतिविस्तरेण ।।	"
"	       (कर्मणः भक्तियोगद्वारा मोक्षफलकत्वम्)"
12
द्वादशो मन्त्रः
अन्ध तमः प्रविशन्ति येऽसम्भूतिमुपासते ।
ततो भूय इव ते तमो य उ सम्भूत्याँ रताः ।। 12।।
(सम्भूत्यसम्भूत्योरेकैकस्यानुष्ठाने दोषः)
B.12
श्रीरङ्गाचार्यभाष्यम्
(मन्त्रत्रयस्य अवतारिका)
इमं मन्त्रं नवममन्त्रतया माध्यदिनाः द्वादशमन्त्रतया काण्वाश्च पठन्ति । इतः
पूर्वं प्राप्यपुरुषार्थोपायभूतं कर्मांगकब्रह्मोपासनरूपविद्यालक्षणं परमहितम् अभिहितम्
। इतः परं पुरुषार्थानाम् ऐश्वर्यकैवल्यभगवत्प्राप्तिलक्षणानां त्रैविध्यात्- -
ब्रह्मविदम् ऐश्वर्यकैवल्याभ्यामर्वाचीनपुरुषार्थाभ्याम् अस्थिरत्वाल्पत्वदोषदुष्टाभ्यां
निवर्त्य भगवत्प्राप्तिलक्षणपरमपुरुषार्थे एव प्रवर्तयितुम् इतरपुरुषार्थयोः दोषज्ञापनेन
तन्निष्ठान्विनिन्द्य, परमपुरुषार्थप्रयोजकेतरपुरुषार्थव्यावर्तक अवान्तरफलान्तरानु-
सन्धानमपि विद्याङ्गतया उपादेयमिति प्रतिपाद्यते द्वादशादिभिस्त्रिभिर्मन्त्रैः ।
(प्रत्येकं सम्भूत्यसम्भूत्युपासकानां प्रकृतिसम्बन्धस्यापरिहार्यता)
अत्र द्वादशस्यास्य मन्त्रस्य पदविवरणम् - ये - पुरुषाः, असम्भूतिम्-सम्भूतिस्सम्भवः-तस्याः
निवृत्तिरसम्भूतिः-विग्रहपरिग्रहनिवृत्तिरिति यावत् । ताम् असम्भूतिम् - उत्तरार्धस्थ
एवकारार्थक उकारः प्रागिव अर्थसामर्थ्यात् इहापि सम्बध्यते । असम्भूतिम् उ - एकान्ततो
विग्रहपरिग्रहनिवृत्तिमेव । उपासते - तन्मात्रोद्देश्यकोपासननिष्ठाः भवन्ति इत्यर्थः
। ते - पुरुषाः । अन्धं तमः प्रविशन्ति - गाढमज्ञानं प्रविशन्ति प्रकृष्टमज्ञानमेव प्राप्ता
भवन्तीति यावत् । न ह वै स शरीरस्य सतः प्रियाप्रिययोरपहतिरस्ति अशरीरं वाव सन्तं न
प्रियाप्रिये स्पृशतः (छां.उ.8-12-1) इति श्रुत्यनुरोधात्
अनुभवानुरोधाच्च यावच्छरीरपरिग्रहानुवृत्तिसुखदुःखानुवृत्तिरपरिहार्या,
शरीरपरिग्रहानुवृत्तिश्चयावत्प्रकृति    सम्बन्धमपरिहार्येव ।
अत आत्यन्तिकशरीरपरिग्रहनिवृत्तिरेव
मे भवतु इत्यभिसन्धाय असम्भूतिमात्रोद्देश्यकोपासननिष्ठा ये भवन्ति तेषां ताद्रशोपासनेन
कैवल्यपुरुषार्थ एव पर्यवसानेन तस्य च नित्यत्वेन ततःपरं
कदाचिदपि भगवत्प्राप्तिलक्षणपरमपुरुषार्थानवकाशाच्च
तत्प्रतिबन्धकं महदेव तमः ते प्राप्तवन्तो भवन्तीति भावः । ये - पुरुषाः, सम्भूत्याम्
उ - शरीरपरिग्रह एव, रताः- उपादेयत्वबुद्धया सक्ताः -
पुनः पुनर्भोगोपकरणशरीरपरिग्रहोद्देश्यकोपासनैकनिष्ठाः,
ते, ततः- असम्भूत्युद्देश्यकोपासननिष्ठापेक्षया, भूय इव - अत्यन्तमेव
प्रागिव इहापि इवकार एवकारार्थकः । तमः प्रविशन्ति
इत्यन्वयः । तदीयाज्ञानापेक्षयाऽत्यधिकमज्ञानं
प्राप्तवन्तो भवन्त्येव इति यावत् ।
करणकलेबराद्युपकरणाभावे भोग एव न सम्भवति, अनुभवानुरोधात् ।
आनन्दलक्षणो भोग एव च सर्वापेक्षितः, तदर्थमेव च
सर्वेषां प्रवृत्तिदर्शनात् । निर्दुःखमात्रावस्थानं
च नेष्टतमम् । अत आनन्दलक्षणभोगोपकरणदेहादिपरिग्रह एव
मे भवतु इत्यभिसन्धाय सम्भूतिमात्रोद्देश्यकोपासननिष्ठा
ये भवन्ति, तेषां तादृशोपासनेन भोगैश्वर्यलक्षणपुरुषार्थ
एव पर्यवसानेन तस्य च कैवल्यपुरुषार्थादपि
अल्पत्वादस्थिरत्वादवर्जनीयपुनःपुनरागन्तुकदुःखमिश्रत्वाद्् भगवत्प्राप्तिलक्षणपरम-
पुरुषार्थप्रतिबन्धकत्वाविशेषाच्च कैवल्यनिष्ठेभ्योऽपि अत्यन्ताधिकं तमः प्राप्तवन्तो
"भवन्त्येव इति भावः ।।	"
13
त्रयोदशो मन्त्रः
अन्यदेवाहुस्सम्भवात् अन्यदाहुरसम्भवात् ।
इति शुश्रुम धीराणां ये नस्तद्वयाचचक्षिरे ।। 13।।
B.13
श्रीरङ्गाचार्यभाष्यम्
(मन्त्रविवरणम्)
इमं मन्त्रं दशममन्त्रतया माध्यन्दिनाः पठन्ति । व्याचचक्षिरे इति स्थाने विचचक्षिरे इति च ।
(सम्भूत्यसम्भूतिभिन्नस्य मोक्षफलत्वम्)
अस्य त्रयोदशस्य मन्त्रस्य विवरण्म् - सम्भवात् -
प्रागुक्तलक्षणसम्भूत्युद्देश्यकोपासनसाध्यविग्रहपरिग्रहलक्षणावान्तरफलात्,
अन्यदेव- असम्भूत्युपासनावान्तरफलप्रयोज्यकैवल्यलक्षणपरमफलादन्यदेव भोगैश्वर्यलक्षणं
परमं फलम्, आहुः - जायमानं प्रतिपादयन्ति, शास्त्राणीति
शेषः ।असम्भवात् -
प्रागुक्तलक्षणासम्भूत्युद्देश्यकोपासनसाध्यात्यन्तिकविग्रहपरिग्रहनिवृत्तिलक्षंणावान्तरलात्
अन्यदेव - सम्भूत्युपासनावान्तरफलप्रयोज्यभोगैश्वर्यलक्षणपरमफलादन्यदेव केवलात्मानुभवलक्षणं
परमं फलम्, आहुः । धीराणाम्- विद्वदग्रेसराणाम् इति - इत्थंभूतं वचनम्, शुश्रुम - आकर्णयामः
। इहापि लडर्थे लिट् प्राग्वत् । ये - धीराः अस्मदाचार्याः,
नः - अस्माकं, तत्- पृथक्कृतसम्भूत्यसम्भूत्युपासनपरमफलद्वयम्,
व्याचचक्षिरे - व्याख्यातवन्तः । विचचक्षिरे इति पाठेऽप्ययमेवार्थ इति ।
तथा च - सम्भूत्यसम्भूत्योरेकैकमात्रोद्देश्यकोपासनकरणे
द्वयोरुपासनयोः परस्परविलक्षणपुरुषार्थद्वयपर्यवसानेन
परमपुरुषार्थलक्षणैकपुरुषार्थपर्यवसायित्वं न सम्भवति; अतः
पृथगेकैकावान्तरफलस्य प्राप्यतयाऽनुसन्धानं
न कर्तव्यमिति फलितम् ।
14
चतुर्दशो मन्त्रः
सम्भूतिं च विनाशं च यस्तद्वेदोभयँ सह ।
विनाशेन मृत्युं तीर्त्वा सम्भूत्याऽमृतमश्नुते ।।14।।
(दम्भादिविनाशांगकसम्भूत्या अमृतत्वप्राप्तिः)
B.14
रं.भा.-इमं मन्त्रम् एकादशमन्त्रतया माध्यन्दिनाः पठन्ति । काण्वास्तु चतुर्दशमन्त्रतया
। अस्य मन्त्रस्य पदविवरणम् - यः - पुरुषः, सम्भूतिं च - सम्भूत्युपासनफलं विग्रगपरिग्रहं
च, विनाशं च - विग्रहपरिग्रहनिवृत्तिलक्षणाम् असम्भूत्युपासनफलभूताम् असम्भूतिं च,
तदुभयं, सह- समुच्चयेन, वेद - अवान्तरफलत्वेन प्राप्यतया उपासते ; स इति शेषः । सः -
पुरुषः । विनाशेन - असम्बूत्युपासनसिद्धकर्माधीनप्राकृतविग्रहयोग्यतानिवृत्त््या, मृत्युम्
- ब्रह्म -  प्राप्तिप्रतिबन्धकं प्रकृतिसम्बन्धं, तीर्त्वा - निश्शेषमतिलंघ््य । सम्भूत्या
- सम्भूत्युपासनाधीनकर्मानधीनाप्राकृतविग्रहपरिग्रहयोग्यतासिद्धया, अमृतम् - परमपुरुषार्थरूपं
परं ब्रह्म, अश्नुते - अनुभवति - इति ।
(सम्भूत्यसम्भूत्युभयोद्देश्यकमेव उपासनमावश्यकम्)
"	परब्रह्मानुभवस्य तदीयगुणानुभवजनितानवधिकातिशयप्रीतिकारिता-"
शेषावस्थोचिताशेषशेषतैकरतिरूपनित्यकैकर्यप्राप्तिपर्यवसायिनो
विग्रहपरिग्रहम् अन्तरेणासम्भवेन केवलासम्भूतिप्राप्त्युद्देश्यकोपासने च
सामान्यतोऽशरीरत्वस्यैव
सिद्ध्या कैवल्यपुरुषार्थ एव पर्तवसानाद्विग्रहपरिग्रहयोग्यताया एव
विलयेन तदर्थं सम्भूत्युपासनस्याप्यावश्यकत्वात्,
सम्भूत्यसम्भूत्युपासनयोर्द्वयोरप्यनुष्ठाने च असम्भूत्युपासनस्य सम्भूत्युपासनाविरोधाय
दुःखहेतुतया प्राक्परिचित- कर्माधीनप्राकृतविग्रहपरिग्रहयोग्यताविलय
एव पर्यवसानसम्भवात्, सम्भूत्युपासनस्य
असम्भूत्युपासनाविरोधाय कर्माधीनप्राक्परिचितदुःखहेतुप्राकृतशरीरविलक्षणाप्राकृत-
दुःखादिदोषगन्धानर्हदिव्यविग्रहपरिग्रहयोग्यतासिद्धावेवपर्यवसन-सम्भवाच्च
अस्थिरत्वाल्पत्वादिदोषसंभेन्नैश्वर्यकैवल्यपुरुषार्थपर्यवसानमन्तरेण भगवत्प्राप्तिरूप-
परमपुरुषार्थलक्षणमोक्ष एव पर्यवसानं ब्रह्मविदस्सम्भवति ; अतस्सम्भूत्यसम्भूत्युभयोद्देश्यकमेव
उपासनमावश्यकम् इति भावः ।
(अशरीरत्व- सशरूरत्वश्रुत्योः अविरोधः)
भगवत्प्राप्तिलक्षणपरमपुरुषार्थरूपपरममोक्षभागिनां
कर्मानधीनैच्छिकानेकविग्र- हपरिग्रहयोग्यताऽस्तीति
तु - स एकधा भवति त्रिधा भवति पंचधा (छां.उ.7-26-2) इत्यादिश्रुतिसिद्धम् । अत एव च
- सूत्रकारेणापि चतुर्थोध्याय- चतुर्थपादे अभावाधिकरणे
मुक्तस्य संकल्पमात्रतः शरीरेन्द्रियादिपरिग्रहतदभावौ
भवत इति - कर्मनिमित्तिशरीरस्यैव प्रियाप्रियहेतुत्वादिच्छाधीनशरीरस्य तदभावाच्च न दुःखगन्धप्रसंग
इति ; एवं च सति मुक्तस्य आत्तो वै सशरीरः प्रियाप्रियाभ्याम् । न हवै सशरीरस्य सतः
प्रियाप्रिययोरपहतिरस्ति । अशरीरं वावसन्तं न प्रियाप्रिये स्पृशतः (छां.उ.18-12-1)
इत्यादिः  अशरीरत्वप्रतिपादनपरा श्रुतिः कर्मनिमित्त- शरीराभावपरा; स एकधा भवति त्रिधा
भवति पञ्चधा (छां.उ.7-26-2) इत्यादिः सशरीरत्वप्रतिपादनपरा श्रुतिः
कर्मानधीनसंकल्पमात्राधीनविग्रहपरा
;        अतो न परस्परविरोध इति च राद्धान्तितम्। तस्मात् भगवत्प्राप्तिलक्षणपरममोक्षनिष्ठस्य
सम्भूत्यसम्भूत्युभयोद्देश्यकमेवोपासनम् आवाश्यकमिति श्रुतेः अभिप्रायः ।
(कामचारश्रुतिनिर्वाहः)
यद्यापि - तस्य सर्वेषु लोकेषु कामचारो भवति (छां.उ.7-25-2) इत्यादि श्रुतिभिः
प्राकृतलोकेष्वपि मुक्तानां
कामचारप्रतिपादनात् साधारणयोगिमात्रगतपरका- यप्रवेशादिशक्तेः सर्वमाप्नोति सर्वशः (छां.उ.7-26-2)
इति श्रुतिबलेन तेषामपि दुरपहनवतया कर्माधीनपरकीयप्राकृतशरीरप्रवेशस्यापीच्छया कदाचित्
सम्भवेन कर्माधीनप्राकृतशरीरसम्बन्धाभावपर्यवसितापि असम्भूतिः तेषां दुरुपपादा । तथापि
तादृशशरीरसम्बन्धस्य तेषाम् इच्छामात्राधीनतया तत्प्रयोज्यकर्माधीनफलभोगस्य तेषामसम्भवेन
स्वप्रयोज्यकर्माधीनफलभोगाश्रयत्वसम्बन्धेन शरीरसम्बन्धाभावरूपा हि असम्भूतिः तेषां
सूपपादैव इति नोक्तानुपपत्तिः इत्यवधेयम् ।
(असम्भूतेः प्राकृतशरीरपरिग्रहनिवृत्तिरूपत्वम्)
सिद्धान्ते  कपालत्वावस्थायाः प्राक्् स्थितघटत्वावस्थानिवृत्तिरूपाया
एव तद््ध्वंसरूपत्वांगीकारेण
अतिरिक्तध्वंसाख्यपदार्थस्यैव अनंगीकारात् असम्भूतेरपि
प्राक्स्थितप्राकृतशरीरपरिग्रहरूपसम्भूत्यवस्थानिवृत्तिरूपत्वेन
तद्विनाशरूपत्वादेव विनाशशब्देन तन्निर्देशः ।
(श्रीशङ्करव्याख्यानुपपत्तिप्रदर्शनम्)
यत्पुनरत्र सम्भूत्यसम्भत्युपासनयोर्व्याकृताव्याकृतलक्षणप्रकृतितत्त्वोपासनपरं
शांकरं व्याख्यानम् ; तदसमंजसम् - ईट््छब्दितस्य परस्य
ब्रह्मणः स्वेतरसर्वचेतनाचेतनविलक्षणत्वसर्वात्मकत्वादिप्रतिपादनेन
सर्वोत्कृष्टत्वं प्रतिपाद्य मुमुक्षोस्तदुपासनमेव कर्तव्यं नान्यस्य इति प्रतिपादनपरतया
ब्रह्मविद्यैकपरेऽस्मिन् प्रकरणे मध्ये  पूर्वोत्तरग्रन्थसंगतिमन्तरेणैव
तद्विरुद्धार्वाचीनफलहेतुव्याकृताव्याकृत-
लक्षणप्रकृतितत्त्वोपासनविधानस्य प्रसंगलेशाभावात् ।
किञ्च -  अस्मिन् प्रकरणे सम्भूत्यसम्भूत्युपासनयोः व्यस्तयोः प्रत्येकमनुष्ठितयोः
अनिष्टफलाभिधानपूर्वकं समुच्चयेन तयोर्द्वयोः अनुष्टानावश्यकतां प्रदर्श्य तथाऽनुष्ठाने
मृत्युतरणपूर्वकामृतप्राप्तिलक्षणं फलं सिद्ध्यतीत्यभिधीयत इत्यवगम्यते । इदंच शंकरकृतव्याख्याने
संगतं न भवति - यतः तेन असम्भूत्युपासनस्य अव्याकृतप्रकृतितत्त्वोपासनरूपस्य प्रकृतिलयात्मकम्
अमृतशब्दितं फलमिति सम्भूत्युपासनस्य व्याकृतप्रकृतितत्त्वोपासनरूपस्य
कार्यब्रह्मोपासनपर्यवसन्नस्य
अणिमाद्यैश्वर्यं फलमिति - तदुभयमपि अमुमुक्षुसंसारिकांक्षितफलशेषरूपमेवेति च अभिधीयते
। एवं सति हि प्रत्येकं क्रियमाणयोः एतयोः उपासनयोः तत्तत्संसार्यधिकारिकांक्षिफलविशेषसिद्धिरेव
भवतीति तयोः प्रत्येकं कृतयोरनिष्टफलावाप्त्यभिधानम् - अन्धं तमः प्रविशन्ति(ई.उ.12)
इत्यादिना कृतं नोपपद्यते ।
(शाङ्करमते सम्भूत्यसम्भूत्योस्समुच्चयेन अनुष्ठानानुपपत्तिः)
एवं समुच्चयेन तयोः उभयोरुपासनयोः अनुष्ठानविधानमपि न
संगच्छते। अणिमाद्यैश्वर्यप्राप्तिप्रकृतिलयलक्षणयोः
फलयोः परस्परविरुद्धत्वेन युगपत्साधनासम्भवात्, प्रत्युत प्रत्येकमेवानुष्ठिताभ्यां
ताभ्यामुपासनाभ्यां क्रमेणैव तयोः फलयोः साधनसम्भवेन तयोरुपासनयोः प्रत्येकानुष्ठाने
अनिष्टफलावाप्त्यभिधानेन निन्दनपूर्वकं समुच्चयेन युगपदनुष्ठानविधानस्य उपपत्तिलेशानुपलम्भाच्च ।
न च समुच्चयेनानुष्ठितयोः तयोरुपासनयोःअन्यदेव किंचित् अविरुद्धं फलमुच्यत इति
तेनाभिधीयते, येन प्रत्येकानुष्ठाननिन्दापूर्वकं समुच्चयेन द्वयोरुपासनयोर्विधानं कथंचिदुपपद्येत
। उच्यते च प्रत्युत तेन - मृत्युं तीर्त्वा इत्यस्य
अणिमाद्यैश्वर्यप्राप्तिलक्षणफलपर्यवसन्नानैश्वर्याधर्मकामादिलक्षणमृत्युतरण-
परत्वम् ।अमृतमश्नुते इत्यस्य प्रकृतिलयलक्षणफलपरत्वं च व्याकुर्वता समुच्चयेन अनुष्ठितयोरपि
तयोरुपासनयोः प्रत्येकानुष्ठिततत्साध्यफलद्वयप्राप्तिप्रतिपादनपरत्वमेव अस्याश्श्रुतेः
। तच्च असम्बद्धं - परस्परविरुद्धयोर्द्वयोः फलयोः युगपत्प्राप्त्यसम्भवात्, क्रमेणैव
तत्प्राप्तेर्विवक्षितत्वे च तयोरुपासनयोः
प्रत्येकानुष्ठानदूषणपूर्वकं समुच्चयेन युगपदनुष्ठानविधानानुपपत्तेश्च ।
एवं मुमुक्षुविषयपरविद्याप्रकरणेऽस्मिन्- मृत्युं तीर्त्वा इत्यनेन प्रतिपन्नस्य
मृत्युतरणस्य संसारतरणरुपताम् अमृतमश्नुते इत्यनेन
प्रतिपन्नायाः अमृतप्राप्तेर्ब्रह्मप्राप्तिरूपतां
च स्वरसतः प्रतीयमानां विहाय मध्ये संगतिलेशविधुरपबुभुक्षूपासनप्रसंगं स्वैरं परिकल्प्य
तदानुगुण्येन मृत्युतरणामृतप्राप्त्योः  सांसारिकफलविशेषरूपाणिमाद्यैश्वर्यप्रकृतिलयरूपतावर्णनं
च असमंजसमेव । तत्रापि प्रकृतिलयस्य अमृतशब्दार्थतावर्णनं सुतराम् असमंजसम्,
मरणाभावपरामृतशब्देन तद््बोधनासम्भवात्, उपासनविशेषेण प्रकृतिलीनानामपि विनैव उपासनविशेषं
कालवशान्महाप्रलये प्रकृतिनिर्लीनवदेव पुनःपुनःस्सृष्टिषु
यावत्प्रकृतिसम्बन्धं जननमरणाद्यवस्थाया दुर्वारत्वात् ।
एवं - सम्भूतिं च विनाशं च इत्यत्र - असम्भूतेः
म्भूतिनिवृत्तिरूपायाः सम्भूतिविनाशरूपतासम्भवेन
विनाशशब्दप्रतिपाद्यतासम्भवस्य प्रागुपपादितत्वेन विनाशशब्दप्रतिपाद्यतायामित्थं स्वरसतः
सम्भवन्त्यां प्राकरणिकनिर्देशस्वभावतोऽपि  स्वरसतः प्राप्तायां तदसम्भवम् मत्वा विनाशशब्दस्य
विनाशधर्मिपरत्वेन सम्भूतिपरतायाः सम्भूतिशब्दस्य छान्दसाकारलोपकल्पनेन असम्भूतिपरतायाश्च
प्रकरणस्वरसविरूद्धाया वर्णनमपि अव्युत्पन्नकृत्यमेव । तस्मात् सर्वथैव असम्बद्धम्
अत्रत्यशांकरव्याख्यानम्।
(व्याख्यान्तराणामपि असंगतिः)
एतेन - अत्र मन्त्रत्रये सम्भूतिशब्दः - एतमितः प्रेत्याभिसम्भवितास्मि (छां.उ.3.14.4)
धूत्वा शरीरमकृतं कृतात्मा ब्रह्मलोकमभिसम्भवामि (छां .उ8.13.1) इत्यादिष्विव ब्रह्मप्राप्तिपरः
; असम्भूतिशब्दस्तत्स्थाने तत्समानार्थपरतया प्रयुक्तो
विनाशशब्दश्च ब्रह्मप्राप्तिप्रत्यासन्नतत्प्रतिबन्धकविनाशपरः।
यद्वा विनाशेन मृत्युं तीर्त्वा इति पूर्वोक्तसरूपशब्दे विरूपार्थपरिहाराय विनाशशब्देन
तत्समानस्थानप्रयुक्तेन असम्भूतिशब्देन च मानदम्भादीनां हिंसास्तेयादीनां बहिर्मुखेन्द्रियवृत्तीनां
च समाधिविरोधिपापहेतूनां  विनाशो विवक्षितः, सम्भूतिशब्देन ब्रह्मसमाधिनिष्पत्तिः विवक्षिता
इत्यभिप्रायेण वेदान्ताचार्यैस्तदनुयायिभिः अन्यैश्च कैश्चित्कृतमपि व्याख्यानम् अयुक्तमेवेति
सिद्धम् । यथोक्तरीत्या सम्भूत्यसम्भूतिशब्दयोर्विग्रहपरिग्रहतन्निवृत्तिस्वारसिकयोः
तत्परतयैव निर्वाहे ब्रह्मप्राप्तितत्प्रतिबन्धकविनाशपरतायाः
समाधिनिष्पत्तितत्प्रतिबन्धकविनाशपरतायाश्च
महता क्लेशेन बलात्कल्पनस्य अनावश्यकत्वात् । अभिसम्भवितास्मि अभिसम्भवामि  इत्यादिषु
अभ्युपसर्गयोगबलात् सकर्मकेण धातुना अभिसम्भूतेः
प्रप्तिरूपायाः स्वरसतो लाभसम्भवेऽपि तद्विधुरेण कर्मवाचिपदसमाभिव्याहारविधुरेण च स्वरसतः
अकर्मकेण धातुना प्रतिपद्यमानायास्सम्भूतेः प्राप्तिरूपता हि 1न
स्वरसतस्सुवचा । समाधिनिष्पत्तिरूपता
तु सुतरामेव न सुवचा । एवं सम्भूतिशब्दस्य ब्रह्मप्राप्तिपरतायाः समाधिनिष्पत्तिपरताया
वा कथंचित् क्लिष्टकल्पनया वर्णनेऽपि असम्भूतिशब्दस्य सम्भूत्यभावपरताया एव सम्भवदुक्तिकतया
सम्भूतिप्रतिबन्धकविनाशपरता हि सुतरामेव दुर्वचा । एवम् असम्भूत्युपासनस्य सम्भूत्युपासनस्य
च तत्तत्प्राप्त्युद्देश्यकानुसन्धानरूपस्य प्रत्येकं करणे - अन्धं तमः प्रविशन्ति (ई.उ.9)
इत्यादिमन्त्रे महानर्थप्रतिपादनं च असम्बद्धम् ।
(स्वव्याख्याने आसंकापरिहारौ)
"	न च - भवदीयव्याख्यानेऽपि - सम्भूतिशब्दस्य अप्राकृतविग्रहपरिग्रहपरताया असम्भूतिशब्दस्य"
प्राकृतविग्रहपरिग्रहाभावपरतायाश्च स्वीकारे शब्दास्वारसिकतापत्तिर्दुर्वारा ।
सम्भूतिशब्दप्रतिपन्नार्थसामान्याभावस्यैव
असम्भूतिशब्देन स्वरसतो बोधसम्भवेन प्राकृतविग्रहपरिग्रहाभाव- लक्षणविशेषाभावबोधासम्भवात्;
एवं सम्भूत्यसंभूत्युपासनयोः दिव्यविग्रह- परिग्रहप्राकृतविग्रहपरिग्रहाभावफलोद्देश्यकोपासनरूपयोः
प्रत्येकानुष्ठाने महानर्थ- वर्णनानुपपत्तिश्च भवतोऽपि तदवस्थैवेति  वाच्यम्; सम्भूत्यसम्भूतिशब्द-
योर्विग्रहपरिग्रहतदभावपरतायाः- स्वारसिकत्वेनात्र समुच्चते परस्पराविरोधाय सम्भूतिशब्दस्य
एकविधविग्रहपरिग्रहपरताम्, असम्भूतिशब्दस्य एकविधविग्रहपरि- ग्रहाभावपरतांच स्वीकृत्य
अस्य मन्त्रस्य समुच्चयेनोभयोपासनपरत्वस्वीकारे स्वार- स्यभंगाभावात् । अजायमानो बहुधा
विजायते (तै.आर.3-13) इत्यादिषु समुच्चयेन प्रतियोगितदभावोभयप्रतिपादनपरप्रकरणेषु सर्वत्र
अविरोधाय सामान्यशब्दस्य विशेषपरताया एव स्वीकारदर्शनात्, अत्र सम्भूत्यसम्भूत्युपासनयोः
सामान्यतो विग्रहपरिग्रहतदभावोद्देश्यकयोः व्यस्तयोः प्रत्येकमनुश्ठान एव महानर्थप्रतिपादनस्य
अन्धं तमः प्रविशन्ति (ई.उ.9) इत्यादि- मन्त्रविवक्षित्वेन अनुपपत्तिलेशाभावाच्च ।
सामान्यतो विग्रहपरिग्रहस्य केवलस्य प्राप्तयतया अनुसन्धानेऽपि
पुनः संसारप्राप्त्यादिलक्षणमहानर्थः
प्राप्नोति, सामान्यतो विग्रहपरिग्रहाभावस्य केवलस्य प्राप्यतया
अनुसन्धानेऽपि पश्चाद्यावदात्मभाविमहानर्थरूपपकैवल्यपुरुषार्थ
एव प्राप्नोति; अतः कर्माधीनप्राकृतशरीरलक्षणैकविधविग्रहपरिग्रहाभावस्य
कर्मानधीनाप्राकृतशरीरलक्षणैकविधशरीरपरिग्रहस्य
च प्राप्यतयाऽनुसन्धाने कर्माधीनप्रकृतिसम्बन्धलक्षणमृत्युतरणं
दिव्यविग्रहपरिग्रहसापेक्षभगवत्प्राप्तिलक्षण-
परमपुरुषार्थश्चेत्युभयं सिद्धयतीत्येव वेदपुरुषोपदेशस्य इहाभिमतत्वात् नात्र कश्चिद्विरोधः ।
(सम्भूत्यसम्भूत्योरर्थान्तरवर्णनम्)
"	यद्वा - अत्र सम्भूतिशब्दस्य सामान्यतो विग्रहपरिग्रहमात्रपरत्वेऽपि"
न विरोधः, असम्भूतिशब्दस्य
स्वप्रयोज्यकर्मफलभोगाश्रयत्वसम्बन्धेन विग्रहपरिग्रहसामान्याभावपरत्वसम्भवेन कर्मा
धीनविग्रहपरिग्रहमात्राभावतदधीन-
विग्रहपरिग्रहयोरेव सम्भूत्यसम्भूत्युपासनयोः समुच्चितयोः फलतयाः पर्यवसानसम्भवात्,
व्यस्तयोः तयोः संसारकैवल्ययोरेव पर्यवसानसम्भवाच्च ।
(शङ्करमतानुयायि - महीधरमतनिरासः)
"	एवं शंकरमतानुयायिना महीधरेण अन्धं तमः प्रविशन्ति"
येऽसम्भूतिमुपासते (ई.उ.9) इत्यादिमन्त्रत्रयस्य
शंकरव्याख्याने किंचिदतृप्तिं भजमानेन कृतम् असम्भूतिम् इत्यादेः बौद्धादिमतनिन्दापरं
व्याख्यानं तु सुतरामेवासम्बद्धम् । अस्य प्रकरणस्य प्रत्येकं कृतयोस्सम्भूत्यसम्भूत्युपासनयोः
व्यस्तयोः अनर्थहेतुतायाः, सहकृतयोः समस्तयोरभ्युदयहेतुतायाश्च प्रतिपादने तात्पर्यस्य
प्रस्फुटत्वेन अन्धं तमः प्रविशन्ति येऽसम्भूतिमुपासते (ई.उ.9) इत्यादिमन्त्रे असम्भूत्युपासनस्य
मृतस्य पुनस्सम्भव एव नास्ति, अतश्शरीरान्त एवास्माकं मुक्तिः इत्येवंभूतबौद्धोपासनरूपतायाः
सम्भूत्युपासनरूपतायाः सम्भूत्युपासनस्य कर्मानुष्ठानलेशविधुरकेवलात्मोपासनरूपतायाः
- सम्भूतिं च विनाशं च इत्यादिमन्त्रे
- सम्भूतिशब्दस्य - असम्भूतिशब्दस्थाने तत्पर्यायत्त्वाभिप्रायेण प्रयुक्तस्य विनाशशब्दस्य
च क्रमेण परब्रह्मशरीरपरतायाश्च वर्णनस्य प्रकरणस्वभावानभिज्ञाव्युत्पन्नकृत्यमात्ररूपताया
आपण्डितपामरम् अतिस्फुटत्वात् ।
"	तथा च शंकरकृतं तदनुयायिकृतं च व्याख्यानं, वेदान्ताचार्यकृतं तदनुयायिकृतं च व्याख्यानं"
यथोक्तानुपपत्तिभ्यः श्रुत्यक्षरस्वारस्याननुगुणत्वाच्च अनुपादेयमेव इति सिद्धम् ।।
15
पञ्चदशो मन्त्रः
हिरण्मयेन पात्रेण सत्यस्यापिहितं मुखम् ।
तत्त्वं पूषन्नपावृणु सत्यधर्माय दृष्टये ।। 15।।
B.15
"	रं.भा.-अयं मन्त्रः काण्वैः पंचदशमन्त्रतया पठ््यते ; माध्यन्द्रिनैः सप्तदशमन्त्रतया।"
तत्रापि उत्तरार्धम् - योऽसावादित्ये पुरुषस्सोऽसावहम् । ओं खं ब्रह्म इत्येवं रूपं
च पठ््यते । इतः पूर्वमुपासनस्य स्वरूपं सागं प्रतिपाद्य तत्करणमन्त्रा इत आरभ्य अभिधीयन्ते
। पूर्वमन्त्रतः उपासते इति वा, वेद इति वा पदमनुवर्त्य, इति शब्दं कर्तृवाचकब्रह्मोपासकपरशब्दं
च प्रपूर्य इत्युपासते इति वा, इति वेद इति वा अमीषां मन्त्राणां अन्वयो बोध्यः। एतेषां
मन्त्राणां प्राक् प्रवृत्तोपदेष्ट्रुपदेशरूपत्वाभावेन प्रकारान्तरेण अन्वयासम्भवात्
। एते हि मन्त्रा उपास्यपरमपुरुषोद्देश्यकोपासककर्तृकप्रार्थनापराः ।
(प्रकृतेः हिरण्मयपात्रत्वादिरूपणम्)
"	पञ्चदशमन्त्रस्यास्य पदविवरणम्- हिरण्मयेन पात्रेण -"
हिरण्यविकारभूततिरोधायकपात्रेण, तद्वत् स्पृहणीयता
स्वप्राप्तीच्छारूपरागान्धताहेतु- त्वलक्षणसादृश्येन हेतुना
प्रकृत्याद्यपरपर्यायमायामयभोग्यभोगोपकरणभोगस्थाना-
त्मकाचित्तत्व - तद्वियुक्तविशुद्धज्ञानानन्दलक्षणचित्तत्त्वात्मकवस्तुजातस्य पुरःप्रस्फु-
टस्फूर्तिकस्य चिदचिच्छरीरकपरमात्मानं प्रति बाह्यावरणदलभूतस्य हिरण्मयपात्रत्वेन
निगीर्याध्यवसानमर्यादयाऽयं निर्देशः, यथा -
"	पश्य नीलोत्पलद्वन्द्वान्निस्सरन्ति शिताश्शराः (चन्द्रा-13)"
इत्यादिषु सादृश्यनिमित्तेन नीलोत्पलत्वशरत्वादिना नेत्रदृष्ट््यादिनिर्देशः । सत्यस्य-
परस्यब्रहह्मणः तव मुखम् - प्राप्तिद्वारम्, भगवत्प्राप्तिहेतुज्ञानमार्गलक्षणम्, सद्दर्शनमिति
यावत् । अपिहितम् - आच्छादितम्।
"	एष तु वा अतिवदति यस्सत्येनातिवदति (छां.उ.7-16-1) तस्य ह वा एतस्य ब्रह्मणो नाम सत्यमिति"
(छां.उ.8-3-4) तस्योपनिषत् सत्यस्य सत्यमिति प्राणा वै सत्यं तेषामेष सत्यम् (बृ.उ.4-1-20)
अथ नामधेयं सत्यस्य सत्यमिति प्राणा वै सत्यं तेषामेष
सत्यम्(बृ.उ.4-3-6) इत्यादिश्रुतिभिः सत्यशब्दस्य
परब्रह्मनामत्वाऽवगमात्, जीवात्मन्यपि प्रयोगसन्वेऽपि ततोऽपि परब्रह्मण्येव मुख्यत्वाऽवगमात्,
औचित्यात्, मुख्यातिक्रमस्य अन्याय्यत्वाच्च अत्रत्यसत्यशब्दः परमात्मपरएव
बाह्यदलभूताचित्तत्वचित्तत्वनिबन्धनैश्वर्यकैवल्यलक्षणनानाविधार्वाचीनपुरुषार्थरागा-कृष्यमाणच
ित्तानालोकानांतादृशार्वाचीनपुरुषार्थहेत्वसत्यधर्मभूतज्ञानमार्गलक्षणसद्दर्शनमार्गेण--
सर्वान्तरत्मतत्त्वभूतभगवत्प्राप्तिलक्षणपरमपुरुषार्थहेतुसत्यधर्मभूतज्ञानमार्ग-
लक्षणषसद्दर्शनप्रवेशप्रसंग एव प्रतिरुद्धाऽवकाशो वर्तत इति भावः ।
प्रसिद्धानि हि भगवत्प्राप्तिहेतुसद्दर्शनप्रतिरोधीनि
बाह्यादर्शनानि बहूनि । भगवत्कटाक्षमन्तरेण
बाह्यदर्शनरागनिवृत्तिपूर्वकसद्दर्शनप्रवृत्तेरसम्भावितत्वेन तदर्थं स एव प्रार्थ्यते ।
"	हे पूषन् - आदित्यशरीरक तन्मण्डलान्तर्वर्तिभगवन् !"
अस्या विद्याया अन्तरादित्यविद्याविशेषरूपतया
तन्मण्डलान्तर्वर्तिभगवतः सम्बोधनमिदम्, उत्तरमन्त्रे व्यूहरश्मीन् समूहतेजः (ई.उ.मा.पा.16)
इत्यादिभिरन्तरादित्यविद्या-   लिंगाऽवगमात्, माध्यन्दिनपाठेऽस्मिन्नेव मन्त्रे योऽसावादित्ये
पुरुषः  (ई.उ.मा.पा.16)  इति स्पप्टमेव श्रवणाच्च । शास्त्रदृष्ट््या तूपदेशो वामदेववत्
(ब्र.सू.1-1-31) इति सूत्रोक्तन्यायेन शरीरवाचकानां
शरीरिण्यपि शक्तिसद््भावात् सूर्यवाचकपूषशब्दस्य
इह तच्छरीरकपरमात्मपरत्वम्  इत्यवधेयम् । त्वं सत्यधर्माय
दृष्टये - त्वत्प्राप्तिलक्षणपरमपुरुषार्थहेतुभगवद्धर्मरूपसद्दर्शनाय,
अस्माकं समीचीनदर्शनप्रवृत्तिसिद्धय इति यावत् । तत् यथोक्तसद्दर्शनलक्षणं भगवत्प्राप्तिद्वारम्,
अपावृणु - अपगततिरोधानं कुरु, असद्दर्शनप्रवृत्तिहेतुरागलक्षणं सद्दर्शनावरणं दूरीकुरु
इति यावत् इति बोध्यम् ।
"	भगवत्प्राप्तिविरोधिबाह्यविषयनिवृत्तिः भगवत्प्राप्तिज्ञानमार्गप्रवृत्तिश्चेतिउभयमपि"
भगवदेकायत्तम् इत्यत एव तदर्थं भगवानेव अत्र प्रार्थ्यते । तदुक्तं भगवतैव -
दैवी ह्येषा गुणमयी मम माया दुरत्यया ।
मामेव ये प्रपद्यन्ते मायामेतां तरन्ति ते ।।(भ.गी.7-14) इति ।
तेषां सततयुक्तानां भजतां प्रीतिपूर्वकम् ।
ददामि बुद्धियोगं तं येन मामुपयन्ति ते ।। (भ.गी.10-10) इति च ।
"	अन्येषां दर्शनानाम् अल्पास्थिरप्रयोजनान्तरेष्वेव परमप्रयोजनत्व- बुद्धिरूपत्वात्"
वस्तुतः तत्र परमप्रयोजनत्वाभावाच्च असत्यधर्मरूपता ; भगवत्प्राप्तेरेव वस्तुतः परमपुरुषार्थरूपतया
तत्र तथात्वबुद्धिरूपस्य भागवतदर्शनस्यैव सत्यधर्मरूपता ;
यद्वा दर्शनान्तराणां प्रयोजनान्तरपर्यवसायिनां
भगवत्प्राप्त्यपर्यवसायित्वाद्यसत्यधर्मता ; भागवतदर्शनस्यैव
सत्यस्य धर्मः इति व्युत्पत्त्यासत्यशब्दवाच्यभगवत्स
म्बन्धितत्प्राप्तिरूपश्रेयस्साधनवाचिसत्यधर्मशब्दवाच्यता
च इत्यवधेयम् । माध्यन्दिनपाठसिद्धैतन्मन्त्रोत्तरार्धविवरणम्
उत्तरमन्त्र- विवरणदशायां करिष्यते ।।
16
षोडशो मन्त्रः
पूषन्नेकर्षे यम सूर्य प्राजाप्तय व्यूह रश्मीन् समूह तेजः ।
यत्ते रूपं कल्याणतमं तत्ते पश्यामि योऽसावसौ पुरुषस्सोऽहमस्मि ।।16।।
B.16
"	रं.भा.-पुषन् इत्यादिरयंम्मन्त्रो माध्यन्दिनपाठे नास्ति ; काण्वैस्तु षोडशमन्त्रतया"
पठयते । परन्तु एतन्मन्त्रोत्तरार्धांश एव किंचित् अन्यथारूपः -
हिरण्मयेन इत्यादिपूर्वमन्त्रोत्तरभागतया
माध्यन्दिनैः पठयते । अयं मन्त्रः
उपास्यपरमपुरुषोद्देश्यकतदीयाप्राकृतदिव्यमङ्गलमविग्रहप्रदर्शनप्रार्थनापरः ।
"	अस्य मन्त्रस्य प्रतिपदविवरणम् - प्राजापत्य - प्रजापतेः कश्यपात् आदित्यां सम्भूतापत्यरूप"
सूर्य - सुष्ठु ईरयति प्रेरयतीति सूर्यः, लोकबुद्धिप्रेरकः, तस्य सम्बोधनं, पुषन् -
*1लोकपोषकरव्याख्य-देवताविशेषशरीरक, एकर्षे -
अद्वितीयातीन्द्रिय-सर्वार्थ-यथावस्थित-साक्षात्कारकारिन्, यस्सर्वज्ञस्सर्ववित् (मुं.उ.2-2-7)
इत्युक्तगुणविशिष्टेति यावत् । हे यम - सर्वनियन्तृभूतपरमात्मन् ।
"	अत्र प्राजापत्य-सूर्य-पूषशब्दैः यमशब्दार्थसर्वनियन्तृभूतपरमात्मनो विशेषणम्  अस्या"
विद्याया आदित्यमण्डलान्तर्वर्तिपरमपुरुषविषयत्वेन अन्तरादित्यविद्यारूपत्वज्ञापनार्थं
। सूर्यविशेषणयोः लोकप्रेरकत्वपोषकत्वयोर्धर्मयोः तद्विद्यायाम्
उपास्य तदन्तरात्मभूतपरमात्मगुणतयाऽनुसन्धानसिद्धयर्थं
च, शरीरवाचकानां शब्दानां शरीरिणि अपर्यवसानवृत्तिमुलेन अत्रत्यसामानाधिकरण्यनिर्देशेन
सूर्याख्यदेवताविशेषस्य परमात्मशरीरताया बोध्यमानत्वात्, परमात्मनाऽन्तःप्रविश्य नियम्यमानस्यैव
परमात्मशरीरत्वेन शरीरगतक्रियामुख्यकारणत्वस्य आत्मगुणत्ववत्
परमात्मना सर्वात्मना नियम्यमानतच्छरीरभूतदेवताविशेषगतलोकप्रेरणपोषणमुख्यकारणत्वस्यापि
य आदित्यमन्तरो यमयति (बृ.उ.5-7-9)
ईश्वरस्सर्वभूतानां हृद्देशेऽर्जुन तिष्ठति ।
भ्रामयन् सर्वभूतानि यन्त्रारूढानि मायया ।। (भ.गी.18-61)
इत्यादिश्रुतिस्मृतिबलात् परमात्मगुणत्वसिद्धेश्च दर्शितसामानाधिकरण्यनिर्देशेन अस्यां
विद्यायां लोकप्रेरणपोशणक्रियामुख्यकारणत्वस्यापि शब्दव्युत्पत्तिबलात् धर्मिपारतन्त्र्येण
परमात्मनि भानसम्भवात् ।
"	यमसंज्ञा च दर्शितप्रेरणपोषणक्रियाकारणत्वलक्षणनियन्तृत्वरूपप्रवृत्तिनि-  मित्तबलात्"
रविमण्डलान्तर्वर्तिभगवतः ।
यमो वैवस्वतो राजा यस्तवैष हृदि स्थितः ।
तेन चेदविवादस्ते मा गंगां मा कुरुन् गमः ।। (म.स्मृ.8-82)
इति स्मृतिवचनेनापि सिद्धा । अत्र हि वैवस्वतशब्दः विवस्वति भव
इति व्युत्पत्त्या सूर्यमण्डलवर्तिभगवत्पर
एव, न तु दक्षिणदिक्पतिपरः, यस्तवैष हृदि स्थितः इत्युक्तस्य
भगवदसाधारणधर्मस्य सर्वभूतहृद्देशवर्तित्वस्य तत्रासम्भवात् ।
"	रश्मीन् - त्वदधिष्ठानभूतसूर्यमण्डलसम्बन्धिन उग्रकिरणान् समन्ततः प्रसृतान्, व्यूह"
- क्वचिदेकदेशे पुंजीकुरु, तेजः - त्वदीयरूपसम्बन्धि प्रभामण़्लं च समन्ततः प्रसृतं,
समूह -  क्वचिदेकदेशे पुंजीकुरु ऊह वितर्के (पा.धा.648) इत्यस्य धातोरात्मनेपदिनः पुंजीकरणार्थकत्वं
परस्मैपदं च उपसर्गवशाद्् भवति । उपसर्गवशात्  प्रहाराहाराशब्देषु हरणार्थकस्य धातरिव
इहापि अर्थान्तरमुपपद्यते । अस्य धातोरात्मनेपदस्य - उपसर्गादस्यत्यूह्योर्वेति वाच्यम्
(वा.920) इति वार्तिकेन उपसर्गपूर्वकत्वदशायां वैकल्पिकत्वविधानादिह परस्मैपदम् ।
(अप्राकृतदिव्यविग्रहस्य श्रुतिप्रतिपाद्यत्वम्)
"	रविमण्डलरश्मीनां रूपप्रभामण्डलस्य च क्वचित्पुंजीकरणं किमर्थमित्यत्राह - यत्ते इत्यादिना"
। यत्, कल्याणतमं - सर्वेषु कल्याणेषु उत्तमं कल्याणं, स्वेतरसर्वातिशायिमांगल्यपरमशुभाश्रयभूतम्
ते- तव, रूपम् - अप्राकृतदिव्यविग्रहः, अस्ति, यदिति - वेदाहमेतं पुरुषं महान्तमादित्यवर्णं
तमसस्तु पारे (पु.सू.) यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम्
(मुं.उ.3-1-3)  य एषोऽन्तरादित्ये हिरण्मयः पुरुषो दृश्यते हिरण्मयश्मश्रुर्हिरण्यकेश
आप्रणखात्सर्व एव सुवर्णः । तस्य यथा कप्यासं पुण्डरीकमेवमक्षिणी तस्योदिति नाम स एष
सर्वेभ्यः पाप्मभ्यः उदितः । उदेति हवै सर्वेभ्यः पाप्मभ्यो य एवं वेद (छां.उ.1-6-6.7)
तस्य हैतस्य पुरुषस्य रूपं यथा माहारजनं वासो यथा पाण़्ड््वाविकं यथेन्द्रगोपो यथाग्न्यर्चिर्यथा
पुण्डरीकम् । यथा सकृद्विद्युत्तं सकृद्विद्युत्तेव हवा अस्य श्रीर्भवति य एवं वेद (बृ.उ.4-3-6)
इत्यादिश्रुत्त्यन्तरप्रसिद्धिरुच्यते ।
"	ते, तत् रूपम्, पश्यामि - द्रष्टुमिच्छामि, त्वदधिष्ठानादित्यरश्मिमण्डल-  स्योग्रस्य"
अस्मद््दृष्टिप्रसरणप्रतिबन्धकत्वात् त्वदूपस्य समन्ततः प्रसृतेन प्रभामण्डलेन दुर्दर्शत्वाच्च
तदुभयमुपसंहरसि चेत् त्वदूपं साक्षात्कर्तुं कांक्षामि, तथा कुर्विति प्रार्थनां क्रियते ।
"	आशंसायां भूतवच्च (पा.सू.3-3-132) इत्यनुशासने"
चकारेणाशंसायां भविष्यत्यपि वर्तमानवद््भावविधानात्
अत्र पश्यामीति लट््प्रयोगः ।
"	मदूपदर्शने तवाधिकार एव कथम् -"
नाहं वेदैर्न तपसा न दानेन न चेज्यया ।
शक्य एवंविधो द्रष्टुं दृष्टवानसि मां यथा ।।
भक्त्या त्वनन्यया शक्य अहमेवंविधोऽर्जुन ।
ज्ञातुं द्रष्टुं च तत्त्वेन प्रवेष्टुं च परन्तपः ।। (भ.गी.11-53,54)
इत्यादिभिर्मय्यनन्यभक्तिमत एव हि मद्रूपदर्शनेऽधिकारस्सिद्धः । मय्यनन्यभक्तिश्च सर्वात्मना
मन्नियाम्यत्वरूपमदधीनभावपर्यवसन्नमद्दास्यैकरूपा । तद्रहितस्य कथं तवाधिकार इत्यत्राह
-योऽसौ इत्यादिना । असावसौ - अत्यन्तमद्विप्रकृष्टादित्यमण्डलान्तर्वर्ती, पुरुषः -
य एषोऽन्तरादित्ये हिरण्मयः पुरुषो दृश्यते (छां.उ.1-6-6)  इत्याद्युक्तलक्षणः, यः-
त्वमसि, अहं, सः - तादृशपुरुषरूपस्त्वमेव, अस्मि, त्वदात्मक एवास्मीत्यर्थः ।
(सामानाधिकरण्यनिर्देशफलम्)
"	अत्र जीवपरयोः शरीरशरीरिभावमूलेन सामानाधिकरण्यनिर्देशेन शरीर-   शरीरिभावप्रतीत्या"
स्वस्य परमात्मशरीरभावज्ञापनमुखेन सर्वात्मना तन्नियाम्यत्वरूपतदधीनत्वप्रदर्शनेन
तादृशभगवदूपदर्शनाधिकार एव ज्ञापितो भवति
"	यद्यपि - यस्यसर्वाणि भूतानि शरीरम् (बृ.उ.5-7-19) इत्यादिभिः सर्वेषामेव चिदचिद्वस्तूनां"
परमात्मशरीरत्वं तुल्यम् ; तथापि - तादृशवस्तुस्वरूपस्थितेः
सर्वसाधारण्येऽपि तदभ्युपगमपूर्वकतदनुगुणवर्तनं
हि न सर्वसाधारणम् । तादृशवर्तनमेव च अत्र अस्मि इत्यनेन विवक्षितम् । तदेव च
तद्दर्शनाधिकारप्रयोजकम् इतरव्यावृत्तम् इह दर्शितम् - ईदृशमेव च
वर्तनम् अविवादशब्देन मनुनापि दर्शितं
यमो वैवस्वतो राजा यस्तवैष हृदि स्थितः ।
तेन चेदविवादस्ते मा गंगां मा कुरुन् गमः ।।  (म.स्मृ.8-92)
इत्यत्र । तादृशमेव च वर्तनं भक्त्यादिलक्षणपरविद्यापरमकाष्ठापीत्यत एव भगवदूपदर्शने
स्वस्य अधिकारो दर्शितो भवतीति भावः इति ।
(शङ्करव्याख्या प्रतिक्षेपः)
"	एतेन तव प्रसादात्तव रूपं पश्यामि ; किंच - अहं"
न त्वां भृत्यवद्याचे ; योऽसावादित्यमण्डलस्थो
व्याहृत्यवयवः पुरुषः, स एवाहमस्मि इत्युपासकस्य स्वस्मिन्
सूर्यादिशब्दाभिलपनीयपुरुषस्वरूपैक्यानुसन्धानपरं
शंकरकृतं व्याख्यानम् असमंजसमेवेति सिद्धम् - तव प्रसादात्त्वदूपं पश्यामि इत्यनुसन्दधतः
उपासकस्य स्वस्मिन् उपास्यस्वरूपैक्यानुसन्धानायोगात्,
प्रसादस्य सेव्यसेवकभाव-  लक्षणभेदसापेक्षत्वात्,
परविद्याप्रकरणे सूर्यशब्दाभिलपनीयदेवताविशेषरूपदर्शन- परमात्मनो देवतान्तरव्यावृत्ताकारकत्वम्
याचनस्य तदर्थम् अनपेक्षित- तदैक्यानुसन्धानस्य च अप्रसक्तत्वात् अनुपयुक्तत्वाच्च।
"	किञ्च - यत्ते कल्याणतमं रूपं - तत्ते पश्यामि इति"
प्रसिद्धवदभिधीयमा-  नस्य कल्याणतमरूपस्य
य एषोऽन्तरादित्ये हिरण्मयः पुरुषो दृश्यते (छां.उ.1-6-6)
इत्यादिश्रुत्यन्तरप्रसिद्धपरमात्मदिव्यरूपतायाःप्रत्यभिज्ञायमानत्वेन
तादृशरूपस्य पुरुषस्य सूर्याख्यदेवताविशेषरूपत्ववर्णनमपि न साधु । दर्शितश्रुत्यन्तरस्य
अन्तस्तद्धर्मोपदेशात् (ब्र.सू.1-1-21)  इत्यधिकरणे स्वासाधा-
रणदिव्यरूपविशिष्टपरमात्मलक्षणपरमपुरुषपरतायास्तस्य
पुरुषस्य सूर्याख्यदेवता   विशेषव्यावृत्तधर्मविशेषनिर्देशप्रत्यक्षतद््भेदनिर्देशादिभिर्हेतुभिः
सूत्रकारेणैव स्थापित- त्वात् । अत्र प्रत्यगात्मपरस्य अहं शब्दस्य परमपुरुषपरस्य पुरुष
शब्दस्य च सामानाधिकरण्यनिर्देशः तयोः शरीरशरीरिभावनिबन्धनः । न तु स्वरूपैक्यनिबन्धनः
। ततश्च - अहं स पुरुषोऽस्मि  इत्यनेन सामानाधिकरण्य-
निर्देशेन स्वस्मिन् परमपुरुषशरीरभूतत्वप्रतिसन्धानपरेण
भक्तिपर्यवसन्नस्य शरीरवत् सर्वात्मना तदधीनवृत्तिकत्वस्य
ज्ञापनसिद्धया भगवद्दिव्यरूपदर्शने स्वस्य अधिकारो
ज्ञापितो भवति ।
(सामानाधिकरण्याऽसम्भवशंका, तत्परिहारश्च)
"	ननु कथमत्र अहंपद-पुरुषपदयोः सामानाधिकरण्यं सम्भवति ?"
तत्पदप्रयोज्यविषयतानिरूपिततादात्म्यनिष्ठसंसर्गतानिरूपितशाब्दबोधीयविषयताप्रयोजकत्वस्यैव
तत्पदेन एतत्पदस्य सामानाधिकरण्यरूपत्वात्, सम्प्रति पुरुषपदार्थस्य अस्मीतिधात्वर्थ
एवान्वयेन अहंपदार्थे अन्वयस्यैव अभावात् । एवम् - अस्तेर्धातोः आधेयत्वमर्थः, भूतले
घटोऽस्ति  इत्यादौ घटादिषु भूतलादिनिरूपिता- धेयताया एव बोधदर्शनात् । इत्थं च अहं
स पुरुषोऽस्मि इत्यत्र असधात्वर्थाधेय-  तायां पुरुषपदार्थस्य परमात्मन आधेयतासम्बन्धेन
तद्विशेषणपुरुषत्वस्य
अवच्छेद्यता- सम्बन्धेन चान्वये पुरुषत्वावच्छिन्नपरमात्मनिष्ठाधेयतावानहम् इत्येव बोधसम्भवेन
वाक्यस्य बाधितार्थकत्वप्रसंगो दुर्वारः, पुरषत्वावच्छिन्नपरमात्मनिष्ठाधेयताया
अहंपदार्थप्रत्यगात्मनि
बाधात् इति चेत् न ; पुरुषपदस्य अत्र पुरुषात्मकपरत्वेन
पुरुषात्मकत्वरूपपुरुषपदार्थतावच्छेदकधर्मावच्छिन्नप्रत्यगात्मनिष्ठाधेयतायाः
एव अस - धात्वर्थतया तस्याः प्रत्यगात्मनि बाधप्रसंगाभावात् ।
परब्रह्मान्तर्यामिकत्वरूपपुरुषात्मकत्वस्य
प्रत्यगात्मन्येव सम्भवात्, दर्शिताधेयताभानबलेन अत्र  पुरुषपदार्थब्रह्मात्मकत्वविशिष्टस्यापि
धर्मिपारतन्त्र्येण तादात्म्यसम्बन्धेन अहं पदार्थे भाननैयत्येन अहंपदेन पुरुषपदस्य
यथोक्तलक्षणसामानाधिकरण्यसम्भवे क्षतिलेशाभावाच्च ।
(शरीरिवाचकपदस्य शरीरबोधकत्वम्)
"	ययोः शरीरशरीरिभावोऽस्ति, तयोः शरीरवाचकानां"
शरीरिबोधकत्वमिव शरीरिवाचकानां  शरीरबोधकत्वमप्यस्त्येव,
शरीरशरीरिभावलक्षणापृथक्सिद्धि-  महिम्ना इति इह पुरुषशब्दस्य
ब्रह्मात्मकत्वेन प्रत्यगात्मपरत्वम् अव्याहतम् ।
(प्रकारिवाचकपदस्य प्रकारार्थकत्वे पुराणसम्मतिः)
अत एव श्रीविष्णुपुराणे -
ज्ञानं विशुद्धं विमलं च नित्यमशेषलोभादिनिरस्तसंगम् ।
एकं सदैकं परमः परेशस्स वासुदेवो न यतोऽन्यदस्ति ।। (वि.पु.2-12-43)
इति श्लोके विशुद्धप्रत्यगात्मस्वरूपवाचिज्ञानपदस्य वासुदेवपदेन -
एकस्समस्तं यदिहास्ति किंचित् तदच्युतो नास्ति परं ततोऽन्यत् ।
सोऽहं स च त्वं स च सर्वमेतदात्मस्वरूपं त्यज भेदमोहम् ।। (वि.पु.2-16-23)
इति श्लोके चेतनाचेतनवाचिशब्दानां परमात्मवाचिशब्दैश्च सामानाधिकरण्य -
व्यपदेशः कृतो यथोक्तनीत्यैव ।
(श्रीभाष्यकारकृतसामानाधिकरण्योपपादनम्)
"	अत्र प्रथमश्लोकं व्याकुर्वदिभः भाष्यकारैः जिज्ञासाधिकरणभाष्ये तच्च वासुदेवशरीरमिति"
तदात्मकम्, अतदात्मकस्य कस्यचिदप्यभावात् इति ज्ञानशब्द- वाच्यम् आत्मस्वरूपं तच्छब्देन
परामृश्य तस्य वासुदेवशरीरतया वासुदेवात्म-    कत्वोपपादनेन
ज्ञानपदार्थप्रत्यगात्मस्वरूपनिष्ठविशेष्यतानिरूपिततादात्म्य-सम्बन्धा-
वाच्छिन्न-वासुदेवात्मकत्वावच्छिन्न-प्रकारताशालि-बोधजनकत्वं दर्शयित्वा ज्ञानं वासुदेवः
इति शब्दयोः सामानाधिकरण्यम् उपपादितम् ।
(सामानाधिकरण्येन व्यपदेशे  श्रीविष्णुचित्तार्यसम्मतिः)
"	एवमेव श्रीविष्णुचित्तार्यैरपि एतदनुसारिभिरत्र व्याख्यानं"
कृतम् । उदाहृत- द्वितीयश्लोकेऽपि
- यदिहास्ति किंचित्तत्समस्तम् एकोऽच्युत एव तदात्मकमित्यर्थ  इति व्याकुर्वदिभः तैस्तद्रीत्यैव
सामानाधिकरण्यम् उपपादितं चेतनाचेतनरूपसर्व-  द्रव्यवाचिसमस्तपदेन भगवद्वाचिनोऽच्युतपदस्य, एवम् -
"	ज्योतीषि विष्णुर्भूवनानि विष्णुर्वनानि विष्णुर्गिरयो दिशस्च ।"
नद्यस्समुद्राश्च स एव सर्वं यदस्ति यन्नास्ति च विप्रवर्य ।। (वि.पु.2-12-38)
इति श्लोकेऽपि ज्योतिरादिशब्दानां भगवद्वाचिशब्देन  सामानाधिकरण्यनिर्देशो     भगवद्वाचिशब्दस्य
भगवदात्मकपरत्वाभिप्रायोणैव कृतः ।
(ईदृशसामानाधिकरण्ये श्रीभाष्यसम्मतिः)
"	उक्तं हि जिज्ञासाधिकरणश्रीभाष्ये पुराणघट्टे - तदिदं शरीरात्मभावायत्तं तादात्म्यं"
सामानाधिकरण्येन व्यपदिश्यते - ज्योतीषि विष्णुः इति ।  अत्र अस्त्यात्मकं नास्त्यात्मकं
च जगदन्तर्गतं वस्तु विष्णोः कायतया विष्ण्वात्मकम् इत्युक्त्या अत्रत्यविष्णुपदस्य
विष्ण्वात्मकपरत्वं भाष्यकारैः । एवम् - सर्वत्र प्रसिद्धोपदेशात् (ब्र.सू.1-2-1)  इति
सूत्रभाष्ये - सर्वं खल्विदं ब्रह्म (छां.उ.3-14-1)
इति श्रुतौ ब्रह्मपदस्य ब्रह्मात्मकपरत्वमाश्रितं
भाष्यकारैः इत्यवगम्यते ।
(अत्र गीताभाष्यसम्मतिः)
"	एवम् - क्षेत्रज्ञंचापि मां विद्धि सर्वक्षेत्रेषु भारत (भ.गी.13-2) इति गीताश्लोकभाष्ये"
देवमनुष्यादिक्षेत्रेषु वेदितृत्वैकाकारं क्षेत्रज्ञं च मां विद्धि - मदात्मकं विद्धि
इति व्याकुर्वद्भिर्भाष्यकारैः शरीरशरीरिभावनिबन्धन-सामानाधि-
करण्य-निर्देशस्थलेषु शरीरिभूतब्रह्मवाचकशब्दानां ब्रह्मात्मकपरतयापि सामानाधिकरण्यनिर्देशनिर्वाहः
सम्भवतीति दर्शितम् ।
(इदं नामरूपव्याकरणश्रुतिसिद्धं च)
"	न च नामरूपव्याकरणश्रुत्या शरीरवाचकानां शब्दानाम् अपर्यवसानवृत्त्या शरीरिबोधकतासिद्ध्या"
शरीरभूतचेतनाचेतनवाचिशब्दानां तच्छरीरकपरमात्मपर्यन्त-  बोधकतासिद्धावपि शरीरभूतपरमात्मवाचिशब्दानां
तदात्मकचेतनाचेतनपर्यन्तबोध- कत्वासिद्धेः इह परमात्मवाचिनः पुरुषशब्दस्य परमपुरुषात्मकत्वेन
प्रत्यगात्मपरत्वं विना लक्षणा न सम्भवति, लक्षणाकल्पनं च अयुक्तां तत्त्वमसि (छां.उ.6-8-7)
इत्यादौ त्वं पदस्येव अत्रापि अहंपदस्य प्रत्यगात्मवाचिनः तच्छरीरकपरमात्मपरतासम्भवेन
मुख्यवृत्त्यैव सामानाधिकरण्यनिर्वाहसम्भवात् इति वाच्यम् ।
"	अनेन जीवेनात्मनाऽनप्रविश्य नामरूपे व्याकरवाणि (छां.उ.6-3-2) इत्यादिनामरीपव्याकरणश्रुत्या"
अनुप्रविश्य इत्यनुप्रवेशस्य नामरूपव्याकरण
प्रयोजकतां प्रदर्श्य तद््बलेनैव तत्तन्नाम्नां शक्तिव्यवस्थापनदर्शनेन तत्र यया युक्त्या
चेतनाचेतनशब्दानाँ परमात्मवाचकता सिद्धयति, तयैव युक्त्या परमात्मवाचिशब्दानां तदात्मकत्वेन
तच्छरीरवाचकताया अपि सिद्धेः, तदपह्ननवायोगात् ।
(चेतनाचेतनयोः परमात्मवाचकशबद्वाच्यत्वम्)
"	इदमत्रावधेयम् - इयं श्रुतिर्लोकव्युत्पत्तिसिद्धतत्तत्पदार्थवाचकताकशब्दानां"
परमात्मपर्यन्तवाचितां
कथं प्रतिपादयतीति तावद्विवेचनीयम् । तत्तच्छब्दवाच्येषु पदार्थेषु अपृथक्सिद्धतया
परमात्मनस्सम्बद्धत्वात् पृथक्सिद्धयनर्हसम्बन्धविशेषेण तत्तत्पदार्थविशिष्टेऽपि तत्तन्नाम्नां
शक्तिः इति युक्त्यैव परमात्मपर्यन्तवाचिता तत्तन्नाम्नां प्रतिपादिता इत्यवगम्यते ।
एवमेव च परमात्मवाचिशब्दानामपि तत्तत्पदार्थानां परमात्मन्यपृथक्सिद्धतया सम्बद्धत्वादेव
पृथक्सिद्ध्यनर्हसम्बन्ध-    विशेषेण तद्विशिष्टवाचकतापि तयैव श्रुत्या सिद्धयतीति न
तदपहनवः कर्तुं शक्यः।  तद््पृथक्सिद्धतया वर्तमानत्वमेव  च तद्वाचकवाच्यत्वे तन्त्रमिति
। चेतनाचेतनानुप्रवेशेन तदपृथक्सिद्धतया वर्तमानत्वेन यथा चेतनाचेतनवाचकशब्द- वाच्यत्वं
परमात्मनस्सम्भवति, तथैव परमात्मापृथक्सिद्धतया वर्तमानत्वेन परमात्मवाचकशब्दवाच्यत्वं
चेतनाचेतनयोरपि सम्भवतीत्यभिप्रायेणैव च भाष्य-   कारैरपि प्रागुदाहृतस्थलेषु भगवद्वाचकशब्दानां
तदात्मकत्वेन चेतनाचेतनपरता भाषिता । क्षेत्रज्ञं चापि मां विद्धि (भ.गी.13-2) इति श्लोकगीताभाष्ये
चेतनाचेतनवाचिसमानाधिकरणतया प्रयुक्तस्य मामितिपरमात्मवाचिशब्दस्य मां विद्धि मदात्मकं
विद्धि इति भगवदात्मकवाचितां व्याख्याय तदुपष्टम्भकतया यथा क्षेत्रं क्षेत्रज्ञविशेषणतैकस्वभावतया
तदपृथक्सिद्धेस्तत्सामानाधिकरण्येनैव निर्देश्यं, तथा क्षेत्रं क्षेत्रज्ञं च मद्विशेषणतैकस्वभावतया
मदपृथक्सिद्धेः मत्सामानाधिकरण्येनैव निर्देश्यौ विद्धि इति भाषमाणैर्भाष्यकारैः तदपृथक्सिद्धतया
वर्तमानत्वमात्रमेव तद्वाचकवाच्यत्वे तन्त्रं, न तु तद्विशेष्यतया वर्तमानत्वमपीति स्पष्टमेव
दर्शितं भवति ; अन्यथा इह मामित्यस्य मदात्मकत्वेन
चेतनाचेतनवाचकत्वोपष्टम्भकतायास्तद््ग्रन्थस्यासिद्धेः ।
"	तदेतत्सर्वं -नामरूपव्याकरणश्रुतिबलेन सिद्ध्यति वाच्यवाचकभावे"
नाम्नां लोकव्युत्पत्तिसिद्धस्वार्थविशिष्टत्वरूपशक्यतावच्छेदकशरीरे
अपृथक्स्थितिप्रयोजक- सम्बन्धविशेष एव स्वार्थवैशिष्टयघटकतया प्रविष्टः - न तु तत्र
विशेष्यभावनियाम कत्वमपि सम्बन्धे निवेश्यं, प्रयोजनाभावात् गौरवाद्विपरीतानां बहूनां
स्वारसिकप्रयोगाणां मुख्यत्वानिर्वाहप्रसङ्गात्,  सम्भवति मुख्यतया निर्वाहे तदुपेक्षणायोगाच्च ।
(अहं स पुरुषोऽस्मि इत्यत्र सामानाधिकरण्यस्य मुख्यता)
"	इत्थं च चेतनाचेतनवाचिशब्दानां शरीरितासम्बन्धेन तद्विशिष्टपरमात्म-"
वाचितावत्परमात्मवाचिशब्दानामपि
शरीरतासम्बन्धेन तद्विशिष्टचेतनवाचित्वमपि सम्भवति, शरीरशरीरिभावसम्बन्धस्य चेतनाचेतनयोः
परमात्मनश्च अपृथक्स्थितिनियामकतया तेषां परस्परापृथक्सिद्धताया अव्याहतत्वात् । तस्मात्
चेतनाचेतनवाचिशब्दानां परमात्मवाचिशब्दानां च परमात्मविशेष्यकबोधजनक-   सामानाधिकरण्यनिर्देशवत्
चेतनाचेतनविशेष्यकबोधजनकसामानाधिकरण्य- निर्देशोऽपि  मुख्य एवेत्यभिप्रायेणैव कृतः
इति स्पष्टमेव अवगम्यते । इत्थं च नद्यः समुद्रान्तःप्रविष्टाः समुद्र
एव भवन्ति - पल्लवपुष्पफलशाखादिकं
सर्वं वृक्ष एव  इत्यादयः स्वारसिकनिर्देशा अपि मुख्यतयैव निर्व्यूढा भवन्ति । न च शरीरवाचकानां
शरीरिवाचकत्वाभिप्रायकबहुतरनिर्देशदर्शनेन भाष्यकृतां शरीरवाचकशब्दानां शरीरिण्येव शक्तिः,
शरीरिवाचकानां तु शरीरबोधकतया क्वाचित्को निर्देशो गौण इत्येवाभिप्राय इति -
वाच्यम् ; तत्र तत्र भाष्यकृतां शरीर- वाचकशब्दानां शरीरिवाचकत्ववर्णनस्यापि शरीरशरीरिभावस्थले
अपृथक्सिद्धिनैयत्येन  तद््बलेनैव तेषां तद्वाचकत्वसम्भवाभिप्रायकत्वेन, शरीरवाचकशब्दानामेव
शरीरिवाचकत्वम् इत्यभिप्रायकत्वासम्भवात्; अन्यथा रसोऽहमप्सु कौन्तेय (भ.गी.7-8) पुण्यो
गन्धः पृथिव्यां च (भ.गी.7-9) इत्यादि
सामानाधिकरण्यनिर्देशानाम् अनिर्वाहप्रसंगाच्च । तत्र हि रसगन्धादिषु द्रव्यत्वघटितशरीरत्वाभावेन
तद्वाचकरसगन्धादिशब्दानाम् उक्तरीत्याश्रयणे परमात्मवाचिशब्देन सामानाधिकरण्यं दुरपपादम्
। अस्मत्पक्षे तु स्वाश्रयापृथक्सिद्धेरपि तत्रापृथक्स्थितिप्रयोजकत्वेन तत्सम्बन्धेन
रसादिविशिष्टत्वेन  परमात्मबोधकत्वसम्भवेन - रसोऽस्मि गन्धोऽस्मि इत्यादि सामानाधिकरण्यं
सूपपादम् । तस्मात् इह अहं स पुरुषोऽस्मि इत्यहंपदार्थप्रत्यगात्मविशेष्यकपुरुष-
पदार्थपरमपुरुषात्मकत्वावच्छिन्न-प्रकारबोधपर-सामानाधिकरण्यनिर्देशोऽपि
मुख्य एव सम्भवति ।
(अहं स पुरुषोऽस्मीत्यत्र एकदेशान्वयसमर्थनम्)
"	अथ - अहं स पुरुषोऽस्मि इत्यत्र पुरुषपदस्य परमपुरुषात्मकपरत्वे तदेकदेशभूतपरमपुरुषे"
तत्पदार्थान्वयो न सम्भवति, पदार्थः पदार्थेनान्वेति, न तु पदार्थेकदेशेन इति व्युत्पत्तिविरोधात्
। परमपुरुषात्मकेऽपि तदन्वयो न सम्भवति, तत्पदार्थादित्यमण्डलान्तर्वर्ति-परमपुरुषाभेदस्य
प्रत्यगात्मनि बाधात् इति चेत् न ; चैत्रस्य गुरुः गृहस्य पतिः इत्यादौ
गुरुत्वपतित्वादिपदार्थैकदेशे
षष्ठयन्तपूर्वपदार्थ-  चैत्रादिनिरूपितत्वान्वयदर्शनेन तादृशस्थलेष्विव गौरश्चैत्रो
जानाति अयं ब्राह्मण आत्रेयो विद्वान् इत्यादिषु
चैत्रब्राह्मणादिपदार्थशरीरविशेषावच्छिन्नात्मैकदेशशरीरे
गौरात्रेयादिपदार्थान्वयदर्शनेन तादृशस्थलेष्वपि दर्शितव्युत्पत्तेः संकोचावश्यकत्वेन
अत्र पुरुषपदार्थैकदेशपरमपुरुषे तत्पदार्थान्वयस्वीकारे बाधकाभावात् । दर्शितव्युत्पत्तेः
शब्दान्तरप्रयोज्यप्रकारतानिरूपितविशेष्यतासम्बन्धेन शाब्दबोधं प्रतिशब्दान्तरप्रयोज्योपस्थितेः
मुख्यविशेष्यतासम्बन्धेन  हेतुत्वमित्येतत्परतया तत्र प्रकारताभिन्नत्वरूपमुख्यत्वघटकप्रकारतायां
ससम्बन्धिकपदाप्रयोज्यत्वापृथक्सिद्धि- सम्बन्धानवच्छिन्नत्वयोः
निवेशे हि नोक्तद्विविधस्थलेष्वनुपपत्तिः
। चैत्रस्य गुरुः गृहस्य पतिः इत्यादौ गुरुपत्यादीनां
ससम्बन्धिकपदत्वेन तत्प्रयोज्यगुरुत्वपतित्वादि-
निष्ठप्रकारतायां तादृशपदाप्रयोज्यप्रकारताभिन्नत्वानपायात्, गौरश्चैत्रो जानाति अयं
ब्राह्मण आत्रेयो विद्वान् इत्यादौ चैत्रब्राह्मणपदप्रयोज्यशरीरविशेषविशिष्टप्रत्यगात्म-
रूपतदर्थैकदेशशरीरनिष्ठप्रकारताया अपृथक्सिद्धिसम्बन्धावच्छिन्नत्वेन तदनवच्छिन्न
प्रकाराभिन्नत्वानपायाच्च
मुख्यविशेष्यतारूपत्वानपायेन तादृशविशेष्यतासम्बन्धेन गुरुत्वपतित्वशरीरादिषु
शब्दान्तरप्रयोज्योपस्थितेः
जागरूकत्वात् । इत्थं च अत्रापि  पुरुषशब्दार्थपरमपुरुषविशिष्टघटकपरमपुरुषे
तादृशविशेष्यतासम्बन्धेन
पुरुषशब्द- प्रयोज्योपस्थितेस्सत्त्वेन तत्र तत्पदार्थान्वये न काचिदपि क्षतिरुपलभ्यते ।
"	वस्तुतस्तु शरीरवाचकानां शरीरिणि वृत्तेः शरीरिवाचकानां शरीरे"
वृत्तेश्च प्रागुपदर्शितशरीरशरीरिभावापन्नार्थद्वयपरशब्दसामानाधिकरण्य-निर्देशाद्यनुरोधेन
क्लृप्ततया तादृशवृत्तिज्ञानपूर्वकमेव तादृशस्तलेषु शाब्दबोधजननात्, शरीरिवाचकशब्दानां
तदात्मकविषयकवृत्तिज्ञानस्य तेषां शरीरिभूततत्तत्पदार्थ-    वाचकत्वरूपवृत्तिज्ञानपूर्वकतायाः
शरीरवाचकशब्दानां तच्छरीरकविषयकवृत्ति-   ज्ञानस्य तेषां
शरीरभूततत्तत्पदार्थवाचकत्वरूपवृत्तिज्ञानपूर्वकतायाश्च
नियतत्वेन तत्र प्राथमिकवृत्तिज्ञानाधीनपदार्थोपस्थित्योः शरीरिभूतेषु शरीरभूतेषु च
तत्तत्पदार्थेषु मुख्यविशेष्यतासम्बन्धेन नियमेन सत्त्वात्
तत्र पदार्थान्तरान्वयस्वीकारे नानुपपत्तिगन्धः ।
(तादात्म्यसम्बन्धघटितसामानाधिकरण्योपपादनम्)
"	अत एव - गभीरायां नद्यां घोषः इत्यादौ नदीशब्दार्थनदीतीरैकदेशनद्यां"
गभीरपदार्थान्वयबोधोऽपि
संगच्छते, तत्र शक्त्यधीननद्युपस्थितिपूर्वकमेव
लक्षणाधीननदीतीरोपस्थितेः जननात् शक्त्यधीननद्युपस्थितेः
तत्र कारणत्वसम्भवात् इत्थं च प्रकृतस्थले पुरुषपदज
न्यपरमात्मोपस्थितेः तन्मूलकतत्पदजन्यतदात्मकोप-
स्थितेश्च द्वयोरपि जननात् तत्र प्रथमोपस्थितिबलेन पुरुषशब्दार्थैकदेशपरमात्मनि स इति
पदप्रतिपन्नार्थान्वयबोधजनने न कश्चिद्विरोधः ।
(एकदेशान्वये दोषराहित्यप्रतिपादनम्)
"	अथवा चिदचिद्वाचिशब्दार्थविशेष्यकपरमात्मवाचिशब्दार्थप्रकारकबोधपर-"
सामानाधिकरण्यनिर्देशस्थलेषु परमात्मवाचिशब्दानां भगवदात्मके शक्त्यस्वी - कारेऽपि
तदर्थपरमात्मन एव तादात्म्यसम्बन्धेन चेतनाचेतनयोरन्वयस्वीकारेणापि
सामानाधिकरण्यव्यपदेशनिर्वाहः सम्भवति ।
तादात्म्यनिष्ठसंसर्गतानिरूपितविषयता  प्रयोजकत्वस्यैव
सामानाधिकरण्यरूपत्वात्, भगवदात्मकत्वरूपतत्तादात्म्यस्य
चेतनाचेतनयोः अनपायाच्च । इत्थं च प्रागुदाहृतेषु
स्थलविशेषेषु परमात्मपरशब्दानां
तदात्मकपरतया भाष्यकारकृतव्याख्यानं तादात्म्यसंबन्धेन
परमात्मप्रकारक- बोधजनकत्वाभिप्रायकं
बोध्यम् । इत्थं च एकदेशान्वयप्रयुक्तानुपपत्तिशंकागन्धस्यैव नावकाशः ।
"	न च - नीलमुत्पलम् इत्यादौ स्वरूपैक्यलक्षणतादात्म्यस्यैव"
नीलपदार्थोत्पलपदार्थयोस्संसर्गतया
भानदर्शनेन तस्यैव सामानाधिकरण्यव्यपदेश-  नियामकता युक्ता; तत्कथं तादात्म्यशब्दसाधारण्यमात्रेण
तदन्तर्यामिकत्वरूप-     तादात्म्यस्यापि तत्सामानाधिकरण्यव्यपदेशनियामकत्वं सुवचम्
इति  वाच्यम्,    तदन्तर्यामिकत्वरूपतादात्म्यस्यापि प्रयोगानुरोधेन सिध्यन्त्याः सामानाधिकरण्य-
व्यपदेशनियामकताया दुरपह््नवत्वात् ।
(प्रकारिवाचकस्य प्रकारार्थकत्वे उपनिषत्प्रमाणप्रदर्शनम्)
"	तैत्तिरीयोवनिषदि नारायणे - विश्वमेवेदं पुरुषस्तद्विश्वमुपजीवति (तै.ना.91) इति ।"
येन सर्वमिदं प्रोतं पृथिवीचान्तरिक्षं च द्यौश्च दिशश्चावान्तरदिशाश्च स वै सर्वमिदं
जगत् स च भूतं स भव्यम् (तै.ना.146) इति च श्रुत्त्या - सर्वगत्वादनन्तस्य स एवाहमवस्थितः
(वि.पु.1-19-85) इति स्मृत्या च तदन्तर्यामिकत्वरूपतादात्म्यस्यापि सामानाधिकरण्यव्यपदेशनियामकता-
ज्ञापनपूर्वकं चिदचिद्वाचिपदार्थविशेष्यकपरमात्मवाचिपदार्थप्रकारकबोधपर-
सामानाधिकरण्यनिर्देशो हि कृतो दृश्यते ।
(सामानाधिकरण्ये विष्णुपुराणश्लोकार्थोपपत्तिः)
"	किं च - श्रीविष्णुपुराणे प्रागुदाहृते - ज्ञानं विशुद्धम् (वि.पु.2-12-43)"
इत्यादिश्लोके एकस्समस्तम् (वि.पु.2-16-23) इति श्लोके च चिदचिद्वाचिपदार्थ- विशेष्यक-
परमात्मवाचिपदार्थ-प्रकारकबोधपर-सामानाधिकरण्य-निर्देशस्य चिद-
चितोर्भगवदन्तर्यामिकत्वलक्षणतादात्म्यं
मूलमिति स्पष्टमेवावगम्यते । अत्र प्रथम- श्लोके
ज्ञानशब्दवाच्य-प्रत्यगात्मस्वरूप-विशेष्यकवासुदेव-शब्दार्थप्रकारबोधपरतया
ज्ञानं स वासुदेवः इति सामानाधिकरण्यनिर्देशं कृत्वा न यतोऽन्यदस्ति इत्यनेन जगति
भगवदन्तर्यामिकत्वलक्षणतदभेदरूपं तत्तादात्म्यमेव तत्र
हेतुरिति हि दर्शितम्। द्वितीयश्लोकेऽपितच्छब्दवाच्यचिदचिद््रूपकृत्स्नजगद्विशेष्यकाच्युतपदार्थ-
प्रकारकबोधपरतया तदच्युतः इति सामानाधिकरण्यनिर्देशं कृत्वा नास्ति परं ततोऽन्यत्
इत्यनेन जगति यथोक्तलक्षणं तादात्म्यमेव तत्र हेतुरिति दर्शितम् ।
(तादात्म्याभेदैक्यशब्दानां सामानाधिकरण्यनिर्देशनिर्वाहकत्वम्)
"	तादात्म्याभेदैक्यादिशब्दानां पर्यायत्वात् तच्छब्दनिर्देश्यसम्बन्धनिष्ठसंसर्गता-"
निरूपितविषयताप्रयोजकत्वमेव सामानाधिकरण्यं शब्दानाम् इति हि तदभिप्रायोऽवगम्यते ।
अत्राभिधीयमानो जगतो  ब्रह्माभेदो न स्वरूपतो भेदाभावरूपः, जगद््ब्रह्मणोः स्वरूपतो
भेदस्य अन्यत्र सुप्रतिष्ठापितत्वात्, स्वरूपतो जडाजडयोः अभेदस्य अत्यन्तमेवासम्भावितत्वाच्च
। ब्रह्मेतरवस्तुमात्रप्रतिषेधपरोऽयं न यतोऽन्यदस्ति इति निर्देश इत्यपि न शंक्यं,
भेदेन निर्दिष्टयोः जीवात्म- परमात्मनोः प्राक्कृतसामानाधिकरण्यनिर्देशनिर्वाहानौपयिकत्वेन
तथाविधप्रतिषेधस्य  इह उपयोगाभावात्, ब्रह्मेतरस्य वस्तुनः प्रसिद्धत्वे    तत्प्रतिषेधायोगात्,
अप्रसिद्धत्वे च प्रतियोग्यप्रसिद्धया सुतरामेव तत्प्रतिषेधायोगाच्च तथाविधप्रतेषेधस्य
प्रमाणभूतशास्त्रवेद्यताया एव असम्भवाच्च । अपितु - स्वरूपतो वासुदेवभिन्नं किमपि द्रव्यम्
अपृथक्सिद्धिलक्षण-तादात्म्यसम्बन्धावच्छिन्न-वासुदेव- निष्ठ -प्रतियोगिताक- भेदवत्
नास्तीति । तादृशभेदाभावरूपवासुदेवतादात्म्यमेव इह सामानाधिकरण्यनिर्देशनिर्वाहकतया
अभिधीयते । अयमर्थश्च दर्शितद्वितीयश्लोके तदच्युतो नास्ति परं ततोऽन्यत् इत्यत्र स्पष्टमेव
अवगम्यते, अत्र परमन्यत् इति
द्वयोः पदयोस्सत्त्वेन परम् इत्यस्य स्वरूपतः अच्युतभिन्नवस्तुपरत्वात् अन्यत्  इत्यस्य
अपृथक्सिद्धिलक्षणतादात्म्यसम्बन्धावच्छिन्नाच्युतनिष्ठप्रतियोगिताकभेदवत्पर त्वाच्च
। अतः तदैकार्यैन प्रथमश्लोकोऽपि यथोक्तलक्षणभेदप्रतिषेध एव - स वासुदेवो न यतोऽन्यस्ति
इत्यनेन विवक्षितः । तादृशभेदश्च ब्रह्मणि रूपादिगुणेषु च
प्रसिद्ध एवेति ब्रह्मेतरचिदात्मकद्रव्येषु
तत्प्रतिषेध उपपन्न एव । तथा च अत्र सामानाधिकरण्यनिर्देशनिर्वाहौपयिकतया दर्शितभेदाभावस्य
प्रदर्शनाद्दर्शितभेदाभाव- पर्यवसन्नं दर्शिततादात्म्यमपि सामानाधिकरण्यनिर्देशनिप्वाहकमेव ।
(तत्र अहिकुण्डलाधिकरणभाष्यप्रामाण्यप्रदर्शनम्)
"	न च - स्वरूपतो भिन्नयोरीदृशाभेदव्यपदेशो लाक्षणिक"
एव न मुख्य इति वाच्यम् ; अहिकुण्डलाधिकरणतृतीयसूत्रभाष्ये
जीववदपृथक्सिद्धविशेषणत्वेन     अचिद्वस्तुनो ब्रह्मांशत्वं, विशिष्टवस्त्वैकदेशत्वेन
अभेद्वव्यवहारो मुख्यः विशेषणविशेष्ययोः स्वरूपस्वभावभेदेन भेदव्यवहारो मुख्यः (ब्र.सू.3-2-28)
इत्यपृथक्सिद्धविशेषणे स्वरूपैक्यलक्षणतादात्म्यसम्बन्धावच्छिन्नविशेष्यनिष्ठ प्रति
- योगिताकाभावरूपविशेष्यभेदव्यवहारस्य अपृथक्सिद्धिलक्षणतादात्म्यसम्बन्धा-
वाच्छिन्नविशेष्यनिष्ठप्रतियोगिताकाभावरूपविशेष्यभेदाभावव्यवहारस्य
च द्वयोः     मुख्यतायाः स्पष्टमेव भाषितत्वात् ।
(तादात्म्यनिर्देश्यसामानाधिकरण्ये श्रीभाष्यसम्मतिः)
"	एवं जिज्ञासाधिकरणभाष्ये  भेदतन्निषेधश्रुत्यविरोधसमर्थनघट्टे"
कृत्स्नस्य जगतो ब्रह्मकार्यतया
तदन्तर्यामिकतया  च तदात्मकत्वेन ऐक्यात् तत्प्रत्यनीकना- नात्वं प्रतिषिध्यते (ब्र.सू.1-1-1)
इत्युक्त्या, तदपृथक्सिद्धिलक्षणं तदात्मकत्वमपि एकत्वरूपम् इति तथाविधैकत्वाभावोऽपि
तद्वस्तुप्रतियोगिकभेदरूप इति च स्पष्टमुपदर्शितम् । एवं तत्रैव
पुराणघट््टे तदिदं शरीरात्मभावायत्तं
तादात्म्यं  सामानाधिकरण्येन व्यपदिश्यते - ज्योतीषि विष्णुः( वि.पु.2-12-38) इति ।
अत्र अस्त्यात्मकं नास्त्यात्मकं च जगन्तर्गतं वस्तु विष्णोः कायतया विष्ण्वात्मकम्
इत्युक्तया दर्शिततादात्म्यस्यापि सामानाधिकरण्यव्यपदेश-        निर्वाहकत्वामभिहितम् ।
(ऐक्यशब्दस्य सामानाधिकरण्यनिर्वाहकत्वम्)
"	एवम् अंशाधिकरणेऽपि जीवस्य ब्रह्मांशत्वसाधने तदिभन्नत्व-तदैक्यनिर्देशयोः हेतुतया"
अभिधानात् तद््भाष्ये तदैक्यनिर्देशस्य तत्त्वमसि (छां.उ.6-8-7) अयमात्मा ब्रह्म (बृ.उ.4-5-19)
इत्यादि निर्देशरूपत्वाभिधानात् एवम् उभयव्यपदेशमुख्यत्वसिद्धये जीवोऽयं ब्रह्मणोंऽशः
इत्यभ्युपगन्तव्य इत्युक्तेश्च ब्रह्मत्मकत्वरूपतदैक्यस्यापि स्वरूपैक्यवत्
सामानाधिकरण्यनिर्देशनिर्वाहक्तवं
सम्भवतीति तादृशसामानाधिकरण्यनिर्देशस्यापि  मुख्यत्वमेव इति च दर्शितम् । एवं तमः परे
देव एकीभवति (सु.उ.2) इति श्रुत्या एको घटः एकः पटः इत्यादिव्यवहारैश्च
पृथक्सिद्ध्यनर्हसम्बन्धविशेषस्यापि
एकत्वरूपताया अवगमात्, तदैक्यस्यैव तत्सामानाधिकरण्यनिर्देशप्रयोजकत्वाच्च तत्स्वरूपैक्यवत्
तदात्मकत्वरूपतदैक्यस्यापि तत्सामानाधिकरण्यनिर्देशनिर्वाहकत्वं दुरपह््नवम् । जडाजडयोः
स्वरूपैक्यासम्भवेन तमः परे देव एकीभवति इत्यत्र अनेकावयवसंघातात्मकघटपटादिषु स्वरूपैक्यासम्भवेन
एको घटः एकः पटः इत्यादिषु च पृथक्सिद्धयनर्हसम्बन्धविशेष एव हि एकशब्देन प्रतिपाद्यते ।
(अविभागशब्दस्य सामानाधिकरण्यद्योतकत्वम्)
"	अत एव - अविभागेन दृष्टत्वात् (ब्र.सू.4-4-4) इत्यधिकरणभाष्ये -"
किमयं परं ज्योतिरूपसम्पन्नस्सर्वबन्धविनिर्मुक्तः
प्रत्यगात्मा स्वात्मानं परमात्मनः पृथग्भूतम् अनुभवति, उत तत्प्रकारतया तदविभक्तम्
इति विषयमुपदर्श्य सिद्धान्ते अतोऽविभागेन अहं ब्रह्मास्मि इत्येवानुभवति इति निर्दिशता
भाष्यकृतापि  अहंपदार्थप्रत्यगात्मनिष्ठविशेष्यतानिरूपिताविभागशब्दितापृथक्सिद्धिलक्षणतादात्म्य-
सम्बन्धावच्छिन्नब्रह्मपदार्थपरमात्मनिष्ठप्रकारताशालिबोधपरत्वम् - अहं ब्रह्मास्मि
इति निर्देशस्य उपदर्शितम् ।
(सामानाधिकरण्यस्य प्रकारान्तरेण प्रतिपादनम्)
"	अत्र प्रत्यगात्मनि ब्रह्माविभागस्य धर्मिपारतन्त्र्येण भानाभिप्रायेणैव इत्थमुक्तम्,"
अन्यथा ब्रह्मपदार्थस्य असधात्वर्थ एव अन्वयेन ब्रह्माविभागस्य प्रकारविधया वा संसर्गविधया
वा प्रत्यगात्मनि भानासम्भवात् । अत्र अहंपदार्थ-  ब्रह्मपदार्थयोः अविभागेन अनुभवपरतायाः
अहं ब्रह्मास्मि इति सामानाधिकरण्य-  निर्देशस्य अभिधानेन स्वरूपाभेदलक्षणतादात्म्यवत्
अविभागशब्दितशरीरशरीरि-  भावलक्षणतादात्म्यस्यापि सामानाधिकरण्यनिर्वाहकत्वं भाष्यकारैः
स्पष्टम् अभिहितं भवति । न च भिन्नप्रवृत्तिनिमित्तानां
शब्दानामेकस्मिन्नर्थे वृत्तिस्समानाधिकरण्यम्
इति  शाब्दिकोक्तसामानाधिकरण्यं स्वप्रयोज्यविषयतासम्बन्धेन
शब्दानामर्थलक्षणै- काधिकरणवृत्तित्वरूपं
हि अवगम्यते । अहं स पुरुषोऽस्मि इत्यत्र पुरुषपदार्थस्य
परमात्मनः स्वान्तर्यामिकत्वलक्षणतादात्म्यसम्बन्धेन
अहंपदार्थे जीवात्मनि अन्वयस्वीकारेऽपि अहंपदपुरुषपदयोः तादृशं सामानाधिकरण्यं कथं
सम्भवति ? तत्प्रयोज्यविशेष्यताप्रकारतयोः एकाधिकरणनिष्ठत्वाभावादिति
वाच्यम् ; दर्शितसामानाधिकरण्यलक्षणे
स्वप्रयोज्यविषयतानिरूपितसंसर्गतावत्त्वसम्बन्धेन समानविभक्त्यर्थैकत्वरूपैकार्थवृत्तित्वस्य
स्वप्रयोज्यविषयतानिरूपत्वसम्बन्धेन
एकत्वनिष्ठसंसर्गतालक्षणैकाधिकरणवृत्तित्वपर्यवसन्नस्यैव अन्ततस्सामानाधिकरण्य -शब्देन
विवक्षणीयत्वात्, स्वान्तर्यामिकत्वादिलक्षणतादात्म्यादि-  पृथक्सिद्धयनर्ह- सम्बन्धविशेषाणां
सर्वेषामेव एकत्वरूपताया दर्शितत्वाच्च अत्र अहंपदपुरुषपदयोर्यथोक्तलक्षणसामानाधिकरण्यस्य
अव्याहतत्वात्, अन्यादृश-     सामानाधिकरण्यस्य अनेकदोषसम्भवेन इह विवक्षणासम्भवाच्च ।
(लक्षणान्तरेषु दोषप्रदर्शनम्)
"	तथाहि - स्वप्रयोज्यविषयतासम्बन्धेनार्थलक्षणैकाधिकरणवृत्तित्वं तावत् नेह विवक्षितुं"
शक्यं, सम्पन्नेन चैत्रेणानाहूतोऽपि मैत्रस्तस्य प्रीतिसम्पादनाय सततं तस्य अनुपदं
गच्छति इत्यत्र तृतीयान्तसम्पन्नपदचैत्रपदयोः षष्ठयन्ततत्पदस्य च
सामानाधिकरण्यव्यवहारप्रसंगात् । एवं - स्वनिरूपितत्वस्वसामानाधिकरण्योभय- सम्बन्धेन
तच्छब्दप्रयोज्यविषयताविशिष्टविषयताप्रयोजकत्वम् एतच्छब्दस्य तच्छब्देन सामानाधिकरण्यम्
इति पर्यवसानकरणेऽपि घटाभावे घटाभावः सर्वस्मिन्नभिधेये प्रमेयत्वम् इत्यादिषु अतिप्रसङ्गः,
शंखं पीतं जानाति इत्यादौ अप्रसङ्गश्च भवतः ; प्रथमस्थले धर्मिपारतन्त्र्येण आधेयतासम्बन्धेन
घटाभावस्य घटाभावे प्रकारतया भानेन द्वितीयस्थले अभिधेयपदार्थस्य प्रमेयत्वपदार्थे तथा
भानेन च सप्तम्यन्तन्तप्रथमान्तपदप्रयोज्यप्रकारताविशेष्यतयोः
एकनिष्ठत्वनिरूप्य- निरूपकभावोभयसत्त्वात्,
तृतीयस्थले शंखपद-पीतपदप्रयोज्यविषयतयोः एकनिष्ठत्वासम्भवाच्च । तस्माद्यथोक्तरीत्यैव
सामानाधिकरण्यलक्षणपर्यवसानं कार्यमिति न कश्चिद्दोषः ।
(निष्कृष्टलक्षणेऽव्याप्तिदोषनिरासः)
"	नचैवमपि, शंखं पीतं जानाति इत्यत्र शंखपीतशब्दयोः सामानाधिकरण्य- लक्षणस्य अप्रसंगो"
दुर्वारः, तत्र पीतपदार्थस्य धर्मिपारतन्त्र्येण तादात्म्येन शंखपदार्थै भाने वाक्यस्य
अप्रामाण्यप्रसंगेन तथाभानासम्भवात् इति - वाच्यम् । स्वरूपैक्यलक्षणतादात्म्येन तस्य
तत्र तथाभानासम्भवेऽपि तथाविधतादात्म्य-
सम्बन्धावच्छिन्नप्रकारतानिरूपकत्वावच्छिन्ननिरूपकताकविशेष्यतावत्वसम्बन्धेन
तथाभानसम्भवात् तादृशविशेष्यतावत्त्वसम्बन्धस्यापि एकत्वादिरूपत्वानपायाच्च
एकत्वतादत्म्याभेदादिशब्दानां पर्यायत्वात् पृथक्सिद्धयनर्हसम्बन्धविशेषाणां सर्वेषामपि
अभेदरूपताया दर्शितत्त्वाच्च समानाधिकरणवाक्यस्थले नामार्थयोः
"भेद एव संसर्ग इति व्युत्पत्तेरपि न विरोधः ।	"
(अग्निर्माणवकः इत्यत्रातिप्रसङ्गनिरासः)
"	एतेन - अपृथक्स्सिद्धेरभेदातिरिक्तत्वेऽपि समानाधिकरणवाक्यस्थले तत्सम्बन्धेन नामार्थयोः"
अन्वयं  स्वीकृत्य मुख्यत्वनिर्वाहे - अग्निर्माणवकः इत्यादिसर्वसम्प्रतिपन्नगौणव्यवहाराणामपि
मुख्यत्वापत्तिः दुर्वारा; तत्रापि सादृश्य-
सम्बन्धेन नामार्थयोः अन्वयस्वीकारसम्भवादिति शंकापि दूरोत्सारिता ; अपृथक्सिद्धेरभेदरूपतासम्भवात्,
भेदगर्भस्य सादृश्यस्य तथात्त्वासम्भवाच्च । अपृथक्सिद्धेः अहिकुण्डलाधिकरणादिभाष्योदाहरणेन
अभेदरूपता हि प्रागुपदर्शिता ।  एवं जिज्ञासाधिकरणभाष्ये
भेदतन्निषेधश्रुत्यविरोधसमर्थनघट्टश्रुतप्रकाशिकायामपि
कृत्स्नस्य जगतो ब्रह्मकार्यतया तदन्तर्यामिकतया च तदात्मकत्वेनैक्यात् इति पंक्तिव्याख्यानावसरे
तदात्मकत्वं नाम जगतः तत्प्रकारतैकस्वभावतया पृथगवस्थानाभावात्तदन्तर्गतत्वम् ; तेन
प्रकारेणैक्यम्, न तु स्वरूपैक्यम् विशिष्टान्तर्भाव एवैक्यमित्यर्थः
इति पंक्त्या पृथक्सिद्धयनर्हसम्बन्ध-विशेषस्यैक्य-
रूपता स्पष्टमभिहिता । ऐक्यं चाभेदरूपमेवेति स्पष्टम् ।
(अभेदापृथक्सिद्धशब्दयोस्समानार्थकत्वम्)
"	किञ्च - भिदिर विदारणे (पा.धा.1440) इत्यनुशासनेन भिदेर्धातोर्विभागो ह्यर्थः, विभागश्च"
पृथक्सिथतिः तदभावो ह्यविभाग इत्यभेदापृथक्सिद्धिशब्दयोः पर्यायता हि स्फुटा । अविभागेन
दृष्टत्वात् (ब्र.सू.4-4-4) इत्यधिकरणे सूत्रतद््भाष्ययोः सूत्रकारभाष्यकाराभ्याम् अहं
ब्रह्मास्मि इति सामानाधिकरण्यनिर्देशस्य अविभागं प्रयोजकम्
अभिदध््भ्यां स्वरूपैक्यवदपृथक्सिद्धिलक्षणैक्यस्यापि
सामानाधिकरण्यनिर्देशप्रयोजकत्वम् अतिस्फुटमभाषि । न च - - अपृथक्सिद्धेरेकत्वरूपता,
तादृशैकत्वस्य सामानाधिकरण्यनिर्देशप्रयोजकता च न मुख्येतिवाच्यम् ; एकशब्दव्यवहारेषु
इह घट एकः इह पट एकः एकस्यामिह वेद्यां घटपटौ स्तः इत्यादिषु स्वरूपैक्यात् अन्यादृशैक्यस्य,
इह विद्वानेकः जगत ईश्वर एकः इत्यादिषु स्वरूपैक्यस्य च स्वरसत एव भाने सम्प्रतिपन्ने
तत्र एकस्य मुख्यताया अन्यस्यामुख्यतायाश्च स्वीकारे
नियामकस्य नीलमुत्पलम् इत्यादौ सामानाधिकरण्यनिर्देशे स्वरूपैक्यस्य प्रयोजकतायां पुष्पितोवृक्षः,
मषीलाञ्छितः पटः इत्यादिसामानाधिकरण्यनिर्देशे स्वरूपैक्यात् अन्यादृशैक्यस्य प्रयोजकतायां
च स्वरसत एव प्रतियमानायां
तत्रैकस्या मुख्यताया अन्यस्य अमुख्यतायाश्च स्वीकारे नियामकस्य च दुर्लभत्वात्; अन्यथा
विपरीतप्रसङ्गस्यापि दुर्वारत्वाच्च । घटपटवेद्यादीनाम् अनेकावयवसंघातात्मकानां स्वरूपैक्यं
न सम्भवतीति अपृथक्सिद्धिसम्बन्धेन सम्बद्धावयवसंघातवृत्तिसमुदायत्वरूपमेकत्वमेव इह
घट एकः इत्याद्युदाहृतव्यवहारेषु विषयो भवितुमर्हति । स्कन्धमूलशाखापल्लवाद्यवयव-
संघातात्मके वृक्षे पुष्पवदवयव्यक्तिस्वरूपैक्यस्य स्कन्धमूलाद्यवयवान्तरेषु तन्तु-
संघातात्मके पटे मषीलाञ्छनाधिकरणतन्तुव्यक्तिस्वरूपैक्यस्य शुद्धतन्तुलक्षणावयवान्तरेषु
च असत्त्वाद्दर्शितसमुदायत्वविशेषलक्षणैकत्वस्यैव पुष्पितो वृक्षः मषीलाञ्छितः पटः इत्यादिषु
सामानाधिकरण्यनिर्वाहकता दुर्वारा । समुदायघटकैकदेशे विशेषणसद््भावमात्रेण तादृशव्यवहारस्तु
न सम्भवति, तथा सति पृथिवीजलद्वयं गन्धवत् इत्यपि सामानाधिकरण्यव्यवहारप्रसंगात् ।
दर्शितसमुदायत्वविशेषलक्षणैकत्वस्यापि
सामानाधिकरण्यनिर्देशनिर्वाहकत्वादेव च नीलं नभः इति व्यवहारस्यापि उपपत्तिः,
पंचीकरणलक्षणसम्बन्धविशेषेण
सम्बद्ध-  पदार्थसंघातवृत्तिसमुदायत्वरूपैकत्वसम्बन्धेन नीलपदार्थपार्थिवभागस्य नभः
पदार्थे  अन्वयसम्भवात् ।
(सामानाधिकरण्यघटकसम्बन्धविशेषनिर्णयः)
"	तथा च - तादात्म्यादिशब्दाभिलप्यैकत्वनिष्ठसंसर्गतानिरूपितविषयता-     प्रयोजकत्वमेव"
शब्दानां सामानाधिकरण्यमिति अहं स पुरुषोऽस्मि इत्यत्र पुरुष-
पदार्थपरमात्मन एव दर्शितलक्षणैकत्वसम्बन्धेन
अहंपदार्थे धर्मिपारतन्त्र्येण अन्वयेनैव अहंपदपुरुषपदयोः
सामानाधिकरण्यसम्भवात् न एकदेशान्वयप्रसंग-
गन्धावकाशः । न च दर्शितरीत्या नानाविधानां तादात्म्यादिशब्दाभिलप्यैकत्व-    पदार्थानां
सामानाधिकरणयलक्षणे कस्य प्रवेशः ?  स्वरूपाभेदलक्षणैकत्वस्य प्रवेशे अहं स पुरुषोऽस्मि
इत्यादि व्यवहारेषु तदप्रसंगः, अन्यादृशैकत्वपदार्थप्रवेशे तु नीलमुत्पलम् इत्यादिव्यवहारेषु
तदप्रसंगश्च दुर्वार इति वाच्यम् कर्मणि द्वितीया
(पा.सू.2-3-2) इत्याद्यनुशासनस्य कर्मादिसंज्ञानिमित्तानां नानाविधत्वेऽपि आवृत्त्या
वा कर्मसंज्ञाप्रवृत्तिनिमित्तवत्त्वेन क्रोडीकारसम्भवाभिप्रायेण वा सर्वविधकर्मसंज्ञावद्विषयत्ववत्
एकशब्दप्रवृत्तिनिमित्तानां नानाविधत्वेऽपि आवृत्त्या वा एकशब्दप्रवृत्तिनिमित्तत्त्वेन
क्रोडीकारेण वा सामानाधिकरण्यलक्षणेऽपि
तादात्म्यादिशब्दाभिलप्यसर्वविधैकत्वपदार्थप्रवेशसम्भवेन क्षत्यभावात् ।
(शरीरवाचकशब्दानां शरीरिणि शक्तेः स्वीकारावश्यकता)
"	न च ईदृशरीत्यैव तत्त्वमस्यादिसामानाधिकरण्यनिर्देशनिर्वाहसम्भवे किमर्थं शरीरवाचकानां"
शरीरिणि शक्तिस्स्वीकार्या, किमर्थं वा तत्साधनप्रयासो भाष्यकारैर्बहुधा कृत इति वाच्यम्
; ब्रह्मचेतनाचेतनवाचकशब्दानां सामानाधिकरण्यस्य तादृशशक्तिं विनैव निर्वाहसम्भवेऽपि
अहम्मनुरभवं सूर्यश्च (बृ.उ.3-4-10) अहं सर्वम् (वि.पु.1-19-85) इत्यादीनां
परस्परविभिन्नचेतनाचेतनवाचिशब्दसामानाधिकरण्यनिर्देशानां
तत्तेज ऐक्षत (छां.उ.6-2-3) ता आप ऐक्षन्त (छां.उ.6-2-4) तं पृथिव्यब्रवीत् (तै.सं.5-5-2)
इत्यादि निर्देशानां देवतिर्यड््मनुष्यादिशब्दैश्चेतननिर्देशानां च निर्वाहासम्भवेन
शरीरवाचकशब्दानां शरीरिणि शक्तेः आवश्यकत्वात् । अत्र प्रथमनिर्देशेषु परस्परविभिन्नयोः
चेतनाचेतनयोः शरीरशरीरिभावस्य स्वरूपाभेदस्य वा विरहात् तद्वाचिनोश्शब्दयोः तत्तच्चेतनाचेतनशरीरकपर-
मात्मपरत्वमाश्रित्यैवसामानाधिकरण्यं निर्वाह्यम् । द्वितीयतृतीयनिर्देशेषु स्वयं विशेष्यपरतयैव
निर्दिष्टानां तेज आदिशब्दानां देवादिशब्दानां च तथाविधशक्तिमन्तरेण निर्वाहो न सम्भवति ।
"	एवं नामरूपव्याकरणश्रुतिबलेंन  सिध्यन्त्याः शरीरवाचकानां शरीरिणि शक्तेः न कथंचिदपि"
अपह््नवः कर्तुं शक्यः । नचैवं - प्रमाणबलात् प्रयोगप्राचुर्य-  बलाच्च अवर्जनीयतया
अवश्यमंगीकर्तव्यया अनन्यथासिद्धया शरीरवाचकानां  शरीरिणि शक्त्यैव अत्रापि निर्वाहः
सम्भवति, अहंशब्दस्य
स्वात्मशरीरकपरमात्मपरत्वं पुरुषशब्दस्य यथाश्रुतपरत्वं च आश्रित्य स्वरूपाभेद- लक्षणैक्यसम्बन्धेनैव
पुरुषशब्दार्थस्याहंशब्दार्थे अन्वयस्वीकारसम्भवात् ; कृतश्चेदृश एव निर्वाहः तत्त्वमस्यादिवाक्येषु
भाष्यकारैरसकृत् ; एवं सति किमर्थमिह पुरुषशब्दस्य परमपुरुषात्मके शक्तिं वा स्वार्थकेवलपरमात्मनः
स्वान्तर्यामिकत्वलक्षणतादात्म्यसम्बन्धेन अहंपदार्थे जीवात्मनि अन्वयबोधौपयिक- शक्तिं
वा स्वीकृत्य प्रकारान्तरेण बोधवर्णनप्रयासादरणमिति - वाच्यम् ।
स्वात्मनस्सर्वप्रकारपरमात्मनियाम्यत्वस्य ऐकान्तिकात्यन्तिकभक्तत्वपर्यवसायिनो- भगवद्दिव्यमङ्गलविग्रहदर्शनाधिकारप्रयोजकतया
प्राधान्येन विधेयतया ज्ञापनस्य इह अभिमतत्वेन अहंपदस्य जीवशरीरकपरमात्मपरत्वस्वीकारे
विशेष्यतावच्छेदकतयैव   तद््भानसिद्ध्या तथाविधतद््भानस्य प्राधान्येन विधेयतया यथोक्तलक्षणाधिकारप्रयोजकतया
तज्ज्ञापनरूपत्वासिद्धेः । स्वात्मशरीरक-       परमात्मनि आदित्यमण्डलान्तर्वर्तिविलक्षणदिव्यविग्रहादिविशिष्टपुरुषविशेषा-
भिन्नत्वस्यैव प्राधान्येन विधेयतया भानेन तस्य यथोक्तलक्षणाधिकाराप्रयोजकतया तज्ज्ञापनस्य
प्रकृतानुपकारकत्वाच्च । अहंपदस्य केवलजीवात्मपरत्वमाश्रित्य तद्विशेष्यकसर्वप्रकारपरमात्मनियाम्यत्वविधेयकानुसन्धानपर्यवसायिनः
स्वाधिकार- ज्ञापनोपकारकबोधस्यैव इह आश्रयणीयत्वेन तदर्थम् उक्तप्रयासादरणस्य आवश्यकत्वात् ।
(प्रकारवाचकस्य प्रकारिपर्यन्तशक्तिस्वीकारफलम्)
"	चिदचिद्विशेष्यकसर्वप्रकारपरमात्मनियाम्यत्वविधेयकबोधस्य आवश्यकत्व- मभिसन्धाय चिदचिद्वाचकशब्दस्य"
परमात्मपर्यन्तवाचित्वस्वीकारे तादृशबोधा- निर्वाहाभिप्रायेणैव च प्रागुदाहृतेषु केषुचित्
स्थलविशेषेषु चिदचिद्वाचिशब्दानां केवलचेतनाचेतनवाचित्वं भगवद्वाचिशब्दानां भगवदात्मकपरत्वं
च आश्रित्य सामानाधिकरण्योपपादनं भाष्यकारैः कतम् । तत्त्वमसि (छां.उ.6-8-7) इत्यत्रापि
उक्तरीत्या त्वंपदस्य केवलजीवात्मपरत्वमाश्रित्यैव निर्वाहसम्भवेऽपि तत्प्रकरणे
पूर्वमेकविज्ञानेन सर्वविज्ञानं प्रतिज्ञाय तदुपपादनाय
कार्यकारणयोरैक्यं स्वस्यैव बहुभवनसंकल्पपूर्वकं
परस्यैव ब्रह्मणो बहुभावं च अभिधाय तदीयबहुभावोपपाद- नाय स्वात्मविशिष्टप्रत्यगात्मना
अचिदन्तःप्रवेशपूर्वकं परेण ब्रह्मणा स्वात्मन एव सर्वनामरूपकरणं च अभिधाय तदुपपादनस्यैव
श्रुत्या प्रक्रान्तत्वात् उपसंहारस्य तदानुगुण्यसिद्धये
त्वंशब्दस्य जीवशरीरकपरमात्मपरत्वमाश्रित्य
सामानाधिकरण्योप- पादनं भाष्यकारैः कृतम् । त्वंशब्दस्य जीवात्ममात्रपरत्वं स्वीकृत्य
तत्पदस्य ब्रह्मात्मकपरत्वं स्वीकृत्य वा ब्रह्ममात्रपरत्वमाश्रित्य यथोक्तलक्षणतादात्म्यसम्बन्धेन
तत्पदार्थब्रह्मणस्त्वं- पदार्थेऽन्वयं स्वीकृत्य वा सामानाधिकरण्योपपादने हि उपक्रमानु-
गुण्यमुपसंहारस्य न सम्भवति,कार्यकारणयोः स्वरूपैक्येन कारणविज्ञानेन कार्यविज्ञानसम्भवमभिप्रेत्यैव
तदनुगुणदृष्टान्तप्रदर्शनपूर्वकं कारणभूतैकब्रह्मविज्ञानेन तत्कार्यकृत्स्नवस्तुविज्ञानस्यैव
प्रतिपिपादयषितत्वेन कार्यरूपत्वं पदार्थस्य तत्पदार्थ- ब्रह्मरूपकारणस्वरूपैक्यप्रतिपादनं
विना तदसिद्धेः, जीवमात्रस्य त्वंपदार्थत्वे तस्य ब्रह्मस्वरूपैक्याभावेन तत्त्वंपदार्थयोरिह
स्वरूपैक्यप्रतिपादनायोगाच्च ।
(शरीरशरीरिभावनिबन्धनसामानाधिकरण्यस्य निगमनम्)
"	तदिदं सर्वमभिप्रेत्योक्तं जिज्ञासाधिकरणभाष्ये संग्रहेण सिद्धान्तोपन्यासघट्टे भाष्यकारैः"
- एवं सर्वावस्थावस्थितचिदचिद्वस्तुशरीरतया तत्प्रकारः
परमपुरुष एव कार्यावस्थकारणावस्थजगद््रूपेणावस्थित
इतीममर्थं ज्ञापयितुं काश्चन श्रुतयः प्रदर्शिताः । कार्यावस्थं कारणावस्थं च जगत् स
एव इत्याहुः । सदेव सोम्येदमग्र आसीदेकमेवाद्वितीयम् (छां.उ.6-2-1) तदैक्षत बहुस्यां
प्रजायेयेति तत्तेजोऽसृजत (छां.उ.6-2-3) इत्यारभ्य
सन्मूलास्सोम्येमास्सर्वाः प्रजास्सदायतनास्सत्प्रतिष्ठाः
(छां.उ.6-8-4) ऐतदात्म्यमिदं सर्वं तत्सत्यं स आत्मा तत्त्वमसि श्वेतकेतो (छां.उ.6-8-7)
इति । अत्र हि भाष्ये कार्यावस्थ-कारणावस्थजगद््रूपेणा-    वस्थितपरमपुरुषपरताम् अस्याः
श्रुतेः अभिदधानैः भाष्यकारैः उपक्रमानुगुण्याय कार्यावस्थाचिद्विशिष्टचिच्छरीरकब्रह्मपरत्वमेव
त्वंपदस्य वक्तव्यमितिस्फुटीकृतम् ।
तथा च तत्त्वमसि (छां.उ.6-8-7) इति श्रुतौ तत्रत्यप्रकरणानुगुण्येन
त्वंपदस्य अचिद्विशिष्टजीवशरीरकपरमात्मपरत्वेऽपि
प्रकृतस्थले - अहं स पुरुषोऽस्मि इत्यत्र अहंपदस्य जीवात्ममात्रपरत्वमेव स्वीकृत्य
पुरुषपदस्य परमपुरुषात्मकपरत्वं वा  यथोक्तलक्षणतादात्म्यसम्बन्धेन पुरुषपदार्थपरमात्मनः
तत्र अन्वयं वा आश्रित्यैव 1निर्वाहः कार्यः, तथा सत्येव
यथोक्तलक्षणस्वाधिकारविशेषज्ञापनसिद्धेः इति बोध्यम्
(व्याख्यानान्तरापेक्षया स्वव्याख्यायाः श्रेष्ठता)
"	1एतेन - अहं शब्दोऽत्र जीवद्वारा परमात्मपर्यन्त"
इति अहंशब्दस्य परमात्मपर्यन्तपरत्वाभिधानं,
तथात्वास्वीकारे ब्रह्मात्मकोऽहमस्मि इति परविद्यांग- भूतस्वात्मानुसन्धानपरत्वेऽपि
तच्छब्देन तादधीन्यादिकं लक्षणीयं स्यात् इत्यभिधानं च वेदान्ताचार्यतदनुयायिनामयुक्तमेव
इति सिद्धम् । अहंशब्दस्य जीवशरीरक-परमात्मपरत्वाश्रयणे प्रकरणविवक्षितार्थस्य प्राधान्येन
विधेयतया बोधनासिद्धेः प्रागुपदर्शितत्वात्, स्वस्मिन् परमात्मशरीरभावस्य सर्वप्रकारपरमात्म-
नियाम्यत्वादिलक्षणविवक्षितार्थरूपस्य  पुरुषशब्देन ब्रहह्मात्मकपरेण यथोक्तरीत्या शक्त्यैव
बोधनसिद्धेः तत्र लक्षणाविरहस्य च प्रागुपपादित्वात्,
तत्र लक्षणप्रसंगाभि- दानस्य गीताभाष्यतात्पर्यचन्द्रिकायां
- क्षेत्रज्ञं चापि मां विद्धि (भ.गी.13-2) इत्यत्र माम् इत्यस्य मदात्मकम् इत्यर्थपरत्वमाश्रित्य
भाष्यकारैः व्याख्यातस्य सामानाधिकरण्यनिर्देशस्य मुख्यताप्रतिपादकस्वोक्तेरेव विरुद्धत्वाच्च ।
(पुरुषशब्दस्य परमात्मपरत्वम्)
"	अत्रत्यपुरुषशब्दो न स्वात्मरूपजीवपरो भवितुमर्हति,"
विप्रकृष्टवाचि अदश्शब्देन सूर्यमण्डलान्तर्वर्तिपुरुषपरामर्शात्,
हिरण्मयेन (ई.उ.15) इत्यादि-   मन्त्रेमाध्यन्दिनपाठे योऽसावादित्ये पुरुषस्सोऽसावहम्
इति सूर्यमण्डलान्तर्वर्तिपुरुष- परतायाः स्पष्टत्वेन तदैककण्ठयेन अत्रापि तादृशपुरुषपरताया
दुर्वारत्वाच्च । नापि आदित्यसूर्यादिशब्दाभिलप्यजीवविशेषपरः, यत्ते रूपं कल्याणतमं
तत्ते पश्यामि इत्यनेन य एषोऽन्तरादित्ये हिरण्मयः पुरुषो दृश्यते । हिरण्यश्मश्रुर्हिरण्यकेश
आप्रणखात्सर्व एव सुवर्णः । तस्य यथा कप्यासं पुण्डरीकमेवमक्षिणी तस्योदिति  नाम । स
एष सर्वेभ्यः पाप्मभ्यः उदितः (छां.उ.1-6-6,7) इति श्रुत्युक्तविलक्षणरूपवत्त्वज्ञापनेन
तादृशरूपवत्पुरुषविशेषपरतायाः प्रत्यभिज्ञाप्य-   मानत्वात्, तादृषरूपवत्पुरुषस्य च
पुण्डरीकाक्षत्वापहतपाप्मत्वादिधमैः परमपुरुष- रूपतायास्स्पष्टत्वात्, अन्तस्तद्धर्मोपदेशात्
(ब्र.सू.1-1-21) इत्यधिकरणे सूत्रकारेण तस्य जगत्कारणपरब्रह्मलक्षणपरमपुरुषरूपतायाः
स्थापितत्वात्, हिरण्मयेन (ई.उ.15) इत्यादिमन्त्रे माध्यन्दिनपाठे ओं खं ब्रह्म इति
वाक्यशेषेण एतत्प्रकरणविवक्षितादित्यमण्डलान्तर्वर्तिपुरुषस्य आकाशवत्सर्वव्यापिप्रणववाच्य-
परब्रह्मरूपतायास्स्पष्टमेव श्रवणेन तदैककण्ठयेनापि
तत्सिद्देः दुर्वारत्वाच्च । अतोऽत्रत्यपुरुषशब्दः
परमपुरुष पर एव। तस्माद्यथोक्तरीत्या अहं स पुरुषोऽस्मि
इत्यत्र अहंपदस्य केवलजीवात्मपरत्वमेवाश्रित्य
पुरुषपदस्य पुरुषात्मकपरत्वं दर्शितलक्षणतादात्म्यविशेषरूपत्वसम्बन्धेन
पुरुषपदार्थपरमात्मनोऽगंपदार्थ
-      प्रत्यगात्मनि अन्वयं वा स्वीकृत्य अहंपदार्थप्रत्यगात्मविशेष्यकस्य
सर्वप्रकारपरमात्मनियाम्यत्वादिलक्षणशरीरत्वविधेयकस्य
तत्सम्बन्धेन परमात्म-  विधेयकस्य वा बोधस्यैव कल्याणतमदिव्यरूपसाक्षात्काराधिकारज्ञापन-
पर्यवसायिनस्स्वीकार आवश्यक इत्यलं विस्तरेण ।।
17
सप्तदशो मन्त्रः
वायुरनिलममृतम्- अथेदं भस्मान्तँ शरीरम् ।
ओं क्रतो स्मर कृतँ स्मर-क्रतो स्मर कृतँ स्मर ।।17।।
(क्रतुस्वरूपे भगवति प्रारब्धपापनिवृत्तिपूर्वकरक्षणप्रार्थना)
B.17
"	रं.भा.-अयं मन्त्रः काण्वैः सप्तदशमन्त्रतया पठ््यते । माध्यन्दिनैस्तु पञ्चदश-"
मन्त्रतया । उत्तरार्धे ओं क्रतो स्मर क्लिबे स्मर कृतँ स्मर इति भेदेन च पठ्यते ।
अथ उपासकः स्वोपासनस्य स्वरूपाननुगुणैश्वर्यकैवल्यलक्षणक
्षुद्रपुरुषार्थान्तरपर्यवसानप्रसङ्गपरिजिहीर्षया
तत्परिहरणीयत्वविज्ञापनपूर्वकं स्वरूपानुगुणगुणानभवकैंकर्य
लक्षणभगवत्प्राप्तिरूपपरमपुरुषार्थप्रदानं
प्रार्थयते द्वाभ्यां मन्त्राभ्यां स्वोपास्यं परम-  पुरुषम् ।
(कैवल्यस्य अतिकूरतया तत्परिहारप्रार्थना)
"	तत्रापि ऐश्वर्यपुरुषार्थपर्यवसानेऽपि तस्य नश्वरतया"
पश्चादपि भगवत्प्राप्ति-  लक्षणपरमपुरुषार्थसम्पादनयोग्यताया
अविलयात्, कैवल्यपुरुषार्थपर्यवसाने तु तस्य  नित्यतया पश्चात् तादृशयोग्यताया एव विलयाच्च
ऐश्वर्यपुरुषार्थपर्यवसानादपि कैव
ल्यपुरुषार्थपर्यवसानस्य अतिकूरतामभिसन्धाय प्रथममेव तत्परिहारं प्रार्थयते - वायुः
इत्यादिना मन्त्रेण । अत एव हि भट्टनाथदिव्यसूरिणा स्वप्रबन्धप्रथमश्रीसूक्ते चतुर्थगाथायां
कैवल्यार्थिनाम् ईदृशदुर्गत्यतिशयानुसन्धानेनैव ऐश्वर्यार्थिभ्यः पूर्वंमाहवानं हितोपदेशाय
कृतमवगम्यते । अत एव च श्रीपराङ्कुशदिव्यसूरिणापि
श्रीमुखसूक्ताख्यस्वप्रबन्धप्रथमकाण़्डद्वितीयश्रीमुखसूक्ते
पञ्चमगाथायां प्रकृतिप्रत्यासत्तिनिवृत्तौ प्राप्त
एव भवति मोक्षं चेतनः । तावन्मात्रापेक्षायां
तस्य कैवल्यपुरुषार्थ एव पर्यवसानं भवति । तत्प्रसङ्गं निर्धूय स्वरूपानुगुणपरमपुरुषार्थप्रेप्सायान्तु
प्रथममेव तदेकयोग्यतया स्वात्मानं निवेद्य भगवन्तं प्रपद्येत इत्युक्तम् । अत्र कैवल्यपुरुषार्थपर्यवसानात्प्रागेव
स्वापेक्षानिवेदनपूर्वकं भगवत्प्रपदनकर्तव्यताया   अभिधानं कैवल्यपुरुषार्थस्य नित्यत्वेन
पश्चात् परमपुरुषार्थप्राप्तियोग्यताविलयसम्भवाभिप्रायेणेति स्पष्टम् ।
"	यद्यपि प्राग्द्वादशे मन्त्रे कैवल्यार्थ्यपेक्षया सम्भूत्युपासकत्वेनाभिहितैश्वर्यार्थिनां"
भूयोऽन्धतमसप्रवेशाभिधानेन
अपकृष्टत्वमेव प्रतिपन्नम्, तथापि कैवल्यपुरुषार्थात् अल्पत्वास्थिरत्वाभ्याम् ऐश्वर्यपुरुषार्थस्य
अपकृष्टत्वाभिप्रायेण तदुक्तम् ; इह तु कैवल्यपुरुषार्थस्य नित्यत्वेन ऐश्वर्यपुरुषार्थापेक्षया
भगवत्प्राप्तिलक्षणपरमपुरुषार्थप्रतिबन्धकतातिशयेन क्रौर्यं विवक्षितम् इति न विरोध इत्यवधेयम् ।
(वाय््वादिशब्दानां जीवपरत्वसमर्थनम्)
"	अस्य मन्त्रस्य पदविवरणम् - वायुः - प्राणवायुसहचारी प्रत्यगात्मा प्राणो वा आशाया"
भूयान् (छां.उ.7-15-1) प्राणा वै सत्यम् (बृ.उ.4-1-20,4-3-6) इत्यादिषु  प्राणशब्देनेव
अत्रापि वायुशब्देन प्राणवायुसहचरितः प्रत्यगात्मैव   विवक्षितः । यद्वा - वा गतिगन्धनयोः
(पा.धा.1050) इति गत्यर्थकवातिधातुनिष्पन्नोऽयं वायुशब्दः वाति गच्छतीति वायुः इति
व्युत्पत्या विद्याकर्मानुसारेण तत्र तत्र  गन्तृत्वरूपेण प्रवृत्तिनिमित्तेन प्रत्यगात्मपरः,
न तु भूतद्वितीयपरः । अनिलम् - न विद्यते- इला यस्य तत् अनिलम्, इला पृथिवी पञ्चम्यामाहुतावापः
पुरुषवचसो भवन्ति (छां.उ.5-9-1) इत्यत्र यथा अप्छब्द एव अपृथक्सिद्धतया भूतान्तरसन्मि- श्रत्वेऽपि
जलभागभूतस्तया जलवाचकनिर्देश्यभूतसूक्ष्मपञ्चकपरः - तथैव अत्र इलाशब्दोऽपि अपृथक्सिद्धतया
भूतान्तरसम्मिश्रत्वेऽपि पार्थिवभागभूयस्तया   पृथिवीवाचकनिर्देश्यभूतसूक्ष्मपंचकपरः
; तथा च उज्झितशरीरमित्यर्थः । यद्वा प्रागुक्तरीत्या वायुशब्दवत् इल-स्वप्नक्षेपणयोः
(पा.धा.1358) इति निद्रार्थकेलतिधातुनिष्पन्न इलाशब्दोऽपि-इलन्ति स्वपन्ति अत्रेति
व्युत्पत्या यौगिकस्सन् प्रत्यगात्ममोहकारणत्वरूपेण प्रवृत्तिनिमित्तेन प्रकृतिपर एव
। अनीशया शोचति मुह्यमानः (मुं.उ.3-1-2) अजो ह्येको जुषमाणोऽनुशेते (तै.ना.20,श्वे.उ.4-5)
इत्यादि श्रुतिभिः  प्रत्यगात्मव्यामोहकारणत्वं प्रकृतेः प्रसिद्धम् ।
तथा च उज्झितप्रकृतिसम्बन्धमित्यर्थः
। सर्वथा विद्याबलात् निश्शेषनिवृत्तप्रकृतिसम्बन्धमिति यावत् । अत एव - अमृतम् - मृतं
न भवति इति अमृतम् । यद्वा मृतशब्दो भावक्तप्रत्ययान्तः  ; मृतं मरणम्; तद्रहितम् ।
मरणवाचिमृतशब्दः अत्रतत्सहचरितपाप्मजराशोकादिसर्वविकारोपलक्षकः, य आत्मापहतपाप्मा विजरो
विमृत्युर्विशोको विजिघत्सोऽपिपासः (छां.उ.8-7-1) इति प्रजापतिवाक्ये
प्रकृतिसम्बन्धनिबन्धनपाप्मादिसर्वदोषविनिर्मुक्तताया
एव प्रतिपन्नत्वात् । तथा च प्रकृतिसम्बद्धः   प्रत्यगात्मा
विद्यामाहात्म्यात् निश्शेषनिवृत्तप्रकृतिसम्बन्धं
तत एव हेतोः तदधीनमरणादिसर्वविकाररहितं विशुद्धं वस्तु भवतीति नात्र संशय इत्यर्थः ।
प्रकृतिविनिर्मुक्तविशुद्धप्रत्यगात्मस्वरूपस्य स्त्रीत्वपुंस्त्वादिलिंगव्यपदेशानर्हवस्तुत्वाभि-
प्रायेण सामान्ये नपुंसकम् (वा.5043) इत्यनुशासनानुरोधेन नपुंसकलिंगशब्देन निर्देशः
। अथ-इत्थंविद्याबलात् आत्मनो निवृत्तप्रकृतिसम्बन्धशुद्धभावप्राप्त्यनन्तरम्। इदम्
प्राकृतं शरीरम् । भस्मान्तम् भस्मैवान्तो यस्य तथाभूतं भवति, निश्शेषं विनष्टं भवति
। न पुनरित ऊर्ध्वम् अस्यात्मनोऽभिमतकार्यकरणोपयोगितया प्राकृतशरीरानुवृत्तिस्सम्भावितेति
यावत् । इत्थमिह प्राकृतशरीरस्य निश्शेषनिवृत्त्या पुनस्तदनुवृत्तेरसम्भाविततया भगवते
निवेदनं स्वशेषवृत्त्युपकारकतया पुनरप्राकृतदिव्यशरीरप्रदेयताज्ञापनार्थम् । हे क्रतो
- स्वप्रयोजकस्वाश्रयापृथक्सिद्धिसम्बन्धेन मदीयोपासनरूपक्र
तुविशिष्ट भगवन् मया क्रियमाणस्य भवदुपासनलक्षणक्रतोरपि स्वयमेव निर्वर्तनशील ! इदं
च अनुसन्धानम् उपासने स्वकर्तृत्वादित्यागरूपं   भगवति कृतज्ञतानुसन्धानरूपं चेति बोध्यम्
। एष एव साधु कर्म कारयति तं यमेभ्यो लोकेभ्य उन्निन्नीषति (कौ.उ.3-64)
तेषां सततयुक्तानां भजतां प्रीतिपूर्वकम् ।
ददामि बुद्धियोगं तं येन मामुपयान्ति ते ।।
तेषामेवानुकम्पार्थमहमज्ञानजं तमः ।
नाशयाम्यात्मभावस्थो ज्ञानदीपेन भास्वता ।। (भ.गी.10-10,11)
इति श्रुतिस्मृतिभ्यां स्वाश्रितानां स्वप्राप्त्यर्थस्वोपासनलक्षणक्रतोर्भगवता स्वयमेव
निर्वर्त्यमानत्वं हि स्पष्टमभिधीयते । अहं क्रतुरहं यज्ञः (भ.गी.9-16) इतिवत् अत्रापि
क्रतुशब्देन, उक्तसम्बन्धेन क्रतुविशिष्टत्वेन भगवतो निर्देशः ।  अयं च निर्देशः रसोऽहमप्सु
कौन्तेय (भ.गी.7-8) पुण्यो गन्धः पृथिव्यांच (भ.गी.7-9)
इत्यादिषु रसगन्धादिशब्दैः भगवतो निर्देशवत् मुख्य एव । तत्र सर्वस्य परमपुरुषशरीरत्वेन
आत्मभूतपरमपुरुषप्रकारत्वात् सर्वप्रकारः परमपुरुष एव अवस्थित इति सर्वैश्शब्दैः तस्य
अभिधानम् मुख्यमित्याशयेन हि-रसोऽहमप्सु कौन्तेय (भ.गी.7-8) इत्यादिना सर्वैश्शब्दैः
भगवतः सामानाधिकरण्यनिर्देशः प्रवृत्तः ।
(अद्रव्यवाचिनामपि भगवद्वाचकत्वम्)
"	न च - यस्य चेतनस्य यद्रव्यं सर्वात्मना नियन्तुं धारयितुं च शक्यं तत्तस्य   शरीरम्"
इति शरीरलक्षणस्य द्रव्यत्वघटिततया रसगन्धादीनाम् अद्रव्यत्वेन भगवन्तं प्रति शरीरत्वासम्भवात्
शरीरवाचकानां शरीरिवाचकत्वन्यायेन इह वृत्त्यसम्भवेन
कथं तद्वाचिनां भगवत्परतया निर्देशो मख्य इति - वाच्यम् ; शरीरवाचकानामपि शब्दानां शरीरिपरतायां
शरीरशरीरिभावस्यापि शरीरशरीरिणोः अपृथक्स्थिति    प्रयोजकसम्बन्धे विशेषणविशेष्यभावरूपतयैव
नियामकतया, ताद्रूप्येण नियामकत्वाभावेन अपृथक्स्थितिप्रयोजकसम्बन्धेन साक्षाद्वा परम्परया
वा विशेषणविशेष्य भाव
स्थले सर्वत्रैव तादृशविशेषणविशेष्यभावस्य विशेषणवाचकानां
तादृशसम्बन्धेन तद्विशिष्टवाचकतानियामकताया
दुरपह््नवतायाः प्रागुक्ततया रसगन्धादीनाम् अद्रव्याणामपि
तथाविधेन स्वप्रयोजकस्वाश्रयापृथक्सिद्धिसम्बन्धेन
भगवति विशेषणताया अव्याहतत्वेन तद्वाचकानामपि दर्शितसम्बन्धेन तद्विशिष्टत्वेन भगवत्परतायाः
तस्या मुख्यतायाश्च दुर्वारत्वात् ।
"	यः पृथिव्यां तिष्ठन् पृथिव्या अन्तरो यं पृथिवी न वेद यस्य पृथिवी शरीरं  यः पृथिवीमन्तरो"
यमयत्येष त आत्माऽन्तर्याम्यमृतः (बृ.उ.5-7-3) इत्यादि अन्तर्यामिब्राह्मणादिसिद्धभगवच्छरीरभावानां
पृथिव्यबादीनां तच्छरीरभावो हि अपृथक्स्थितिप्रयोजकतदीयसम्बन्धविशेषायत्तस्वसत्तास्वभावकत्वरूपः,
दर्शितप्रमाणबलसिद्धे  प्रागुक्तशरीरलक्षणे तन्नियाम्यत्वस्य
तदीयसम्बन्धविशेषायत्तस्वस्वभावकत्वरूपतायाः
तद्धार्यत्वस्य तदीयसम्बन्धविशेषाधीनस्वसत्ताकत्वरूपतायाश्च अभिमतत्वात् ।
(गन्धरसादीनां स्वाश्रयापृथक्सिद्धसम्बन्धेन भगवत्परत्वम्)
"	इत्थं च पृथिवीजलादिगतगन्धरसादिस्वभावविशेषाणामपि"
पृथिवीजलादिषु शरीरितया भगवतः अवस्थाननिबन्धनतासिद्धेः
स्वाश्रयद्वारा परम्परया अपृथक्स्थितिप्रयोजकसम्बन्धेनैव भगवति सम्बद्धत्वाच्च तद्वाचिनां
गन्धरसादिशब्दानां स्वप्रयोजकस्वाश्रयापृथक्सिद्धिसम्बन्धेन गन्धरसादिविशिष्टत्वेन भगवत्परता
सम्भवति । अत एव च पृथिव्यां पुण्यगन्धोऽस्मि अप्सु रसोऽस्मि इत्यादिभिः तत्र तत्र
गन्धरसादिनिर्वाहकतया अन्तःप्रविश्य स्थितोऽस्मीत्येव बोधो विवक्षितः । न तु रसादिस्वरूपैक्यबोधः
तस्य परमात्मनि बाधितत्वात् । ईदृशी च भगत्परता गन्धरसादिशब्दानां यथा मुख्या, तथैव
क्रत्वादिशब्दस्यापीति नात्र उपचारप्रसङ्गः ।
(प्रणवस्य परविद्यासु उपादेयत्वप्रदर्शनम्)
"	अथोपासकः परविद्यासु समन्ततः प्रसिद्धं करणतया प्रणवानुसन्धानं  पुरस्कृत्य स्वाभीष्टं"
विवृणोति - ओम् इत्यादिना ।
सर्वे वेदा यत्पदमामनन्ति तपांसि सर्वाणि च यद्वदन्ति ।
यदिच्छन्तो ब्रह्मचर्यं चरन्ति तत्ते पदं संग्रहेण ब्रवीमि ओमित्येतत् ।।
एतद्ध्येवाक्षरं ब्रह्म एतद्ध्येवाक्षरं परम् ।
एतद्ध्येवाक्षरं ज्ञात्वा यो यदिच्छति तस्य तत् ।।
एतदालम्बनं श्रेष्ठमेतदालम्बनं परम् ।
एतदालम्बनं ज्ञात्वा ब्रह्मलोके महीयते ।। (क.उ.2-15,16,17)
यः पुनरेतं त्रिमात्रेणोमित्येतेनैवाक्षरेण परं पुरुषमभिध्यायीत
(प्र.उ.5-5) तमोंकारेणैवायतनेनान्वेति
विद्वान्यत्तच्छान्तमजरममृतमभयं परं चेति (प्र.उ.5-7) इत्यादिषु श्रुतिषु परविद्यालम्बनतया
प्रणवस्य उपादेयत्वं  सर्वतः प्रसिद्धम् । ओम् सर्वप्रमाणमूलभूतम् ओंकारम् । स्मर -
अनुसन्धेहि । ओम् इत्येतत् अत्र
प्रणवस्वरूपपरम् । अव्ययत्वेन अव्ययादाप्सुपः (पा.सू.2-4-82) इत्यनुशासनेन वा सुपां
सुलुक्् (पा.सू.7-1-39) इत्याद्यनुशासनेन वा अत्र विभक्तिलोपो द्रष्टव्यः ।
"	सर्वप्रमाणमूलप्रमाणसार्वभौमप्रणवप्रतिपन्नं सर्वजीवात्मनाम् अनादिं"
स्वतस्सिद्धं त्वदनन्यार्हशेषत्वलक्षणं
स्वरूपनिरूपकधर्मं सम्यगनुसन्धत्स्व इति यावत् ।  ततश्च नाकिंचित्कुर्वतश्शेषत्वम् इति
न्यायेन कैंकर्यलक्षणकिंचित्कारमन्तरेण शेषत्वासिद्धेः विग्रहपरिग्रहमन्तरा कैंकर्यासिद्धेश्च
शेषत्वसंरक्षणार्थं यावदात्मभाविसर्वदेशसर्वकालसर्वावस्थोचिताशेषकैंकर्योपक
रणविग्रहपरिग्रहयोग्यतागर्भपरमपुरुषार्थलक्षणमोक्ष
एव पर्यवसानं मे प्रसादय; यावदात्मभाव्यशरीरित्वगर्भकैवल्यलक्षणमोक्षे   पर्यवसानं मा
कृथाः इति स्वाभीष्टनिवेदनं फलितम् ।
"	ननु ओंकारस्मरणमात्रेण कथमेकान्ततो भवदभीष्टलाभो भविष्यति ?"
तस्य केवलं परमात्मस्वरूपपरताया
अपि सत्त्वात्, कैवल्यार्थ्युपासनसाधारणत्वाच्च । श्रूयते हि प्रणवकरणकोपासननिष्ठस्य
संसारनिवृत्तिमात्रलक्षणकैवल्यमोक्षपर्यवसानं नारायणोपनिषदि प्रत्यगानन्दं ब्रह्मपुरुषं
प्रणवस्वरूपम् । अकार उकार मकार इति । तानेकधा समभरत्तदेतदोमिति । यमुक्त्वा मुच्यते
योगी जन्मसंसारबन्धनात् (ना.उ.4) इति ।
"	उत्तरत्र प्रणवगर्भिताष्टाक्षरमन्त्रोपासननिष्ठस्य"
वैकुण्ठलोकावाप्तिरूपपरम पुरुषार्थप्राप्तेः
पृथगेव श्रवणात्, अत्र केवलप्रणवोपासननिष्ठस्य कैवल्यमोक्ष एव विवक्षित इति हि स्पष्टम्
। अत एव च गीतायामपि -
ओमित्येकाक्षरं ब्रह्म व्याहरन्मामनुस्मरन् ।
यः प्रयाति त्यजन् देहं स याति परमां गतिम् ।।(भ.गी.8-13)
इति कैवल्यमोक्षप्रेप्सोरपि प्रणवकरणकब्रह्मोपासननिष्ठत्वम् अभिहितम् । क्लेश-
कर्मविपाकाशयैरपरामृष्टः
पुरुषविशेष ईश्वरः स पूर्वेषामपि गुरुः, कालेनानवच्छेदात् तस्य वाचकः प्रणवः (पा.यो.सू.1-27)
इति योगानुशासनेनापि प्रणवस्य अखण्डस्य केवलसर्वेश्वरवाचकत्वम् अवगम्यते । विधीयते च
योगानुशासने - कैवल्यमोक्षमेव प्रतिपाद्य तन्निष्ठस्यैव प्रणवजपाद्युपासननिष्ठता । अतो
नैकान्ततः  प्रणवस्य स्मर्तव्यताज्ञापनमात्रेण उपासकस्य परमपुरुषार्थभूतकैंकर्यलक्षणमोक्षनिष्ठत्वं
सुगमम् इत्याशंकायाम् आह - कृतं स्मर इति । अत्र कृतम् इत्यस्य कर्तृतया मयेति तृतीयान्तं
सन्दर्भबलेन उपतिष्ठते । अनुषज्यते च ओम् इत्येतदपि । मया  कृतमोमित्येतत् स्मर - यमर्थमनुसन्धाय
उपासनकरणतया प्रणवस्य अनुसन्धानं मया क्रियते, तमर्थमनुसन्धाय मदभीष्टं प्रसादय इत्यर्थः ।
(प्रणवनिष्कृष्टाऽर्थानुसन्धानम्)
"	प्रणवस्य भगवदनन्यार्हशेषत्वप्रतिपादकत्वप्रकारस्तु मूलमन्त्रार्थपरग्रन्थेषु स्पष्ट"
एवेति  तत्रैव सोऽवगन्तव्यः । इह एतन्मन्त्रकरणकोपासननिष्ठस्य
अधिकारिणः प्रागुक्तद्वादशत्रयोदशचतुर्दशमन्त्रैः
लब्धपुरुषार्थतत्त्वोपदेशस्य परमपुरुषार्थैकनिष्ठतासम्भवात् अस्य मन्त्रस्य यथोक्तरीत्यैव
अर्थौ वक्तुमुचित इत्यनुसन्धेयम् ।   आवृत्तिस्तु आदरार्था । माध्यन्दिनपाठे क्लिबे
इत्यस्य अधाष्टर्यायेत्यर्थः । धाष्टर्यं हि परवश्यताप्रहाणेन स्वातन्त्र्येण वर्तनम्
। तद्धि कैवल्यनिष्ठस्य अस्ति, भगवच्छेषवृत्तिमन्तरेण स्वात्मभोगैकपरायणत्वात्तस्य ।
तथा च - कैवल्यपुरुषार्थपर्यवसाननि
बन्धनधाष्टर्यपरि हाराय ओंकारं स्मर इत्यर्थः । अन्यत्सर्वं पूर्ववत् । क्लीबृ   अधाष्ट्ये
(पा.धा.381) इति धातोर्भावे क्विपि रूपमिदम् । अत्र वर्णवैरूप्यं तु  छान्दसमिति बोध्यम् इति ।
(शाङ्करव्याख्यानस्यानुपपन्नता)
"	यत्पुनरत्र मन्त्रे वायुरनिलममृतम्  इत्यस्य प्रतिपाद्यताम् इत्यध्याहृतपद-   घटितस्य"
मरणसमये प्राणस्य कारणवायौ लयप्रार्थनापरतया व्याख्यानं, लिङ्गं चेदं ज्ञानकर्मसंस्कृतमुत्क्रामतु
इति वाक्यस्य लिंगशरीरोत्क्रमणप्रार्थनापरस्य अध्याहार-  करणम् अथेदं भस्मांतँ शरीरम्,
इत्यस्य भूयात् इत्यध्याहृतपदघटितस्य मरणा-   नन्तरं स्थूलशरीरस्य भस्मान्तत्वापत्तिप्रार्थनापरतया
व्याख्यानं, स्मर इत्यस्मिन्पदे प्रथमे समुत्थितकर्माकांक्षाया
यथार्हमध्याहृतपदेन परिहाराश्रयणं च शङ्करेण कृतम् ;
तत्सर्वमसमंजसमेव - यथोक्तरीत्या स्वरसत एव निर्वाहे स्वैरम्  अप्राप्तानावश्यकबहुलाध्याहारकल्पनाया
अयुक्तत्वात्, मरणसमये प्राणस्य कारणवायुलयः, लिंग-  शरीरोत्क्रमणं मरणानन्तरस्थूलशरीरस्य
भस्मान्तत्वापत्तिश्च इत्येतेषामंशानां    प्रार्थनामन्तरेणैव सर्वाधिकारिसाधारण्येन
स्वतः प्राप्नुवतां प्रार्थनाया आवश्यकतालेशानुपलम्भाच्च । तस्मात् यथोक्तरीत्यैव व्याख्यानम्
अस्य मन्त्रस्य युक्तम् इति विवेकिनो विद्वांस एव विदांकुर्वन्तु ।।
18
अष्टादशो मन्त्रः
अग्ने नय सुपथा राये अस्मान् विश्वानि देव वयुनानि विद्वान् ।
युयोध्यस्मज्जुहुराणमेनो भूयिष्ठां ते नम उक्तिं विधेम ।।18।।
B.18
"	रं.भा.-अग्ने नय इत्ययं मन्त्रः काण्वैः अष्टादशमन्त्रतया पठ््यते ; माध्यन्दिनैस्तु"
षोडशमन्त्रतया । अथ यदि स्वाभीष्टोपकरणविग्रहपरिग्रहादरणं न जहासि ; तर्हि भोगैश्वर्यलक्षणं
पुरुषार्थमेव आश्रयस्व, तत्रापि अस्मत्परिचर्योपयोगिविग्रहपरिग्रहस्य तेन अस्मत्परिचर्याकरणस्य
ततस्त्वदीयशेषत्वस्वरूपाभ्रंशस्य च सम्भवात् इत्याशंकापरिहाराय प्रवृत्तः अयं मन्त्रः ।
"	अस्य मन्त्रस्य पदविवरणम् - हे अग्ने - अग्निशरीरक !"
स्वरूपसत्तास्वभावप्रयोजकापृथक्सिद्धिसम्बन्धेन
अग्निविशिष्टभगवन् ; इति यावत् । शरीरशरीरिभावस्य दर्शितसम्बन्धविशेष एव पर्यवसानात्
प्रागुक्तरीत्या  शरीरवाचकानां शब्दानां शरीरपरत्वसम्भवाच्च
अत्र अग्निशब्दः अग्निशरीरकभगवत्परः । अग्निरपि हि
भगवतश्शरीरभूत एव  योऽग्नौ तिष्ठन्नग्नेरन्तरो यमग्निर्न वेद यस्याग्निश्शरीरं योऽग्निमन्तरो
यमयति एष त आत्मान्तर्याम्यमृतः (बृ.उ.5-7-9) इत्यन्तर्यामिब्राह्मणात् ।
(अपुनरावृत्तिलक्षणमोक्षप्रार्थना)
"	अत्र अग्निशरीरकभगवतस्सम्बोधनम्, अर्चिरादिमार्गे अग्नेः प्रथमातिवाहिकत्वेन तच्चोदनेन"
तद्वारा तेन मार्गेण स्वनयनविज्ञापनार्थम् । अस्मान् - स्वसम्बन्धिनामपि  ग्रहणाशयेन
बहुवचनम् । सुपथा - शोभनश्चासौ पन्थाश्च - सुपन्थाः ; तेन अपुनरावृत्तिलक्षणेन अर्चिरादिमार्गेण
। शोभनत्वम् अत्र अपुनरावृत्तिलक्षणत्वमेव । तेन पुनरावृत्तिलक्षणधूमादिमार्गव्यावृत्तिः
। न पूजनात् (पा.सू.5-4-69) इत्यनु-सशासनेन अत्र समासान्तकार्यनिवृत्तिः । र
ाये - परमप्राप्यभूताय
परमपुरुषलक्षणाय धनाय । भगवत्प्राप्तिलक्षणपरमपुरुषार्थरूपमुक्तैश्वर्याय इति यावत्
। स्वरूपयाथात्म्यविदां परमपुरुष एव हि परमं धनम् - धनं मदीयं एव पादपंकजम् (स्तो.र.30)
यो नित्यमच्युतपदाम्बुजयुग्मरुक्मव्यामोहतस्तदितराणि  तृणाय  मेने (वै.स्त.1) इत्यादिभिः
तस्यैव तद्धनत्वावगमात् । अपि च अर्चिरादिमार्गेण प्रापणीयैश्वर्यस्य
भगवत्प्राप्तिलक्षणपरमैश्वर्यात्
अन्यत्वं हि न सम्भवति ; भोगैश्वर्यस्य धूमादिमार्गेणैव प्रापणीयत्वात् कैवल्यस्य ऐश्वर्यरूपतायाः
एव असम्भवाच्च । परिशेषात् अर्चिरादिमार्गप्रापणीयं धनं भगवत्प्राप्तिलक्षणं परमपूरुषार्थरूपं
मुक्तैश्वर्यमेव पर्यवस्यति । राये अस्मान् इत्यसन्धिश्छान्दसः । नय - देशविशेषे गमय
। भोगैश्वर्यलक्षणे कैवल्यलक्षणे वा
पुरुषार्थे पर्यवसानं मा कृथाः इति यावत् । सुपथा इति अर्चिरादिमार्गग्रहणेन
प्राकृतविषयानुभवलक्षणभोगैश्वर्यव्यावृत्तेः
धनपर्यायरैशब्देन  कैवल्यव्यावृत्तिः । धनशब्दस्य भोक्तृरूपातिरिक्तभोग्यभोगोपकरणविषयपरत्वात्,
कैवल्ये स्वात्मस्वरूपस्यैव परमप्राप्यत्वाच्च ।
"	हे देव - लीलाविभूतौ क्रीडालक्षणलीलानुभवरसिक !"
तादृशरसानुभवकौतुकेनत्वया प्रणीतमायास्त्वयैव
निवर्तनीयाः । त्वदन्येन निवर्तयितुम् अशक्यत्वेन तन्निवर्तनाय त्वामेव प्रार्थये -
दैवी ह्येषा गुणमयी मम माया दुरत्यया ।
मामेव ये प्रपद्यन्ते मायामेतां तरन्ति ते ।।(भ.गी.7-14)
इति त्वयैव हि उक्तम् इति भावः । विश्वानि वयुनानि -सर्वविधान्युपासनलक्षणानि विज्ञानानि
माया वयुनं विज्ञानं इति हि नैघण्टुकाः । विद्वान् जानन् त्वमेव । सर्वाधिकारिगतान्
सर्वानप्युपासनभेदान् जानन्  त्वमेवेति यावत् ।
"	एतद्विशेषणाभिधानं स्वोपासनोद्देश्यांशस्यापि भगवता ज्ञाततया तद्विरोधि-  निबर्हणद्वारा"
तत्प्रापणार्थम् । अस्मान् इत्येतत् इहाऽपि अनुषज्यते । अस्मान् जुहुराणं - प्रसह्य
हरत् । भवत्प्राप्तिलक्षणपरमपुरुषार्थात् अन्यत्र भोगैश्वर्यादिक्षुद्र-  पुरुषार्थे
चापलजननेन प्रसह्यऽऽकर्षदित्यर्थः । एनः गुणमयत्वदीयमायामयं पापम् ।    अस्मत् -अस्मत्सकाशात्
। युयोधि - वियोजय, यु-मिश्रणामिश्रणयोः (पा.धा.1033) इति अनुशासनोक्तामिश्रणस्य विभागरूपत्वात् ।
"	भोगैश्वर्यादिक्षुद्रपुरुषार्थप्रापकं अस्मदभिमतविरोधिभूतं गुणमयत्वदीयमायामयं पापं"
दूरीकृत्य भवत्प्राप्तिलक्षणं परमपुरुषार्थं त्वमेव प्रापयेति भावः । कृतः एष निर्बन्धः
क्रियते भोगैश्वर्यादिक्षुद्रपुरुषार्थप्राप्तावपि  मच्छेषवृत्यनुष्ठानं हि    सम्भवति । अत एव च -
दिवि वा भुवि वा ममास्तु वासो नरके वा नरकान्तक प्रकामम्।
अवधीरितशारदारविन्दौ चरणौ ते मरणेऽपि चिन्तयामि ।।(मु.मा.6)
इत्याद्युक्तरीत्या महात्मभिरपि भोगैश्वर्यालये स्थितिमनिरुन्धानैरेव मत्परिचर्याप्रार्थनं
क्रियमाणं दृश्यते इत्यत्राह -
"	भूयिष्ठाम् इत्यादि । भूयिष्ठाम् - भूयसीं कालापरिच्छिन्नां यावदात्म-    भाविनीम्"
इत्यर्थः । ते - तुभ्यम्, नम उक्तिम् - नमश्शब्दानुसन्धानम् ; तदुप-  लक्षितां सर्वावस्थोचि
ताशेषशेषवृत्तिरूपां परिचर्यामिति यावत् ।
ये च  मुक्ता भवन्तीह नरा भरतसत्तम।
तेषां लक्षणमेतद्धि यच्छ््वेतद्वीपवासिनाम् (म.भा.शां.326-14)
इत्यभिधानपूर्वकम्, कृतांजलिपुटा हृष्टा नम इत्येव वादिनः (म.भा.शां.337-40) इत्युक्त्या
नमश्शब्दानुसन्धानपूर्वकयावदात्मभाविसर्वविधपरिचर्यैव हि मुक्तैश्वर्य-  रूपाऽभिहिता ।
"	विधेम - विदध्याम । विध विधाने (पा.धा.1326) इति तौदादिकाद्विधतेः प्रार्थनायां लिङ्"
। यावदात्मभाविसर्वावस्थोचिताशेषशेषवृत्तिलक्षणकैंकर्यरूपं परम- पुरुषार्थमेव यतो  वयं
प्रार्थयामहे - ततः तद्विरोधिसत्त्वरजस्तमोगुणद्रव्यमयत्वदीयमायान्वयं निश्शेषं निवर्तय ।
"	सति तु दर्शितगुणमयमायान्वये, सत्त्वोद्रेककाले कदाचित्त्वदीयपरिचर्यान्वय सम्भवेऽपि"
रजस्तमोभ्यां स्वोद्रेककाले तन्निरोधेन तद्विच्छेदस्य दुर्वारत्वात् भूयसा कालेन
शनैश्शनैरधोगतिप्राप्तेरपि
सम्भावितत्वाच्च निश्शेषतन्निवर्तनपूर्वकं भवत्परिचर्यालक्षणपरमपुरुषार्थमेव प्रापय
। केषांचिदत्रैव भवत्परिचर्याप्रार्थनमपि अन्यादृशपरिचर्यायाः सहसा दुर्लभत्वाभिप्रायेण
संप्रतीदृश्यपि  परिचर्या लब्धाचेद्वरम् इत्याशयेनैवेति भावः ।
"	यद्वा - यदि मायान्वयं न निवर्तयसि तदा तवापि दुर्भरं कार्यं करिष्याम  इत्याशयेन"
उच्यते-
भूयिष्ठां इत्यादि । भूयिष्ठाम् - भूयसीं, भूरिभाररूपतया तवापि दुर्भरां ते नम उक्तिमेव,
विधेम- तवापरिहार्यमहाकष्टरूपां नम इत्युक्तिमेव करिष्याम इति यावत् । अंजलिः परमा मुद्रा
क्षिप्रं देवप्रसादिनी इत्येवं भरद्वाजसंहितोक्त-  लक्षणं हि भवदीयं शीलम् ; तदुपरि
नम इत्यस्याप्यभिधानं तव दुर्भरो भारः किल भविष्यति ।
शंखचक्रगदापाणे द्वारकानिलयाच्युत ।
गोविन्द पुण्डरीकाक्ष रक्ष मां शरणागताम् ।।
हा कृष्ण द्वारकावास  क्वासि यादवनन्दन ।
इमामवस्थां सम्प्राप्तामनाथां किमुपेक्षसे ।। (म.भा.सभा.)
इत्यनन्यशरणत्वाकारलक्षणनमश्शब्दार्थानुसन्धानपूर्वकद्रौपदीकृतरक्षणप्रार्थना -
गोविन्देति यदाक्रन्दत्कृष्णा मां दूरवासिनम् ।
ऋणं प्रवृद्धमिव मे हृदयान्नापसर्पति ।।
"	नातिस्वस्थमना ययौ (म.भा.उ.58-22) इत्यादिभिस्तवापि दुर्भरभाररूपा बभूव"
इति हि विज्ञायते । अतः त्वदीयस्वभावपर्यालोचनयापि नम उक्त्यनुसन्धानेन त्वत्क्लेशनात्प्रागेव
द्रुतमस्मदभिमतं समर्थय इति भावः ।
"	यद्यप्यस्य मन्त्रस्य तत्र तत्राग्निकर्मसु तदुपस्थाने  विनियोगदर्शनात्तदनुगुण एवार्थो"
वर्णनीयः ; तथापि परविद्याप्रकरणानुगुण्येनात्रायमेवार्थो न्याय््यः, एकस्यैव मन्त्रस्य
सैन्धवमानय इति वाक्यस्येव नानार्थकतायाः स्थलभेदेनार्थभेदेन विनियोगभेदस्य च सम्भवेन
विरोधाभावादित्यवधेयम् ।
(युयोधि-जुहुराणम् इति पदयोः व्याकरणांशनिरूपणम्)
"	यु-मिश्रणामिश्रणयोः इति यौतिरयमदादिगणघटको धातुः । तस्मादपि -"
बहुलम्् छन्दसि (पा.सू.2-4-76)
इत्यनुशासनेन - छन्दसि विषये बहुलं शपः श्लुर्भवति, यत्रोक्तं तत्र न भवति,अन्यत्रापि
च भवति इत्यर्थकेन लोटि सिपि शपः श्लुर्भवति, ततः श्लौ (पा.सू.6-1-10) इत्यनुशासनेन
धातोर्द्विवचने । सेर्ह्यपिच्च (पा.सू.3-4-870) इत्यनुशासनेन सेर्ह्यादेशे वा छन्दसि
(पा.सू.3-4-88) इत्यनु शासनेन तदपित्वस्य वैकल्पिकत्वेन डित्वाप्राप्तौ अङितश्च (पा.सू.6-4-103)
इत्यनुशासनेन हेर्ध्यादेशे तस्य ङित्वाभावेन - सार्वधातुकार्धधातुकयोः (पा.सू.7-3-84)
इत्यनुशासनेन गुणे च सति युयोधीति रूपं भवतीति बोध्यम् ।
"	हृ प्रसह्यहरणे (पा.धा.1097) इति जुहोत्यादिगणघटकस्य धातोः परस्मैपदिनोऽपि व्यत्ययो"
बहुलम् (पा.सू.3-1-85) इत्यनुशासनेन छान्दसपदव्यत्ययेन आत्मनेपदलडादेशतकारे असमिन् सूत्रे
बहुलम् इति विभज्य छन्दसि विषये सर्वे विधयो भवन्ति इति भाष्ये व्याख्यानेन बहुलं छन्दसि
(पा.सू.7-1-103) इत्यनुशासनेन बहुलग्रहणबलेन च ऋदन्तधात्वंगं प्रति तत्सूत्रविहित उकारदेशस्य
ऋृदन्तधात्वंगस्यापि स्वीकारे ऋृकारस्य रपरोकारादेशे धातोर्द्विवचनाभ्यासवर्णलोप विकारेषु
लडादेशतकारस्य शानचि च कृतेषु जुहुराणमिति रूपं भवति ।
"	यद्वा - हुर्छा कौटिल्ये (पा.धा.211) इति भौवादिकधातोः परस्मैपदिनोऽपि"
प्रागुक्तानुशासनबलेन
छान्दसपदव्यत्ययेनाऽऽत्मनेपदलडादेशतकारे बहुलम् छन्दसि (पा.सू.2-4-76) इत्यनुशासनेन
प्रागुदाहृतेन शपः श्लौ जाते ततो धातोर्द्विवचने हलादिश्शेषः (पा.सू.7-4-60) इत्यनुशासनेन
अभ्यासरेफच्छकारयोः लोपे कुहोश्चु
(पा.सू.7-7-62) इत्यनुशासनेन अभ्यासहकारस्य  जकारे राल्लोपः (पा.सू.6-4-21) इत्यनुशासनेन
छकारलोपे लडादेशतकारस्य शानचि च कृते जुहुराणमितिरूपं भवति । धात्वर्थकौटिल्यं च वंचकत्वम्
। तथा च अस्मान् जुहुराणं वंचयत् परमप्राप्यभगवत्स्वरूपं तिरोधाय
क्षुद्रप्राप्यान्तरभोग्यताबुद्धिजननेन
तत्र प्रावर्तयतः इत्यर्थो बोध्यः ।
"	यद्वा हुर्च्छेस्सनो लुक्छलोपश्च (उणादि 248) इत्युणादिद्वितीयपादसूत्रेण हुर्च्छेधातोः"
कर्तरि वर्तमानेऽर्थे आनच्प्रत्ययो भवति । सन्प्रत्ययस्य लुक्छलोपश्च इत्यर्थकेन हुर्च्छेधातोरानचि
कृते कृतसन्प्रत्ययतदधीनद्विवचनस्य तस्य धातोः सनश्छस्य च लोपे जुहुराणम् इति रूपं भवति
। तदा जुहुराणं सदा वंचयितुम् उद्यतमित्यर्थोऽवसेयः । सर्वथाप्यस्मदपकारकरणैकोद्यतमिति
पर्यवसन्नोऽर्थः, धात्वर्थकुटिलत्वस्य भाववक्रीकरणरूपक्रौर्ये पर्यवसानात् । जुहुराणश्चन्द्रमाः
इति तु- आकारवक्रीकरणाभिप्रायेण प्रयोग इति बोध्यम् । इह कौटिल्यमपसरणमिति  मैत्रेयपक्षे
धातोर- कर्मकत्वमभिमतम् । वंचकत्वम् कौटिल्यमिति पक्षे सकर्मकत्वमिति भेदोऽवसेयः ।
अपसरणमनृजुगमनं वक्रगमनमिति पर्यवसन्नम्, अन्यथापसरणस्य कौटिल्यशब्दबोध्यत्वासम्भवात्
। तदा जुहुराणश्चन्द्रमाः इत्यत्र विक्षेपवशात् वक्रगन्ता चन्द्रमा इत्यर्थोऽवसेयः
। जुहुराणमेनः इत्यत्र तु जुहुराणम् अनादिकालाद्वक्रमेवगच्छत् अपकारं कुर्वदेव गच्छत्,
न तु तं विना तूष्णीमृजुगच्छदित्यर्थः इदानीं त्वस्मानित्यस्य नानुषंग आवश्यक इति ।
(उपनिषत्तात्पर्यार्थसंग्रहः)
"	अयमत्रैतदुपनिषदर्थतात्पर्यसंग्रहः - प्रथममन्त्रे सर्वेश्वरस्य नियन्तृत्वशेषित्वे"
जगतो नियाम्यत्वशेषत्वे च तत्तदसाधारणाकारौ ज्ञापयित्वा तद््बलेन मुमुक्षोः स्वसम्बन्धिसर्ववस्तुषु
कर्तृत्वममताफलविषयत्रिविधत्यागलक्षणज्ञानविशेषेण संस्करणपूर्वकं तेषु भगवद््भोगान्तर्गततयैव
स्वभोगविधानमुखेन वक्ष्यमाणपरविद्यांगभूतकर्मयोगापेक्षितो ज्ञानविशेषलक्षणसंस्कारविशेषो
दर्शितः । स च ज्ञानविशेषः भगवानेव स्वनियाम्यस्वरूपस्थितिप्रवृत्तिस्वशेषतैकरसेनानेनात्मना
स्वकीयैश्च देहेन्द्रियान्तः करणैः स्वकीयैरेव कर्मभिस्स्वकीयद्रव्यमयैरेव च भोगैः स्वात्मानं
स्वयमेव प्रीतं कारयति इत्येवमादिरूपः ।
"	द्वितीयमन्त्रे च वक्ष्यमाणपरविद्यांगतया यावज्जीवं यथाधिकारं कर्मयोगः अप्यनुष्ठेयतया"
दर्शितः । कर्मयोगस्य अर्वाचीनफलद्वारा बन्धकत्वभ्रमपरिहाराय
दर्शितत्यागविशेषलक्षणसंस्कारबलेन अर्वाचीनफलसम्बन्धलक्षणतल्लेपासम्भवोऽपि   ज्ञापितः ।
"	तृतीयमन्त्रे च प्रथमद्वितीयमन्त्रपर्यवसन्नार्थभूतशेषित्वनियन्तृत्वलक्षणपर-"
स्वरूपयाथात्म्यशेषत्वनियाम्यत्वलक्षणस्वस्वरूपयाथात्म्यैतदुभयज्ञानपूर्वकपरविद्यांग
कर्मयोगानुष्ठानविरहिणाम् आत्मघ्नत्वेन निन्दापूर्वकं परविद्यावैधुर्येण क्रमेण महानर्थ
-प्राप्तेः अवर्जनीयत्वाभिधानमुखेन दर्शितलक्षणकर्मयोगनिष्ठाया अतिशीघ्रमेवावश्यसम्पादनीयता
दर्शिता ।
"	चतुर्थादिभिरष्टमान्तैः पंचभिर्मन्त्रैः अनेकात्मसु सत्सु तत्रैकस्य परं कथं"
नियन्तृत्वशेषित्वे
? कथं वाऽन्येषां सर्वेषां चेतनाचेतनानामविशेषण नियाम्यत्वशेषत्वे ? इत्याशंकापरिहारार्थमत्र
विवक्षितपरविद्यायामनुसन्धानार्थं च प
रमात्मनोऽघटितघटनासामर्थ्याखिलभूतान्तरात्मत्वादिकल्याणगुणाश्रयत्वं
तथाविधाकारानुसन्धानफलप्रदर्शनमुखेन तदनुसन्धानावश्यकता च प्रत्यपादि ।
"	नवमप्रभूतिभिरेकादशपर्यन्तैस्त्रिभिर्मन्त्रैः मुमुक्षोः कर्मविद्ययोरेकैकमात्रा-"
नुष्ठानेऽनर्थपर्यवसानावर्जनीयताज्ञापनमुखेन कर्मसहचरिताया एव विद्याया
अनुष्ठेयता प्रतिपादिता ।
"	द्वादशादिभिश्चतुर्दशपर्यन्तैस्त्रिभिर्मन्त्रैः"
सामान्यतश्शरीप्राप्तिगर्भितपुरुषार्थोद्देशेन
वा सामान्यतो़ऽशरीरत्वप्राप्तिगर्भितपुरुषार्थोद्देशेन वा  यथोक्तलक्षणविद्यानुष्टाने
प्रथमपक्षे नश्वरप्राकृतभोगैश्वर्यप्राप्तिपर्यवसानेनानिष्टप्राप्तेः, द्वितीयपक्षे
यावदात्मभाविस्वरूपविरुद्धकैवल्यलक्षणमोक्षप्राप्तिपर्यवसानेन अनिष्टप्राप्तेश्च अवर्जनीयता,
ततः एकविधशरीरनिर्मूलनिवृत्यपरविधशरीरप्राप्त्युभयगर्भितपुरुषार्थोद्देशेन
यथोक्तलक्षणविद्यानुष्ठान
एव स्वरूपानुगुणपरमपुरुषार्थलक्षणमोक्षप्राप्तिश्च प्रतिपादिता ।
"	ततः पंचदशादयोऽष्टादशपर्यन्ताश्चत्वारो मन्त्राः यथोक्तलक्षणविद्याकरण-"
तयाऽनुसन्धेयास्स्वरूपानुगुणपरमपुरुषार्थलक्षणमोक्षप्रार्थनागर्भा
अव्यभिचारेण तथाविधमोक्षप्राप्तिप्रयोजका आवश्यकोपास्याकारानुसन्धानगर्भा अन्तरादित्यवर्तिपरम-
पुरुषविषयपरविद्यापराः प्रवृत्ताः इति ।
"	तथा च अस्यामुपनिषदि कर्मयोगांगिकयैवानुष्टितया परविद्यया मोक्षप्राप्तेः प्रतिपादनेन"
कर्मयोगनिरपेक्षयैव परविद्यया मोक्षप्राप्तिः प्रत्युत कर्मयोगस्य विरोधित्वमेव इति वदन्तः
कुदृष्टयः परास्ताः इति वेदितव्यम् ।
(शाङ्करमतानुवादः)
"	यत्पुनरत्राह शंकरः - अस्यामुपनिषदि विद्ययाऽमृतमश्नुते इत्येकादशमन्त्रे"
सम्भूत्याऽमृतमश्नुते
इति चतुर्दशमन्त्रे च अमृतमश्चनुते इत्युक्तिर्नामृतशब्दमुख्यार्थ- मोक्षविषया, अपि
तु देवतात्मभावलक्षणार्वाचीनपुरुषार्थविषयैव । पारलौकिकैश्वर्य
रूपस्यास्याप्यैहिकैश्वर्यापेक्षयोत्कृष्टत्वेन
तदपेक्षया मोक्षरूपत्वेन निर्देशार्हतयोपचारतोऽमृतशब्दबोध्यता सम्भवत्येव ।
"	एवमत्र विद्याशब्दो न मुख्यपरविद्यारूपपरमात्मविद्यापरः ।"
अपित्वर्वाचीन देवताज्ञानरूपोपासनपर
एव, अविद्यासाहचर्येणानुष्टेयतयाऽभिधीयमानविद्यापरत्वावगमात्,
मुख्यपरविद्याया अविद्यासाहचर्येणानुष्ठेयत्वासम्भवाच्च
। अत एव च  ईदृशविद्यासाध्यपुरुषार्थपरतयाऽवगम्यमानस्यामृतशब्दस्यापि साक्षान्मोक्षपरत्वं
न कथंचिदपि वक्तुं शक्यमित्यर्वाचीनपुरुषार्थपरत्वमाश्रितम् ।
"	न च - विद्यां चाविद्यां च यस्तद्वेदोभयं सह । अविद्यया मृत्युं"
तीर्त्वा विद्ययाऽमृतमश्नुते
। (ई.उ.11) इति श्रुत्यैवामृतोपायत्वेन विद्यायाः मृत्युतरणोपायत्वेनाविद्यायाश्च,
प्रतिपाद्यमानत्वेन
तयोरविरोधस्यैव स्फुटं प्रतीयमानतया तर्केण कथं तयोर्विरोधस्सुवच इति वाच्यम्, कठवल्ल्युपनिषदि
द्वितीयवल्यां दूरमेते विपरीते विषूची अविद्या या च विद्येति ज्ञाता (क.उ.2-4) इति श्रुत्यैव
विद्याविद्ययोः परस्परविरुद्धतायाः प्रस्फुटं श्रूयमाणत्वात् । द्वयोश्श्रुत्योरविरोधस्य
न्यायेनैव समर्थनीयतया न्यायसंचारे कृते मुख्यपरविद्याया अविद्यायाश्च स्वरूपतः   फलतश्च
विरोधस्य दुरपह््नवत्वेनात्र विद्याशब्दोऽर्वाचीनविद्यापरः, अमृतशब्दश्चार्वाचीनफलपर
इत्येव स्वीकर्तुं शक्यम्, तयोरेवाविरोधसम्भवात् । विद्याविद्ययोर्हि तेजस्तिमिरयोरिव
स्वरूपत एव विरोधः । अतः प्रकाशवति तिमिरस्येव विद्यावत्यविद्याया उदयस्यैव नावकाश इति
न तयोस्साहचर्यसम्भवः । अविद्यया हि प्रवृत्तिधर्मेण विद्याफलमोक्षविरोध्यर्वाचीनस्वर्गादिफलं
संचिनोति पुरुष इति फलतोऽपि विद्याविद्ययोर्विरोधो दुर्वारः । एवमत्र श्रूयमाणविद्याशब्दस्य
मुख्यपरविद्यपरत्वे तन्निष्ठस्यात्रैव ब्रह्मप्राप्तिसम्भवेन तदर्थं
क्वचिद््गमनस्यैवानावश्यकत्वेनोत्तरत्र
श्रूयमाणाया अर्चिरादिमार्गेण देशान्तरनयनयाचनाया अनुपपत्तेरपि
यथोक्तरीत्याऽर्वाचीनदेवतोपासनरूपविद्यापरत्वमेव स्वीकार्यम् इति ।
(विद्याशब्दस्य परविद्यापरत्वसमर्थनम्)
"	तदेतत्सर्वं, दर्शितप्रकरणस्थविद्याविद्यादिशब्दार्थस्वरूपौपनिषदप्रकरण-"
सन्दर्भादिसम्यगपरामर्शमूलमविवेचितमरमणीयमेवेति
विवेकिनां विदुषामनुपादेयमेव  तथा हि - अस्यामुपनिषदि चतुर्थ-पंचम-षष्ठ-सप्तमाष्टममन्त्रेषु
मुख्या परविद्यैवोपदिश्यत इति, तृतीयमन्त्रे मुख्यपरविद्यारहिता अविद्वांस एव निन्द्यन्त
इति च निर्विवादं त्वयैवाभ्युपगतम् । इत्थं प्रकरणप्रस्तुतां मुख्यां परविद्यां नवम-
दशमैकादशमन्त्रेषु श्रूयमाणविद्याशब्दो नाभिधत्ते, किं तु
तृतीयमन्त्रनिन्दिताविद्वन्निष्ठारूपां
सम्प्रति प्रधाननिरूपणीयत्वेनाप्रस्तुतामपरविद्यामेव अभिधत्ते,
मुख्यपरविद्यापरतया तद्रहितनिन्दापरतया
च प्रागुपदर्शितमन्त्रव्यतिरिक्तग्रन्थशेषः कृत्स्नोऽप्यपरविद्यानिष्ठपर एवेति कथनं
ह्यविवेकविलसितमेवेत्यतिमुग्धजनानामपि सुगमम् ; मुख्यपरविद्योपदेशापरविद्यानिष्ठाविद्वन्निन्दयोः
क्रियमाणयोरपरविद्याया उपादेयतायाः तत्प्रकरण एव कथनस्य औचित्यलेशाभावात्, पुरस्तादुपरिष्टाच्च
परविद्यायां प्रस्तूयमानायां क्रियमाणायां च तद्रहितनिन्दायां मध्ये द्वितीयमन्त्रस्य
अविद्वद्विषयत्वकल्पनाया अत्यन्तमेवासंगतत्वाच्च । किं च - यमधिकारिणमुद्दिश्य प्रथमत
उपदेशप्रवृत्तेयमुपनिषत्, तमेवोद्दिश्य ग्रन्थशेषस्यापि तदपेक्षितार्थप्रदर्शनपरताया
एवावश्यकतया मध्येऽधिकार्यन्तरप्रस्तावस्यैवानवकाशेन मध्ये मध्ये
क्वचित्क्वचिदविद्वन्निष्ठोपदेशपरत्वकल्पनं
हि न कथंचिदपि संजाघटीति ।
(अविद्याशब्दार्थविमर्शः)
"	अथ अत्र अविद्याशब्दार्थः क इति तावद्विचारयामः । न तावदज्ञानम् ; अविद्यया मृत्युं"
तीर्त्वा (ई.उ.11) इति मृत्युतरणोपायत्वेन श्रूयमाणाया अविद्याया
मृत्युप्राप्तिहेतुभूताज्ञानरूपत्वासम्भवात्
। किं तु विद्येतरद्वर्णाश्रमविहितं कर्मैव ।
मृत्युशब्दश्चात्रज्ञानोत्पत्तिप्रतिबन्धकप्राचीनपुण्यपापलक्षणकर्मवाची
। तन्निवृत्तिहेतुत्वं च वर्णाश्रमविहितकर्मयोगस्य सम्भवति,
धर्मेणे पापमपनुदति (तै.ना.6-50) इति श्रुतेः,
कषायपक्तिः कर्माणि ज्ञानं तु परमा गतिः ।
कषाये कर्मभिः पक्वे ततो ज्ञानं प्रवर्तते ।। (म.भा.शां.262(अ) )
इति स्मृतेः, यज्ञो दानं तपश्चैव पावनानि मनीषिणाम् (भ.गी.18-5) इति भगवद्वचनाच्च।
"	तथा च अत्र अविद्याशब्दार्थस्य वर्णाश्रमविहितकर्मजातस्य विद्योत्पत्ति-"
विरोधिपुण्यपापलक्षणप्राचीनकर्मनिबर्हणमुखेन
विद्योत्पत्तिहेतुताया एवावगमेन कथमत्र विद्याविद्ययोः
विरोधकथावकाशः ।
"	अत्र अविद्याशब्दार्थभूतं वर्णाश्रमविहितं कर्मजातं फलकर्तृत्वममताविषय-"
त्रिविधत्यागपूर्वकम्
अनुष्ठितमेव विवक्षितं, तादृशस्यैव तस्य विरोधिनिबर्हणद्वारा विद्योत्पत्तिहेतुत्वात्
। अत एव हि उक्तं भगवता -
त्यागो हि पुरुषव्याघ्र त्रिविधस्सम्प्रकीर्तितः ।
यज्ञदानतपःकर्म न त्याज्यं कार्यमेव तत् ।।
यज्ञोदानं तपश्चैव पावनानि मनीषिणाम् ।
एतान्यपि तु कर्माणि संगं त्यक्त्वा फलानि च ।
कर्तव्यानीति मे पार्थ निश्चितम्मतमुत्तमम् ।।(भ.गी.18-4,5,6) इति
स्वे स्वे कर्मण्यभिरतस्संसिद्धिं लभते नरः ।
स्वकर्मनिरतस्सिद्धं यथा विन्दति तच्छृणु ।।
यतः प्रवृत्तिर्भूतानां येन सर्वमिदं ततम् ।
स्वकर्मणा तमभ्यर्च्य सिद्धिं विन्दति मानवः ।। (भ.गी.18-45,46) इति च ।
"	अत्र संगं त्यक्त्वा फलानि च इत्यनेन स्वकर्मणा तमभ्यर्च्य इत्यनेन च"
अर्वाचीनफलादिविषयत्यागपूर्वकं
भगवदाराधनरूपतयाऽनुष्ठितस्यैव स्वस्ववर्णाश्रम विहितकर्मजातस्य विरोधिपापनिबर्हणमुखेन
विद्योत्पत्तिहेतुत्वमवगम्यते स्पष्टम् । इत्थं त्यागवशेन अर्वाचीनफलान्तरप्रसंगस्यैव
निरुद्धतया फलतोऽपि नात्र विवक्षिताविद्याया विद्यया सह विरोधप्रसंगावकाशः ।
तदिदमेवाभिसन्धायोक्तमस्यामप्युपनिषदि
- कुर्वन्नेवेह कर्माणि (ई.उ.2) इत्यादिद्वितीयमन्त्रे । अत्र
अविद्याशब्दितवर्णाश्रमविहितधर्मानेव
कर्मशब्देन निर्दिष्टान् प्रथममन्त्रोक्तत्यागपुरस्सरं विद्यांगतयानुतिष्ठतः फलतो न
विद्यया सह विरोधप्रसंगः ; त्यागबलेन अर्वाचीनविरोधिफलसम्बन्धलक्षणकर्मलेपासम्भवादिति हि
अभिप्रेतम् ।
(विद्याविद्ययोरविरोधेन कठवल्लीश्रुत्युपपत्तिः)
"	न चैवं सति - कठवल्ल्युपनिषदि द्वितीयवल्लयां दूरमेते विपरीते विषूची अविद्या या च"
विद्येति ज्ञाता (क.उ.2-4) इति विद्याविद्ययोर्विरोधः कथमुच्यत इति वाच्यम् ;
मोक्षाख्यफलभोगार्थानुसन्धानरूपविद्यातदितरपशुपुत्रस्वर्गाद्यैहिकाम
ुष्मिकार्वाचीनफलभोगार्थानुसन्धानरूपाविद्ययोरेव
तत्र विद्याविद्याशब्दविवक्षेतत्वेनानुपपत्त्यभावात् , तयोरत्यन्तविरोधस्य
सर्वसम्प्रतिपन्नत्वाच्च । विद्याविद्याशब्दितयोस्तयोरेव तत्र अत्यन्तविरोधोऽभिधीयत
इति च तत्र पूर्वोत्तरभागयोः
शब्दत एव   सुस्पष्ठम् । अतो न  शब्दैक्यमात्रेण तत्रात्र च विद्याविद्याशब्दयोरेकार्थकत्वम्
आश्रित्य ज्ञानकर्मणोर्विरोधस्सुवचः ।
(अविद्याशब्दस्य कर्मपरत्वसमर्थनम्)
"	अस्तु वा तत्राप्यविद्याशब्दः कर्मपरः । तथापि पशुपुत्रस्वर्गाद्यैहिकामुष्मिक"
फलभोगहेतुकाम्यकर्मविषय
एव तत्रत्याविद्याशब्द इति तु दुरपह्नवं, दर्शितार्वाचीन फलकामनाया एव तत्प्रकरणे
निन्द्यमानत्वस्य
प्रस्फुटत्वात् । दर्शितार्वाचीनफलकामिनः काम्यकर्मनिष्ठा एव च सर्वतो निन्द्यन्ते ।
यथोक्तं भगवता -
यामिमां पुष्पितां वाचं प्रवदन्त्यविपश्चितः ।
वेदवादरताः पार्थ नान्यदस्तीति वादिनः ।।
कामात्मानस्स्वर्गपरा जन्मकर्मफलप्रदाम् ।
क्रियाविशेषबहुलां भोगैश्वर्यगतिं प्रति ।।
भोगैश्वर्यप्रसक्तानां तयाऽपहृतचेतसाम् ।।
व्यवसायात्मिका बुद्धिस्समाधौ न विधीयते ।।(भ.गी.2-42,43,44) इति ।
त्रैविद्या मां सोमपाः पूतपापा यज्ञैरिष्ट््वा स्वर्गतिं प्रार्थयन्ते ।
ते पुण्यमासाद्य सुरेन्द्रलोकमश्नन्ति दिव्यान् दिवि देवभोगान् ।।
ते तं भुक्त्वा स्वर्गलोकं विशाल क्षीणे पुण्ये मर्त्यलोकं विशन्ति ।
एवं त्रयीधर्ममनुप्रपन्ना गतागतं कामकामा लभन्ते ।। (भ.गी.9-20,21)
इति च । अत्र अर्वाचीनफलकामनायास्तदर्थं क्रियमाणकर्मणां चैव फलतो विद्याविरोधोऽभिधीयत
इति स्पष्टम् ।
"	न च सर्वेषामेव कर्मणां यत्किंचिदर्वाचीनफलहेतुतायाश्शास्त्रेषु"
समन्ततो दर्शनात्तद्धेतुतया
शास्त्रचोदितानां कर्मणां तदभिसन्धिमन्तरेणानुष्ठितानामपि तत्फलसंयोगोऽवर्जनीय एव ।
अतः कर्मणा विद्याविरोधोऽपि दुष्परिहर एवेति कात्स्नर्येन कर्मणां त्याग
एव विद्यानिष्ठानामावश्यक
इत्येव दर्शितशास्त्राणां तात्पर्यमिति वाच्यम् ; गीतासु अष्टादशाध्याये -
त्याज्यं दोषवदित्येके कर्म प्राहुर्मनीषिणः ।
यज्ञदानतपः कर्म न त्याज्यमिति चापरे ।।
निश्चयं श्रुणु मे तत्र त्यागे भरतसत्तम ।
त्यागो हि पुरुषव्याघ्र त्रिविधस्सम्प्रकीर्तितः ।।
यज्ञो दानतपःकर्म न त्याज्यं कार्यमेव तत् ।
यज्ञो दानं तपश्चैव पावनानि मनीषिणाम् ।।
एतान्यपि तु कर्माणि संगं त्यक्त्वा फलानि च ।
कर्तव्यानीति मे पार्थ निश्चितम्मतमुत्तमम् ।।
नियतस्य तु सन्न्यासः कर्मणो नोपपद्यते ।
मोहात्तस्य परित्यागस्तामसः परिकीर्तितः ।।(भ.गी.18-3,4,5,6,,7) इति ।
अनिष्टमिष्टं मिश्रं च त्रिविधं कर्मणः फलम्  ।
भवत्यत्यागिनां प्रेत्य न तु सन्न्यासिनां क्वचित् ।।(भ.गी.18-12) इति ।
स्वे स्वे कर्मण्यभिरतस्संसिद्धिं लभते नरः
स्वकर्मनिरतस्सिद्धिं यथा विन्दति तच्छृणु ।
यतः प्रवृत्तिर्भूतानां येन सर्वमिदं ततम्
स्वकर्मणा तमभ्यर्च्य सिद्धिं विन्दति मानवः ।।(भ.गी.18-45,46) इति ।
सर्वकण्यपि सदा कुर्वाणो मद्व्यपाश्रयः ।
मत्प्रसादादवाप्नोति शाश्वतं पदमव्ययम् ।। (भ.गी.18-56)
इति च वदता भगवता वासुदेवेन -
"	वेदैश्च सर्वैरहमेव वेद्यो वेदान्तकृद्वेदविदेव चाहम् (भ.गी.15-15) इति"
स्वस्वरूपयाथात्म्यमपि
स्वयमेवाभिदधता कर्मणां कात्स्नर्येन त्याज्यत्वात्याज्यत्वविषयवादिप्रतिपत्तिं प्रदर्श्य
त्रिविधत्यागपूर्वकं कर्माणि कर्तव्यानीत्येव निश्चितं मम मतमिति स्वयं सिद्धान्तं कृत्वा
तेषां विद्याविरोधिपापनिवृत्तिपूर्वकं विद्योत्पादनमुखेन परमसिद्धिप्रयोजकतायाः त्यागफलेन
मोक्षविरोध्यर्वाचीनफलान्तराप्रयोजकतायाश्च स्पष्टमेव प्रतिपादनेन शास्त्राणां
ब्रह्मविद्यानिष्ठस्य
कात्स्नर्येन कर्मत्याग एव तात्पर्यकल्पनस्याविवेकमूलताया अतिस्फुटत्वात् ।
(विद्याशब्दस्य परविद्यापरत्वनिगमनम्)
"	इत्थं च अत्र अविद्याशब्दविवक्षितकर्मणः प्रत्युत परविद्यात्यन्तोपकारकतया"
तद्विरोधगन्धानुपलम्भेन
विद्याशब्दः परविद्यापर एव भवितुमर्हतीति सिद्धम्। न च मुख्यपरविद्यानि
ष्ठस्यात्रैव ब्रह्मप्राप्तिश्रवणेन क्वचिद््गमनानावश्यकतयोत्तरत्र अर्चिरादिमार्गेण
क्वचिद्देशविशेषे नयनप्रार्थनादर्शनेनात्रत्यविद्याशब्दो न मुख्यपरविद्यापरो भवितुमर्हतीति
वाच्यम् ; निश्शेषाविद्यानिवृत्तिमन्तरेण मुक्तेरसम्भाविततायाः तदर्थं सर्वेषामेव
परविद्यानिष्ठानाम्
अर्चिरादिमार्गेण देशविशेषगमनावश्यकतायाश्च सूत्रकाराशयानुरोधेनैव श्रीभाष्यकारैश्श्रीभाष्यादौ
निर्धारितत्वात् 1आसृत्युपक्रमाधिकरणे विदुष उत्क्रान्त्यभावकथायाः अत्रैव
निश्शेषाविद्यानिवृत्तिगर्भब्रह्मप्राप्तिकथायाश्च
दूरोत्सारितत्वाच्चात्रत्यविद्याशब्दस्य मुख्यपरविद्यापरत्वे क्षतिलेशायोगात् ।
(परविद्या विचारः)
"	अथ का सा मुख्या परविद्या ? या कर्मानुष्ठानं न सहते तेजस्तिमिरमिवेति भवन्तोऽभिमन्यन्ते"
इति पृच्छामः । ब्रह्माद्वैतमिति द्वैताभावविशिष्टब्रह्मविषयक-  विज्ञानमेव मुख्या परविद्या,
सा च अद्वैतविषयकत्वादेव द्वैतानुसन्धानगर्भं कर्मानुष्ठानं न सहते इति चेत् । तदेवासम्बद्धम्,
क्वचित्प्रसिद्धस्यैवार्थस्य क्वचिदभावप्रतीतेस्सर्वलोकसाक्षिकतया ब्रह्मेतरस्य वस्तुनः
क्वचित् प्रतिपत्तिस्वीकारे ब्रह्मणि द्वैतप्रतीतेरपरिहार्यत्वेन तदभावप्रतीतेरयोगात्
तदस्वीकारे च क्वचिदप्यप्रतिपन्नस्य द्वैतस्य ब्रह्मण्यभावप्रतीतेस्सुतरामेवासम्भवाच्च
। न हि खलु शशस्य श्रृङ्गं क्वाप्यप्रसिद्धमिति जानन्ननुन्मत्तः कश्चिदपि पुरुषः इह
शशश्रृङ्गं नास्ति इति प्रत्येति, व्यवहरति वा । तस्मात्, ब्रह्माद्वैतमिति ज्ञानं नानुन्मत्तस्य
कस्यचिदनाहार्यं क्वचित्कदाचित्सम्भवितुमर्हति । न तद्विज्ञानं परविद्यारूपं वा भवितुमर्हति ।
(निर्विशेषब्रह्मस्वरूपज्ञानस्य परविद्यारूपत्वखण्डनम्)
"	अथ तत्त्वमस्यादिवाक्यार्थज्ञानरूपं निर्विशेषब्रह्मस्वरूपमात्रविषयकं निर्विकल्पकविज्ञानमेव"
मुख्यपरविद्यारूपम्, तच्च कर्मज्ञानानुष्ठानादिकं न सहत इति चेत्। तदप्यसम्बद्धम्
-तत्त्वमस्यादिसमानाधिकरणवाक्याद्विशेष्यविशेषणवाच
कपदद्वयप्रतिपन्नयोर्विभिन्नप्रवृत्तनिमित्तविशिष्टयोरर्थयोरैक्यबोधनस्यैव
सम्भवेनेदृशनिर्विकल्पकबोधस्य लोकव्युत्पत्तिविरोधेन कदाप्यसम्भवात्तदसम्भवस्य
सोपपत्तिकं
श्रीभाष्यादिषु निर्धारितत्वात्, तदुदयस्वीकारेऽपि
वा यत्किंचिदेकवस्तुस्वरूपमात्रविषयकनिर्विकल्पकज्ञानस्य
वस्त्वन्तरविषयकज्ञानादिविरोधित्वासम्भवेन तस्य कर्मादिज्ञानतदनुष्ठानादिविरोधित्वासम्भवाच्च
। उपगच्छन्ति हि प्रत्युत गोत्वादिविषयकनिर्विकल्पकज्ञानं गवादिविशिष्टज्ञानहेतुं तान्त्रिकाः
। तस्मात्परविद्यायाः
कर्मानुष्ठानासहिष्णुत्वबलेनात्रत्यविद्याशब्दस्य अर्वाचीनदेवताविज्ञानपरत्ववर्णनम्
उपनिषत्तत्त्वार्थापरिज्ञानमूलकोलाहल एवेति सिद्धम् ।
"	उपनिषत्स्वरूपपर्यालोचने तु प्रथमतः परविद्योपदेशमेव उपक्रम्य तदङ्गतयैव  द्वितीयमन्त्रे"
- कुर्वन्नेवेह कर्माणि जिजीविषेच्छतं समाः (ई.उ.2) इत्यादिना यावज्जीवं कर्तव्यं विधाय
ततो विद्याकर्मणोः एकैकमात्रानुष्ठाने च अनिष्टावाप्तिमप्यभिधाय तत एव हेतोः उभयोरेवाऽऽप्रयाणं
सहानुष्ठेयत्वम् विद्यांचाविद्यां च यस्यद्वेदोभयं सह (ई.उ.11) इत्यनेनाभिधीयत इति स्पष्टमेव
विज्ञायते । अनेकमन्त्रेषु ब्रह्मणोऽनेकेषां कल्याणानामसकृद्वर्णनेन विद्यापि
तादृशकल्याणगुणविशिष्टब्रह्मासकृदनुसन्धानरूपा
यावत्पुरुषार्थप्राप्त्यनुदिनमनुवर्तनीयैव चाभिमताऽवगम्यते, न तु कादाचित्कवाक्यार्थज्ञानमात्ररूपा इत्यपि स्पष्टम् ।
(विद्याविद्ययोरविरोधप्रतिपादनेन उपसंहारः)
"	तदिदं सर्वमभिसन्धायैव हि कुर्वन्नेवेह कर्माणि जिजीविषेच्छतं समाः (ई.उ.2) इति विद्यां"
चाविद्यां च यस्तद्वेदोभयं सह (ई.उ.11) इति च इयम्   उपनिषदुद््घोषयति ।
तस्मादङ्गागिभावेनाविद्याशब्दितं
वर्णाश्रमादिधर्मलक्षणं विद्योदयोपचयहेतुभूतं कर्म
अनेककल्याणगुणविशिष्टब्रह्मासकृदनुसन्धानलक्षणविद्याचेत्युभयंयावदायुषं
यथाधिकारमहरहरनुष्ठेयमित्येवोपनिषदभिमतमिति सिद्धम् । अत एव च सूत्रकारेण भगवता बादरायणेनापि
आवृत्तिरसकृदुपदेशात् (ब्र.सू.4-1-1) आप्रयाणात्तत्रापि हि दृष्टम् (ब्र.सू.4-1-12)
इति सूत्राभ्यां विद्यास्वरूपस्यासकृदनुसन्धानरूपत्वमाप्रयाणात् अहरहः अनुवर्तनीयत्वं
च अभिहितम्।  अग्निहोत्रादि तु तत्कार्यायैव तद्दर्शनात् (ब्र.सू.4-1-16), सर्वापेक्षा
च यज्ञादिश्रुतेरश्ववत् (ब्र.सू.3-4-26), सहकारित्वेन च (ब्र.सू.3-4-33) इति सूत्रैः
वर्णाश्रमादिधर्मलक्षणकर्मणा विद्योदयहेतुत्वमहरहरभ्यासाधेयातिशयाया विद्याया
अनुग्रहार्थमाप्रयाणादनुष्टेयत्वरूपं
तत्सहकारित्वं च प्रस्फुटमेव दर्शितम् । तस्मादेतद्विरुद्धवादो वादिनां
यथावस्थितशास्त्रार्थानवबोधमूलकोलाहल
एवेति सिद्धमित्यलं बहुना ।
ईशावास्येत्युपनिषदियं वाजिनां संहितान्त-
स्सांगां वर्णाश्रमनिगदितैः कर्मभिर्ब्रह्मविद्याम् ।
आतन्वन्तादनुदिनविनिष्पादनीयाम्मुमुक्षोः
कैवल्येच्छामपि विजहतः प्राह कैंकर्यदां च ।।
व्याख्यानव्यक्तसारामुपनिषदमिमां स्वैरमास्वादयन्तोऽ-
मन्दानन्दा भवेयुस्सकलसुमनसो वर्जयित्वा कुदृष्टीन् ।
सारासारानभिज्ञाननिव करटगणान्निम्बवृत्तीन्विहाय
ज्ञातास्वादा वसन्तागमफलभरितामाम्रवन्यां पिकौघाः ।।
भिन्नत्वं पारमार्थ्यं द्वयमपि जगतो नेष्यते यैः परस्मा-
त्तेषां 1कण्ठेगडुस्सन् क्रकचति हृदये चापि वेदान्त एषः ।
यो ब्रह्म प्राह चेशं तदितरदखिलं चापि तस्येशितव्यं
"	प्रब्रूते भोग्यभोगोपकरणविधया शेषभावैकशीलम् ।।"
"	आध्यात्मिक्यां सरण्यां मम हृदयरथं स्वामियन्त्रश्वरूपाः"
"	श्रीशः श्रीभाष्यकारो भुवनगुरुवरो रम्यजामातृयोगी ।"
"	सज्जास्संचारयन्तो व्यदधत दृढसंघट्टितप्राच्यलेखां"
"	निर्बाधां पद्धतिं तां विहरणरसिका निर्विशंकं श्रयन्ताम् ।।"
"	ब्रह्मायुरुत्तरार्धे श्रीश्वेतवराहकल्पे आद्येऽस्मिन् ।"
"	वैवस्वताख्यसप्तममन्वन्तरे चतुर्युगे चलति ।।"
"	अष्टाविंशे च कलौ वसुगगनव्योमबाणसंख्यायाः ।"
"	परिपूरणे पराभववर्षेऽर्के मिथुनभाजि नवमदिने ।।"
"	श्रीमद्वेंकटशैलश्रीमदनन्तार्यसिंहपीठस्थः ।"
"	ईशावास्योपनिषद््भाष्यं श्रीरंगसूरिरातनुत ।।"