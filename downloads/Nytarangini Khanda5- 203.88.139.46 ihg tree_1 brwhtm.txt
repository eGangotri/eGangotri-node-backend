	उपजीव्योपजीवकभावेति। अत्रातिदेशवाक्यजन्यशाब्दबोधस्यैवोपमानत्वमिति प्राचीनमते शब्दस्यार्थज्ञानजन्यत्वेन शब्दस्यैव तन्मते प्रमाणत्वेन च शब्दोपमानयोः स्वरूपत उपजीव्योपजीवकभावः। शक्तिज्ञानात्मकोपमितिजन्यत्वेन शाब्दबोधोपमित्योरप्युपजीव्योपजीवकभावो बोध्यः। सादृश्यज्ञानमेवोपमानमिति नवीनमते तु उपमितिद्वारा शाब्दबोधनिष्ठस्योपमानोपजीवकत्वस्य स्वाश्रयकरणत्वरूपपरम्परासंम्बन्धेन शब्दनिष्ठत्वं बोध्यमिति भाव इति केचिदाहुः। तन्न श्रद्धेयम््। सादृश्यज्ञानात्मकोपमानजन्यत्वस्य साक्षात्संबन्धेनैवोपमितौ सत्त्वादुपमितेरपि पदज्ञानरूपत्वेन शब्दप्रमाणरूपत्वात्् स्वरूपत एव सङ्गतिसंभवात््। यद्यपि शाब्दबोधस्योपमानत्वनये उपमानेऽपि शब्दोपजीवकत्वमस्तीति शब्दनिरूपणानन्तरमेवोपमानं कुतो न निरूपितमिति वक्तुं शक्यते तथापि सङ्गतेरनन्तराभिधानव्याप्यत्वाभावेन न दोषः। प्रपञ्चितं चेदमनुमा2नखण्ड एव। एवकारार्थकस्येति। एवकारार्थोऽर्थो यस्येति मध्यमलोपसमासेनैवकारार्थबोधकस्येत्यर्थः। हस्तचेष्टादेरिति। तथाच मौनिश्लोकस्थले विजातीयहस्तचेष्टास्थले च शब्दोच्चारणाभावेन ज्ञायमानपदाभावाच्छाब्दबोधो न स्यात््। पदज्ञानस्य करणत्वमिति नवीनमते तु लिप्या हस्तचेष्टया च सङ्केतितपदज्ञानाद्भवति शाब्दबोध इति भावः। पदार्थज्ञानमात्रस्येति। यद्यपि प्रत्यक्षादिना घटादिज्ञाने पदज्ञानजन्यत्वाभावेन पदज्ञानव्यापारत्वमसंभवदुक्तिकमेव तथापि घटपदबोध्योऽयं घट इत्यस्याप्युपनयसन्निकर्षविधया पदज्ञानजन्यत्वेन व्यापारत्वसंभवो बोध्यः। अयं घट इति शाब्दबोधस्य तु पदज्ञानजन्यत्वं सुलभमेवेति भावः। घटकत्वमिति। पदजन्यपदार्थोपस्थितिघटकं पदजन्यत्वं वृत्तिरूपसंबन्धसहकारेण बोध्यमिति मूलार्थो बोध्य इति भावः। ननु वृत्तिरूपसंबन्धज्ञानस्य सहकारित्वं कुत इति चेदिस्थम््। एकसंबन्धिज्ञानमपरसंबन्धिस्मारकमिति रीत्या पदपदार्थयोर्वृत्तिरूपसंबन्धज्ञाने सत्येव पदज्ञानात्् पदार्थस्मरणं जायते नतु पदज्ञानमात्रे। हस्तिहस्तिपकयोः संबन्धाज्ञाने हस्तिपकदर्शनेऽपि हस्तिनोऽस्मरणादिति संबन्धज्ञानस्य संबन्धिज्ञानसहकरित्वमावश्यकमिति। इत्थं च पदजन्येत्यादिमूले पदज्ञानजन्येत्यादिरेवार्थो बोध्यः। एकसंबन्धिज्ञानस्यैवापरसंबन्धिस्मारकत्वादिति। तीरोपस्थितेरभावादिति। गङ्गापदशक्यप्रवाहसंबन्धस्य तीरे गृहीतत्वादेव गङ्गापदेन प्रवाहोपस्थितौ तीरोपस्थितिसंभवेन तीरे गङ्गापदशक्त्यकल्पनादिति भावः। अन्यतरसंबन्ध इत्यत्र षष्ठीतत्पुरुषभ्रमं निराकुरुते---अन्यतरात्मक इति। पदजन्यपदार्थोपस्थितावेवेति। शक्तिज्ञानाभावे शक्यसंबन्धरूपलक्षणाग्रहस्याप्यसंभवेन पदपदार्थयोः संबन्धज्ञानाभावात्् पदज्ञानेन शाब्दबोधप्रयोजकीभूतपदार्थस्मरणोत्पादनासंभवात््। तथाचैतदभिप्रायेणैव कारिकायां शक्तिधियः पदज्ञानसहकारित्वमुक्तमिति भावः। अतिप्रसङ्ग इति। घटपदबोध्यत्वप्रकारकेच्छाया घटपदशक्तित्वे तस्या ईश्वरमात्रवृत्तित्वेन घटे घटपदशक्तिर्न स्यादिति विशेष्यतासंबन्धेनैव तादृशेच्छावत्त्वं शक्तिरित्युपेयम््। तथाचेश्वरसयानेकेच्छाकल्पने गौरवात्् घटपदाद्धटो बोद्धव्यः पटपदात्पटो बोद्धव्य इति समूहालम्बनरूपैकेच्छाव्यक्तेरेव तत्राङ्गीकरणीयतया तस्याश्च विशेष्यतासंबन्धेन पटेऽपि सत्वेन घटपदशक्यत्वप्रसङ्ग इति भावः। तीरेऽपि सत्त्वादिति। भगवदिच्छायाः सन्मात्रविषयकत्वेन गङ्गापदाल्लक्षणया तीरबोधस्यापि जायमानत्वेन तद्विषयत्वस्यापीश्वरेच्छायामावस्यकत्वादिति भावः। नातिप्रसङ्गो न वा लक्षणोच्छेदप्रसङ्ग इति। तत्पदजन्यबोधविषयतात्वावच्छिन्नप्रकारतानिरूपितविशेष्यतासंबन्धेनेश्वरेच्छावत्त्वस्य तत्पदशक्यत्वाभ्युपगमेनेश्वरेच्छानिरूपितघटपदजन्यबोधविषयतात्वावच्छिन्नप्रकारतानिरूपितविशेष्यतायाः 
पटादावसत्त्वेन न पटादेस्तादृशविशेष्यतासंबन्धेनेश्वरेच्छावत्त्वमिति न पटादेर्घटपदशक्यत्वमिति भावः। अन्यथा तदभाववति तत्प्रकारकत्वेनेश्वरेच्छाया विसंवादित्वापत्तेः। तीरादौ गङ्गापदवाच्यत्वव्यवहाराभावेनेश्वरेच्छायां गङ्गापदजन्यबोधविषयस्तीरं भवत्वित्याकारकता न स्वीक्रियते अपितु विषयता गङ्गापदजन्यबोधीया भवतु तीरं विषयतावद्भवत्वित्येवंरीत्या विशकलितव्यपदेशेन विषयतात्वेनैव गङ्गापदजन्यबोधविषयतायास्तीरे भगवदिच्छयाऽवगाहनात्तीरादौ गङ्गापदजन्यबोधविषयतात्वावच्छिन्नप्रकारतानिरूपितविशेष्यतासंबन्धेन नेश्वरेच्छावत्त्वमिति तीरादौ गङ्गापदशक्यत्वाभावात्् तीरादिविषयकशाब्दबोधनिर्वाहाय लक्षणाङ्गीकारोऽप्यावश्यक इति भावः। एतेन विशेषणे यद्विशेषणं तस्यैव प्रकारतावच्छेदकत्वेन गङ्गापदजन्यबोधविषयस्तीरं भवत्वितीश्वरेच्छानिरूपिततीरनिष्ठविशेष्यतायां गङ्गापदजन्यबोधविषयतात्वावच्छिन्नप्रकारतानिरूपितत्वं नाभ्युपेयते किंतु शुद्धविषयतत्वावच्छिन्नप्रकारतनिरूपितत्वमेवेति ग्रन्थकारोक्तिर्न सङ्गच्छत एवेति केषांचिदाक्षेपो निरवकाशः। आधुनिकसङ्केतिते तु न शक्तिरिति मूलग्रन्थविरुद्धं आधुनिके नाम्नि शक्तिरस्त्येवेति मूलमित्याशङ्क्याधुनिके नाम्नीत्यस्य नामविशेषपरतामाह---आधुनिक इत्यादि। मूले एकादशेऽहनि पिता नाम कुर्यादित्यनन्तरं श्रुत्येति पूरणीयम््। ईश्वरेच्छायाः सत्त्वादित्यस्य सङ्केतिततत्तत्पदजन्यबोधविषयत्वप्रकरकतत्तदर्थविशेष्यकभगवदिच्छयाः सत्त्वादित्यर्थः। नन्वसाधुशब्दानामपि क्वचित्संकेतदर्शनात्तेषां तद्रूपेण भगवदिच्छाया अवगाहो न प्रमाणिकः। अनन्तप्रकारताविशेष्यताव्यक्तिकल्पने गौरवं चेत्यभिप्रायेणाह---एकादशाहकालीनेति। तथाचैकादशाहकालीनपित्रुच्चारितशब्दजन्यबोधविषयः पित्रादिसङ्केतितविशेष्यो भवत्वित्याकारकमेव भगवदिच्छाकल्पनमिति भावः। नन्वेवमप्याधुनिकसङ्केतिते तु इत्यादिमूलमसङ्गतमेव एकादशेऽहनि पित्रादिसङ्केतितनाम्नि शक्तिस्वीकारादतो मात्रपदं पूरयति---आधुनिकमात्रेति। मात्रपदेनेश्वरव्यावृत्तिः। पूर्वोक्तनाम्नां सामान्यरूपेणेश्वरसङ्केतसत्वात्तेषु शक्तिसत्त्वेऽपि न क्षतिरिति भावः। अस्वरसमिति। वक्ष्यमाणमित्यर्थः। अस्वरसं प्रकटयति---तथासतीति। शक्तिभ्रमं लक्षणाग्रहं च विनेत्यादिः। तेन शक्तिभ्रमादिना शाब्दबोधसंभवेऽपि न क्षतिः। इदमुपलक्षणम््। ईश्वरानङ्गीकर्तॄणां प्राभाकरादीनामीश्वरेच्छारूपशक्तिग्रहसंभवेन शाब्दबोधानुपपत्तिरित्यपि द्रष्टव्यम््। मूले धातुप्रकृतीति। धातुप्रातिपदिकेत्यर्थः। प्रत्ययाः। विभक्तितद्धिताख्यातकृतः। आदिना समासादिपरिग्रहः समासादावपि वैयाकरणैः शक्त्यङ्गीकारात््। तत्र 'भूसत्ताया'मित्यादिधातोः शक्तिग्राहकम््। पाचकादिप्रातिपदिकस्यापि व्याकरणाच्छक्तिग्रहः। पचधातोः पाकार्थकत्वस्य तदुत्तरकृत्प्रत्ययस्य कर्तृत्वार्थकत्वस्य च तत्र प्रतिपादनात््। तत्र गवादिप्रधानप्रातपदिकानां कोशादेव शक्तिग्रह इति मन्तव्यम््। वस्तुतो धातुप्रकृतीत्यस्य धातुरूपप्रकृतीत्यर्थः। धातौ प्रकृतित्वप्रदर्शनं च प्रत्ययतो वैलक्षण्यद्योतनायैव। अत एवादिना समासादिवृत्तीनां संग्रहोऽपि मन्तव्यम््। वस्तुतो धातुप्रकृतीत्यस्य धातुरूपप्रकृतीत्यर्थः। धातौ प्रकृतित्वप्रदर्शनं च प्रत्ययतो वैलण्यद्योतनायैव। अत एवादिना समासादिवृत्तीनां संग्रहोऽपि सङ्गच्छते। तेषामपि प्रातिपदिकत्वादिति सारम््। 'वर्तमाने लडि'त्यादिकं तु प्रत्यये शक्तिग्राहकमिति विवेकः। कृतित्वजातेरिति। किंचिदविशेषितस्यैकस्य कृतित्वस्य शक्यतावच्छेदकत्वे लाघवं कृतित्वविशिष्टानामनन्तकृतीनां शक्यतावच्छेदकत्वे गौरवम्् जातेरेव स्वरूपतो भानाभ्युपगमेन कृतेः स्वरूपतः शक्यतावच्छेदकत्वे गौरवम््। जातेरेव स्वरपतो भानाभ्युपगमेन कृतेः स्वरूपतः शक्यतावच्छेदकत्वासंभवादिति भावः। नवीनैर्वैयाकरणैस्तु आश्रयमात्र एव कर्तृकर्माख्यातयोः शक्तिः स्वीक्रियते कृत्यादिव्यापारफलयोर्धातुनैव लाभात््, आश्रयत्वं चाखण्डोपाधिरिति तन्मते न गौरवम््। परंतु 'लः कर्तरी'त्यादिमूलभूतसूत्रविरोध एव। नच कर्तरीत्यस्याश्रय इत्येवार्थ इति वाच्यम््। तथासति'स्वतन्त्रः कर्ते'ति सूत्रकृतपरिभाषाया वैयर्थापत्तेः। स्वशास्त्रे यत्र कर्तृपदप्रयोगस्तत्रायमर्थ इति ज्ञापयितुमेव परिभाषादरात््। स्वातन्त्र्यं च कारकान्तरव्यापारानधीनव्यापारवत्त्वं तच्चातिगुरुभूतमेव। इत्थं च "फलव्यापारयोर्धातुराश्रये तु तिडः स्मृताः" इति कारिकापि सूत्रविरुद्धैव। किंच कर्तृपदस्य लक्षणयैवाश्रयार्थकत्वं वाच्यम््। कृतिमत एव तस्य मुख्यार्थत्वात््। तथाच वरं तदपेक्षया कृतावेव लक्षणासंबन्धरूपत्वेनाननुगतत्वादिति मन्तव्यम््। अनभिहित इत्यधिकारीयेणेति। अनभिहिताधिकारसूत्रानन्तरपठित 'कर्तृकरणयोस्तृतीये'तेसूत्रेणेत्यर्थः। किं प्रयोजकमित्याशङ्क्येति। चैत्रस्तण्डुलं पचतीत्यादौ चैत्रगतसंख्यैवाख्यातेनाभिधीयते नतु तण्डुलादिगतेत्यत्र नियामकाभावे चैत्रेण पच्यते तण्डुल इत्यादावपि चैत्रगतसंख्याभिधानसंभवेन तृतीया न स्यादित्याशङ्कायामिति 
पर्यवसितार्थः। कर्मत्वाद्यनवरुद्ध इतीति। प्रथमान्तपदोपस्थाप्य इतिपदस्य तु मूल एवाग्रे यत्र तण्डुलं पचतीति प्रयोगे द्वितीयायाः कर्मत्वे नैव तात्पर्यं तत्र तण्डुले संख्यान्वयवारणं प्रयोजनं दर्शयिष्यतीति तदुपेक्षितम््। नच कर्मत्वाद्यविवक्षायां द्वितीयैव न साधु 'कर्मणि द्वितीये'तितद्विधानादिति वाच्यम््। असाधुत्वेऽपि प्रयोजनप्रदर्शने बाधकाभावात््। साधुप्रयोग एव प्रयोजनं दर्शनीयमिति नियमाभावात््। अपभ्रंशादपि शाब्दबोधोत्पत्त्या तत्र शाब्दबोधापादनसंभवादिति ध्येयम््। नन्वित्यादि। कर्मत्वाद्यनवरुद्धत्वं यदि द्वितीयादिकारकविभक्त्यर्थाविशेषणत्वं तदा चैत्र इवेत्यादौ चैत्रस्येवार्थसादृश्य एव विशेषणत्वेऽपि कारकविभक्त्यर्थकर्मत्वादावविशेषणत्वेनाख्यातार्थसंख्याया मैत्र इव चैत्रेऽप्यन्वयः स्यादतः कर्मत्वाद्यनवरुद्धत्वं निर्वक्तीति भावः। एवं कर्मत्वाद्यनवरुद्धत्वं यदि कर्मत्वाद्यनन्वितत्वं तदा पक्वमन्नं भुज्यत इत्यादौ पाककर्मत्वेनान्विते अन्ने आख्यातार्थसंख्याया अन्वयो न स्यादत इदमावश्यकमिति भावः। इत्थं चेतरान्वितत्वेन तात्पर्याविषयत्वमित्यस्य परित्यागोऽनुचित इति ध्येयम््। नन्वितरार्थककर्मत्वादिपदं व्यर्थ। विशेषणत्वेन तात्पर्याविषयत्वार्थकानवरुद्धत्वपदोपादानेनैव सामञ्जस्यादित्यस्वरसात्् कर्मत्वाद्यनवरुद्धत्वमिति समुदायस्यैव विशेषणत्वेन तात्पर्याविषयत्वपरतामाह---वस्तुतस्त्विति। नन्वितराविशेषणत्वं परित्यज्येतरविशेषणत्वेन तात्पर्याविषयत्वानुधावनमफलमित्याशङ्कां निरसितुं तत्प्रयोजनं दर्शयन्नाह---अविशेषणत्वमिति। एवकारार्थोऽन्यस्मिन्निति। एवकारार्थस्त्रिविधः। अन्ययोगव्यवच्छेदः, अयोगव्यवच्छेदः, अत्यन्तायोगव्यवच्छेदश्चेति। अत्र विशेष्यसङ्गतैवकारस्यान्ययोगव्यवच्छेदोऽर्थः। यथा चैत्रएव पचतीत्यादौ चैत्राद्यन्यस्मिन्् पाककर्तृत्वयोगो व्यवच्छिद्यते तत्रान्यस्मिन्् योगे व्यवच्छेदे च पृथगेवैवकारस्य शक्तिः। अन्यरूपार्थस्तु चैत्राशे वशेष्यविधया भासते। संबन्धरपयोग एवाख्यातार्थकृतेः प्रतियोगित्वेनान्वयः। तादृशयोगस्याभावरूपव्यव्छेदे प्रतियोगिविधयाऽन्वयः। अभावश्चान्यस्मिन्् प्रकारविधया भासते। तथाच चैत्रः पाकानुकूलकृतिमान् चैत्रान्यः पाकानुकूलकृतिसंबन्धाभाववानित्याकारक एव शाब्दबोधो भवति। एवंचोक्तस्थले संबन्धस्य केवलान्वयित्वेन संबन्धाभावाप्रसिद्ध्या शक्तिग्रहएव न संभवतीत्यपि प्रत्युक्तम््। विसेषणसङ्गतैवकारस्य चायोगव्यवच्छेदोऽर्थः। यथा शङ्खः पाण्डुर एवेत्यादौ शङ्खे पाण्डुरायोगो व्यवच्छिदयते। क्रियासङ्गतैवकारस्य चात्यन्तायोगव्यवच्छेदोऽर्थः। यथा नीलं सरोजं भवत्येवेत्यादौ सरोजे नीलभवनस्यात्यन्तायोगो व्यवच्छिद्यते नत्वयोगो व्यवच्छिद्यते। क्वचित्सरोजे नीलत्वासंबन्धस्यापि सत्वादिति ध्येयम््। यद्यप्ययोगेऽपयत्यन्तत्वं सरोजत्वव्यापकत्वमेव वाच्यमन्यस्य दुर्वचत्वात्् तथाच सरोजनिष्ठभेदप्रतियोगितानवच्छेदकनीलत्वसंबन्धाभावस्याप्रसिद्ध्यातद्व्यवच्छेदो दुर्घटः। तथाप्ययोगेऽत्यन्तत्वस्य सरोजनिष्ठभेदप्रतियोगितानवच्छेदकत्वरूपस्य व्यवच्छेद एवात्यन्तायोगव्यवच्छेदपदार्थ इति नोक्तानुपपत्तिः। नन्वेवकारार्थातरिक्तविशेषणत्वेन तात्पर्याविषयत्वमेव कर्मत्वाद्यनवरुद्धत्वं वाच्यम््। अतश्चैत्रस्यैवकारार्थान्यस्मिन्् विशेषणत्वेऽपि न तत्र संख्यान्वयानुपपत्तिरतएवेतरपदमपि सार्थकमित्याशङ्कायामाह--चैत्र इत्यादि। अत्र द्वितीयार्थे कर्मत्व एव चैत्रस्य विशेषणत्वेन तात्पर्यविषयत्वाच्चैत्रे संख्यान्वयो न स्यादिति भावः। विशेषणत्वमात्रेणेति। मुख्यविशेष्यत्वेन तात्पर्याविषयत्वे सति विशेषणत्वेन तात्पर्यविषयत्वं तदभावः संख्यान्वये नियामक इति बावः। ननु नानार्थकसैन्धवादिपदात्कदाचिल्लवणस्यैव कदाटिदश्वस्यैव बोध इति नियमनिर्वाहाय तादृशस्थल एव तात्पर्यज्ञानस्य हेतुत्वं नतु सर्वत्र एकार्थकपदस्थले तद्धेतुत्वकल्पने बीजाभावादेवं च चैत्र इवेत्यादौ चैत्रादेरिवार्थे यदा न विशेषणत्वे तात्पर्यं तदा चैत्रादौ संख्यान्वयः स्यादित्याशङ्कते---यदि चेत्यादिना। नानार्थातिरिक्तस्थल इति। इदमुपलक्षणम््। तात्पर्यासत्त्वेऽपि भ्रमात्मकतात्पर्यज्ञानसंभवेन शाब्दबोधमात्रे तात्पर्यज्ञानस्य हेतुत्वेऽपि चैत्रे संख्यान्वयापत्तिर्द्रष्टव्या। तदेत्यादि। विशेषणत्वमात्रप्रयोजकं यच्चैत्र इवेत्यादौ प्रथमान्तचैत्रपदं तदनुपस्थाप्यत्वमेवाविशेषणत्वपदेनात्र विवक्षितम््। तथाच चैत्र इवेत्यत्र प्रथमान्तचैत्रपदस्येवार्थे विशेषणत्वमात्रप्रयोजकतया तदुपस्थाप्यत्वेन न तत्र संख्यान्वयः। चैत्र एव पचतीत्यादौ चैत्रे संख्यान्वयोपपत्तेये मात्रपदम््। मुख्यविशेष्यत्वाप्रयोजकत्वे सति विशेषणत्वप्रयोजकत्वं विशेषणत्वमात्रप्रयोजकत्वम््। यद्यपि चैत्र इवेत्यादावपि चैत्रपदजन्यपदार्थस्मरणे चैत्रो मुख्यविशेष्यतयैव भासत इति न तस्यापि विशेषणत्वमात्रप्रयोजकत्वं तथापि शाब्दबोधनिरूपितविशेषणत्वमात्रप्रयोजकत्वमिह विवक्षितमिति न 
कोऽपि दोषः। नचात्र प्रथमान्तेति व्यर्थमिति वाच्यम््। चैत्रश्यैत्रं पश्यतीत्यत्र द्वितीयान्तचैत्रपदस्य विशेषणत्वमात्रप्रयोजकतया तदुपस्थाप्यत्व चैत्रे सत्त्वेन तत्र संख्यान्वयोपपत्तये तदुपादानस्यावश्यकत्वात््। नचैवमपि यत्र चैत्रपचति चैत्र इव मैत्रः सुन्दर इति वाक्यद्वयजन्यसमूहालम्बनशाब्दबोधस्तत्र चैत्रे संख्यान्वयो न स्यात््। तत्र तथाविधप्रथमान्तपदोपस्थाप्यत्वस्यैव तदानीं सत्त्वादिति वाच्यम््। यत्र यत्प्रथमान्तपदाख्यातपदाभ्यां स्वप्रयोज्यपरस्परनिरूप्यनिरूपकभावापन्नविषयताशालिशाब्दबोधो जन्यते तत्र विशेषणतामात्रप्रयोजकतत्प्रथमान्तपदोपस्थाप्यत्वाभावस्याख्यातार्थसंख्यान्वयप्रयोजकत्वोपगमादित्युक्तस्थले पचतीत्याख्यातपदचैत्र इवेत्यादिभिन्नवाक्यस्थचैत्रपदाभ्यां न तादृशशाब्दबोधो जन्यत इति न तत्र संख्यान्वयानुपपत्तिः। अतस्तततत्पदमपि ग्रन्थस्थं साधु सङ्गच्छत इति ध्येयम््। ननु तण्डुलं पचतीत्यत्र तण्डुलस्य कर्मत्वांशे विशेषणत्वविवक्षाभावे द्वितीयैव नोपपद्यते। कर्मत्वांशे प्रकृत्यर्थस्य विशेषणत्वविवक्षायामेव 'कर्मणि द्वितीये'त्यनेन तदुत्तरं द्वितीयाविधानात््। इत्थं च "न विशेषणत्वे तात्पर्य" मिति मूलमसंगतमत आह--न विशेषणत्व इत्यादि। विशेषणत्वमुख्यविशेष्यत्वाभ्यामित्यादि। यत्र तण्डुलकर्मकपाकानुकूलव्यापारवांस्तण्डुल इति शाब्दबोधे तात्पर्यं तत्र तण्डुलेऽपि संख्यान्वयवारणाय प्रथमान्तेत्यादीति भावः। ननु तण्डुलं पचतीत्यत्र यदोक्तबोधे तात्पर्यं तदा तण्डुलेऽप्याख्यातार्थसंख्यान्वय इष्टापत्तिरेवेति यदि ब्रूयात्तदा स्थलान्तरे प्रथमान्तेत्यादेः प्रयोजनं दर्शयति---इदमिति। तथाच चैत्र इवेत्यादौ चैत्रे संख्यान्वयवारणाय कर्मत्वादीत्यादि। चैत्रेण सुप्यत इत्यादौ स्वापे तदन्वयवारणाय प्रथमान्तत्यादीति प्रयोजनमपि साधुप्रयो एव संभवतीति भावः। द्वितीयदलस्येति। तण्डुलं पचतीत्यत्राख्यातार्थस्य व्यापारस्य तण्डुले विशेषणत्वेनान्वयतात्पर्ये भावनान्वयिन्येव संख्यान्वय इति नियमात्तत्र संख्यान्वयोऽप्यावश्यकः। एवं संख्याय अभिहितत्वे प्रथमाप्यावश्यकी। उभयप्राप्तौ परं कारकमिति नियमात्् द्वितीयापेक्षया अभिहितकर्तुः प्रथमाया बलवत्त्वात््। तथा च चैत्रश्चैत्रं पश्यतीतिवत्तण्डुलस्तण्डुलं पचतीति प्रयोगः साधुः। वस्तुतस्तु कर्मकर्ता तु कर्मवदिति कर्माभिन्नकर्तुः कर्मत्वातिदेशाद्यगा1त्मनेपदयोरावश्यकत्वेन पच्यते तण्डुलः स्वयमेवेत्येव प्रयोगः साधुः। साधुप्रयोग एव प्रयोजनं दर्शनीयमित्यभिप्रायेण स्तोकं पचतीत्यादौ क्रियाविशेषणे संख्यान्वयवारणं प्रथमान्तेत्यादेः प्रयोजनमुक्तमित्यर्थः। भावनात्वं कर्तृत्वकर्मत्वान्यतरत्वम््। "अपादानं सम्प्रदानं ततोऽधिकरणं तथा। करणं कर्म कर्तेति कारकाणां क्रमो मत" इत्यवधेयम््। द्वितीयान्तेति। क्रियाविशेषणानां कर्मत्वं नपुंसकलिङ्गता चेति वार्तिकेन कर्मत्वानुशासनात्् क्रियाविशेषणाना द्वितीयान्तत्वादिति भावः। विभावनीयमिति धात्वर्थातिरिक्तविशेषणत्वामात्रेण तात्पर्याविषयत्वमेव कर्मत्वाद्यनवरुद्धत्वमेतत्कल्पेपि विवक्षणीयमिति भावः। संख्यान्वयमविषयीकृत्येति। दाराः सन्तीत्यादौ नित्यबहुवचनान्तदारशब्दार्थे आख्यातार्थबहुत्वसंख्याया बाधितत्वादिति भावः। तथाच लः कर्तरीत्यत्रापि कर्तृपदस्य भावप्रधाननिर्देशत्वत्् कर्तृत्वमेवार्थः। कर्तृत्वं च क्रियानुकूलकृतिमत्त्वं मुख्यं, गौणं च क्रियानुकूलव्यापारवत्त्वमाश्रयत्वं वा, नश्यतीत्यादौ प्रतीयोगित्वमपीति बोध्यम््। एवं चानमिहित इत्यधिकारीय 'कर्तृकरणयोस्तृतीये'त्यादावपि कर्तृत्वकरणत्वयोरित्यादिरेवार्थः। यत्र कर्मत्वं कर्तृत्वं करणत्वं चाभिहितं तत्र प्रथमैव न द्वितीयातृतीये। 'कर्मणि द्वितीये'ति तद्विधायकसूत्राणामनभिहिताघिकारस्थत्वात्् प्रातिपदिकार्थस्य मुख्यविशेष्यत्वविवक्षायां संबोधने लकाराद्यभिहितकर्तृत्वाद्याश्रये प्रथमाया एव विधानात््। एतेनाख्यातेन तद्गतसंख्यानभिधानस्यैव तद्बोधकपदोत्तरतृतीयाप्रयोजकत्वे दाराः सन्तीत्यादावाख्यातेन दारेषु बहुत्वस्य बाधितत्वेनाबोधनाद्दारैरिति तृतीयापत्तिरित्यपि प्रत्युक्तमित्यप विभावनीयम्् जन्यत्वादीति। तज्जन्यत्वे सति तज्जन्यजनकस्यैव व्यापारपदार्थत्वादिति भावः। तदभावेऽपीति। रथस्याचेतनत्वेन यत्नाभावेऽपीत्यर्थः। गमनानुकूलव्यापारस्येति। उत्तरदेशसंयोगानुकूलक्रियागमधात्वर्थः। तदाश्रयत्वमेव रथो गच्छतीत्यादौ रथे प्रतीयते नतु तादृशक्रियानुकलाश्वादिसंयुक्तरज्ज्वादिसंयोगवत्त्वमिति भावः। निरूढलक्षणेति। अनादितात्पर्यविषयलक्षणेत्यर्थः। आदिनेति। तथाच जानातीत्यत्राख्यातस्याश्रयत्वे लक्षणानियामकाभावेऽपीच्छति यतत इत्यादौ तन्नियमो वर्तत एवेति भावः। इदंच चैत्रादिपदस्य तत्तच्छरीरावच्छिन्नात्मपरतामभ्युपगम्योक्तम्् चैत्रो गौरः कृशः सच्छाय इत्यादिप्रयोगानुरोधेन यदि तेषां तत्तच्छरीरपरत्वं तदाऽऽख्यातस्य लक्षणयाऽवच्छेदकत्वार्थकत्वमेवेति मन्तव्यम््। इदानीं शाब्दबोधप्रकारमाह---कृतामिति। कृत्प्रत्ययानामित्यर्थः। अर्थ इति। नतु कर्तृत्वं कर्मत्वं वेति शेषः। चैत्रः 
पक्तेत्यादौ मास्त्वभेदान्वयबोधः। कृदर्थकर्तृत्वादेश्चैत्रादावाश्रयतयैवान्वयसंभवादत आह--नामार्थयोरिति। निपातातिरिक्तनामार्थयोरित्यर्थः। तेन घटो नास्तीत्यादौ घटादेर्नवर्थे भेदेनान्वयेऽपि न क्षतिः। भेदेन अभेदातिरिक्तसंबन्धेन। अव्युत्पन्नत्वात्् निराकाङ्क्षत्वादित्यर्थः। नामार्थयोस्तथाऽन्वयबोधेऽप्याकाङ्क्षास्वीकारे भूतलं घट इत्यादौ न भेदान्वयबोध इत्यत आह---अन्यत्र विस्तर इति। अनन्ततत्तत्समभिव्याहाराणां भेदान्वयबोधप्रयोजकत्वकल्पनामपेक्ष्य नामार्थस्य प्रत्ययार्थेन सममेव भेदान्वयबोध आकाङ्क्षा नतु नामार्थेनापीति कल्पनस्यैवोचितत्वादिति भावः। शक्तिग्राहकत्वादिति। सप्तम्याः कोशे वाचकत्वार्थकत्वाद्वाचकत्वस्य शक्ततारूपत्वादिति भावः। नीलादिमत्त्वेति। नीलपीतादिरूपापेक्षयेत्यर्थः। लघुतयैवेति। अनन्तानां नीलत्वादिविशिष्टानां नीलादिरूपाणां शक्यतावच्छेदकत्वकल्पनामपेक्ष्य एकस्या नीलत्वादिजातेः स्वरूपतः शक्यतावच्छेदकत्वे लाघवाज्जातेः स्वरूपतोऽपि भानसंभवेन स्वरूपतस्तथात्वे बाधकाभावादिति भावः। गुणवचनादिति। गुणवाचकान्नीलादिशब्दान्मतुप'स्तदस्यास्ती'त्यर्थे विहितस्य मनुबर्थकप्रत्ययस्य लोपो व्याकरणप्रणेतृभिरिष्ट इत्यर्थकाद्गुणवचनादिति व्याकरण स्मृतेरिति समुदायार्थः। अत्रच नीलो घटोऽस्तीत्यादौ सर्वत्रैव शाब्दबोधात्पूर्वं लुप्तमतुबर्थकप्रत्ययकल्पनामपेक्ष्य नीलादिरूपविशिष्टे नीलादिपदानां लक्षणाकल्पनमेव ज्यायः। किंचास्मृतमतुपः पुरुषस्य शाब्दबोधानुपपत्तिः। अनुभूयते च तादृशानुपूर्वींज्ञानान्मतुपोऽस्मरणेऽपि शाब्दबोध इत्यस्वरसोऽपिवदन्तीभ्यां सूचितः। कार्यज्ञान इति। अभेदसंबन्धेन कार्यप्रकारकज्ञान इत्यर्थः। यद्यपि कार्यत्वे लिडादेः शक्तिकल्पनमुचितं तस्य घटानयनादौ प्रकारतया भानोपगमेनैव घटानयनं कार्यमिति निर्वाहात्् अनन्तकार्यरूपधर्मिणि तेषां शक्तिकल्पनमनुचितं गौरवादित्यभेदेन कार्यप्रकारकबोधे पदानां सामर्थ्यावधारणोक्तिरसंगता। तथापि प्राभाकरैर्वेदलिङादेः कार्यत्वेनापूर्वविषयकः शाब्दबोधः स्वीक्रियते। अत्र चापूर्वस्य पूर्वमनुपस्थितत्वेन तत्र शक्तिग्रहासंभव इत्याशङ्क्य सामान्यलक्षणानङ्गीकर्तृभिरेतैरेव त्वन्मते यथानुभूते गवि गृहीतशक्तिकाद्गवदिपदाद्येग्यताबलात्पूर्वाननुभूतगवादिविषयकशाब्दबोधो भवति तथा मन्मतेऽपि घटादौ कार्यतेवेन गृहीतशक्तिकलिङादितोऽपि यजेतेत्यादौ यागजन्यकार्यमिति घटादिरूपकार्ये यागजन्यत्वस्य बाधितत्वेन योग्यताबलादपूर्वविषयकशाब्दबोधो भवतीति समाहितत्वात्् कार्यबोध इत्युक्तमित्यवधेयम््। जातिशक्तित्वादिना तदन्तरशक्यतावच्छेदकपदे विशिष्ट एव शक्तत्वमुपेयते। तत्र शक्त्यानिरवच्छिन्नत्वैकत्वयोरसंभवादित्यपि बोध्यम््. इत्थंचाग्रे कार्यताविषयकशाब्दबोध इति मूलस्यैव कार्यत्वावच्छिन्नविषयकशाब्दबोध इत्येवार्थो बोध्यः। लाघवादिति। तत्तत्पदत्वावच्छेदेन नानाकारणताग्रहकल्पने गौरवात्तदपेक्षया पदत्वावच्छेदेनैव कारणताग्रहकल्पने लाघवादित्यर्थः। आनुभाविकीति। शाब्दबोधानुभवजनिकेत्यर्थः। शक्तिः सामर्थ्यं। तन्मते पदानां शक्तिर्द्विधा। स्मरिका, आनुभाविकी चेति। तत्र स्मारिकाशक्तिः कार्यानन्विते घटादावेव। एवंच घटादिपदात्केवलघटादिस्मरणमुपपद्यते। आनुभाविकी तु कार्यान्वितघटादावेवेति मन्तव्यम््। नन्वत्र नीलो घट इत्यादौ लिङाद्यभावेऽपि पदमात्रस्यैव कार्यान्वितविषयकशाब्दबोधकारणत्वेन तादृशशाब्दबोधः स्यादेवेत्यत आह---एवंचेति। व्याप्यधर्मावच्छिन्नस्य कारणेन कार्योत्पादने व्यापकधर्मावच्छिन्नस्य कारणापेक्षणाल्लिङादिकं विना न तादृशशाब्दबोध इति भावः। कार्यत्वाविषयकेति। कार्यत्वावच्छिन्नविषयकस्यापि कार्यताविषयकत्वादित्थमभिधानम््। एवं कार्यताविशिष्टवाचकस्यापि कार्यतावाचकत्वादेव कार्यतावाचकेत्युक्तमित्यपि बोध्यम््। एतेनेति। उक्तरीत्या एतद्भन्थस्यावतारणेनेत्यर्थः। स्मरकशक्तिप्रसङ्ग इति । स्मारकशक्तिग्राहकत्वेनैव व्याकरणादीनां प्रकृतग्रन्थ उपन्यस्तत्वादिति भावः। पदानामिति। लिङादिपदानामित्यर्थः। घटादिपदानां स्वजन्यकार्यत्वोपस्थित्यभावादिति मन्तव्यम््। मूले प्रथमत इति। कार्यान्वितघटशाब्दत्वापेक्षया घटशाब्दत्वे लाघवज्ञानात्पूर्वमित्यर्थः। भट्टमतं प्रक्षिपन्निति। तन्मतं निरस्यन्नित्यर्थः। शाब्दबोधे पदानुपस्थितार्थभानोपगमे घटोस्तीत्यादौ पटविषयकशाब्दबोधापत्त्या पदादुपस्थितार्थ एव शाब्दबोधे भासत इति नियमः स्वीकार्यः। तथाच पदार्थद्वयसंसर्गस्य तु पदानुपस्थापयत्वे तादृशनियमभङ्गः स्यादितीतरान्विते पदानां शक्तिरिति भट्टाः। तत्र चेतरत्् पदार्थान्तरं तदन्विते तत्प्रतियोगिकसंसर्गविशेष्टे घटादौ घटादिपदानां शक्तिरित्यर्थः। तत्रेतरस्य पदान्तरादेव लाभान्न तदन्तर्भावेन घटादिपदानां शक्तिरुपेयते। किंत्वितरप्रतियोगिकत्वोपलक्षिततत्तत्संसर्गविशिष्टघटादावेवेति भट्टमतं तदप्यनुपादेयमेव 
घटविषयकशाब्दत्वापेक्षयाऽन्वितघटादिविषयकत्वस्य गुरुत्वादिति मूलग्रन्थतात्पर्यम््। नचैवं घटोऽस्तीत्यादितः पटादिविषयकशाब्दबोधापत्तिरिति वाच्यम््। संसर्गताभिन्नतत्तन्निष्ठविषयताशालिशाब्दत्वावच्छिन्नंप्रतिपदजन्यतत्तदविषयकोपस्थितित्वेन हेतुत्वात््। प्रकारविशेष्यमर्यादया शाब्दबोधे पदानुपस्थितस्य भानासंभवात््। संसर्गभानं तु शाब्दबोधे पदद्वयसमभिव्याहाररूपविशेषाकाङ्क्षानियम्यमेवेति न तत्रानियमः। अनन्यलभ्यः शब्दार्थ इति न्यायानुरोधादपि संसर्गे न शक्तिरुपेयते। संसर्गस्याकाङ्क्षालभ्यत्वादिति भावः। यवपदस्येत्यस्येति। देहलीदीपेति। देहलीस्थो दीपो भवनान्तर्बहिस्थविश्ववस्तुप्रकाशकत्वेन संबघ्नाति तथोक्तषष्ठ्यन्तपदमपि पूर्वतनशक्तिग्रहे उत्तरत्र प्रयोगे चान्वेतीत्यर्थः। तत्रहीत्यादि मूलग्रन्थेऽन्वयप्रकारमाह। तत्र हीति। यवमयश्चरुर्भवतीत्यत्रहीत्यर्थः। शक्तिनिर्णये वाक्यशेषापेक्षा सन्देहस्थल एव संभवतीत्यभिप्रायेम तादृशेत्यादि सत्यन्तं पूरयति---तादृशेति। तद्वाचकेति। शक्तिवाचकपदाभावादित्यर्थः। कोशे तु 'विनायको विघ्नराज' इत्यादौ सप्तम्या वाचकत्वार्थकतया वाचकतायाश्च शक्तिनिरूपकतारूपतया तद्वाचकपदमस्त्येवेति भावः। 'अमरा निर्जरा देवा' इत्यादौ एते शब्दा एकार्थवाचका इत्यध्याहाराच्छक्तिग्राहकत्वमित्यपि बोध्यम््। प्रसिद्धार्थकपदस्येति। प्रसिद्धार्थकपदसमभिव्याहारोऽप्यनुमानविधयैव शक्तिग्राहकः। तथा द्व्युक्तवाक्यादिहाम्रवृक्षे मधुररावकर्ता पिकपदवाच्य इत्येव बोधः। पिकपदस्य पूर्वं शक्तिग्रहाभावात्कोकिलदर्शनानन्तरं कोकिलः पिकपदवाच्यः सहकारतरौ मधुररावकर्तृत्वादित्यनुमानादेव शक्तिग्रह इति ध्येयम््। प्रसङ्गादिति। प्रसङ्गसङ्गतेरित्यर्थः। नागृहीतेति। नागृहीतविशेषणा बुद्धिर्विशिष्टेषूपजायत इति न्यायः। अगृहीतं अविषयीकृतं विशेषणं ययेति व्युत्पत्त्या विशेषणाविषयिणी बुद्धिर्विशिष्टेषु नोपजायते विशिष्टविषयिणी न भवतीत्यर्थः। सप्तम्या विषयत्वार्थकत्वात््। लाघवादिति। घटत्वाविशिष्टनानाघटेषु शक्तिकल्पनामपेक्ष्य शुद्धैकघटत्वे शक्तिकल्पने लाघवादित्यर्थः। विशेष्यमित्यादि। अभिधा, पदशक्तिः। विशेष्यं न गच्छेत्् न प्राप्नोति कुत इत्याकाङ्क्षायामाह---क्षीणेति। क्षीणशक्तिर्विशेषण इत्यनन्तरं सदिति पूरणीयम््। तथाच यतो विशेषणं प्राप्य पदशक्तिः क्षीणशक्तिः क्षीणसामर्थ्या भवत्यतो विशेष्यं नाभिधागच्छेन्न प्राप्नुयादिति पर्यवसितार्थः। वक्ष्यमाणरीत्या
विशेषणशक्तात्पदादेव विशिष्टविषयकशाब्दबोधोत्पत्तौ विशेष्यांशे शक्तिकल्पने बीजाभावादिति भावः। व्यक्तौ शक्तिस्वीकारे व्यभिचारादानन्त्याच्चेति दूषणद्वयं मूलेऽभिहितम््। तयोः संगमनीयं विकल्प्य दूषयति---यस्मामिति। व्यभिचारादितीति। तद्विषयकशाब्दबोधं प्रति तद्धर्मिकशक्तिज्ञानमेव हेतुर्वाच्यः। अन्यथा घटादिपदात्पटादिशाब्दबोधापत्तेः। तथाचैकघटव्यक्तावेव घटपदशक्तिस्वीकारे घटान्तरविषयकशाब्दबोधोत्पत्त्या तादृशकार्यकारणभावे व्यभिचार इति भावः। द्वितीयविकल्पदूषणमाह---आनन्त्यमिति सकलव्यक्तिषु शक्तिस्वीकारे व्यक्तीनामानन्त्येन शक्तीनामनन्त्यमिति द्वितीयदूषणसङ्गतिरिति भावः। मूले व्यक्तौ शक्त्यभावे शाब्दबोधे व्यक्तिभानासंभव इत्याशङ्कयां व्यक्तिं विना जातिभानासंभवाद्व्यक्तिभानमित्युक्तं। तन्न सङ्गच्छते। यत्र गोत्वमुख्यविशेष्यकस्मरणं तत्र व्यक्तिं विनापि जातिभानसंभवात््। एवं व्यक्तिभासकसामग्रीमन्तरेण शाब्दबोधे व्यक्तिभानासंभवाच्चेत्यतस्तद्भन्थं व्याचष्टे--जातीति। हेतुत्वादिति। तथाच जातिविशेष्यकशक्तिज्ञानं शाब्दबोधे जातिभासकं। तदेव व्यक्तिभासकमपीति भावः। पदजन्येति। तद्विषयकशाब्दबोधं प्रति तद्विषयकपदजन्योपस्थितेर्हेतुतया जातिपदयोरेव संबन्धग्रहेण पदरूपैकसंबन्धिज्ञानाज्जातिरूपसंबन्ध्यन्तरस्यैव स्मरणं भवति नतु व्यक्तेरिति तदजन्यव्यक्तिस्मरणाभावेन व्यक्तिशाब्दबोधानिर्वाहाद्व्यक्तौ शक्तिरावश्यकीति भावः। ननु व्यक्तौ पदसय लक्षणास्वीकारेऽपि शक्त्या पदजन्यव्यक्तिस्मरणाभावेन कथं व्यक्तिलक्षणयोर्द्वयोरपि वृत्तित्वादिति भावः। पूर्वोक्तेति। शक्त्यानन्त्यप्रसङ्गरूपेत्यर्थः। अननुगततयेति। अनुगतानतिप्रसक्तधर्मानवच्छिन्नतयेत्यर्थः। अवच्छेदकत्वासंभव इति। व्यक्तिषु तथाविधैकधर्मसत्वे तदवच्छिन्नविषयकशाब्दं प्रति तदवच्छिन्नविशेष्यकशक्तिज्ञानत्वेन हेतुतासंभवाच्छक्तिज्ञाननिष्ठकारणतायां विषयविधया शक्तेरेवावच्छेदकत्वं संभवति न तादृशधर्माभाव इत्यर्थः। नच तद्विषयकशाब्दबोधं प्रति तद्विषयकशक्तिज्ञानं हेतुरस्त्विति वाच्यम््। तथासति शक्तिज्ञानाविषयस्य पूर्वाननुभूतगवादेः शाब्दबोधानुपपत्तेरिति भावः। व्यक्तीनां गोत्वेनानुगमे व्यक्तेर्यथाशक्तिज्ञाननिष्ठकारणतायामवच्छेदकत्वसंभवस्तथोपपादयति--तथाचेति। 
गोशाब्दबोधे गोत्वावच्छिन्नविषयकशाब्दबोधइत्यर्थः। सर्वत्रेति। तद्विषयकशाब्दबोधसामान्ये तद्विषयकपदजन्योपस्थितित्वेन हेतुत्वे मानाभाव इत्यर्थः। उक्तत्वादिति। तथाच घटत्वेन घटपदशक्तिज्ञानरहितस्य घटविषयकशाब्दबोधापत्तिर्न संभवतीति भावः। न चैवमपि तादृशशक्तिज्ञानसहकारेण पदजन्यघटत्वोपस्थितेरपि तादृशशाब्दबोधहेतुत्वोपगमादिति भावः। शक्तिज्ञानं च न साक्षाच्छाब्दबोधे हेतुः किंतु संस्कारद्वारा तेन शाब्दबोधाव्यवहितप्राक्क्षणे सर्वत्र शक्तिज्ञानाभावेऽपि न क्षतिः। किंचेतीति। ननु गौर्गोपदशक्येति शक्तिज्ञानस्य शाब्दबोधहेतुत्वेऽपि न व्यक्तौ शक्तिसिद्धिः। उक्तज्ञानस्य भ्रमत्वाङ्गीकारात््। नहि भ्रमाद्वस्तुसिद्धिरिति न्यायादत आह---गौरित्यादि। शाब्दबोधानुपपत्तिरिति। गोत्वगोपदयोरेव शक्तिरूपसंबन्धज्ञानाद्गोत्वबोधस्यैव स्मरणत्वमुपपद्येते न तु व्यक्तेरपीत्याशयेन स्मरणपरित्यागः। यदंश इति। स्वात्मकयद्धर्माश्रयांश इत्यर्थः। तदंश इत्यत्रापि तद्धर्माश्रयांश इत्यर्थः। तत्पदद्वयं एकधर्मपरं। तथाच स्वाश्रयगोत्वादिप्रकारकज्ञानं स्वाश्रगोत्वादिप्रकरकशाब्दं प्रत्येव हेतुरिति शक्त्यंशे गोत्वप्रकारकशक्तिज्ञानात्् व्यक्तौ गोत्वप्रकारकशाब्दबोधानुपपत्तिः। शक्तेर्गोत्वाश्रयत्वादित्यर्थः। यदंश इत्यादेर्यथाश्रुतार्थकत्वं न संभवति। तथासति अग्रे वक्ष्यमाणस्य कार्यत्वावच्छिन्ने घटादेः शक्तिज्ञानात्कार्यत्वेनापूर्वविषयकशाब्दबोधस्यानुपपत्तेरिति मन्तव्यम््। तैः प्राभाकरैरित्यर्थः। जातिप्रकारकेति। तथाच तत्रैव शक्त्यैक्यं, निरवच्छिन्नत्वसंभवेन लाघवसंभवादिति भावः। अतएव तैरपि पशुपदस्य लोमलाङ्गूलादिविशिष्टव्यक्तावेव शक्तिरुपेयते नतु लाङ्गूल एव तेषां आनन्त्यात्् स्वरूपतो भानासंभवाच्चेति ध्येयम््। विपरीतज्ञानाविरोधिन इति। समानधर्मितावच्छेदकयोर्बाधविशिष्टबुध्योरेव प्रतिबध्यप्रतिबन्धकभावान्निर्धर्मितावच्छेदककशक्तिज्ञानस्य हेतुत्वाभ्युपगम इति भावः। अनुभवविरुद्धं चेदम््। न हि गोत्वत्वेन गोत्वावगाहिनो गोत्वं न गोपदशक्यमितिबाधबुद्धिकाले गोपदात्् गोत्वाविषयकशाब्दबोधः। केनाप्यङ्गीक्रियत इत्याशयात््। यद्यपि स्वरूपतो गोत्वप्रकारकस्यैयं गौरित्याकारकस्य बोधस्य नेयं गौरिति बाधबुद्धिप्रतिबध्यत्वात्् शक्त्यंशे स्वरूपतो गोत्वप्रकारकमपि गोपदं न गोत्वशक्तमिति  बाधबुद्धिप्रतिबध्यमेवेति गोत्वत्वेन गोत्वस्य प्रकारत्वं नावश्यकं, तथापि समवायेनैव जातेः स्वरूपतः प्रकारहत्वमभ्युपगम्यते नान्यंसंबन्धेनेति नियमः अन्यथा ज्ञानं गुण इतिवज्ज्ञानं घट इत्यादिव्यवहारापत्तेः। ज्ञाने विषयतया घटत्वसत्वाच्छक्त्यंशे तु गोत्वस्याधेयतासंबन्धेेनैव प्रकारता वाच्या। तथाच गोत्वत्वेनैव गोत्वभानमङ्गीकार्यमित्यत्रैव तात्पर्यम््। इत्थंच विपरीतज्ञानमविरोधियस्मिन्निति व्युत्पत्त्या विपरीतज्ञानाप्रतिबध्यस्येति विपरीतज्ञानाविरोधिन इत्यस्यार्थः। प्रथमज्ञानस्याप्रतिबध्यत्वे निर्धर्मितावच्छेदककत्वं हेतुः। द्वितीयस्य तु तथात्वे प्रतिबध्याप्रसिद्धिरेव हेतुरिति विभावनीयम््। शक्यतावच्छेदकत्वसिद्धिरितीति। नच प्रतीतौ शक्यताया गोत्वत्वसामानाधिकरण्यमेव विषयो नतु तदवच्छिन्नत्वमपीति वाच्यम््। प्रतीतीनां विशिष्टवैशिष्ट्यावगाहित्वस्यौत्सर्गिकत्वेन तत्परित्यागस्यानौचित्यात््। विशिष्टवैशिष्ट्यबोधे च विशेषणतावच्छेदकविशेष्यतावच्छेदकयोर्धर्मिपारतन्त्र्येण विशेष1णविशेष्ययोरवच्छिन्नत्वादिसम्बन्धेन भानोपगमादिति भावः। नचेति। तटस्थानामियमाशङ्का नतु प्राभाकराणां तैर्भ्रमानङ्गीकारादिति ध्येयम््। ननूत्सर्गबाधकयोरेको बाधनियम एव। प्रकृते च अनन्तव्यक्तीनां शक्यतावच्छेदककोटिप्रवेशगौरवमेव विशेष्यावगाहितायां बाधकं जागर्त्येव। वस्तुतो विशिष्टवैशिष्ट्यबोधे संसर्गांश एव विशेषणतावच्छेदकविशेष्यतावच्छेदकावच्छिन्नप्रतियोगिताकत्वानुयोगिताकत्वयोर्बाध उपेयते नतूक्तरीत्या प्रकारत्वं प्रतीतेर्भिन्नाकारकत्वापत्तेरित्यस्वरसादाह---अस्तुवेति। गोविषयताया इति। गोत्वत्वसय गोघटितमूर्तिकत्वादिति भावः। मूले जात्याकृतिविशिष्टव्यक्तौ शक्तिप्रतिपादनाज्जात्याकृत्योर्द्वयोरेव शक्यतावच्छेदकत्वमित्यापतितम््। तन्न सङ्गच्छते। लाघवाज्जातिमात्रस्यैव शक्यतावच्छेदकत्वौचित्यात््। नच त्रिष्वप्येकैव शक्तिरिति वक्ष्यमाणतया गोत्वस्य शक्यतान्यूनवृत्तितया कथं तदवच्छेदकतासंभव इति वाच्यम््। व्यक्तिवृत्तित्वविशिष्टशक्यताव्यापकत्वेन शुद्धशक्यतात्वावच्छिन्नानतिप्रसक्तत्वेन च विशिष्टशक्यतायामवच्छेदकत्वसंभवात््। अन्यथोभयोः शक्यतावच्छेदकत्वेऽपि तद्दोषतादवस्थ्यात््। एवं त्रयाणामेकशक्तिमत्त्वेऽपि कस्यचिद्विशेषणतया कस्यचिद्विशेष्यतया भानमपि मतद्वयेऽपि व्युत्पत्तिवैचित्र्येणैवोपपदानीयमिति भावः। अवयवसंस्थानं अवयवसंयोगः। सामानाधिकरण्येति। शक्ये गवि सामानाधिकरण्यसंबन्धेनैवावयवसंयोगसत्वादिति भावः। इदमुपलक्षणम््। 
शुद्धगोत्वजातेरवयवसंयोगापेक्षया शरीरलाघवं नानासंयोगव्यक्तीनामवच्छेदकताकल्पनमपेक्ष्य एकस्या जातेस्तत्कल्पनेऽपि लाघवमप्यनुसंधेयम््। एकैवेति। नानाशक्तिकनानार्थहर्यादिपदादेकैकस्यार्थस्य शाब्दबोधादिति भावः। एकवचनमिति। एकवचनार्थैकत्वस्य पदार्थत्वे पदशक्तिरूपेऽन्वय एव सूत्रकर्तृस्तात्पर्यादिति भावः। जातिविशिष्टव्यक्तावेवत्यनन्तरं एकेति पूरणीयम््। अन्यथा आकृतावपि पृथक््शक्तिस्वीकारादेवकाराऽशङ्गतिरिति ध्येयम््। नन्वेकपदार्थयोः परस्परं नान्वयबोधः। अन्यथा हरिपदार्थयोरश्वसूर्ययोरपि परस्परमन्वयप्रसङ्गात््। नचाभेदान्वये योग्यतैव नास्ति भेदान्वये चाकाङ्क्षाविरहः नामार्थयोर्भेदेनान्वयस्याव्युत्पन्नत्वादिति वाच्यम््। तथासत्याकृतेरपि व्यक्तावाश्रयतयाऽन्वयानुपपत्तेः। तस्मान्नामद्वयोपस्थापितार्थयोरेव भेदान्वये निराकाङ्क्षत्वस्योपगन्तव्यत्वादित्यत आह--व्युत्पत्तीति। तथाचैकपदार्थयोः परस्परमन्वयेऽन्यत्राकाङ्क्षाविरहेऽपि एवकारार्थानामिवाकृतिव्यक्त्योरप्यन्वयआकाङ्क्षा कल्प्यते अनुभवानुरोधादिति भावः। नन्वेवमपि सूत्र एकवचनानुपपत्तिः, त्रिषु शक्तेरैक्याभावादित्यत आह--सौत्रमिति। आहुरित्यस्वरसोद्भावनम््. तद्बीजं तु पदार्थतावच्छेदके शक्तिसत्वे एकत्वस्य बाधितत्वेनैकवचनार्थान्वयानुपपत्तिरेवेति ध्येयम््। प्रसङ्गात्तदादिशब्दानां शक्यतावच्छेदकानाह--तच्छब्दस्येति। वक्ता तच्छब्दोच्चारकः। तदीयज्ञानविषयतायामवच्छेदकं, घटत्वादि, तदवच्छिन्ने, तदुच्चरिततत्पदस्य शक्तिरित्यर्थः। यद्यपि लाघवाद्बुद्धिस्थ इत्येव वस्तुमुचितं, तथापि सोऽस्तीत्यादौ अनुभवसिद्धस्य घटत्वेन घटबोधस्योपपत्तये गौरवमप्यङ्गीकृतमिति ध्येयम््। शक्तिभेदापत्तिरिति। शक्तिभेदे तदादीनामपि नानार्थत्वापत्तिरिति भावः। नचेष्टापत्तिः। तथासति सकृदुच्चरित इति न्यायेन तावित्यादावकदा घटपटयोर्बोधानुपपत्तेः। नानार्थप्रकरणे तदादीनां केशेऽनुक्तेश्चेति भावः। तद्भानापत्तेरिति। पश्वादिपदजन्यशाब्दबोधे लोमलाङ्गूलत्वादेस्तथाविधस्य भानदर्शनादिति भावः। प्रकृते च सोऽस्तीत्यादौ घटोऽसतीत्येव शाब्दबोधोऽनुभवसिद्धः नतु बुद्धिविषयतावच्छेदकावच्छिन्नोऽस्तीत्याकारक इति नेष्टापत्तिसंभव इति मन्तव्यम्। उपलक्षणतयेति। तत्पदजन्यशाब्दबोधविषयत्वेन भगवदिच्छायामविषयत्वे सति ततपदशक्यतावच्छेदकत्वानुगमकत्वमुपलक्षणतया तत्पदशक्यतावच्छेदकतावच्छेदकत्वम््। वस्तुतस्तु शाब्दबोधविषयतावच्छेदका ये धर्मास्तत्तदवच्छिन्नाः तत्पदजन्यबोधविषया भवन्त्वित्याकारकभगवदिच्छायां बोधविषयतावच्छेदकत्वस्य तत्पदजन्यबोधविषयत्वेनाविषयत्वं तस्योपलक्षणविधया शक्यतावच्छेदकतावच्छेदकत्वम््। यद्यपि बोधविषयतावच्छेदकत्वं विषयतारूपं विषयभेदेन भिन्नमेवेति तथापि बोधविषयतावच्छेदकतात्वरूपानुगतैकधर्मावच्छिन्नत्वादेकत्वव्यपदेशः। एवमेवाविषयत्वस्थाने विषयत्वं निवेश्य विशेषणविधया शक्यतावच्छेदकतावच्छेदकत्वं निर्वाच्यम््। तच्च लोमलाङ्गूलत्वादिकमेवेति विभावनीयम््। प्रत्यक्षबुद्धिविषय इति। तादृशबुद्धिविषयतावच्छेदकावच्छिन्न इत्यर्थः। बुद्धिश्च वक्तुरेव ग्राह्या इत्थंचाऽयमित्यादिपदाद्धटत्वादिना घटादिबोधनिर्वाहः। अयं घट इत्यादौतु एतद्देशैतत्कालवृत्तित्वादिकमेव वक्तुः प्रत्यक्षविषयतावच्छेदकमतो नाभेदान्वयानुपपत्तिः। अत एवेति। यतः प्रत्यक्षविषये इदमेतदोः परोक्षबुद्धिविषयेऽदसः शक्तिस्तत एवेत्यर्थः। तेषां इदमेतददसाम््। भिन्नार्थकत्वमिति। इदमेतदोरेकोऽर्थः। तदन्यस्त्वदसोऽर्थः। अदसो योऽर्थस्तदन्यस्तु इदमेतदोरितिरीत्या भिन्नार्थकत्वमित्यर्थः। एवमिति। भिन्नार्थकत्वमित्यर्थः। एतत्तदोरपीति। एतदः प्रत्यक्षविषयार्थकत्वं। तदस्तु सामान्यतो बुद्धिविषयार्थकत्वमिति भावः। केषांचिन्मतमाह---इदम इति। प्रत्यक्षगतं प्रत्यक्षविषयीभूतमित्यर्थः। शक्यमिति शेषः। एवमुत्तरत्रापि। समीपतरवर्ति चेति। चकारेण प्रत्यक्षगतमित्यस्यानुकर्षः। रूपमित्यस्य स्वरूपमित्यर्थः। विप्रकृष्टं तदिति। प्रत्यक्षगतमित्यर्थः। परोक्षे इति। सप्तम्या वाचकत्वमर्थः। तथाचादसः परोक्षवाचकत्वं विजानीयादित्यर्थः। पर्यवसितः। जिज्ञासाविषयत्वविशिष्ट इति। ज्ञातुमिच्छाविषयः किंशब्दार्थ इत्यर्थः। इच्छा उच्चारयितरेव किंशब्देन प्रत्याय्यते। तथाच को घट इत्यादौ घटो मदीयजिज्ञासाविषय इति शाब्दबोध इति भावः। व्यापकत्व इति। उद्देश्यतावच्छेदकनिरूपिते विधेयतावच्छेदकनिष्ठ इति शेषः। सर्वे घटा इत्यादौ घटनिष्ठाभावप्रतियोगितानवच्छेदकरूपवत्त्वमेव रूपे घटत्वव्यापकत्वमिति बोध्यम््। त्वम्पदस्येत्यपपाठः। किंतु युष्मत्पदस्येत्येव पाठः। अन्यथा युवामित्यादौ शक्त्यभावापत्तेः। त्वमित्यस्य स्वमते तदत्वाभावच्चेति ध्येयम््। संबोध्यचैत्रत्वादिकं। संबोध्यत्वसमानाधिकरणं चैत्रत्वादिकमित्यर्थः। 
कर्मधारयोत्तरभावप्रत्ययस्यैकपदार्थतावच्छेदकसमानाधिकरणापरपदार्थतावच्छेदकबोधकत्वात््। तत्कालीनसंबोध्यत्वं च तत्कालोच्चरितसंबोधनप्रथमान्तचैत्रादिपदाव्यवहितोत्तरवाक्यजन्यशाब्दबोधाश्रयत्वेन वक्तुरिच्छाविषयत्वं। चैत्र, त्वया भुज्यतामित्यादौ चैत्रादिपदोत्तरप्रथमया चैत्रादिविशेषणत्वेन एतादृशमेव संबोध्यत्वं प्रतिपाद्यते। तत्समानाधिकरणत्वोपलक्षितचैत्रत्वादिकमेव युष्मच्छब्दशक्यतावच्छेदकमिति भावः। एवमस्मत्पदस्येति। प्रागक्तेन शक्यतावच्छेदकमित्यनेनान्वेति। स्वतन्त्रेति। स्वतन्त्रोच्चारणकर्तृत्वसमानाधिकरणचैत्रत्वादिकमित्यर्थः। उच्चारणं चैतादृशार्थवाचकत्वेनाभिमतस्यास्मच्छब्दस्यैवेति ध्येयम््। उच्चारणे स्वतन्त्रत्वं च अन्योच्चारणानधीनत्वम््। अन्योच्चारणाननुवादकत्वमिति यावत््। न कवेर्बोध इति। पद्यस्थास्मच्छब्दस्योच्चारणकर्तृत्वेऽपि कवेः परकीयोच्चारणानुवादकत्वात्तदुच्चरितास्मच्छब्दान्न कवेर्बोध इति भावः। एवंच युष्मच्छब्दशक्यतावच्छेदकघटकतत्तत्कालोच्चरितेत्यत्रोच्चारणमपि स्वतन्त्रमेव ग्राह्यम््। तेन "गर्ज गर्ज क्षणं मूढे" संबोधनप्रथमान्तमूढपदोत्तर "मया त्वयि हतेऽत्रैवेति" वाक्यजन्यबोधाश्रयत्वेनेच्छाविषयत्वेऽपि सुरथस्य न मेधामहर्षिणोक्तयुष्मत्पदाच्छाब्दबोधइति मन्तव्यम््। पदं विभजत इति। यद्यपि शक्तं पदमिति न पदविभागरूपं किंतु पदलक्षणमेव। तथाच विभजते शक्तमित्यनुपपन्नमेव। तथापि इतिशब्दस्याद्यर्थकतया पदविभागस्य पदसामान्यलक्षणाभिधानानन्तरत्वनियमेन च नानुपपत्तिरिति ध्येयम््। नचैवमपि केवलयौगिकं पाचकादिपदमेव। तच्च न किंचिदर्थे शक्तं तस्य वाक्यत्वादिति यौगिकस्य सामान्यलक्षणानाक्रान्ततया तद्विभागोऽनुपपन्न एवेति वाच्यम््। पचधात्तूत्तरकप्रत्ययस्यैव पाचकपदरूपतया तस्य कर्तरिशक्ततया पदत्वेन तद्विभागे बाधकाभावादिति भावः। एकस्यैव पदस्यैकस्मिन्नर्थे यौगिकत्वमन्यस्मिन्नर्थे रूढत्वं न संभवति उच्चारणभेदेन पदभेदादिति सकृदुच्चरितन्यायाच्चेत्याशयेन क्वचिदित्यस्य किंचिदर्थकतामाह---क्वचिदितीति। यत्तु ननु मूले मण्डपादिशब्दानां रढमध्ये परिगणनमनुपपन्नम््। मण्डं पिबति रक्षतीति वा मण्डपमिति व्युत्पत्त्या तेषां मण्डपानकर्तृत्वाद्यर्थकतवस्य संभवेन यौगिकरूढमध्य एवान्तर्भावः स्यादित्याह मण्डलादीत्यत्रेतीत्यवतार्य तथाच गृहविशेषवाचकं मण्डलपदमेव नतु मण्डलपदमेव नतु मण्डपपदम््। तच्च न क्वापि यौगिकमिति न तस्य रूढमध्ये परिगणनानुपपत्तिरिति भाव इति व्याचक्रुः। तन्न चारुतरम््। यौगिकरूढस्यापि यौगिकरूढत्वयोरर्थविशेषे संभवेन मण्डपपदस्य गृहविशेषेरूढतया रूढमध्ये परिगणनसंभवात्। अतएव मूले यत्रावयवार्थ एव बुध्यते तद्यौगिकमित्येव यौगिकलक्षणमुक्तम््। यत्रावयवशक्तिनिरपेक्षया समुदायशक्त्या गृह्यते तद्रूढमित्येव रूढलक्षणमुक्तम््। तत्र यौगिकलक्षणे योगरूढे यौगिकत्ववारणायैवकारः। नचैवमपि यौगिकरूढस्योद्भिदादिपदस्यौद्भेदनकर्त्राद्यर्थे यौगिकत्वं स्यादिति वाच्यम््। इष्टापत्तेः। रूढलक्षणेऽपि योगरूढे रूढतावारणायैव निरपेक्षयेत्यन्तम््। यौगिकरूढस्योद्भिच्छब्दस्यापि यागविशेषरूपार्थे रूढत्वमिष्टमेव। गृह्य इत्यस्यार्थो बुध्यत इत्यर्थः। एवंच मण्डपपदस्य गृहरूपार्थे रूढत्वसंभवेन न रूढमध्ये परिगणनानुपपत्तिरिति मन्तव्यम््। नच यत्रेत्यस्य यादृशानुपूर्व्यवच्छिन्न इत्यर्थकताय यौगिकरूढस्थले एकानुपूर्व्यवच्छिन्नस्यैव स्थलविशेषे.ऽवयवार्थमात्रस्य क्वचित्समुदायार्थमात्रस्य बोधकत्वेन न तत्र रूढत्वानुपपत्तिरिति वाच्यम््। प्रयासगौरवात््। यौगिकरूढस्य यौगिकत्वे रूढत्वे चेष्टापत्तौ क्षतिविरहात््। यौगिकरूढभिन्नयोरपि केवलयौगिककेवलरूढयोरपि सत्त्वेन विभागव्याघाताभावात््। एकादशेऽहनि पित्रा क्वचित्पाचकादिपदस्य सङ्गेतितत्वसंभवात्् तेषामपि यौगिकत्वानुपपत्तेः। रूढलक्षणेऽवयवशक्तिरहितयेत्युपेक्ष्यावयवशक्तिनिरपेक्षयेत्येतावत्पर्यन्तानुसरणवैयर्थ्यापाताच्चेति ध्येयम््। वस्तुतो दाक्षिणात्यामरकोशादौ मण्डपा(वा)स्तुजले गृह इति पाठदर्शनात् गौडास्तु जपाशब्दस्थाने जवेतिवन्मण्डप (व)स्थाने मण्डपेत्येव प्रयुञ्जत इति गौडग्रन्थपरम्परया मुक्तावल्यां बहुपुस्तकेषु मण्डपशब्दमुपलभ्य ग्रन्थकृता तदभिहितमिति बोध्यम््। मूलेऽवयवशक्तिविषय इति। अवयवशक्तिज्ञानजन्यशाब्दबोध इत्यर्थः। समुदायशक्तिरप्यस्तीत्यस्य समुदायशक्तिस्मारितार्थविषयकत्वमप्यस्तीत्यर्थः। यथाश्रुते पाचकादिपदस्यापि योगरूढत्वापत्तेः। पाककर्तरि प्रयुक्तस्य एकादशेऽहनि पितृसङ्केतितपाचकपदसयावयवशक्तिविषये समुदायशक्तिसत्त्वात््। अस्माकं पङ्कजपदादित एव पद्मत्वावच्छिन्ने पङ्कजनिकर्त्राद्यभेदान्वयबोधेऽनादितात्पर्योपगमात््। पाककर्त्राद्यभिन्नः पाचक इति शाब्दबोधस्यानुदयेन तस्य योगरूझत्वापत्तिविरहादिति बोध्यम््। मूले स्यादिति। कुमुदेऽपि अवयवार्थमात्रस्याबाधितत्वेन 
तदर्थविषयकबोधेच्छया तत्रापि पङ्कजपदप्रयोगसंभवादिति भावः। केवलेत्यस्य समुदायशक्तिस्मारितार्थाविषयकेत्यर्थः। यौगिकार्थज्ञाने अवयवार्थज्ञानं इत्यर्थः। नचेत्यादि। आपातत इयमाशङ्का। मूलोक्तकेवलपदानुसंधान एतस्या अनुदयादिति मुधीभिर्विभावनीयम््। प्रतिबन्धकत्वामिति। प्रतिबन्धकत्वमित्यस्य विरोध्यविषयकज्ञानस्येत्यादिः। तेन परामर्शाविरोधिनोऽपि बाधनिश्चयस्यानुमितिप्रतिबन्धकत्वेऽपि न नियमानुपपत्तिरिति ध्येयम्। सान्नध्यादितीति। ननु मूले पद्मत्वावच्छिन्नस्य सन्निहितोपस्थितिविषयत्वेन तत्र पङ्गजनिकर्तुरवयवार्थस्याभेदान्वय एव भवति नतूक्तप्रतिबध्यप्रतिबन्धकभावः प्रामाणिक इत्युक्तं नवीनैः। तन्न सङ्गच्छते। कुमुदतात्पर्येणापि योगव्युत्पत्त्या पङ्कजपदप्रयोगस्येष्टत्वेन तत्रापि पङ्गजनिकर्त्रभिन्नं पद्ममिति बोधापत्तेः। नच तत्र पद्मत्वावच्छिन्नस्योपस्थितिविरहादेव नेयमापत्तिरिति वाच्यम््। पङ्कजेत्यस्य पद्मे स्मरकशक्तिसत्त्वात्ततः पद्मस्मरणस्यावश्यकत्वादित्याशङ्कानिरासाय सान्निध्यादित्यनेन तत्र पङ्गजपदस्य पद्मरूपार्थे तात्पर्यसत्त्वादित्येवोक्तमित्याह---व्यक्तिवचनानामिति। घटपटादिव्यक्तिवाचकानामित्यर्थः। जातिपरशब्दव्यावृत्त्यर्थ विशेषोपादानम््। सन्निहितपरत्वम्् अव्यवहितोपस्थितव्यक्तितात्पर्यकत्वमित्यर्थः। अतएव घटमानयेत्युक्तौ सन्निधाने घटसत्त्वे न दूरस्थघटानयने लोकः प्रवर्तत इति भावः। तथाचोपस्थितपद्मत्वावच्छिन्नपरत्वे पङ्कजपदस्य तात्पर्यविषयीभूतस्य पङ्कजनिकर्तुः पद्मेऽप्यभेदान्वयबोधे योग्यतासत्त्वात्तत्र भवति तादृशान्वयबोधः। यत्र तु कुमुदतात्पर्येणैवात्र पङ्कजमस्तीति प्रयुज्यते तत्र पद्मे एतद्देशवृत्तित्वस्य बाधितत्वेन कुमुद एव तात्पर्यनिश्चयसत्वात्् तात्पर्यविषयस्य पङ्कजनिकर्तुः कुमुदस्य पद्मे भेदसत्त्वाद्योग्यताया विरहेण तत्र न तादृशान्वयबोध इति भावः। नन्वेतद्देशे रूढ्यर्थस्य पद्मस्य बाधनिश्चयेऽपि पद्मकुमुदातिरिक्तपङ्कजनिकर्तृपदार्थतात्पर्येण पङ्कजनिकर्तृत्वमात्रतात्पर्येण वा कुमुदस्यैव बोधे तात्पर्यं तत्र लक्षणया कुमुदबोधभावात्तद्भन्थासङ्गतिरित्यतः पूरयति---कुमुदत्वेनेति। तेनेति। बाधः प्रतिसन्धीयत इत्यस्य सामग्रीविरहोपलक्षणत्वेनेत्यर्थः। सामग्र्यन्तरेति। प्रामादिकोऽयं पाठः। कारणान्तरविरह इत्येव वक्तुमुचितत्वात्। सामग्रीपदं सामग्रीघटककारणमात्रपरमत्र द्रष्टव्यम््। अन्तरपदं बाधाभावभिन्नपरं तच्च कारणं रूढ्यर्थस्मरणादिकमेवेति ध्येयम््। ननु योगरूढस्थले पङकजनिकर्त्रभिन्नं पद्ममिति बोधस्योपगमो नोचितः। सकृदुच्चरित इति न्यायविरोधादतएव यौगिकरूढस्थले एकार्थबोध इतिचेन्न। एकपदोपस्थाप्ययोगरूढ्यर्थयोर्भेदेना1न्वयबोधे आकाङ्क्षावैचित्र्यस्येव योगरूढस्थले तादृशव्युत्पत्तिसङ्कोचस्यावश्यकत्वादिति भावः। मूले यत्र त्विति। यादृशैकानुपूर्व्यवच्छिन्न इत्यर्थः। तेनोच्चारणबेदेनोद्भित्पदस्य भेदेऽपि न क्षतिः। उच्चरित इति शेषः पूरणीयः। स्वातन्त्र्येणेति। अर्थान्तरमविषयीकृत्येत्यर्थः। इदं च योगरूढव्यावृत्त्यर्थमुक्तम््। मूले यागविशेषोऽपीति। उद्भिदा यजेत पशुकाम इत्यादावित्यर्थः। उद्भिदस्तरुगुल्माद्या इत्यादौ तरुगुल्माद्या उद्भेदनकर्तार इति बोध इति भावः।।81।। जहत्स्वार्थेति। जहत्स्वार्थं ययेति व्युत्पत्त्या शक्यार्थाविषयकलक्ष्यार्थविषयकशाब्दबोधजनिका गङ्गापदादेस्तीरादौ लक्षणा। अत्र स्वपदं लक्षकत्वेनाभिमतपरम््। अर्थपदं शक्यार्थपरम््। एवमग्रेऽपि बोध्यम््। एवमेव न जहत्स्वार्थं ययेति व्युत्पत्त्याऽजहत्स्वार्था। छत्रिण इत्यादौ छत्रिघटितपथिकसमुदायत्वेन छत्रिपदस्य बोधजनिका छत्रिघटितैकसमुदायत्वाच्छिन्ने लक्षणेत्यर्थः। आद्यामिति। जहत्स्वार्थामित्यर्थः। वक्ष्यमाणास्वरसादिति। अन्वयानुपपत्तेर्लक्षणाबीजत्वे यष्टीः प्रवेशयेत्यादौ यष्टिपदस्य यष्टिधरे लक्षणानुपपत्तिरूपास्वरसादित्यर्थः। मूले एकसार्थवाहित्वेनेति। एकः सार्थः समुदायत्वं तद्विषयकबुद्धिविषयत्वरूपम््। तद्वाहित्वेन तद्वत्त्वेनेत्यर्थः। तृतीयार्थोऽवच्छिन्नत्वं तस्य च लक्षणापदार्थे लक्ष्यतायामन्वयो बोध्यः। मूले इयमेव चेति। काकपदसय दध्युपधातके छत्रिपदस्य छत्रिघटितसमुदाये लक्षणैव चेत्य्रथः। क्वचिन्मूले एकसार्थवाहित्वे लक्षणेति पाठो दृश्यते तदभिप्रायेण व्याचष्टे--एकसार्थवाहित्वविशिष्ट इति। ननु छत्रीत्यस्य मूलोक्तलक्षणा न सङ्गच्छते। छत्रमस्यास्तीत्यर्थे छत्रपदोत्तरं तद्धितेनिप्रत्ययेनैव छत्रीत्यस्य निष्पन्नतया प्रकृतिप्रत्ययसमुदायरूपत्वेन तस्य वाक्यत्वात्् वाक्ये च शक्तिविरहेण लक्षणाया अप्यसंभवादित्यत आह--छत्रीत्यादि। वाक्यलक्षणावादिमतेति। वैयाकरणैः राजपुरुषादिसमासस्य राजस्वत्ववत्पुरुषे पाचकछत्र्यादिपदसय पाककर्तृछत्रसंबन्ध्यादौ शक्तेरङ्गीकारादिति भावः। ननु नेदं मतं विचारसहम््। समासे राजसंबन्धिनि लक्षणया पुरुषपदस्य पुरुषे शक्त्या 
च राजसंबन्ध्यभिन्नः पुरुष इति बोधपपत्तौ समासे स्वतन्त्रशक्तिकल्पने छत्र्यादौ च छत्रार्थकच्छत्रपदसंबन्ध्यर्थकेनिप्रत्ययाभ्यामेव छत्रसंबन्धीति बोधोपपत्तौ छत्रीत्यस्य छत्रसंबन्धिनि शक्तिकल्पने च बीजाभावात््। अन्यथा निरर्थकनानाशक्तिकल्पनागौरवप्रसङ्गत््। नच समासादौ शक्तिस्वीकार आवश्यकः। अन्यथा ऋद्धस्य राजमातङ्गा इत्यादिप्रयोगापत्तेः। तत्र हि राजमातङ्गपदार्थतावच्छेदके राजन्यभेदेन ऋद्धपदार्थस्यान्वयो न संभवति। पदार्थः पदार्थेनान्वेति न तु पदार्थतावचछेदकेनेति नियमात्। राजपदस्यैव राजार्थत्वे तु तत्र ऋद्धपदार्थस्याभेदेनान्वये न किंचिद्बाधकमिति तादृशप्रयोगो दुर्वार इति वाच्यम्। राजपदस्य राजसंबन्धिलक्षकतया राज्ञः पदार्थतावच्छेदकत्वसंभवाच्छक्यतावच्छेदकस्यैव लक्ष्यतावच्छेदकस्यापि पदार्थतावच्छेदकत्वात््। छत्रीत्यादौ छत्रादौ पदार्थान्तरस्यान्वयबोधाभावस्तु वृत्तस्य न विशेषणयोगः, विशेषणयुक्तस्य न वृत्तिरिति समासकृत्तद्धितादिरूपवृत्त्येकदेशार्थस्य पदार्थान्तरेणानन्वयनियमरूपव्युत्पत्त्यन्तरादेवेत्यस्वरसादाह---न्यायमते त्विति। वस्तुतो वृत्त्येकदेशार्थेऽपि दासशातनादौ चैत्रस्वत्वशरकरणत्वादिरूपपदार्थान्तरस्य भेदसंबन्धेन चैत्रस्य दासभार्याशरैः शातितपत्र इत्यादावन्वयबोधदर्शनादभेदसंबन्धेन तत्र पदार्थान्तरान्वयोऽव्युत्पन्न इत्यवश्यमङ्गीकरणीयम््। तथाचाभेदेनान्वयप्रयोजकसमानविभक्तिकपदोपस्थाप्यत्वाभावादभेदेनान्वयबोधवारणसंभवे वृत्तस्येत्यादिव्युत्पत्त्यनङ्गीकारेऽपि न क्षतिः। नच चैत्रस्य पितेत्यादौ पितृपदार्थतावच्छेदकघटकजनकत्वे चैत्रनिरूपितत्वस्य षष्ठ्यन्तार्थस्यान्वयदर्शनात्पदार्थतावच्छेदकेऽपि अभेदेनैव पदार्थन्तरस्यान्वयोऽव्युत्पन्न इत्यवश्यमङ्गीकरणीयम््। तथाविधान्वयबोधस्य च समानविभक्तिकपदोपस्थाप्यत्वादेरभावादेव वारणसंभवे पदार्थः पदार्थेनान्वेतीत्यदिव्युत्पत्तिकल्पनमपि नावश्यकमिति वाच्यम्। तथासति गवि पशुर्गौरित्यादितो गोवृत्तिलोमलाङ्गूलवान्् गौरित्यादिबोधापत्तिः। चैत्रस्य पितेत्यादौ तु ससंबन्धिकपदशक्यतावच्छेदकेऽपि पदार्थान्तरान्वयस्य व्युत्पन्नतया नान्वयबोधानुपपत्तिः। ससंबन्धिकं च पदं नियतसंबन्धाकाङ्क्षोत्थापकमित्यवधेयम््। एकसार्थवाहित्व इति। एकसमुदायत्व इत्यर्थः। यद्यपि छत्रपदस्य छत्रिघटितसमुदाये लक्षणोपगमेऽपि संभवति निर्वाहस्तथापि संभवति प्रत्ययस्य सार्थक्ये तत्परित्यागस्यानुचितत्वादेवमभिहितमित्यवधेयम््। एकसार्थ एवेति। एकसमुदायत्वमेवेत्यर्थः। नैराकाह्क्ष्येणेति। उद्देश्यतावच्छेदकविधेययोरैक्येऽभेदेनान्वयस्याव्युत्पन्नतया गमनकर्तृत्वविशिष्टे गमनकर्तृत्वस्याश्रयतयाऽन्वयबोधे आकाङ्क्षाविरहादिति भावः। नचेति। छत्रपदस्य छत्रिघटितसमुदायलक्षकत्वे तज्जन्यशाब्दबोधे छत्ररूपमुख्यार्थस्य मुख्यविशेष्यतया भानाभावादिति ध्येयम््। वाक्यलक्षणेति। एतच्चापातत एव समाधानम्। वस्तुतः स्वजन्यबोध शक्यार्थस्य विशेषणतया भानेऽपि नाजहत्स्वार्थत्वात्। अतएव गङ्गापदस्य यत्र गङ्गातीरत्वेन लक्षणा साऽजहत्स्वार्था। यत्र तु तीरत्वेन लक्षणा तत्रैव जहत्स्वार्थेति न्यायमतेऽपि छत्रीत्यादौ अजहत्स्वार्थलक्षणोपपादनमिति ध्येयम््। तीरत्वेनेति। इदमपि पूर्वोक्तिविरुद्धमेव छत्रिघटितसमुदायलक्षकछत्रपदस्य विशेषणतया छत्रबोधकत्वेन तत्राप्यजहत्स्वार्थलक्षणोपपादनमिति ध्येयम््। तीरत्वेनेति। इदमपि पूर्वोक्तिविरुद्धमेव छत्रिघटितसमुदायलक्षकछत्रपदस्य विशेषणतया छत्रबोधकत्वेन तत्रप्यजहत्स्वार्थलक्षणोपपादनमिति तस्यामप्यजहत्स्वार्थत्वसंभवादिति ध्येयम््। नच केवलसमुदायत्वेन यत्र छत्रपदस्य लक्षणा तत्रैवाजहत्स्वार्थत्वविरोधो नचेत्यादिना पूर्वमाशङ्कित इति न पूर्वोत्तरग्रन्थविरोध इति वाच्यम््। एवमपि यत्र छत्रिघटितसमुदायत्वेन छत्रपदस्य लक्षणा तत्रैवाजहत्स्वार्थत्वोपपत्तेरिति समाधानस्यैव कार्यत्वाद्वाक्यलक्षणावादिमताभिप्रायेणाजहत्स्वार्थत्वोपपादनस्यानौचित्यात््। अतएव गन्थकृतैव यत्र तीरत्वेन गङ्गापदस्य लक्षणा तत्रैव गङ्गापदस्य जहत्स्वार्थलक्षणायाः सर्वसंमतत्वादिति वक्ष्यते। तत्रहि सर्वपदमहिम्ना गङ्गातीरत्वेन लक्षणायामपि जहतस्वार्थत्वस्य केषांचिदनुमतत्वं लक्ष्यते। तच्च शक्यार्थस्य पदार्थान्तरेण साकं यत्रान्वयबोधस्तत्रैवाजहत्स्वार्थत्वमितिमताभिप्रायेणैव घटत इति मन्तव्यम््। अतिप्रसङ्गस्येति। वृत्त्या पदजन्योपस्थित्यविषयस्यापि शाब्दबोधे भानोपगमे घटादिपदात्पटादिविषयकशाब्दबोधप्रसङ्गस्येत्यर्थः। तथाच यद्धर्मावच्छिन्नविशेष्यकशक्यसंबन्धग्रहस्तद्धर्मावच्छिन्नविशेष्यकमेव पदार्थस्मरणं शाब्दबोध इति नियमोपगमेनैव घटादिपदान्न पटादिविषयकशाब्दबोधापत्तिरिति भावः। प्रवाहसंबन्धस्येति। तथाच शक्यसंबन्धरूपलक्षणाया 
लक्षतावच्छेदके तीरत्वेऽभावादपि लक्ष्यतावच्छेदके न लक्षणेति भावः। यद्यपि तीरत्वे संयुक्तसमवायरूपशक्यसंबन्धोऽस्त्येव तथापि युगपद्वृत्तिद्वयविरोधेन शक्तिद्वयेनेव लक्षणाद्वयेनापि एकदैव पदार्थद्वयशाब्दबोधस्यानुपगमेनैकपदात्तीरतीरत्वयोर्बोधानुपपत्तिरिति ग्रन्थकृतां तात्पर्यम््। गङ्गायां घोषमत्स्यौ स्त इत्यादिप्रयोगस्य प्रामाण्योपगमे तु सजातीयवृत्तिद्वयेनैव युगपन्नार्थद्वयविषयकशाब्दबोध इत्यवधेयम््। अत उक्तस्थले गङ्गापदादेकदैव तीरप्रवाहयोर्बोधेऽपि न क्षतिरिति मन्तव्यम््। मूले परंत्वित्यादि। अत्रेदमवधेयम््। शक्यतावच्छेदके शक्त्यस्वीकारे पृथिवीपदत्कदाचिदष्टद्रव्यातिरिक्तद्रव्यत्वेन कदाचिद्गन्धवत्त्वेन कदाचित्पृथिवीत्वेन च शाब्दबोधापत्तिः। पृथिवीपृथिवीपदशक्येतिवदष्टद्रव्यातिरिक्तद्रव्यं गन्धवद्वा पृथिवीपदशक्यमित्याकारकस्य शक्तिज्ञानस्य संभवात्तीरं गङ्गातीरं वा प्रवाहसंयोगवदिति लक्षणाग्रहेण शक्तिग्रहस्य तुल्ययोगक्षेमत्वात््। तथाच लक्षणया यत्किंचिदेकधर्मावच्छिन्नविषयक एव शाब्दबोध इति न नियमस्तथा शक्यार्थबोधेऽप नियमो न स्यात््। शक्यतावच्छेदके शक्तिस्वीकारे तु पृथिवीपदात्पृथिवीत्वेनैव शाब्दबोध इति न नियमस्तथा शक्यार्थबोधेऽपि नियमो न स्यात््। शक्यतावच्छेदके शक्तिस्वीकारे तु पृथिवीपदात्पृथिवीत्वेनैव शाब्दबोध इति नियम उपपद्यते। पृथिवीपदस्य पृथिवीत्वपृथिव्योरेव शक्ततया शक्त्या शक्यार्थस्यैव शाब्दबोधे भानमिति नियमेन च तदुपपादनसंभवात््। लक्षणयाऽलक्ष्य1स्याशाब्दबोधे भानोपगमेन लक्षणया कदाचित्तीरत्वेन कदचिद्गङ्गातीरत्वेन शाब्दबोधं भवत्येव। इदमत्र पुनश्चिन्त्यम््। धर्मितावच्छेदके शक्यतावच्छेदकत्वावगाहिशक्तिज्ञानमेव शाब्दबोधहेतुरुपेयते। शक्यतावच्छेदकं च सर्वत्र लध्वन्यूनानतरिक्तवृत्तिरेव धर्मः, संभवति लघौ गुरौ स्वरूपसंबन्धरूपावच्छेदकत्वास्वीकारात््। अतएव पृथिवीपृथिवीपदशक्येतिशक्तिज्ञानमेव प्रमा। शक्तेः पृथिवीत्वावच्छिन्नत्वात्। नतु जलाद्यष्टद्रव्यातिरिक्तद्रव्यं तथेत्यादिशक्तिज्ञानं तेषां गुरुत्वेन शक्यतानवच्छेदकत्वात््। शक्यसंबन्धवदितिवद्गङ्गातीरं भूखण्डं प्रवाहसंयोगीति प्रतीतेः सर्वजनानुभवसिद्धत्वात््। पृथिवीपृथिवीपदशक्येति बोधस्यैव प्रमात्वं नत्वष्टद्रव्यातिरिक्तद्रव्यं तथेति शक्तिज्ञानस्य तथात्वमित्यस्य सर्वसंमतत्वात्् शक्तिप्रतीतीनां स्वरूपसंबन्धरूपावच्छेदकत्वावगाहित्वसिद्ध्या शक्तेस्तथाविधावच्छेदकत्वं प्रामाणिकमेव घटो नास्तीत्यादिप्रतीतौ घटत्वस्यैव प्रतियोगितावच्छेदकत्वम््। इत्थंच शक्यतावच्छेदके शक्तिविरहेऽपि पृथिवीपदात्् शक्तिप्रमया पृथिवीत्वप्रकरकशाब्दबोधः। शक्तिभ्रमेण तु गन्धवत्त्वादिनापि शाब्दबोध इति। अतएव भ्रान्तस्य गन्धवत्त्वावचछेदेनापि शक्तिज्ञानसंभवादिति परैरपरिशीलितः पन्थाः कल्प्यत इति। उपस्थाप्यत इत्यर्थः। अवयवशक्त्या द्विरेफपदाद्भ्रमरपदस्य स्मरणं भवति। तेन च स्मरणात्मकपदज्ञानेन कीटकविशेषार्थस्मरणं शाब्दबोधश्चेतिरीत्या शक्त्यैव द्विरेफपदात्साक्षात्संबन्धरूपलक्षितलक्षणास्वीकारोऽनुचित इति भावः। नन्वेवं द्विरेफपदे लक्षितलक्षणेति सर्वसिद्धप्रवादस्य का गतरित्यत आह--लक्षितेनेति। द्विरेफपदलक्षितेन भ्रमरपदेन लक्षणं शाब्दबोधरूपं ज्ञानम्। आकारान्तप्रयोगस्तु "उपासनैव क्रियते श्रवणानन्तरागते"त्यादिवदिति भावः। प्रत्ययानामिति। यस्मात्प्रत्ययो विधीयते सा प्रकृतिः तदर्थो वृत्त्या तज्जन्योपस्थितिविषयो यस्तदन्वितस्वार्थबोधकत्वादित्यर्थः। प्रत्ययाश्च विभक्तिकृत्तद्धिताख्याताः। तथाच द्विरेफपदेन लक्षणयोपस्थितं भ्रमरपदमेव नतु तदर्थ इति कथं तत्र विभक्त्यर्थकर्मत्वान्वय इत्यनुपपत्तिः स्यादतः शक्यस्य रेफद्वयस्य स्वघटितपदवाच्यत्वरूपपरम्परासंबन्धात्मिकया लक्षितलक्षणया द्विरेफपदात्् भ्रमरोपस्थित्यर्थं तादृशलक्षणास्वीकार आवश्यक इति भावः। मूले नानुभावकमिति। शाब्दानुभवजनकं नेत्यर्थः। तथाच लाक्षणिके पदे स्मारिकाशक्तिरेव नानुभाविकीति भावः। ननु तर्हि लाक्षणिकार्थस्य कथं शाब्दबोधे भानमित्याशङ्क्य लाक्षणिकपदसमभिव्याहृतशक्तपदान्तरमेव लाक्षणिकार्थान्वितस्वार्थबोधं प्रति कारणमिति शक्तपदान्तरादेव शाब्दबोधे लाक्षणिकार्थान्वितस्वार्थबोधं प्रति कारणमिति शक्तपदान्तरादेव शाब्दबोधे लाक्षणिकार्थस्य भानमिति समाधत्ते--लाक्षणिकपदसमभिव्याहृतशक्तपदान्तरमेव लाक्षणिकार्थान्वितस्वार्थबोधं प्रति कारणमिति शक्तपदान्तरादेव शाब्दबोधे लाक्षणिकार्थस्य भानमिति समाधत्ते---लाक्षणिकार्थस्येति। सामर्थ्यावधारणात्् शक्त्यवधारणादित्यर्थः। मूलस्थपदान्तरमित्यस्य लाक्षणिकपदभिन्नार्थकत्वेन सकलशक्तपदानामपि लाक्षणिकर्थशाब्दबोधजनकत्वं प्रतीयते। तच्चायुक्तम््। गङ्गायां घोष इत्यत्र घोषपदस्यैव तीरशाब्दबोधजनकतायाः सर्वानुभवसिद्धत्वादतो व्याचष्टे---पदान्तरमिति। समभिव्याहृतमिति। तल्लाक्षणिकपदसमभिव्याहृतमित्यर्थः। तथाच 
तल्लाक्षणिकपदसमभिव्याहृतं शक्तं पदं तत्स्मारितलक्ष्यार्थविषयकशाब्दबोधजनकमिति भावः। इतरपदार्थ इति। इतरपदजन्यस्मृतविषय इत्यर्थः। (तत्रेतरपदे तृतीयार्थस्य स्वविषयकज्ञानसहितवैशिष्ट्यपदस्य वाऽन्वयः।) कुमतिरिति। कुत्सिता मतिर्यस्य स कुमतिरिति बहुव्रीहावृत्तरपदस्य कुत्सितज्ञानवल्लाक्षणिकतया पूर्वपदस्य तात्पर्यग्राहकतया निरर्थकतया कुमतौ पशुत्वस्य बाधितत्वेन पसुपदस्यापि पशुसद्दशे लाक्षणिकतया कुमतिः पशुरित्यत्र कस्यापि शक्तपदस्याभावात् तत्र शाब्दबोधो न स्यादिति तत्र शाब्दबोधोपपत्तये लाक्षणिकपदेऽप्यानुभाविकी शक्तिरवश्यमङ्गीकरणीयेति भावः। गुरुकुलमित्यादि। कुलमिति समपातायातम््। चैत्रस्य गुरुरित्यत्राप गुरुत्व एव चैत्रनिरूपितत्वस्यान्वयात््। नच गुरावेवे चैत्रसंबन्धोऽन्वीयतामिति वाच्यम््। तथा सति चैत्रपुत्रादावपि तथा प्रयोगप्रसङ्गत्। चैत्रपुत्रस्यापि कस्यचिद्गुरुत्वाच्चैत्रसंबन्धित्वाच्चेति ध्येयम््। ननु गुर्वादिपदस्य ससंबन्धिकत्वेन तदर्थैकदेशे पदार्थान्तरान्वयसंभवेऽपि नदीपदस्यातथात्वात्कथं तदेकदेसे गभीरपदार्थस्यान्वय इत्यत आह--पदभेदेनेति। व्युत्पत्तिभेदात््। आकाङ्क्षाभेदात््। प्रकृत इति। एतद्वाक्यस्थनदीपद इत्यर्थः। उत्तरपद एवेति। यद्यपि गभीरायां नद्यां घोष इत्यस्यैव पूर्वमुदाहृतत्वेन तत्र गभीरपदोत्तरमपि सप्तमी श्रूयत एवेति नेयमनुपपत्तिस्तथापि विशेषणविभक्तेः सर्वत्र निरर्थकत्वेन तस्याः सार्थकत्वोपगमस्यायुक्तत्वात्् घोषपदेन गभीरायामित्यस्यानासन्नत्वाच्छाब्दबोधानुपपत्तेश्च।                                                                                          गभीरनद्यां घोष इत्यादौ सर्वथानुपपत्तेश्च न तथोपगमसंभव इति भावः। (गङ्गापदजन्यबोधेति। गङ्गापदशक्यार्थस्मरणरूपेत्यर्थः। वाक्यजन्यबोधस्तु शाब्दबोधरप एवेति भावः।) गङ्गायामित्यस्यापीति। गङ्गायां घोष इत्यत्र गङ्गापद एव लक्षणा सर्वानुमता नतु गङ्गायामिति वाक्ये पदलक्षणायामनुपपत्तेरभावात््। गङ्गायामिति वाक्यजन्यस्यापि गङ्गातीरवृत्तिरितिशाब्दबोधस्य गङ्गाविषयकत्वात्तत्संबन्धस्य तीरे सत्त्वात्तादृशवाक्यस्यापि तीरे लाक्षणिकत्वापत्तिरिति भावः। इदं च गङ्गातीरत्वेन शक्यसंबन्धग्रहमभिप्रेत्योक्तम््। तीरत्वेन तथात्वे तु प्रवाहस्य न वाक्याजन्यबोधविषयत्वमित्यवधेयम््। तत्त्वेनेति। यादृशानुपूर्व्यवच्छिन्नस्य लक्षकत्वमभिमतं तादृशानुपूर्व्यवच्छिन्नजनकतानिरूपितजन्यताशालिबोधविषयसंबन्ध एव तादृशानुपूर्व्यवच्छिन्नस्य लक्षा वाच्येति भावः। एवं च गङ्गायामित्यानुपूर्वीं न शाब्दबोधजनकतावच्छेदकेति न वाक्यलक्षणापत्तिः। यद्यपि गङ्गातीरवृत्तिरित्याकारकशाबद्बोधं प्रत्याकाङ्क्षाज्ञानविधया गङ्गापदोत्तरसप्तमीरूपसमभिव्याहारज्ञानस्य कारणत्वमावश्यकम््। अन्यथा सप्तम्युत्तरगङ्गापदज्ञाने तादृशशाब्दबोधापत्तेः। तथापि तादृशानुपूर्व्यवच्छिन्नविषयकज्ञानमेव शाब्दबोधजनकं नतु तादृशानुपूर्व्यवच्छिन्नमेवेति नेदानीं वाक्यलाक्षणीकत्वापत्तिरिति भावः। नचैवं पदज्ञानमेव शाब्दबोधकारणं नत पदमिति तादृशानुपूर्व्यवच्छिन्नजनकतानिरूपितजन्यताशालिबोधाप्रसिध्या पदस्यापि लाक्षणिकत्वानुपपत्तिरिति वाच्यम््। ज्ञायमानपदस्य कारणत्वाभिप्रायेणैतदभिधानात््। ननु मौनिश्लोकादौ पदाभावेऽपि शाब्दबोधोत्पत्त्या मतमिदं न विचारसहमिति तादृशानुपूर्व्यवच्छिन्नज्ञानजन्यबोधविषयसंबन्ध एव तादृशानुपूर्व्यवच्छिन्नस्य लक्षणेत्यवश्यमङ्गीकरणीयम््। तथाचागतमेव वाक्यस्य लाक्षणिकत्वमित्यत आह---नचैतावतेति। तत्त्वावच्छिन्नेति। तत्त्वं तादृशानुपूर्वी तदवच्छिन्ना तन्निष्ठावच्छेदकतानिरूपिका शक्त्यवच्छिन्ना विषयतासंबन्धावच्छिन्नशक्तिनिष्ठावच्छेदकतानिरूपिका ज्ञाननिष्ठबोधजनकता या सैवेत्यर्थः। तथाच तादृशानुपूर्व्यवच्छिन्नशक्तिज्ञानजन्यबोधविषयसंबन्धस्तदानुपूर्व्यवच्छिन्नस्य लक्षणेति पर्यवसानाद्वाक्यस्य च शक्त्यभावात्तस्य लक्षकत्वासंभव इति भावः। ननु शक्त्यभावेऽपि वाक्यस्येवापभ्रंशस्यपि लाक्षणिकत्वमिष्यत एवेति यदि ब्रूयात्तदाप्याह---वस्तुत इति। लक्षणानुपपत्तिरिति। तीरत्वावच्छिन्ने शक्यसंबन्धग्रहे शुद्धतीरत्वावच्छिन्नविषयकशाब्दबोधोत्पत्त्या प्रवाहस्य शाब्दबोधाविषयत्वादिति भावः। स्वजन्यज्ञानेति। स्वजन्यस्मरणेत्यर्थः। यद्यपि शक्त्येत्यनुपादानेऽपि वाक्यलक्षणानिरासः संभवति पदस्यैवार्थस्मारकत्वेन वाक्यस्य स्मारकत्वाभावात््। तथापि वाक्यवाक्यार्थयोर्बोध्यबोधकभावसंबन्धज्ञाने वाक्यस्यापि वाक्यार्थस्मारकत्वसंभवात्तज्जन्यस्मृतिविषयसंबन्धस्यैव लक्षणात्वोपगमे लक्षणायाः शक्त्यघटकतया लक्षणायाः शक्यसंबन्धरूपत्वेन लाघवावकाशः। अतः शक्त्येत्युपात्तम््। ननु यत्किंचित्पदस्य तत्पर्याप्तिभियैव तात्पर्यापत्त्यैव गौरवमप्यस्तीति यदि ब्रूयात्तदाप्याह---किंचेति। नामार्थयोरिति। नच नामार्थत्वं वृत्त्या नामजन्यस्मृतविषयत्वम््। 
वाक्यं च न नामेति कथं गभीरनदीतीरस्य बोधः। यदि च वाक्यस्य पदसमूहरूपतया समूहस्य प्रत्येकानतिरिक्ततया वाक्यजन्यस्मरणस्यापि नामजन्यत्वमक्षतमेवेत्युच्यते तदा तत्र प्रत्ययजन्यत्वस्याप्यवर्जनीयतया गभीरनदीतीरस्य प्रत्ययार्थत्वसंभवेन प्रत्ययार्थस्य नामार्थे भेदेनान्वयोपगमान्नानुपपत्तिरिति वाच्यम््। तथासति गभीरनदीतीरीयरजनेति बोधतात्पर्येण गभीरायां नदीरजनेति प्रयोगापत्तेः। वाक्यलक्षणावादिभिरपि गभीरायां रजनेत्यतएव तादृशबोधोपगमे (न) इष्टापत्तेरयोगादिति भावः। सप्तमीप्रकृतित्वाभावादिति। प्रातपदिकेत्यत एव सुब्विभक्तेर्विधानात््। प्रत्ययविध्युद्देशस्यैव प्रकृतित्वादर्थवधातुरित्यनेन प्रत्ययधातुभिन्नशक्तस्यैव प्रातिपदिकसंज्ञाविधानेन गभीरायां नदीत्यस्य कंचिदर्थाशक्तत्वेन सप्तमीप्रकृतित्वाभावादिति भावः। नचैवं नीलोत्पलं पाचकमित्यादौ पाचकनीलोत्पलसमुदायादेर्वाक्यतया किंचिदर्थाशक्तत्वेन तेषां विभक्तिप्रकृतित्वं न स्यादिति वाच्यम््। कृत्तद्धितसमासाश्चेति सूत्रान्तरेण तेषामपि प्रातिपदिकत्वविधानेन कृत्तद्धितान्तसमासानां विभक्तिप्रकृतित्वसंभवात््। वस्तुतः प्रकृत्यर्थत्वं वृत्त्या प्रकृतिजन्यबोधविषयत्वमेव। तच्च प्रकृतिघटितसमुदायजन्यबोधविषये गभीरनदीतीरेऽप्यक्षतम््। समुदायस्य प्रत्येमात्रजन्यत्वनिवेशे प्रयोजनविरहात््। चैत्रस्य गामानयेत्यादौ चैत्रसंबन्धिगोः प्रत्ययार्थकर्मत्वेऽन्वयदर्शनेन तन्निवेशासंभवाच्च। वृत्तौ प्रकृतिनिरूपितत्वमपि न शक्यते विवक्षितुम््। वाक्यलक्षणाङ्गीकर्तुर्मते नीलोत्पलादिप्रकृतिनिरूपिताप्रसिद्धेरित्यापाततो रमणीयमेतल्लक्षणमिति प्रतिभाति। समानविभक्तिकेति। गभीरायां नद्यामिति समुदायस्य किंचद्विभक्तेरप्यप्रकृतित्वादिति भावः। अथ राजपुरुष इत्यादौ राजपदस्याविभक्तिकत्वेऽपि पुरुषपदाव्यवहितपूर्वराजपदार्थस्य राजसंबन्धिनः पुरुषेऽभेदेनान्वयदर्शनात्् प्रकृतेऽपि सप्तम्यन्तवाक्यस्य घोषपदाव्यवहितपूर्वतया तदर्थस्य गभीरनदीतीरवृत्तेर्घोषेऽभेदान्वये बाधकाभावादिदमसङ्गतम््। नचाव्यवहितपूर्ववृत्तिनः शक्तत्वरूपपदत्वमपि तादृशान्वयबोधे प्रयोजकम््। नीलघट(रूप)मित्यादौ नीलघटेत्यस्य वाक्यत्वेन पदत्वाभावेऽपि तदर्थस्य नीलघटसंबन्धिनो रूपादावभेदेनान्वयदर्शनादिति चेन्न। घोषो गभीरायां नद्यामिति वाक्यादपि तादृशाब्दबोधस्यानुभवसिद्धत्वेन तत्राप्यव्यवहितपूर्वत्वसमानविभक्तिकत्वयोरभावादभेदान्वयबोधानुपपत्तेर्वज्रलेपायमानत्वादिति विभावनीयम््। घटशून्यमिति। शून्यपदस्याभाववदर्थकतया तदेकदेशेऽभाव एव घटत्वावच्छिन्नप्रतियोगिताकत्वसंबन्धेन घटपाद्रथस्यान्वयस्वीकारादिति भावः। तथान्वय इति। तादृशान्वय इत्यर्थः। पदार्थैकदेशे पदार्थान्तरस्य तादात्म्येनैवान्वयो न स्वीक्रियते भेदसंबन्धेन तु स्वीक्रियत एवेति भाव। व्रजपदार्थैकदेसे गवि चित्रपदार्थस्याभेदेनान्वयाभावेन बहुव्रहौ गोपदार्थैकदेशगव्यपि चित्रपदार्थस्याभेदान्वयासंभवाच्चित्रपदसय तात्पर्यग्राहकत्वमेवाङ्गीकरणीयमिति भावः। मूले आरूढवानर इति। आरूढो वानरो यमिति विग्रहवाक्येन यत्कर्मकारोहणकर्ता वानर इति बोधात्् बहुव्रीहिसमासे विग्रहवाक्याद्यादृशविशेषणविशेष्यभावापन्नार्थबोधो भवति समासवाक्यात्तद्विपरितविशेषणविशेष्यभावापन्नार्थबोध इति नियमेन वानरकर्तृकारोहणकर्मवृक्ष इति बोधस्योपगन्तव्यतया वानरपदस्य वानरकर्तृके लक्षणां स्वीकृत्य आरूढपदस्यारोहकर्मणि लक्षणास्वीकारे पदद्वये लक्षणापत्तिः बहुव्रीहावुत्तरपद एव समासप्रयुक्तलक्षणेति नियमस्योत्तरपदार्थप्राधान्यनियमस्य च भङ्गपत्तिः स्यादिति वानरपदस्यैव वानरारोहकर्मणि लक्षणा आरूढपदं तात्पर्यग्राहकमेवेति भावः। ननु निपातमात्रार्थस्य नामार्थान्तरेण भेदान्वन्वयो न स्यात््। "चादयोऽद्रव्ये निपाता" इत्यनुशासने द्रव्यभिन्नार्थकानां चादीनामेव निपातसंज्ञाविधानात्् इवशब्दस्य चादिगणमध्ये पाठाभावादित्याशङ्कां निराकुरुते---निपातपदमिति। तथाचात्र निपातपदमव्ययार्थकमेवेति निपातानामव्ययत्वादेव लाभसंभवादिति भावः। प्रतययार्थमद्वारीकृत्यैवेति। विभक्त्यर्थभिन्नसंबन्धेनैवेत्यर्थः। ननु मूले निपातातिरिक्तेत्यस्य भेदेनेत्यस्य च प्रयोजनमुक्तं न तु साक्षादित्यस्येति नियमे साक्षात्पदमनर्थकमित्याशङ्कां निराकुरुते---भूतल इत्यादि। आधेयतासंसर्गेणापीति। अपिना स्वरूपसंबन्धेन घटे भूतलवृत्तित्वान्वयस्य समुच्चयः। अन्वयादिति। यद्यपि घटे भूतलवृत्तित्वप्रकारकबोधस्वीकारेणैवोपपत्तौ आधेयतया भूतलस्यापि घटे प्रकारत्वोपगमोऽनुचितः पदार्थस्य संसर्गविधयाभानानङ्गीकारात््। तथापि भूतले घट इति वाक्यजन्यज्ञानानन्तरं घटो भूतलीयो न वेति संशयानुत्पादस्याप्यनुभवसिद्धतया आधेयतया भूतलाभाववान्् घटः प्रमेय इति विशिष्टवैशिष्ट्यावगाहिप्रत्यक्षं प्रति तादृशशाब्दसामग्र्याः प्रतिबन्धकत्वाकल्पनाप्रयुक्तलाघवेन 
विभक्त्यर्थस्य संसर्गविधयाऽपि भानमादृतम््। तादृशवाक्यजन्यबोधस्य घटो भूतलीय इत्याकारकत्वे घटे आधेयतयता भूतलाभावज्ञानमपि बाधज्ञानमेवेति तदभावावगाहिघटितशाब्दबोधसामग्रीसत्त्वे विशेष्यतावच्छेदकप्रकारकनिर्णयघटितोक्तप्रत्यक्षसामग्र्येव न तिष्ठतीत्येतादृशप्रत्यक्षे तादृशशाब्दसामग्र्याः प्रतिबन्धकत्वं न कल्पनीयमिति लाघवमिति भावः। घटः पटो नेत्यत्रात्यन्ताभावो नञा न बोधयितुं शक्यते नञोऽत्यन्ताभावबोधेऽनुयोगिवाचकपदोत्तरं सप्तम्यपेक्षणादतो नञर्थोऽन्योन्याभाव एवेत्याह---नञर्थेति। प्रत्ययार्थद्वारैवेति। षष्ठस्मारितस्वत्वसंबन्धेनैवेत्यर्थः। अथवा स्वत्वे राजपदार्थान्वयः स्वत्वस्यैव पुरुषेऽन्वयो नतु राजपुरुषयोरित्यर्थः। उभयत्रापि षष्ठीविषयकस्मरणकल्पनमावश्यकमिति भावः। मूले अस्मृतविभक्तेरपीति। यद्यपि तत्पुरुषे पूर्वपदस्य स्वार्थविशेषितविग्रहवाक्यस्थविभक्त्यर्थविशिष्टे निरूढलक्षणोपगमेन तत्तद्विभक्त्यस्मरणे पूर्वपदस्य तत्तदर्थे निरूढलक्षणानिर्णय एव न संभवतीति लक्षणारूपवृत्तिज्ञानभावादेव पदजन्यपदार्थस्मरणाभावेन शाब्दबोधो न संभवत्येवेत्यस्मृतविभक्तेः शाब्दबोधोपपदानं दुर्वचम्। तथापि विभक्तिस्मरणं विना निरूढलक्षणार्थस्यानिर्णयेऽपि सामान्यतो लक्षणाज्ञानं तदधीनपदार्थस्मरणं च संभवत्येव। निरूढलक्षणाज्ञानादेव पदार्थस्मरणमिति न नियमः। तथासति गङ्गायां घोष इत्यादौ गङ्गापदात्तीरस्मरणानुपपत्तेः। एवं च तत्तत्स्थलेषु नानाविभक्तस्मरणकल्पनमपेक्ष्य लक्षणया राजपदाद्राजसंबन्ध्युपस्थितिं कल्पयित्वाऽभेदशाब्दबोधोपगम एवोचितो लाघवात््। राजपुरुष इति कर्मधारये त्वन्वयानुपपत्त्यादिलक्षणाबीजाभावेन राजाभिन्नः पुरुष इति शक्यार्थाऽभेदबोध एव स्वीक्रियत इति भावः। मतान्तरमाह---परे त्विति। व्युत्पत्तिवैचित्र्येणेति। पुरुषविशेष्यकस्वत्वसंसर्गकरजप्रकारकशाब्दबोधं प्रति राजपदाव्यवहितोत्तरपुरुषपदत्वरूपानुपूर्वीज्ञानस्य कारणत्वादित्यर्थः। तथाचातएव राजा पुरुष इत्यादौ तादृशान्वयबोधवारणसंभवेन नोक्तापत्तेरवकाश इति भावः। परामर्शो न स्यादिति। तत्पदेन पूर्ववाक्यस्थपदार्थस्यैव परमर्शो न तु तादृशपदर्थतावच्छेदकस्यापीति नियमः। अन्यथाऽत्र शुक्लो घटोऽस्ति स न द्रवयमिति स्वारसकप्रयोगापत्तेः। तथाच राजपदस्य राजसंबन्ध्यर्थकत्वे तत्पदेन राज्ञः परामर्शो न स्यादिति भावः। आहुरित्यस्वरसोद्भावनम््। तद्बीजं तु एवं सति राज्ञः पुरुष इत्यादावपि स्वत्वसंसर्गकबोधस्वीकार एवोचितः। अतिप्रसङ्गस्य षष्ठ्यन्तराजपदसमभिव्याहारज्ञानस्य तादृशशाब्दबोधनियामकत्वोपगमेनैव वारणसंभवात््। नचैवं व्याससमासवाक्यज्ञानयोः परस्परजन्यशाब्दबोधे व्यभिचारेण कारणतैवानुपपन्नेति वाच्यम््। तादृशानुपूर्वीज्ञानाव्यवहितोत्तरत्वस्यापि कार्यतावच्छेदककोटौ निवेशनीयतया व्यभिचाराप्रसक्तेः। अन्यथा त्वन्मतेऽप राजस्वत्वं पुरुष इत्यतस्तादृशशाब्दबोधवारणाय षष्ठ्यन्तरा जपदसमभिव्याहारज्ञानस्य राजस्वत्वप्रकारकशाब्दबोधहेततायाः कल्पनीयतया पर्यायपदान्तरघटितवाक्यादपि तादृशशाब्दबोधोत्पत्त्या व्यभिचारस्य दुर्वारत्वात््। यदिच पुरुषो न राज्ञ इत्यादौ आश्रयतया स्वत्वाद्यभाव एव नञा बोधनीयः वृत्त्यनियामकसंबन्धस्याभावप्रतियोगितानवच्छेदकतया स्वत्वादिसंबन्धेन राजाद्यभावस्य नञा बोधयितुमशक्यत्वादिति स्वत्वादेर्विभक्त्येर्थत्वमावश्यकमित्युच्यते तदा वृत्त्यनियामकसंबन्धस्याभावप्रतियोगितावच्छेदकत्वे को दोष इति वक्तव्यम््। अभावान्तरकल्पने गौरवमिति चेत््। समनियताभावनामैक्येन तादृशाभावस्य रजसवत्वाभावरूपत्वाभ्युपगमेनाभावान्तराकल्पनात््। न च स्वत्वादिसंबन्धावच्छिन्नप्रतियोगितकल्पने गौरवमिति वाच्यम््। स्वत्वादिषु विभक्तीनां शक्तिकल्पनं विभक्तिजन्यस्वत्वाद्युपस्थितीनां शाब्दबोधहेतुताकल्पनं तादृशोपस्थितीनां भिन्नविषयकप्रत्यक्षादिप्रतिबन्धकतावच्छेदककोटौ प्रवेशं चापेक्ष्म तादृशप्रतियोगिताव्यक्तिकल्पनस्यैव लघुत्वादिति। इदं पुनरिहानुसंधेयम््। उक्तक्रमेण विभक्तेः संख्याभिन्नार्थकतैव न स्यादिति। किञ्च राजसंबन्धिनि राजपदस्य स्वारसिकलक्षणाग्रहदशायां तादृशलाक्षणिकराजपदघटितराजपुरुष इति कर्मधारयाद्राजसंबन्ध्यभिन्नः पुरुष इत्यादिबोधस्य सर्वानुमततया तादृशानुपूर्वींज्ञानस्य द्विविधशाब्दबोधहेतुताकल्पने गौरवम््। अपिच राजसंबन्ध(न्धि)भिन्नः पुरुषः प्रमेय इत्यादिविशिष्टवैशिष्ट्यावगाहिप्रत्यक्षं प्रति तादृशानुपूर्वीज्ञानघटितशाब्दसामग्र्याः प्रतिबन्धकत्वकल्पने गौरवम््। मन्मते च बाधाभावादिघटितशाब्दसामग्रीकाले विशेष्यतावच्छेदकप्रकारकनिर्णयघटितप्रत्यक्षसामग्र्या एवासत्त्वेन प्रत्यक्षापत्त्ययोगात्तदकल्पनात््। नच त्वयापि स्वत्वसंबन्धेन राजाभाववान्् पुरुषः प्रमेय इति तादृशप्रत्यक्षं प्रति पृथक््तादृशशाब्दसामग्र्याः प्रतिबन्धकत्वं 
कल्पनीयमिति साम्यमिति वाच्यम््। राजकीयभिन्नसंबन्धः प्रमेय इति प्रत्यक्षं प्रत्यपि स्वत्वस्य संसर्गतावादिना तादृशाब्दसामग्र्याः प्रतिबन्धकत्वस्य कल्पनीयतया पूर्वोक्तप्रतबन्धकत्वकल्पनस्य तन्मतेऽधिकत्वादित्यलं विस्तरेण।। मूले द्वन्द्वे न लक्षणेत्युक्तं तन्न संगच्छते। अहिनकुलमित्यादौ समाहारद्वन्द्वे उत्तरपदस्याहिनकुलसमुदाये लक्षणायाः स्वतःसिद्धत्वादतो द्वन्द्वपदमितरेतरद्वन्द्वपरमित्याह---इतरेतरेति। मूले विभक्त्यर्थद्वित्वप्रकारेणेत्यत्र विभक्त्यर्थः कर्मत्वं तस्मिन्् प्रकारतया घवखदिरौ बुध्येते इत्यर्थो बोध्यः। सुपामिति। आकाशाविति वाक्यस्य प्रमाण्याभ्युपगमे नैतन्निर्वाहः। विभक्त्यर्थद्वित्वादेरुद्देश्यतावच्छेदकव्याप्तिविशिष्टसङ्ख्यायाः स्वात्मकपर्याप्त्याख्यरूपसंबन्धैनैव स्वप्रकृत्यर्थेऽन्वयो नियत इत्युपेयम््। अन्यथा घटाकाशगतद्वित्वस्य केवलपर्याप्त्याख्यसंबन्धेन समवायेन चाकाशेऽपि सत्त्वेन तादृशप्रयोगस्य प्रामाण्यापत्तेः। तथाचाकाशत्वव्याप्यद्वित्वाप्रसिध्याऽऽकाशस्य तादृशपर्याप्तिसंबन्धेन न तद्वत्त्वमिति नोक्तवाक्यस्य प्रामाण्यापत्तिः। एवं च तादृशपर्याप्तिसंबन्धेन तद्वत्त्वं द्वित्वस्योद्देश्यतावच्छेदकव्याप्यत्वएव पर्यवसितं भवतीत्युद्देश्यतावच्छेदकव्याप्यद्वित्वादिसंख्याप्रमाजनकत्वं विभक्तीनामित्यर्थः। प्रमोपादानादाकाशावित्यादिवाक्याद्योगयतभ्रमे घटाकाशगतद्वित्वस्याकाशे प्रकारतावगाहिशाब्दबोधोत्पत्तावपि न क्षतिः। नचोक्तस्थले तादृशपर्याप्तेरप्रसिद्धतया कथं तदवगाहभ्रमः संभवतति वाच्यम््। एकत्वादिपर्याप्तेराकाशत्वव्याप्यतया तेन व्यधिकरणसंबन्धेन घटाकाशगतद्वित्वस्य भ्रमे प्रकारत्वोपगमात््। एतेनोद्देश्यतावच्छेदकव्याप्यद्वित्वस्यैव द्विवचनशक्यत्वे आकाशावित्यादिवाक्यात्् भ्रमात्मकोऽपि शाब्दबोधो न स्यादाकाशत्वव्याप्यद्वित्वाप्रसिध्या विभक्तेस्तद्बोधकत्वासंभवादिति प्रत्युक्तम््। उक्तरीत्या भ्रमस्योपपादितत्वात््। द्वित्वमात्रे विभक्तेः शक्तिभ्रमेण तादृशाब्दबोधोपपादनमसत््। तथासति तादृशवाक्यजन्यशाब्दबोधस्य भ्रमत्वानुपपत्तेः घटाकाशगतद्वित्वस्याकाशे पर्याप्त्यादिसंबन्धेनाबाधितत्वादिति बोध्यम्। अत्र चैत्रो मैत्रश्च गच्छत इत्यादावाख्यातेनोद्देश्यतावच्छेदकचैत्रत्वाद्यव्याप्यद्वित्वादेरपि बोधनाद्विभक्तीनामित्युपेक्ष्य सुपामित्युक्तमित्यवधेयम््। नच सिद्धान्ते घटपटावित्यादौ केवलपर्याप्तिसंबन्धेनैव द्वित्वान्वयात्् सुपामित्यत्रैकधर्मोद्देश्यतावच्छेदकस्थल इत्यस्य पूरणीयतयोक्तस्थले धर्मद्वयस्योद्देश्यतावच्छेदकतयेदमसङ्गतमिति वाच्यम््। सिद्धान्ते तथात्वेऽपि मीमांसकमते साहत्यस्यैवोद्देश्यतावच्छेदकतया पूरणस्यानावश्यकत्वात््। घटपटौ तिष्ठत इत्यादौ तु तिङो न संख्याबोधकता सुपैव सङ्ख्याबोधकत्वादिति मन्तव्यम््। सहवृत्तित्वमिति। एकदेशवृत्तित्वमित्यर्थः। लक्ष्यं लक्ष्यतावच्छेदकं। एकक्रियान्वयित्वं एकश1क्त्युपस्थाप्यार्थान्वयित्वम््। मूले साहित्यशून्ययोरिति। गोत्वाश्वत्वाद्योरित्यर्थः। गोत्वाश्वत्वे पश्येत्यादौ दर्शनरूपक्रियान्वयित्वस्य सत्त्वान्न द्वन्द्वानुपपत्तिः। अतो द्वितीये दूषणान्तरमाह--पश्य छिन्धीति। यथाक्रमं धवे दर्शनस्य खदिरे छेदनस्य तात्पर्येणापि। दर्शनात्् द्वन्द्वदर्शनादित्यर्थः। साहित्यस्याननुभवादिति दूषणमपि द्वितीयकल्पभिप्रायेणैवेत्याशयेन व्याचष्टे---वस्तुगत्येति। शाब्दबोधाभावादिति। एकक्रियान्वयित्वं हि एकक्रियाविषयतानिरूपितसंसर्गतानिरूपितशाब्दबोधविषयत्वमेव। तच्च न शाब्दबोधविषयः। स्वस्मिन्स्वविषयकत्वस्याननुभवादिति भावः। वस्तुतस्त्ववृत्तीनामपि कालिकसंबन्धेन वृत्तितामते एकमहाकालवृत्तित्वमक्षतमेवेति न क्वापि द्वन्द्वानुपपत्तिरित्याशङ्कायामेव साहित्यस्येत्यादिदूषणमभिहितम्। एककालवृत्तित्वादेः शाब्दबोधविषयत्वाननुभवाच्चेति तदर्थ इति युक्तमुत्पश्यामः। व्यासज्यवृत्तितयेति। यद्यप्येकदेशवृत्तित्वमेकक्रियान्वयित्वं च न व्यासज्यवृत्ति तथापि पक्षद्वये दूषणाभिधानादपेक्षाबुद्धिविषयत्वमेव साहित्यं वाच्यम््। तच्च व्यासज्यवृत्त्येवेति भावः। एतच्चापाततः। द्वौ गच्छत इत्यादौ व्यासज्यवृत्तिद्वित्वाद्यवच्छेदेनापि गमनकर्तृत्वान्वयस्य सर्वसम्मतत्वादिति विभावनीयम््। कर्मधारयादिति। कर्मधारये पदद्वये लक्षणाविरहेण लक्षणाविरहितसमासत्वस्य द्वन्द्वकर्मधारयोभयसाधारणत्वादिति भावः। समुच्चयेति। घटं पटं चानयेत्यत्र चार्थः समुच्चयः। तत्र घटपटयोः समासनिष्ठानयनक्रियान्वयित्वेन सापेक्षत्वान्न समासः। एवं भिक्षामट गां चानयेत्यत्र चार्थोऽन्वाचयः अत्रापि भिक्षागवोः समासनिष्ठक्रियासापेक्षत्वादेवासामर्थ्यादेव न समासः। किंतु रामश्च लक्ष्मणश्च रालक्षमणणौ अहिश्च नकुलश्चाहिनकुलमितीतरेतरसमाहारयोरेव यत्र चार्थत्वं तत्रैव समास इति भावः। परंतु यत्र पदार्थयोर्भेदस्तत्रैव चकारः प्रयुज्यत इति समुच्चयान्वाचयेतरेतरसमाहारेषु चार्थो भेद एव। तस्मिन्् भेदे समस्यमानपदार्थयोर्वस्तुतो वर्तमाने सति द्वन्द्वसमासो भवतीति चार्ये द्वन्द्व इति सूत्रार्थः। 
प्रमाणप्रमेयेत्यादीति। प्रमाणस्य प्रमेयाभिन्नत्वेन तत्र द्वन्द्वो न स्यादिति भावः। तथाच नीलघटयोरित्यत्र नीलत्वघटत्वयोर्यथा नीलघटपदयोर्लक्षणा तथा प्रमाणप्रमेयेत्यादिसूत्रेऽपि प्रमाणत्वादौ प्रमाणादिपदस्य लक्षणा, अभिदपदस्याश्रयाऽभेद इव पदार्थपदस्यापि पदार्थतावच्छेदकस्य पदार्थस्य च पदजन्यप्रतीतेर्विषयत्वेन पदार्थतावच्छेदकयोः पदार्थयोर्वा भेदे द्वन्द्वः साधुः। नीलघटयोरित्यादौ पदार्थतावच्छेदकभेदादेव द्वन्द्वस्य साधुता। नचैवं पदार्थयोर्भेदः कथं द्वन्द्वस्य साधुतानियामक इति वाच्यम््। घटश्च घटश्च घटावित्यत्र द्वन्द्वोपपत्तये पदार्थभेदस्य द्वन्द्वसाधुतानियामकत्वोपगमात््। नच तत्र सरूपाणामेकशेष इति सूत्रेण पदान्तरस्य लोपविधानात्् द्वन्द्व एव नास्तीति कृतं पदार्थभेदस्य द्वन्द्वसाधुतानियामकत्वोपगमेनेति वाच्यम््। सरूपैकशेषस्य द्वन्द्वसमासापवादकत्वेन द्वन्द्वस्य साधुतास्थल एव सरूपैकशेषविधेः प्रवर्तनीयतया तत्रच पदार्थतावच्छेदकघटत्वस्य भेदाभावेन पदार्थयोर्घटव्यक्त्योर्भेदादेव द्वन्द्वस्य साधुतामुपपाद्य तदपवादकसरूपैकशेषविधेः प्रवर्तनीयत्वादिति भावः। नचैवं नीलघट इति कर्मधारयस्थलेऽपि पदार्थतावच्छेदकभेदसत्त्वेन द्वन्द्वप्रवृत्त्या कर्मधारयोच्छेदापत्तिरिति वाच्यम््। समस्यमानपदार्थयोरभेदविवक्षायामेव कर्मधारयविधानाद्विशेषेण सामान्यबाधादभेदविवक्षाभाव एव द्वन्द्वसमासविधेरभ्युपगमादिति ध्येयम््। सकृदुच्चरित इति। एकवारोच्चरितपदादेकस्यैवार्थस्य बोधेन घटपदादेकदा नानाघटबोधासंभवादित्याशङ्कायामिदमुक्तम््। नचैवं सरूपाणामिति सूत्रवैयर्थ्यम््। एकघटपदेनैव नानाघटोपस्थितिसंभवेन पदान्तरं कल्पयित्वा तल्लोपविधानस्यानुचितत्वादित्याशङ्कायामाह---एकशेषविधेरिति। हरिपदे सूर्यत्वसिंहत्वादिपदार्थतावच्छेदकानां भेदेन द्वन्द्वप्रसक्त्या तत्रैव तदपवादकसरूपैकशेषविधेः सार्थकत्वादति भावः। ननु सकृदुच्चरित इति व्युत्पत्त्यनभ्युपगमे सैन्धवादिपदादेकदैव लवणाश्वयोर्बोधापत्तिः। नच तात्पर्यज्ञानस्य नियामकत्वान्नानुपपत्तिरिति वाच्यम््। तात्पर्यसत्त्वेऽप्येकदा लवणाश्वयोर्बोधाननुभवादित्यत आह---अस्तुवेति। पदार्थैकदेश इति। सकृदर्थमित्यत्रार्थशब्दार्थो वृत्त्या पदबोध्यः। तदेकदेशवृत्तौ सकृदित्यर्थस्यैकत्वसयान्वयः। तथाच सकृदुच्चरितः शब्द एकया वृत्त्या स्वबोध्यमर्थं बोधयतीति व्युत्पत्त्यर्थकतया घटत्वावच्छिन्नैकशक्तेर्नानाघटबोधोपपत्तिरिति भावः। ननु हरयस्तिष्ठन्तीत्यादौ तात्पर्यसत्त्वे सिंहसूर्यादीनामपि बोधोऽनुभवसिद्ध इति नानावृत्त्यापि नानार्थानामेकदा नानार्थबोधकत्वमङ्गीकरणीयमित्याशयेनाह---वस्तुत इति। तथाचैकपदज्ञानादेक एव शाब्दबोधो नतु क्रमिकशाब्दबोधद्वयमित्येवोक्तव्युत्पत्तेः पर्यवसितार्थ इति भावः। घटा इत्यादेरप्येकशेषोदाहरणत्वेन व्याकरणप्रतपदितत्वादाहरित्युक्तम््। समाहार बोध इति। द्वितीयार्थकर्मत्वविशेष्यकसमाहारप्रकारकशाब्दबोध इत्यर्थः। मूले वादनासंभवादिति। शब्दजनकसंयोगानुकूलो व्यापारो वादनपदार्थः। धात्वर्थतावच्छेदकसंयोगे द्वितीयार्थोधेयत्वान्वयो वाच्यः। संयोगे बुद्धिवृत्तित्वस्य बाधादिति भावः। अन्वर्थत्व इति। समाहारसंज्ञायाः समाहारबोधकत्वप्रयुक्तत्वा इत्यर्थः। अन्यत्रेति। असमुदायप1देष्वित्यर्थः। अतिप्रसङ्गात्् समाहरसंज्ञातिप्रसङ्गत््। पदसंस्कारार्थत्वादिति। पदस्य अहिनकुलादिपलस्य संस्कारो वलक्षणधर्मःस च नपुंसकत्वनित्यैकवचनान्तत्वरूपः तदर्थत्वात् तत्प्रयोजकत्वात््। समाहारद्वन्द्व एव तथोपगमादिति भावः। विरूपैकशेषेति। 'सरूपाणामेकशेष' इति सूत्रेण समानानुपूर्वीकपदानामेकशेषविधानाद्विभिन्नानुपूर्वीकपदस्थले 'पिता मात्रा श्वशुरः श्वश्चा भ्रातृपुत्रौ स्वसृदुहितृभ्या'मित्यादिना मातृश्वश्च्वादिशब्दानां लोपो विधीयते तत्रावशिष्टसय पितृपदस्यैव जनकदम्पत्योर्लक्षणा। समभिव्याहृतपदसत्त्वे तदर्थनिरूपितजनकत्वमेव प्रतीयते। तदभावे तूच्चारयितुरेवेति मन्तव्यम््। पितृद्वयेति। जनकपुंस्त्वावच्छिन्नस्यैव पितृशब्दार्थत्वादिति भावः। गत्यभावादित्यनेन सरूपघटादिपदस्थले एकेनैव घटपदेन नानाघटबोधसंभवाल्लक्षणां विनापि गतिः सूचिता। आहुरित्यनेनास्मिन्कल्पेऽस्वरसः सूचितः। तद्बजं त्वस्मृतमातृशब्दस्यापि शाब्दबोधानुभवो नानास्मृतिव्यक्तिकल्पने गौरवं च। प्रमाणान्तरेण अनुमानादिना। स्त्रीपरत्वज्ञाने भ्रातृपदस्य भ्रातृभगिन्युभयतात्पर्यकत्वज्ञाने पुत्रपदस्य पुत्रीपुत्रोभयपरत्वज्ञाने चेत्यर्थः। इदंच लक्षणायां बीजप्रदर्शनम््। तात्पर्यानुपपत्तेर्लक्षणाबीजत्वादिति भावः। अध्ययनविधिसिद्धेति। अर्थी समर्थो विद्वानित्यादिना यागोपयुक्तद्रव्यवतः शक्तिमतो ज्ञानवतश्च यागेऽधिकारित्वप्रद्रशने ज्ञानस्य च 'स्वाध्यायोऽध्येतव्य'इति श्रुत्या प्रयोजनवदर्थप्रतीतिजनकस्वाध्यायो वेदः कर्तव्य इत्यर्थकतया वेदाध्ययनेनैव ज्ञानसंपादनस्य बोधितत्वात््। उक्तनिषेधश्रुत्या च निषादस्याध्ययनस्य 
निषिद्धत्वाद्वेदाध्ययजन्यज्ञानाभावेन निषादस्य यजनासंभवः। तदसंभवे तद्याजनस्याप्यसंभव इति भावः। गौरवं कल्पनागौरवमित्यर्थः। लाघवम किंचित्करमिति। लक्षणाऽकल्पनाप्रयुक्तलाघवं दोषावहमित्यर्थः। उक्तश्रुतेरप्रामाण्यापत्त्या शक्यार्थान्वये लाघवेऽपि तदनादरणीयमिति भावः। ननु 'मा हिंस्यात्् सर्वा भूतानी'तिनिषेधविधिना हिंसामात्रस्य निषिद्धत्वे 'वायव्यं श्वेतमालमेत भूतिकाम' इति यागे पशुहिंसाविधानबलद्विहितर्हिसातिरिक्तहिंसानिषेधपरत्वमेव यथोक्तनिषेधविधेः स्वीक्रियते तथात्रापि निषादस्थपतिमिति विधानबला'न्न स्त्रीशूद्रा'वित्यादिनिषेधवाक्य शूदरपदं वा निषादातिरिक्तशूद्रपरमधिपूर्वकायधात्वर्थो वा यागोपयुक्ताध्ययनभिन्नाध्ययनार्थकोऽङ्गीकरणीयः यथाश्रुतेऽप्रामाण्यापत्तेरित्याशङ्कां निरकुरुते---तत्रेति। विशेषतः विशेषविधानेन प्राप्तं यदध्ययनं तदतिरिक्ताध्ययनमेवोक्तश्रुतेस्तत्पर्यार्थः। तथाच निषादस्थपतिमिति विधिना प्राप्तं निषादस्य यागोपयुक्तवेदाध्ययनमिति तदतरिक्तवेदाध्ययनं निषादस्य, वेदाध्ययनमात्रं च शूद्रमात्रस्य निषिद्धमिति भावः। अदोषत्वादितीति। ननु निषादस्थपतिमित्यत्र कर्मधारयोपगमे लाघवं तत्पुरुषोपगमे निषादपदस्य निषादसंबन्धिनि लक्षणायाः कलपनीयतय गौरवात््। एवंच विधितो निषादस्य यजने प्राप्ते तदनुरोधेन निषादस्याध्ययनकल्पनेऽपि न कल्पनागौरवम्। फलमुखगौरवस्यादोषत्वादित्युक्तम््। तदितमसङ्गतम्। शक्यसंबन्धरूपलक्षणायाः सर्वसिद्धतया तस्या अकल्पनीयत्वादिति तत्पुरुषोपगमेऽपि न किञ्चिद्गौरवम््। अतः कर्मधारयमुपगम्य निषादस्याध्ययनकल्पनमेव गौरवग्रस्तमिति शङ्कते---नन्विति। लक्षणायाः क्लृप्तत्वेऽपि तज्ज्ञानस्य वेदजन्यशाब्दंप्रति हेतुत्वकल्पने गौरवमक्षुण्णमेवेति शङ्कते---नचेति। लौकिकशाब्दबोधानुरोधेन लक्षणाज्ञानस्यापि लाक्षणिकार्थविषयकशाब्दबोधंप्रति हेतुतायाः कलृप्ततया तत एव वैदिकशाब्दस्याप्युपपत्त्या वेदस्थले कार्यकारणभावान्तरकल्पनाविरहादिति समाधत्ते---निषादानामिति। लक्षणाज्ञानहेतुतया आधिक्यविरहेऽपि वेदजन्यशाब्दबोधव्यक्तीनामव्यवहितपूर्वकालसंबन्धज्ञानव्यक्तीनामनन्तानां कल्पनाप्रयुक्तगौरवं वज्रलेपरूपमेव। नच तन्मतसिद्धशक्तिज्ञनव्यक्तिकल्पनास्थानीयलक्षणाज्ञानविधया शक्तिज्ञानस्यावश्यकतया शक्तिज्ञानव्यक्तीनां वेदजन्यशाब्दबोधात्पूर्वमुभयवादिसिद्धत्वादति समाधत्ते---शक्यसंबन्धरूपेति। अखपदेति। समस्यमानपदमात्रघटितविग्रहकसमासस्य स्वपदविग्रहस्य समासस्य तदृशविग्रहवाक्यं स्वपदविग्रहवाक्यमि1त्युच्यते। स एव नित्यसमास इति व्यवह्नियते। स्वपदमात्रघटितविग्रहवाक्यसिध्यर्थमेव समासविधेर्वैकल्पकतवस्याङ्गीकारादिति भावः। उपपदार्थविशेष्यक इति। नचैवमुपकुम्भादागत इत्यादौ विभक्त्यर्थापादानत्वादौ समीपादेरन्वयो न स्यात््। प्रत्ययानां प्रकृत्य्रथान्वितस्वार्थबोधकत्वनियमात््। उपपदाव्यवहतोत्तरकुम्भपदस्यैव विभक्तिप्रकृतित्वादिति वाच्यम््। पदभेदेन व्युत्पत्तिभेदस्वीकारात््। पूर्वपदार्थप्रधानसमासस्थले तादृशसमस्तपदविभक्तेरव्यवहितपूर्वापरभावस्यैव तादृशशाब्दबोधनियामकत्वोपगमेनोक्तव्युत्पत्तेस्तादृशस्थले सङ्कोचोपगमादिति भावः। कुम्भपदस्यैव कुम्भसमीपे लक्षणा उपपदं तात्पर्यग्राहकम््। एवंच प्रत्ययानामिति व्युत्पत्तेरपि न संकोचकल्पनमिति केचिदाहुः तन्मतमुपन्यस्यति---केचित्त्विति। कुम्भसमीपमितीति। यद्यपि कुम्भपदस्यैव कुम्भसमीपार्थकत्वेन न कुम्भसमीपमित्यन्वयबोधाकारः, किन्तु स्मरणमेवेत्यन्वयबोध इत्यसङ्गतम््। तथाप्यव्ययोत्तरमपि विभक्तसत्त्वेन तदर्थसङ्ख्याप्रकारकबोधतात्पर्येण कुम्भसमीपमेकमिति शाब्दबोध इत्यभिप्रायः। आहुरित्यखरसोद्भावनम््। तद्बीजं तु समासानन्तर्भावेन क्वाप्युपपदस्य प्रयोगाभावेन उपपदस्य सामीप्यार्थकताया निश्चेतुमशक्यतयाऽखपदविग्रहस्थलेऽपि समानार्थकपदान्तरेणैव विग्रहवाक्यस्वीकाराच्च समीपपदस्य सामीप्यविशिष्टार्थकतया उपपदस्यापि तदर्थकताया एवोचितत्वात््। संभवति सार्थकत्वे किंचित्पदस्य निरर्थकताकल्पनमयुक्तमिति मन्तव्यम््। शक्तिनिराकरणमिति। यद्यपि राजपुरुष इत्यादौ तत्पुरुषे पूर्वपदस्य लक्षणैव पूर्वं प्रतिपादित नतु तत्पुरुषे शक्तिर्निराकृता। अर्धपिप्पलीति तत्पुरुषेऽपि न पूर्वपदेऽपि लक्षणा किंतूत्तरपद एवेत इदानीमभिधानान्न पौनरुक्त्यशङ्कावकाशः। अग्रे च तत्र तत्र समासेषु समासघटकपदानां शक्त्या लक्षणया वा तत्तद्विशिष्टबोधोपपत्तौ न क्वापि समासे शक्तिः कल्प्यते गौरवादिति समासमात्रे शक्तिरेकदैव निराकरिष्यत इति नानुपपत्तिः। तथापि तत्पुरुषे पूर्वपदलक्षणाभिधानं समासे शक्तिनिरासायेति तदुक्त्यैव क्वचित्तत्पुरुषे उत्तरपदलक्षणयैव निर्वाहेण तत्रापि न शक्तिकल्पनमिति लाभसंभवात्पौनरुक्त्यशङ्कावकाशः 
कथंचिदुपपादनीयः। विसर्गशून्येति। आसत्तीत्यस्य निर्विभक्तिकत्वेन समासान्तर्गतत्वसंभवेन आसत्त्यादितात्पर्यान्तानां द्वन्द्वसमासमाश्रित्य तेषां ज्ञानमितिषष्ठीतत्पुरुषाश्रयणेनासत्त्यदिज्ञानलाभसंभवादितिभावः। 'सन्निधानं तु पदस्ये'ति मूलकारिकायां चोपपदसान्निध्यमासत्तरिति यथाश्रुतार्थः प्रतीयते। तत्र चोपपदयोर्यत्र न परस्परान्वयबोधजनकत्वं तत्र पदयौः सान्निध्यस्यासत्तित्वापत्तिरिति दोषस्य स्पष्टतया तस्यैव ग्रन्थकर्तृः स्वाभिमतासत्तेर्निर्वचनबीजतां प्रदर्शयन्नाह---नन्वित्यादि। वस्तुतः सन्निधानमित्यादिमूलं प्राचीनां एवं परिष्कुर्वन्ति ययोः पदयोः परस्परमन्वयबोधजनकत्वे तात्पर्यं तयोः पदयोरव्यवधानमासत्तिः। तस्याः स्वरूपसत्याः शाब्दबोधकारणत्वे गिरिर्भुक्तमित्यादौ गिरिपदाग्निमत्पदयोरव्यवधानभ्रमाच्छाब्दबोधस्यानुभवसिद्धतया तदपलापापत्तिः। तस्माद्भ्रमप्रमासाधारणं तादृशपदयोरव्यवधानज्ञानमेव शाब्दबोधहेतुतयोपगन्तव्यमिति तन्मतं निरूपयितुं मूलकृदुपन्यस्यति---अन्वयप्रतियोगीत्यादि। अन्वयः शाब्दबोधविषयीभूतः संसर्गः। तत्प्रतियोग्यनुयोगिपदेत्यस्य तत्प्रतियोगियनुयोगिबोधकपदेत्यर्थः। मतमेतद्दूषयति---वस्तुत इति। अनपेक्षितत्वात्् शाब्दबोधात्प्राक्यर्वत्राव्यवधानज्ञाननियमाभावादित्यर्थः। तथाचोक्तासत्तिज्ञानस्य हेतुता व्यभिचारेण वक्तुमशक्येति भावः। नचोक्तव्यतिरेकव्यभिचर एवासिद्ध इति वाच्यम््। पदद्वयेनाऽप्यब्यवधानेन पदार्थद्वयस्योपस्थितिज्ञाने पदाव्यवधानज्ञानं विनापि शाब्दबोधस्यानुभवसिद्धत्वादिति भावः। स्वमतेनासत्तिं निर्वक्ति---यत्पदार्थेनेति। तात्पर्यविषय इति। तात्पर्यविषयत्वप्रकारकनिश्चयविषय इत्यर्थः। तादृशपदयोरिति। तादृशपदज्ञानयोरित्यर्थः। तदुपस्थितिरिति। तेनोपस्थितिस्तदुपस्थितिरिति व्युत्पत्त्य तादृशासत्तविशिष्टपदजन्योपस्थितिरित्यर्थः। यथाश्रुतेऽव्यवधानज्ञानस्यानपेक्षितत्वादिति पूर्वमूलविरोधापत्तेरित्थंच पदद्वयोपस्थित्योरव्यवधानमेवासत्तिः। साच स्वरूपसत्येव शाब्दबोधकारणम््। नातः पूर्वमूलविरोधः। अतएवासत्तिर्योग्यतेति मूलकारिकायामासत्तेः समासानन्तर्गतत्वेन निर्देशोऽपि साधु संगच्छते। तस्याः स्वरूपसत्या एव शाब्दबोधकारणत्वात््। नचैवमप्यासत्तिभ्रमाच्छाब्दबोध इत्यग्रिममूलविरोधः आसत्तिज्ञानस्य शाब्दबोधे कारणत्वादिति मन्तव्यम््। आसत्तिभ्रमादित्यस्य भ्रमनिर्वाह्यासत्तेरित्यर्थकत्वादुक्तासत्तेस्तात्पर्यनिश्चयघटितत्वेन नीलघटपदार्थयोरन्वये वक्तुस्तात्पर्यविरहेण तात्पर्यभ्रमेणैव तत्रासत्तेर्निर्वाह्यत्वादिति ध्येयम््। भ्रमादिति। भ्रमनिर्वाह्यासत्तेरित्यर्थः। ययोः पदयोः परस्परान्वयबोधजनकत्वेन वक्तुस्तात्पर्यविषयत्वनिश्चयस्तयोरव्यवधा1नस्यैवासत्तितया तादृशतात्पर्यविषयकनिश्चयस्य भ्रमरूपत्वादित्यवधेयम््। एवं चासत्तिभ्रमाच्छाब्दभ्रमाभावेऽपीत्यग्रिममूलेऽपि भ्रमप्रयोज्यासत्तेः। शाब्दभ्रमाभावेऽपीत्यर्थो वर्णनीयः। नातः पूर्वोक्तमूलग्रन्थसंदर्भविरोधः। भ्रमात्मक इति। भ्रमेण आत्मा स्वरूपं यस्येति व्युत्पत्त्या भ्रमप्रयुक्तः शाब्दबोधः स्यादित्यर्थः। इदंच भाववर्णनमेव प्रकृतग्रन्थे तयोरभावात््। तथाच भ्रमप्रयुक्तासत्तेरेव तत्र शाब्दबोधो नतु प्रमाप्रयुक्तासत्तेरपीत ग्रन्थतात्पर्यमिति भावः। श्लेके इति। तत्र क्रियाकारकपदयोः पदान्तरेण व्यवधानेऽपि शाब्दबोधस्यानुभवसिद्धत्वादति भावः। पदाव्यवधानेति। इत्थंचैतदनुपदस्यैवासत्तिज्ञानमेव शाब्दबोधे कारणमङ्गीकरिष्यामः। नतु स्वरूपसत्या आसत्तेरितिशङ्कानिरासायैवेत्युक्तम््। तेन ग्रन्थकृता स्वरूपसत्या आसत्तेः कारणत्वोपगमेऽप नैतद्भन्थासंगतिरित्यवधेयम््। योजनावाक्यदिति। शाब्दबोधोपपत्तयेऽव्यवहितोच्चरितक्रियाकारकपदादेवेत्यर्थः। अव्यवधानेनैव तत्संभवादिति। पदद्वयजन्योपस्थितिरूपयोर्व्यवहितत्वे शाब्दबोधाव्यवहितप्राक्क्षणे एव दुर्घटत्वादितिभावः। आहुरित्यनेन नव्यमतेऽस्वरसः सूचितः तद्बीजं तु एवं सति पदजन्यपदार्थोपस्थितेः कारणत्व एव पर्यवसानादासत्तेः शाब्दबोधकारणतायाः सर्वसिद्धाया विलयग्रसङ्ग इति। न च मौनिश्लौकादौ पदाभावात् कथमासत्तिरिति वाच्यम््। पदाभावेऽप्यानुमानिकपदज्ञानस्यावश्यकत्वात््। अन्यथा पदज्ञानरूपकारणाभावेन मौनिश्लेकादौ शाब्दबोधस्यैवानुपपत्तेः। एवं च ययोः पदयोरन्वयबोधजनकत्वे मौनिनस्तात्पर्यमुपगम्यते तयोरव्यवधानेनानुमानिकज्ञानं वर्तत एवेति न ग्रन्थकृन्मते शाब्दबोधानुपपत्तिरिति विभावनीयम््। अभेद इति। तत्तत्पदस्मरणव्यक्तीनां परस्परमभेद इत्यर्थः। तथाच तत्तत्पदविषयकसमूहालम्बनमेकमेव स्मरणं भवति। तत्र समूहालम्बनपदार्थस्मृतेस्तत्तच्छाब्दबोध इति भावः। तद्विशेष्यकेत्यादि। तत्तद्विशेष्यकतत्तत्प्रकारकस्मरणं प्रति तत्तद्विशेष्यकतत्तत्प्रकारकसंस्कारस्यैव हेतुतया यावदर्थविशेकयावदर्थप्रकारकस्मरणं जायते तावदर्थविशेष्यकतावदर्थप्रकारकसंस्कारस्यैव हेतुतया प्रत्येकपदविषयकसंस्कारैः कथं 
नानापदविषयकस्मरणोत्पत्तिः। समानविशेष्यकत्वसमानप्रकारकत्वाभ्यामेव स्मृतिसंस्कारयोः कार्यकारणभावादित्यभिमानः। यताश्रुतं तु न सङ्गच्छते। यद्यद्विशेष्यकं यद्यत्प्रकारकं स्मरणं तत्तद्विशेष्यकतत्तत्प्रकारकसंस्कारव्यक्तीनां सत्त्वेनानुपपत्त्यभावात््। सिद्धान्ते तु तद्विशेष्यकतत्तत्प्रकारकसंस्कारव्यक्तीनां सत्त्वेनानुपपत्त्यभावात््। सिद्धान्ते तु तद्विशेष्यकतत्प्रकारकस्मरणं प्रति तद्विशेष्यकतत्प्रकारकसंस्कारत्वेनैव हेतुता। तु तावदर्थविशेष्यकस्मरणे तु तावदर्थविशेष्यक एव संस्कारो हेतुरति नानासंस्कारैः समूहालम्बनरूपैकस्मरणस्य नानुपपत्तिरिति हृदयम््। बाधकाभावादिति। तत्तत्संस्कारजन्यवाक्यस्मरणस्यैकव्यक्तित्वादिति भावः। नानावर्णगोचरेति। वर्णसमुदायस्यैव पदरूपत्वेनैतादृशपदस्मरणस्य वर्णसमुदायविषयकानुभवाभावेन तादवद्वर्णविषयकसंस्काराभावात्प्रत्येकवर्णविषयकसंस्कारैरेव समूहालम्बनतावद्वर्णविषयकपदस्मरणस्योपगन्तव्यत्वादिति भावः। इदमत्रावधेयम््। यद्यपि संसर्गप्रतियोग्यनुयोगिबोधकपदज्ञानयोरव्यवधानरूपासत्तेः शाब्दबोधजनकत्वकल्पने प्रयोजनविरहः। स्वजन्यपदार्थोपस्थितिद्वारा पदद्वयज्ञानसत्त्वाच्छाब्दबोधोत्पत्तिसंभवेन व्यवहितपदज्ञानयोः शाब्दबोधप्राक््क्षणोत्पत्त्यसंभवेनैव व्यवहितपदज्ञानाभ्यां शाब्दबोधापादनासंभवात््। अव्यवहितपूर्वत्वस्यासत्तौ सत्त्वे।ञपि अनन्यथासिद्धत्वकल्पने प्रयोजनाभावात््। तथापि यत्र प्रथमं घटपदज्ञानं ततः पटपदज्ञानं तदुत्तरक्षणे घटपदज्ञानजन्यघटरूपार्थविषयिष्युद्बोधकान्तरसहकारेम शुक्लपदविषयिणी च समूहालम्बनस्मृतिः ततः शुक्लपदार्थस्मरणं तत्र शुक्लो घट इति शाब्दबोधापत्तिवारणायोक्तासत्तेःशाब्दबोधे हेतुत्वकल्पनस्यावश्यकत्वान्न दोषः। परंत्वित्यादिग्रन्थमवतारयति---आशुतरविनाशिनीनामित्यादि। केचिदित्यनन्तरं वृद्धा युवान इत्यादिश्लोकस्य मूलेपाठात्तत्रान्वयानुपपत्तिं मन्यमानः पूरयति---तदाहुरित्यादिरिति। चिरेति। प्रथमोक्तपदार्थस्य वृद्धसाम्यं द्वितीयोक्तस्य तस्य युवसाम्यं सन्निहितोक्तस्य विशुसाम्यमिति भावः। स्वार्थेत्यादि। स्वं घटादिपदं तस्यार्थो घटादिः तेनाकाङ्क्षितं तदुपस्थितिजन्यकिंघटीयमितिजिज्ञासाविषयीभूतं योग्यताज्ञानाधीनं कर्मत्वाद सन्निधानं घटरूपार्थविषयकसमूहालम्बनस्मृतिविषयत्वं प्रंपद्यते तेन कर्मत्वादिनाऽन्वितो यः स्वार्थो घटादिपदैरेवावगम्यते तज्जन्यशाब्दबोधविषयो भवतीति कारिकार्थ इति भावः। प्रथममित्यनेनानयनरूपार्थोपस्थितेः पूर्वमेव घटमितिपदेन घटीयाकर्मतेति शाब्दबोधो भवतीति सूचितम््। अनन्तरं चेति। खण्डवाक्यार्थविषयकशाब्दबोधानन्तरमित्यर्थः। महावाक्यार्थबोधो भवतीति मूलोक्त्या न पादर्थोपस्थित्यनन्तरमेव महावाक्यार्थबोधो भवतीति बोध्यम््। मूले तथैव पदार्थस्मृत्येत्यस्य पदज्ञानजन्यानयनादिपदार्थस्मृत्यैवेत्यर्थः। प्राचीनमते अस्वरसं प्रकटयति---एवं चेति। चरमदार्थेति। आनयनादिरूपपदार्थस्मृतिकाल इत्यर्थः। नाशादिति। घटकर्मत्वयोरुपस्थित्यनन्तरं घटीयाकर्मतेति खण्डवाक्यार्थबोधः। तदनन्तरमानयनादिपदज्ञानं तदनन्तरं पदार्थस्मरणमितिरीत्यैवानयनपदार्थस्मृत्या तत्काले पूर्वतनघटाद्युपस्थितेर्नाशादित्यर्थः। पदार्थोपस्थितित्वेनेति। पदार्थज्ञानत्वेनेत्यर्थः। खण्डवाक्यार्थशाब्दबोधानन्तरमित्यर्थः। महावाक्यार्थबोधो भवतीति मूलोक्त्या न पदार्थोपस्थित्यनन्तरमेव महावाक्यार्थबोधो भवतीति बोध्यम््। मूले तथैव पदार्थस्मृत्येत्यस्य पदज्ञानजन्यानयनादिपदार्थस्मृत्यैवेत्यर्थः। प्राचीनमते अस्वरसं प्रकटयति---एवं चेति। चरमपदार्थेति। आनयनादिरूपपदार्थस्मृतिकाल इत्यर्थः। नाशादिति। घटकर्मत्वयोरुपस्थित्यनन्तरं घटीयाकर्मतेति खण्डवाक्यार्थबोधः। तदनन्तरमानयनादिपदज्ञानं तदनन्तरं पदार्थस्मरणमितिरीत्यैवानयनपदार्थस्मृत्या तत्काले पूर्वतनघटाद्युपस्थितेर्नाशादित्यर्थः। पदार्थोपस्थितित्वेनेति। पदार्थज्ञानत्वेनेत्यर्थः। खण्डवाक्यार्थशाब्दबोधस्यापि पदजन्यत्वादिति भावः। नहि पदजन्यपदार्थोपस्थितित्वेनेति पाठे तूपस्थितिपदं स्मृत्यर्थकमेव। शाब्दबोधसाधारणेति। खण्डवाक्यार्थविषयकशाब्दबोधानुगतेत्यर्थः। तादृशोपस्थितित्वेनैव। पदजन्यज्ञानत्वेनैव। तथाच पदजन्यज्ञानत्वेन क्वचिच्छब्दबोधस्य क्वचित्स्मरणस्य च शाब्दबोधहेतुतेति भावः। एतन्मते महावाक्यार्थबोधस्य विशिष्टवैशिष्ट्यावगाहितामुपपादयति---अतएवेति। यत्रेति। यादृशस्थले खण़्डवाक्यार्थबोधानन्तरं चरमपदस्मरणं ततस्तदर्थस्मरणं ततो महावाक्यार्थबोधस्तत्र चरमपदार्थस्मृतिकाले खण्डवाक्यार्थशाब्दबोधनाशाच्चरमपदार्थस्मरणमेव खण्डवाक्यर्थविषयकसमूहलम्बनरूपमुपगन्तव्यम््। यत्र तु 
खण्डवाक्यार्थशाब्दबोधजनकस्मृतिरेव चरमपदविषयिणी समूहलम्बनरूपा तत्रैव महावाक्यार्थबोधप्राक््क्षणे खण्डवाक्यार्थशाब्दबोधसत्त्वमिति भावः। एवं च खण्डवाक्यार्थविषयकशाब्दबोधं विनापि समूहलम्बनस्मरणेन विशिष्टवैशिष्ट्यावगाहिशाब्दबोधोत्पत्तिस्वीकारे यत्र यत्किंचित्कारणवैगुण्येन न खण्डवाक्यार्थविषयकशाब्दबोधः किंतु पदार्थविषयकसमूहालम्बनस्मरणमेवासीत्् तत्र विशेष्ये विशेषणमितिरीत्या महावाक्यार्थबोधसामग्र्या अक्षततया तादृशरीत्या महावाक्यार्थबोधोऽपयवर्जनीय इत्याह---अत्रेदं बोध्यमित्यादिना। अन्यत्र विस्तर इति। प्रत्यक्षादिकं यथा विशिष्टवैशिष्ट्यरूपं विशेष्ये विशेषणमिति न्यायेन च भवति तथा शाब्दबोधोऽपि, सामग्रीसमवधानासमवधानयोरुभयत्र तुल्यत्वादिति भावः। मूले वैयाकरणमतं निरस्यति---एतेनेत्यादिना। पूर्ववर्णानुभवजनितसंस्कारसहितचरमवर्णानुभवरूपोद्बोधकोद्बोधितचरमवर्णानुभवजनितसंस्कारेणैव क्रमिकतत्तद्वर्णविषयकपदस्मरणस्योपपादितत्वेनेत्यर्थः। तद्व्यञ्जकेनैवेति। स्फोटव्यञ्जकेनैवेत्यर्थः। वैयाकरणैर्घटाद्यर्थोपस्थापकः स्फोट एवेत्युच्यते। घटपदस्य क्रमिकवर्णचतुष्टयात्मकस्य कदाप्यसत्वेनार्थोपस्थापकत्वासंभवात्् स्फोटस्तु ब्रह्मैव नातिरिक्तः पदार्थस्तस्यैकत्वेऽपि तत्तद्वर्णाभिव्यक्तिस्तत्तदर्थोपस्थापिक भवतीति घटपदोच्चारणदशायां न पटाद्युपस्थित्यापत्तिः। पदस्फोटवाक्यसफोटादीनां भेदव्यवहारोऽपि पदजन्याभिव्यक्तिवाक्यजन्याभिव्यक्तिभेदादेवेति। अत्र च पदस्यार्थबोधकत्वमर्थबोधजनकज्ञानविषयत्वेमेव। तच्च वर्णानाम1नेकत्वेऽपि चरमवर्णानुभवानन्तरक्रमिकतावद्वर्णविषयकसमूहालम्बनस्मृतितः घटरूपार्थस्मृतौ ततो घटविषयकशाब्दबोधोत्पत्त्या वर्णसमुदायरूपपदस्यापि घटबोधकत्वमुपपद्यत एव कं घटशाब्दबोधजनकतास्फोटे स्वीकरणीया स्फोटाभिव्यक्त्यर्थं त्वयापि तादृशचरमवर्णानुभवस्य स्वीकरणीया नतु प्रत्येकम््। तथासतिएकैकवर्णादप्यर्थप्रतीत्यापत्तेः। वर्णानां चास्थिरत्वेन पर्याप्त्यधिकरणीभूतसमुदायस्य कदाप्यसत्त्वेन क्रमिकवर्णसमुदायात्मकपदे न वाचकतापर्याप्तिसंभव इति स्थिरपदस्फोट एव तत्तदर्थवाचकत्वेन स्वीकरणीय इति वदन्ति। तदपि न विचारक्षमम््। यतोहि वाचकत्वं समवेतं तत्समवायिकारणं वर्णसमुदाय इति न मूः। येन समवायिकारणस्य कार्यकालवृत्तित्वेन कारणतय न क्रमिकवरणसमुदाये वाचकत्वं समवायेनोतपत्तुमर्हतीत्यनुपपत्तिः स्यात््। समुदायस्यैकस्मिन्क्षणेऽसत्त्वात््। किन्तु तत्तदर्थविषयकबोधजनकत्वेन भगवदिच्छाविषयत्वमेव तत्तदर्थवाचकत्वम््। तच्च क्रमिकेष्वपि वर्णेषु संभवत्येव। नचास्माच्छाविषयत्वमेव तत्तदर्थवाचकत्वम््। तच्च क्रमिकेष्वपि वर्णेषु संभवत्येव। नचास्माच्छब्दादयमर्थो बोद्धव्य इति भगवदिच्छायास्तदविषयताया वा वाचकत्वरूपत्वेन नैयायिकेरभ्युपगमात्् तत्र जन्यत्वस्य पञ्चम्यर्थत्वाद्वर्णसमुदायसय ज्ञानरूपकार्याऽव्यहितप्राक्क्षणेऽसत्त्वादीश्वरेच्छाया अपि विसंवादित्वायत्तिरित्यस्माच्छब्दादित्यस्यैतच्छब्दाभिव्यक्तस्फोटादित्येवार्थो वक्तव्य इति वाच्यम््। नव्यानां मते पदस्यार्थबोधाजनकत्वेन ज्ञानजन्यत्वस्यैव पञ्चम्यर्थत्वेनोपगन्तव्यत्वात््। वस्तुतस्तु वर्मसमुदयस्य न पदत्वं किंतु पूर्वपूर्ववर्णोत्तरचरमवर्णस्यैव। तस्यच ज्ञानरूपकार्याव्यवहतपूर्वक्षणवृत्तित्वं संभवत्येवेति नानुपपत्तिगन्धोऽपि। मूले तद्व्यञ्जकेनैवेति। पूर्वपूर्ववर्णानुभवजनितसंस्कारसहितचरमवर्णानुभवस्यैव स्फोटव्यञ्जकत्वेन वैयाकरणैः स्वीकारात्तद्व्यञ्जकत्वेन भवदभिमतेनेत्यर्थः। उपपत्तेरिति। वर्णसमुदायात्मकपदस्मरणोपपत्तेरित्यर्थः। स्फोटव्यञ्जकत्वेन भवदङ्गीकृतस्यैव यावदर्थविषयकसंस्काराणामुद्बोधकत्वेनास्माभिरुपगन्तव्यत्वादितिभावः। नतु समूहालम्बनेति। पूर्वोक्तरीत्या समूहालम्बनपदस्मरणजन्ययावत्पदार्थविषयिणी खण्डवाक्यार्थस्मृतिरित्यर्थः। नन्वेवं पदजन्यतत्तत्पदार्थस्मरणं विना तत्ततपदार्थविषयकशाब्दबोधः कथमुत्पद्येत खण्डवाक्यार्थविषयकस्मरणस्य पदजन्यत्वाभावादित्यत आह---नहीति। मूले पदजन्यपदार्थोपस्थितेस्तच्छाब्दबोधे हेतुतया पिधेहीतिपदज्ञानंविना पिधानविषयकशाब्दबोधानुपपत्तेः पदाध्याहार आवश्यक इत्युक्तम््। तन्न सङ्गच्छते। लाघवात्पदार्थोपस्थितित्वेनैव शाब्दबोधं प्रति कारणतायास्तैरङ्गीकारा दित्यतस्तद्भावमाह---पदार्थोपस्थितिमात्रस्येति। प्राभाकरैर्यत्किञ्चित्पदार्थोपस्थितिसत्त्वएव तत्सहकृतपदजन्यपदार्थस्मरणाच्छाब्दबोधः स्वीक्रियते नतु यत्किञ्चित्पदज्ञानंविनापि शाब्दबोधः स्वीक्रियते। एनं च पदर्थोपस्थितित्वेनैव शाब्दबोधहेतुत्वे प्रत्यक्षादिनोपस्थितानां तत्तत्पदार्थानां पदज्ञानंविनैव शाब्दबोधापत्तिरिति मूलाभिप्राय इतिभावः। तात्पर्याभावादिति। तात्पर्यज्ञानस्यापि शाब्दबोधहेतुत्वोपगमाद्वक्तुरिच्छायाएव तात्पर्यरूपत्वात्किञ्चितपदस्याप्यनुच्चारणे 
वक्तुरिच्छारूपतात्पर्यस्यैवासंभवादिति भावः। यत्किञ्चित्पदोच्चारणस्थले त्वध्याहृतार्थान्तरविषयकशाब्दबोधोऽपि ततएवेत्याह---तत्सत्वेत्वित्यादिना। ननु कारकपदस्य क्रियापदंविना शाब्दबोधजनकत्वे द्वारं पिधानं कृतिरित्यत्रापि द्वारकर्मकपिधानानुकूलकृतविषयकशाब्दबोधापत्तिरिति क्रियापदंविना कारकपदस्य शाब्दबोधाजनकत्वमुपेयम््। तथाच क्रियापदाध्याहार आवश्यकइति किञ्चेत्यादिमूलाशयो न संभवति द्वारमित्युक्ते प्रत्यक्षादिनोपस्थितपिधानादिविषयकशाब्दबोधोपगन्तॄणां निराकाङ्क्षितपदादुपस्थितपिधानादेः शाब्दबोधेऽपीष्टापत्तिसंभवादित्यतस्तात्पर्यं वर्णयति---द्वारमिति। तथाच तात्पर्यसत्त्वेऽपि निराकाङ्क्षसकलपदस्थले शाब्दबोधस्यानुभवविरुद्धत्वेन द्वारकर्मकपिधानानुकूलकृतिशाब्दबोधे द्वारं पिधेहीत्यानुपूर्वींज्ञानस्य हेतुताया आवश्यकत्वेन क्रियापदानध्याहारे तादृशानुपूर्वींज्ञानाभावेन शाब्दबोधानुपपत्तिरिति क्रियापदाध्याहार आवश्यक इति भावः। क्रुध्यतीत्यादि। कुधद्रुहेर्ष्यासूयार्थधातुयोगे यंप्रति कोपस्तस्य संप्रदानसंज्ञाविधानात्संप्रदाने चतुर्थीविधानादिति भावः। अनुशासनेनेति। स्पृहियोगे इच्छाविषयस्य संप्रदनसंज्ञाविधानादितिभावः। इच्छार्थकधातुयोगेतु पुष्पादिपदोत्तरं द्वितीयैव साधुर्न चतुर्थी। तद्योगे इच्छाविषयस्य संप्रदानसंज्ञाया अविधानादतश्चतुर्थीसाधुत्वोपपत्तये स्पृहयतीतिपदाध्याहार आवश्यक इति समुदायतात्पर्यम््। क्वचिदिति। पुष्पेभ्य इत्यादावित्यर्थः। चतुर्थीसाधुत्वोपपत्तये स्पृहयतीत्यादिपदाध्याहारोऽस्त्वित्यर्थः। तज्जन्योपस्थितित्वेनेति। स्पृहादिघातुजन्योपस्थितित्वेनेत्यर्थः। न शाब्दबोधहेतुत्वमिति। लाघवेन शाब्दबोधमात्रंप्रत्येव पदार्थोपस्थितित्वेनैव हेतुत्वावधारणात््। तथाच द्वारमित्यादौ पिधेहीत्यादिशब्दाध्याहारो नावश्यक इति भावः। इदमत्र चिन्त्यम््। पिधानंकुर्विति शब्दप्रयोगे द्वारमिति द्वितीयापि न साधुः। कर्तृकर्मणोः कृतीत्यनेन षष्ठ्या द्वितीयाजनकतावच्छेदकत्वात््। तथाच द्वारमित्यादौ कथंचिदुपस्थितस्य पिधानादेर्बोधे बाधकाभावादर्थाध्याहारपक्ष एवोचित इति। मूले पदार्थे तत्र तद्वत्ता योग्यता परिकीर्तितेत्यनेन तत्तत्पदार्थे तत्तत्पदार्थवत्त्वं योग्यतेत्युक्तं तच्चायुक्तं अनुपयुक्तं च। स्वस्मिन्् स्वाधिकरणकत्वाभावात्् तज्ज्ञानस्य शाब्दबोधे हेतुत्वाभावाच्चेत्यतः प्रथमं तत्पदमेकपदार्थपरं द्वितीयं च तत्पदमपरपदार्थपरमित्यभिप्रायेण व्याचष्टे---एकपदार्थ इति। योग्यताज्ञानस्य शाब्दबोधहेतुत्वे मानमाह---तज्ज्ञानाभावाच्चेति। अपूर्वत्वादिति। सर्वत्र शाब्दबोधात्् पूर्वमनिश्चितत्वादित्यर्थः। क्वचित्संशयस्येति। संशयनिश्चयसाधारणयोग्यताज्ञानत्वेन हेतुत्वादिति भावः। अतएव निश्चयमपि दर्शयति---क्वचिदिति। भूतले घट इति प्रात्यक्षिकनिश्चयोत्तरभाविनि शाब्दबोध इत्यर्थः। नव्यास्त्विति। ननु अयोग्यतानिश्चयस्य प्रतिबन्धकत्वे तदभावत्वेन हेतुत्वं वाच्यम््। तदपेक्षया लाघवेन योग्यताज्ञानहेतुत्वस्यैवोचितत्वादत आह--तदभावनिश्चयस्येति। बाधनिश्चयकालेऽपि लौकिकसंनिकर्षजन्यतद्विशिष्टवाक्यार्थज्ञानंविना वाक्यप्रयोगासंभवेन वाक्यप्रयोगमूलभूतं ज्ञानं प्रत्यक्षादिरूपमेव वाच्यम््। तस्यापिशाब्दत्वेऽनवस्थाप्रसङ्गात््। तथाच यद्विषयकमनुमित्यादिकं नजातं शाब्दबोधएव जात इत्यादिकमसङ्गतमेव। एवं यद्विशेषयोरित्यादिनियमोऽप्यप्रयोजकएवेत्यस्वरसाधाह---एवमिच्छाया इत्यादि। लौकिकसन्निकर्षाजन्यदोषविशेषाजन्यतद्वत्ताबुद्धिसामान्ये तदभावनिश्चयत्वेन सामान्यतः प्रतिबन्धकता न संभवति। घटाभाववद्भूतलमितिनिश्चयोत्तरमपि घटप्रकारकभूतलविशेष्यकचाक्षुषं मे जायतामितीच्छाबलाद्धटादेरुपनयसन्निकर्षेण भूतलादौ चाक्षुषोत्पत्त्याव्यभिचारापत्तेः। किन्तु तच्चाक्षुषेच्छाविरहविशिष्ठतदभावनिश्चयत्वेन विशिष्यैव प्रतिबध्यप्रतिबन्धकभावो वक्तव्यः। अनुमितिस्थलेच तत्प्रकारकानुमितित्वेन तदभावनिश्चयत्वेनेच्छाविरहविशिष्टत्वमन्तर्भाव्यैव प्रतिबध्यप्रतिबन्धकभावः कल्पनीयः। परोक्षज्ञानस्याहार्यस्यानभ्युपगमात््। एवं च शाब्दबुद्धावयोग्यतानिश्चयस्य पृथगेव प्रतिबन्धकत्वं कल्पनीयम््। तदपेक्षया लाघवेन योग्यताज्ञानहेतुताकल्पनमेवोचितमिति बावः। नच प्रत्यक्षान्यतद्वत्ताज्ञानत्वेन तदभावनिश्चयत्वेनानुमितिस्थले प्रतिबन्धकताकल्पनाच्छाब्दबोधस्थले न प्रतिबध्यप्रतिबन्धकभावान्तरं कल्पनीयमितिवाच्यम््। प्रत्यक्षान्तत्वज्ञानत्वयोर्विशेषणविशेष्यभावे विनिगमनाविरहेण गुरुभूतप्रतिबध्यप्रतिबन्धकभावद्वयापत्त्या प्रतिबध्यतावच्छेदकोटौ शाब्दत्वानुमितित्वे निवेश्य लघुभूतप्रतिबध्यप्रतिबन्धकभावस्यैवोचितत्वादिति भावः। अप्रामाण्यनिश्चयाभाव इति। संशयनिश्चयसाधारणज्ञानं यत्र हेतुस्तज्ञाप्रामाण्यसन्देहो न कारणताविघटकः। ज्ञानेऽप्रामाण्यसन्देहेन विषयसंदेहस्यैव जननात्् सन्देहस्यापि 
कारणत्वादतस्तत्राप्रामाण्यनिश्चयस्यैव कारणताविघटकत्वेन निश्चयाभावएव कारणत्वादतस्तत्राप्रामाण्यनिश्चयस्यैव कारणताविघटकत्वेन निश्चयाभावएव कारणतावच्छेदककोटौ निवेशनीय इतिनिश्चयत्वांशस्य निवेशनीयतया गौरवम््। अयोग्यतानिश्चयस्य प्रतिबन्धकत्वे तु अप्रामाण्यसन्देहस्यापि प्रतिबन्धकताविघटकत्वेनाप्रामाण्यज्ञानसामान्याभावएव प्रतिबन्धकतावच्छेदकोटौ निवेशनीय इति निश्चयत्वांशानिवेशप्रयुक्तलाघवमिति भावः। यद्यप्ययोग्यतानिश्चयाभावत्वेन कारणत्वेऽपि निश्चयत्वांशनिवेश आवश्यकएव तथापि तदप्रकारकत्वे सति तदभावप्रकारत्वरूपायोग्यतानिश्चयत्वापेक्षया तदभाववति तत्प्रकारत्वरूपाप्रामाण्याभाववति तादृशाप्रामाण्यप्रकारकत्वरूपाप्रामाण्यनिश्चयत्वस्य गुरुतयाऽयोग्यतानिश्चयत्वमेव कारणतावच्छेदककोटौ निवेशयितुमुचितमिति भावः। योग्यताज्ञानस्य हेतुत्व इत्यादि। भूतलं घटवदित्यादिशाब्दबोधे भूतलविशेष्यकघटप्रकारकज्ञानं कारणम््। तत्र चाप्रामाण्यज्ञानं घटाभाववति घटप्रकारकमित्येकविधमेव। भूतलविशेष्यकघटाभावप्रकारकनिश्चयधर्मिकं चाप्रामाण्यज्ञानं घटाभावाभाववति घटाभावप्रकारकं घटवति घटाभावप्रकारकं प्रतियोगितया घटाभाववत्यभावे प्रतियोगितया घटप्रकारकमिति त्रिविधम््। तथाच त्रिविधाप्रामाण्यज्ञाननिवेशापेक्षया एकविधाप्रामाण्यनिश्चयाभावएव लाघवमिति भावः। एवं यत्र तदभावनिश्चयः प्रतिबन्धकस्तत्र तदभावव्याप्यवत्तानिश्चयस्तदभावावच्छेदकत्वेन गृहीतो यो धर्मस्तन्नश्चयाप्रतिबन्धक इति तादृशनिश्चयाभावस्य कारणता अयोग्यत्वनिश्चयाभावहेतुतः वादिना कल्पनीया। योग्यताज्ञानहेतुतावादिना तु न कल्पनीया। तादृशान्यतमनिश्चयसत्त्वे योग्यताज्ञानरूपकारणविरहादेव शाब्दबोधवारणसंभवादिति लाघवमित्याह---बाधनिश्चयस्येवेति। शाब्दबोधाजनकत्व इति। अयोग्यताज्ञानाभावस्यैव शाब्दबोधकारणत्वपक्ष इत्यर्थः। शाब्दसामग्रीकाले अयोग्यतानिश्चयाभावघटितसामग्रीसत्त्वे इत्यर्थः। योग्यताज्ञानाभावेति। एकपदार्थेऽपरपदार्थप्रकारकज्ञानाभाववानहमिति मानसप्रत्यक्षं प्रति भूतलं घटवदितिशाब्दसामग्र्याः प्रतिबन्धकत्वं कल्पनीयमित्यर्थः। भिन्नविषये शाब्दसामग्र्या बलवत्त्वादिति भावः। न कल्पनीयमिति। योग्यताज्ञानघटितशाब्दसामग्रीसत्त्वे तदभावरूपविषयाभावादेव न प्रत्यक्षसामग्री। योग्यताज्ञानाभावेतु शाब्दसामग्र्यभावात्तादृशप्रत्यक्ष इष्टापत्तिरेवेति भावः।। 82।। 83।। ननु मूले तेन पदेन सह तस्याकाङ्क्षेत्युक्तम््। नैतावताऽऽकाङ्क्षाज्ञानस्वरूपनिर्वाह इत्यस्वरसाद्व्याचष्टे---तत्पदविशिष्टत्वमिति। अव्यवहितपूर्ववृत्तित्वाव्यवहितोत्तरत्वान्यतरसंबन्धेनेत्यादिः। तथाच येन पदेन विना यत्पदस्य यादृशशाब्दबोधाजनकत्वमुक्तान्यतरसंबन्धेन तत्पदविशिष्टतत्पदत्वं तादृशशाब्दबोधप्रयोजकाकाङ्क्षेति भावः। अत्र चेति। अम्पदे घटपदाव्यवहितोत्तरत्वज्ञानसत्त्वे अम्पदे घटपदंविनाशाब्दबोधाजनकत्वज्ञानविलम्बेन शाब्दबोधविलम्बस्याननुभवादम्पदस्य घटपदाव्यहितोत्ततरत्वमेवाकाङ्क्षा। अम्पदे घटपदज्ञानंविना शाब्दबोधाजनकत्वं नाकाङ्क्षाशरीरे निविष्टम््। तदुक्तिस्तु अम्पदघटपदादीनां विशिष्यज्ञानार्थमेव। घटपदकर्मत्वपदयोस्तु न तादृशत्वं कर्मत्वपदस्य घटीया कर्मतेति शाब्दबोधाजनकताया घटपदविरहाप्रयुक्तत्वात््। घटपदसत्त्वेऽपि तस्य तथाविधशाब्दबोधाजनकत्वादिति भावः। नन्वेवमपि जनितान्वयशाब्दबोधस्थले पुनः शाब्दबोधापत्तिरित्यस्वरसादाह---यद्वेति। स्वरूपत एवेति। तज्ज्ञानस्य शाब्दबोधे नोपयोग इतिभावः। ननु क्रियाकारकपदानां सन्निधानमासत्त्या चरितार्थमिति मूलमसङ्गतम््। अव्यवधानरूपसन्निधानस्याकाङ्क्षात्वानुपगमात््। किन्तूक्तान्यतरसंबन्धेनैकपदेऽपरपदवत्त्वस्यैवाङ्क्षारूपत्वेन पूर्वमभ्युपगतत्वादतस्तद्भन्थं सङ्गमयितुमाह---अत्रेति। अव्यवहितोत्तरत्वमिति। अव्यवहितोत्तरत्वादीनां संबन्धत्वे मानाभावादिति भावः। ननु पदाव्यवधानस्यासत्तिरूपत्वेऽपि उत्तरत्वांशस्याकाङ्क्षात्वं स्वीकरणीयमित्यत आह--उत्तरत्वंचेति। इदंच पदयोरव्यवधानमासत्तिरति प्राचीनमताभिप्रायेणोक्तम््। ग्रन्थकृन्मतेतु पदज्ञानयोरव्यवधानस्यैवासत्तित्वेन तस्यच स्वरूपतएव शाब्दबोधकारणत्वेनाव्यवधानांशस्यापि नासत्त्याचरितार्थता। परंतु क्रियाकारकपदज्ञानयोरव्यवधानेनैव शाबदबोधनिर्वाहे क्रियाकारकपदयोः पौर्वापर्यस्यानियमेनच तत्रैव नाकाङ्क्षाज्ञानस्योपयोग इति। वस्तुतौ मौनिश्लोकानुरोधेनाग्रे एकपदज्ञानेऽपरपदज्ञानवत्त्वस्यैवाकाङ्क्षात्वेनोपगन्तव्यतया तदभिप्रायेणैवाव्यवधानांशस्यासत्त्या चरितार्थतोक्तेत्यवधेयम््। अन्वयबोधः स्यादिति। इदं च यत्पदेनविना यत्पदस्य नान्वयानुभावकत्वमित्यंशस्य 
पदद्वयपरिचायकत्वपक्षमादृत्योक्तम््। तदंशस्याप्याकाङ्क्षाशरीरान्तर्गतत्वेतु तस्य स्वरूपतः शाब्दबोधकारणत्वेन पुरुषपदंविना पुत्रपदेन सह राजपदस्य जनितान्वयबोधजनकत्वेन नेयमापत्तिः संभवतीत्यवधेयम््। मूले अयित्यादि। पुत्रराज्ञोर्वक्तुः संबन्धबोधेच्छायां पुत्रेण सहैव राजपदार्थस्यान्वयबोधः। यदातु पुरुषराज्ञोः संबन्धबोधेच्छा वक्तुस्तदा पुरुषराज्ञोरेवान्वयबोधो भवत्येव। तथाच तात्पर्यमेव कदाचित्पुत्रेण कदाचित्पुरुषेण बोधे नियामकं नत्वाकाङ्क्षेति भावः। नन्वित्यादि। तात्पर्यज्ञान इति। पुरुषे पुत्रे च राजसंबन्धबोधो भवत्विति वक्तुरिच्छाज्ञान इत्यर्थः। एकवाक्यतानिश्चय इति। राज्ञइतिपदं पुत्रपदार्थेनान्वयबोधेच्छयोच्चरितं नतु पुरुषपदार्थेनान्वयेच्छयोच्चरितमिति निश्चयकाल इति समुदायार्थः। मतान्तरमाह---समभिव्याहारस्य नाकाङ्क्षाशरीर इत्यादि। हेतुत्वादेवेति। नतु राजपुरुषयोः संसर्गज्ञानं भवत्विति वक्तुरिच्छाज्ञानत्वेन तात्पर्यज्ञानं शाब्दबोधे हेतुरिति भावः। पूर्वोक्तसमभिव्याहारस्येति। इदंपदमेतत्पदेनान्वयबोधं जनयत्वित्याकारकवक्तुरिच्छारूपपदतात्पर्यस्येत्यर्थः। आकाङ्क्षालक्षण इति। तत्पदस्याव्यवहितोत्तरत्वसंबन्धेन तत्पदवत्त्वमाकाङ्क्षेत्याकाङ्क्षालक्षण इत्यर्थः। तत्पदज्ञानपरमिति। । तत्पदज्ञानस्याव्यवहितोत्तरत्वसंबन्धेन तत्पदज्ञानवत्त्वमेवाकाङ्क्षेत्यर्थः। अन्यथा मौनिश्लेके पदाभावादाकाङ्क्षानुपपत्तिरिति भावः। सर्वापेक्षयेति। अनुषङ्गाद्यपेक्षयेत्यर्थः। तेषु श्रुतपदस्यैवानुसन्धानकल्पनादिति भावः। सिंहावलोकितेत्यादि। सिंहस्तु स्वगृहान्निर्गत्य दुरं गत्वा पुनः परावृत्य स्वगृहं पश्यति तद्वदुत्तरत्र केषुचिद्वाक्येषु पूर्वतनपदस्यान्वयो नास्ति क्वचिदुत्तरवाक्ये पूर्वतनपदस्यान्वयः सा सिंहावलोकना। उत्तरवाक्येषु एकत्र पूर्वपदस्यान्वयः एकत्र नान्वयः पुनर्वाक्यान्तरे च तदन्वयस्तत्रमण्डूकप्लुतिः। उत्तरवाक्येषु क्रमेण सर्वत्र पूर्वपदान्वयो गङ्गास्रोत इति विभागौ बोध्यः। ननु मूले वक्तुरिच्छायास्तात्पर्यत्वं प्रतिपादितम््। तज्ज्ञानं शाब्दबोधे हेतुर्वाच्यः। तत्रच घटमानयपटमानयेतिवाक्यद्वयप्रयोगस्थले वक्तुरिच्छाद्वयज्ञानात्कस्माद्वाक्यात्कीदृशार्थस्य बोधो भवतीति निर्णतुमशक्यमतस्तात्पर्यज्ञानाकारं दर्शयति---तादृशेच्छयेति। तथाच स्वप्रयोज्योच्चरितत्वसंबन्धेन यादृशवाक्यविशेष्यकं वक्तुरिच्छारूपतात्पर्यज्ञानं भवति तत्् तादृशवाक्यजन्यशाब्दबोधे कारणमिति नानियम इति भावः। तत्र कदाचिदिति। श्वेतः श्वेतवर्णो धावतीत्यर्थस्तात्पर्यविषयः, कदाचित्् श्वा कुक्वर इतो धावतीत्यर्थस्तात्पर्यविषय इत्यर्थः। उभयोरित्यपीति। इदं च सकृदुच्चरितः शब्दः सकृदेवार्थं गमयतीति नियमानभ्युपगमेनोक्तम््। अन्यथा सैन्धवपदस्यावृत्त्यभिप्रायेणेदमुक्तमितिमन्तव्यम््। यत्संशयेति। यत्संशयव्यतिरेकनिश्चयौ यदुत्पत्तिप्रतिबन्धकौ तन्निश्चयस्तद्धेतुरनुमितौ व्याप्तिरेवेति चिन्तामणावुक्तत्वादिति भावः। संयोगः सान्निध्यम््। वियोगो दूरत्वम््। साहचर्यम्् एकदेशवृत्तित्वम््। घटोऽपसारणीय इत्यादौ समीपस्थे घटे तात्पर्यग्रहः सामीप्यात््। घटमत्रानयेत्यादौ घटपदस्य दूरस्थे घटे तात्पर्यग्रहो दूरत्वात््। घटं पटं चानयेत्यादौ घटपटपदयोरेकदेशवृत्तिघटपटयोस्तात्पर्यग्रहः साहचर्यात््। आदिना आभिमुख्यादिपरिग्रहः। क्लृप्तनियतपूर्ववृत्तिताकत्वेनेति। तात्पर्यज्ञानहेतुतावादिनापि तातपर्यज्ञानार्थमेव शाब्दबोधोत्पत्तेः पूर्वं प्रकरणादीनामवश्यं स्वीकरणीयत्वादिति भावः। न हेतुतासंभव इति। तत्तदव्यवहितोत्तरत्वस्य तत्तत्कार्यतावच्छेदककोटौ निवेशेन व्यभिचारवारणे तु अतिगुरुभूतानेककार्यकारणभावापत्तिरिति भावः। अध्यापकाभावादिति। ईश्वरातिरिक्ताध्यापकाभावादित्यर्थः। तेनाध्यापकाभावे वेदात्मकवाक्यज्ञानाभावेन शाब्दबोधस्यैवासंभवेऽपि न क्षतिः। मूले महाप्रलयस्यागमप्रतिपाद्यत्वमुक्तम््। तच्चायुक्तम््। महाप्रलयस्यागमेनाप्रतिपादितत्वात््। 'घाता यथापूर्वमकल्पय'दित्यादिना आगमेन खण्डप्रलयस्यैव सूचितत्वात््। अतएव महाप्रलयविवादोऽपि सङ्गच्छते, आगमप्रतिपादितत्वे विवादासंभवादित्यतः प्रलयपदस्य खण्डप्रलयपरतामाह---कार्यद्रव्येत। कार्याधिकरणेति। अदृष्टादिरूपकार्याधिकरणेत्यर्थः। यद्यपि लाघवाद्द्रव्याधिकरणत्वमेव वक्तुमुचितम्् तथापि प्रलये नित्यद्रव्यवृत्तितायां प्रमाणान्तरविरहेण तथा नोक्तम््। नच नित्यद्रव्याणां सदातनत्वरूपनित्यत्वानुपपत्तिरेव तत्र मानमिति वाच्यम््। ध्वंसप्रागभावाप्रतियोगित्वस्यैव नित्यतारूपत्वात््। अदृष्टस्यतु प्रलयवृत्तित्वमुत्तरसर्गानुपपत्त्या सिद्धमिति भावः। आगमे नभःशब्दार्थोऽन्तरिक्षादिलोक एव नभसो नित्यत्वात््। तमःशब्दार्थोऽपि परिच्छिन्नतम एव तेजोभावरूपतमसोनित्यत्वात््। ननु वह्निना सिञ्चतीत्यादिशुकवाक्ये ईश्वरीयतात्परयज्ञानं न कारणम््। ईश्वरेच्छाया विसंवादित्वापत्तेः। इत्थं च शुकवाक्येऽपीश्वरीयतात्पर्यज्ञानं कारणमिति मूलमसङ्गतम््। 
तादृशशुकवाक्ये तात्पर्यज्ञानस्याहेतुत्वादित्यतस्तदर्थमाह---संवादीति। प्रमाजनकेत्यर्थः। इदं च वह्निना सिञ्चतीतिशुकवाक्यजन्यशाब्दबोधे ईश्वरयतात्पर्यज्ञानं न हेतुः ईश्वरस्य विसंवादीच्छापत्तेरित्यतस्तादृशवाक्यव्युदासार्थमुक्तम््। न च वक्तुरिच्छायास्तात्पर्यरूपत्वेन ईश्वरस्य शुकवाक्यवक्तृत्वाभावेन कथमीश्वरेच्छायास्तात्पर्यरूपेति वाच्यम््। वाक्यानुकूलप्रयत्नवत एव वक्तृत्वेन ईश्वरप्रयत्नस्य कार्यमात्रानुकूलत्वेन शुकवाक्यानुकूलत्वादिति भावः। शुकीयतात्पर्याभावेन अगत्या ईश्वरस्यैव वक्तृत्वस्वीकारादिति भावः। शुकीयतात्पर्याभावेन अगत्या ईश्वरस्यैव वक्तृत्वस्वीकारादिति मन्तव्यम््। एवं शिक्षयितुः प्रयत्नसय परम्परया शुकवाक्यानुकूलत्वेन शिक्षयितुरिच्छाया अपि तात्पर्यरूपता बोध्या। सर्वत्र नानार्थस्थले तात्पर्यज्ञानस्य हेतुत्वोपगमात्क्वचिदित्यसङ्गतमित्यभिप्रायेणैव क्वचिदित्यस्यैव विवरणं नानार्थदावितीत्याह---क्वचिदिति। ननु नानार्थत्वं यदि नानार्थशक्तत्वं तदा नानार्थलाक्षणिकस्थले कदाचित्कस्यचिदर्थस्य बोधतात्पर्यनियमो न स्यादतो नानार्थगृहीतवृत्तिकत्वमेव नानार्थत्वमित्याह---गृहीतेति। गृहीतपदं तु नानार्थकहर्यादिपदस्यापि यदा एकस्मिन्नेवार्थे शक्तिग्रहस्तदा शक्तिग्रहेणैव शाब्दबोधनियमसंभवात्तात्परयज्ञानस्य शाब्दबोधनियामकत्वाभावादुपात्तम््। (गृहीतनानार्थकलक्षणकल्पनावधिकं शक्तिलक्षणयोर्द्वयोरिति भावः)। विभिन्नार्थेति। एकस्मिन्नर्थे गृहीतशक्तिकस्यान्यस्मिन्नर्थे गृहीतलक्षणाकस्येत्यर्थः। नन्वेवमादिपदग्राह्यं किमित्यत आह---आदिनेति। नच शक्यसंबन्धस्यैव लक्षणात्वेन लक्षणाज्ञाने शक्तिज्ञानमावश्यकमेव तथाच विभिन्नार्थगृहीतशक्तिलक्षणाकस्येत्यनेन पूर्वोक्तेन गतार्थमिदमिति वाच्यम्। विभिन्नार्थेत्यस्य वहुवचनान्ततय गृहीता विभिन्नार्थेषु शक्तिर्लक्षणा यस्येति विग्रहेणानेकार्थेषु गृहीतशक्तिकस्य गृहीतलक्षणाकस्य पदस्यैव पूर्ववाक्यार्थत्वात््। मीमांसाशब्दार्थमाह--लाघवज्ञानात्मकस्तर्क इति। "कपिञ्जलानालभेते"त्यत्र प्रथमोपस्थितत्वलाघवेन त्रत्वस्यैव बहुवचनार्थतानिश्चयः। ननु परिशोधितेत्यस्य सहकृतार्थकत्वे लाघवतर्कसहकृततर्कान्तरं किमित्याकाङ्क्षायामाह---तर्कोऽनुमानमिति। अनुमानाकारश्च कपिञ्जलानितिबहुवचनार्थस्त्रित्वादिः बहुवचनवाच्यत्वादित्येवंरूपः। तत्र च लाघवज्ञानं सहकारि चतुष्ट्वादीनामपि बहुवचनवाच्यत्वादिति। एवं च वेदस्थले तात्पर्याज्ञानेनार्थनिर्णय इति। अन्यत्राधिकमिति। तात्पर्यसंशयादिस्थले शाब्दबोधाननुभवादपि शाब्दबोधमात्रे तात्पर्यज्ञानस्य हेतुत्वमावश्यकमिति भावः।। 84।।
	
	इति श्रीरामरुद्रभट्टाचार्यविरचितायां मुक्तावलीप्रकाशदिनकरीतरङ्गिण्यां शब्दतरङ्गः समाप्तः।।
