।। उत्तरकाण्डः ।। 
।। श्लोकः ।।
(22सर्गतः 40सर्गपर्यन्तम्)
स तस्य तु महानादं श्रुत्वा वैवस्वतः प्रभुः। 		
शत्रुं विजयिनं मेने स्वबलस्य च सङ्क्षयम् ।। 7.22.1 ।।   	
स हि योधान्हतान्मत्वा क्रोधसंरक्तलोचनः। 
अब्रवीत्त्वरितं सूतं रथोऽयमुपनीयताम् ।। 7.22.2 ।।
तस्य सूतस्तदा दिव्यमुपस्थाप्य महारथम्।
स्थितः स च महातेजा ह्यध्यारोहत तं रथम्।
प्राशमुद्गरहस्तश्च मृत्युस्तस्याग्रतः स्थितः ।। 7.22.3 ।। 
येन सङ्क्षिप्यते सर्वं त्रैलोक्यमिदमव्ययम्।
कालदण्डस्तु पार्श्वस्थो मूर्तिमानस्य चाभवत्।
यमप्रहरणं दिव्यं तेजसा ज्वलदग्निमत् ।। 7.22.4 ।।
तस्य पार्श्वेषु निच्छिद्राः कालपाशाः प्रतिष्ठिताः ।। 7.22.5 ।। 
पावकस्पर्शसङ्काशः स्थितो मूर्तश्च मुद्गरः ।। 7.22.6 ।।
ततो लोकत्रयं क्षुब्धमकम्पन्त दिवौकसः।
कालं दृष्ट्वा तथा क्रुद्धं सर्वलोकभयावहम् ।। 7.22.7 ।।
ततः प्रचोदयन्सूतस्तानश्वान्रुचिरप्रभान्।
प्रययौ भीमसन्नादो यत्र रक्षःपतिः स्थितः ।। 7.22.8 ।।
मुहूर्तेन यमं ते तु हया हरिहयोपमाः।
प्रापयन्मनसस्तुल्या यत्र तत्प्रस्तुतं रणम् ।। 7.22.9 ।।
दृष्ट्वा तथैव विकृतं रथं मृत्युसमन्वितम्।
सचिवा राक्षसेन्द्रस्य सहसा विप्रदुद्रुवुः ।। 7.22.10 ।।
लघुसत्त्वतया ते हि नष्टसञ्ज्ञा भयार्दिताः।
नेह योद्धुं समर्थाः स्म इत्युक्त्वा प्रययुर्दिशः ।। 7.22.11 ।।
स तु तं तादृशं दृष्ट्वा रथं लोकभयावहम्।
नाक्षुभ्यत दशग्रीवो न चापि भयमाविशत् ।। 7.22.12 ।।
स तु रावणमासाद्य व्यसृजच्छक्तितोमरान्।
यमो मर्माणि सङ्क्रुद्धो रावणस्योपकृन्तत ।। 7.22.13 ।।
रावणस्तु ततः स्वस्थः शरवर्षं मुमोच ह।
तस्मिन्वैवस्वतरथे तोयवर्षमिवाम्बुदः ।। 7.22.14 ।।
ततो महाशक्तिशरैः पात्यमानैर्महोरसि (पात्यमानो)।
नाशक्नोत्प्रतिकर्तुं स राक्षसः शल्यपीडितः ।। 7.22.15 ।।
एवं नानाप्रहरणैर्यमेनामित्रकर्षिणा। 
सप्तरात्रं कृतः सङ्ख्ये विसञ्ज्ञो विमुखो रिपुः ।। 7.22.16 ।।
तदासीत्तुमुलं युद्धं यमराक्षसयोर्द्वयोः। 
जयमाकाङ्क्षतोर्वीर समरेष्वनिवर्तिनोः ।। 7.22.17 ।।
ततो देवाः सगन्धर्वाः सिद्धाश्च परमर्षयः। 
प्रजापतिं पुरस्कृत्य समेतास्तद्रणाजिरम् ।। 7.22.18 ।।
संवर्त इव लोकानां क्रुध्यतोरभवत्तदा।
राक्षसानां च मुख्यस्य प्रेतानामीश्वरस्य च ।। 7.22.19 ।।
राक्षसेन्द्रोऽपि विस्फार्य चापमिन्द्राशनिप्रभम्।
निरन्तरमिवाकाशं कुर्वन्बाणांस्ततोऽसृजत् ।। 7.22.20 ।।
मृत्युं चतुर्भिर्विशिखैः सूतं सप्तभिरार्दयत्।
यमं शतसहस्रेण शीघ्रं मर्मस्वताडयत् ।। 7.22.21 ।।
ततः क्रुद्धस्य वदनाद्यमस्य समजायत।
ज्वालामाली सनिःश्वासः सधूमः कोपपावकः ।। 7.22.22 ।।
तदाश्चर्यमथो दृष्ट्वा देवदानवसन्निधौ।
प्रहर्षितौ सुसंरब्धौ मृत्युकालौ बभूवतुः ।। 7.22.23 ।।
ततो मृत्युः क्रुद्धतरो वैवस्वतमभाषत।
मुञ्च मां समरे यावद्धन्मीमं पापराक्षसम्।
नैषा रक्षो भवेदद्य मर्यादा हि निसर्गतः ।। 7.22.24 ।।
हिरण्यकशिपुः श्रीमान्नमुचिः शम्बरस्तथा।
विसन्धिर्धूमकेतुश्च बलिर्वैरोचनोऽपि च ।। 7.22.25 ।।
दम्भुर्दैत्यमहाराजो वृत्रो बाणस्तथैव च।
राजर्षयः शास्त्रविदो गन्धर्वाः समहोरगाः ।। 7.22.26 ।। 
ऋषयः पन्नगा दैत्या यक्षाश्चाप्यप्सरोगणाः।
युगान्तपरिवर्ते च पृथिवी समहार्णवा ।। 7.22.27 ।।
क्षयं नीता महाराज सपर्वतसरिद्द्रुमा।
एते चान्ये च बहवो बलवन्तो दुरासदाः ।। 7.22.28 ।। 
विनिपन्ना मया दृष्टाः किमुतायं निशाचरः ।। 7.22.29 ।।
मुञ्चं मां साधु धर्मज्ञ यावदेनं निहन्म्यहम्।
नहि कश्चिन्मया दृष्टो बलवानपि जीवति ।। 7.22.30 ।।
बलं मम न खल्वेतन्मर्यादैषा निसर्गतः। 
स दृष्टो न मया कालं मुहुर्तमापि जीवति ।। 7.22.31 ।।
तस्यैवं वचनं श्रुत्वा धर्मराजः प्रतापवान्।
अब्रवीत्तत्र तं मुत्युं त्वं तिष्ठैनं निहन्म्यहम् ।। 7.22.32 ।।
ततः संरक्तनयनः क्रुद्धो वैवस्वतः प्रभुः।
कालदण्डममोघं तु तोलयामास पाणिना ।। 7.22.33 ।।
यस्य पार्श्वेषु निखिला कालपाशाः प्रतिष्ठिताः। 
पावकाशनिसङ्काशो मुद्गरो मूर्तिमान्स्थितः ।। 7.22.34 ।।
दर्शनादेव यः प्राणान्प्राणिनामपकर्षति।
किं पुनः स्पृश्यमानस्य पात्यमानस्य वा पुनः ।। 7.22.35 ।।
स ज्वालापरिवारस्तु निर्दहन्निव राक्षसम्।
तेन स्पृष्टो बलवता महाप्रहरणोऽस्फुरत् ।। 7.22.36 ।।
ततो विदुद्रुवुः सर्वे तस्मात्रस्ता रणाजिरे। 
सुराश्च क्षुभिताः सर्वे दृष्ट्वा दण्डोद्यतं यमम् ।। 7.22.37 ।।
तस्मिन्प्रहर्तुकामे तु यमे दण्डेन रावणम्।
यमं पितामहः साक्षाद्दर्शयित्वेदमब्रवीत् ।। 7.22.38 ।।
वैवस्वत महाबाहो न खल्वमितविक्रम।
न हन्तव्यस्त्वया तेन दण्डेनैव निशाचरः ।। 7.22.39 ।।
वरः खलु मयैतस्मै दत्तस्त्रिदशपुङ्गव।
स त्वया नानृतः कार्यो यन्मया व्याहृतं वचः ।। 7.22.40 ।।
यो हि मामनृतं कुर्याद्देवो वा मानुषोऽपि वा।
त्रैलोक्यमनृतं तेन कृतं स्यान्नात्र संशयः ।। 7.22.41 ।।
क्रुद्धेन विप्रमुक्तोऽयं निर्विशेषं प्रियाप्रिये।
प्रजाः संहरते रौद्रो लोकत्रयभयावहः ।। 7.22.42 ।।
अमोघो ह्येष सर्वेषां प्राणिनाममितप्रभः। 
कालदण्डो मया सृष्टः पूर्वं मृत्युपुरस्कृतः ।। 7.22.43 ।।
तन्न खल्वेष ते सौम्य पात्यो रावणमूर्धनि।
नह्यस्मिन्पतिते कश्चिन्मुहूर्तमपि जीवति ।। 7.22.44 ।।
यदि ह्यन्मिन्निपतिते न म्रियेतैष राक्षसः। 
म्रियते वा दशग्रीवस्तदाप्युभयतोऽनृतम् ।। 7.22.45 ।।
तन्निवर्तय लङ्केशं द्दण्डमेतं समुद्यतम्।
सत्यं च मां कुरुष्वाद्य लोकांस्त्वं यद्यवेक्षसे ।। 7.22.46 ।।
एवमुक्तस्तु धर्मात्मा प्रत्युवाच यमस्तदा।
एष व्यावर्तितो दण्डः प्रभविष्णुर्हि नो भवान् ।। 7.22.47 ।।
किं न्विदानीं मया शक्यं कर्तुं रणगतेन हि।
न मया यद्ययं शक्यो हन्तुं वरपुरस्कृतः ।। 7.22.48 ।।
एष तस्मात्प्रणश्यामि दर्शनादस्य रक्षसः। 
इत्युक्त्वा सरथः साश्वस्तत्रैवान्तरधीयत ।। 7.22.49 ।।
दशग्रीवस्तु तं जित्वा नाम विश्राव्य चात्मनः। 
आरुह्य पुष्पकं भूयो निष्क्रान्तो यमसादनात् ।। 7.22.50 ।।
स तु वैवस्वतो देवैः सह ब्रह्मपुरोगमैः। 
जगाम त्रिदिवं हृष्टो नारदश्च महामुनिः ।। 7.22.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्वाविंशः सर्गः ।। 22 ।।
ततो जित्वा दशग्रीवो यमं त्रिदशपुङ्गवम्।
रावणस्तु रणश्लाघी स्वसहायान्ददर्श ह ।। 7.23.1 ।।
ततो रुधिरसिक्ताङ्गं प्रहारैर्जर्जरीकृतम्। 
रावणं राक्षसा दृष्ट्वा ह्यष्टवत् समुपागमन् ।। 7.23.2 ।।
जयेन वर्धयित्वा च मारीचप्रमुखास्ततः। 
पुष्पकं भेजिरे सर्वे सान्त्विता रावणेन तु ।। 7.23.3 ।।
ततो रसातलं गच्छन् प्रविष्टः पयसां निधिम्।
दैत्योरगगणाध्युष्टं वरुणेन सुरक्षितम् ।। 7.23.4 ।।
स तु भोगवतीं गत्वा पुरीं वासुकिपालिताम्।
कृत्वा नागान्वशे हृष्टो ययौ मणिमयीं पुरीम् ।। 7.23.5 ।।
निवातकवचास्तत्र दैत्या लब्धवरा वसन्।
राक्षसान्तान्समागम्य युद्धाय समुपाह्वयत् ।। 7.23.6 ।।
ते तु सर्वे सुविक्रान्ता दैतेया बलशालिनः।
नानाप्रहरणास्तत्र प्रहृष्टा युद्धदुर्मदाः ।। 7.23.7 ।।
शूलैस्त्रिशूलैः कुलिशैः पट्टिशासिपरश्वधैः। 
अन्योन्यं बिभिदुः क्रुद्धा राक्षसा दानवास्तथा ।। 7.23.8 ।।
तेषां तु युध्यमानानां साग्रः संवत्सरो गतः। 
न चान्यतरयोस्तत्र विजयो वा क्षयोऽपि वा ।। 7.23.9 ।।
ततः पितामहस्तत्र त्रैलोक्यगतिरव्ययः।
आजगाम द्रुतं देवो विमानवरमास्थितः ।। 7.23.10 ।।
निवातकवचानां तु निवार्य रणकर्म तत्।
वृद्धः पितामहो वाक्यमुवाच विदितार्थवत् ।। 7.23.11 ।।
नह्ययं रावणो युद्धे शक्यो जेतुं सुरासुरैः। 
न भवन्तः क्षयं नेतुमपि सामरदानवैः ।। 7.23.12 ।।
राक्षसस्य सखित्वं च भवद्भिः सह रोचते।
अविभक्ताश्च सर्वार्थाः सुहृदां नात्र संशयः ।। 7.23.13 ।।
ततोऽग्निसाक्षिकं सख्यं कृतवांस्तत्र रावणः। 
निवातकवचैः सार्धं प्रीतिमानभवत्तदा ।। 7.23.14 ।।
अर्थतस्तैर्यथान्यायं संवत्सरमथोषितः।
स्वपुरान्निर्विशेषं च प्रियं प्राप्तो दशाननः ।। 7.23.15 ।।
ततोपधार्य मायानां शतमेकं समाप्तवान्।
सलिलेन्द्रपुरान्वेषी भ्रमति स्म रसातलम् ।। 7.23.16 ।।
ततोऽश्मनगरं नाम कालकेयैरधिष्ठितम्।
गत्वा तु कालकेयांश्च हत्वा तत्र बलोत्कटान् ।। 7.23.17 ।।
शूर्पणख्याश्च भर्तारमसिना प्राच्छिनत्तदा।
श्यालं च बलवन्तं च विद्युज्जिह्वं बलोत्कटम्।
जिह्वया संलिहन्तं च राक्षसं समरे तथा ।। 7.23.18 ।।
तं विजित्य मुहूर्तेन जघ्ने दैत्यांश्चतुःशतम् ।। 7.23.19 ।।
ततः पाण्डुरमेघाभं कैलासमिव भास्वरम्।
वरुणस्यालयं दिव्यमपश्यद्राक्षसाधिपः ।। 7.23.20 ।।
क्षरन्तीं च पयस्तत्र सुरभिं गामवस्थिताम्।
यस्याः पयोभिनिष्यन्दात्क्षीरोदो नाम सागरः ।। 7.23.21 ।।
ददर्श रावणस्तत्र गोवृषेन्द्रवरारणिम्।
यस्माच्चन्द्रः प्रभवति शीतरश्मिर्निशाकरः ।। 7.23.22 ।।
यं समाश्रित्य जीवन्ति फेनपाः परमर्षयः। 
अमृतं यत्र चोत्पन्नं स्वधा च स्वधभोजिनाम् ।। 7.23.23 ।।
यां ब्रुवन्ति नरा लोके सुरभिं नाम नामतः। 
प्रदक्षिणं तु तां कृत्वा रावणः परमाद्भुताम् ।। 7.23.24 ।।
प्रविवेश महाघोरं गुप्तं बहुविधैर्बलैः।
ततो धाराशताकीर्णं शारदाभ्रनिभं तदा।
नित्यप्रहृष्टं ददृशे वरुणस्य गृहोत्तमम् ।। 7.23.25 ।।
ततो हत्वा बलाध्यक्षान्समरे तैश्च ताडितः। 
अब्रवीच्च ततो योधान्राजा शीघ्रं निवेद्यताम् ।। 7.23.26 ।।
युद्धार्थी रावणः प्राप्तस्तस्य युद्धं प्रदीयताम्।
वद वा न भयं तेऽस्ति निर्जितोऽस्मीति साञ्जलिः ।। 7.23.27 ।।
एतस्मिन्नन्तरे क्रुद्धा वरुणस्य महात्मनः। 
पुत्राः पौत्राश्च निष्क्रामन्गौश्च पुष्कर एव च ।। 7.23.28 ।।
ते तु वीर्यगुणोपेता बलैः परिवृताः स्वकैः। 
युङ्क्त्वा रथान्कामगमानुद्यद्भास्वरवर्चसः ।। 7.23.29 ।।
ततो युद्धं समभवद्दारुणं रोमहर्षणम्।
सलिलेन्द्रस्य पुत्राणां रावणस्य च धीमतः ।। 7.23.30 ।।
अमात्यैश्च महावीर्यैर्दशग्रीवस्य रक्षसः।
वारुणं तद्बलं कृत्स्नं क्षणेन विनिपातितम् ।। 7.23.31 ।।
समीक्ष्य स्वबलं सङ्ख्ये वरुणस्य सुतास्तदा।
अर्दिताः शरजालेन निवृत्ता रणकर्मणः ।। 7.23.32 ।।
महीतलगतास्ते तु रावणं दृश्य पुष्पके। 
आकाशमाशु विविशुः स्यन्दनैः शीघ्रगामिभिः ।। 7.23.33 ।।
महादासीत्ततस्तेषां तुल्यं स्थानमवाप्य तत्।
आकाशयुद्धं तुमुलं देवदानवयोरिव ।। 7.23.34 ।।
ततस्ते रावणं युद्धे शरैः पावकसन्निभैः।
विमुखीकृत्य सन्तुष्टा विनेदुर्विविधान्रवान् ।। 7.23.35 ।।
ततो महोदरः क्रुद्धो राजानं दृश्य धर्षितम्।
त्यक्त्वा मृत्युभयं वीरो युद्धकाङ्क्षी व्यलोकयत् ।। 7.23.36 ।।
तेन ते दारुणा युद्धे कामगाः पवनोपमाः।
महोदरेण गदया हता वै प्रययुः क्षितिम् ।। 7.23.37 ।।
तेषां वरुणपुत्राणां हत्वा योधान्हयाञ्छतान्।
मुमोचाशु महानादं विरथान्प्रेक्ष्य तान्स्थितान् ।। 7.23.38 ।।
ते तु तेषां रथाः साश्वाः सह सारथिभिर्हतैः।
महोदरेण निहताः पतिताः पृथिवीतले ।। 7.23.39 ।।
ते तु त्यक्त्वा रथान्पुत्रा वरुणस्य महात्मनः। 
आकाशे विष्ठिताः शूराः स्वप्रभावान्न विव्यथुः ।। 7.23.40 ।।
धनूंषि कृत्वा सज्जानि विनिर्भिद्य महोदरम्।
रावणं समरे क्रुद्धाः सहिताः समभिद्रवन् ।। 7.23.41 ।।
सायकैश्चापविभ्रष्टैर्वज्रकल्पैः सुदारुणैः।
दारयन्ति स्म सङ्क्रुद्धा मेघा इव महागिरिम् ।। 7.23.42 ।।
ततः क्रुद्धो दशग्रीवः कालाग्निरिव निर्गतः। 
शरवर्षैर्महाघोरैस्तेषां मर्मस्वताडयत् ।। 7.23.43 ।।
ततस्तेनैव सहसा सीदन्ति स्म पदातयः।
मुसलानि विचित्राणि ततो भल्लशतानि च ।। 7.23.44 ।।
पट्टिशांश्चैव शक्तीश्च शतघ्नीस्तोमरांस्तथा।
पातयामास दुर्धर्षस्तेषामुपरि विष्ठितः ।। 7.23.45 ।। 
अपविद्धास्तु ते वीरा विनिष्पेतुः पदातयः।
महापङ्कमिवासाद्य कुञ्जराष्षष्टिहायनाः ।। 7.23.46 ।।
सीदमानान्सुतान्दृष्ट्वा विह्वलान्सुमहौजसः।
ननाद रावणो हर्षान्महानम्बुधरो यथा ।। 7.23.47 ।।
ततो रक्षो महानादान्मुक्त्वा हन्ति स्म वारुणान्।
नानाप्रहरणोपेतैर्धारापातैरिवाम्बुदः ।। 7.23.48 ।।
ततस्ते विमुखाः सर्वे पतिता धरणीतले। 
रणात्स्वपुरुषैः शीघ्रं गृहाण्येव प्रवेशिताः ।। 7.23.49 ।।
तानब्रवीत्ततो रक्षो वरुणाय निवेद्यताम् ।। 7.23.50 ।। 
रावणं त्वब्रवीन्मन्त्री प्रहस्तो (प्रहसो) नाम वारुणः।
गतः खलु महाराजो ब्रह्मलोकं जलेश्वरः ।। 7.23.51 ।। 
गान्धर्वं वरुणः श्रोतुं यं त्वमाह्वयसे युधि।
तत्किं तव वृथा वीर परिश्रम्य गते नृपे।
ये तु सन्निहिता वीराः कुमारास्ते पराजिताः ।। 7.23.52 ।।
राक्षसेन्द्रस्तु तच्छ्रुत्वा नाम विश्राव्य चात्मनः। 
हर्षान्नादं विमुञ्चन्वै निष्क्रान्तो वरुणालयात् ।। 7.23.53 ।।
आगतस्तु पथा येन तेनैव विनिवृत्य सः। 
लङ्कामभिमुखो रक्षो नभस्तलगतो ययौ ।। 7.23.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रयोविंशः सर्गः ।। 23 ।।
।। अथाधिकपाठश्लोकप्रारम्भः ।।
(त्रयोविंशतिसर्गानन्तरम्)
(सर्गपञ्चकम्)
	हर्षान्नादांस्तु विसृजन् निष्क्रान्तो वरुणालयात्।
	महादरेण संयुक्तो हर्षगद्गदभाषिणा।
	ततोऽश्मनगरं भूयो विचेरुर्युद्धदुर्मदाः ।। 7.1.1 ।।
	यत्रापश्यद्दशग्रीवो गृहं परमभास्वरम्।
	वैडूर्यतोरणाकीर्णं मुक्ताजालविभूषितम् ।। 7.1.2 ।।
	सुवर्णस्तम्भगहनं वेदिकाभिः समन्ततः। 
	वज्रस्फटिकसोपानं किङ्किणीजालसंयुतम् ।। 7.1.3 ।।
	बह्वासनयुतं रम्यं महेन्द्रभवनोपमम्।
	दृष्ट्वा गृहवरं रम्यं दशग्रीवः प्रतापवान् ।। 7.1.4 ।।
	कस्येदं भवनं सौम्यं मेरुमन्दरसन्निभम्।
	गच्छ प्रहस्त शीघ्रं त्वं जानीष्व भवनोत्तमम् ।। 7.1.5 ।।
	एवमुक्तः प्रहस्तस्तु प्रविवेश गृहोत्तमम्।
	स शून्यं प्रेक्ष्य तद्द्वारं पुनः कक्ष्यान्तरं ययौ ।। 7.1.6 ।।
	सप्तकक्ष्यान्तरं गत्वा ततो ज्वालामपश्यत। 
	ततो दृष्टः पुमांस्तत्र हृष्टो हासं मुमोच सः ।। 7.1.7 ।।
	स तु श्रुत्वा महाहासमूर्ध्वरोमाऽभवत्तदा ।। 7.1.8 ।।
	ज्वालामध्ये स्थितस्तत्र हेममाली विमोहितः। 
	आदित्य इव दुष्प्रेक्ष्यः साक्षाद्यम इव स्थितः ।। 7.1.9 ।।
	तथा दृष्ट्वा तु वृत्तान्तं त्वरमाणो विनिर्गतः।
	विनिर्गम्याब्रवीत् सर्वं रावणाय निशाचरः ।। 7.1.10 ।।
	अथ राम दशग्रीवः पुष्पकादवरुह्य सः। 
	प्रवेष्टुमिच्छन् वेश्माथ भिन्नाञ्जनचयोपमः ।। 7.1.11 ।।
	चन्द्रमौलिर्वपुष्मांश्च पुरुषोऽस्याग्रतः स्थितः।
	द्वारमावृत्य सहसा ज्वालासक्तो भयानकः ।। 7.1.12 ।।
	रक्ताक्षः श्वेतवदनो बिम्बोष्ठश्चोर्ध्वरोमवान्।
	महाभीषणनासश्च कम्बुग्रीवो महाहनुः ।। 7.1.13 ।।
	गूढश्मश्रुर्निगूढास्थिर्दंष्ट्राभा रोमहर्षणः। 
	एतादृशं वै पुरुषं ददर्श स तु रावणः।
	गृहीत्वा लोहमुसलं द्वारं विष्टभ्य सुस्थितम् ।। 7.1.14 ।।
	अथ सन्दर्शनात्तस्य ऊर्ध्वरोमा बभूव सः ।। 7.1.15 ।।
	अस्पन्दतास्य हृदयं वेपथुश्चाप्यजायत।
	निमित्तान्यमनोज्ञानि दृष्ट्वा राम व्यचिन्तयत् ।। 7.1.16 ।।
	अथ चिन्तयतस्तस्य स एव पुरुषोऽब्रवीत्। 
	किं त्वं चिन्तयसे रक्षो ब्रूहि विस्रब्धमानसः ।। 7.1.17 ।।
	युद्धातिथ्यमहं वीर करिष्ये रजनीचर।
	एवमुक्त्वा स तद्रक्षः पुनर्वचनमब्रवीत्।
	योत्स्यसे बलिना सार्धं मया वा तद्विधीयताम् ।। 7.1.18 ।।
	रावणोऽभिहितो भूय ऊर्ध्वरोमा व्यजायत। 
	अथ धैर्यं समालम्ब्य रावणो वाक्यमब्रवीत् ।। 7.1.19 ।।
	गृहेऽत्र तिष्ठते को वा तं ब्रूहि वदतां वर।
	तेनैव सार्धं योत्स्यामि यथा वा मन्यते भवान् ।। 7.1.20 ।।
	स एनं पुनरप्याह दानवेन्द्रोऽत्र तिष्ठति ।। 7.1.21 ।।
	एष वै परमोदारः शूरः सत्यपराक्रमः। 
	वीरो बहुगुणोपेतः पाशहस्त इवान्तकः ।। 7.1.22 ।।
	बालार्क इव तेजस्वी समरेष्वनिवर्तकः।
	अमर्षी दुर्जयो जेता बलिर्हि गुणसागरः ।। 7.1.23 ।।
	प्रियंवदः संविभागी गुरुविप्रप्रियः सदा।
	कालकाङ्क्षी महासत्त्वः सत्यवाक् सौम्यदर्शनः ।। 7.1.24 ।।
	स च सर्वगुणोपेतः शूरः स्वाध्यायतत्परः। 
	एष गर्जति वात्येष ज्वलते तपते सदा ।। 7.1.25 ।।
	देवैश्च भूतसङ्घैश्च पन्नगैश्च महर्षिभिः। 
	भयं यो नाभिजानाति तेन किं योद्धुमिच्छसि ।। 7.1.26 ।।
	बलिना यदि ते योद्धुं रोचते राक्षसेश्वर।
	प्रविश त्वं महासत्त्वं सङ्ग्रामं कुरु मा चिरम् ।। 7.1.27 ।।
	एवमुक्तो दशग्रीवः प्रविवेश यतो बलिः। 
	स विलोक्याथ लङ्केशमट्टहासं जहास च ।। 7.1.28 ।।
	आदित्य इव दुष्प्रेक्ष्यः स्थितो दानवसत्तमः।
	अथ सन्दर्शनादेव बलिर्वै विश्वरूपवान् ।। 7.1.29 ।।
	स गृहीत्वा च तद्रक्षो ह्युत्सङ्गे स्थाप्य चाब्रवीत्।
	दशग्रीव महाबाहो कं ते कामं करोम्यहम् ।। 7.1.30 ।।
	किमागमनकृत्यं ते ब्रूहि त्वं राक्षसेश्वर।
	एवमुक्तस्तु बलिना रावणो वाक्यमब्रवीत् ।। 7.1.31 ।।
	श्रुतं मया महाभाग बद्धस्त्वं विष्णुना पुरा। 
	सोऽहं मोचयितुं शक्तो बन्धनात्त्वां न संशयः ।। 7.1.32 ।।
	एवमुक्ते ततो हासं बलिः कृत्वेदमब्रवीत्। 
	श्रूयतामभिधास्यामि यं त्वं पृच्छसि रावण ।। 7.1.33 ।।
	य एष पुरुषः श्यामो द्वारि तिष्ठति नित्यदा।
	एतेन दानवेन्द्राश्च तथाऽन्ये बलवत्तराः ।। 7.1.34 ।।
	वशं नीता बलवता पूर्वे पूर्वतराश्च ये।
	बद्धश्चाहमनेनैवं कृतान्तो दुरतिक्रमः ।। 7.1.35 ।।
	क एनं पुरुषो लोके वञ्चयिष्यति रावण।
	सर्वभूतापहर्ता वै य एष द्वारि तिष्ठति।
	कर्ता कारयिता चैव धाता च भुवनेश्वरः ।। 7.1.36 ।।
	न त्वं वेद न चाहं वै भूतभव्यभवत्प्रभुम्।
	कलिश्चैव हि कालश्च सर्वभूतापहारकः ।। 7.1.37 ।।
	लोकत्रयस्य सर्वस्य हर्ता स्रष्टा तथैव च।
	संहरत्येष भूतानि स्थावराणि चराणि च ।। 7.1.38 ।।
	पुनश्च सृजते सर्वमनाद्यन्तो महेश्वरः। 
	करणं कारणं कर्ता सोऽयं पुरुष सत्तमः ।। 7.1.39 ।।
	इष्टं चैव हि दत्तं च हुतं चैव निशाचर।
	सर्वमेव हि लोकेशो धाता गोप्ता न संशयः ।। 7.1.40 ।।
	नैवं विधं महद्भूतं विद्यते भुवनत्रये ।। 7.1.41 ।।
	अहं त्वं चैव पौलस्त्य ये चान्ये पूर्ववत्तराः। 
	नेता तेषां महात्मैष पशुं रशनया यथा ।। 7.1.42 ।।
	वृत्रो दनुः शुकः शुम्भो निशुम्भो दम्भुरेव च।
	कालनेमिश्च प्रह्लादस्तथा वैरोचनो बलिः ।। 7.1.43 ।।
	कालकेयास्तारकाख्यो मुचुकुन्दो विवर्धनः।
	हिरण्याक्षो मधुश्चैव कैटभो धूमशम्बरौ ।। 7.1.44 ।।
	यमलार्जुनौ च कंसश्च कैटभो मधुना सह।
	एते तपन्ति द्योतन्ति वान्ति वर्षन्ति चैव हि ।। 7.1.45 ।।
	सर्वैः क्रतुशतैरिष्टं सर्वैस्तप्तं महत्तपः। 
	सर्वे ते सुमहात्मानः सर्वे वै योगधर्मिणः ।। 7.1.46 ।।
	सर्वैरैश्वर्यमासाद्य भुक्तभोगैर्महत्तरैः।
	दत्तमिष्टमधीतं च प्रजाश्च परिपालिताः ।। 7.1.47 ।।
	स्वपक्षेष्वनुगोप्तारः प्रहर्तारः परेष्वपि।
	समरेष्वपि लोकेषु नैतेषां विद्यते समः ।। 7.1.48 ।।
	शूरास्त्वभिजनोपेताः सर्वशस्त्रास्त्रपारगाः। 
	सर्वविद्याप्रवेत्तारः सङ्ग्रामेष्वनिवर्तकाः ।। 7.1.49 ।।
	सर्वैस्त्रिदशराज्यानि काङ्क्षितानि महात्मभिः।
	युद्धे सुरगणाः सर्वे निर्जिताश्च सहस्रशः ।। 7.1.50 ।।
	देवानामपि ये शक्ताः स्वपक्षपरिपालकाः। 
	प्रमत्ता भोगरक्ताश्च बालार्कसमतेजसः ।। 7.1.51 ।।
	यत् स देवान् प्रधर्षेत तदेषो विष्णुरीश्वरः। 
	उपायपूर्वकं नाशं संवेत्ता भगवान् हरिः ।। 7.1.52 ।।
	प्रादुर्भावं विकुरुते येनैतन्निधनं नयेत्।
	पुनरेवात्मनाऽऽत्मानमधिष्ठाय स तिष्ठति ।। 7.1.53 ।।
	एवमेतेन देवेन दानवेन्द्रा महात्मना। 
	ते हि सर्वे क्षयं नीता बलिना काम रूपिणा ।। 7.1.54 ।।
	समरे च दुराधर्षा नृपास्ते च पराजिताः। 
	तेन नीताः क्षयं सर्वे कृतान्तबलचोदिताः ।। 7.1.55 ।।
	एवमुक्त्वाऽथ प्रोवाच राक्षसं दानवेश्वरः।
	यदेतद्दृश्यते वीर चक्रं दीप्तानलोपमम् ।। 7.1.56 ।।
	एतद््गृहीत्वाऽऽगच्छ त्वं मम पार्श्वं महाबल।
	ततोऽहं तव चाख्यास्ये मुक्तिकारणमव्ययम् ।। 7.1.57 ।।
	तत् कुरुष्व महाबाहो मा विलम्बस्व रावण।
	एतच्छ्रुत्वा गतो रक्षः प्रहसंश्च महाबलः ।। 7.1.58 ।।
	यत्र स्थितं महद्दिव्यं कुण्डलं रघुनन्दन। 
	लीलयोत्पाटनं चक्रे रावणो बलदर्पितः ।। 7.1.59 ।।
	न च चालयितुं शक्तो रावणोऽभूत् कथञ्चन।
	लज्जया स पुनर्भूयो यत्नं चक्रे महाबलः ।। 7.1.60 ।।
	उत्क्षिप्तमात्रे दिव्ये च पपात भुवि राक्षसः। 
	छिन्नमूलो यथा शाखी रुधिरौघपरिप्लुतः ।। 7.1.61 ।।
	एतस्मिन्नन्तरे जज्ञे शब्दः पुष्करसम्भवः।
	राक्षसेन्द्रस्य सचिवैर्मुक्तो हाहाकृतो महान् ।। 7.1.62 ।।
	ततो रक्षो मुहूर्तेन चेतनां लभ्य चोत्थितम्।
	लज्जयाऽवनतीभूतं बलिर्वाक्यमुवाच ह ।। 7.1.63 ।।
	आगच्छ राक्षसश्रेष्ठ वाक्यं शृणु मयोदितम्।
	यत्त्वया चोद्धृतं वीर कुण्डलं मणिभूषितम् ।। 7.1.64 ।।
	एतद्धि पूर्वजस्यासीत् कर्णाभरणमीक्ष्यताम्।
	एतत् पतितमत्रैवमन्यद्भूयो महाबल ।। 7.1.65 ।।
	अन्यत् पर्वतसानौ हि पतितं कुम्डलादनु।
	मुकुटं वेदिसामीप्ये पतितं युध्यतो भुवि ।। 7.1.66 ।।
	हिरण्यकशिपोः पूर्वं मम पूर्वपितामहात्। 
	न तस्य कालो मृत्युर्वा न व्याधिर्न विहिंसकाः ।। 7.1.67 ।।
	न दिवा मरणं तस्य न रात्रौ सन्ध्ययोरपि। 
	न शुष्केण न चार्द्रेण न शस्त्रेण केनचित् ।। 7.1.68 ।।
	विद्यते राक्षसश्रेष्ठ तस्य नास्त्रेण केनचित्।
	प्रह्लादेन समं चक्रे वादं परमदारुणम् ।। 7.1.69 ।।
	तस्य वादे समुत्पन्ने धीरो लोकभयङ्करः। 
	सर्वदृश्यस्य वीरस्य प्रह्लादस्य महात्मनः ।। 7.1.70 ।।
	उत्पन्नो राक्षसश्रेष्ठ नृसिंहाकृतिरूपधृत्। 
	दृष्टं च तेन रौद्रेण क्षुब्धं सर्वमशेषतः ।। 7.1.71 ।।
	तत उद्धृत्य बाहुभ्यां नखैर्निन्ये यमक्षयम्। 
	एष तिष्ठति द्वास्स्थो वै वासुदेवो निरञ्जनः ।। 7.1.72 ।।
	तस्य देवादिदेवस्य तत्त्वतो मे शृणुष्व ह।
	वाक्यं परमभावेन यदि ते वर्तते हृदि ।। 7.1.73 ।।
	इन्द्राणां च सहस्राणि सुराणामयुतानि च।
	ऋषीणां सप्तसङ्ख्यानां शतान्यब्दसहस्रशः ।। 7.1.74 ।।
	वशं नीतानि सर्वाणि य एष द्वारि तिष्ठति।
	तस्य तद्वचनं श्रुत्वा रावणो वाक्यमब्रवीत् ।। 7.1.75 ।।
	मया प्रेतेश्वरो दृष्टः कृतान्तः सह मृत्युना।
	पाशहस्तो महाज्वाल ऊर्ध्वरोमा भयानकः।
	विद्युज्जिह्वश्च दंष्ट्रालः सर्पवृश्चिकरोमवान् ।। 7.1.76 ।।
	रक्ताक्षो भीमवेगश्च सर्वसत्त्वभयङ्करः।
	आदित्य इव दुष्प्रेक्ष्यः समरेष्वनिवर्तकः ।। 7.1.77 ।।
	पापानां शमिता चैव स मया युधि निर्जितः।
	न च मे तत्र भीः काचिद््व्यथा वा दानवेश्वर ।। 7.1.78 ।।
	एनं तु नाभिजानामि तद्भवान् वक्तुमर्हति।
	रावणस्य वचः श्रुत्वा बलिर्वैरोचनोऽब्रवीत् ।। 7.1.79 ।।
	एष त्रैलोक्यधाता च हरिर्नारायणः प्रभुः।
	अनन्तः कपिलो विष्णुर्नारसिंहो महाद्युतिः ।। 7.1.80 ।।
	ऋतधामा सुधामा च पाशहस्तो भयानकः।
	द्वादशादित्यसदृशः पुराणपुरुषोत्तमः ।। 7.1.81 ।।
	नीलजीमूतसङ्काशः सुरनाथः सुरोत्तमः।
	ज्वालामाली महाबाहुर्योगी भक्तजनप्रियः ।। 7.1.82 ।।
	एष धारयते लोकानेष वै सृजते प्रभुः। 
	एष संहरते चैव कालो भूत्वा महाबलः ।। 7.1.83 ।।
	एष यज्ञश्च याज्यश्च चक्रायुधधरो हरिः।
	सर्वदेवमयश्चैव सर्वभूतमयस्तथा ।। 7.1.84 ।।
	सर्वलोकमयश्चैव सर्वज्ञानमयस्तथा। 
	सर्वरूपी महारूपी बलदेवो महाभुजः ।। 7.1.85 ।।
	वीरहा वीरचक्षुष्मांस्त्रैलोक्यगुरुरव्ययः।
	एवं मुनिगणाः सर्वे कथयन्तीह मोक्षिणः ।। 7.1.86 ।।
	य एनं वेत्ति पुरुषं न च पापैर्विलिप्यते।
	स्मृत्वा स्तुत्वा तथेष्ट्वा च सर्वमस्मादवाप्यते ।। 7.1.87 ।।
	एतच्छ्रुत्वा च वचनं रावणो निर्ययौ तदा। 
	क्रोधसंरक्तनयन उद्यतास्त्रो महाबलः ।। 7.1.88 ।।
	तथाभूतं च तं दृष्ट्वा हरिर्मुसलधृत् प्रभुः।
	नैनं हन्म्यधुना पापं चिन्तयित्वेति विश्वधृत् ।। 7.1.89 ।।
	अन्तर्धानं गतो राम ब्रह्मणः प्रियकाम्यया। 
	न च तं पुरुषं तत्र ददर्श रजनीचरः ।। 7.1.90 ।।
	हर्षान्नादं विमुञ्चन् वै निष्क्रामत् वरुणालयात्।
	येनैव सम्प्रविष्टः स पथा तेनैव निर्ययौ ।। 7.1.91 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे प्रथमः सर्गः ।। 1 ।।
	अथ सञ्चिन्त्य पौलस्त्यः सूर्यलोकं जगाम ह।
	मेरुशृङ्गे वरे रम्ये उषित्वा तत्र शर्वरीम् ।। 7.2.1 ।।
	पुष्पकं तत् समारुह्य रवेस्तुरगसन्निभम्। 
	मनोवातगतिं दिव्यं विहारवियति स्थितम् ।। 7.2.2 ।।
	तत्रापश्यद्रविं देवं सर्वतेजोमयं शुभम्।
	वरकाञ्चनकेयूररक्ताम्बरविभूषितम् ।। 7.2.3 ।।
	कुण्डलाभ्यां शुभाभ्यां तु भ्राजन्मुखविकासितम्।
	केयूरनिष्काभरणं रक्तमालावलम्बिनम् ।। 7.2.4 ।।
	रक्तचन्दनदिग्धाङ्गं सहस्रकिरणोज्ज्वलम्।
	तमादिदेवमादित्यं विभुं सप्ताश्ववाहनम् ।। 7.2.5 ।।
	अनाद्यन्तममध्यं च लोकसाक्षिणमीश्वरम्।
	तं दृष्ट्वा प्रवरं देवं रावणो राक्षसाधिपः ।। 7.2.6 ।।
	स प्रहस्तमुवाचाथ रवितेजोबलार्दितम्।
	गच्छामात्य वद ह्येनं सन्देशान्मम शासनम् ।। 7.2.7 ।।
	मार्तण्डं भास्करं श्रेष्ठं तत्त्वतो ब्रूहि मा चिरम्।
	युद्धार्थी रावणः प्राप्तो युद्धं तस्य प्रदीयताम् ।। 7.2.8 ।।
	निर्जितोऽस्मीति वा ब्रूहि पक्षमेकतरं कुरु।
	तस्य तद्वचनाद्रक्षः सूर्यस्यान्तिकमागमत् ।। 7.2.9 ।।
	पिङ्गलं दण्डिनं चैव सोऽपश्यद्द्वारपालकौ।
	आभ्यामाख्याय तत् सर्वं रावणस्य विनिश्चयम्।
	तूष्णीमास्ते प्रहस्तः स सूर्यतेजःप्रतापितः ।। 7.2.10 ।।
	दण्डी गत्वा रवेः पार्श्वं प्रणम्याख्यातवान् विभुम् ।। 7.2.11 ।।
	श्रुत्वा तु सूर्यस्तद्वृत्तं दण्डिनो रावणस्य ह।
	उवाच वचनं श्रीमान् बुद्धिपूर्वं दिवाकरः ।। 7.2.12 ।।
	गच्छ दण्डिन् जयस्वैनं निर्जितोऽस्मीति वा वद।
	कुरु यत्ते काङ्क्षितं तन्नाहं कालक्षिपां सहे ।। 7.2.13 ।।
	स गत्वा वचनात्तस्य राक्षसाय महात्मनः।
	कथयामास तत् सर्वं सूर्योक्तं वचनं यथा ।। 7.2.14 ।।
	स श्रुत्वा वचनं तस्य दण्डिनो वै महात्मनः।
	घोषयित्वा जगामाथ विजयं राक्षसेश्वरः ।। 7.2.15 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे द्वितीयः सर्गः ।। 2 ।।
	अथ सञ्चिन्त्य पौलस्त्यः सोमलोकं जगाम ह।
	मेरुशृङ्गे वरे रम्ये रजनीमुष्य वीर्यवान् ।। 7.3.1 ।।
	तदा कश्चिद्रथारूढो दिव्यस्रगनुलेपनः। 
	अप्सरोगणमुख्येन सेव्यमानस्तु गच्छति ।। 7.3.2 ।।
	रतिश्रान्तोऽप्सरोङ्गेषु चुम्बितः सन् विबुध्यते।
	रावणस्त्वथ तं दृष्ट्वा कौतूहलसमन्वितः ।। 7.3.3 ।।
	अथापश्यदृषिं तत्र पर्वतं मुनिसत्तमम्। 
	दशग्रीवो महात्मानं दृष्ट्वा चेदमुवाच ह ।। 7.3.4 ।।
	स्वागतं तव देवर्षे दिष्ट्या चैवागतो ह्यसि। 
	कोऽयं स्यन्दनमारूढो ह्यप्सरोगणसेवितः ।। 7.3.5 ।।
	निर्लज्ज इव संयाति भयस्थानं न विन्दति।
	रावणेनैवमुक्तस्तु पर्वतो वाक्यमब्रवीत् ।। 7.3.6 ।।
	शृणु वत्स यथातत्त्वं वक्ष्ये तव महामते। 
	एतेन निर्जिता लोका ब्रह्मा चैवाभितोषितः ।। 7.3.7 ।।
	एष गच्छति मोक्षाय सुसुखं स्थानमुत्तमम्।
	तपसा निर्जिता लोका विक्रमेण यथा त्वया ।। 7.3.8 ।।
	प्रयाति पुण्यवान् वत्स सोमं पीत्वा न संशयः। 
	त्वं च राक्षसशार्दूल शूरः सत्यव्रतस्तथा ।। 7.3.9 ।।
	नेदृशेषु च क्रुध्यन्ति बलिनो ब्रह्मचारिषु।
	अथापश्यद्रथवरं महाकायं महौजसम् ।। 7.3.10 ।।
	जाज्वल्यमानं वपुषा गीतवादित्रसङ्कुलम्।
	क्वैष गच्छति देवर्षे शोभमानो महाद्युतिः ।। 7.3.11 ।।
	किन्नरैश्च प्रगायद्भिर्नृत्यद्भिश्च मनोहरम्।
	श्रुत्वा चैनमुवाचाथ पर्वतो मुनिसत्तमः ।। 7.3.12 ।।
	एष शूरो रणे योद्धा सङ्ग्रामेष्वनिवर्तकः। 
	युद्ध्यमानस्तथैवैष प्रहारैर्जर्जरीकृतः ।। 7.3.13 ।।
	कृती शूरो रणे जेता स्वाम्यर्थे त्यक्तजीवितः।
	सङ्ग्रामे निहतो वीरान् हत्वा च सबलान् बहून् ।। 7.3.14 ।।
	इन्द्रस्यातिथिरेवैष ह्यथवा यत्र चेच्छति। 
	नृत्तगीतविलासैस्तु सेव्यते नरसत्तमः ।। 7.3.15 ।।
	पप्रच्छ रावणो भूयः कोऽयं यात्यर्कसन्निभः।
	रावणस्य वचः श्रुत्वा पर्वतो वाक्यमब्रवीत् ।। 7.3.16 ।।
	य एष दृश्यते राजन् विमाने सर्वकाञ्चने।
	अप्सरोगणसंयुक्ते पूर्णेन्दुसदृशाननः ।। 7.3.17 ।।
	सुवर्णदो महाराज विचित्राभरणाम्बरः।
	एष गच्छति शीघ्रेण यानेन सुमहाद्युतिः ।। 7.3.18 ।।
	पर्वतस्य वचः श्रुत्वा रावणो वाक्यमब्रवीत्।
	य एते यान्ति राजानो ब्रूहि तानृषिसत्तम ।। 7.3.19 ।।
	कोऽत्र मे याचतो दद्याद्युद्धातिथ्यं महाद्युतिः।
	क्षिप्रमाख्याहि धर्मज्ञ पिता मे त्वं हि पर्वत ।। 7.3.20 ।।
	एवमुक्तः प्रत्युवाच रावणं पर्वतस्तदा।
	स्वर्गार्थिनो महाराज नैते युद्धार्थिनो नृपाः ।। 7.3.21 ।।
	वक्ष्यामि च महाराज विचित्राभरणाम्बरः।
	यस्तु राजा महातेजाः सप्तद्वीपेश्वरो महान् ।। 7.3.22 ।।
	मान्धातेत्यभिविख्यातः स ते युद्धं प्रदास्यति। 
	पर्वतस्य वचः श्रुत्वा रावणो वाक्यमब्रवीत् ।। 7.3.23 ।।
	कुत्रासौ वर्तते राजा तं ममाचक्ष्व तत्त्वतः।
	अहं यास्यामि तत्राद्य यत्रासौ नरपुङ्गवः ।। 7.3.24 ।।
	रावणस्य वचः श्रुत्वा मुनिर्वचनमब्रवीत्।
	युवनाश्वसुतो ह्येष मान्धाता राजसत्तमः ।। 7.3.25 ।।
	सप्तद्वीपान् समुद्रान्तान् जित्वाऽद्य स्वर्गमेष्यति।
	अथापश्यन्महाबाहुर्विरिञ्चिवरदर्पितः ।। 7.3.26 ।।
	अयोध्याधिपतिं वीरं मान्धातारं नृपोत्तमम्।
	सप्तद्वीपाधिपं यान्तं स्यन्दनेन विराजितम् ।। 7.3.27 ।।
	काञ्चनेन विचित्रेण महाहारेण भास्वता।
	जाज्वल्यमानं रूपेण दिव्यस्रगनुलेपनम् ।। 7.3.28 ।।
	तमुवाच दशग्रीवो युद्धं मे दीयतामिति।
	एवमुक्तो दशग्रीवं प्रहस्येदमुवाच ह ।। 7.3.29 ।।
	यदि ते जीवितं नेष्टं ततो युध्यस्व मामिति। 
	मान्धातुर्वचनं श्रुत्वा रावणो वाक्यमब्रवीत् ।। 7.3.30 ।।
	वरुणस्य कुबेरस्य यमस्यापि न विव्यथे।
	किमरे मानुषात्त्वत्तो रावणो भयमाविशेत् ।। 7.3.31 ।।
	एवमुक्त्वा दशग्रीवः क्रोधात्तं प्रदहन्निव।
	आज्ञापयामास तदा राक्षसान् युद्धदुर्मदान् ।। 7.3.32 ।।
	अथ क्रुद्धास्तु सचिवा रावणस्य दुरात्मनः।
	ववृषुः शरवर्षाणि शूरा युद्धविशारदाः ।। 7.3.33 ।।
	अथ राज्ञा बलवता कङ्कपत्रैरजिह्मगैः।
	इषुभिस्ताडिताः सर्वे प्रहस्तशुकसारणाः ।। 7.3.34 ।।
	महोदरविरूपाक्षमारीचाकम्पनादयः।
	अथ प्रहस्तो नृपतिं शरवर्षैरवाकिरत् ।। 7.3.35 ।।
	अप्राप्तानेव तान् सर्वान् प्रचिच्छेद नृपोत्तमः।
	भुशुण्डीभिश्च भल्लैश्च भिण्डिपालैश्च तोमरैः ।। 7.3.36 ।।
	नरराजेन दह्यन्ते शलभा इव तेऽग्निना।
	पुनर्नृपवरः क्रुद्धः पञ्चभिः प्रबिभेद तम् ।। 7.3.37 ।।
	तोमरैः स महाघोरैः पुरा क्रौञ्चमिवाग्निजः।
	ततो मुहुर्भ्रामयित्वा मुद्गरं वज्रसन्निभम् ।। 7.3.38 ।।
	मुमोच सोऽतिवेगेन राक्षसस्य रथं प्रति। 
	स पपात महावेगो मुद्गरो वज्रसन्निभः ।। 7.3.39 ।।
	घूर्णितो रावणस्तेन पतितः शक्रकेतुवत्। 
	तदा स नृपतिः प्रीतो हर्षोद्भूतबलो बभौ ।। 7.3.40 ।।
	सकलेन्दुकरैः स्पृष्टं यथाऽम्बु लवणाम्भसः।
	ततो रक्षोबलं सर्वं महाभूतमचेतनम् ।। 7.3.41 ।।
	परिवार्याथ तं तस्थौ राक्षसेन्द्रं समन्ततः।
	ततश्चिरात् समाश्वस्तो रावणो लोकरावणः ।। 7.3.42 ।।
	मान्धातुः पीडयामास देहं लङ्केश्वरो भृशम्।
	रथं चाश्वयुजं क्षिप्रं बभञ्ज च महाबलः ।। 7.3.43 ।।
	विरथः स रथं प्राप्य शक्तिं घण्टाट्टहासिनीम्।
	मान्धाता विप्रचिक्षेप तां बलाद्रावणं प्रति ।। 7.3.44 ।।
	मरीचिमिव चार्कस्य चित्रभानोः शिखामिव।
	दीप्यन्तीं रुचिराभासं मान्धातृकरनिस्सृताम् ।। 7.3.45 ।।
	तामापतन्तीं शूलेन पौलस्त्यो रजनीचरः।
	ददाह शक्तिं लङ्केशः पतङ्गमिव पावकः ।। 7.3.46 ।।
	यमदत्तं तु नाराचं निकृष्याथ दशाननः।
	पातयामास वेगेन स तेनाभिहतो भृशम् ।। 7.3.47 ।।
	मूर्च्छितं नृपतिं दृष्ट्वा प्रहृष्टास्ते निशाचराः।
	चुक्रुशुः सिंहनादांश्च क्ष्वेलन्तश्च निशाचराः ।। 7.3.48 ।।
	लब्धसञ्ज्ञो मुहूर्तेन ह्ययोध्याधिपतिस्तदा। 
	तं दृष्ट्वा शत्रुभिः शत्रुं पूज्यमानं मुदाऽन्वितैः ।। 7.3.49 ।।
	जातकोपो दुराधर्षश्चन्द्रार्कसदृशद्युतिः। 
	महता शरवर्षेण पीडयन् राक्षसं बलम् ।। 7.3.50 ।।
	चापस्य च निनादेन तस्य बाणरवेण च।
	सञ्चचाल ततः सैन्यमुद्धूत इव सागरः ।। 7.3.51 ।।
	तद्युद्धमभवद््घोरं नरराक्षससङ्कुलम्। 
	क्रोधाविष्टौ महात्मानौ नरराक्षससत्तमौ ।। 7.3.52 ।।
	कार्मुकासिधरौ वीरौ शरासनगतौ तथा।
	मान्धाता रावणं चैव राक्षसश्चैवं तं नृपम् ।। 7.3.53 ।।
	क्रोधेन महताऽऽविष्टौ शरवर्षं ववर्षतुः।
	तौ परस्परसङ्क्षोभात् प्रहारैर्जर्जरीकृतौ ।। 7.3.54 ।।
	रावणो रौद्रमस्त्रं तु प्रायुङ्क्त स महाबलः।
	आग्नेयेन स मान्धाता तदस्त्रं प्रत्यवारयत् ।। 7.3.55 ।।
	गान्धर्वेण दशग्रीवो वारुणेन स राजराट्।
	गृहीत्वा स तु ब्रह्मास्त्रं सर्वभूतभयावहम् ।। 7.3.56 ।।
	तोलयामास मान्धाता दिव्यं पाशुपतं महत्। 
	तदस्त्रं घोररूपं तु त्रैलोक्यभयवर्धनम् ।। 7.3.57 ।।
	दृष्ट्वा त्रस्तानि भूतानि स्थावराणि चराणि च।
	वरदानात्तु रुद्रस्य तपसाऽधिगतं महत् ।। 7.3.58 ।।
	ततः प्रकम्पितं सर्वं त्रैलोक्यं सचराचरम्।
	देवाः प्रकम्पिताः सर्वे लयं नागाश्च मेनिरे ।। 7.3.59 ।।
	अथ तौ मुनिशार्दूलौ ध्यानयोगादपश्यताम््।
	पुलस्त्योगालवश्चैव वारयामासतुर्नृपम् ।। 7.3.60 ।।
	उपलब्धैश्च विविधैर्वाक्यै राक्षससत्तमम्।
	तौ तु कृत्वा परां प्रीतिं नरराक्षसयोस्तदा। 
	सम्प्रस्थितौ तु तौ हृष्टौ पथा येनैव चागतौ ।। 7.3.61 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे तृतीयः सर्गः ।। 3 ।।
	गताभ्यामथ विप्राभ्यां रावणो राक्षसाधिपः।
	दशयोजनसाहस्रं प्रथमं स मरुत्पथम् ।। 7.4.1 ।।
	अत्यक्रामन्महातेजाः पुष्पकेण महाबलः।
	यत्र तिष्ठन्ति सन्न्यस्ता हंसाः सर्वगुणान्विताः ।। 7.4.2 ।।
	अत ऊर्ध्वं द्वितीयं तु गत्वा चैष मरुत्पथम्।
	दशयोजनसाहस्रं तद्धि वै परिगण्यते ।। 7.4.3 ।।
	तत्र मेघाः स्थिताः सर्वे त्रिविधा नित्यसंश्रिताः।
	आग्नेयाः पक्षजा ब्राह्मास्त्रिविधा इति संस्थिताः ।। 7.4.4 ।।
	अथ गत्वा तृतीयं तु वायोः पन्थानमुत्तमम्।
	नित्यं यत्र स्थिताः सिद्धाश्चारणाश्च मनस्विनः ।। 7.4.5 ।।
	दशैव तु सहस्राणि योजनानां तथैव च।
	चतुर्थं वायुमार्गं तु गतवान् रावणस्तथा ।। 7.4.6 ।।
	वसन्ति यत्र नित्यं वै भूताश्च सविनायकाः। 
	अथ गत्वा तु वै शीघ्रं पञ्चमं वायुगोचरम् ।। 7.4.7 ।।
	दशैव तु सहस्राणि योजनानां तथैव च।
	गङ्गा यत्र सरिच्छ्रेष्ठा नागाश्च कुमुदादयः ।। 7.4.8 ।।
	कुञ्जरा यत्र तिष्ठन्ति ये च मुञ्चन्ति शीकरान्।
	गङ्गातोयेषु तिष्ठन्तः पुण्यं कुर्वन्ति सर्वशः ।। 7.4.9 ।।
	ततः करिकराद््भ्रष्टं वायुना लोलितं भृशम्।
	जलं कुञ्जेषु पतितं हिमं भवति राघव ।। 7.4.10 ।।
	ततो जगाम षष्ठं स वायुमार्गं महाद्युते।
	योजनानां सहस्राणि तथैव तु स राक्षसः ।। 7.4.11 ।।
	यत्रास्ते गरुडो नित्यं ज्ञातिबान्धवसत्कृतः।
	तथैव तु सहस्राणि योजनानां तथोपरि ।। 7.4.12 ।।
	सप्तमं वायुमार्गं तु यत्र वै ऋषयः स्थिताः। 
	अत ऊर्ध्वं स गत्वाऽथ सहस्राणि दशैव तु ।। 7.4.13 ।।
	अष्टमं वायुमार्गं तु यत्र गङ्गा प्रतिष्ठिता।
	आकाशगङ्गा विख्याता ह्यादित्यपथमास्थिता ।। 7.4.14 ।।
	वायुना धार्यमाणा सा महावेगा महास्वना।
	अत ऊर्ध्वं प्रवक्ष्यामि चन्द्रमा यत्र तिष्ठति ।। 7.4.15 ।।
	अशीतिस्तु सहस्राणि योजनानां तथोपरि। 
	चन्द्रमास्तिष्ठते यत्र ग्रहनक्षत्रसंयुतः ।। 7.4.16 ।।
	शतं शतसहस्राणि रश्मयश्चन्द्रमण्डलात्।
	प्रकाशयन्ति लोकांस्तु सर्वसत्त्वसुखावहाः ।। 7.4.17 ।।
	ततो दृष्ट्वा दशग्रीवं चन्द्रमा निर्दहन्निव।
	स तु शीताग्निना शीघ्रं प्रादहद्रावणं तदा ।। 7.4.18 ।।
	नासहंस्तस्य सचिवाः शीताग्निं भयपीडिताः। 
	रावणं जयशब्देन प्रहस्तो वाक्यमब्रवीत् ।। 7.4.19 ।।
	राजन् शीतेन बाध्यामो निवर्ताम इतो वयम्।
	चन्द्ररश्मिप्रतापेन रक्षसां भयमाविशत् ।। 7.4.20 ।।
	स्वभासा ह्येष राजेन्द्र शीतांशुर्दहनात्मकः।
	एतच्छ्रुत्वा प्रहस्तस्य रावणः क्रोधमूर्च्छितः ।। 7.4.21 ।।
	विस्फार्य धनुरुद्यम्य नाराचैस्तं ह्यपीडयत्।
	अथ ब्रह्मा समागम्य चन्द्रलोकं त्वरान्वितः ।। 7.4.22 ।।
	दशग्रीव महाबाहो साक्षाद्विश्रवसः सुत।
	गच्छ शीघ्रमितः सौम्य मा चन्द्रं पीडयाशुगैः ।। 7.4.23 ।।
	लोकस्य हितकामोऽयं द्विजराजो महाद्युतिः।
	मन्त्रं च ते प्रदास्याभि प्राणात्ययभयेऽभयम् ।। 7.4.24 ।।
	यस्त्विमं संस्मरेन्मन्त्रं न स मृत्युमवाप्नुयात्।
	एवमुक्तो दशग्रीवः प्राञ्जलिर्वाक्यमब्रवीत् ।। 7.4.25 ।।
	यदि तुष्टोऽसि मे देव अनुग्राह्यो यदि ह्यहम्।
	यदि मन्त्रेश्वरो देयो दीयतां मम धार्मिक ।। 7.4.26 ।।
	यं जप्त्वाऽहं महाभाग सर्वदेवेषु निर्भयः।
	अमरेषु च सर्वेषु दानवेषु पतत्रिषु ।। 7.4.27 ।।
	त्वत्प्रसादात्तु देवेश न भयं विद्यते मम।
	एवमुक्तो दशग्रीवं ब्रह्मा वचनमब्रवीत् ।। 7.4.28 ।।
	प्राणात्यये तु वै दद्मि न नित्यं राक्षसाधिप।
	अक्षसूत्रं गृहीत्वा तु जपेन्मन्त्रमिमं शुभम् ।। 7.4.29 ।।
	अजप्त्वा राक्षसश्रेष्ठ न ते सिद्धिर्भविष्यति।	
	शृणु मन्त्रं प्रवक्ष्यामि येन राक्षसपुङ्गव ।। 7.4.30 ।।
	मन्त्रस्य कीर्तनादेव प्राप्स्यसे समरे जयम्।
	नमस्ते देवदेवेश सुरासुरनमस्कृत ।। 7.4.31 ।।
	भूतभव्यमहादेव हर पिङ्गललोचन।
	बालस्त्वं वृद्धरूपी च वैयाघ्रवसनच्छद ।। 7.4.32 ।।
	आरुणेयोऽसि देव त्वं त्रैलोक्य प्रभुरीश्वरः।
	हरो हरितनेमिस्त्वं युगान्तदहनोऽनलः ।। 7.4.33 ।।
	गणेशो लोकशम्भुश्च लोकपालो महाभुजः।
	महादेवो महाशूली महादंष्ट्रो महाभुजः ।। 7.4.34 ।।
	कालश्च कालरूपी च नीलग्रीवो महोदरः।
	वेदान्तगो वेदमयः पशूनां पतिरव्ययः ।। 7.4.35 ।।
	शूलधृच्छूलकेतुश्च नेता गोप्ता हरिः शिवः।
	जटी मुण्डी शिखण्डी च लगुडी च महायशाः ।। 7.4.36 ।।
	भूतेश्वरो गणाध्यक्षः सर्वात्मा सर्वभावनः।
	सर्वदः सर्वहारी च स्रष्टा च गुरुरव्ययः ।। 7.4.37 ।।
	कमण्डलुधरो देवः पिनाकी धूर्जटिस्तथा।
	माननीयोऽर्हणीयश्च ओङ्कारः सामवेदगः ।। 7.4.38 ।।
	मृत्युश्च मृत्युदूतश्च पारियात्रश्च सुव्रतः।
	ब्रह्मचारी गृही योगी वीणापणवतूणवान् ।। 7.4.39 ।।
	अमरो दर्शनीयश्च बालसूर्यनिभस्तथा।
	श्मशानचारी भगवानुमापतिररिन्दमः ।। 7.4.40 ।।
	भगनेत्रप्रहर्ता च पूषदन्तनिपातनः।
	ज्वरहर्ता पाशहस्तः प्रलयः काल एव च ।। 7.4.41 ।।
	उल्कामुखोग्निकेतुश्च मुनिर्दीप्तो विशाम्पतिः।
	उन्मादमोहनकरः समर्थस्त्रिदशोत्तमः ।। 7.4.42 ।।
	वामनो वामदेवश्च प्राग्दक्षिण्यश्च नामतः।
	भिक्षुश्च भिक्षुरूपी च त्रिजटी जटिलः स्वयम् ।। 7.4.43 ।।
	चक्रहस्तः प्रतिष्ठम्भी चमूनां स्तम्भनस्तथा।
	ऋतुर्ऋतुकरः कालो मधुर्मधुरलोचनः ।। 7.4.44 ।।
	वानस्पत्यः शीकरश्च नित्यमाश्रितपूजितः।
	जगद्धाता च कर्ता च पुरुषः शाश्वतो ह्यजः ।। 7.4.45 ।।
	धर्माध्यक्षो विरूपाक्षस्त्रिवर्त्मा भूतभावनः।
	त्रिनेत्रो बहुनेत्रश्च सूर्यायुतसमप्रभः ।। 7.4.46 ।।
	देवदेवोऽभिदेवश्च चन्द्राङ्कितजटस्तथा।
	नर्तको लासकश्चैव पूर्णेन्दुसदृशाननः ।। 7.4.47 ।।
	सुब्रह्मण्यः शरण्यश्च सर्वदेवमयस्तथा। 
	सर्वभूतनिवासश्च सर्वबन्धविमोचकः ।। 7.4.48 ।।
	मोहनो वञ्चकश्चैव सर्पधारी वरोत्तमः।
	पुष्पदन्तो विभागश्च मुख्यः सर्वहरस्तथा ।। 7.4.49 ।।
	हरिश्मश्रुर्धनुर्धारी भीमो भीमपराक्रमः।
	भक्ताभीष्टप्रदः स्थाणुः परमात्मा सनातनः ।। 7.4.50 ।।
	मया प्रोक्तमिदं पुण्यं नाम्नामष्टोत्तरं शतम्।
	सर्वपापहरं पुण्यं शरण्यं शरणार्थिनाम्।
	जप्यमेतद्दशग्रीव कुर्याच्छत्रुविनाशनम् ।। 7.4.51 ।।
	दत्त्वा तु रावणस्येदं वरं स कमलोद्भवः।
	पुनरेव जगामाशु ब्रह्मलोकं सनातनम् ।। 7.4.52 ।।
	रावणोऽपि वरं लब्ध्वा पुनरेवागमत्तदा। 
	निवर्तमानः संहृष्टो रावणः स दुरात्मवान् ।। 7.4.53 ।।
	जह्रे पथि नरेन्द्रर्षिदेवगन्धर्वकन्यकाः ।। 7.4.54 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे चतुर्थः सर्गः ।। 4 ।।
	केनचित्त्वथ कालेन रावणः प्रययौ गृहात्।
	पश्चिमार्णवमागच्छत् सचिवैः सह राक्षसैः ।। 7.5.1 ।।
	द्वीपस्थो ददृशे तेन पुरुषः पावकप्रभः। 
	महाजाम्बूनदप्रख्य एक एव व्यवस्थितः ।। 7.5.2 ।।
	यथा दृश्येत भयदो युगान्तानल उत्थितः। 
	देवानामिव देवेशो ग्रहाणामिव भास्करः ।। 7.5.3 ।।
	शरभाणां यथा सिंहो हस्तिष्वैरावतो यथा।
	पर्वतानां यथा मेरुः पारिजातश्च शाखिनाम् ।। 7.5.4 ।।
	तथा तं पुरुषं दृष्ट्वा कुण्डमध्येऽनलं तथा।
	गर्जन्तं विविधैर्नादैर्लम्बहस्तं भयानकम् ।। 7.5.5 ।।
	दंष्ट्रालं विकटं चैव कम्बुग्रीवं महौजसम्।
	मण्डूककुक्षिं पिङ्गाक्षं कैलासशिखरोपमम् ।। 7.5.6 ।।
	पद्मपादतलं भीमं रक्ताम्बुजनिभाननम्।
	महाकायं महानादं मनोनिलसमं जवे ।। 7.5.7 ।।
	भीममाबद्धतूणीरं सङ्घट्टं बद्धचामरम्।
	ज्वालामालापरिक्षिप्तं किङ्किणीकृतनिस्वनम् ।। 7.5.8 ।।
	मालया स्वर्णपद्मानां वक्षोदेशविलम्बया।
	ऋग्वेदमिव शोभन्तं पद्ममालाविभूषितम् ।। 7.5.9 ।।
	सोऽञ्जनाचलसङ्काशः काञ्चनाचलसन्निभम्।
	अब्रवीत्तं दशग्रीवो युद्धं मे दीयतामिति ।। 7.5.10 ।।
	जगर्ज चोच्चैर्बलवान् सहामात्यो दशाननः।
	धृत्वा स राक्षसपतिः शूलशक्त्यृष्टिपट्टिशान् ।। 7.5.11 ।।
	स द्वीपिना सिंह इव ऋषभेणेव कुञ्जरः। 
	सुमेरुरिव छागेन नदीवेगैरिवार्णवः ।। 7.5.12 ।।
	अकम्प्यमानः पुरुषो रावणं वाक्यमब्रवीत्।
	युद्धश्रद्धां हि ते रक्षो नाशयिष्यामि दुर्मते ।। 7.5.13 ।।
	रावणस्य च यो वेगः सर्वलोकभयावहः। 
	तथा वेगसहस्राणि संश्रितानि तमेव हि ।। 7.5.14 ।।
	अभवत्तस्य सा दृष्टिर्ग्रहमालेव चाद्भुता।
	दन्तानां दशतः शब्दो यन्त्रस्येवातिभीकरः ।। 7.5.15 ।।
	धर्मस्तस्य तपश्चैव जगतः सिद्धिहेतुके। 
	ऊरू संश्रित्य तस्थाते मन्मथः शिश्नमास्थितः ।। 7.5.16 ।।
	विश्वेदेवाः कटीभागे मरुतो यस्य शीर्षगाः।
	मध्येऽष्टौ वसवस्तस्य समुद्राः कुक्षिसंस्थिताः ।। 7.5.17 ।।
	पार्श्वस्थाश्च दिशः सर्वाः सर्वसन्धिषु मारुताः।
	पितरश्चाश्रिताः पृष्ठं हृदयं च पितामहः ।। 7.5.18 ।।
	गोदा नानि पवित्राणि भूमिदानानि यानि च।
	सुवर्णस्य च दानानि शश्वल्लोमाश्रितानि वै ।। 7.5.19 ।।
	हिमवान् हेमकूटश्च मन्दरो मेरुरेव च।
	नरं तु तं समाश्रित्य ह्यस्थिभूता व्यवस्थिताः ।। 7.5.20 ।।
	मही वक्षोऽभवत्तस्य शरीरे द्यौरवस्थिता।
	उभे सन्ध्ये कायसन्धौ जलवाहाश्च मेहने ।। 7.5.21 ।।
	बाहू धाता विधाता च भगः पूषा उभौ करौ।
	ऐरावतो विशालाक्षः शेषो वासुकिरेव च ।। 7.5.22 ।।
	कम्बलाश्वतरौ नागौ कर्कोटकधनञ्जयौ।
	स च घोरविषो नागस्तक्षकश्चोपतक्षकः ।। 7.5.23 ।।
	करजानाश्रितास्तस्य विषवीर्यं मुमुक्षवः। 
	अग्निरास्यमभूत्तस्य स्कन्धौ रुद्रैरधिष्ठितौ ।। 7.5.24 ।।
	दन्तान् मासा दंष्ट्रयोश्च उभयोर्ऋतवः स्थिताः।
	नासे कुहूरमावास्या तच्छिद्रेषु च वायवः ।। 7.5.25 ।।
	ग्रीवा तस्याभवद्देवी वाणी चापि सरस्वती।
	नासत्यौ श्रवणे चोभौ नेत्रे च शशिभास्करौ ।। 7.5.26 ।।
	वेदाङ्गानि च यज्ञाश्च नानारूपाणि यानि च।
	सुवृत्तानि च वाक्यानि तेजस्सिद्धिस्तपांसि च ।। 7.5.27 ।।
	एतानि नररूपस्य तस्य देहं श्रितानि वै।
	तेन मुष्टिप्रहारेण स्वल्पमात्रेण लीलया ।। 7.5.28 ।।
	पाणिना ताडितं रक्षो निपपात महीतले।
	पतितं राक्षसं ज्ञात्वा विद्राव्य च निशाचरान् ।। 7.5.29 ।।
	ऋग्वेदप्रतिमः सोऽथ पद्ममालाविभूषितः। 
	प्रविवेश च पातालं गच्छत्पर्वतसन्निभ ।। 7.5.30 ।।
	उत्थाय च दशग्रीव आहूय सचिवान् स्वयम्।
	क्व गतः सहसा ब्रूत प्रहस्तशुकसारणाः ।। 7.5.31 ।।
	एवमुक्ता रावणेन राक्षसास्तमथाब्रुवन्। 
	प्रविष्टः स नरोऽत्रैव देवदानवदर्पहा ।। 7.5.32 ।।
	अथासिं गृह्य वेगेन गरुत्मानिव पन्नगम्।
	शीघ्रं स तु बिलद्वारं प्रविवेश च दुर्मतिः ।। 7.5.33 ।।
	प्रविश्य च स तद्द्वारं रावणो वरनिर्भयः।
	अपश्यच्च नरांस्तत्र नीलाञ्जनचयोपमान् ।। 7.5.34 ।।
	केयूरधारिणः शूरान् रक्तमाल्यानुलेपनान्।
	अङ्गुलीयकहाराद्यैर्भूषणैश्च विभूषितान् ।। 7.5.35 ।।
	दृश्यन्ते तत्र नृत्यन्त्यस्तिस्रः कोट्यो महात्मनाम्। 
	नित्योत्सवाः शान्तभया विमलाः पावकप्रभाः ।। 7.5.36 ।।
	क्रीडतः प्रेक्षते तान् वै राक्षसो भीमविक्रमः।
	द्वारस्थो रावणस्तेषां तासु कोटीषु निर्भयः ।। 7.5.37 ।।
	यथा दृष्टः स तु नरस्तुल्यांस्तांस्तस्य सर्वशः।
	एकवर्णांस्त्वेकबलानेकरूपान् महौजसः ।। 7.5.38 ।।
	चतुर्भुजान् महोत्साहांस्तत्रापश्यत् स रावणः। 
	तान् दृष्ट्वाऽथ दशग्रीव ऊर्ध्वरोमा बभूव ह ।। 7.5.39 ।।
	स्वयम्भूवा दत्तवरस्ततः शीघ्रं विनिर्ययौ।
	अथापश्यत् परं तत्र भुजङ्गशयने स्थितम् ।। 7.5.40 ।।
	पाण्डरेण महार्हेण कौस्तुभेन विराजितम्।
	शेते स पुरुषस्तत्र पावकेनावकुण्ठितः ।। 7.5.41 ।।
	दिव्यस्रगनुलेपी च दिव्याभरणभूषितः।
	दिव्याम्बरधरा साध्वी त्रैलोक्यस्य विभूषणम् ।। 7.5.42 ।।
	वालव्यजनहस्ता च देवी तत्र व्यवस्थिता।
	लक्ष्मीर्बहिः सपद्मा वै भ्राजन्ती लोकसुन्दरी ।। 7.5.43 ।।
	प्रहृष्टः स तु लङ्केशो दृष्ट्वा तां चारुहासिनीम्।
	जिघृक्षुः स तदा साध्वीं सिंहासनमुपाश्रिताम् ।। 7.5.44 ।।
	विना तु सचिवैस्तत्र रावणो दुर्मतिस्तदा। 
	हस्तैर्ग्रहीतुं तामैच्छन्मन्मथेन वशीकृतः ।। 7.5.45 ।।
	सुप्तमाशीविषं यद्वद्रावणः कालचोदितः। 
	अथ सुप्तो महाबाहुः पावकेनावकुण्ठितः ।। 7.5.46 ।।
	ग्रहीतुकामं तं ज्ञात्वा व्यपविध्य पटं तदा।
	जहासौच्चैर्भृशं देवस्तं दृष्ट्वा राक्षसाधिपम् ।। 7.5.47 ।।
	तेजसा तस्य सन्दीप्तो रावणो लोकरावणः।
	घ्राणवातेन दीर्घेण तस्मिन् राम रसातले ।। 7.5.48 ।।
	कृत्तमूलो यथा शाखी निपपात महीतले।
	पतितं राक्षसं ज्ञात्वा वचनं चेदमब्रवीत् ।। 7.5.49 ।।
	उत्तिष्ठ राक्षसश्रेष्ठ मृत्युस्ते नाद्य विद्यते।
	प्रजापतिवरो रक्ष्यो येन जीवसि रावण ।। 7.5.50 ।।
	गच्छ रावण विस्रब्धं नात्र वै मरणं तव।
	लब्धसञ्ज्ञो मुहूर्तेन राक्षसो भीमविक्रमः ।। 7.5.51 ।।
	तं तु दृष्ट्वा महात्मानं रावणो भयमाप सः।
	एवमुक्तस्तदोत्थाय रावणो देवकण्टकः ।। 7.5.52 ।।
	रोमहर्षणमापन्नो ह्यब्रवीत्तं महामुनिम्। 
	को भवाञ्छौर्यसम्पन्नो युगान्तानलसन्निभः ।। 7.5.53 ।।
	ब्रूहि त्वं देवदेवो वा सर्वदेवेषु सुस्थितः।
	एवमुक्तः स तेनाथ रावणेन दुरात्मना ।। 7.5.54 ।।
	प्रत्युवाच हसन् देवो मेघगम्भीरया गिरा।
	किं त्वं मया दशग्रीव वध्योऽसि नचिरादिह ।। 7.5.55 ।।
	एवमुक्तो दशग्रीवः प्राञ्जलिर्वाक्यमब्रवीत्।
	प्रजापतेस्तु वचनान्नाहं मृत्युवशं गतः ।। 7.5.56 ।।
	स न जातो जनिष्यो वा मत्तुल्यो वा सुरेष्वपि।
	प्रजापतिवरं यो हि लङ्घयेद्वीर्यमाश्रितः ।। 7.5.57 ।।
	न तत्र परिहारोऽस्ति प्रयत्नश्चापि दुर्लभः।
	त्रैलोक्ये तं न पश्यामि यस्तत् कुर्याद्वरं वृथा ।। 7.5.58 ।।
	अमरो वा सुरश्रेष्ठ तेन मां नाविशद्भयम्।
	अथापि च भवेन्मृत्युस्त्वत्तो मे नान्यतः प्रभो ।। 7.5.59 ।।
	यशस्यं श्लाघनीयं च त्वत्तो मे मरणं त्विदम्।
	अथापश्यत्तस्य गात्रे रावणो भीमविक्रमः ।। 7.5.60 ।।
	देवदेवस्य सकलं त्रैलोक्यं सचराचरम्।
	आदित्या वसवो रुद्रा मरुतोऽथाश्विनावपि ।। 7.5.61 ।।
	सिद्धाश्च पितरश्चैव यमो वैश्रवणस्तथा।
	समुद्रा गिरयो नद्यो विद्या वेदास्त्रयोऽग्नयः ।। 7.5.62 ।।
	ग्रहास्तारागणा व्योम साध्या गन्धर्वचारणाः। 
	महर्षयो वेदविदो गरुडोऽथ भुजङ्गमाः ।। 7.5.63 ।।
	ये चान्ये संस्थिता देवा दैत्यदानवराक्षसाः।
	गात्रेषु शयनस्थस्य दृश्यन्ते सूक्ष्ममूर्तयः ।। 7.5.64 ।।
	आह रामोऽथ धर्मात्मा ह्यगस्त्यं मुनिसत्तमम्।
	द्वीपस्थः पुरुषः कोऽसौ तिस्रः कोट्यश्च ताश्च काः ।। 7.5.65 ।।
	शयानः पुरुषः कश्चिद्दैत्यदानवदर्पहा।
	रामस्य वचनं श्रुत्वा ह्यगस्त्यो वाक्यमब्रवीत् ।। 7.5.66 ।।
	श्रूयतामभिधास्यामि देवदेवः सनातनः।
	भगवान् कपिलो राम द्वीपस्थो नर उच्यते ।। 7.5.67 ।।
	स वै नारायणो देवः शङ्खचक्रगदाधरः।
	विधाता चैव भूतानां संहर्ता च तथैव च ।। 7.5.68 ।।
	अनादिरच्युतो विष्णुः प्रभवः शाश्वतोऽव्ययः। 
	ये तु नृत्यन्ति वै तत्र सुरास्ते तस्य धीमतः ।। 7.5.69 ।।
	तुल्यतेजःप्रतापास्ते कपिलस्य नरस्य वै।
	नातिक्रुद्धेन दृष्टस्तु राक्षसः पापनिश्चयः ।। 7.5.70 ।।
	न बभूव ततो राम भस्मसाद्रावणः प्रभो।
	भिन्नगात्रो नगप्रख्यो रावणः पतितो भुवि ।। 7.5.71 ।।
	वाक्छरैस्तं बिभेदाशु रहस्यपिशुनो यथा। 
	अथ दीर्घेण कालेन लब्धसञ्ज्ञः स राक्षसः ।। 7.5.72 ।।
	आजगाम हतौजास्तु यत्र ते सचिवाः स्थिताः। 
	तैरेव सहितो लङ्कां जगामाशु दशाननः ।। 7.5.73 ।।
	श्रुत्वैतद्वचनं सर्वमाश्चर्यमिति राघवः।
	पूज्यमानाः स्थितास्तत्र ये रामस्य समीपतः ।। 7.5.74।
	आश्चर्यमिति तत् प्राहुर्वानरा राक्षसैः सह।
	विभीषणस्तु रामस्य पार्श्वस्थो वाक्यमब्रवीत् ।। 7.5.75 ।।
	आश्चर्यं स्मारितोऽस्म्यद्य यत्तद्वृत्तं पुरातनम्।
	अथागस्त्योऽब्रवीत् सर्वमेतद्राम श्रुतं त्वया ।। 7.5.76 ।।
	दृष्टाः सभाजिताश्चापि राम यास्यामहे वयम्।
	तस्य तद्वचनं श्रुत्वा रामो रमयतां वरः ।। 7.5.77 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे पञ्चमः सर्गः ।। 5 ।।
।। अथाधिकपाठश्लोकसमाप्तः ।।

निवर्तमानः संहृष्टो रावणस्सुदुरात्मवान्।
जह्रे पथि नरेन्द्रर्षिदेवगन्धर्वकन्यकाः ।। 7.24.1 ।।
दर्शनीयां हि रक्षः स कन्यां स्त्रीं वापि पश्यति।
हत्वा बन्धुजनं तस्या विमाने तां रुरोध ह ।। 7.24.2 ।।
एवं पन्नगकन्याश्च राक्षसासुरमानुषीः। 
यक्षदानवकन्याश्च विमाने सोऽध्यरोपयत् ।। 7.24.3 ।।
ताश्च सर्वाः समं दुःखान्मुमुचुर्बाष्पजं जलम्।
तुल्यमग्न्यर्चिषां तत्र शोकाग्निभयसम्भवम् ।। 7.24.4 ।।
ताभिः सर्वानवद्याभिर्नदीभिरिव सागरः। 
आपूरितं विमानं तद्भयशोकाशिवाश्रुभिः ।। 7.24.5 ।।
नागगन्धर्वकन्याश्च महर्षितनयाश्च याः। 
दैत्यदानवकन्याश्च विमाने शतशोऽरुदन् ।। 7.24.6 ।।
दीर्घकेश्यः सुचार्वङ्ग्यः पूर्णचन्द्रनिभाननाः। 
पीनस्तन्यस्तथा वज्रवेदिमध्यसमप्रभाः ।। 7.24.7 ।।
रथकूबरसङ्काशैः श्रोणिदेशैर्मनोहराः। 
स्त्रियः सुराङ्गनाप्रख्या निष्टप्तकनकप्रभाः ।। 7.24.8 ।।
शोकदुःखभयत्रस्ता विह्वलाश्च सुमध्यमाः। 
तासां निश्वासवातेन सर्वतः सम्प्रदीपितम् ।। 7.24.9 ।।
अग्निहोत्रमिवाभाति सन्निरुद्धाग्निपुष्पकम्।
दशग्रीववशं प्राप्तास्तास्तु शोकाकुलाः स्त्रियः ।। 7.24.10 ।।
दीनवक्रेक्षणाः श्यामा मृग्यः सिंहवशा इव।
काचिच्चिन्तयती तत्र किं नु मां भक्षयिष्यति ।। 7.24.11 ।।
काचिद्दध्यौ सुदुःखार्ता अपि मां मारयेदयम्।
इति मातृपितॄन्स्मृत्वा भर्तॄन्भ्रातॄंस्तथैव च।
दुःखशोकसमाविष्टा विलेपुः सहिताः स्त्रियः ।। 7.24.12 ।।
कथं नु खलु मे पुत्रो भविष्यति मया विना।
कथं माता कथं भ्राता निमग्नाः शोकसागरे ।। 7.24.13 ।। 
हा कथं नु करिष्यामि भर्तुस्तस्मादहं विना।
मृत्यो प्रसादयामि त्वां नय मां दुःखभागिनीम् ।। 7.24.14 ।।
किन्नु तद्दुष्कृतं कर्म पुरा देहान्तरे कृतम् ।। 7.24.15 ।।
एवं स्म दुःखिताः सर्वाः पतिताः शोकसागरे।
न खल्विदानीं पश्यामो दुःखस्यास्यान्तमात्मनः ।। 7.24.16 ।।
अहो धिङ्मानुषं लोकं नास्ति खल्वधमः परः।
यद्दुर्बला बलवता भर्तारो रावणेन नः ।। 7.24.17 ।। 
सूर्येणोदयता काले नक्षत्राणीव नाशिताः। 
अहो सुबलवद्रक्षो वधोपायेषु युज्यते ।। 7.24.18 ।।
अहो दुर्वृत्तमास्थाय नात्मानं वैजुगुप्सते।
सर्वथा सदृशस्तावद्विक्रमोऽस्य दुरात्मनः ।। 7.24.19 ।।
इदं त्वसदृशं कर्म परदाराभिमर्शनम्।
यस्मादेष परक्यासु रमते राक्षसाधमः ।। 7.24.20 ।।
तस्माद्वै स्त्रीकृतेनैव प्राप्स्यते दुर्मतिर्वधम्।
सतीभिर्वरनारीभिरेवं वाक्येऽभ्युदीरिते ।। 7.24.21 ।।
नेदुर्दुन्दुभयः खस्थाः पुष्पवृष्टिः पपात च।
शप्तः स्त्रीभिः स तु समं हतौजा इव निष्प्रभः ।। 7.24.22 ।।
पतिव्रताभिः साध्वीभिर्बभूव विमना इव। 
एवं विलपितं तासां शृण्वन्राक्षसपुङ्गवः।
प्रविवेश पुरीं लङ्कां पूज्यमानो निशाचरैः ।। 7.24.23 ।। 
एतस्मिन्नन्तरे घोरा राक्षसी कामरूपिणी।
सहसा पतिता भूमौ भगिनी रावणस्य सा ।। 7.24.24 ।। 
तां स्वसारं समुत्थाप्य रावणः परिसान्त्वयन्।
अब्रवीत्किमिदं भद्रे वक्तुकामाऽसि मे द्रुतम् ।। 7.24.25 ।।
सा बाष्पपरिरुद्धाक्षी रक्ताक्षी वाक्यमब्रवीत्।
कृताऽस्मि विधवा राजंस्त्वया बलवता बलात् ।। 7.24.26 ।।
एते राजंस्त्वया वीरा दैत्या विनिहता रणे।
कालकेया इति ख्याताः सहस्राणि चतुर्दश ।। 7.24.27 ।। 
प्राणेभ्योऽपि गरीयान्मे तत्र भर्ता महाबलः ।। 7.24.28 ।।
सोऽपि त्वया हतस्तात रिपुणा भ्रातृगृध्नुना। 
त्वयाऽस्मि निहता राजन्स्वयमेव हि बन्धुना ।। 7.24.29 ।।
राजन्वैधव्यशब्दं च भोक्ष्यामि त्वत्कृते ह्यहम्।
ननु नाम त्वया रक्ष्यो जामाता समरेष्वपि।
स त्वया निहतो युद्धे स्वयमेव न लज्जसे ।। 7.24.30 ।। 
एवमुक्तो दशग्रीवो भगिन्या क्रोशमानया।
अब्रवीत्सान्त्वयित्वा तां सामपूर्वमिदं वचः ।। 7.24.31 ।। 
अलं वत्से रुदित्वा ते न भेतव्यं च सर्वशः।
दानमानप्रसादैस्त्वां तोषयिष्यामि यत्नतः ।। 7.24.32 ।।
युद्धप्रमत्तो व्याक्षिप्तो जयाकाङ्क्षी क्षिपञ्छरान्।
नावगच्छामि युद्धेषु स्वान्परान्वाप्यहं शुभे ।। 7.24.33 ।। 
जामातरं न जाने स्म प्रहरन्युद्धदुर्मदः।
तेनासौ निहतः सङ्ख्ये मया भर्ता तव स्वसः ।। 7.24.34 ।।
अस्मिन्काले तु यत्प्राप्तं तत्करिष्यामि ते हितम्।
भ्रातुरैश्वर्ययुक्तस्य खरस्य वस पार्श्वतः ।। 7.24.35 ।। 
चतुर्दशानां भ्राता ते सहस्राणां भविष्यति।
प्रभुः प्रयाणे दाने च राक्षसानां महाबलः ।। 7.24.36 ।। 
तत्र मातृष्वसेयस्ते भ्राताऽयं वै खरः प्रभुः।
भविष्यति तवादेशं सदा कुर्वन्निशाचरः ।। 7.24.37 ।।
शीघ्रं गच्छत्वयं वीरो दण्डकान्परिरक्षितुम्।
दूषणोऽस्य बलाध्यक्षो भविष्यति महाबलः ।। 7.24.38 ।।
तत्र ते वचनं शूरः करिष्यति सदा खरः।
रक्षसां कामरूपाणां प्रभुरेष भविष्यति ।। 7.24.39 ।। 
एवमुक्त्वा दशग्रीवः सैन्यमस्यादिदेश ह।
चतुर्दश सहस्राणि रक्षसां वीर्यशालिनाम् ।। 7.24.40 ।। 
स तैः परिवृतस्सर्वै राक्षसैर्घोरदर्शनैः।
आगच्छत खरः शीघ्रं दण्डकानकुतोभयः ।। 7.24.41 ।। 
स तत्र कारयामास राज्यं निहतकण्टकम्।
सा च शूर्पणखा तत्र न्यवसद्दण्डकावने ।। 7.24.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्विंशः सर्गः ।। 24 ।।
स तु दत्त्वा दशग्रीवो वनं घोरं स्वरस्य तत्। 
भगिनीं च समाश्वास्य हृष्टः स्वस्थतरोऽभवत् ।। 7.25.1 ।।
ततो निकुम्भिला नाम लङ्कोपवनमुत्तमम्।
तद्राक्षसेन्द्रो बलवान्प्रविवेश सहानुगः ।। 7.25.2 ।।
ततो यूपशताकीर्णं सौम्यचैत्योपशोभितम्।
ददर्श विष्ठितं यज्ञं श्रिया सम्प्रज्वलन्निव ।। 7.25.3 ।।
ततः कृष्णाजिनधरं कमण्डलुशिखाध्वजम्।
ददर्श स्वसुतं तत्र मेघनादं भयावहम् ।। 7.25.4 ।।
तं समासाद्य लङ्केशः परिष्वज्वाथ बाहुभिः।
अब्रवीत्किमिदं वत्स वर्तसे ब्रूहि तत्त्वतः ।। 7.25.5 ।।
उशना त्वब्रवीत्तत्र यज्ञसम्पत्समृद्धये। 
रावणं राक्षसश्रेष्ठं द्विजश्रेष्ठो महातपाः ।। 7.25.6 ।।
अहमाख्यामि ते राजञ्छ्रूयतां सर्वमेव तत्।
यज्ञास्ते सप्त पुत्रेण प्राप्तास्सुबहुविस्तराः ।। 7.25.7 ।।
अग्निष्टोमोऽश्वमेधश्च यज्ञो बहुसुवर्णकः।
राजसूयस्तथा यज्ञो गोमेधो वैष्ववस्तथा ।। 7.25.8 ।।
माहेश्वरे प्रवृत्ते तु यज्ञे पुम्भिः सुदुर्लभे।
वरांस्ते लब्धवान्पुत्रः साक्षात्पशुपतेरिह ।। 7.25.9 ।।
कामगं स्यन्दनं दिव्यमन्तरिक्षचरं ध्रुवम्।
मायां च तामसीं नाम यया सम्पद्यते तमः ।। 7.25.10 ।।
एतया किल सङ्ग्रामे मायया राक्षसेश्वर।
प्रयुक्तया गतिः शक्या नहि ज्ञातुं सुरासुरैः ।। 7.25.11 ।।
अक्षयाविषुधी बाणैश्चापं चापि सुदुर्जयम्।
अस्त्रं च बलवद्राजञ्छत्रुविध्वंसनं रणे ।। 7.25.12 ।।
एतान्सर्वान्वरांल्लब्ध्वा पुत्रस्तेऽयं दशानन। 
अद्य यज्ञसमाप्तौ च त्वां दिदृक्षुस्स्थितो ह्यहम् ।। 7.25.13 ।।
ततोऽब्रवीदृशग्रीवो न शोभनमिदं कृतम्।
पूजिताः शत्रवो यस्माद्द्रव्यैरिन्द्रपुरोगमाः ।। 7.25.14 ।।
एहीदानीं कृतं विद्धि सुकृतं तन्न संशयः। 
आगच्छ सौम्य गच्छामः स्वमेव भवनं प्रति ।। 7.25.15 ।।
ततो गत्वा दशग्रीवः सपुत्रः सविभीषणः। 
स्त्रियोऽवतारयामास सर्वास्ता बाष्पगद्गदाः ।। 7.25.16 ।।
लक्षिण्यो रत्नभूताश्च देवदानवरक्षसाम्। 
तस्य तासु मतिं ज्ञात्वा धर्मत्मा वाक्यमब्रवीत् ।। 7.25.17 ।।
ईदृशैस्त्वं समाचारैर्यशोर्थकुलनाशनैः। 
धर्षणं ज्ञातिनां ज्ञात्वा स्वमतेन विचेष्टसे ।। 7.25.18 ।।
ज्ञातींस्तान्धर्षयित्वेमास्त्वयाऽऽनीता वराङ्गनाः।
त्वामतिक्रम्य मधुना राजन्कुम्भीनसी हृता ।। 7.25.19 ।।
रावणस्त्वब्रवीद्वाक्यं नावगच्छामि किं त्विदम्।
कोऽयं यस्तु त्वयाऽऽख्यातो मधुरित्येव नामतः ।। 7.25.20 ।।
विभीषणस्तु सङ्क्रुद्धो भ्रातरं वाक्यमब्रवीत्।
श्रूयतामस्य पापस्य कर्मणः फलमागतम् ।। 7.25.21 ।।
मातामहस्य यो भ्राता ज्येष्ठो भ्राता सुमालिनः। 
माल्यवानिति विख्यातो वृद्धः प्राज्ञो निशाचरः ।। 7.25.22 ।।
पिता ज्येष्ठो जनन्या नो ह्यस्माकं चार्यकोऽभवत्।
तस्य कुम्भीनसी नाम दुहितुर्दुहिताऽभवत् ।। 7.25.23 ।।
मातृष्वसुरथास्माकं सा च कन्याऽनलोद्भवा।
भवत्यस्माकमेवैषा भ्रातृणां धर्मतः स्वसा ।। 7.25.24 ।।
सा हृता, मधुना राजन्राक्षसेन बलीयसा।
यज्ञप्रवृत्ते पुत्रे तु मयि चान्तर्जलोषिते ।। 7.25.25 ।।
कुम्भकर्णे महाराज निद्रामनुभवत्यथ। 
निहत्य राक्षसश्रेष्ठानमात्यानिह सम्मतान् ।। 7.25.26 ।।
धर्षयित्वा हृता सा तु सुप्ताप्यन्तःपुरे तव।
श्रुत्वाऽपि तन्महाराज क्षान्तमेव हतो न सः ।। 7.25.27 ।।
यस्मादवश्यं दातव्या कन्या भर्त्रे हि भ्रातृभिः। 
तदेतत्कर्मणो ह्यस्य फलं पापस्य दुर्मते ।। 7.25.28 ।।
अस्मिन्नेवाभिसम्प्राप्तं लोके विदितमस्तु ते।
विभीषणवचः श्रुत्वा राक्षसेन्द्रः स रावणः।
दौरात्म्येनात्मनोद्धूतस्तप्ताम्भ इव सागरः ।। 7.25.29 ।। 
ततोऽब्रवीदृशग्रीवः क्रुद्धः संरक्तलोचनः।
कल्प्यतां मे रथः शीघ्रं शूराः सज्जीभवन्तु नः ।। 7.25.30 ।।
भ्राता मे कुम्भकर्णश्च ये च मुख्या निशाचराः।
वाहनान्यधिरोहन्तु नानाप्रहरणायुधाः ।। 7.25.31 ।। 
अद्य तं समरे हत्वा मधुं रावणनिर्भयम्।
सुरलोकं गमिष्यामि युद्धकाङ्क्षी सुहृद्वृतः ।। 7.25.32 ।। 
अक्षौहिणीसहस्राणि चत्वार्यग्र्याणि रक्षसाम्।
नानाप्रहरणान्याशु निर्ययुर्युद्धकाङ्क्षिणाम् ।। 7.25.33 ।।
इन्द्रजित्त्वग्रतः (अग्रतः) सैन्यात्सैनिकान्परिगृह्य च।
जगाम रावणो मध्ये कुम्भकर्णश्च पृष्ठतः ।। 7.25.34 ।। 
विभीषणश्च धर्मात्मा लङ्कायां धर्मामाचरत्।
शोषाः सर्वे महाभागा ययुर्मधुपुरं प्रति ।। 7.25.35 ।। 
खरैरुष्ट्रैर्हयैर्दीप्तैः शिंशुमारैर्महोरगैः।
राक्षसाः प्रययुः सर्वे कृत्वाऽऽकाशं निरन्तरम् ।। 7.25.36 ।।
दैत्याश्च शतशस्तत्र कृतवैराश्च दैवतैः।
रावणं प्रेक्ष्य गच्छन्तमन्वगच्छन्हि पृष्ठतः ।। 7.25.37 ।। 
स तु गत्वा मधुपुरं प्रविश्य च दशाननः।
न ददर्श मधुं तत्र भगिनीं तत्र दृष्टवान् ।। 7.25.38 ।। 
सा च प्रह्वाञ्जलिर्भूत्वा शिरसा चरणौ गता ।। 7.25.39 ।।
तस्य राक्षसराजस्य त्रस्ता कुम्भीनसी तदा।
तां समुत्थापयामास न भेतव्यमिति ब्रुवन् ।। 7.25.40 ।।
रावणो राक्षसश्रेष्ठः किं चापि करवाणि ते।
साब्रवीद्यदि मे राजन्प्रसन्नस्त्वं महाभुज।
भर्तारं न ममेहाद्य हन्तुर्महसि मानद ।। 7.25.41 ।।
न हीदृशं भयं किञ्चित्कुलस्त्रीणामिहोच्यते।
भयानामपि सर्वेषां वैधव्यं व्यसनं महत् ।। 7.25.42 ।।
सत्यवाग्भव राजेन्द्र मामवेक्षस्व याचतीम्।
त्वयाप्युक्तं महाराज न भेतव्यमिति स्वयम् ।। 7.25.43 ।।
रावणस्त्वब्रवीद्धृष्टः स्वसारं तत्र संस्थिताम्।
क्व चासौ तव भर्ता वै मम शीघ्रं निवेद्यताम् ।। 7.25.44 ।।
सह तेन गमिष्यामि सुरलोकं जयावहे।
तव कारुण्यसौहार्दान्निवृत्तोऽस्मि मधोर्वधात् ।। 7.25.45 ।।
इत्युक्ता सा समुत्थाप्य प्रसुप्तं तं निशाचरम्।
अब्रवीत्सम्प्रहृष्टेव राक्षसी सा पतिं वचः ।। 7.25.46 ।। 
एष प्राप्तो दशग्रीवो मम भ्राता महाबलः।
सुरलोकजयाकाङ्क्षी साहाय्ये त्वां वृणोति च ।। 7.25.47 ।।
तदस्य त्वं सहायार्थं सबन्धुर्गच्छ राक्षस।
स्निग्धस्य भजमानस्य युक्तमर्थाय कल्पितुम् ।। 7.25.48 ।।
तस्यास्तद्वचनं श्रुत्वा तथेत्याह मधुर्वचः ।। 7.25.49 ।।
ददर्श राक्षसश्रेष्ठं यथान्यायमुपेत्य सः।
पूजयमास धर्मेण रावणं राक्षसाधिपम् ।। 7.25.50 ।।
प्राप्य पूजां दशग्रीवो मधुवेश्मानि वीर्यवान्। 
तत्र चैकां निशामुष्य गमनायोपचक्रमे ।। 7.25.51 ।।
ततः कैलासमासाद्य शैलं वैश्रवणालयम्।
राक्षसेन्द्रो महेन्द्राभः सेनामुपनिवेशयत् ।। 7.25.52 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पञ्चविंशः सर्गः ।। 25 ।।
स तु तत्र दशग्रीवः सह सैन्येन वीर्यवान्।
अस्तं प्राप्ते दिनकरे निवासं समरोचयत् ।। 7.26.1 ।।
उदिते विमले चन्द्रे तुल्यपर्वतवर्चसि।
प्रसुप्तं सुमहत्सैन्यं नानाप्रहरणायुधम् ।। 7.26.2 ।।
रावणस्तु महावीर्यो निषण्णः शैलमूर्धनि।
स ददर्श गुणांस्तत्र चन्द्रपादपशोभितान् ।। 7.26.3 ।।
कर्णिकारवनैर्दीप्तैः कदम्बगहनैस्तथा।
पद्मिनीभिश्च फुल्लाभिर्मन्दाकिन्या जलैरपि ।। 7.26.4 ।।
चम्पकाशोकपुन्नागमन्दारतरुभिस्तथा। 
चूतपाटललोध्रैश्च प्रियङ्ग्वर्जुनकेतकैः।
तगरैर्नारिकैलैश्च प्रियालपनसैस्तथा ।। 7.26.5 ।।
आरग्वधैस्तमालैश्च प्रियालवकुलैरपि।
एतैरन्यैश्च तरुभिरुद्भासितवनान्तरे।
किन्नरा मदनेनार्ता रक्ता मधुरकण्ठिनः ।। 7.26.6 ।। 
समं सम्प्रजगुर्यत्र मनस्तुष्टिविवर्धनम् ।। 7.26.7 ।।
विद्याधरा मदक्षीबा मदरक्तान्तलोचनाः। 
योषिद्भिः सह सङ्क्रान्ताश्चिक्रीडुर्जहृषुश्च वै ।। 7.26.8 ।।
घण्टानामिव सन्नादः शुश्रुवे मधुरस्वरः। 
अप्सरोगणसङ्घानां गायतां धनदालये ।। 7.26.9 ।।
पुष्पवर्षाणि मुञ्चन्तो नगाः पवनताडिताः। 
शैलं तं वासयन्तीव मधुमाधवगन्धिनः ।। 7.26.10 ।।
मधुपुष्परजःपृक्तं गन्धमादाय पुष्कलम्।
प्रववौ वर्धयन्कामं रावणस्य सुखोऽनिलः ।। 7.26.11 ।।
गेयात्पुष्पसमृद्ध्या च शैत्याद्वायोर्गिरेर्गुणात्।
प्रवृत्तायां रजन्यां च चन्द्रस्योदयनेन च ।। 7.26.12 ।।
रावणस्तु महावीर्यः कामस्य वशमागतः। 
विनिःश्वस्य विनिःश्वस्य शशिनं समवैक्षत ।। 7.26.13 ।।
एतस्मिन्नन्तरे तत्र दिव्याभरणभूषिता। 
सर्वाप्सरोवरा रम्भा दिव्यपुष्पविभूषिता ।। 7.26.14 ।।
दिव्यचन्दनलिप्ताङ्गी मन्दारकृतमूर्धजा। 
दिव्योत्सवकृतारम्भा पूर्णचन्द्रनिभानना ।। 7.26.15 ।।
चक्षुर्मनोहरं पीनं मेखलादामभूषितम्।
समुद्वहन्ती जघनं रतिप्राभृतमुत्तमम् ।। 7.26.16 ।।
कृतैर्विशेषकैरार्द्रैः षडर्तुकुसुमोद्भवैः ।। 7.26.17 ।। 
बभावन्यतमेव श्रीकान्तिद्युतिमतिह्रियाम्।
नीलं सतोयमेघाभं वस्त्रं समवकुण्ठिता ।। 7.26.18 ।।
यस्या वक्त्रं शशिनिभं भ्रुवौ चापनिभे शुभे।
ऊरू करिकराकारौ करौ पल्लवकोमलौ।
सैन्यमध्येन गच्छन्ती रावणेनोपवीक्षिता ।। 7.26.19 ।।
तां समुत्थाय गच्छन्तीं कामबाणवशं गतः।
करे गृहीत्वा लज्जन्तीं स्मयमानोऽभ्यभाषत ।। 7.26.20 ।।
क्व गच्छसि वरारोहे कां सिद्धिं भजसे स्वयम्।
कस्याभ्युदयकालोऽयं यस्त्वां समुपभोक्ष्यते ।। 7.26.21 ।।
त्वदाननरसस्याद्य पद्मोत्पलसुगन्धिनः। 
सुधामृतरसस्येव कोऽद्य तृप्तिं गमिष्यति ।। 7.26.22 ।।
स्वर्णकुम्भनिभौ पीनौ शुभौ भीरु निरन्तरौ। 
कस्योरस्थलसंस्पर्शं दास्यतस्ते कुचाविमौ ।। 7.26.23 ।।
सुवर्णचक्रप्रतिमं स्वर्णदामचितं पृथु।
अध्यारोहति कस्तेऽद्य जघनं स्वर्गरूपिणम् ।। 7.26.24 ।।
मद्विशिष्टः पुमान्कोऽद्य शक्रो विष्णुरथाश्विनौ।
मामतीत्य हि यं च त्वं यासि भीरु न शोभनम् ।। 7.26.25 ।।
विश्रम त्वं पृथुश्रोणि शिलातलमिदं शुभम् ।। 7.26.26 ।।
त्रैलोक्ये यः प्रभुश्चैव मदन्यो नैव विद्यते ।। 7.26.27 ।।
तदेवं प्राञ्जलिः प्रह्वो याचते त्वां दशाननः।
भर्तुर्भर्ता विधाता च त्रैलोक्यस्य भजस्व माम् ।। 7.26.28 ।।
एवमुक्ताऽब्रवीद्रम्भा वेपमाना कृताञ्जलिः। 
प्रसीद नार्हसे वक्तुमीदृशं त्वं हि मे गुरुः ।। 7.26.29 ।।
अन्येभ्यो हि त्वया रक्ष्या प्राप्नुयां धर्षणं यदि।
तद्धर्मतः स्नुषा तेऽहं तत्त्वमेव ब्रवीमि ते ।। 7.26.30 ।।
अथाब्रवीद्दशग्रीवश्चरणाधोमुखीं स्थिताम्।
रोमहर्षमनुप्राप्तां दृष्टमात्रेण तां तदा ।। 7.26.31 ।।
सुतस्य यदि मे भार्या ततस्त्वं हि स्नुषा भवेः। 
बाढमित्येव सा रम्भा प्राह रावणमुत्तरम् ।। 7.26.32 ।।
धर्मतस्ते सुतस्याहं भार्या राक्षसपुङ्गव। 
पुत्रः प्रियतरः प्राणैर्भ्रातुर्वैश्रवणस्य ते।
विख्यातस्त्रिषु लोकेषु नलकूबर इत्ययम् ।। 7.26.33 ।।
धर्मतो यो भवेद्विप्रः क्षत्रियो वीर्यतो भवेत्।
क्रोधाद्यश्च भवेदग्निः क्षान्त्या च वसुधासमः ।। 7.26.34 ।। 
तस्यास्मि कृतसङ्केता लोकपालसुतस्य वै।
तमुद्दिश्य तु मे सर्वं विभूषणमिदं कृतम् ।। 7.26.35 ।। 
तथा तस्य हि नान्यस्य भावो मां प्रति तिष्ठति ।। 7.26.36 ।।
तेन सत्येन मां राजन्मोक्तुमर्हस्यरिन्दम ।। 7.26.37 ।।
स हि तिष्ठति धर्मात्मा मां प्रतीक्ष्य समुत्सुकः।
तत्र विघ्नं सुतस्येह कर्तुं नार्हसि मुञ्च माम् ।। 7.26.38 ।।
सद्भिराचरितं मार्गं गच्छ राक्षसुपुङ्गव।
माननीयो मम त्वं हि पालनीया तथाऽस्मि ते ।। 7.26.39 ।। 
एवमुक्तो दशग्रीवः प्रत्युवाच विनीतवत्।
स्नुषाऽस्मि यदवोचस्त्वमेकपत्नीष्वयं क्रमः। 
देवलोकस्थितिरियं सुराणां शाश्वती मता ।। 7.26.40 ।।
पतिरप्सरसां नास्ति न चैकस्त्रीपरिग्रहः ।। 7.26.41 ।। 
एवमुक्त्वा स तां रक्षो निवेश्य च शिलातले।
कामभोगाभिसंसक्तो मैथुनायोपचक्रमे ।। 7.26.42 ।। 
सा विमुक्ता ततो रम्भा भ्रष्टमाल्यविभूषणा।
गजेन्द्राक्रीडमथिता नदीवाकुलतां गता ।। 7.26.43 ।। 
लुलिताकुलकेशान्ता करवेपितपल्लवा।
पवनेनावधूतेव लता कुसुमशालिनी ।। 7.26.44 ।। 
सा वेपमाना लज्जन्ती भीता करकृताञ्जलिः।
नलकूबरमासाद्य पादयोर्निपपात ह ।। 7.26.45 ।।
तदवस्थां च तां दृष्ट्वा महात्मा नलकूबरः।
अब्रवीत्किमिदं भद्रे पादयोः पतिताऽसि मे ।। 7.26.46 ।। 
सा वै निःश्वसमाना तु वेपमाना कृताञ्जलिः।
तस्मै सर्वं यथातत्त्वमाख्यातुमुपचक्रमे ।। 7.26.47 ।। 
एष देव दशग्रीवः प्राप्तो गन्तुं त्रिविष्टपम्।
तेन सैन्यसहायेन निशेयं परिणामिता ।। 7.26.48 ।। 
आयन्ती तेन दृष्टाऽस्मि त्वत्सकाशमरिन्दम।
गृहीता तेन पृष्टाऽस्मि कस्य त्वमिति रक्षसा ।। 7.26.49 ।। 
मया तु सर्वं यत्सत्यं तस्मै सर्वं निवेदितम्।
काममोहाभिभूतात्मा नाश्रौषीत्तद्वचो मम ।। 7.26.50 ।।
याच्यमानो मया देव स्नुषा तेऽहमिति प्रभो।
तत्सर्वं पृष्ठतः कृत्वा बलात्तेनास्मि धर्षिता ।। 7.26.51 ।।
एवं त्वमपराधं मे क्षन्तुमर्हसि सुव्रत।
न हि तुल्यं बलं सौम्य स्त्रियाश्च पुरुषस्य च ।। 7.26.52 ।।
एतछुत्वा तु सङ्क्रुद्धस्तदा वैश्रवणात्मजः।
धर्षणां तां परां श्रुत्वा ध्यानं सम्प्रविवेश ह ।। 7.26.53 ।। 
तस्य तत्कर्म विज्ञाय तदा वैश्रवणात्मजः।
मुहूर्तात्क्रोधताम्राक्षस्तोयं जग्राह पाणिना ।। 7.26.54 ।। 
गृहीत्वा सलिलं सर्वमुपस्पृश्य यथाविधि।
उत्ससर्ज यथा शापं राक्षसेन्द्राय दारुणम् ।। 7.26.55 ।। 
अकामा तेन यस्मात्त्वं बलाद्भद्रे प्रधर्षिता।
तस्मात्स युवतीमन्यां नाकामामुपयास्यति ।। 7.26.56 ।।
यदा ह्यकामां कामार्तो धर्षयिष्यति योषितम्।
मूर्धा तु सप्तधा तस्य शकलीभविता तदा ।। 7.26.57 ।।
तस्मिन्नुदाहृते शापे ज्वलिताग्निसमप्रभे।
देवदुन्दुभयो नेदुः पुष्पवृष्टिश्च खाच्च्युता। 
पितामहमुखाश्चैव सर्वे देवाः प्रहर्षिताः ।। 7.26.58 ।।
ज्ञात्वा लोकगतिं सर्वां तस्य मृत्युं च रक्षसः। 
ऋषयः पितरश्चैव प्रीतिमापुरनुत्तमाम् ।। 7.26.59 ।।
श्रुत्वा तु स दशग्रीवस्तं शापं रोमहर्षणम्।
नारीषु मैथुने भावं नाकामास्वभ्यरोचयत् ।। 7.26.60 ।।
तेन नीताः स्त्रियः प्रीतिमापुः सर्वाः पतिव्रताः।
नलकूबरनिर्मुक्तं शापं श्रुत्वा मनःप्रियम् ।। 7.26.61 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षड्वविंशः सर्गः ।। 26 ।।
कैलासं लङ्घयित्वाथ दशग्रीवः स रावणः। 
आससाद महातेजा इन्द्रलोकं निशाचरः ।। 7.27.1 ।।
तस्य राक्षससैन्यस्य समन्तादुपयास्यतः। 
देवलोकं ययौ शब्दो मथ्यमानार्णवोपमः ।। 7.27.2 ।।
श्रुत्वा तु रावणं प्राप्तमिन्द्रश्चलित आसनात्।
अब्रवीत्तत्र तान् देवान् सर्वानेव समागतान् ।। 7.27.3 ।।
आदित्यान्सवसून्रुद्रान्विश्वान्साध्यान्मरुद्गणान्।
सज्जीभवत युद्धार्थं रावणस्य दुरात्मनः ।। 7.27.4 ।।
एवमुक्तास्तु शक्रेण देवाः शक्रसमा युधि।
सन्नह्य सुमहासत्त्वा युद्धश्रद्धासमन्विताः ।। 7.27.5 ।।
स तु दीनः परित्रस्तो महेन्द्रो रावणं प्रति। 
विष्णोः समीपमागत्य वाक्यमेतदुवाच ह ।। 7.27.6 ।।
विष्णो कथं करिष्यामि महावीर्यपराक्रमः। 
असौ हि बलवद्रक्षो युद्धार्थमभिवर्तते ।। 7.27.7 ।।
वरप्रदानाद्बलवान्न खल्वन्येन हेतुना। 
तत्तु सत्यवचः कार्यं यदुक्तं पद्मयोनिना ।। 7.27.8 ।।
तद्यथा नमुचिर्वृत्रो बलिर्नरकशम्बरौ। 
त्वद्बलं समवष्टभ्य मया दग्धास्तथा कुरु ।। 7.27.9 ।।
नह्यन्यो देवदेवेश त्वामृते मधुसूदन।
गतिः परायणं नास्ति त्रैलोक्ये सचराचरे ।। 7.27.10 ।।
त्वं हि नारायणः श्रीमान्पद्मनाभः सनातनः। 
त्वयेमे स्थापिता लोकाः शक्रश्चाहं सुरेश्वरः ।। 7.27.11 ।।
त्वया सृष्टमिदं सर्वं त्रैलोक्यं सचराचरम्।
त्वामेव भगवन्सर्वे प्रविशन्ति युगक्षये ।। 7.27.12 ।।
तदाचक्ष्व यथा तत्त्वं देवदेव मम स्वयम्। 
अपि चक्रसहायस्त्वं योत्स्यसे रावणं प्रभो ।। 7.27.13 ।।
एवमुक्तः स शक्रेण देवो नारायणः प्रभुः। 
अब्रवीन्न परित्रासः कर्तव्यः श्रूयतां च मे ।। 7.27.14 ।।
न तावदेष दुष्टात्मा शक्यो जेतुं सुरासुरैः। 
हन्तुं चापि समासाद्य वरदानेन दुर्जयः ।। 7.27.15 ।।
सर्वथा तु महत्कर्म करिष्यति बलोत्कटः।
राक्षसः पुत्रसहितो दृष्टमेतन्निसर्गतः ।। 7.27.16 ।।
यत्तु मां त्वमभाषिष्ठ युद्ध्यस्वेति सुरेश्वर।
नाहं तं प्रतियोत्स्यामि रावणं राक्षसं युधि ।। 7.27.17 ।।
नाहत्वा समरे शत्रुं विष्णुः प्रतिनिवर्तते।
दुर्लभश्चैव कामोऽद्य वरगुप्ताद्धि रावणात् ।। 7.27.18 ।।
प्रतिजाने च देवेन्द्र त्वत्समीपे शतक्रतो।
भविताऽस्मि यथाऽस्याहं रक्षसो मृत्युकारणम् ।। 7.27.19 ।।
अहमेव निहन्ताऽस्मि रावणं सपुरःसरम्। 
देवता नन्दयिष्यामि ज्ञात्वा कालमुपागतम्।
एतत्ते कथितं तत्त्वं देवराज शचीपते ।। 7.27.20 ।। 
युद्ध्यस्व विगतत्रासः सर्वैः सार्धं महाबल ।। 7.27.21 ।।
ततो रुद्राः सहादित्या वसवो मरुतोऽश्वनौ। 
सन्नद्धा निर्ययुस्तूर्णं राक्षसानभितः पुरात् ।। 7.27.22 ।।
एतस्मिन्नन्तरे नादः शुश्रुवे रजनीक्षये। 
तस्य रावणसैन्यस्य प्रयुद्धस्य समन्ततः ।। 7.27.23 ।।
ते प्रयुद्धा महावीर्या ह्यन्योन्यमभिवीक्ष्य वै।
सङ्ग्राममेवाभिमुखा ह्यभवर्तन्त हृष्टवत् ।। 7.27.24 ।।
ततो दैवतसैन्यनां सङ्क्षोभः समजायत।
तदक्षयं महासैन्यं दृष्ट्वा समरमूर्धनि ।। 7.27.25 ।।
ततो युद्धं समभवेद्देवदानवरक्षसाम्। 
घोरं तुमुलनिर्ह्रादं नानाप्रहरणोद्यतम् ।। 7.27.26 ।।
एतस्मिन्नन्तरे शूरा राक्षसा घोरदर्शनाः। 
युद्धार्थं समवर्तन्त सचिवा रावणस्य ते ।। 7.27.27 ।।
मारीचश्च प्रहस्तश्च महापार्श्वमहोदरौ।
अकम्पनो निकुम्भश्च शुकः सारण एव च ।। 7.27.28 ।।
संह्लादो धूमकेतुश्च महादंष्ट्रो घटोदरः। 
जम्बुमाली महाह्रादो विरूपाक्षश्च राक्षसः ।। 7.27.29 ।।
सुप्तघ्नो यज्ञकोपश्च दुर्मुखो दूषणः खरः।
त्रिशिराः करवीराक्षः सूर्यशत्रुश्च राक्षसः ।। 7.27.30 ।।
महाकायोऽतिकायश्च देवान्तकनरान्तकौ। 
एतैः सर्वैः परिवृतो महावीर्यो महाबलः ।। 7.27.31 ।।
रावणस्यार्यकः सैन्यं सुमाली प्रविवेश ह। 
स दैवतगणान्सर्वान्नानाप्रहरणैः शितैः।
व्यध्वंसयत्सुसङ्क्रुद्धो वायुर्जलधरानिव ।। 7.27.32 ।। 
तद्दैवतबलं राम हन्यमानं निशाचरैः।
प्रणुन्नं सर्वतो दिग्भ्यः सिंहनुन्ना मृगा इव ।। 7.27.33 ।। 
एतस्मिन्नन्तरे शूरो वसूनामष्टमो वसुः। 
सावित्र इति विख्यातः प्रविवेश रणाजिरम् ।। 7.27.34 ।।
[सैन्यैः परिवृतो हृष्टो नानाप्रहरणोद्यतैः। 
त्रासयञ्छत्रुसैन्यानि सिंहः क्षुद्रमृगानिव ।।]
तथाऽऽदित्यौ महावीर्यौ त्वष्टा पूषा च दंशितौ।
निंर्भयौ सह सैन्येन तदा प्राविशतां रणे ।। 7.27.35 ।।
ततो युद्धं समभवत्सुराणां सह राक्षसैः। 
क्रुद्धानां रक्षसां कीर्तिं समरेष्वनिवर्तिनाम् ।। 7.27.36 ।।
ततस्ते राक्षसाः सर्वे विबुधान्समरे स्थितान्। 
नानाप्रहरणैर्घोरैर्जघ्नुः शतसहस्रशः ।। 7.27.37 ।।
देवाश्च राक्षसान्घोरान्महाबलपराक्रमान्। 
समरे विमलैः शस्त्रैरुपनिन्युर्यमक्षयम् ।। 7.27.38 ।।
एतस्मिन्नन्तरे राम सुमाली नाम राक्षसः।
नानाप्रहरणैः क्रुद्धस्तत्सैन्यं सोऽभ्यवर्तत ।। 7.27.39 ।।
स दैवतबलं सर्वं नानाप्रहणैः शितैः। 
व्यध्वंसयत सङ्क्रुद्धो वायुर्जलधरं यथा ।। 7.27.40 ।।
ते महाबाणवर्षैश्च शूलप्रासैः सुदारुणैः। 
हन्यमानाः सुराः सर्वे न व्यतिष्ठन्त संहताः ।। 7.27.41 ।।
ततो विद्राव्यमाणेषु दैवतेषु सुमालिना। 
वसूनामष्टमः क्रुद्धः सावित्रो वै व्यवस्थितः ।। 7.27.42 ।।
संवृतः स्वैरथानीकैः प्रहरन्तं निशाचरम्।
विक्रमेण महातेजा वारयामास संयुगे ।। 7.27.43 ।।
ततस्तयोर्महायुद्धमभवद्रोमहर्षणम् ।। 7.27.44 ।।
सुमालिनो वसोश्चैव समरेष्वनिवर्तिनोः।
ततस्तस्य महाबाणैर्वसुना सुमहात्मना। 
निहतः पन्नगरथः क्षणेन विनिपातितः ।। 7.27.45 ।।
हत्वा तु संयुगे तस्य रथं बाणशतैश्चितम्। 
गदां तस्य वधार्थाय वसुर्जग्राह पाणिना ।। 7.27.46 ।।
ततः प्रगृह्य दीप्ताग्रां कालदण्डोपमां गदाम्। 
तां मूर्ध्नि पातयामास सावित्रो वै सुमालिनः ।। 7.27.47 ।।
सा तस्योपरि चोल्काभा पतन्तीव बभौ गदा। 
इन्द्रप्रमुक्ता गर्जन्ती गिराविव महाशनिः ।। 7.27.48 ।।
तस्य नैवास्थि न शिरो न मांसं ददृशे तदा। 
गदया भस्मतां नीतं निहतस्य रणाजिरे ।। 7.27.49 ।।
तं दृष्ट्वा निहतं सङ्ख्ये राक्षसास्ते समन्ततः। 
व्यद्रवन्सहिताः सर्वे क्रोशमानाः परस्परम्।
विद्राव्यमाणा वसुना राक्षसा नावतस्थिरे ।। 7.27.50 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तविंशः सर्गः ।। 27 ।।
सुमालिनं हतं दृष्ट्वा वसुना भस्मसात्कृतम्। 
स्वसैन्यं विद्रुतं चापि लक्षयित्वाऽर्दितं सुरैः ।। 7.28.1 ।।
ततः स बलवान्क्रुद्धो रावणस्य सुतस्तदा। 
निवर्त्य राक्षसान्सर्वान्मेघनादो व्यवस्थितः ।। 7.28.2 ।।
सुरथेनाग्निवर्णेन कामगेन महारथः।
अभिदुद्राव सेनां तां वनान्यग्निरिव ज्वलन् ।। 7.28.3 ।।
ततः प्रविशतस्तस्य विविधायुधधारिणः। 
विदुद्रुवुर्दिशः सर्वा दर्शनादेव देवताः ।। 7.28.4 ।।
न बभूव तदा कश्चिद्युयुत्सोरस्य सम्मुखे। 
सर्वानाविद्ध्य वित्रस्तांस्ततः शक्रोऽब्रवीत्सुरान् ।। 7.28.5 ।।
न भेतव्यं न गन्तव्यं निवर्तध्वं रणे सुराः। 
एष गच्छति पुत्रो मे युद्धार्थमपराजितः ।। 7.28.6 ।।
ततः शक्रसुतो देवो जयन्त इति विश्रुतः। 
रथेनाद्भुतकल्पेन सङ्ग्रामे सोऽभ्यवर्तत ।। 7.28.7 ।।
ततस्ते त्रिदशाः सर्वे परिवार्य शचीसुतम्। 
रावणस्य सुतं युद्धे समासाद्य प्रजघ्निरे ।। 7.28.8 ।।
तेषां युद्धं समभवत्सदृशं देवरक्षसाम्।
महेन्द्रस्य च पुत्रस्य राक्षसेन्द्रसुतस्य च ।। 7.28.9 ।।
ततो मातलिपुत्रे तु गोमुखे राक्षसात्मजः।
सारथौ पातयामास शरान्कनकभूषणान् ।। 7.28.10 ।।
शचीसुतश्चापि तथा जयन्तस्तस्य सारथिम्।
तं चापि रावणिः क्रुद्धः समन्तात्प्रत्यविध्यत ।। 7.28.11 ।।
स हि क्रोधसमाविष्टो बली विस्फारितेक्षणः। 
रावणिः शक्रतनयं शरवर्षैरवाकिरत् ।। 7.28.12 ।।
ततो नानाप्रहरणाञ्छितधारान्सहस्रशः। 
पातयामास सङ्क्रुद्धः सुरसैन्येषु रावणिः ।। 7.28.13 ।।
शतघ्नीमुसलप्रासगदाखड्गपरश्वधान्। 
महान्ति गिरिशृङ्गाणि पातयामास रावणिः ।। 7.28.14 ।।
ततः प्रव्यथिता लोकाः सञ्जज्ञे च तमोऽभवत्। 
तस्य रावणपुत्रस्य शत्रुसैन्यानि निघ्नतः ।। 7.28.15 ।।
ततस्तद्दैवतबलं समन्तात्तं शचीसुतम्।
बहुप्रकारमस्वस्थमभवच्छरपीडितम् ।। 7.28.16 ।।
नाभ्यजानन्त चान्योन्यं रक्षो वा देवताऽथवा।
तत्र तत्र विपर्यस्तं समन्तात्परिधावति ।। 7.28.17 ।।
देवा देवान्निजघ्नुस्ते राक्षसान्राक्षसास्तथा। 
सम्मूढास्तमसाच्छन्ना व्यद्रवन्नपरे तथा ।। 7.28.18 ।।
एतस्मिन्नन्तरे वीरः पुलोमा नाम वीर्यवान्।
दैत्येन्द्रस्तेन सङ्गृह्य शचीपुत्रोऽपवाहितः ।। 7.28.19 ।।
सङ्गृह्य तं तु दौहित्रं प्रविष्टः सागरं तदा।
आर्यकः स हि तस्यासीत्पुलोमा येन सा शची ।। 7.28.20 ।।
ज्ञात्वा प्रणाशं तु तदा जयन्तस्याथ देवताः। 
अप्रहृष्टास्ततः सर्वा व्यथिताः सम्प्रदुद्रुवुः ।। 7.28.21 ।।
रावणिस्त्वथ सङ्क्रुद्धो बलैः परिवृतः स्वकैः।
अभ्यधावत देवांस्तान्मुमोच च महास्वनम् ।। 7.28.22 ।।
दृष्ट्वा प्रणाशं पुत्रस्य दैवतेषु च विद्रुतम्।
मातलिं चाह देवेशो रथः समुपनीयताम् ।। 7.28.23 ।।
स तु दिव्यो महाभीमः सज्ज एव महारथः। 
उपस्थितो मातलिना वाह्यमानो महाजवः ।। 7.28.24 ।।
ततो मेघा रथे तस्मिंस्तडित्त्वन्तो महाबलाः। 
अग्रतो वायुचपला नेदुः परमनिःस्वनाः ।। 7.28.25 ।।
नानावाद्यानि वाद्यन्त गन्धर्वाश्च समाहिताः। 
ननृतुश्चाप्सरःसङ्घा निर्याते त्रिदशेश्वरे ।। 7.28.26 ।।
रुद्रैर्वसुभिरादित्यैस्साध्यैश्च समरुद्गणैः। 
वृतो नानाप्रहरणैर्निर्ययौ त्रिदशाधिपः ।। 7.28.27 ।।
निर्गच्छतस्तु शक्रस्य परुषं पवनो ववौ।
भास्करो निष्प्रभश्चासीन्महोल्काश्च प्रपेदिरे ।। 7.28.28 ।।
एतस्मिन्नन्तरे शूरो दशग्रीवः प्रतापवान्। 
आरुरोह रथं दिव्यं निर्मितं विश्वकर्मणा ।। 7.28.29 ।।
पन्नगैः सुमहाकार्यैर्वेष्टितं रोमहर्षणैः। 
तेषां निःश्वासवातेन प्रदीप्तमिव संयुगे ।। 7.28.30 ।।
दैत्यैर्निशाचरैश्चैव स रथः परिवारितः। 
समराभिमुखो दैत्यो महेन्द्रं सोऽभ्यवर्तत ।। 7.28.31 ।।
पुत्रं तं वारयित्वा तु स्वयमेव व्यवस्थितः। 
सोऽपि युद्धाद्विनिष्क्रम्य रावणिः समुपाविशत् ।। 7.28.32 ।।
ततो युद्धं प्रवृत्तं तु सुराणां राक्षसैः सह। 
शस्त्राणि वर्षतां घोरं मेघानामिव संयुगे ।। 7.28.33 ।।
कुम्भकर्णस्तु दुष्टात्मा नानाप्रहरणोद्यतः। 
नाज्ञायत तदा युद्धे सह केनाप्ययुध्यत ।। 7.28.34 ।।
दन्तैः भुजाभ्यां पद्मां च शक्तितोमरसायकैः। 
येन केनैव संरब्धस्ताडयामास वै सुरान् ।। 7.28.35 ।।
ततो रुद्रैर्महाघोरैः सङ्गम्याथ निशाचरः। 
प्रयुद्धस्तैश्च सङ्ग्रामे क्षतः शस्त्रैर्निरन्तरम् ।। 7.28.36 ।।
बभौ शस्त्राचिततनुः कुम्भकर्णः क्षरन्नसृक्। 
विद्युत्स्तनितनिर्घोषो धारवानिव तोयदः ।। 7.28.37 ।।
ततस्तद्राक्षसं सैन्यं प्रयुद्धं समरुद्गणैः। 
रणे विद्रावितं सर्वं नानाप्रहरणैः शितैः ।। 7.28.38 ।।
केचिद्विनिहताः कृत्ताश्चेष्टन्ति स्म महीतले।
वाहनेष्ववसक्ताश्च स्थिता एवापरे रणे ।। 7.28.39 ।।
रथान्नागान्खरानुष्ट्रान्पन्नगांस्तुरगान् रणे। 
शिंशुमारान्वराहांश्च पिशाचवदनान्तथा ।। 7.28.40 ।।
तान्समालिङ्ग्य बाहुभ्यां विष्टब्धाः केचिदुच्छ्रुताः।
देवैस्तु शस्त्रसम्भिन्ना मम्रिरे च निशाचराः ।। 7.28.41 ।।
चित्रकर्म इवाभाति स तेषां रणसम्प्लवः। 
निहतानां प्रमत्तानां राक्षसानां महीतले ।। 7.28.42 ।।
शोणितोदकनिष्पन्दकङ्कगृध्रसमाकुला।
प्रवृत्ता संयुगमुखे शस्त्रग्राहवती नदी ।। 7.28.43 ।।
एतस्मिन्नन्तरे क्रुद्धो दशग्रीवः प्रतापवान्। 
निरीक्ष्य तद्बलं कृत्स्नं दैवतैर्विनिपातितम् ।। 7.28.44 ।।
स तं प्रति विगाह्याशु प्रवृद्धं सैन्यसागरम्।
त्रिदशान्समरे निघ्नञ्छक्रमेवाभ्यवर्तत ।। 7.28.45 ।।
आगाच्छक्रो महच्चापं विस्फार्य सुमहास्वनम्।
यस्य विस्फारघोषेण स्तनन्ति स्म दिशो दश ।। 7.28.46 ।।
तद्विकृष्य महच्चापमिन्द्रो रावणमूर्धनि। 
निपातयामास शरान्पावकादित्यवर्चसः ।। 7.28.47 ।।
तथैव च महाबाहुर्दशग्रीवो व्यवस्थितः। 
शक्रं कार्मुकविभ्रष्टैः शरवर्षैरवाकिरत् ।। 7.28.48 ।।
प्रयुध्यतोरथ तयोर्बाणवर्षैः समन्ततः। 
न ज्ञायते तदा किञ्चित्सर्वं हि तमसा वृतम् ।। 7.28.49 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टाविंशः सर्गः ।। 28 ।।
ततस्तमसि सञ्जाते सर्वे ते देवराक्षसाः। 
अयुद्ध्यन्त बलोन्मत्ताः सूदयन्तः परस्परम् ।। 7.29.1 ।।
ततस्तु देवसैन्येन राक्षसानां बृहद्बलम्।
दशांशं स्थापितं युद्धे शेषं नीतं यमक्षयम् ।। 7.29.2 ।।
तस्मिंस्तु तामसे युद्धे सर्वे ते देवराक्षसाः। 
अन्योन्यं नाभ्यजानन्त युध्यमानाः परस्परम् ।। 7.29.3 ।।                                   
इन्द्रश्च रावणश्चैव रावणिश्च महाबलः। 
तस्मिंस्तमोजालवृते मोहमीयुर्न ते त्रयः ।। 7.29.4 ।।
स तु दृष्ट्वा बलं सर्वं रावणो निहतं क्षणात्।
क्रोधमभ्यगमत्तीव्रं महानादं च मुक्तवान् ।। 7.29.5 ।।
क्रोधात्सूतं च दुर्धर्षः स्यन्दनस्थमुवाच ह। 
परसैन्यस्य मध्येन यावदन्तो नयस्व माम् ।। 7.29.6 ।।
अद्यैतान् त्रिदशान्सर्वान्विक्रमैः समरे स्वयम्।
नानाशस्त्रैर्महाघोरैर्नयामि यमसादनम् ।। 7.29.7 ।।
अहमिन्द्रं वधिष्यामि धनदं वरुणं यमम्।
त्रिदशान्विनिहत्याथ स्वयं स्थास्याम्यथोपरि।
विषादो न च कर्तव्यः शीघ्रं वाहय मे रथम् ।। 7.29.8 ।।
द्विः खलु त्वां ब्रवीम्यद्य यावदन्तो नयस्व माम् ।। 7.29.9 ।।
अयं स नन्दनोद्देशो यत्र वर्तामहे वयम्।
नय मामद्य तत्र त्वमुदयो यत्र पर्वतः ।। 7.29.10 ।।
तस्य तद्वचनं श्रुत्वा तुरगान्स मनोजवान्।
आदिदेशाथ शत्रणां मध्येनैव च सारथिः ।। 7.29.11 ।।
तस्य तं निश्चयं ज्ञात्वा शक्रो देवेश्वरस्तदा। 
रथस्थः समरस्थस्तान्देवान्वाक्यमथाब्रवीत् ।। 7.29.12 ।।
सुराः शृणुत मद्वाक्यं यत्तावन्मम रोचते। 
जीवन्नेव दशग्रीवः साधु रक्षो निगृह्यताम् ।। 7.29.13 ।।
एष ह्यतिबलः सैन्यै रथेन पवनौजसा।
गमिष्यति प्रवृद्धोर्मिः समुद्र इव पर्वणि ।। 7.29.14 ।।
नह्येष हन्तुं शक्योऽद्य वरदानात्सुनिर्भयः। 
तद्ग्रहीष्यामहे रक्षो यत्ता भवत संयुगे ।। 7.29.15 ।।
यथा बलौ निरुद्धे च त्रैलोक्यं भुज्यते मया।
एवमेतस्य पापस्य निरोधो मम रोचते ।। 7.29.16 ।।
ततोऽन्यं देशमास्थाय शक्रः सन्त्यज्य रावणम्।
अयुध्यत महाराज राक्षसांस्त्रासयन्रणे ।। 7.29.17 ।।
उत्तरेण दशग्रीवः प्रविवेशानिवर्तकः। 
दक्षिणेन तु पार्श्वेन प्रविवेश शतक्रतुः ।। 7.29.18 ।।
ततः स योजनशतं प्रविष्टो राक्षसाधिपः। 
देवतानां बलं सर्वं शरवर्षैरवाकिरत् ।। 7.29.19 ।।
ततः शक्रो निरीक्ष्याथ प्रनष्टं तु स्वकं बलम्।
न्यवर्तयदसम्भ्रान्तः समावृत्य दशाननम् ।। 7.29.20 ।।
एतस्मिन्नन्तरे नादो मुक्तो दानवराक्षसैः।
हा हताः स्म इति ग्रस्तं दृष्ट्वा शक्रेण रावणम् ।। 7.29.21 ।।
ततो रथं समास्थाय रावणिः क्रोधमूर्च्छितः। 
तत्सैन्यमतिसङ्क्रुद्धः प्रविवेश सुदारुणम् ।। 7.29.22 ।।
तां प्रविश्य महामायां प्राप्तां गोपतिना पुरा।
प्रविवेश सुसंरब्धस्तत्सैन्यं समभिद्रवत् ।। 7.29.23 ।।
स सर्वा देवतास्त्यक्त्वा शक्रमेवाभ्यधावत।
महेन्द्रश्च महातेजा नापश्यच्च सुतं रिपोः ।। 7.29.24 ।।
विमुक्तकवचस्तत्र वध्यमानोऽपि रावणिः। 
त्रिदशैः सुमहावीर्यैर्न चकार च किञ्चन ।। 7.29.25 ।।
स मातलिं समायान्तं ताडयित्वा शरोत्तमैः। 
महेन्द्रं बाणवर्षेण भूय एवाभ्यवाकिरत् ।। 7.29.26 ।।
ततस्त्यक्त्वा रथं शक्रो विससर्ज च सारथिम्।
ऐरावतं समारुह्य मृगयामास रावणिम् ।। 7.29.27 ।।
स तत्र मायाबलवानदृश्योऽथान्तरिक्षगः। 
इन्द्रं मायापरिक्षिप्तं कृत्वा स प्राद्रवच्छरैः ।। 7.29.28 ।।
स तं यदा परिश्रान्तमिन्द्रं जज्ञेऽथ रावणिः। 
तदैनं मायया बद्ध्वा स्वसैन्यमभितोऽनयत् ।। 7.29.29 ।।
तं तु दृष्ट्वा बलात्तेन नीयमानं महारणात्।
महेन्द्रममराः सर्वे किं नु स्यादित्यचिन्तयन् ।। 7.29.30 ।।
दृश्यते न स मायावी शक्रजित्समितिञ्जयः। 
विद्यावानपि येनेन्द्रो मायया नीयते बलात् ।। 7.29.31 ।।
एतस्मिन्नन्तरे क्रुद्धाः सर्वे सुरगणास्तदा।
रावणं विमुखीकृत्य शरवर्षैरवाकिरन् ।। 7.29.32 ।।
रावणस्तु समासाद्य आदित्यांश्च वसूंस्तदा।
न शशाक स सङ्ग्रामे योद्धुं शत्रुभिरर्दितः ।। 7.29.33 ।।
स तं दृष्ट्वा परिम्लानं प्रहारैर्जर्जरीकृतम्।
रावणिः पितरं युद्धे दर्शनस्थोऽब्रवीदिदम् ।। 7.29.34 ।।
आगच्छ तात गच्छामो रणकर्म निवर्तताम्।
जितं नो विदितं तेऽस्तु स्वस्थो भव गतज्वरः ।। 7.29.35 ।।
अयं हि सुरसैन्यस्य त्रैलोक्यस्य च यः प्रभुः। 
स गृहीतो दैवबलाद्भग्नदर्पाः सुराः कृताः ।। 7.29.36 ।।
यथेष्टं भुङ्क्ष्व लोकांस्त्रीन्निगृह्यारातिमोजसा।
वृथा किं ते श्रमेणेह युद्धमद्य तु निष्फलम् ।। 7.29.37 ।।
ततस्ते दैवतगणा निवृत्ता रणकर्मणः। 
तच्छ्रुत्वा रावणेर्वाक्यं स्वस्थचेताः बभूव ह ।। 7.29.38 ।।
अथ स रणविगतज्वरः प्रभुर्विजयमवाप्य निशाचराधिपः।
स्वभवनमभितो जगाम हृष्टः स्वसुतमवाप्य च वाक्यमब्रवीत् ।। 7.29.39 ।।
अतिबलसदृशैः पराक्रमैस्तैर्मम कुलमानविवर्धनं कृतम्।
यदयमतुल्यबलस्त्वयाद्य वै त्रिदशपतिस्त्रिदशाश्च निर्जिताः ।। 7.29.40 ।।
नय रथमधिरोप्य वासवं नगरमितो व्रज सेनया वृतस्त्वम्।
अहमपि तव गच्छतो द्रुतं सह सचिवैरनुयामि पृष्ठतः ।। 7.29.41 ।।
अथ स बलवृतः सवाहनस्त्रिदशपतिं परिगृह्य रावणिः।
स्वभवनमभिगम्य वीर्यवान्कृतसमरान्विससर्ज राक्षसान् ।। 7.29.42 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनत्रिंशः सर्गः ।। 29 ।।
जिते महेन्द्रेऽतिबले रावणस्य सुतेन वै।
प्रजापतिं पुरस्कृत्य ययुर्लङ्कां सुरास्तदा ।। 7.30.1 ।।
तत्र रावणमासाद्य पुत्रभ्रातृभिरावृतम्।
अब्रवीद्गगने तिष्ठन्सामपूर्वं प्रजापतिः ।। 7.30.2 ।।
वत्स रावण तुष्टोऽस्मि पुत्रस्य तव संयुगे। 
अहोऽस्य विक्रमौदार्यं तव तुल्योऽधिकोऽपि वा ।। 7.30.3 ।।
जितं हि भवता सर्वं त्रैलोक्यं स्वेन तेजसा।
कृता प्रतिज्ञा सफला प्रीतोऽस्मि स्वसुतेन वै ।। 7.30.4 ।।
अयं च पुत्रोऽतिबलस्तव रावण वीर्यवान्। 
जगतीन्द्रजिदित्येव परिख्यातो भविष्यति ।। 7.30.5 ।।
बलवान्दुर्जयश्चैव भविष्यत्येव राक्षसः। 
यं समाश्रित्य ते राजन्स्थापितास्त्रिदशा वशे ।। 7.30.6 ।।
तन्मुच्यतां महाबाहो महेन्द्रः पाकशासनः। 
किञ्चास्य मोक्षणार्थाय प्रयच्छन्तु दिवौकसः ।। 7.30.7 ।।
अथाब्रवीन्महातेजा इन्द्रजित्समितिञ्जयः। 
अमरत्वमहं देव वृणे यद्येष मुच्यते ।। 7.30.8 ।।
चतुष्पदां खेचराणामन्येषां वा महौजसाम्।
वृक्षगुल्मक्षुपलतातृणोपलमहीभृताम् ।। 7.30.9 ।।
सर्वेऽपि जन्तवोऽन्योन्यं भेतव्ये सति बिभ्यति। 
अतोऽत्र लोके सर्वेषां सर्वस्माच्च भवेद्भयम् ।। 7.30.10 ।।
ततोऽब्रवीन्महातेजा मेघनादं प्रजापतिः। 
नास्ति सर्वामरत्वं हि कस्यचित्प्राणिनो भुवि।
चतुष्पदः पक्षिणश्च भूतानां वा महौजसाम् ।। 7.30.11 ।।
श्रुत्वा पितामहेनोक्तमिन्द्रजित्प्रभुणाव्ययम् ।। 7.30.12 ।।
अथाब्रवीत्स तत्रस्थं मेघनादो महाबलः। 
श्रूयतां वा भवेत्सिद्धिः शतक्रतुविमोक्षणे ।। 7.30.13 ।।
ममेष्टं नित्यशो हर्व्यैर्मन्त्रैः सम्पूज्य पावकम्।
सङ्ग्राममवतर्त्तुं च शत्रुनिर्जयकाङ्क्षिणः ।। 7.30.14 ।।
अश्वयुक्तो रथो मह्यमुत्तिष्ठेत्तु विभावसोः। 
तत्स्थस्यामरता स्यान्मे एष मे निश्चयो वरः ।। 7.30.15 ।।
तस्मिन्यद्यसमाप्ते च जप्यहोमे विभावसौ। 
युध्येयं देव सङ्ग्रामे तदा मे स्याद्विनाशनम् ।। 7.30.16 ।।
सर्वो हि तपसा देव वृणोत्यमरतां पुमान्।
विक्रमेण मया त्वेतदमरत्वं प्रवर्तितम् ।। 7.30.17 ।।
एवमस्त्विति तं चाह वाक्यं देवः पितामहः। 
मुक्तश्चेन्द्रजिता शक्रो गताश्च त्रिदिवं सुराः ।। 7.30.18 ।।
एतस्मिन्नन्तरे राम दीनो भ्रष्टाम्बरद्युतिः। 
इन्द्रश्चिन्तापरीतात्मा ध्यानतत्परतां गतः ।। 7.30.19 ।।
तं तु दृष्ट्वा तथाभूतं प्राह देवः प्रजापतिः। 
शतक्रतो किमु पुरा करोति स्म सुदुष्कृतम् ।। 7.30.20 ।।
अमरेन्द्र मया बह्व्यः प्रजाः सृष्टास्तथा प्रभो।
एकवर्णाः समाभाषा एकरूपाश्च सर्वशः ।। 7.30.21 ।।
तासां नास्ति विशेषो हि दर्शने लक्षणेऽपि वा। 
ततोऽहमेकाग्रमनास्ताः प्रजाः परिचिन्तयम् ।। 7.30.22 ।।
सोऽहं तासां विशेषार्थं स्त्रियमेकां विनिर्ममे। 
यद्यत्प्रजानां प्रत्यङ्गं विशिष्टं तत्तदुद्धृतम् ।। 7.30.23 ।।
ततो मया रूपगुणैरहल्या स्त्री विनिर्मिता। 
हलं नामेह वैरूपं हल्यं तत्प्रभवं भवेत् ।। 7.30.24 ।।
यस्मान्न विद्यते हल्यं तेनाहल्येति विश्रुता। 
अहल्येति मया शक्र तस्या नाम प्रवर्तितम् ।। 7.30.25 ।।
निर्मितायां च देवेन्द्र तस्यां नार्यां सुरर्षभ। 
भविष्यतीति कस्यैषा मम चिन्ता ततोऽभवत् ।। 7.30.26 ।।
त्वं तु शक्र तदा नारीं जानीषे मनसा प्रभो। 
स्थानाधिकतया पत्नी ममैषेति पुरन्दर ।। 7.30.27 ।।
सा मया न्यासभूता तु गौतमस्य महात्मनः।
न्यस्ता बहूनि वर्षाणि तेन निर्यातिता च ह ।। 7.30.28 ।।
ततस्तस्य परिज्ञाय महास्थैर्यं महामुनेः। 
ज्ञात्वा तपसि सिद्धिं च पत्न्यर्थं स्पर्शिता तदा ।। 7.30.29 ।।
[स तया सह धर्मात्मा रमते स्म महामुनिः। 
आसन्निराशा देवास्तु गौतमे दत्तया तया ।।]
सङ्क्रुद्धस्त्वं हि धर्मात्मन् गत्वा तस्याश्रमं मुनेः। 
दृष्टवांश्च तदा तां स्त्रीं दीप्तामग्निशिखामिव ।। 7.30.30 ।।
सा त्वया धर्षिता शक्र कामार्तेन समन्युना। 
दृष्टस्त्वं च तदा तेन ह्याश्रमे परमर्षिणा ।। 7.30.31 ।।
ततः क्रुद्धेन तेनाऽसि शप्तः परमतेजसा।
गतोऽसि येन देवेन्द्र दशाभागविपर्ययम् ।। 7.30.32 ।।
यस्मान्मे धर्षिता पत्नी त्वया वासव निर्भयम्।
तस्मात्त्वं समरे राजञ्छत्रुहस्तं गमिष्यसि ।। 7.30.33 ।।
अयं तु भावो दुर्बुद्धे यस्त्वयेह प्रवर्तितः।
मानुषेष्वपि लोकेषु भविष्यति न संशयः ।। 7.30.34 ।।
तत्रार्धं तस्य यः कर्ता त्वय्यर्धं निपतिष्यति। 
न च ते स्थावरं स्थानं भविष्यति न संशयः ।। 7.30.35 ।।
यश्च यश्च सुरेन्द्रः स्याद्ध्रुवः स न भविष्यति। 
एष शापो मया मुक्त इत्यसौ त्वां तदाऽब्रवीत् ।। 7.30.36 ।।
तां तु भार्यां स निर्भर्त्स्य सोऽब्रवीत्सुमहातपाः। 
दुर्विनीते विनिध्वंस ममाश्रमसमीपतः ।। 7.30.37 ।।
रूपयौवनसम्पन्ना यस्मात्त्वमनवस्थिता। 
तस्माद्रूपवती लोके न त्वमेका भविष्यति ।। 7.30.38 ।।
रूपं च ते प्रजाः सर्वा गमिष्यन्ति न संशयः। 
यत्तदेकं समाश्रित्य विभ्रमोऽयमुपस्थितः ।। 7.30.39 ।।
तदाप्रभृति भूयिष्ठं प्रजा रूपसमन्विताः। 
सा तं प्रसादयामास महर्षिं गौतमं तदा ।। 7.30.40 ।।
अज्ञानाद्धर्षिता विप्र त्वद्रूपेण दिवौकसा।
न कामकाराद्विप्रर्षे प्रसादं कर्तुमर्हसि ।। 7.30.41 ।।
अहल्यया त्वेवमुक्तः प्रत्युवाच स गौतमः। 
उत्पत्स्यति महातेजा इक्ष्वाकूणां महारथः ।। 7.30.42 ।।
रामो नाम श्रुतो लोके वनं चाप्युपयास्यति। 
ब्राह्मणार्थे महाबाहुर्विष्णुर्मानुषविग्रहः।
तं द्रक्ष्यसि यदा भद्रे ततः पूता भविष्यसि ।। 7.30.43 ।। 
स हि पावयितुं शक्तस्त्वया यद्दुष्कृतं कृतम्।
तस्यातिथ्यं च कृत्वा वै मत्समीपं गमिष्यसि ।। 7.30.44 ।।
वत्स्यसि त्वं मया सार्धं तदा हि वरवर्णिनि।
एवमुक्त्वा स विप्रर्षिराजगाम स्वमाश्रमम् ।। 7.30.45 ।। 
तपश्चाचार सुमहत्सा पत्नी ब्रह्मवादिनः।
शापोत्सर्गाद्धि तस्येदं मुनेः सर्वमुपस्थितम् ।। 7.30.46 ।। 
तत्स्मर त्वं महाबाहो दुष्कृतं यत्त्वया कृतम्।
तेन त्वं ग्रहणं शत्रोर्यातो नान्येन वासव ।। 7.30.47 ।।
शीघ्रं वै यज यज्ञं त्वं वैष्णवं सुसमाहितः।
पावितस्तेन यज्ञेन यास्यसे त्रिदिवं ततः ।। 7.30.48 ।। 
पुत्रश्च तव देवेन्द्र न विनष्टो महारणे।
नीतः सन्निहितश्चैव आर्यकेण महोदधौ ।। 7.30.49 ।। 
एतच्छ्रुत्वा महेन्द्रस्तु यज्ञमिष्ट्वा च वैष्णवम्।
पुनस्त्रिदिवमाक्रामदन्वशासच्च देवराट् ।। 7.30.50 ।।
एतदिन्द्रजितो नाम बलं यत्कीर्तितं मया।
निर्जितस्तेन देवेन्द्रः प्राणिनोऽन्ये तु किं पुनः ।। 7.30.51 ।। 
आश्चर्यमिति रामश्च लक्ष्मणश्चाब्रवीत्तदा।
अगस्त्यवचनं श्रुत्वा वानरा राक्षसास्तदा ।। 7.30.52 ।। 
विभीषणस्तु रामस्य पार्श्वस्थो वाक्यमब्रवीत्।
आश्चर्यं स्मारितोऽस्म्यद्य यत्तद्दृष्टं पुरातनम् ।। 7.30.53 ।। 
अगस्त्यं त्वब्रवीद्रामः सत्यमेतच्छ्रुतं च मे ।। 7.30.54 ।।
एवं राम समुद्भूतो रावणो लोककण्टकः। 
सपुत्रो येन सङ्ग्रामे जितः शक्रः सुरेश्वरः ।। 7.30.55 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रिंशः सर्गः ।। 30 ।।
ततो रामो महातेजा विस्मयात्पुनरेव हि। 
उवाच प्रणतो वाक्यमगस्त्यमृषिसत्तमम् ।। 7.31.1 ।।
भगवन्राक्षसः क्रूरो यदाप्रभृति मेदिनीम्। 
पर्यटत्किं तदा लोकाः शून्या आसन्द्विजोत्तम ।। 7.31.2 ।।
राजा वा राजमात्रो वा किं तदा नात्र कश्चन। 
धर्षणं यत्र न प्राप्तो रावणो राक्षसेश्वरः ।। 7.31.3 ।।
उताहो हतवीर्यास्ते बभूवुः पृथिवीक्षितः। 
बहिष्कृता वरास्त्रैश्च बहवो निर्जिता नृपाः ।। 7.31.4 ।।
राघवस्य वचः श्रुत्वा ह्यगस्त्यो भगवानृषिः। 
उवाच रामं प्रहसन्पितामह इवेश्वरम् ।। 7.31.5 ।।
इत्येवं बाधमानस्तु पार्थिवान्पार्थिवर्षभ। 
चचार रावणो राम पृथिवीं पृथिवीपते ।। 7.31.6 ।।
ततो माहिष्मतीं नाम पुरीं स्वर्गपुरीप्रभाम्। 
सम्प्राप्तो यत्र सान्निध्यं सदासीद्वसुरेतसः ।। 7.31.7 ।।
तुल्य आसीन्नृपस्तस्य प्रभावाद्वसुरेतसः। 
अर्जुनो नाम यत्राग्निः शरकुण्डेशयः सदा ।। 7.31.8 ।।
तमेव दिवसं सोऽथ हैहयाधिपतिर्बली।
अर्जुनो नर्मदां रन्तुं गतः स्त्रीभिः सहेश्वरः ।। 7.31.9 ।।
तमेव दिवसं सोऽथ रावणस्तत्र आगतः। 
रावणो राक्षसेन्द्रस्तु तस्यामात्यानपृच्छत ।। 7.31.10 ।।
क्वार्जुनो नृपतिः शीघ्रं सम्यगाख्यातुमर्हथ। 
रावणोऽहमनुप्राप्तो युद्धेप्सुर्नृवरेण ह।
ममागमनमप्यग्रे युष्माभिः सन्निवेद्यताम् ।। 7.31.11 ।। 
इत्येवं रावणेनोक्तास्तेऽमात्याः सुविपश्चितः।
अब्रुवन्राक्षसपतिमसान्निध्यं महीपतेः ।। 7.31.12 ।। 
श्रुत्वा विश्रवसः पुत्रः पौराणामर्जुनं गतम्।
अपसृत्यागतो विन्ध्यं हिमवत्सन्निभं गिरिम् ।। 7.31.13 ।।
स तमभ्रमिवाविष्टमुद्भ्रन्तमिव मेदिनीम्।
अपश्यद्रावणो विन्ध्यमालिखन्तमिवाम्बरम् ।। 7.31.14 ।।
सहस्रशिखरोपेतं सिंहाध्युषितकन्दरम्।
प्रपातपतितैस्तोयैः साट्टहासमिवाम्बुधिम् ।। 7.31.15 ।।
देवदानवगन्धर्वैः साप्सरोगणकिन्नरैः।
स्वस्त्रीभिः क्रीडमानैश्च स्वर्गभूतं महोच्छ्रयम् ।। 7.31.16 ।। 
नदीभिः स्यन्दमानाभिः स्फटिकप्रतिमं जलम्।
फणाभिश्चलजिह्वाभिरनन्तमिव विष्ठितम् ।। 7.31.17 ।।
उत्क्रामन्तं दरीवन्तं हिमवत्सन्निभं गिरिम्।
पश्यमानस्ततो विन्ध्यं रावणो नर्मदां ययौ ।। 7.31.18 ।।
चलोपलजलां पुण्यां पश्चिमोदधिगामिनीम्।। 7.31.19 ।।
महिषैः सृमरैः सिंहैः शार्दूलर्क्षगजोत्तमैः। 
उष्णाभितप्तैस्तृषितैः सङ्क्षोभितजलाशयाम् ।। 7.31.20 ।।
चक्रवाकैः सकारण्डैः सहंसजलकुक्कुटैः। 
सारसैश्च सदा मत्तैः सुकूजद्भिः समावृताम् ।। 7.31.21 ।।
फुल्लद्रुमकृतोत्तंसां चक्रवाकयुगस्तनीम्।
विस्तीर्णपुलिनश्रोणीं हंसावलिसुमेखलाम् ।। 7.31.22 ।।
पुष्परेण्वनुलिप्ताङ्गीं जलफेनामलांशुकाम्। 
जलावगाहसंस्पर्शां फुल्लोत्पलशुभेक्षणाम्।
पुष्पकादवरुह्याशु नर्मदां सरितां वराम् ।। 7.31.23 ।।
इष्टामिव वरां नारीमवगाह्य दशाननः।
स तस्याः पुलिने रम्ये नानामुनिनिषेविते ।। 7.31.24 ।। 
उपोपविष्टैः सचिवैः सार्धं राक्षसपुङ्गवः।
प्रख्याय नर्मदां सोऽथ गङ्गेयमिति रावणः ।। 7.31.25 ।। 
नर्मदादर्शजं हर्षमाप्तवान् राक्षसाधिपः।
उवाच सचिवांस्तत्र सलीलं शुकसारणौ ।। 7.31.26 ।। 
एष रश्मिसहस्रेण जगत्कृत्वैव काञ्चनम्।
तीक्ष्णतापकरः सूर्यो नभसोऽर्धं समाश्रितः ।। 7.31.27 ।। 
मामासीनं विदित्वैव चन्द्रायति दिवाकरः ।। 7.31.28 ।।
नर्मदाजलशीतश्च सुगन्धिः श्रमनाशनः। 
मद्भयादनिलोऽप्यत्र वात्येष सुसमाहितः ।। 7.31.29 ।।
इयं वापि सरिच्छ्रेष्ठा नर्मदा नर्मवर्धिनी। 
नक्रमीनविहङ्गोर्मिः सभयेवाङ्गना स्थिता ।। 7.31.30 ।।
तद्भवन्तः क्षताः शस्त्रैर्नृपैरिन्द्रसमैर्युधि। 
चन्दनस्य रसेनेव रुधिरेण समुक्षिताः ।। 7.31.31 ।।
ते यूयमवगाहध्वं नर्मदां शर्मदां शुभाम्। 
महापद्ममुखा मत्ता गङ्गामिव गहागजाः।
अस्यां स्नात्वा महानद्यां पाप्मानं विप्रमोक्ष्यथ ।। 7.31.32 ।। 
अहमप्यद्य पुलिने शरदिन्दुसमप्रभे।
पुष्पोपहारं शनकैः करिष्यामि कपर्दिनः ।। 7.31.33 ।। 
रावणेनैवमुक्तास्तु प्रहस्तशुकसारणाः।
समहोदरधूम्राक्षा नर्मदां विजगाहिरे ।। 7.31.34 ।।
राक्षसेन्द्रगजैस्तैस्तु क्षोभिता नर्मदा नदी।
वामनाञ्जनपद्माद्यैर्गङ्गा इव महागजैः ।। 7.31.35 ।। 
ततस्ते राक्षसाः स्नात्वा नर्मदायां महाबलाः।
उत्तीर्य पुष्पाण्याजह्रुर्बल्यर्थं रावणस्य तु ।। 7.31.36 ।। 
नर्मदापुलिने हृद्ये शुभ्राभ्रसदृशप्रभे।
राक्षसैस्तु मुहूर्तेन कृतः पुष्पमयो गिरिः ।। 7.31.37 ।। 
पुष्पेषूपहृतेष्वेवं रावणो राक्षसेश्वरः।
अवतीर्णो नदीं स्नातुं गङ्गामिव महागजः ।। 7.31.38 ।। 
तत्र स्नात्वा च विधिवज्जप्त्वा जप्यमनुत्तमम्।
नर्मदासलिलात्तस्मादुत्ततार स रावणः ।। 7.31.39 ।। 
ततः क्लिन्नाम्बरं त्यक्त्वा शुक्लवस्त्रसमावृतम्।
रावणं प्राञ्जलिं यान्तमन्वयुः सर्वराक्षसाः ।। 7.31.40 ।। 
तद्गतीवशमापन्ना मूर्तिमन्त इवाचलाः।
यत्र यत्र च याति स्म रावणो राक्षसेश्वरः। 
जाम्बूनदमयं लिङ्गं तत्र तत्र स्म नीयते ।। 7.31.41 ।।
वालुकावेदिमध्ये तु तल्लिङ्गं स्थाप्य रावणः।
अर्चयामास गन्धैश्च पुष्पैश्चामृतगन्धिभिः ।। 7.31.42 ।।
ततः सतामार्तिहरं परं वरं वरप्रदं चन्द्रमयूखभूषणम्।
समर्चयित्वा स निशाचरो जगौ प्रसार्य हस्तान्प्रणनर्त चाग्रतः ।। 7.31.43 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकत्रिंशः सर्गः ।। 31 ।।
नर्मदापुलिने यत्र राक्षसेन्द्रः सुदारुणः। 
पुष्पोपहारं कुरुते तस्माद्देशाददूरतः ।। 7.32.1 ।।
अर्जुनो जयतां श्रेष्ठो माहिष्मत्याः पतिः प्रभुः। 
क्रीडते सह नारीभिर्नर्मदातोयमाश्रितः ।। 7.32.2 ।।
तासां मध्यगतो राजा रराज च तदार्जुनः।
करेणूनां सहस्रस्य मध्यस्थ इव कुञ्जरः ।। 7.32.3 ।।
जिज्ञासुः स तु बाहूनां सहस्रस्योत्तमं बलम्।
रुरोध नर्मदावेगं बाहुभिर्बहुभिर्वृतः ।। 7.32.4 ।।
कार्तवीर्यभुजासक्तं तज्जलं प्राप्य निर्मलम्।
कूलोपहारं कुर्वाणं प्रतिस्रोतः प्रधावति ।। 7.32.5 ।।
समीननक्रमकरः सपुष्पकुशसंस्तरः। 
स नर्मदाम्भसो वेगः प्रावृट्काल इवाबभौ ।। 7.32.6 ।।
स वेगः कार्तवीर्येण सम्प्रेषित इवाम्भसः।
पुष्पोपहारं सकलं रावणस्य जहार ह ।। 7.32.7 ।।
रावणोऽर्धसमाप्तं तमुत्सृज्य नियमं तदा।
नर्मदां पश्यते कान्तां प्रतिकूलां यथा प्रियाम् ।। 7.32.8 ।।
पश्चिमेन तु तं दृष्ट्वा सागरोद्गारसन्निभम्। 
वर्धन्तमम्भसो वेगं पूर्वामाशां प्रविश्य तु ।। 7.32.9 ।।
ततोऽनुभ्रान्तशकुनां स्वभावोपरमे स्थिताम्। 
निर्विकाराङ्गनाभासामपश्यद्रावणो नदीम् ।। 7.32.10 ।।
सव्येतरकराङ्गुल्या सशब्दं च दशाननः। 
वेगप्रभावमन्वेष्टुं सोऽदिशच्छुकसारणौ ।। 7.32.11 ।।
तौ तु रावणसन्दिष्टौ भ्रातरौ शुकसारणौ।
व्योमान्तरगतौ वीरौ प्रस्थितौ पश्चिमामुखौ ।। 7.32.12 ।।
अर्धयोजनमात्रं तु गत्वा तौ रजनीचरौ। 
पश्येतां पुरुषं तोये क्रीडन्तं सहयोषितम् ।। 7.32.13 ।।
बृहत्सालप्रतीकाशं तोयव्याकुलमूर्धजम्।
मदरक्तान्तनयनं मदव्याकुलतेजसम् ।। 7.32.14 ।।
नदीं बाहुसहस्रेण रुन्धन्तमरिमर्दनम्। 
गिरिं पादसहस्रेण रुन्धन्तमिव मेदिनीम् ।। 7.32.15 ।।
बालानां वरनारीणां सहस्रेण समावृतम्। 
समदानां करेणूनां सहस्रेणेव कुञ्जरम् ।। 7.32.16 ।।
तमद्भुततमं दृष्ट्वा राक्षसौ शुकसारणौ। 
सन्निवृत्तावुपागम्य रावणं तमथोचतुः ।। 7.32.17 ।।
बृहत्सालप्रतीकाशः कोऽप्यसौ राक्षसेश्वर। 
नर्मदां रोधवद्रुद्ध्वा क्रीडापयति योषितः ।। 7.32.18 ।।
तेन बाहुसहस्रेण सन्निरुद्धजला नदी। 
सागरोद्गारसङ्काशानुद्गारान्सृजते मुहुः ।। 7.32.19 ।।
इत्येवं भाषमाणौ तौ निशाम्य शुकसारणौ।
रावणोऽर्जुन इत्युक्त्वा प्रययौ युद्धलालसः ।। 7.32.20 ।।
अर्जुनाभिमुखे तस्मिन्रावणे राक्षसाधिपे। 
चण्डः प्रवाति पवनः सनादः सुरजास्तथा ।। 7.32.21 ।।
सकृदेव कृतो रावः सरक्तः प्रेषितो घनैः। 
महोदरमहापार्श्वधूम्राक्षशुकसारणैः ।। 7.32.22 ।।
संवृतो राक्षसेन्द्रस्तु तत्रागाद्यत्र चार्जुनः। 
अदीर्घेणैव कालेन स तदा राक्षसो बली।
तं नर्मदाह्रदं भीममाजगामाञ्जनप्रभः ।। 7.32.23 ।।
स तत्र स्त्रीपरिवृतं वाशिताभिरिव द्विपम्।
नरेन्द्रं पश्यते राजा राक्षसानां तदार्जुनम् ।। 7.32.24 ।। 
स रोषाद्रक्तनयनो राक्षसेन्द्रो बलोद्धतः ।। 7.32.25 ।।
इत्येवमर्जुनामात्यनाह गम्भीरया गिरा। 
अमात्याः क्षिप्रमाख्यात हैहयस्य नृपस्य वै ।। 7.32.26 ।।
युद्धार्थी समनुप्राप्तो रावणो नाम राक्षसः। 
रावणस्य वचः श्रुत्वा मन्त्रिणोऽथार्जुनस्य ते।
उत्तस्थुः सायुधास्त्राश्च रावणं वाक्यमब्रुवन् ।। 7.32.27 ।। 
युद्धस्य कालो विज्ञेयः साधु भोः साधु रावण ।। 7.32.28 ।।
यः क्षीबं स्त्रीवृतं चैव योद्धुमुत्सहते नृपम्। 
स्त्रीसमक्षं कथं यत्तद्योद्धुमुत्सहसेऽर्जुनम्।
वाशितामध्यगं मत्तं शार्दूल इव कुञ्जरम् ।। 7.32.29 ।।
क्षमस्वाद्य दशग्रीव चोष्यतां रजनी त्वया। 
युद्धे श्रद्धा च यद्यस्ति श्वस्तात समरेऽर्जुनम् ।। 7.32.30 ।।
यद्यद्यास्ति मतिर्योद्धुं युद्धतृष्णासमावृता। 
निहत्यास्मांस्ततो युद्धमर्जुनेनोपयास्यसि ।। 7.32.31 ।।
ततस्ते रावणामात्यैरमात्याः पार्थिवस्य तु।
सूदिताश्चापि ते युद्धे भक्षिताश्च बुभुक्षितैः ।। 7.32.32 ।।
ततो हलहलाशब्दो नर्मदातीर आबभौ। 
अर्जुनस्यानुयातॄणां रावणस्य च मन्त्रिणाम् ।। 7.32.33 ।।
इषुभिस्तोमरैः शूलैस्त्रिशूलैर्वज्रकर्षणैः। 
सरावणानर्दयन्तः समन्तात्समभिद्रुताः ।। 7.32.34 ।।
हैहयाधिपयोधानां वेग आसीत्सुदारुणः। 
सनक्रमीनमकरसमुद्रस्येव निःस्वनः ।। 7.32.35 ।।
रावणस्य तु तेऽमात्याः प्रहस्तशुकसारणाः। 
कार्तवीर्यबलं क्रुद्धा निर्दहन्ति स्म तेजसा ।। 7.32.36 ।।
अर्जुनाय तु तत्कर्म रावणस्य समन्त्रिणः। 
क्रीडमानाय कथितं पुरुषैर्द्वाररक्षिभिः ।। 7.32.37 ।।
श्रुत्वा न भेतव्यमिति स्त्रीजनं तं ततोऽर्जुनः।
उत्ततार जलात्तस्माद्गङ्गातोयादिवाञ्जनः ।। 7.32.38 ।।
क्रोधदूषितनेत्रस्तु स ततोऽर्जुनपावकः। 
प्रजज्वाल महाघोरो युगान्त इव पावकः ।। 7.32.39 ।।
स तूर्णतरमादाय वरहेमाङ्गदो गदाम्।
अभिदुद्राव रक्षांसि तमांसीव दिवाकरः ।। 7.32.40 ।।
बाहुविक्षेपकरणां समुद्यम्य महागदाम्। 
गारुडं वेगमास्थाय चापपातैव सोऽर्जुनः ।। 7.32.41 ।।
तस्य मार्गं समारुद्ध्य विन्ध्योऽर्कस्येव पर्वतः। 
स्थितो विन्ध्य इवाकम्प्यः प्रहस्तो मुसलायुधः ।। 7.32.42 ।।
ततोऽस्य मुसलं घोरं लोहबद्धं महोद्धतः। 
प्रहस्तः प्रेषयन्क्रुद्धो ररास च यथाम्बुदः ।। 7.32.43 ।।
तस्याग्रे मुसलस्याग्निरशोकापीडसन्निभः।
प्रहस्तकरमुक्तस्य बभूव प्रदहन्निव ।। 7.32.44 ।।
अथायान्तं तु मुसलं कार्तवीर्यस्तदार्जुनः। 
निपुणं वञ्चयामास सगदोऽगदविक्रमः ।। 7.32.45 ।।
ततस्तमभिदुद्राव प्रहस्तं हैहयाधिपः। 
भ्रामयानो गदां गुर्वीं पञ्चबाहुशतोच्छ्रयाम् ।। 7.32.46 ।।
तथा हतोऽतिवेगेन प्रहस्तो गदया तदा।
निपपात स्थितः शैलो वज्रिवज्रहतो यथा ।। 7.32.47 ।।
प्रहस्तं पतितं दृष्ट्वा मारीचशुकसारणाः। 
समहोदरधूम्राक्षा ह्यपसृष्टा रणाजिरात् ।। 7.32.48 ।।
अपक्रान्तेष्वमात्येषु प्रहस्ते वै निपातिते। 
रावणोऽभ्यद्रवत्तूर्णमर्जुनं नृपसत्तमम् ।। 7.32.49 ।।
सहस्रबाहोस्तद्युद्धं विंशद्बाहोश्च दारुणम्। 
नृपराक्षसयोस्तत्र चारब्धं रोमहर्षणम् ।। 7.32.50 ।।
सागराविव संरब्धौ चलन्मूलाविवाचलौ। 
तेजोयुक्ताविवादित्यौ प्रदहन्ताविवानलौ ।। 7.32.51 ।।
बलोद्धतौ यथा नागौ वाशितार्थे यथा वृषौ। 
मेघाविव विनर्दन्तौ सिंहाविव बलोत्कटौ ।। 7.32.52 ।।
रुद्रकालाविव क्रुद्धौ तदा तौ राक्षसार्जुनौ। 
परस्परं गदाभ्यां तौ ताडयामासतुर्भृशम् ।। 7.32.53 ।।
वज्रप्रहारानचला यथा घोरान्विषेहिरे। 
गदाप्रहारांस्तौ तत्र सेहाते नरराक्षसौ ।। 7.32.54 ।।
यथाऽ शनिरवेभ्यस्तु जायतेऽथ प्रतिश्रुतिः। 
तथा तयोर्गदापोथैर्दिशः सर्वाः प्रतिश्रुताः ।। 7.32.55 ।।
अर्जुनस्य गदा सा तु पात्यमानाऽहितोरसि। 
काञ्चनाभं नभश्चक्रे विद्युत्सौदामिनी यथा ।। 7.32.56 ।।
तथैव रावणेनापि पात्यमाना मुहुर्मुहुः। 
अर्जुनोरसि निर्भाति गदोल्केव महागिरौ ।। 7.32.57 ।।
नार्जुनः खेदमायाति न राक्षसगणेश्वरः। 
इदमासीत्तयोर्युद्धं यथा पूर्वं बलीन्द्रयोः ।। 7.32.58 ।।
शृङ्गैरिव वृषायुध्यन्दन्ताग्रैरिव कुञ्जरौ। 
परस्परं तौ निघ्नन्तौ नरराक्षससत्तमौ ।। 7.32.59 ।।
ततोऽर्जुनेन क्रुद्धेन सर्वप्राणेन सा गदा। 
स्तनयोरन्तरे मुक्ता रावणस्य महोरसि ।। 7.32.60 ।।
वरदानकृतत्राणे सा गदा रावणोरसि। 
दुर्बलेव यथावेगं द्विधाभूत्वाऽपतत्क्षितौ ।। 7.32.61 ।।
स त्वर्जुनप्रमुक्तेन गदापातेन रावणः। 
अपासर्पद्धनुर्मात्रं निषसाद च निष्टनन् ।। 7.32.62 ।।
स विह्वलं तदालक्ष्य दशग्रीवं ततोऽर्जुनः। 
सहसोत्पत्य जग्राह गरुत्मानिव पन्नगम् ।। 7.32.63 ।।
स तु बाहुसहस्रेण बलाद्गृह्य दशाननम्। 
बबन्ध बलवान्राजा बलिं नारायणो यथा ।। 7.32.64 ।।
बध्यमाने दशग्रीवे सिद्धचारणदेवताः। 
साध्वीतिवादिनः पुष्पैः किरन्त्यर्जुनमूर्धनि ।। 7.32.65 ।।
व्याघ्रो मृगमिवादाय मृगराडिव दन्तिनम्। 
ननाद हैहयो राजा हर्षादम्बुदवन्मुहुः ।। 7.32.66 ।।
प्रहस्तस्तु समाश्वस्तो दृष्ट्वा बद्धं दशाननम्। 
सह तै राक्षसैः क्रुद्धश्चाभिदुद्राव पार्थिवम् ।। 7.32.67 ।।
नक्तञ्चराणां वेगस्तु तेषामापततां बभौ।
उद्भूत आतपापाये पयोदानामिवाम्बुधौ ।। 7.32.68 ।।
मुञ्च मुञ्चेति भाषन्तस्तिष्ठतिष्ठेति चासकृत्। 
मुसलानि सशूलानि सोत्ससर्ज तदार्जुने ।। 7.32.69 ।।
अप्राप्तान्येव तान्याशु असम्भ्रान्तस्तदार्जुनः। 
आयुधान्यमरारीणां जग्राहारिनिषूदनः ।। 7.32.70 ।।
ततस्तैरेव रक्षांसि दुर्धरैः प्रवरायुधैः। 
भित्त्वा विद्रावयामास वायुरम्बुधरानिव ।। 7.32.71 ।।
राक्षसांस्त्रासयित्वा तु कार्तवीर्योऽर्जुनस्तदा। 
रावणं गृह्य नगरं प्रविवेश सुहृद्वृतः ।। 7.32.72 ।।
स कीर्यमाणः कुसुमाक्षतोत्करैर्द्विजैः सपौरैः पुरुहूतसन्निभः। 
तदाऽर्जुनः सम्प्रविवेश तां पुरीं बलिं निगृह्येव सहस्रलोचनः ।। 7.32.73 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्वात्रिंशः सर्गः ।। 32 ।।
रावणग्रहणं तत्तु वायुग्रहणसन्निभम्। 
ततः पुलस्त्यः शुश्राव कथितं दिवि दैवतैः ।। 7.33.1 ।।
ततः पुत्रकृतस्नेहात्कम्प्यमानो महाधृतिः। 
माहिष्मतीपतिं द्रष्टुमाजगाम महानृषिः ।। 7.33.2 ।।
स वायुमार्गमास्थाय वायुतुल्यगतिर्द्विजः। 
पुरीं माहिष्मतीं प्राप्तो मनःसम्पातविक्रमः ।। 7.33.3 ।।
सोऽमरावतिसङ्काशां हृष्टपुष्टजनाकुलाम्। 
प्रविवेश पुरीं ब्रह्मा इन्द्रस्येवामरावतीम् ।। 7.33.4 ।।
पादचारमिवादित्यं निष्पतन्तं सुदुर्दशम्। 
ततस्ते प्रत्यभिज्ञाय अर्जुनाय निवेदयन् ।। 7.33.5 ।।
पुलस्त्य इति विज्ञाय वचनाद्धैहयाधिपः। 
शिरस्यञ्जलिमाधाय प्रत्युद्गच्छत्तपस्विनम् ।। 7.33.6 ।।
पुरोहितोऽस्य गृह्यार्घ्यं मधुपर्कं तथैव च।
पुरस्तात्प्रययौ राज्ञः शक्रस्येव बृहस्पतिः ।। 7.33.7 ।।
ततस्तमृषिमायान्तमुद्यन्तमिव भास्करम्।
अर्जुनो दृश्य सम्भ्रान्तो ववन्देन्द्र इवेश्वरम् ।। 7.33.8 ।।
स तस्य मधुपर्कं गां पाद्यमर्घ्यं निवेद्य च।
पुलस्त्यमाह राजेन्द्रो हर्षगद्गदया गिरा ।। 7.33.9 ।।
अद्यैवममरावत्या तुल्या माहिष्मती कृता। 
अद्याहं तु द्विजेन्द्र त्वां यस्मात्पश्यामि दुर्दशम् ।। 7.33.10 ।।
अद्य मे कुशलं देव अद्य मे कुशलं व्रतम्। 
अद्य मे सफलं जन्म अद्य मे सफलं तपः।
यस्माद्देवगणैर्वन्द्यौ वन्देऽहं चरणौ तव ।। 7.33.11 ।। 
इदं राज्यमिमे पुत्रा इमे दारा इमे वयम्। 
ब्रह्मन्किं कुर्मि किं कार्यमाज्ञापयतु नो भवान् ।। 7.33.12 ।।
तं धर्मेऽग्निषु पुत्रेषु शिवं पृष्ट्वा च पार्थिवम्। 
पुलस्त्योवाच राजानं हैहयानां तथाऽर्जुनम् ।। 7.33.13 ।।
नरेन्द्राम्बुजपत्राक्ष पूर्णचन्द्रनिभानन। 
अतुलं ते बलं येन दशग्रीवस्त्वया जितः ।। 7.33.14 ।।
भयाद्यस्योपतिष्ठेतां निष्पन्दौ सागरानिलौ। 
सोऽयं मृधे त्वया बद्धः पौत्रो मे रणदुर्जयः ।। 7.33.15 ।।
पुत्रकस्य यशः पीतं नाम विश्रावितं त्वया। 
मद्वाक्याद्याच्यमानोऽद्य मुञ्च वत्सं दशाननम् ।। 7.33.16 ।।
पुलस्त्याज्ञां प्रगृह्योचे न किञ्चन वचोऽर्जुनः। 
मुमोच वै पार्थिवेन्द्रो राक्षसेन्द्रं प्रहृष्टवत् ।। 7.33.17 ।।
स तं प्रमुच्य त्रिदशारिमर्जुनः प्रपूज्य दिव्याभरणस्रगम्बरैः।
अहिंसकं सख्यमुपेत्य साग्निकं प्रणम्य तं ब्रह्मसुतं गृहं ययौ ।। 7.33.18 ।।
पुलस्त्येनापि सन्त्यक्तो राक्षसेन्द्रः प्रतापवान्। 
परिष्वक्तः कृतातिथ्यो लज्जमानो विनिर्जितः ।। 7.33.19 ।।
पितामहसुतश्चापि पुलस्त्यो मुनिपुङ्गवः। 
मोचयित्वा दशग्रीवं ब्रह्मलोकं जगाम ह ।। 7.33.20 ।।
एवं स रावणः प्राप्तः कार्तवीर्यात्प्रधर्षणम्। 
पुलस्त्यवचनाच्चापि पुनर्मुक्तो महाबलः ।। 7.33.21 ।।
एवं बलिभ्यो बलिनः सन्ति राघवनन्दन। 
नावज्ञा हि परे कार्या य इच्छेत् प्रियमात्मनः ।। 7.33.22 ।।
ततः स राजा पिशिताशनानां सहस्रबाहोरुपलभ्य मैत्रीम्। 
पुनर्नृपाणां कदनं चकार चचार सर्वां पृथिवीं च दर्पात् ।। 7.33.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रयस्त्रिंशः सर्गः ।। 33 ।।
अर्जुनेन विमुक्तस्तु रावणो राक्षसाधिपः। 
चचार पृथिवीं सर्वामनिर्विण्णस्तथा कृतः ।। 7.34.1 ।।
राक्षसं वा मनुष्यं वा शृणुतेऽयं बलाधिकम्। 
रावणस्तं समासाद्य युद्धे ह्वयति दर्पितः ।। 7.34.2 ।।
ततः कदाचित्किष्किन्धां नगरीं वालिपालिताम्।
गत्वा ह्वयति युद्धाय वालिनं हेममालिनम् ।। 7.34.3 ।।
ततस्तु वानरामात्यस्तारस्तारापिता प्रभुः। 
उवाच वानरो वाक्यं युद्धप्रेप्सुमुपागतम् ।। 7.34.4 ।।
राक्षसेन्द गतो वाली यस्ते प्रतिबलो भवेत्।
कोऽन्यः प्रमुखतः स्थातुं तव शक्तः प्लवङ्गमः ।। 7.34.5 ।।
चतुर्भ्योऽपि समुद्रेभ्यः सन्ध्यामन्वास्य रावण।
इमं मुहूर्तमायाति वाली तिष्ठ मुहूर्तकम् ।। 7.34.6 ।।
एतानस्थिचयान्पश्य य एते शङ्खपाण्डुराः। 
युद्धार्थिनामिमे राजन्वानराधिपतेजसा ।। 7.34.7 ।।
यद्वाऽमृतरसः पीतस्त्वया रावण राक्षस। 
तदा वालिनमासाद्य तदन्तं तव जीवितम् ।। 7.34.8 ।।
पश्येदानीं जगच्चित्रमिमं विश्रवसः सुत। 
इदं मुहूर्तं तिष्ठस्व दुर्लभं ते भविष्यति ।। 7.34.9 ।।
अथवा त्वरसे मर्तुं गच्छ दक्षिणसागरम्।
वालिनं द्रक्ष्यसे तत्र भूमिस्थमिव पावकम् ।। 7.34.10 ।।
स तु तारं विनिर्भर्त्स्य रावणो लोकरावणः। 
पुष्पकं तत्समारुह्य प्रययौ दक्षिणार्णवम् ।। 7.34.11 ।।
तत्र हेमगिरिप्रख्यं तरुणार्कनिभाननम्। 
रावणो वालिनं दृष्ट्वा सन्ध्योपासनतत्परम् ।। 7.34.12 ।।
पुष्पकादवरुह्याथ रावणोऽञ्जनसन्निभः। 
ग्रहीतुं वालिनं तूर्णं निःशब्दपदमाव्रजत् ।। 7.34.13 ।।
यदृच्छया तदा दृष्टो वालिनापि स रावणः। 
पापाभिप्रायवान् दृष्ट्वा चकार न तु सम्भ्रमम् ।। 7.34.14 ।।
शशमालक्ष्य सिंहो वा पन्नगं गरुडो यथा। 
न चिन्तयति तं वाली रावणं पापनिश्चयम् ।। 7.34.15 ।।
जिघृक्षमाणमायान्तं रावणं पापचेतसम्। 
कक्षावलम्बिनं कृत्वा गमिष्ये त्रीन्महार्णवान् ।। 7.34.16 ।।
द्रक्ष्यन्त्यरिं ममाङ्कस्थं स्रंसदूरुकराम्बरम्। 
लम्बमानं दशग्रीवं गरुडस्येव पन्नगम् ।। 7.34.17 ।।
इत्येवं मतिमास्थाय वाली कर्णमुपाश्रितः। 
जपन्वै नैगमान्मन्त्रांस्तस्थौ पर्वतराडिव ।। 7.34.18 ।।
तावन्योन्यं जिघृक्षन्तौ हरिराक्षसपार्थिवौ। 
प्रयत्नवन्तौ तत्कर्म ईहतुर्बलदर्पितौ ।। 7.34.19 ।।
हस्तग्राहं तु तं मत्वा पादशब्देन रावणम्। 
पराङ्मुखोऽपि जग्राह वाली सर्पमिवाण्डजः ।। 7.34.20 ।।
ग्रहीतुकामं तं गृह्य रक्षसामीश्वरं हरिः। 
खमुत्पपात वेगेन कृत्वा कक्षावलम्बिनम् ।। 7.34.21 ।।
तं चापीडयमानं तु वितुदन्तं नखैर्मुहुः। 
जहार रावणं वाली पवनस्तोयदं यथा ।। 7.34.22 ।।
अथ ते राक्षसामात्या ह्रियमाणं दशाननम्। 
मुमोक्षयिषवो वालिं रवमाणा अभिद्रुताः ।। 7.34.23 ।।
अन्वीयमानस्तैर्वाली भ्राजतेऽम्बरमध्यगः। 
अन्वीयमानो मेघौघैरम्बरस्थ इवांशुमान् ।। 7.34.24 ।।
तेऽशक्नुवन्तः सम्प्राप्तुं वालिनं राक्षसोत्तमाः। 
तस्य बाहूरुवेगेन परिश्रान्ता व्यवस्थिताः ।। 7.34.25 ।।
वालिमार्गादपाक्रामन्पर्वतेन्द्रो हि गच्छतः। 
किं पुनर्जीवितप्रेप्सुर्बिभ्रद्वै मांसशोणितम् ।। 7.34.26 ।।
अपक्षिगणसम्पातान्वानरेन्द्रो महाजवः। 
क्रमशः सागरान्सर्वान्सन्ध्याकालमवन्दत ।। 7.34.27 ।।
सभाज्यमानो भूतैस्तु खैचरैः खैचरोत्तमः। 
पश्चिमं सागरं वाली ह्याजगाम सरावणः ।। 7.34.28 ।।
तस्मिन्सन्ध्यामुपासित्वा स्नात्वा जप्त्वा च वानरः। 
उत्तरं सागरं प्रायाद्वहमानो दशाननम् ।। 7.34.29 ।।
बहुयोजनसाहस्रं वहमानो महाहरिः। 
वायुवच्च मनोवच्च जगाम सह शत्रुणा ।। 7.34.30 ।।
उत्तरे सागरे सन्ध्यामुपासित्वा दशाननम्। 
वहमानोऽगमद्वाली पूर्वं वै स महोदधिम् ।। 7.34.31 ।।
तत्रापि सन्ध्यामन्वास्य वासविः सहरीश्वरः। 
किष्किन्धामभितो गृह्य रावणं पुनरागमत् ।। 7.34.32 ।।
चतुर्ष्वपि समुद्रेषु सन्ध्यामन्वास्य वानरः। 
रावणोद्वहनश्रान्तः किष्किन्धोपवनेऽपतत् ।। 7.34.33 ।।
रावणं तु मुमोचाथ स्वकक्षात्कपिसत्तमः। 
कुतस्त्वमिति चोवाच प्रहसन्रावणं मुहुः ।। 7.34.34 ।।
विस्मयं तु महद्गत्वा श्रमलोलनिरीक्षणः। 
राक्षसेन्द्रो हरीन्द्रं तमिदं वचनमब्रवीत् ।। 7.34.35 ।।
वानरेन्द्र महेन्द्राभ राक्षसेन्द्रोऽस्मि रावणः। 
युद्धेप्सुरिह सम्प्राप्तः स चाद्यासादितस्त्वया ।। 7.34.36 ।।
अहो बलमहो वीर्यमहो गाम्भीर्यमेव च। 
येनाहं पशुवद्गृह्य भ्रामितश्चतुरोऽर्णवान् ।। 7.34.37 ।।
एवमश्रान्तवद्वीर शीघ्रमेव महार्णवान्। 
मां चैवोद्वहमानस्तु कोऽन्यो वीरः क्रमिष्यति ।। 7.34.38 ।।
त्रयाणामेव भूतानां गतिरेषा प्लवङ्गम। 
मनोनिलसुपर्णानां तव चात्र न संशयः ।। 7.34.39 ।।
सोऽहं दृष्टबलस्तुभ्यमिच्छामि हरिपुङ्गव। 
त्वया सह चिरं सख्यं सुस्निग्धं पावकाग्रतः ।। 7.34.40 ।।
दाराः पुत्राः पुरं राष्ट्रं भोगाच्छादनभोजनम्। 
सर्वमेवाविभक्तं नौ भविष्यति हरीश्वर ।। 7.34.41 ।।
ततः प्रज्वालयित्वाग्निं तावुभौ हरीराक्षसौ। 
भ्रातृत्वमुपसम्पन्नौ परिष्वज्य परस्परम् ।। 7.34.42 ।।
अन्योन्यं लम्बितकरौ ततस्तौ हरिराक्षसौ। 
किष्किन्धां विशतुर्हृष्टौ सिंहौ गिरिगुहामिव ।। 7.34.43 ।।
स तत्र मासमुषितः सुग्रीव इव रावणः। 
अमात्यैरागतैर्नीतस्त्रैलोक्योत्सादनार्थिभिः ।। 7.34.44 ।।
एवमेतत्पुरावृत्तं वालिना रावणः प्रभो। 
धर्षितश्च कृतश्चापि भ्राता पावकसन्निधौ ।। 7.34.45 ।।
बलमप्रतिमं राम वालिनोऽभवदुत्तमम्। 
सोऽपि त्वया विनिर्दग्धः शलभो वह्निना यथा ।। 7.34.46 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुस्त्रिंशः सर्गः ।। 34 ।।
अपृच्छत तदा रामो दक्षिणाशाश्रमं मुनिम्। 
प्राञ्जलिर्विनयोपेत इदमाह वचोऽर्थवत् ।। 7.35.1 ।।
अतुलं बलमेतद्वै वालिनो रावणस्य च। 
न त्वेताभ्यां हनुमता समं त्विति मतिर्मम ।। 7.35.2 ।।
शौर्यं दाक्ष्यं बलं धैर्यं प्राज्ञता नयसाधनम्। 
विक्रमश्च प्रभावश्च हनूमति कृतालयाः ।। 7.35.3 ।।
दृष्ट्वैव सागरं वीक्ष्य सीदन्तीं कपिवाहिनीम्।
समाश्वास्य महाबाहुर्योजनानां शतं प्लुतः ।। 7.35.4 ।।
धर्षयित्वा पुरीं लङ्कां रावणान्तःपुरं तदा। 
दृष्ट्वा सम्भाषिता चापि सीता ह्याश्वासिता तथा ।। 7.35.5 ।।
सेनाग्रगा मन्त्रिसुताः किङ्करा रावणात्मजः। 
एते हनुमता तत्र ह्येकेन वितिपातिताः ।। 7.35.6 ।।
भूयो बन्धाद्विमुक्तेन भाषयित्वा दशाननम्। 
लङ्का भस्मीकृता येन पावकेनेव मेदिनी ।। 7.35.7 ।।
न कालस्य न शक्रस्य न विष्णोर्वित्तपस्य च।
कर्माणि तानि श्रूयन्ते यानि युद्धे हनूमतः ।। 7.35.8 ।।
एतस्य बाहुवीर्येण लङ्का सीता च लक्ष्मणः। 
प्राप्ता मया जयश्चैव राज्यं मित्राणि बान्धवाः ।। 7.35.9 ।।
हनूमान्यदि मे नः स्याद्वानराधिपतेः सखा। 
प्रवृत्तिमपि को वेत्तुं जानक्याः शक्तिमान्भवेत् ।। 7.35.10 ।।
किमर्थं वाल्यनेनैव सुग्रीवप्रियकाम्यया। 
तदा वैरे समुत्पन्ने न दग्धो वीरुधो यथा ।। 7.35.11 ।।
नहि वेदितवान्मन्ये हनूमानात्मनो बलम्। 
यद्दृष्टवाञ्जीवितेष्टं क्लिश्यन्तं वानराधिपम् ।। 7.35.12 ।।
एतन्मे भगवन्सर्वं हनूमति महामतौ। 
विस्तरेण यथातत्त्वं कथयामरपूजित ।। 7.35.13 ।।
राघवस्य वचः श्रुत्वा हेतुयुक्तमृषिस्तदा। 
हनूमतः समक्षं तमिदं वचनमब्रवीत् ।। 7.35.14 ।।
सत्यमेतद्रघुश्रेष्ठ यद्ब्रवीषि हनूमतः। 
न बले विद्यते तुल्यो न गतौ न मतौ परः ।। 7.35.15 ।।
अमोघशापैः शप्तस्तु दत्तोऽस्य मुनिभिः पुरा। 
न वेत्ता हि बलं येन बली सन्निरिमर्दनः ।। 7.35.16 ।।
बाल्येऽप्येतेन यत्कर्म कृतं राम महाबल।
तन्न वर्णयितुं शक्यमिति बालतयाऽऽस्यते ।। 7.35.17 ।।
यदि वाऽस्ति त्वभिप्रायस्तच्छ्रोतुं तव राघव।
समाधाय मतिं राम निशामय वदाम्यहम् ।। 7.35.18 ।।
सूर्यदत्तवरस्वर्णः सुमेरुर्नाम पर्वतः। 
यत्र राज्यं प्रशास्त्यस्य केसरी नाम वै पिता ।। 7.35.19 ।।
तस्य भार्या बभूवैषा ह्यञ्जनेति परिश्रुता।
जनयामास तस्यां वै वायुरात्मजमुत्तमम् ।। 7.35.20 ।।
शालिशूकनिभाभासं प्रासूतामुं तदाऽञ्जना। 
फलान्याहर्तुकामा वै निष्क्रान्ता गहनेचरा ।। 7.35.21 ।।
एष मातुर्वियोगाच्च क्षुधया च भृशार्दितः। 
रुरोद शिशुरत्यर्थं शिशुः शरवणे यथा ।। 7.35.22 ।।
तदोद्यन्तं विवस्वन्तं जपापुष्पोत्करोपमम्। 
ददर्श फललोभाच्च ह्युत्पपात रविं प्रति ।। 7.35.23 ।।
बालार्काभिमुखो बालो बालार्क इव मूर्तिमान्। 
ग्रहीतुकामो बालार्कं प्लवतेऽम्बरमध्यगः ।। 7.35.24 ।।
एतस्मिन्प्लवमाने तु शिशुभावे हनूमति। 
देवदानवयक्षाणां विस्मयः सुमहानभूत् ।। 7.35.25 ।।
नाप्येवं वेगवान्वायुर्गरुडो वा मनस्तथा। 
यथाऽयं वायुपुत्रस्तु क्रमतेऽम्बरमुत्तमम् ।। 7.35.26 ।।
यदि तावच्छिशोरस्य त्वीदृशो गतिविक्रमः। 
यौवनं बलमासाद्य कथं वेगो भविष्यति ।। 7.35.27 ।।
तमनुप्लवते वायुः प्लवन्तं पुत्रमात्मनः। 
सूर्यदाहभयाद्रक्षंस्तुषारचयशीतलः ।। 7.35.28 ।।
बहुयोजनसाहस्रं क्रमत्येष गतोम्बरम्। 
पितुर्बलाच्च बाल्याच्च भास्कराभ्याशमागतः ।। 7.35.29 ।।
शिशुरेष त्वदोषज्ञ इति मत्वा दिवाकरः। 
कार्यं चात्र समायत्तमित्येवं न ददाह सः ।। 7.35.30 ।।
यमेव दिवसं ह्येष ग्रहीतुं भास्करं प्लुतः। 
तमेव दिवसं राहुर्जिघृक्षति दिवाकरम् ।। 7.35.31 ।।
अनेन स परामृष्टो राम सूर्यरथोपरि। 
अपक्रान्तस्ततस्त्रस्तो राहुश्चन्द्रार्कमर्दनः ।। 7.35.32 ।।
स इन्द्रभवनं गत्वा सरोषः सिंहिकासुतः। 
अब्रवीद्भ्रुकुटिं कृत्वा देवं देवगणैर्वृतम् ।। 7.35.33 ।।
बुभुक्षापनयं दत्त्वा चन्द्रार्कौ मम वासव। 
किमिदं तत्त्वया दत्तमन्यस्य बलवृत्रहन् ।। 7.35.34 ।।
अद्याहं पर्वकाले तु जिघृक्षुः सूर्यमागतः। 
अथान्यो राहुरासाद्य जग्राह सहसा रविम् ।। 7.35.35 ।।
स राहोर्वचनं श्रुत्वा वासवः सम्भ्रमान्वितः।
उत्पपातासनं हित्वा चोद्वहन्काञ्चनीं स्रजम् ।। 7.35.36 ।।
ततः कैलासकूटाभं चतुर्दन्तं मदस्रवम्। 
शृङ्गारधारिणं प्रांशुं स्वर्णघण्टाट्टहासिनम् ।। 7.35.37 ।।
इन्द्रः करीन्द्रमारुह्य राहुं कृत्वा पुरःसरम्। 
प्रायाद्यत्राभवत्सूर्यः सहानेन हनूमता ।। 7.35.38 ।।
अथातिरभसेनागाद्राहुरुत्सृज्य वासवम्।
अनेन च स वै दृष्टः प्रधावञ्छैलकूटवत् ।। 7.35.39 ।।
ततः सूर्यं समुत्सृज्य राहुं फलमवेक्ष्य च। 
उत्पपात पुनर्व्योम ग्रहीतुं सिंहिकासुतम् ।। 7.35.40 ।।
उत्सृज्यार्कमिमं राम प्रधावन्तं प्लवङ्गमम्। 
अवेक्ष्यैवं परावृत्त्य मुखशेषः पराङ्मुखः ।। 7.35.41 ।।
इन्द्रमाशंसमानस्तु त्रातारं सिंहिकासुतः। 
इन्द्र इन्द्रेति संत्रासान्मुहुर्महुरभाषत ।। 7.35.42 ।।
राहोर्विक्रोशमानस्य प्रागेवालक्षितं स्वरम्।
श्रुत्वेन्द्रोवाच मा भैषीरहमेनं निषूदये ।। 7.35.43 ।।
ऐरावतं ततो दृष्ट्वा महत्तदिदमित्यपि। 
फलं मत्वा हस्तिराजमभिदुद्राव मारुतिः ।। 7.35.44 ।।
तथास्य धावतो रूपमैरावतजिघृक्षया। 
मुहूर्तमभवद्घोरमिन्द्राग्न्योरिव भास्वरम् ।। 7.35.45 ।।
एवमाधावमानं तु नातिक्रुद्धः शचीपतिः। 
हस्तान्तादतिमुक्तेन कुलिशेनाभ्यताडयत् ।। 7.35.46 ।।
ततो गिरौ पपातैष इन्द्रवज्राभिताडितः। 
पतमानस्य चैतस्य वामो हनुरभज्यत ।। 7.35.47 ।।
तस्मिंस्तु पतिते बाले वज्रताडनविह्वले। 
चुक्रोधेन्द्राय पवनः प्रजानामहिताय सः ।। 7.35.48 ।।
प्रचारं स तु सङ्गृह्य प्रजास्वन्तर्गतः प्रभुः। 
गुहां प्रविष्टः स्वसुतं शिशुमादाय मारुतः ।। 7.35.49 ।।
विण्मूत्राशयमावृत्य प्रजानां परमार्तिकृत्। 
रुरोध सर्वभूतानि यथा वर्षाणि वासवः ।। 7.35.50 ।।
वायुप्रकोपाद्भूतानि निरुच्छ्वासानि सर्वतः। 
सन्धिभिर्भिद्यमानैश्च काष्ठभूतानि जज्ञिरे ।। 7.35.51 ।।
निःस्वाध्यायवषट्कारं निष्क्रियं धर्मवर्जितम्। 
वायुप्रकोपात्त्रैलोक्यं निरयस्थमिवाभवत् ।। 7.35.52 ।।
ततः प्रजाः सगन्धर्वाः सदेवासुरमानुषाः। 
प्रजापतिं समाधावन्दुःखिताश्च सुखेच्छया ।। 7.35.53 ।।
ऊचुः प्राञ्जलयो देवा महोदरनिभोदराः। 
त्वया नु भगवन्सृष्टाः प्रजानाथ चतुर्विधाः ।। 7.35.54 ।।
त्वया दत्तोऽयमस्माकमायुषः पवनः पतिः। 
सोऽस्मान्प्राणेश्वरो भूत्वा कस्मादेषोऽद्य सत्तम ।। 7.35.55 ।।
रुरोध दुःखं जनयन्नन्तःपुर इव स्त्रियः।
तस्मात्त्वां शरणं प्राप्ता वायुनोहता वयम् ।। 7.35.56 ।।
एतत्प्रजानां श्रुत्वा तु प्रजानाथः प्रजापतिः।
कारणादिति चोक्त्वासौ प्रजाः पुनरभाषत ।। 7.35.57 ।। 
यस्मिंश्च कारणे वायुश्चुक्रोध च रुरोध च।
प्रजाः शृणुध्वं तत्सर्वं श्रोतव्यं चात्मनः क्षमम् ।। 7.35.58 ।। 
पुत्रस्तस्यामरेशेन इन्द्रेणाद्य निपातितः।
राहोर्वचनमास्थाय ततः स कुपितोऽनिलः ।। 7.35.59 ।।                                                              
अशरीरः शरीरेषु वायुश्चरति पालयन्।
शरीरं हि विना वायुं समतां याति दारुभिः ।। 7.35.60 ।। 
वायुः प्राणः सुखं वायुर्वायुः सर्वमिदं जगत्।
वायुना सम्परित्यक्तं न सुखं विन्दते जगत् ।। 7.35.61 ।। 
अद्यैव च परित्यक्तं वायुना जगदायुषा।
अद्यैव ते निरुच्छ्वासाः काष्ठकुड्योपमाः स्थिताः ।। 7.35.62 ।। 
तद्यामस्तत्र यत्रास्ते मारुतो रुक्प्रदो हि नः। 
मा विनाशं गमिष्याम अप्रसाद्यादितेः सुताः ।। 7.35.63 ।।
ततः प्रजाभिः सहितः प्रजापतिः सदेवगन्धर्वभुजङ्गगुह्यकैः।
जगाम तत्रास्यति यत्र मारुतः सुतं सुरेन्द्राभिहतं प्रगृह्य सः ।। 7.35.64 ।।
ततोऽर्कवैश्वानरकाञ्चनप्रभं सुतं तदोत्सङ्गगतं सदागतेः। 
चतुर्मुखो वीक्ष्य कृपामथाकरोत्सदेवगन्धर्वर्षियक्षराक्षसैः ।। 7.35.65 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे पंचत्रिंशः सर्गः ।। 35 ।।
ततः पितामहं दृष्ट्वा वायुः पुत्रवधार्दितः। 
शिशुकं तं समादाय उत्तस्थौ धातुरग्रतः ।। 7.36.1 ।।
चलकुण्डलमौलिस्रक्तपनीयविभूषणः। 
पादयोर्न्यपतद्वायुस्तिस्रोपस्थाय वेधसे ।। 7.36.2 ।।
तं तु वेदविदा तेन लम्बाभरणशोभिना। 
वायुमुत्थाप्य हस्तेन शिशुं तं परिमृष्टवान् ।। 7.36.3 ।।
स्पृष्टमात्रस्ततः सोऽथ सलीलं पद्मयोनिना। 
जलसिक्तं यथा सस्यं पुनर्जीवितमाप्तवान् ।। 7.36.4 ।।
प्राणवन्तमिमं दृष्ट्वा प्राणो गन्धवहो मुदा। 
चचार सर्वभूतेषु सन्निरुद्धं यथा पुरा ।। 7.36.5 ।।
मरुद्रोधाद्विनिर्मुक्तास्ताः प्रजा मुदिताऽभवन्।
शीतदाहविनिर्मुक्ताः पद्मिन्य इव साम्बुजाः ।। 7.36.6 ।।
ततस्त्रियुग्मस्त्रिककुत्ित्रधामा त्रिदशार्चितः। 
उवाच देवता ब्रह्मा मारुतप्रियकाम्यया ।। 7.36.7 ।।
भो महेन्द्रेशवरुणप्रजेश्वरधनेश्वराः। 
जानतामपि वः सर्वं वक्ष्यामि श्रूयतां हितम् ।। 7.36.8 ।।
अनेन शिशुना कार्यं कर्तव्यं वो भविष्यति। 
तद्वदध्वं वरान्सर्वे मारुतस्यास्य तुष्टये ।। 7.36.9 ।।
ततः सहस्रनयनः प्रीतियुक्तः शुभाननः। 
कुशेशयमयीं मालामुत्क्षिप्येदं वचोऽब्रवीत् ।। 7.36.10 ।।
मत्करोत्सृष्टवज्रेण हनुरस्य यथा हतः। 
नाम्ना वै कपिशार्दूलो भविता हनुमानिति ।। 7.36.11 ।।
अहमस्य प्रदास्यामि परमं वरमद्भुतम्।
इतः प्रभृति वज्रस्य ममावध्यो भविष्यति ।। 7.36.12 ।।
मार्तण्डस्त्वब्रवीत्तत्र भगवांस्तिमिरापहः। 
तेजसोऽस्य मदीयस्य ददामि शतिकां कलाम् ।। 7.36.13 ।।
यदा तु शास्त्राण्यध्येतुं शक्तिरस्य भविष्यति।
तदास्य शास्त्रं दास्यामि येन वाग्ग्मी भविष्यति ।। 7.36.14 ।।
नचास्य भविता कश्चित्सदृशः शास्त्रदर्शने।
वरुणश्च वरं प्रादान्नास्य मृत्युर्भविष्यति। 
वर्षायुतशतेनापि मत्पाशादुदकादपि ।। 7.36.15 ।।
यमो दण्डादवध्यत्वमरोगत्वं च नित्यशः।
वरं ददामि सन्तुष्ट अविषादं च संयुगे ।। 7.36.16 ।।
गदेयं मामिका नैनं संयुगेषु वधिष्यति। 
इत्येवं वरदः प्राह तदा ह्येकाक्षिपिङ्गलः ।। 7.36.17 ।।
मत्तो मदायुधानां च न वध्योऽयं भविष्यति। 
इत्येवं शङ्करेणापि दत्तोऽस्य परमो वरः ।। 7.36.18 ।।
सर्वेषां ब्रह्मदण्डानामवध्योऽयं भविष्यति।
दीर्घायुश्च महात्मा च इति ब्रह्माब्रवीद्वचः ।। 7.36.19 ।।
विश्वकर्मा च दृष्ट्वैनं बालसूर्योपमं शिशुम्। 
शिल्पिनां प्रवरः प्रादाद्वरमस्य महामतिः ।। 7.36.20 ।।
मत्कृतानि च शस्त्राणि यानि दिव्यानि संयुगे। 
तैरवध्यत्वमापन्नश्चिरजीवी भविष्यति ।। 7.36.21 ।।
ततः सुराणां तु वरैर्दृष्ट्वा ह्येनमलङ्कृतम्। 
चतुर्मुखस्तुष्टमना वायुमाह जगद्गुरुः ।। 7.36.22 ।।
अमित्राणां भयकरो मित्राणामभयङ्करः। 
अजेयो भविता पुत्रस्तव मारुत मारुतिः ।। 7.36.23 ।।
कामरूपः कामचारी कामगः प्लवतां वरः। 
भवत्यव्याहतगतिः कीर्तिमांश्च भविष्यति ।। 7.36.24 ।।
रावणोत्सादनार्थानि रामप्रियकरणि च। 
रोमहर्षकराण्येष कर्ता कर्माणि संयुगे ।। 7.36.25 ।।
एवमुक्त्वा तमामन्त्र्य मारुतं त्वमरैः सह। 
यथागतं ययुः सर्वे पितामहपुरोगमाः ।। 7.36.26 ।।
सोऽपि गन्धवहः पुत्रं प्रगृह्य गृहमानयत्।
अञ्जनायास्तमाचख्यौ वरदत्तं विनिर्गतः ।। 7.36.27 ।।
प्राप्य राम वरानेष वरदानसमन्वितः। 
बलेनात्मनि संस्थेन सोऽपूर्यत यथाऽर्णवः ।। 7.36.28 ।।
तरसा पूर्यमाणोऽपि तदा वानरपुङ्गवः। 
आश्रमेषु महर्षीणामपराध्यति निर्भयः ।। 7.36.29 ।।
स्रुग्भाण्डान्यग्निहोत्रं च वल्कलाजिनसञ्चयान्। 
भग्नविच्छिन्नविध्वस्तान्संशान्तानां करोत्ययम् ।। 7.36.30 ।।
एवंविधानि कर्माणि प्रावर्तत महाबलः। 
सर्वेषां ब्रह्मदण्डानामवध्यः शम्भुना कृतः ।। 7.36.31 ।।
जानन्त ऋषयस्तं वै सहन्ते तस्य शक्तितः ।। 7.36.32 ।। 
यथा केसरिणा त्वेष वायुना सोऽञ्जनासुतः।
प्रतिषिद्धोऽपि मर्यादां लङ्घयत्येव वानरः ।। 7.36.33 ।। 
ततो महर्षयः क्रुद्धा भृग्वङ्गिरसवंशजाः।
शेपुरेनं रघुश्रेष्ठ नातिक्रुद्धातिमन्यवः ।। 7.36.34 ।। 
बाधसे यत्समाश्रित्य बलमस्मान्प्लवङ्गम।
तद्दीर्घकालं वेत्तासि नास्माकं शापमोहितः। 
यदा ते स्मार्यते कीर्तिस्तदा ते वर्धते बलम् ।। 7.36.35 ।।
ततस्स हृततेजौजा महर्षिवचनौजसा।
एषोश्रमाणि तान्येव मृदुभावं गतोऽचरत् ।। 7.36.36 ।।
अथर्क्षरजसो नाम वालिसुग्रीवयोः पिता।
सर्ववानरराजाऽऽसीत्तेजसा भास्करप्रभः ।। 7.36.37 ।।
स तु राज्यं चिरं कृत्वा वानराणां हरीश्वरः। 
स च ऋक्षरजा नाम कालधर्मेण सङ्गतः ।। 7.36.38 ।।
तस्मिन्नस्तमिते चाथ मन्त्रिभिर्मन्त्रकोविदैः।
पित्र्ये पदे कृतो वाली सुग्रीवो वालिनः पदे ।। 7.36.39 ।।
सुग्रीवेण समं त्वस्य अद्वैधं छिद्रवर्जितम्।
आबाल्यं सख्यमभवदनिलस्याग्निना यथा ।। 7.36.40 ।।
एष शापवशादेव न वेद बलमात्मनः। 
वालिसुग्रीवयोर्वैरं यदा राम समुत्थितम् ।। 7.36.41 ।।
न ह्येष राम सुग्रीवो भ्राम्यमाणोऽपि वालिना ।। 7.36.42 ।।
देव जानाति न ह्येष बलमात्मनि मारुतिः।
ऋषिशापाहृतबलस्तदैष कपिसत्तमः ।। 7.36.43 ।। 
सिंहः कुञ्जररुद्धो वा आस्थितः सहितो रणे ।। 7.36.44 ।।
पराक्रमोत्साहमतिप्रतापसौशील्यमाधुर्यनयानयैश्च।
गाम्भीर्यचातुर्यसुवीर्यधैर्यैर्हनूमतः कोऽभ्यधिकोऽस्ति लोके ।। 7.36.45 ।।
असौ पुनर्व्याकरणं ग्रहीष्यन्सूर्योन्मुखः प्रष्टुमना कपीन्द्रः। 
उद्यद्गिरेरस्तगिरिं जगाम ग्रन्थं महद्धारयनप्रमेयः ।। 7.36.46 ।।
ससूत्रवृत्त्यर्थपदं महार्थं ससङ्ग्रहं साद्ध्यति वै कपीन्द्रः।
नह्यस्य कश्चित्सदृशोऽस्ति शास्त्रे वैशारदे च्छन्दगतौ तथैव ।। 7.36.47 ।।
सर्वासु विद्यासु तपोविधाने प्रस्पर्धतेऽयो हि गुरुं सुराणाम्।
सोऽयं नवव्याकरणार्थवेत्ता ब्रह्मा भविष्यत्यपि ते प्रसादात् ।। 7.36.48 ।।
प्रवीविवक्षोरिव सागरस्य लोकान्दिधक्षोरिव पावकस्य 
युगक्षये ह्येव यथान्तकस्य हनूमतः स्थास्यति कः पुरस्तात् ।। 7.36.49 ।।
एषेव चान्ये च महाकपीन्द्राः सुग्रीवमैन्दद्विविदाः सनीलाः।
सतारतारेयनलाः सरम्भास्त्वत्कारणाद्राम सुरैर्हि सृष्टाः ।। 7.36.50 ।।
तदेत्कथितं सर्वं यन्मां त्वं परिपृच्छसि। 
हनूमतो बालभावे कर्मैतत्कथितं मया ।। 7.36.51 ।।
श्रुत्वाऽगस्त्यस्य कथितं रामः सौमित्रिरेव च।
विस्मयं परमं जग्मुर्वानरा राक्षसैः सह ।। 7.36.52 ।।
अगस्त्यस्त्वब्रवीद्रामं सर्वमेतछ्रुतं त्वया। 
दृष्टः सम्भाषितश्चासि राम गच्छामहे वयम् ।। 7.36.53 ।।
श्रुत्वैतद्राघवो वाक्यमगस्त्यस्योग्रतेजसः। 
प्राञ्जलिः प्रणतश्चापि महर्षिमिदमब्रवीत् ।। 7.36.54 ।।
अद्य मे देवता हृष्टाः पितरः प्रपितामहाः।
युष्माकं दर्शनादेव नित्यं तुष्टाः सबान्धवाः ।। 7.36.55 ।।
विज्ञाप्यं तु ममैतद्धि यद्वदाम्यागतस्पृहः। 
तद्भवद्भिर्मम कृते कर्तव्यमनुकम्पया ।। 7.36.56 ।।
पौरजानपदान्स्थाप्य स्वकार्येष्वहमागतः। 
क्रतूनेव करिष्यामि प्रभावाद्भवतां सताम् ।। 7.36.57 ।।
सदस्या मम यज्ञेषु भवन्तो नित्यमेव तत्। 
भविष्यथ महावीर्या ममानुग्रहकाङ्क्षिणः ।। 7.36.58 ।।
अहं युष्मान्समाश्रित्य तपोनिर्धूतकल्मषान्। 
अनुग्रहीतः पितृभिर्भविष्यामि सुनिर्वृतः ।। 7.36.59 ।।
तदागन्तव्यमनिशं भवद्भिरिह सङ्गतैः। 
अगस्त्याद्यास्तु तच्छ्रुत्वा ऋषयः संशितव्रताः ।। 7.36.60 ।।
एवमस्त्विति तं  चोक्त्वा प्रयातुमुपचक्रमुः ।। 7.36.61 ।। 
एवमुक्त्वा गताः सर्वे ऋषयस्ते यथागतम्।
[अभिवाद्य महात्मानो राघवेण विसर्जिताः।]
राघवश्च तमेवार्थं चिन्तयामास विस्मितः ।। 7.36.62 ।। 
ततोऽस्तं भास्करे याते विसृज्य नृपवानरान्।
सन्ध्यामुपास्य विधिवत्तदा नरवरोत्तमः।
प्रवृत्तायां रजन्यां तु सोऽन्तःपुरचरोऽभवत् ।। 7.36.63 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षट््त्रिंशः सर्गः ।। 36 ।।
अभिषिक्ते तु काकुत्स्थे धर्मेण विदितात्मनि। 
व्यतीता या निशा पूर्वा पौराणां हर्षवर्धिनी ।। 7.37.1 ।।
तस्यां रजन्यां व्युष्टायां प्रातर्नृपतिबोधकाः। 
वन्दिनः समुपातिष्ठन्सौम्या नृपतिवेश्मनि ।। 7.37.2 ।।
ते रक्तकण्ठिनः सर्वे किन्नरा इव शिक्षिताः। 
तुष्टुवुर्नपतिं वीरं यथावत् सम्प्रहर्षिणः ।। 7.37.3 ।।
वीर सौम्य प्रबुध्यस्व कौसल्याप्रीतिवर्धन। 
जगद्धि सर्वं स्वपिति त्वयि सुप्ते नराधिप ।। 7.37.4 ।।
विक्रमस्ते यथा विष्णो रूपं चैवाश्विनोरिव। 
बुद्ध्या बृहस्पतेस्तुल्यः प्रजापतिसमो ह्यसि ।। 7.37.5 ।।
क्षमा ते पृथिवीतुल्या तेजसा भास्करोपमः। 
वेगस्ते वायुना तुल्यो गाम्भीर्यमुदधेरिव ।। 7.37.6 ।।
अप्रकम्प्यो यता स्थाणुश्चन्द्रे सौम्यत्वमीदृशम्। 
नेदृशाः पार्थिवाः पूर्वं भवितारो नराधिप ।। 7.37.7 ।।
यथा त्वमतिदुर्धर्षो धर्मनित्यः प्रजाहितः। 
न त्वां जहाति कीर्तिश्च लक्ष्मीश्च पुरुषर्षभ ।। 7.37.8 ।।
श्रीश्च धर्मश्च काकुत्स्थ त्वयि नित्यं प्रतिष्ठितौ। 
एताश्चान्याश्च मधुरा वन्दिभिः परिकीर्तिताः ।। 7.37.9 ।।
सूताश्च संस्तवैर्दिव्यैर्बोधयन्ति स्म राघवम्।
स्तुतिभिः स्तूयमानाभिः प्रत्यबुध्यत राघवः ।। 7.37.10 ।।
स तद्विहाय शयनं पाण्डराच्छादनास्तृतम्। 
उत्तस्थौ नागशयनाद्धरिर्नारायणो यथा ।। 7.37.11 ।।
तमुत्थितं महात्मानं प्रह्वाः प्राञ्जलयो नराः। 
सलिलं भाजनैः शुभ्रैरुपतस्थुः सहस्रशः ।। 7.37.12 ।।
कृतोदकशुचिर्भूत्वा काले हुतहुताशनः। 
देवागारं जगामाशु पुण्यमिक्ष्वाकुसेवितम् ।। 7.37.13 ।।
तत्र देवान्पितॄन्विप्रानर्चयित्वा यथाविधि। 
बाह्यकक्षान्तरं रामो निर्जगाम जनैर्वृतः ।। 7.37.14 ।।
उपतस्थुर्महात्मानो मन्त्रिणः सपुरोहिताः। 
वसिष्ठप्रमुखाः सर्वे दीप्यमाना इवाग्नयः ।। 7.37.15 ।।
क्षत्रियाश्च महात्मानो नानाजनपदेश्वराः। 
रामस्योपाविशन्पार्श्वे शक्रस्येव यथाऽमराः ।। 7.37.16 ।।
भरतो लक्ष्मणश्चात्र शत्रुघ्नश्च महायशाः। 
उपासाञ्चक्रिरे हृष्टा वेदास्त्रय इवाध्वरम् ।। 7.37.17 ।।
याताः प्राञ्जलयो भूत्वा किङ्करा मुदिताननाः। 
मुदिता नाम पार्श्वस्था बहवः समुपाविशन् ।। 7.37.18 ।।
वानराश्च महावीर्या विंशतिः कामरूपिणः। 
सुग्रीवप्रमुखा राममुपासन्ते महौजसः ।। 7.37.19 ।।
विभीषणश्च रक्षोभिश्चतुर्भिः परिवारितः। 
उपासते महात्मानं धनेशमिव गुह्यकाः ।। 7.37.20 ।।
तथा निगमवृद्धाश्च कुलीना ये च मानवाः। 
शिरसाऽऽवन्द्य राजानमुपासन्ते विचक्षणाः ।। 7.37.21 ।।
तथा परिवृतो राजा श्रीमद्भिर्ऋषिभिर्वृतः। 
राजभिश्च महावीर्यैर्वानरैश्च सराक्षसैः ।। 7.37.22 ।।
यथा देवेश्वरो नित्यमृषिभिः समुपास्यते। 
अधिकस्तेन रूपेण सहस्राक्षाद्विरोचते ।। 7.37.23 ।।
तेषां समुपविष्टानां तास्ताः सुमधुराः कथाः। 
कथ्यन्ते धर्मसंयुक्ताः पुराणज्ञैर्महात्मभिः ।। 7.37.24 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तत्रिंशः सर्गः ।। 37 ।।
।। अथाधिकपाठश्लोकप्रारम्भः ।।
(सप्तत्रिंशत्सर्गानन्तरम्)
(सर्गपञ्चकम्)
	एतच्छ्रुत्वा तु निखिलं राघवोऽगस्त्यमब्रवीत्।
	य एषर्क्षरजा नाम वालिसुग्रीवयोः पिता ।। 7.1.1 ।।
	जननी का च भगवन् न त्वया परिकीर्तिता।
	वालिसुग्रीवयोर्ब्रह्मन् माता मे नामतः कुतः।
	एतद्ब्रह्मन् समाचक्ष्व कौतूहलमिदं हि नः ।। 7.1.2 ।।
	स प्रोक्तो राघवेणैवमगस्त्यो वाक्यमब्रवीत् ।। 7.1.3 ।।
	शृणु राम कथामेतां यथापूर्वं समासतः। 
	नारदः कथयामास ममाश्रममुपागतः ।। 7.1.4 ।।
	कदाचिदटमानोऽसावतिथित्वमुपागतः।
	अर्चितस्तु यथान्यायं विधिदृष्टेन कर्मणा ।। 7.1.5 ।।
	सुखासीनः कथां त्वेनां मया पृष्टः स कौतुकात्। 
	कथयामास धर्मात्मा महर्षे श्रूयतामिति ।। 7.1.6 ।।
	मेरुर्नगवरः श्रीमान् जाम्बूनदमयः शुभः।
	तस्य यन्मध्यमं शृङ्गं सर्वदैवतपूजितम् ।। 7.1.7 ।।
	तस्मिन् दिव्या सभा रम्या ब्राह्मी या शतयोजना।
	तस्यामास्ते सदा देवः पद्मयोनिश्चतुर्मुखः ।। 7.1.8 ।।
	योगमभ्यसतस्तस्य नेत्राभ्यां यद्रसोऽस्रवत्।
	तद््गृहीतं भगवता पाणिना चर्चितं तु तत् ।। 7.1.9 ।।
	निक्षिप्तमात्रं तद्भूमौ ब्रह्मणा लोककर्तृणा। 
	तस्मिन्नश्रुकणे राम वानरः सम्बभूव ह ।। 7.1.10 ।।
	उत्पन्नमात्रस्तु तदा वानरश्च नरोत्तम।
	समाश्वास्य प्रियैर्वाक्यैरुक्तः किल महात्मना ।। 7.1.11 ।।
	पश्य शैलं सुविस्तीर्णं सुरैरध्युषितं तदा।
	तस्मिन् रम्ये गिरिवरे बहुमूलफलाशनः ।। 7.1.12 ।।
	ममान्तिकचरो नित्यं भव वानरपुङ्गव। 
	कञ्चित् कालमिहास्स्व त्वं तव श्रेयो भविष्यति ।। 7.1.13 ।।
	एवमुक्तः स चैतेन ब्रह्मणा वानरोत्तमः। 
	प्रणम्य शिरसा पादौ देवदेवस्य राघव ।। 7.1.14 ।।
	उक्तवाल्लोँककर्तारमादिदेवं जगद््गुरुम्।
	यथाऽऽज्ञापयसे देव स्थितोऽहं तव शासने ।। 7.1.15 ।।
	एवमुक्त्वा हरिर्देवं ययौ हृष्टमनास्तदा। 
	स तदा द्रुमषण्डेषु फलपुष्पधनेषु च ।। 7.1.16 ।।
	ब्रह्मप्रतिबलः शैघ्र्यै वने फलकृताशनः।
	क्वचिन्मधूनि मुख्यानि चिन्वन् पुष्पाण्यनेकशः ।। 7.1.17 ।।
	दिने दिने च सायाह्ने ब्रह्मणोऽन्तिकमागमत्। 
	गृहीत्वा राम मुख्यानि पुष्पाणि च फलानि च ।। 7.1.18 ।।
	ब्रह्मणो देवदेवस्य पादमूले न्यवेदयत्।
	एवं तस्य गतः कालो बहुः पर्यटतो गिरिम् ।। 7.1.19 ।।
	कस्यचित्त्वथ कालस्य समतीतस्य राघव।
	ऋक्षराड्वानरश्रेष्ठस्तृष्णया परिपीडितः ।। 7.1.20 ।।
	उत्तरं मेरुशिखरं गतस्तत्र च दृष्टवान्।
	नानाविहङ्गसङ्घुष्टं प्रसन्नसलिलं सरः।
	चलत्केसरमात्मानं कृत्वा तस्य तटे स्थितः ।। 7.1.21 ।।
	ददर्श तस्मिन् सरसि वक्त्रच्छायामथात्मनः।
	कोऽयमस्मिन् मम रिपुर्वसत्यन्तर्जले महान् ।। 7.1.22 ।।
	रूपं चान्तर्गतं तत्र वीक्ष्य तत्पाथसो हरिः।
	क्रोधाविष्टमना ह्येष नियतं माऽवमन्यते ।। 7.1.23 ।।
	तदस्य दुष्टभावस्य कर्तव्यो निग्रहो मया। 
	एवं सञ्चिन्त्य मनसा स वै वानरचापलात् ।। 7.1.24 ।।
	आप्लुत्य चापतत्तस्मिन् ह्रदे वानरसत्तमः।
	उत्प्लुत्य तस्मात् सरस उत्थितः प्लवगः पुनः ।। 7.1.25 ।।
	तस्मिन्नेव क्षणे राम स्त्रीत्वं प्राप स वानरः।
	मनोज्ञरूपा सा नारी लावण्यललिता शुभा ।। 7.1.26 ।।
	विस्तीर्णजघना सुभ्रूर्नीलकुञ्चितमूर्धजा।
	मुग्धा सस्मितवक्त्रा च पीनस्तनतटा शुभा ।। 7.1.27 ।।
	ह्रदतीरस्थिता भाति ऋजुयष्टिर्लता तथा।
	त्रैलोक्यसुन्दरी कान्ता सर्वचित्तप्रमाथिनी ।। 7.1.28 ।।
	लक्ष्मीव पद्मरहिता चन्द्रज्योत्स्नेव निर्मला।
	रूपेणाप्यभवत् सा तु श्रीर्गीर्देवी उमा यथा ।। 7.1.29 ।।
	द्योतयन्ती दिशः सर्वास्तत्राभूत् सा वराङ्गना।
	एतस्मिन्नन्तरे देवो निवृत्तः सुरनायकः ।। 7.1.30 ।।
	पादावुपास्य देवस्य ब्रह्मणस्तेन वै पथा।
	तस्यामेव च वेलायामादित्योऽपि परिभ्रमन् ।। 7.1.31 ।।
	तस्मिन्नेव वने सोऽभूद्यस्मिन् सा तनुमध्यमा।
	युगपत् सा तदा दृष्टा देवाभ्यां सुरसुन्दरी ।। 7.1.32 ।।
	कन्दर्पवशगौ तौ तु दृष्ट्वा तां सम्बभूवतुः।
	ततः क्षुभितसर्वाङ्गौ सुरेन्द्रतपनावुभौ ।। 7.1.33 ।।
	तद्रूपमद्भुतं दृष्ट्वा त्याजितौ धैर्यमात्मनः। 
	ततस्तस्यां सुरेन्द्रेण स्कन्नं शिरसि पातितम् ।। 7.1.34 ।।
	अनासाद्यैव तां नारीं सन्निवृत्तमथोऽभवत्।
	ततः सा वानरपतिं प्रासूत बलशालिनम् ।। 7.1.35 ।।
	अमोघरेतस्त्वात्तस्य वासवस्य महात्मनः। 
	वालेषु पतितं बीजं वाली नाम बभूव ह ।। 7.1.36 ।।
	भास्करेणापि तस्यां वै कन्दर्पवशवर्तिना। 
	बीजं तु सिक्तं ग्रीवायां विधानमनुवर्तिना ।। 7.1.37 ।।
	तेनापि सा वरतनुर्नोक्ता किञ्चिद्वचः शुभम्।
	निवृत्तमदनश्चाथ सूर्योऽपि समपद्यत ।। 7.1.38 ।।
	ग्रीवायां पतिते बीजे सुग्रीवः समजायत।
	एवमुत्पादितौ वीरौ वानरेन्द्रौ महाबलौ ।। 7.1.39 ।।
	दत्त्वा तु काञ्चनीं मालां वानरेन्द्रस्य वालिनः।
	अक्षय्यां गुणसम्पूर्मां शक्रस्तु त्रिदिवं ययौ ।। 7.1.40 ।।
	सूर्योऽपि स्वसुतस्यैनं निरूप्य पवनात्मजम्।
	कृत्येषु व्यवसायेषु जगाम सविताऽम्बरम् ।। 7.1.41 ।।
	तस्यां निशायां व्युष्टायामुदिते च दिवाकरे। 
	स तु वानरूपं तु प्रतिपदे पुनर्नृप ।। 7.1.42 ।।
	स एव वानरो भूत्वा पुत्रौ स्वस्य प्लवङ्गमौ।
	पिङ्गेक्षणौ हरिवरावपश्यत् कामरूपिणौ ।। 7.1.43 ।।
	मधून्यमृतकल्पानि पायितौ तेन तौ तदा।
	गृह्य ऋक्षरजास्तौ तु ब्रह्मणोऽन्तिकमागतः ।। 7.1.44 ।।
	दृष्ट्वर्क्षरजसं पुत्रं ब्रह्मा लोकपितामहः।
	बहुशः सान्त्वयामास पुत्राभ्यां सहितं हरिम् ।। 7.1.45 ।।
	सान्त्वयित्वा ततः पश्चाद्देवदूतमथादिशत्। 
	गच्छ मद्वचनाद्दूत किष्किन्धां नाम वै शुभाम् ।। 7.1.46 ।।
	सा ह्यस्य गुणसम्पन्ना महती च पुरी शुभा।
	तत्र वानरयूथानि बहूनि निवसन्ति च ।। 7.1.47 ।।
	बहुरत्नसमाकीर्णा वानरैः कामरूपिभिः।
	पण्या पणवती दुर्गा चातुर्वर्ण्ययुता सदा ।। 7.1.48 ।।
	विश्वकर्मकृता दिव्या मन्नियोगाच्च शोभना।
	तत्रर्क्षरजसं पुत्रं सपुत्रं वानरर्षभम् ।। 7.1.49 ।।
	यूथपालान् समाहूय यांश्चान्यान् प्राकृतान् हरीन्।
	तेषां सम्भाव्य सर्वेषां मदीयं जनसंसदि ।। 7.1.50 ।।
	अभिषेचय राजानमारोप्य महदासने।
	दृष्टमात्राश्च ते सर्वे वानरेण च धीमता ।। 7.1.51 ।।
	अस्यर्क्षरजसो नित्यं भविष्यन्ति वशानुगाः। 
	इत्येवमुक्ते वचने ब्रह्मणा तु हरीश्वरम् ।। 7.1.52 ।।
	पुरतःकृत्य दूतोऽसौ प्रययौ तां पुरीं शुभाम्।
	स प्रविश्यानिलगतिस्तां गुहां वानरोत्तमम् ।। 7.1.53 ।।
	स्थापयामास राजानं पितामहनियोगतः।
	राज्याभिषेकविधिना स्नातोऽथाभ्यर्चितस्तदा ।। 7.1.54 ।।
	स बद्धमुकुटः श्रीमानभिषिक्तः स्वलङ्कृतः। 
	आज्ञापयामास हरीन् सर्वान् मुदितमानसः ।। 7.1.55 ।।
	सप्तद्वीपसमुद्रायां पृथिव्यां ये प्लवङ्गमाः।
	वालिसुग्रीवयोरेव ह्येष त्वृक्षरजाः पिता ।। 7.1.56 ।।
	जननी चैव तु हरिरित्येतद्भद्रमस्तु ते।
	यश्चैतच्छ्रावयेद्विद्वान् यश्चैतच्छृणुयान्नरः ।। 7.1.57 ।।
	सिद्ध्यन्ति तस्य कार्यार्था मनसो हर्षवर्धनाः ।। 7.1.58 ।।
	एतच्च सर्वं कथितं मया विभो प्रविस्तरेणेह यथार्थतस्तव।
	उत्पत्तिरेषा रजनीचराणामुक्ता तथैवेह हरीश्वराणाम् ।। 7.1.59 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे प्रथमः सर्गः ।। 1 ।।
	एतां श्रुत्वा कथां दिव्यां पौराणीं राघवस्ततः।
	भ्रातृभिः सहितो वीरो विस्मयं परमं ययौ ।। 7.2.1 ।।
	राघवोऽथ ऋषेर्वाक्यं श्रुत्वा वचनमब्रवीत्।
	कथेयं महती पुण्या त्वत्प्रसादाच्छ्रुता मया ।। 7.2.2 ।।
	बृहत्कौतूहलेनास्मि संवृतो मुनिपुङ्गव।
	उत्पत्तिर्यादृशी दिव्या वालिसुग्रीवयोर्द्विज ।। 7.2.3 ।।
	ब्रह्मर्षे मम किं चित्रं सुरेन्द्रतपनावुभौ।
	जातौ वानरशार्दूलौ बलेन बलिनां वरौ ।। 7.2.4 ।।
	एवमुक्ते तु रामेण कुम्भयोनिरभाषत।
	एवमेतन्महाबाहो वृत्तमासीत् पुरा किल ।। 7.2.5 ।।
	अथापरां कथां दिव्यां शृणु राजन् सनातनीम्।
	यदर्थं राम वैदेही रावणेन पुरा हृता ।। 7.2.6 ।।
	तत्तेऽहं कीर्तयिष्यामि समाधिं श्रवणे कुरु।
	पुरा कृतयुगे राम प्रजापतिसुतं प्रभुम् ।। 7.2.7 ।।
	सनत्कुमारमासीनं रावणो राक्षसाधिपः।
	ददर्श सूर्यसङ्काशं ज्वलन्तमिव तेजसा ।। 7.2.8 ।।
	विनयावनतो भूत्वा ह्यभिवाद्य कृताञ्जलिः।
	उक्तवान् रावणो राम तमृषिं सत्यवादिनम् ।। 7.2.9 ।।
	को ह्यस्मिन् प्रवरो लोके देवानां बलवत्तरः।
	यं समाश्रित्य विबुधा जयन्ति समरे रिपून् ।। 7.2.10 ।।
	कं यजन्ति जना नित्यं कं ध्यायन्ति च योगिनः।
	एतन्मे शंस भगवन् विस्तरेण तपोधन ।। 7.2.11 ।।
	विदित्वा हृद्गतिं तस्य ध्यानदृष्टिर्महायशाः।
	उवाच रावणं प्रेम्णा श्रूयतामिति पुत्रक ।। 7.2.12 ।।
	यो बिभर्ति जगत् कृत्स्नं यस्योत्पत्तिं न विद्महे।
	सुरासुरैर्नतो नित्यं हरिर्नारायणः प्रभुः ।। 7.2.13 ।।
	यस्य नाभ्युद्भवो ब्रह्मा विश्वस्य जगतः पतिः।
	येन सर्वमिदं सृष्टं विश्वं स्थावरजङ्गमम् ।। 7.2.14 ।।
	तं समाश्रित्यं विबुधा विधिना हरिमध्वरे। 
	पिबन्ति ह्यमृतं चैव मानवाश्च यजन्ति तम् ।। 7.2.15 ।।
	पुराणैश्चैव वेदैश्च पाञ्चरात्रैस्तथैव च।
	ध्यायन्ति योगिनो नित्यं क्रतुभिश्च यजन्ति तम् ।। 7.2.16 ।।
	दैत्यदानवरक्षांसि ये चान्ये चामरद्विषः। 
	सर्वान् जयति सङ्ग्रामे सदा सर्वेः स पूज्यते ।। 7.2.17 ।।
	श्रुत्वा महर्षेस्तद्वाक्यं रावणो राक्षसाधिपः।
	उवाच प्रणतो भूत्वा पुनरेव महामुनिम् ।। 7.2.18 ।।
	दैत्यदानवरक्षांसि ये हताः समरेऽरयः।
	कां गतिं प्रितिपद्यन्ते के च ते हरिणा हताः ।। 7.2.19 ।।
	रावणस्य वचः श्रुत्वा प्रत्युवाच महामुनिः।
	दैवतैर्निहता नित्यं प्राप्नुवन्ति दिवः स्थलम् ।। 7.2.20 ।।
	पुनस्तस्मात् परिभ्रष्टा जायन्ते वसुधातले।
	पूर्वार्जितैः सुखैर्दुःखैर्जायन्ते च म्रियन्ति च ।। 7.2.21 ।।
	ये ये हताश्चक्रधरेण राजन् त्रिलोकनाथेन जनार्दनेन।
	ते ते गतास्तत्र लयं नरेन्द्राः क्रोधोऽपि देवस्य वरेण तुल्यः ।। 7.2.22 ।।
	श्रुत्वा ततस्तद्वचनं निशाचरः सनत्कुमारस्य मुखाद्विनिर्गतम्।
	तथा प्रहृष्टः स बभूव विस्मितः कथन्नु यास्यामि हरिं महाहवे ।। 7.2.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे द्वितीयः सर्गः ।। 2 ।।
	एवं चिन्तयतस्तस्य रावणस्य दुरात्मनः।
	पुनरेवापरं वाक्यं व्याजहार महामुनिः ।। 7.3.1 ।।
	मनसश्चेप्सितं यत्ते भविष्यति महाहवे।
	सुखी भव महाबाहो कञ्चित्कालमुदीक्षय ।। 7.3.2 ।।
	एवं श्रुत्वा महाबाहुस्तमृषिं प्रत्युवाच सः।
	कीदृशं लक्षणं तस्य ब्रूहि सर्वमशेषतः ।। 7.3.3 ।।
	राक्षसस्य वचः श्रुत्वा स मुनिः प्रत्यभाषत।
	श्रूयतां सर्वमाख्यास्ये तव राक्षसपुङ्गव ।। 7.3.4 ।।
	स हि सर्वगतो देवः सूक्ष्मोऽव्यक्तः सनातनः।
	तेन सर्वमिदं प्रोतं त्रैलोक्यं सचराचरम् ।। 7.3.5 ।।
	स भूमौ दिवि पाताले पर्वतेषु वनेषु च।
	स्थावरेषु च सर्वेषु वनेषु नगरीषु च ।। 7.3.6 ।।
	ओङ्कारश्चैव सत्यं च सावित्री पृथिवी च सः।
	धराधरधरो देवो ह्यनन्त इति विश्रुतः ।। 7.3.7 ।।
	अहश्च रात्रिश्च उभे च सन्ध्ये दिवाकरश्चैव यमश्च सोमः।
	स एव कालो ह्यनलश्च वायुः स ब्रह्मरुद्रौ च स एव बालः ।। 7.3.8 ।।
	विद्योतति ज्वलति भाति च पाति लोकान् सृजत्ययं संहरति प्रशास्ति। 
	क्रीडां करोत्यव्ययलोकनाथो विष्णुः पुराणो भवनाशहेतुः ।। 7.3.9 ।।
	अथवा बहुना तेन किमुक्तेन दशानन।
	तेन सर्वमिदं व्याप्तं त्रैलोक्यं सचराचरम् ।। 7.3.10 ।।
	नीलोत्पलदलश्यामः किञ्चल्कारुणवस्त्रकः। 
	प्रावृट्काले यथा व्योम्नि सतडित्तोयदस्तथा ।। 7.3.11 ।।
	श्रीमान् मेघवपुःश्यामः पङ्कजारुणलोचनः। 
	श्रीवत्सेनोरसा युक्तः शशाङ्ककृतलक्षणः ।। 7.3.12 ।।
	तस्य नित्यं शरीरस्था मेघस्येव शतह्रदा।
	सङ्ग्रामरूपिणी लक्ष्मीर्देहमावृत्य तिष्ठति ।। 7.3.13 ।।
	न स शक्यः सुरैर्द्रष्टुं नासुरैर्न च पन्नगैः।
	यस्य प्रसादं कुरुते स वै तं द्रष्टुमर्हति ।। 7.3.14 ।।
	न हि यज्ञफलैस्तात न तपोभिस्तु सञ्चितैः।
	शक्यते भगवान् द्रष्टुं न दानेन न चेज्यया ।। 7.3.15 ।।
	तद्भक्तैस्तद्गतप्राणैस्तच्चित्तैस्तत्परायणैः। 
	शक्यते भगवान् द्रष्टुं ज्ञाननिर्दग्धकिल्बिषैः ।। 7.3.16 ।।
	अथवा राक्षसेन्द्र त्वं यदि तं द्रष्टुमिच्छसि। 
	कथयिष्यामि ते सर्वं श्रूयतां यदि रोचते ।। 7.3.17 ।।
	कृते युगे व्यतीते वै मुखे त्रेतायुगस्य तु।
	हितार्थं देवमर्त्यानां भविता नृपविग्रहः ।। 7.3.18 ।।
	इक्ष्वाकूणां च यो राजा भाव्यो दशरथो भुवि।
	तस्य सूनुर्महातेजा रामो नाम भविष्यति ।। 7.3.19 ।।
	महातेजा महाबुद्धिर्महाबलपराक्रमः।
	महाबाहुर्महासत्त्वः क्षमया पृथिवीसमः ।। 7.3.20 ।।
	आदित्य इव दुष्प्रेक्ष्यः समरे शत्रुभिः सदा।
	भविता हि तदा रामो नरो नारायणः प्रभुः ।। 7.3.21 ।।
	पितुर्नियोगात् स विभुर्दण्डके विविधे वने।
	विचरिष्यति धर्मात्मा सह भात्रा महात्मना ।। 7.3.22 ।।
	तस्य पत्नी महाभागा लक्ष्मीः सीतेति विश्रुता।
	दुहिता जनकस्यैषा उत्थिता वसुधातलात् ।। 7.3.23 ।।
	रूपेणाप्रतिमा लोके सर्वलक्षणलक्षिता।
	छायेवानुगता रामं निशाकरमिव प्रभा ।। 7.3.24 ।।
	शीलाचारगुणोपेता साध्वी धैर्यसमन्विता।
	सहस्रांशो रश्मिरिव ह्येकमूर्तिरिव स्थिता ।। 7.3.25 ।।
	एवं ते सर्वमाख्यातं मया रावण विस्तरात्।
	महतो देवदेवस्य शाश्वतस्याव्ययस्य च ।। 7.3.26 ।।
	एवं श्रुत्वा महाबाहू राक्षसेन्द्रः प्रतापवान्।
	त्वया सह विरोधेच्छुश्चिन्तयामास राघव ।। 7.3.27 ।।
	वाक्यं सनत्कुमारस्य चिन्तयानो मुहुर्मुहुः।
	रावणो मुमुदे श्रीमान् युद्धार्थी विचचार ह ।। 7.3.28 ।।
	श्रुत्वा च तां कथां रामो विस्मयोत्फुल्ललोचनः।
	शिरसश्चालनं कृत्वा तमर्थं परिचिन्तयन् ।। 7.3.29 ।।
	श्रुत्वा तु वाक्यं च नरेश्वरस्तदा मुदा युतो विस्मयमानचक्षुः।
	पुनश्च तं ज्ञानवतां प्रधानमुवाच वाक्यं वद मे पुरातनम् ।। 7.3.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे तृतीयः सर्गः ।। 3 ।।
	ततः पुनर्महातेजाः कुम्भयोनिर्महायशाः।
	उवाच रामं प्रणतं पितामह इवेश्वरम् ।। 7.4.1 ।।
	श्रूयतामिति चामन्त्र्य रामं सत्यपराक्रमम्।
	कथाशेषं महातेजाः कथयामास स प्रभुः ।। 7.4.2 ।।
	यथाख्यानं श्रुतं चैव यथावृत्तं च तत्तथा।
	प्रीतात्मा कथयामास राघवाय महामतिः ।। 7.4.3 ।।
	एतदर्थं महाबाहो रावणेन दुरात्मना।
	सुता जनकराजस्य हृता राम महामते ।। 7.4.4 ।।
	एतां कथां महाबाहो नारदः सुमहायशाः।
	कथयामास मह्यं वै मेरौ गिरिवरोत्तमे ।। 7.4.5 ।।
	देवगन्धर्वसिद्धानामृषीणां च महात्मनाम्।
	कथाशेषं पुनः सोऽथ कथयामास राघव ।। 7.4.6 ।।
	नारदः सुमहातेजाः प्रहसन्निव मानद।
	तां कथां शृणु राजेन्द्र महापापप्रणाशिनीम् ।। 7.4.7 ।।
	यां तु श्रुत्वा महाबाहो ऋषयो दैवतैः सह।
	ऊचुस्तं नारदं सर्वे हर्षपर्याकुलेक्षणाः ।। 7.4.8 ।।
	यश्चेमां श्रावयेन्नित्यं शृणुयाद्वापि भक्तितः।
	स पुत्रपौत्रवान् राम स्वर्गलोके महीयते ।। 7.4.9 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे चतुर्थः सर्गः ।। 4 ।।
	ततः स रावणो राम पर्यटन् पृथिवीतलम्।
	विजयार्थी महाशूरै राक्षसैः परिवारितः ।। 7.5.1 ।।
	दैत्यदानवरक्षस्सु यं शृणोति बलाधिकम्।
	तमाह्वयति युद्धार्थी रावणो बलदर्पितः ।। 7.5.2 ।।
	एवं स पर्यटन् सर्वां पृथिवीं पृथिवीपते।
	ब्रह्मलोकान्निवृत्तं तमाससादाथ नारदम् ।। 7.5.3 ।।
	व्रजन्तं मेघपृष्ठस्थमंशुमन्तमिवापरम्।
	तं चाभिसृत्य प्रीतात्मा ह्यभिवाद्य कृताञ्जलिः ।। 7.5.4 ।।
	उवाच हृष्टमनसा रावणो नारदं तथा।
	आब्रह्मभवनाल्लोकास्त्वया दृष्टा ह्यनेकशः ।। 7.5.5 ।।
	कस्मिन् लोके महाभाग मानवा बलवत्तराः। 
	योद्धुमिच्छामि तैः सार्धं यथाकामं यथासुखम् ।। 7.5.6 ।।
	तच्छ्रुत्वा नारदो वाक्यं रावणस्य दुरात्मनः।
	चिन्तयित्वा मुहूर्तं तु महात्मा प्रत्युवाच तम् ।। 7.5.7 ।।
	अस्ति राजन् महाद्वीपः क्षीरोदस्य समीपतः।
	यत्र ते चन्द्रसङ्काशः मानवाः सुमहाबलाः ।। 7.5.8 ।।
	महाकाया महावीर्या मेघस्तनितनिस्वनाः। 
	महामात्रा धैर्यवन्तो महापरिघबाहवः ।। 7.5.9 ।।
	श्वेतद्वीपे मया दृष्टा मानवा राक्षसाधिप। 
	बलवीर्यसमायुक्तान् यादृशांस्त्वमिहेच्छसि ।। 7.5.10 ।।
	नारदस्य वचः श्रुत्वा रावणः प्रत्युवाच ह।
	कथं नारद जायन्ते तस्मिन् द्वीपे महाबलाः ।। 7.5.11 ।।
	श्वेतद्वीपे कथं वासः प्राप्तस्तैः सुमहात्मभिः। 
	एतन्मे सर्वमाख्याहि प्रभो नारद तत्त्वतः ।। 7.5.12 ।।
	त्वया दृष्टं जगत् सर्वं हस्तामलकवत् सदा।
	रावणस्य वचः श्रुत्वा नारदः प्रत्युवाच तम् ।। 7.5.13 ।।
	अनन्यमानसा नित्यं नारायणपरायणाः।
	तदाराधनसक्ताश्च तच्चित्तास्तत्परायणाः ।। 7.5.14 ।।
	एकान्तभावानुगतास्ते नरा राक्षसाधिप।
	तच्चित्तास्तद्गतप्राणा नरा नारायणं श्रिताः ।। 7.5.15 ।।
	श्वेतद्वीपे तु तैर्वास आर्जितः पुण्यकर्तृभिः।
	ये हता लोकनाथेन शाङ्गमानम्य संयुगे ।। 7.5.16 ।।
	चक्रायुधेन देवेन तेषां वासस्त्रिविष्टपे। 	
	न हि यज्ञफलैस्तात न तपोभिर्न संयमैः ।। 7.5.17 ।।
	न च दानफलैर्मुख्यैः स लोकः प्राप्यते सुखम्।
	नारदस्य वचः श्रुत्वा दशग्रीवः सुविस्मितः ।। 7.5.18 ।।
	ध्यात्वा तु सुचिरं कालं तेन योत्स्यामि संयुगे।
	आपृच्छ्य नारदं प्रायाच्छ्वेतद्वीपाय रावणः ।। 7.5.19 ।।
	नारदोऽपि चिरं ध्वात्वा कौतूहलसमन्वितः। 
	दिदृक्षुः परमाश्चर्यं तत्रैव त्वरितं ययौ ।। 7.5.20 ।।
	स हि केलिकरो विप्रो नित्यं च समरप्रियः।
	रावणोऽपि ययौ तत्र राक्षसैः सह राघव ।। 7.5.21 ।।
	महता सिंहनादेन नादयन् स दिशो दश।
	गते तु नारदे तत्र रावणोऽपि महायशाः ।। 7.5.22 ।।
	प्राप श्वेतं महाद्वीपं दुर्लभं यत् सुरैरपि।
	तेजसा तस्य द्वीपस्य रावणस्य बलीयसः ।। 7.5.23 ।।
	तत्तस्य पुष्पकं यानं वातवेगसमाहतम्। 
	अवस्थातुं न शक्नोति वाताहत इवाम्बुदः ।। 7.5.24 ।।
	सचिवा राक्षसेन्द्रस्य द्वीपमासाद्य दुर्दशम्।
	अब्रुवन् रावणं भीता राक्षसा जातसाध्वसाः ।। 7.5.25 ।।
	राक्षसेन्द्र वयं मूढा भ्रष्टसञ्ज्ञा विचेतसः।
	अवस्थातुं न शक्ष्यामो युद्धं कर्तुं कथञ्चन ।। 7.5.26 ।।
	एवमुक्त्वा दुद्रुवुस्ते सर्व एव निशाचराः।
	रावणोऽपि हि तद्यानं पुष्पकं हेमभूषितम् ।। 7.5.27 ।।
	विसर्जयामास तदा सह तैः क्षणदाचरैः। 
	गते तु पुष्पके राम रावणो राक्षसाधिपः ।। 7.5.28 ।।
	कृत्वा रूपं महाभीमं सर्वराक्षसवर्जितः।
	प्रविवेश तदा तस्मिञ्छ्वेतद्वीपे स रावणः ।। 7.5.29 ।।
	प्रविशन्नेव तत्राशु नारीभिरुपलक्षितः।
	एकया सुस्मितं कृत्वा हस्ते गृह्य स रावणः ।। 7.5.30 ।।
	पृष्टश्चागमनं ब्रूहि किमर्थमिह चागतः।
	को हि त्वं कस्य वा पुत्रः केन वा प्रहितो वद ।। 7.5.31 ।।
	इत्युक्तो रावणो राजन् क्रुद्धो वचनमब्रवीत्।
	अहं विश्रवसः पुत्रो रावणो नाम राक्षसः ।। 7.5.32 ।।
	युद्धार्थमिह सम्प्राप्तो न च पश्यामि कञ्चन।
	एवं कथयतस्तस्य रावणस्य दुरात्मनः ।। 7.5.33 ।।
	प्राहसंस्ते ततः सर्वे सस्वनं युवतीजनाः।
	एकया क्रुद्धया तासां बालवद्गृह्य लीलया ।। 7.5.34 ।।
	भ्रामितस्तु सखीमध्ये विक्षिप्तः स दशाननः।
	सखीमन्यां समाहूय पश्य त्वं कीटकं धृतम् ।। 7.5.35 ।।
	दशास्यं विंशतिभुजं कृष्णाञ्जनसमप्रभम्।
	हस्ताद्धस्तं स च क्षिप्तो भ्राम्यते श्रमलालसः ।। 7.5.36 ।।
	भ्राम्यमाणेन बलिना राक्षसेन विपश्चिता।
	पाणावेकाऽथ सन्दष्टा रोषेण वनिता शुभा ।। 7.5.37 ।।
	मुक्तस्तया शुभः कीटो धुन्वन्त्या हस्तवेदनात्।
	गृहीत्वाऽन्या राक्षसेन्द्रमुत्पपात विहायसा ।। 7.5.38 ।।
	ततस्तामपि सङ्क्रुद्धो विददार नखैर्भृशम्।
	तया स हि विनिर्धूतः सहसैव निशाचरः ।। 7.5.39 ।।
	पपात चाम्भसो मध्ये सागरस्य भयातुरः।
	पर्वतस्येव शिखरं यथा वज्रविदारितम् ।। 7.5.40 ।।
	प्रापतत् सागरस्यैव जले तस्थौ निपातितः। 
	एवं स रावणो राम श्वेतद्वीपनिवासिभिः ।। 7.5.41 ।।
	स्त्रीजनैर्विनिगृह्याशु भ्रामितश्च ततस्ततः।
	नारदोऽपि महातेजा रावणं वीक्ष्य धर्षितम् ।। 7.5.42 ।।
	विस्मयं सुचिरं गत्वा प्रजहास ननर्त च।
	ततः स सागरजलाज्जलक्लिन्नशिरोरुहः ।। 7.5.43 ।।
	दक्षिणं तीरमासाद्य चिन्तयामास विस्मितः।
	ये मया निर्जिता लोका न तेषु भयमीदृशम् ।। 7.5.44 ।।
	स्वभावतोऽल्पवीर्याणां विरुद्धं योषितामिदम्।
	नूनमेतस्य लोकस्य मानवाः प्रभविष्णवः ।। 7.5.45 ।।
	स्त्रीरूपविग्रहधरा यान्ममाचष्ट नारदः।
	बलवद्भिस्तु सन्धेयमिति सञ्चिन्त्य निश्चितम् ।। 7.5.46 ।।
	भूयस्तासां प्रवृत्त्यर्थं तद्वनं समलोडयत्। 
	अथापश्यन्महात्मानं पितामहसुतं प्रभुम् ।। 7.5.47 ।।
	सनत्कुमारमासीनं सर्वयोगभृतां वरम्।
	जाज्वल्यमानं तपसा समिद्भिरिव पावकम् ।। 7.5.48 ।।
	अपश्यद्दक्षिणे पार्श्वे विचरन्तं गुहाश्रयम्।
	स तं दृष्ट्वा तपोवृद्धमभिवाद्य कृताञ्जलिः ।। 7.5.49 ।।
	व्रीडितः परिपप्रच्छ ब्रह्मर्षिं सत्यवादिनम्।
	भगवन् केन लोकोऽयं कल्पितः सुमहात्मना ।। 7.5.50 ।।
	के वा लोके वसन्त्यस्मिन् सर्वज्ञानवतां वर।
	किं च त्वं ध्यायसे ब्रह्मन् शंस मे सुसमाधिना ।। 7.5.51 ।।
	एतन्मे ब्रूहि तत्सर्वं सर्वज्ञो ह्यसि विश्रुतः।
	एवमुक्तो महातेजा विदित्वा तस्य हृद्गतम् ।। 7.5.52 ।।
	उवाच वाक्यं प्रहसन् श्रूयतामिति पुत्रक।
	यो हि वै सर्वमेवेदं बिभर्ति सचराचरम् ।। 7.5.53 ।।
	त्रैलोक्यं सर्वभूतात्मा यस्योत्पत्तिं न विद्महे।
	यमाहुर्वेदविदुषः पुरुषं तमसः परम् ।। 7.5.54 ।।
	आदित्यरूपमजरं परमात्मानमीश्वरम्।
	यस्य नाभिभवो ब्रह्मा पिता मम पितामहः ।। 7.5.55 ।।
	कैलासनिलयः श्रीमान् भवश्च क्रोधसम्भवः। 
	यं समाश्रित्य विबुधा विधिना हरिमध्वरे ।। 7.5.56 ।।
	पिबन्ति चामृतं हृष्टाः परिभूयदितेः सुतान्।
	यस्य श्वासानिलोद्भूताः स्त्रियस्त्वामपराजितम् ।। 7.5.57 ।।
	गृहीत्वा सुमहावेगाश्चिक्षिपुः सागराम्भसि।
	येन दैत्या महावीर्या दानवाश्च सनैर्ऋताः ।। 7.5.58 ।।
	निहता बहुरूपेण बहवो बाहुशालिना। 
	तेनायं लोकनाथेन कल्पितः सुमहात्मना।
	गोविन्देन निवासार्थं लोको वै सुमहात्मना ।। 7.5.59 ।।
	अर्चयन्ति जगन्नाथं नारायणपरायणाः ।। 7.5.60 ।।
	अद्वेषाः सर्वभूतेषु महायोगबलाश्रयाः। 
	यजन्ति पञ्चभिर्यज्ञैः सततं मधुसूदनम् ।। 7.5.61 ।।
	एकान्तिनो महासत्त्वा वसन्ति सुसमाहिताः।
	यः पुराणे च वेदे च पाञ्चरात्रे च पठ्यते ।। 7.5.62 ।।
	साङ्ख्ययोगे च मुनिभिर्ध्यायते चेज्यते च यः।
	मुनिभिर्देवसङ्घैश्च स्थाप्यते भगवान् हरिः ।। 7.5.63 ।।
	मधुकैटभयोर्हन्ता यस्तमन्वेष्टुमर्हति।
	पितामहोऽपि तं देवं न च जानाति रावण ।। 7.5.64 ।।
	यस्तु नित्यं विजानाति हरिं नारायणं विभुम्।
	जगदाभरणं पुण्यं तस्य मोक्षो न संशयः ।। 7.5.65 ।।
	एतच्छ्रुत्वा मुनेर्वाक्यं प्रसन्नेनान्तरात्मना।
	पुनरेव ततो रक्षः पप्रच्छ मुनिपुङ्गवम् ।। 7.5.66 ।।
	कथं च दृश्यते देव कथं च श्रूयते भुवि।
	कथं च क्रीडते लोके द्रष्टुं वा शक्यते कथम् ।। 7.5.67 ।।
	कियत्कालेन वा ब्रह्मल्लोँकोऽयं तपसा मया।
	शक्यः प्रेवष्टुं तद््ब्रूहि सर्वं हि विदितं तव ।। 7.5.68 ।।
	आकर्ण्य सस्पृहं तस्य वाक्यं वाक्यविशारदः।
	प्रत्युवाच मुनिर्धीमान् तत्सर्वमनुपूर्वशः ।। 7.5.69 ।।
	स हि सर्वगतो देवः सूक्ष्मोऽव्यक्तः सनातनः। 
	येन सर्वमिदं व्याप्तं त्रैलोक्यं सचराचरम् ।। 7.5.70 ।।
	स भूमौ दिवि पाताले पर्वतेषु वनेषु च।
	सागरेषु च सर्वेषु वसतीह सरित्सु च ।। 7.5.71 ।।
	अहश्च रात्रिश्च उभे च सन्ध्ये दिवाकरश्चैव यमश्च सोमः।
	स एव कालो वरुणः स एव स ब्रह्मरुद्रेन्द्रमुखः स चाग्निः ।। 7.5.72 ।।
	ओङ्कारो भूर्भुवस्स्वश्च गायत्री सन्ध्य एव च।
	धराधरधरो देवः सोऽनन्त इति विश्रुतः ।। 7.5.73 ।।
	विद्योतति ज्वलति वर्षति वाति पाति गर्जत्युपैति तपते दहते स चैव।
	लोकान् सृजत्यवति संहरते सदैव दैत्यान् स एव दहते जगति प्रसह्य ।। 7.5.74 ।।
	स न शक्यः सुरैर्द्रष्टुं नासुरैर्न च पन्नगैः।
	प्रसादं कुरुते यस्य स वै तं द्रष्टुमर्हति ।। 7.5.75 ।।
	तद्गतैस्तद्गतप्राणैः शुचिभिस्तत्परायणैः। 
	शक्यः प्रवेष्टुं लोकोऽयं ज्ञाननिर्धूतकिल्बिषैः ।। 7.5.76 ।।
	एवंविधैरयं लोकः प्राप्यते पुरुषोत्तमैः।
	अकामकारिभिर्देवैरक्रोधैर्दग्धतामसैः ।। 7.5.77 ।।
	यश्चैव सुमहाकायः प्रविष्टो लोकमव्ययम्।
	आस्ते तथैव हरिणा कृता तेन महापुरी ।। 7.5.78 ।।
	अष्टाविंशे युगे प्राप्ते मनोरस्य विवस्वतः।
	वैष्णवीं मूर्तिमाविश्य लोकमेनं प्रवेक्ष्यसि ।। 7.5.79 ।।
	नातः परतरं श्रोतुं मत्तो वै राक्षसेश्वर।
	उत्तिष्ठ गच्छ भद्रं ते प्राप्स्यसे गतिमीप्सिताम् ।। 7.5.80 ।।
	एवमुक्तस्तथेत्युक्त्वा तं प्रणम्याभि पूज्य च।
	समासाद्य महत् सैन्यं ययौ लङ्कामशङ्कितः ।। 7.5.81 ।।
	नारदोऽपि प्रहृष्टात्मा दृष्ट्वा सर्वमशेषतः।
	द्रुतं मेरुमुपागम्य विशते तां शुभां सभाम् ।। 7.5.82 ।।
	तस्यां ब्रह्माणमासीनमभिवाद्य कृताञ्जलिः। 
	देवान् संश्रावयामास समीपे पद्मजन्मनः ।। 7.5.83 ।।
	निशम्य सुमहत् पुण्यमाख्यानं पद्मसम्भवः।
	नारदं सम्परिष्वज्य प्राह भूतभविष्यवित् ।। 7.5.84 ।।
	हिरण्यकशिपुः पूर्वं बभूवैष निशाचरः।
	अवध्यो बहुभिर्योगैर्वरदानान्महाबलः ।। 7.5.85 ।।
	स कदाचिन्महात्मानं पद्मनाभमधोक्षजम्।
	सभायां गर्हयन् दर्पान्नृसिंहवपुषं हरिम् ।। 7.5.86 ।।
	समुद्गृह्य नखैस्तेन दीर्यमाणस्य संयुगे।
	रक्तसंस्पर्शजं दिव्यं चक्षुर्दैत्यपतेरभूत् ।। 7.5.87 ।।
	स तु तद्राक्षसं जन्म तस्मान्मानुषजन्मनः।
	भाविनीं निधनप्राप्तिं पश्यन् दिव्येन चक्षुषा ।। 7.5.88 ।।
	श्रीवत्साङ्कं तदङ्कस्थः प्राह दैत्यः शनैरिदम्।
	नखैर्विभिन्नहृदयः क्षणं दीनः कृताञ्जलिः ।। 7.5.89 ।।
	तप्तहाटककेशान्त ज्वलत्पावकलोचन।
	वज्रायुधनखस्पर्श दिव्यसिंह नमोऽस्तु ते ।। 7.5.90 ।।
	कैटभारे हरे देव विष्णो विपुलविक्रम।
	त्राहि मां भूतभव्येश शरणागतवत्सल ।। 7.5.91 ।।
	त्वद्धते राक्षसे भावे मानुषे च पदे विभो। 
	प्राप्नुयां त्वन्मयो लोकं लोकनाथ प्रसीद मे ।। 7.5.92 ।।
	एवमुक्तस्तथेत्युक्त्वा ययौ दैत्यपतिं हरिः।
	हंसयुक्तविमानेन किङ्किणीजालमालिना ।। 7.5.93 ।।
	स एव च पुनस्तत्र राक्षसोऽभून्महासुरः।
	राक्षसेन विधानेन सदा तद्भावभावितः ।। 7.5.94 ।।
	मानुषत्वमुपागम्य लोकान् हन्तुं कृतोद्यमम्।
	तृतीयं च हतं तेन श्वेतद्वीपं प्रवेक्ष्यति ।। 7.5.95 ।।
	वैष्णवं तेज आविश्य यथोक्तं ब्रह्मवादिना।
	मयाऽपि चेह संस्थेन दृष्टमेवाक्षदर्शनात् ।। 7.5.96 ।।
	मयाऽवलम्बितं सर्वं देवस्य परमात्मनः।
	यस्त्विदं पठते नित्यं पुण्यमाख्यानमादितः ।। 7.5.97 ।।
	नारदोक्तं मनुष्यो वै स याति परमां गतिम्।
	वैष्णवं परमाख्यानं सर्वपापप्रणाशनम् ।। 7.5.98 ।।
	नित्यं च शृणुयाद्यश्च सोऽपि पापात् प्रमुच्यते।
	जातिस्मरत्वं विप्रत्वं कुले महति सम्भवम् ।। 7.5.99 ।। 
	सर्वज्ञतां च लभते नात्र कार्या विचारणा।
	स च संस्तूय च हरिं प्रविष्टः कमलोद्भवः ।। 7.5.100 ।।
	अनुभाव्य सुरान् सर्वान् ययौ स्वं लोकमीश्वरः। 
	नारदस्तु ततस्तस्मान्मेरुपृष्ठं परिभ्रमन् ।। 7.5.101 ।।
	स तु मामाजगामाशु दिदृक्षुर्द्वादशात्मकम्।
	स मया शास्त्रतः सम्यगभिवाद्याभिपूजितः ।। 7.5.102 ।।
	आख्यानमिदमाचष्ट ममानुग्रहकाम्यया।
	मयाप्येतत्सदस्येत्य पावनार्थं मनोहरम् ।। 7.5.103 ।।
	भक्त्या तव महाबाहो कथामृतमुदाहृतम्। 
	एतदर्थं महाबाहो रावणेन दुरात्मना ।। 7.5.104 ।।
	विज्ञाय च हृता सीता त्वत्तो मरणकाङ्क्षया। 
	भवान्नारायणो देवः शङ्खचक्रगदाधरः ।। 7.5.105 ।।
	शार्ङ्गपद्मायुधधरः सर्वदेवनमस्कृतः। 
	श्रीवत्साङ्को हृषीकेशः सर्वदेवाभिपूजितः ।। 7.5.106 ।।
	पद्मनाभो महायोगी भक्तानामभयप्रदः।
	वधार्थं रावणस्य त्वं प्रविष्टो मानुषीं तनुम् ।। 7.5.107 ।।
	किन्न वेत्सि त्वमात्मानं राम नारायणो ह्यहम्। 
	मा मुह्यस्व महाभाग स्मर चात्मानमात्मना ।। 7.5.108 ।।
	गुह्याद््गुह्यतरस्त्वं हि एवमाह पितामहः। 
	त्रिगुणश्च त्रिवेदी च त्रिधामा त्रिपदात्मकः ।। 7.5.109 ।।
	त्रिकालकर्मा त्रैविद्यस्त्रिदशारिप्रमर्दनः। 
	त्वया क्रान्तास्त्रयो लोकाः पुराणैर्विक्रमैस्त्रिभिः ।। 7.5.110 ।।
	त्वं महेन्द्रानुजः श्रीमान् बलिबन्धनकारणात्।
	अदित्या गर्भसम्भूतो विष्णुस्त्वं हि सनातनः ।। 7.5.111 ।।
	लोकाननुग्रहीतुं वै प्रविष्टो मानुषीं तनुम्।
	तदिदं साधितं कार्यं सुराणां सुरसत्तम ।। 7.5.112 ।।
	निहतो रावणः पापः सपुत्रगणबान्धवः।
	प्रहृष्टाश्च सुराः सर्वे ऋषयश्च तपोधनाः ।। 7.5.113 ।।
	प्रशान्तं च जगत् सर्वं त्वत्प्रसादात् सुरेश्वर।
	सीता लक्ष्मीर्महाभागा सम्भूता वसुधातले ।। 7.5.114 ।।
	त्वदर्थमियमुत्पन्ना जनकस्य गृहे शुभा।
	लङ्कामानीय यत्नेन मातेव परिरक्षिता ।। 7.5.115 ।।
	एवमेतत् समाख्यातं तव राम महायशः। 
	ममापि नारदेनोक्तमृषिणा दीर्घजीविना ।। 7.5.116 ।।
	यथा सनत्कुमारेण व्याख्यातं तस्य रक्षसः। 
	तेनापि च तदेवाशु कृतं सर्वमशेषतः ।। 7.5.117 ।।
	यश्चैतच्छ्रावयेच्छ्राद्धे विद्वान् ब्राह्मणसन्निधौ।
	अनन्तमक्षयं दत्तं पितॄणामुपतिष्ठति ।। 7.5.118 ।।
	एतां श्रुत्वा कथां दिव्यां रामो राजीवलोचनः। 
	परं विस्मयमापन्नो भ्रातृभिः सह राघवः ।। 7.5.119 ।।
	वानराः सह सुग्रीवा राक्षसाः सविभीषणाः। 
	राजानश्च महामात्या ये चान्येऽपि समागताः ।। 7.5.120 ।।
	ब्राह्मणाः क्षत्रिया वैश्याः शूद्रा धर्मसमन्विताः।
	सर्वे चोत्फुल्लनयनाः सर्वे हर्षसमन्विताः ।। 7.5.121 ।।
	राममेवानुपश्यन्ति भृशमत्यन्तहर्षिताः।
	अगस्त्यस्त्वब्रवीद्रामं सर्वमेतच्छ्रुतं त्वया ।। 7.5.122 ।।
	दृष्टः सम्भाषितश्चापि राम गच्छामहे वयम्।
	[एवमुक्त्वा गताः सर्वे पूजितास्ते यथागतम्।]  ।। 7.5.123 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे अधिकपाठे पञ्चमः सर्गः ।। 5 ।।
।। अथाधिकपाठश्लोकसमाप्तः ।।
एवमास्ते महाबाहुरहन्यहनि राघवः। 
प्रशासत्सर्वकार्याणि पौरजानपदेषु च ।। 7.38.1 ।।
ततः कतिपयाहःसु वैदेहं मिथिलाधिपम्।
राघवः प्राञ्जलिर्भूत्वा वाक्यमेतदुवाच ह ।। 7.38.2 ।।
भवान्हि गतिरव्यग्रा भवता पालिता वयम्।
भवतस्तेजसोग्रेण रावणो निहतो मया ।। 7.38.3 ।।
इक्ष्वाकूणां च सर्वेषां मैथिलानां च सर्वशः। 
अतुलाः प्रीतयो राजन्सम्बन्धकपुरोगमाः ।। 7.38.4 ।।
तद्भवान्स्वपुरं यातु रत्नान्यादाय पार्थिव। 
भरतश्च सहायार्थं पृष्ठतस्तेऽनुयास्यति ।। 7.38.5 ।।
स तथेति नृपः कृत्वा राघवं वाक्यमब्रवीत्। 
प्रीतोऽस्मि भवतो राजन्दर्शनेन नयेन च ।। 7.38.6 ।।
यान्येतानि तु रत्नानि मदर्थं सञ्चितानि वै। 
दुहित्रे तानि वै राजन्सर्वाण्येव ददामि च ।। 7.38.7 ।।
एवमुक्त्वा तु काकुत्स्थं जनको हृष्टमानसः। 
प्रययौ मिथिलां श्रीमांस्तमनुज्ञाय राघवम् ।। 7.38.8 ।।
ततः प्रयाते जनके केकयं मातुलं प्रभुः।
राघवः प्राञ्जलिर्भूत्वा वाक्यमेतदुवाच ह ।। 7.38.9 ।।
इदं राज्यमहं चैव भरतश्च सलक्ष्मणः। 
आयत्तास्त्वं हि नो राजन्गतिश्च पुरुषर्षभ ।। 7.38.10 ।।
राजा हि वृद्धः सन्तापं त्वदर्थमुपयास्यति।
तस्माद्गमनमद्यैव रोचते तव पार्थिव ।। 7.38.11 ।।
लक्ष्मणेनानुयात्रेण पृष्ठतोऽनुगमिष्यते।
धनमादाय विपुलं रत्नानि विविधानि च ।। 7.38.12 ।।
युधाजित्तु तथेत्याह गमनं प्रति राघवम्।
रत्नानि च धनं चैव त्वय्येवाक्षय्यमस्त्विति ।। 7.38.13 ।।
प्रदक्षिणं स राजानं कृत्वा केकयवर्धनः। 
रामेण हि कृतः पूर्वमभिवाद्य प्रदक्षिणम् ।। 7.38.14 ।।
लक्ष्मणेन सहायेन प्रयातः केकयेश्वरः।
हतेऽसुरे यथा वृत्रे विष्णुना सह वासवः ।। 7.38.15 ।।
तं विसृज्य ततो रामो वयस्यमकुतोभयम्। 
प्रतर्दनं काशिपतिं परिष्वज्येदमब्रवीत् ।। 7.38.16 ।।
दर्शिता भवता प्रीतिर्दर्शितं सौहृदं परम्। 
उद्योगश्च कृतो राजन्भरतेन त्वया सह ।। 7.38.17 ।।
तद्भवानद्य काशेय पुरीं वाराणसीं व्रज। 
रमणीयां त्वया गुप्तां सुप्रकाशां सुतोरणाम् ।। 7.38.18 ।।
एतावदुक्त्वा चोत्थाय काकुत्स्थः परमासनात्।
पर्यष्वजत धर्मात्मा निरन्तरमुरोगतम् ।। 7.38.19 ।।
विसर्जयामास तदा कौसल्यानन्दवर्धनः। 
राघवेणाभ्यनुज्ञातः काशीशोऽप्यकुतोभयः।
वाराणसीं ययौ तूर्णं राघवेण विसर्जितः ।। 7.38.20 ।। 
विसृज्य तं काशिपतिं त्रिशतं पृथिवीपतीन्।
प्रहसन्राघवो वाक्यमुवाच मधुराक्षरम् ।। 7.38.21 ।।
भवतां प्रीतिरव्यग्रा तेजसा परिरक्षिता।
धर्मश्च नियतो नित्यं सत्यं च भवतां सदा ।। 7.38.22 ।।
युष्माकं चानुभावेन तेजसा च महात्मनाम्।
हतो दुरात्मा दुर्बुद्धी रावणो राक्षसाधमः ।। 7.38.23 ।।
हेतुमात्रमहं तत्र भवतां तेजसा हतः।
रावणः सगणो युद्धे सपुत्रामात्यबान्धवः ।। 7.38.24 ।। 
भवन्तश्च समानीता भरतेन महात्मना।
श्रुत्वा जनकराजस्य काननात्तनयां हृताम् ।। 7.38.25 ।। 
उद्युक्तानां च सर्वेषां पार्थिवानां महात्मनाम्।
कालो व्यतीतः सुमहान्गमनं रोचयाम्यतः ।। 7.38.26 ।।
प्रत्यूचुस्तं च राजानो हर्षेण महता वृताः।
दिष्ट्यां त्वं विजयी राम स्वराज्येऽपि प्रतिष्ठितः ।। 7.38.27 ।।
दिष्ट्या प्रत्याहृता सीता दिष्ट्या शत्रुः पराजितः।
एष नः परमः काम एषा नः पीतिरुत्तमा ।। 7.38.28 ।। 
यत्त्वां विजयिनं राम पश्यामो हतशात्रवम् ।। 7.38.29 ।।
एतत्त्वय्युपपन्नं च यदस्मांस्त्वं प्रशंससे।
प्रशंसार्ह न जानीमः प्रशंसां वक्तुमीदृशीम् ।। 7.38.30 ।।
आपृच्छामो गमिष्यामो हृदिस्थो नः सदा भवान्।
वर्तामहे महाबाहो प्रीत्यात्र महता वृताः।
भवेच्च ते महाराज प्रीतिरस्मासु नित्यदा ।। 7.38.31 ।। 
बाढमित्येव राजानो हर्षेण परमान्विताः।
उचुः प्राञ्जलयः सर्वे राघवं गमनोत्सुकाः ।। 7.38.32 ।। 
पूजिताश्चैव रामेण जग्मुर्देशान्स्वकान्स्वकान् ।। 7.38.33 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डेऽष्टात्रिंशः सर्गः ।। 38 ।।
ते प्रयाता महात्मानः पार्थिवास्ते प्रहृष्टवत्।
गजवाजिसहस्रौघैः कम्पयन्तो वसुन्धराम् ।। 7.39.1 ।।
अक्षौहिण्यो हि तत्रासन्राघवार्थे समुद्यताः। 
भरतस्याज्ञयाऽनेकाः प्रहृष्टा बलवाहनाः ।। 7.39.2 ।।
ऊचुस्ते च महीपाला बलदर्पसमन्विताः। 
न रामरावणं युद्धे पश्यामः पुरतः स्थितम् ।। 7.39.3 ।।
भरतेन वयं पश्चात्समानीता निरर्थकम्।
हता हि राक्षसाः क्षिप्रं पार्थिवैः स्युर्न संशयः ।। 7.39.4 ।।
रामस्य बाहुवीर्येण रक्षिता लक्ष्मणस्य च।
सुखं पारेसमुद्रस्य युध्येम विगतज्वराः ।। 7.39.5 ।।
एताश्चान्याश्च राजानः कथास्तत्र सहस्रशः।
कथयन्तः स्वराज्यानि जग्मुर्हर्षसमन्विताः ।। 7.39.6 ।।
स्वानि राज्यानि मुख्यानि ऋद्धानि मुदितानि च।
समृद्धधनधान्यानि पूर्णानि वसुमन्ति च ।। 7.39.7 ।।
यथापुराणि ते गत्वा रत्नानि विविधान्यथ। 
रामस्य प्रियकामार्थमुपहारान् नृपा ददुः ।। 7.39.8 ।।
अश्वान्यानानि रत्नानि हस्तिनश्च मदोत्कटान्।
चन्दनानि च मुख्यानि दिव्यान्याभरणानि च ।। 7.39.9 ।।
मणिमुक्ताप्रवालांस्तु दास्यो रूपसमन्विताः। 
अजाविकांश्च  विविधान् रथांस्तु विविधान्ददुः ।। 7.39.10 ।।
भरतो लक्ष्मणश्चैव शत्रुघ्नश्च महाबलाः। 
आदाय तानि रत्नानि स्वां पुरीं पुनरागताः ।। 7.39.11 ।।
आगम्य च पुरीं रम्यामयोध्यां पुरुषर्षभाः। 
तानि रत्नानि चित्राणि रामाय समुपाहरन् ।। 7.39.12 ।।
प्रतिगृह्य च तत्सर्वं रामः प्रीतिसमन्वितः। 
सुग्रीवाय ददौ राज्ञे महात्मा कृतकर्मणे ।। 7.39.13 ।।
बिभीषणाय च ददौ तथान्येभ्योऽपि राघवः। 
राक्षसेभ्यः कपिभ्यश्च यैर्वृतो जयमाप्तवान् ।। 7.39.14 ।।
ते सर्वे रामदत्तानि रत्नानि कपिराक्षसाः। 
शिरोभिर्धारयामासुर्बाहुभिश्च महाबलाः ।। 7.39.15 ।।
हनूमन्तं च नृपतिरिक्ष्वाकूणां महारथः। 
अङ्गदं च महाबाहुमङ्कमारोप्य वीर्यवान् ।। 7.39.16 ।।
रामः कमलपत्राक्षः सुग्रीवमिदमब्रवीत्।
अङ्गदस्ते सुपुत्रोऽयं मन्त्री चाप्यनिलात्मजः ।। 7.39.17 ।।
सुग्रीवमन्त्रिते युक्तौ मम चापि हिते रतौ।
अर्हतो विविधां पूजां त्वत्कृते वै हरीश्वर ।। 7.39.18 ।।
इत्युक्त्वा व्यवमुच्याङ्गाद्भूषणानि महायशाः। 
स बबन्ध महार्हाणि तदाङ्गदहनूमतोः ।। 7.39.19 ।।
आभाष्य च महावीर्यान्राघवो यूथपर्षभान्। 
नीलं नलं केसरिणं कुमुदं गन्धमादनम् ।। 7.39.20 ।।
सुषेणं पनसं वीरं मैन्दं द्विविदमेव च। 
जाम्बवन्तं गवाक्षं च विनतं धूम्रमेव च ।। 7.39.21 ।।
वलीमुखं प्रजङ्घं च सन्नादं च महाबलम्।
दरीमुखं दधिमुखमिन्द्रजानुं च यूथपम् ।। 7.39.22 ।।
मधुरं श्लक्ष्णया वाचा नेत्राभ्यामापिबन्निव। 
सुहृदो मे भवन्तश्च शरीरं भ्रातरस्तथा ।। 7.39.23 ।।
युष्माभिरुद्धृतश्चाहं व्यसनात्काननौकसः। 
धन्यो राजा च सुग्रीवो भवद्भिः सुहृदां वरैः ।। 7.39.24 ।।
एवमुक्त्वा ददौ तेभ्यो भूषणानि यथार्हतः। 
वज्राणि च महार्हाणि सस्वजे च नरर्षभः ।। 7.39.25 ।।
ते पिबन्तः सुगन्धीनि मधूनि मधुपिङ्गलाः। 
मांसानि च सुमृष्टानि मूलानि च फलानि च ।। 7.39.26 ।।
एवं तेषां निवसतां मासः साग्रो ययौ तदा। 
मुहूर्तमिव ते सर्वे रामभक्त्या च मेनिरे ।। 7.39.27 ।।
रामोऽपि रेमे तैः सार्धं वानरैः कामरूपिभिः। 
राक्षसैश्च महावीर्यैर्ऋक्षैश्चैव महाबलैः ।। 7.39.28 ।।
एवं तेषां ययौ मासो द्वितीयः शिशिरः सुखम्।
वानराणां प्रहृष्टानां राक्षसानां च सर्वशः ।। 7.39.29 ।।
इक्ष्वाकुनगरे रम्ये परां प्रीतिमुपासताम्।
रामस्य प्रीतिकरणैः कालस्तेषां सुखं ययौ ।। 7.39.30 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनचत्वारिंशः सर्गः ।। 39 ।।
तथा स्म तेषां वसतामृक्षवानररक्षसाम्। 
राघवस्तु महातेजाः सुग्रीवमिदमब्रवीत् ।। 7.40.1 ।।
गम्यतां सौम्य किष्किन्धां दुराधर्षां सुरासुरैः। 
पालयस्व सहामात्यो राज्यं निहतकण्टकम् ।। 7.40.2 ।।
अङ्गदं च महाबाहो प्रीत्या परमया युतः। 
पश्य त्वं हनुमन्तं च नलं च सुमहाबलम् ।। 7.40.3 ।।
सुषेणं श्वशुरं वीरं तारं च बलिनां वरम्। 
कुमुदं चैव दुर्धर्षं नीलं चैव महाबलम् ।। 7.40.4 ।।
वीरं शतवलिं चैव मैन्दं द्विविदमेव च। 
गजं गवाक्षं गवयं शरभं च महाबलम्।
पश्य प्रीतिसमायुक्तो गन्धमादनमेव च ।। 7.40.5 ।।
ऋषभं च सुविक्रान्तं जाम्बवन्तं महाबलम्।
[केशरिं शरभं शुम्भं शङ्खचूडं महाबलम्।]
ये चेमे सुमहात्मानो मदर्थे त्यक्तजीविताः ।। 7.40.6 ।। 
पश्य त्वं प्रीतिसंयुक्तो मा चैषां विप्रियं कृथाः ।। 7.40.7 ।।
एवमुक्त्वा तु सुग्रीवमाश्लिष्य च पुनः पुनः। 
विभीषणमुवाचाथ रामो मधुरया गिरा ।। 7.40.8 ।।
लङ्कां प्रशाधि धर्मेण धर्मज्ञस्त्वं मतो मम। 
पुरस्य राक्षसानां च स्वभ्रातुस्सम्मतो ह्यसि ।। 7.40.9 ।।
मा च बुद्धिमधर्मे त्वं कुर्या राजन्कथञ्चन।
बुद्धिमन्तो हि राजानो ध्रुवमश्नन्ति मेदिनीम् ।। 7.40.10 ।।
अहं च नित्यशो राजन्सुग्रीवसहितस्त्वया।
स्मर्तव्यः परया प्रीत्या गच्छ त्वं विगतज्वरः ।। 7.40.11 ।।
रामस्य भाषितं श्रुत्वा ऋक्षवानरराक्षसाः। 
साधुसाध्विति काकुत्स्थं प्रशशंसुः पुनः पुनः ।। 7.40.12 ।।
तव बुद्धिर्महाबाहो वीर्यमद्भुतमेव च।
माधुर्यं परमं राम स्वयम्भोरिव नित्यदा ।। 7.40.13 ।।
तेषामेवं ब्रुवाणानां वानराणां च राक्षसाम्। 
हनूमान्प्रवणः भूत्वा राघवं वाक्यमब्रवीत् ।। 7.40.14 ।।
स्नेहो मे परमो राजंस्त्वयि तिष्ठतु नित्यदा।
भक्तिश्च नियता वीर भावो नान्यत्र गच्छतु ।। 7.40.15 ।।
वायद्रामकथा वीर चरिष्यति महीतले। 
तावच्छरीरे वत्स्यन्ति प्राणा मम न संशयः ।। 7.40.16 ।।
यच्चैतच्चरितं दिव्यं कथा ते रघुनन्दन। 
तन्मयाप्सरसो नाम श्रावयेयुर्नरर्षभ ।। 7.40.17 ।।
तच्छ्रुत्वाहं ततो वीर तव चर्यामृतं प्रभो।
उत्कण्ठां तां हरिष्यामि मेघलेखामिवानिलः ।। 7.40.18 ।।
एवं ब्रुवाणं रामस्तु हनूमन्तं वरासनात्। 
उत्थाय सस्वजे स्नेहाद्वाक्यमेतदुवाच ह ।। 7.40.19 ।।
एवमेतत्कपिश्रेष्ठ भविता नात्र संशयः। 
चरिष्यति कथा यावदेषा लोके च मामिका।
तावत्ते भविता कीर्तिः शरीरेऽप्यसवस्तथा ।। 7.40.20 ।। 
लोका हि यावत्स्थास्यन्ति तावत्स्थास्यति मे कथा ।। 7.40.21 ।।
एकैकस्योपकारस्य प्राणान्दास्यामि ते कपे।
[शेषस्येहोपकाराणां भवाम ऋणिनो वयम्।
मदङ्गे जीर्णतां यातु यत्त्वयोपकृतं कपे ।।]
नरः प्रत्युपकाराणामापस्त्वायाति पात्रताम् ।। 7.40.22 ।।
ततोऽस्य हारं चन्द्राभं मुच्य कण्ठात्स राघवः। 
वैडूर्यतरलं कण्ठे बबन्ध च हनूमतः ।। 7.40.23 ।।
तेनोरसि निबद्धेन हारेण महता कपिः। 
रराज हेमशैलेन्द्रश्चन्द्रेणाक्रान्तमस्तकः ।। 7.40.24 ।।
श्रुत्वा तु राघवस्यैतदुत्थायोत्थाय वानराः। 
प्रणम्य शिरसा पादौ निर्जग्मुस्ते महाबलाः ।। 7.40.25 ।।
सुग्रीवः स च रामेण निरन्तरमुरोगतः। 
विभीषणश्च धर्मात्मा सर्वे ते बाष्पविक्लवाः ।। 7.40.26 ।।
सर्वे च ते बाष्पकलाः साश्रुनेत्रा विचेतसः। 
सम्मूढा इव दुःखेन त्यजन्तो राघवं तदा ।। 7.40.27 ।।
कृतप्रसादास्तेनैवं राघवेण महात्मना। 
जग्मुः स्वं स्वं गृहं सर्वे देही देहमिव त्यजन् ।। 7.40.28 ।।
ततस्तु ते राक्षसऋक्षवानराः प्रणम्य रामं रघुवंशवर्धनम्।
वियोगजाश्रुप्रतिपूर्णलोचनाः प्रतिप्रयातास्तु यथा निवासिनः ।। 7.40.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चत्वारिंशः सर्गः ।। 40 ।।
         
