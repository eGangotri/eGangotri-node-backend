1.0
 अथ आपिशलशिक्षा
1.1
 आकाशवायुप्रभवः शरीरात्समुच्चरन् वक्त्रमुपैति नादः ।
स्थानान्तरेषु प्रविभज्यमानो वर्णत्वमागच्छति यः स शब्दः ।।
1.2
 तमक्षरं ब्रह्म परं पवित्रं गुहाशयं सम्यगुशन्ति विप्राः ।
1.3
 स्थानमिदं करणमिदं प्रयत्न एष द्विधानिलः स्थानं पीडयति वृत्तिकारः प्रक्रम एषोऽथ नाभितलात् ।।
1.4
 तत्र स्थानकरणप्रयत्नेभ्यो वर्णास्त्रिषष्टिः ।
1.5
 तत्र वर्णानां केषां किं स्थानं किं कारणं प्रयत्नश्च कः केषामित्युच्यते ।
2.0
(स्थानप्रकरणम़्)
2.1
 तत्र स्थानं तावत् ।
2.2
 अकुहविसर्जनीयाः कण्ठ्याः ।
2.3
 हविसर्जनीयावुरस्यावेकेषाम् ।
2.4
 जिह्वामूलीयो जिह्व्यः ।
2.5
 कवर्गावर्णानुस्वारजिह्वामूलीया जिह्व्या एकेषाम् ।
2.6
 सर्वमुखस्थानमवर्णमेके ।
2.7
 इचुयशास्तालव्याः ।
2.8
 ऋटुरषा मूर्धन्याः ।
2.9
 रो दन्तमूलस्थानमेकेषाम् ।
2.10
 ऌतुलसा दन्त्याः ।
2.11
वकारो दन्तोष्ठ्यः ।
2.12
 सृक्वस्थानमेके ।
2.13
उपूपध्मानीया ओष्ठ्याः ।
2.14
 अनुस्वारयमा नासिक्याः ।
2.15
कण्ठनासिक्यमनुस्वारमेके ।
2.16
 यमाश्च नासिक्यजिह्वामूलीया एकेषाम् ।
2.17
एदैतौ कण्ठतालव्यौ
2.18
 ओदौतौ कण्ठोष्ठ्यौ
2.19
 ञमङणना स्वस्थाना नासिकस्थानाश्च ।
2.20
 द्विवर्णाणि सन्ध्यक्षराणि ।
2.21
 सरेफ ऋवर्णः ।
2.22
 एवमेतानि स्थानानि ।
3.0
( करणप्रकरणम् )
3.1
करणमपि ।
3.2
जिह्व्यतालव्यमूर्धन्यदन्त्यानां जिह्वा करणम् ।
3.3
 कथमिति ।
3.4
जिह्वामूलेन जिह्व्यानाम् ।
3.5
जिह्वामध्येन तालव्यानाम् ।
3.6
जिह्वोपाग्रेण मूर्धन्यानाम्
3.7
जिह्वाग्राधः करणं वा ।
3.8
जिह्वाग्रेण दन्त्यानाम् ।
3.9
शेषाः स्वस्थानकरणाः ।
3.10
 इत्येतत् करणम् ।
4.0
( अन्तःप्रयत्नप्रकरणम् )
4.1
 प्रयत्नो द्विविधः ।
4.2
 आभ्यन्तरो बाह्यश्च ।
4.3
 आभ्यन्तरस्तावत् ।
4.4
 स्पृष्टकरणाः स्पर्शाः ।
4.5
 ईषत्स्पृष्टकरणाः अन्तस्थाः ।
4.6
 ईषद्विवृतकरणा ऊष्माणः ।
4.7
 विवृतकरणाः स्वराः ।
4.8
 तेभ्य ए ओ विवृततरौ ।
4.9
 ताभ्यामै औ ।
4.10
 ताभ्यामप्याकारः ।
4.11
 संवृतोऽकारः ।
4.12
 इत्येषोऽन्तःप्रयत्नः ।
5.0
( बाह्यप्रयत्नप्रकरणम् )
5.1
 अथ बाह्यः ।
5.2
 वर्गाणां प्रथमद्वितीयाः शषसविसर्जनीयजिह्वामूलीयोपध्मानीया यमौ च
5.2
प्रथमद्वितीयौ विवृतकण्ठाः श्वासानुप्रदाना अघोषाः ।
5.3
 वर्गयमानां प्रथमेऽल्पप्राणा इतरे सर्वे महाप्राणाः ।
5.4
 वर्गाणां तृतीयचतुर्था अन्तस्था हकारानुस्वारौ यमौ च
तृतीयचतुर्थौ संवृतकण्ठा नादानुप्रदाना घोषवन्तः ।
5.5
वर्गयमानां तृतीया अन्तस्थाश्चल्पप्राणा इतरे सर्वे महाप्राणाः ।
5.6
 यथा तृतीयास्तथा पञ्चमाः ।
5.7
 आनुनासिक्यमेषामधिको गुणः ।
5.8
 कादयो मावसानाः स्पर्शाः ।
5.9
 यादयोऽन्तस्थाः ।
5.10
 शादय ऊष्माणः ।
5.11
 सस्थानेन द्वितीयाः ।
5.12
 हकारेण चतुर्थाः ।
5.13
 एष बाह्य प्रयत्नः ।
6.0
( स्थानपीडप्रकरणम् )
6.1
  तत्र स्पर्शयमवर्णकारो वायुरयःपिण्डवत्स्थानमभिपीडयति ।
6.2
 अन्तस्थवर्णकारो वायुर्दारुपिण्डवत् ।
6.3
 ऊष्मस्वरवर्णकारो वायुरूर्णापिण्डवत् ।
7.0
( वृत्तिकारप्रकरणम् )
7.1
 एवं व्याख्याने वृत्तिकारा पठन्ति -- अष्टादशप्रभेदमवर्णकुलमिति । अत्र
7.2
ह्रस्वदीर्घप्लुतत्वाच्च त्रैस्वर्योपनयेन च । आनुनासिक्यभेदाच्च
सङ्ख्यातोऽष्टादशात्मकः ।।  इति ।।
7.3
 एवविर्णादयः ।
7.4
 ऌवर्णस्य दीर्घा न सन्ति ।
7.5
 तं द्वादशप्रभेदमाचक्षते ।
7.6
 यदृच्छाशक्तिजानुकरणा वा यदा दीर्घाः स्युस्तदा तमप्यष्टादशप्रभेदं ब्रुवते ।
7.7
 सन्ध्यक्षराणां ह्रस्वा न सन्ति ।
7.8
 तान्यपि द्वादशप्रभेदानि ।
7.9
 छन्दोगानां सात्यमुग्रिराणायनीया ह्रस्वानि पठन्ति ।
7.10
 तेषामप्यष्टादशप्रभेदानि ।
7.11
 अन्तस्था द्विप्रभेदा रेफवर्जिताः सानुनासिका निरनुनासिकाश्च ।
7.12
 रेफोष्मणां सवर्णा न सन्ति ।
7.13
 वर्ग्यो वर्ग्येण सवर्णः ।
8.0
   ( प्रक्रमप्रकरणम् )
8.1
 एष क्रमो वर्णानाम् ।
8.2
 तत्रैषां स्थानकरणप्रयत्नानां व्याकरणप्रसिद्धरुच्यते ।
8.3
 इह यत्र स्थाने वर्णा उपलभ्यन्ते तत्स्थानम् ।
8.4
  येन निवर्त्यन्ते तत्करणम् ।
8.5
 प्रयतनं प्रयत्नः ।
9.0
( नाभितलप्रकरणम् )
9.1
 तत्र नाभिप्रदेशात्प्रेरितः प्राणो नाम वायुरूर्ध्वमाक्रामन्नुरःप्रभृतीनां
स्थानानामन्यतमस्मिन्स्थाने प्रयत्नेन विधार्यते ।
स विधार्यमाणो वायुः स्थानमभिहन्ति ।
तस्मात्स्थानाभिघाताद् ध्वनिरुत्पद्यत आकाशे ।
सा वर्णश्रुतिः ।
स वर्णस्यात्मलाभः
9.2
 तत्र ध्वनावुत्पद्यमाने यदा स्थानकरणप्रयत्नाः परस्परं स्पृशन्ति सा स्पृष्टता ।
9.3
 यदेषत्स्पृशन्ति तदेषत्स्पृष्टता ।
9.4
  दूरेण यदा स्पृशन्ति सा विवृतता ।
9.5
 सामीप्येन यदा स्पृशन्ति सा संवृतता ।
9.6
 इत्येषऽन्तःप्रयत्नः ।
9.7
 स इदानीं प्राणो नाम वायुरूर्ध्वमाक्रामन्मूध्नि प्रतिहतो निवृत्तो यदा
कोष्ठमभिहन्ति तदा कोष्ठेषभिहन्यमाने गलबिलस्य विवृतत्वाद्विवारः
संवृतत्वात्संवारो जायते ।
9.8
 तौ संवारविवारौ ।
9.9
 तत्र यदा कण्ठबिलं संवृतं भवति तदा नादो जायते ।
9.10
 विवृते कण्ठबिले श्वासो जायते ।
9.11
 तौ श्वासनादावनुप्रदानमित्याचक्षते ।
9.12
 अन्ये तु ब्रुवते -- अनुप्रदानमनुस्वानो घण्टानिर्ह्रदवत् ।
9.13
 तत्र यदा स्थानाभिघातजे ध्वनौ नादोऽनुप्रदीयते तदा नादध्वनिसंसर्गाद् घोषो जायते ।
9.14
 यदा श्वासोऽनुप्रदीयते तदा श्वासध्वनिसंसर्गादघोषः ।
9.15
 सा घोषवदघोषता ।
9.16
 महति वायौ महाप्राणः ।
9.17
 अल्पे वायावल्पप्राणः ।
9.18
 साल्पप्राणमहाप्राणता ।
9.19
  महाप्राणत्वादूष्मत्वम् ।
9.20
 यदा सर्वाङ्गानुसारी प्रयत्नस्तीव्रो भवति तदा गात्रस्य निग्रहः कण्ठबिलस्य
9.20
ाणुत्वं स्वरस्य च वायोस्तीव्रगतित्वाद्रौक्ष्यं भवति । तमुदात्तमाचक्षते ।
9.21
 यदा तु मन्दः प्रयत्नो भवति तदा गात्रस्य स्रंसनं कण्ठबिलस्य महत्त्वं
स्वरस्य च वायोर्मन्दगतित्वत्स्निग्धता भवति । तमनुदात्तमाचक्षते ।
9.22
  उदात्तानुदात्तस्वरसन्निपातात्स्वरित इति ।
9.23
  एवं प्रयत्नोऽभिनिर्वृत्तः कृत्स्नः प्रयत्नो भवति ।
9.24
 अष्टौ स्थानानि वर्णानामुरः कण्ठः शिरस्तथा । जिह्वामूलं च दन्ताश्च नासिकोष्ठौ च तालु च ।।
9.25
 स्पृष्टत्वमीषत्स्पृष्टत्वं संवृतत्वं तथैव च । विवृतत्वं च वर्णानामन्तःकरणमुच्यते ।।
9.26
 कालो विवारसंवारौ श्वासनादावघोषता । घोषोऽल्पप्राणता चैव महाप्राणः स्वरास्त्रयः ।।
9.0
।। इत्यापिशलिशिक्षासूत्राणि समाप्तानि ।।