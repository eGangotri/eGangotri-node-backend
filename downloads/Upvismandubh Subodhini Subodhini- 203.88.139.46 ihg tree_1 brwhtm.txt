1.1
हरिः ओम् । ओमित्येतदक्षरमिदं सर्वम् । तस्योपव्याख्यानम् । भूतं भवद्
"भविष्यदिति सर्वमोङ्कार एव । 	यच्चान्यत् त्रिकालातीतं, तदप्योङ्कार एव ।। 1 ।।"
B.1.1
सुबोधिनी
गोपालानन्दस्वामिविरचिता
"	जाग्रत्स्वप्नसुषुप्तिवीचिनिचयक्षोभस्य यो नास्पदं"
"	यस्मिन्नस्तमुपैत्ययं सुरनरप्रायः प्रपञ्चोऽखिलः ।"
"	यस्मिन्न व्यवहार्यता यदुदये भेदो न सन्दृश्यते"
"	सोऽयं ज्ञानघनश्चकास्ति विमलः कैवल्यतेजोमयः ।। 1 ।।"
"	यश्चैतन्यघनः स एव तु गुणैरावेष्टितः संविशन्"
"	नानारूपविभेदवेषरचनास्तद्वासनामोहिताः ।"
"	बाह्यं स्वाप्नमनर्थमप्यनुभवँल्लीनः सुषुप्तौ क्वचित्"
"	कालेनात्मनि तात्त्विकीं कलयते कश्चितुरीयां स्थितिम् ।। 2 ।।"
"	इयमुपनिषदात्मकैवल्याविर्भावलक्षणां मुक्तिमधिकृत्य प्रवर्तते । यद्यपि पर- ब्रह्मप्राप्तिलक्षणा मुक्तिस्तथाप्यविद्यानिवृत्तिगर्भतयाऽस्य"
मुक्तिपर्वणि समावेशो न्याय्यः । तत्र प्रणवालम्बनमात्मोपासनं विधास्यन्प्रणवमादौ स्तौति - ओमित्येतदिति
। ओमित्येतदक्षरमिदं सर्वं - सर्वमिदमोङ्कार एव । तस्यैवायं विस्तार इति स्तुतं भवति । एवं सङ्ग्रहेणाभिधायोक्तस्य
विवेचनं कुर्वन्प्रतिजानीते - तस्योपव्याख्यान- मिति । तस्यास्योक्तस्योपव्याख्यानं विवेचनं क्रियते । भूतं
भवद्भविष्यदिति सर्वमोङ्कार एव, यच्चान्यत्त्त्रिकालातीतं तदप्योङ्कार एव - इह हि चिदचित्प्रपञ्चे योऽयमचित्परिणामो
भूतभविष्यद्वर्तमानभेदेन विभिन्नः कालपरिच्छिन्नः स सर्वोऽप्योङ्कार एव । यच्चान्यदात्मतत्त्वं कालत्रयातीतं
तदप्योङ्कार एव ।। 1 ।।
1.2
सर्वं ह्येतद् ब्रह्म; अयमात्मा ब्रह्म । सोऽयमात्मा चतुष्पात् ।। 2 ।।
B.1.2
"	सु. - कुत एतत् ? आह - सर्वं ह्येतद्ब्रह्म, अयमात्मा ब्रह्म । एतत् दृश्यमानमखिलमेव सङ्घातलक्षणं भूतभविष्यद्वर्तमानविभेदविभिन्नं"
ब्रह्मैव ब्रह्मकार्यत्वात् ब्रह्मशरीरत्वात् ब्रह्मात्मकमेव हि । यश्चान्यस्त्रिकालातीतोऽयं जीवात्मा सोऽपि
ब्रह्म हि - ब्रह्मात्मको हि । न चान्तरं प्रणवब्रह्मणोः, वाच्यवाचकयोर- भेदाध्यवसायात् । तदोङ्कार एव सर्वमिति
युक्तमुक्तमिति भावः । एवं प्रणवं स्तुत्वा, अथोपासनमुपदेष्टुमुपक्रमते - सोऽयमात्मा चतुष्पात् इत्यादिना
। सः ब्रह्मात्मक- तया प्रस्तुतः अयमात्मा प्रत्यगात्मा, चतुष्पात् चत्वारः पादा यस्य तथोक्तः ।। 2  ।।
2.1
जागरितस्थानो बहिष्प्रज्ञः सप्ताङ्ग एकोनविंशतिमुखः
स्थूलभुग्वैश्वानरः प्रथमः पादः ।। 1 ।।
B.2.1
"	सु. - पादान् क्रमशो निरूपयति - जागरितेति । जागरितं स्थानं यस्य स तथोक्तः । अधिष्ठाय चैतन्यप्रभया चक्षुरादि"
बाह्यान् रूपाद्यर्थाननुभवतीति बहिष्प्रज्ञोऽयम् । सप्ताङ्गः - यस्यास्य भूतसूक्ष्मपञ्चकं धर्माधर्मौ चेति
सप्ताङ्गानि, एतैर्ह्ययमितस्ततो गमनागमनादिसाधनैर्भोगाय प्रभवति । अविनाभूतश्चायमेतैः, तदयमेतैः सप्ताङ्ग
उच्यते । वासनापञ्चकं धर्माधर्मौ वा । एकोनविंशतिमुखः ज्ञानेन्द्रियाणि कर्मेन्द्रियाणि प्राणा अन्तःकरणचतुष्टयं
चेत्येकोनविंशतिर्मुखानि यस्य स तथाभूतः, भुङ्क्ते ह्ययमेभिरर्थान् । स्थूलभुक् - स्थूलं बाह्यं रूपाद्यर्थं
भुङ्क्त इति स्थूलभुगुच्यते । सोऽयं जाग्रद्दशावस्थः स्थूलभुग्वैश्वानरः प्रथमः पादः । कथमस्य वैश्वानरसंज्ञा
? उच्यते । विश्वं बाह्यं देवादिप्रपञ्च यथाकर्म यथासम्भव- महमित्यभिमन्यते तदयं नराभिमानी वैश्वानर उच्यते ।। 1 ।।
2.2
स्वप्नस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक् तैजसो द्वितीयः पादः ।। 2 ।।
B.2.2
"	सु. - स्वप्नस्थानः - अभिसम्बध्य नाडीविशेषं स्वप्नमनुभवति । अतः"
स्थानविशेषसम्बन्धादुच्यते - स्वप्नस्थान इति । तान्येव अङ्गानि तान्येव मुखानीत्याह - सप्ताङ्ग एकोनविंशतिमुख
इति । स्वप्नेऽप्युपभोगस्यानपगमात् । यस्मादुपभुज्यमानाः स्वाप्नार्थाः नान्यसाधारणाः, तदुच्यते - प्रविविक्तभुक्
इति । सोऽयं स्वप्नावस्थः तैजस उच्यते ।। 2 ।।
2.3
यत्र सुप्तो न कञ्चन कामं कामयते न कञ्चन स्वप्नं पश्यति, तत् सुषुप्तम् ।
सुषुप्तस्थान एकीभूतः प्रज्ञानघन एव आनन्दमयो ह्यानन्दभुक् चेतोमुखः
प्राज्ञस्तृतीयः पादः ।। 3 ।।
B.2.3
"	सु. - यत्स्थानं जागरितस्य यच्च स्वप्नस्य तस्मादुभयस्मात्सुषुप्तिस्थानस्य विशेषं ज्ञापयन्सुषुप्तिस्थानमादावाह"
- यत्रेति । गहनं चैतत्स्थानम् । श्रूयते चान्यत्र तद्यथा हिरण्यनिधिमक्षेत्रज्ञा उपर्युपरि सञ्चरन्तोऽपि
न विन्दन्ति (छां.उ. 4-3-2) इत्यादि । विशदयति चानुपदं एष सर्वेश्वरः इत्यादिना । यत्र परमात्मन्यन्तर्यामिणि
सुप्तो न कञ्चन रूपादिकामं कामयते न कञ्चन स्वप्नं पश्यति, तदद्वितीयं किमपि सुषुप्तिस्थानम् । तस्मिन् सुषुप्ते
स्थानविशेषे सङ्गतोऽयं सुषुप्तस्थानः प्रत्यगात्मा तदानीमेकीभूतः - अपगतचक्षुराद्युपकरणः स्वयमेकीभूतः । यद्वा एकीभूतः
सुषुप्तिस्थानभूतेन परमात्मना सहाविभागं प्राप्तः । सुषुप्तिस्थान इति सप्तम्यन्तं वा एकीभूत इत्यनेनान्वेति
। प्रज्ञानघन एव च तदा ; न सप्ताङ्गो न वा एकोन- विंशतिमुखः ; अपेतसमस्ताभिमानतया तदानीं तेषां सतामप्यङ्गाङ्गि-
भावमुखमुखिभावापगमात् । औपाधिकाभिमानलक्षणविरोध्यपगमेन स्वाभाविका- नन्दस्याविर्भावात् स्वयमानन्दमयः । अतएवानन्दभुक्
आनन्दैकभुक् । किं तदस्य मुखम् ? चेत एवास्य मुखम् । चेतो नेहाहङ्कारिकं, किन्तु चैतन्यम् । स्वयंप्रकाशचैतन्यमुख
इति यावत् । प्राज्ञस्तृतीयः पादः । यद्यपि प्राज्ञेनात्मना सम्परिष्वक्तः, (बृ.उ. 6-3-21) प्राज्ञेनात्मनान्वारूढः
(बृ.उ. 6-3-35) इति तत्र तत्र प्राज्ञशब्दः परमात्मनि सुषुप्तिस्थाने प्रसिद्धः, अथापि सुषुप्तौ तेन सह एकीभावादपेतनामरूपस्तन्नाम्नैव
व्यवहार्यो भवति, तदुच्यते प्राज्ञ इति ।। 3 ।।
2.4
एष सर्वेश्वर एष सर्वज्ञ एषोऽन्तर्याम्येष योनिस्सर्वस्य । प्रभवाप्ययौ हि भूतानाम् ।। 4 ।।
B.2.4
"	सु. - ननु सुषुप्तस्थान एकीभूतस्यास्य कुत इदमैश्वर्यम् ? सपदि यदयमानन्दमय आनन्दैकभुक् च भवति, तत्र निमित्तं"
स्थानमहिमानमाह - एष इत्यादिना । यत्र सुप्तो न कञ्चन कामं कामयते न कञ्चन स्वप्नं पश्यति, एष हि सर्वेश्वरः,
एष हि सर्वज्ञः, एष ह्यन्तर्यामी, एष हि सर्वस्य योनिः, एष हि भूतानां प्रभवाप्ययौ । तदनेनानन्दमयेनाविभागं
प्राप्तस्य आनन्दैकभुक्त्वमुपपन्नतरम् ।। 4 ।।
2.5
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं नप्रज्ञं नाप्रज्ञं
अदृष्टमव्यवहार्यमग्राह्यमलक्षणमचिन्त्यमव्यपदेश्यमैकात्म्यप्रत्ययसारं
प्रपञ्चोप शमं शान्तं शिवमद्वैतं चतुर्थं मन्यन्ते । स आत्मा । स विज्ञेयः ।। 5 ।।
।। इति द्वितीयः खण्डः ।।
B.2.5
"	सु. - अथ तुरीयं पादं निरूपयति - नान्तरिति । जाग्रदाद्यवस्थात्रयत उत्तीर्णः प्रकृतिबन्धविनिर्मुक्तस्वरूपमापन्नः"
प्रत्यगात्मा चतुर्थः पाद उच्यते । तस्यास्य स्वरूपं विशिनष्टि । नान्तःप्रज्ञमिति स्वप्नावस्थव्यावृत्तिः
। न बहिःप्रज्ञमिति - जाग्रदवस्थस्य प्रत्येकं विश्वात्तैजसाच्च व्यावर्त्य दार्ढ्याय पुनरुभयतो व्यावर्तयति
नोभयतः प्रज्ञमिति । लेशतो जाग्रद्दशया संवलिता स्वाप्नदशा वा काचिद्विलक्षणा व्यावर्त्यते - नोभयतः प्रज्ञम्
इत्यनेन । यः प्रज्ञानघनः प्राज्ञः सुषुप्त्यवस्थ उक्तस्ततो व्यावृत्तिमाह- न प्रज्ञानघनं न प्रज्ञमिति ।
प्रतियोगिसमर्पकप्रज्ञानघनशब्दो नावयवार्थं बोधयति, शुद्धप्रत्यगात्मनि तन्निषेधायोगात् , किन्तु सुषुप्त्यवस्थं
पूर्वप्रकृतम् । तदेवं व्यावर्तने किमयमन्ततो व्यपेतज्ञानः ? तत्राह - नाप्रज्ञमिति । सर्वज्ञमित्यर्थः ।
अदृष्टम् - चक्षुराद्यगोचरम् । यद्यपि प्रत्यगात्मस्वरूपं जाग्रदादिदशायामपि चक्षुराद्यगोचरमेव,
अथापि भूतसंघातोपाधिद्वारा औपचारिकं द्रष्टत्वादि तत्र प्रसजति, तदपि नेहेत्याशयः । अव्यवहार्यम् - लौकिकसर्वव्यवहारानर्हम्
। अग्राह्यम् - मनसोऽप्यगोचरम् । अलक्षणम् - जातिवर्णादिलक्षणशून्यम् । अचिन्त्यम् - इदमित्थमिति केवलया
बुद्ध्या चिन्तयितुमशक्यम् । अव्यपदेश्यम् - देवो मनुष्य इत्यादि व्यपदेशानर्हम् । ऐकात्म्यप्रत्ययसारम्
- जाग्रदवस्थायां स्वप्नावस्थायां मायातिरोहितस्वरूपो न यथा- वन्मन्यते स्वस्वरूपं, किन्तु अहमेवमाकारोऽयमेवमाकारः
अद्यैवमाकारोऽस्मि पूर्वमेव- माकार आसमिति भौतिकानि विषमरूपाण्यध्यस्यात्मनि विविधात्मप्रत्ययाविष्टो भवति
। सुषुप्तौ तु विलुप्तप्रत्ययः । अवस्थात्रयेभ्यो यदाविनिर्मुक्तोऽसंसार्यवस्थस्तु सर्वदा आत्मानमेकमेवाविषममेव
ब्रह्मात्मकमेव चानुभवतीति ऐकात्म्यप्रत्ययसारोऽयम् । प्रपञ्चोपशमम् - देवादिसर्वप्रपञ्चो यस्योपशाम्यति
। शान्तम् - ऊर्मिषट्करहितम् । शिवंसुखमयत्वात् । अद्वैतम् - अपेतदेवादिवैषम्यतया सर्वतोऽविशेषादद्वैतम्
। चतुर्थं मन्यन्ते । स आत्मा विज्ञेयो विमुक्तये ।। 5 ।
।। इति द्वितीयखण्ड सुबोधिनी ।।
3.1
हरिः ओम् सोऽयमात्मा अध्यक्षरमोङ्कारोऽधिमात्रम् ।
पादा मात्राः मात्राश्च पादाः अकार उकारो मकार इति ।। 1 ।।
B.3.1
"	सु. - एवमात्मनश्चतुष्पात्त्वमुपपाद्याथोपासनप्रकारमाह - सोऽयमात्मेति । यो ब्रह्मात्मकत्वेन चतुष्पात्त्वेनोक्तः"
सोऽयमात्मा अध्यक्षरमोंकारः - ओङ्कारे उक्तमात्मानं भावयेदिति यावत् । तत्र प्रणवमात्रासु पादानात्मनो विभावयेदित्याह -
अधिमात्रमित्यदिना । अयमात्मा पादशोऽधिमात्रमुपास्यः । कथमेतत् ? पादा मात्रा मात्राश्च पादाः - पादा ह्यंशा
आत्मनः । मात्राश्चाक्षरस्यांशाः । अतोंऽशस्याविशेषात् पादा एव मात्रा मात्रा एव पादाः । ताश्च मात्राः
प्रणवस्याकारादयः ।। 1 ।।
3.2
जागरितस्थानो वैश्वानरोऽकारः प्रथमा मात्रा । आप्तेरादिमत्त्वाद्वा आप्नोति ह
वै सर्वान् कामानादिश्च भवति । य एवं वेद ।। 2 ।।
B.3.2
"	सु. - केनालम्बनेन कं पादं भावयेत्तदेतद्विशिष्याह - जागरित इत्यादिना । योऽकारः प्रथमामात्रा स वैश्वानरः"
प्रथमः पादः । केन साम्येनेत्यत्राह - आप्तेरादिमत्त्वाद्वेति । अकारो हि सर्वमक्षरमाप्नोति, अकारो वै सर्वा
वाक् इति श्रुतेः । विश्वश्चायमर्थानखिलान् आदिश्चायमितरस्य वर्णस्य । आदिश्चैष तैजसाद्यपेक्षया । तदकारेणालम्बनेन
विश्वमुपासीतेति भावः । य एवमुपास्ते आप्नोति ह वै सर्वान् कामानादिश्च भवति । प्रथमो भवति मान्यो भवतीति
यावत् । अत्रेदं बोध्यम् । स्तूयते उपासनमिदं फलश्रुत्या । न चेह पादस्यैकैकस्य
स्वातन्त्र्येणोपासनविधाने तात्पर्यम् । अपि तु तत्तदवस्थोपलक्षितस्य तत्तन्मात्रावलम्बनतया अवस्थातीतस्य
प्रणवालम्बनतया विशिष्टमेकमेवोपासनमिह विधीयते । अवस्थोपलक्षितस्य तदतीतस्य च ब्रह्मात्मकतयैव विभावनं कार्यमिति
प्रथमत एव प्रोक्तम् । तस्यास्योपासकस्य ब्रह्मात्मकस्वात्मानुभवलक्षणकैवल्य- लक्षणमोक्षप्राप्तिः फलम् ।। 2 ।।
3.3
स्वप्नस्थानस्तैजस उकारो द्वितीया मात्रोत्कर्षादुभयत्वाद्वा उत्कर्षति ह वै
ज्ञानसन्ततिं समानश्च भवति नास्याब्रह्मवित्कुले भवति य एवं वेद ।। 3 ।।
B.3.3
"	सु. - योऽयमुकार प्रणवस्य द्वितीया मात्रा सोऽयं स्वप्नस्थानस्तैजसः । उकारे तैजसदृष्टिः कार्येति यावत्"
। तस्य तद्रूपत्वेन भावनानिमित्तं समान- गुणयोगमाह - उत्कर्षादुभयत्वाद्वेति । विश्वतो हि बाह्येन्द्रियार्थसम्प्रयोगसापेक्ष-
भोगात्तन्निरपेक्षानन्यसामान्यविचित्रार्थभोगसम्पत्तेस्तैजस उत्कृष्ट इव । यद्वा उत्कर्ष उत्कर्षणम् , स्थूलादुत्कृष्ट
इव हि प्रविविक्तमर्थं सूक्ष्ममनुभवति तैजसः । उकारश्च प्रणवावयवः अकारमकारमध्यसंलग्नः समुत्कृष्ट इव प्रकाशमेति
। उभयत्वात् जाग्रत्सुषुप्तिमध्यसंलग्ने स्वप्ने नियतो हि पूर्वापरांशसम्बन्धः । उत्कर्षति ह वै ज्ञानसन्ततिं
य एवं वेद । शिष्यप्रशिष्यपरम्परया ज्ञानानुवृत्तिर्भवतीति यावत् । समानश्च भवति - मानसहितो भवति । मानं
प्राप्नोति लोक इति यावत् ।
नास्याब्रह्मवित्कुले भवति - नावेदविदस्य कुले भवति ।। 3 ।।
3.4
सुषुप्तस्थानो प्राज्ञो मकारस्तृतीया मात्रा मितेरपीतेर्वा ।
मिनोति ह वा इदँ सर्वं, अपीतिश्च भवति, य एवं वेद ।। 4 ।।
B.3.4
"	सु. - सुषुप्तस्थानः प्राज्ञो मकारस्तृतीया मात्रा - मकारे प्राज्ञं भावयेदिति यावत् । तत्र निमित्तं समानगुणयोगमाह"
- मितेरपीतेर्वेति । मिनोति हि प्राज्ञो जाग्रदवस्थं स्वप्नावस्थं च तादात्म्येन स्वात्मनि, एवमकारोकारौ
हि मकारो मिनोति । प्रणवस्य मकारावधित्वात् । अपीतिः - अप्ययः नाशः । सुषुप्तौ ह्यस्तं गच्छतो नामरूपे, अत
एव च जाग्रत्स्वप्नयोरवसानभूमिरियम् । एवं प्रणवे मकारो ह्यवसान- भूमिः । मिनोति ह वा इदं सर्वं य एवं वेद
-  य एवमुपास्ते सर्वमिदं मिनोति - परिच्छिनत्ति जानाति, अस्यापीतिश्च भवति -  दुःखक्षयो भवति ।। 4 ।।
।। इति तृतीयखण्डसुबोधिनी ।।
4.1
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत एवमोङ्कार
आत्मैव संविशत्यात्मनात्मानम् । य एवं वेद, य एवं वेद ।। 1 ।।
B.4.1
"	सु. - अमात्रश्चतुर्थः - जाग्रदाद्यवस्थात्रयातीतश्चतुर्थः शुद्धः प्रत्यगात्मा । अमात्रः - न विद्यते मात्रा"
आलम्बनं यस्य । विश्वादयो ह्यस्यांशाः प्रणवांशभूतमात्रावलम्बनाः, अयं त्वंशी न मात्रालंबनः, किन्तु विशिष्टप्रणवालम्बन
एवेति भावः । यद्वा - अमात्रः - परिच्छेदशून्य इत्यर्थः । अद्वैत इत्यन्तं पूर्ववद्व्याख्येयम् । एवमोङ्कारः
- अकारादिमात्रासु विश्वादिचिन्तनपूर्वकं प्रणवे चतुर्थं शुद्धप्रत्यगात्मानं विचिन्तयेदिति भावः । न केवलमवस्थात्रयातीतत्वेन,
अपि तु ब्रह्मात्मकत्वेनापीति बोध्यम् । प्रक्रमे हि सोऽयमात्मा चतुष्पात् इत्यत्र तच्छब्देन ब्रह्मात्मकत्वं
प्रस्तुतम् । य  एवं वेद सोऽयमात्मैव स्वयमेव आत्मनैव स्वेनैव रूपेणैवमुपासितेन साधनेनात्मानं स्वस्वरूपमेवविशुद्धं
संविशति । वस्तुतस्त्वस्या उपनिषदः प्राचीनैः विश्वोवैश्वानरः जाग्रद्दशानिर्वाहकः वैश्वानरविद्योक्तः परमात्मनोऽवतारविशेषः,
तैजसः स्वाप्नदशानिर्वाहकः प्रद्युम्नो व्यूहविशेषः, प्राज्ञः सुषुप्तिनिर्वाहकः सङ्कर्षणः, चतुर्थः परो
वासुदेवः, एवं परमात्मा चतुष्पात् ।
अस्मिन्नेव यथाक्रमं व्यस्तसमस्तप्रणवदृष्टिर्विधीयत इति यद्व्याख्यातं तदव्याक्षेपम् । शब्दार्थक्रमस्तु
तत एवावगन्तव्यः ।। 1 ।।
।। इति चतुर्थखण्डसुबोधिनि ।।
।। इति श्रीमद्भगवत्सहजानन्दचरणकमलपरिचर्यापरायण परमहंसवर्य
योगिराज श्रीगोपालानन्दस्वामिविरचितं माण्डूक्योपनिषद्भाष्यं समाप्तम् ।।
।। समाप्ता च इयं सभाष्या माण्डूक्योपनिषत् ।।