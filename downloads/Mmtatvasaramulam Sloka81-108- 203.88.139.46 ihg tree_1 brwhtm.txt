(अव) "नान्यः कश्चिन्मत्तो व्यतिरिक्त" इति (अत्र) इतिशब्दस्य हेत्वर्थकत्वं "सोऽन्तरादन्तरं प्राविशत्" इत्यस्य उपरि च स्वस्थान एव  चान्वयं च श्लोकद्वयेन वक्ष्यंस्तस्य हेत्वर्थकत्वविरोधिनीं समाप्त्यर्थकतां निराकरोति- (नान्य इत्यादि)
(मू) नान्यः कश्चिन्मत्त इत्युग्रवाक्या-
दूर्ध्वं नेतिस्तत्समाप्तिं ब्रवीति ।
प्राग्वत् पश्चादुग्रवाक्यानुवृत्तेः
सोऽहं नित्योऽनित्य इत्यादिभङ््ग्या ।। 81 ।।

	(व्या) आथर्वणे मूर्धनीति वर्तते । अथर्वशिरसि, प्राग्वत्- इति पदात् पूर्वत्र "अहमेकः प्रतममासम्" इत्यादिरुद्रवाक्यस्येव । पश्चात्-इति शब्दादुत्तरत्र । "सोऽहं नित्योऽनित्य इत्यादिभङ््ग्या"-रीत्या । उग्रस्य रुद्रस्य वाक्यानामनुवृत्तेः-अविच्छेदाद्धेतोः । नान्यः कश्चिचन्मत्त इत्युग्रवाक्यादूर्ध्वमितिः नान्यः कश्चिन्मत्तो व्यतिरिक्त इतीति श्रूयमाण इतिशब्दः, कर्ता तत्समाप्तिं रुद्रवाक्यसमाप्तिम् । न ब्रवीति-न वक्ति । "इतिः हेतुप्रकरणप्रकारादिसमाप्तिषु" इति कोशेन इतिशब्दस्य समाप्त्यर्थकत्वानुशासनेऽपि अत्र समाप्त्यर्थकत्वबाधादुत्तरत्राध्याहारप्रसङ्गाच्च ; नायमितिशब्दः समाप्त्यर्थकः । "सोऽब्रवीत्" इत्यस्योत्तरत्राध्याहारापेक्षयास्येत- शब्दस्य स्थानाच्चलनमात्रस्य न्याय्यत्वाच्चेति भावः। तदुक्तं भट्टसुदर्शनपादैः- "यद्यपि इतिशब्दस्य समाप्तिरेवार्थोऽर्थान्तरं न स्यात् ; तथापि "धर्मिकल्पनातो वरं धर्मकल्पना" इति न्यायात् प्रयुक्तस्येतिशब्दस्य रुद्रवाक्यावसानेऽन्वयकल्पनं न्याय्यम् ; न त्वप्रयुक्तपदान्तराध्याहारः" इति    ।। 81 ।।

(अवं) एवं समाप्त्यर्थकत्वं निरस्य हेत्वर्थकत्त्वम् "सोऽन्तरादन्तरं प्राविशत्" इत्यस्यानन्तरमन्वयं चाह- (सोऽत इत्यादि)
(मू) सोऽतो हेतुं वक्ति नेतिः प्रकारं
प्रह्लादोक्तो हेतुरन्तः प्रवेशः ।
प्रह्लादोक्तिः सर्वगत्वादनन्त
स्येति व्यक्ता वेष्णवाख्ये पुराणे ।। 82 ।।
(व्या) अतः- समाप्त्यर्थकत्वानुपपत्तेः । स इतिः- पूर्वोक्त इतिशब्दः । हेतुं 
वक्ति-हेत्वर्थकः । प्रकारं न वक्ति-नापि प्रकारार्थकः । वाक्यभेदापत्तेरिति शेषः। सोऽन्तरादन्तरं प्राविशदिति नान्यः कश्चिदित्याद्यन्वयः । भगवतः सर्वजीवेष्वात्मतयानुप्रवेशान्मच्छरीरकः परमात्मैव सार्वात्म्यादिमान् न तद्व्यतिरिक्तः कश्चिदित्यस्यार्थः । स्वशरीरकपरमात्मनोऽस्मच्छब्देन निर्देशे परमात्मनः सर्वजीवेष्वात्मतयानुप्रवेशो हेतुतयान्यत्राप्युक्त इत्याह-प्रह्लादोक्त इति।  अन्तः प्रवेशः- भगवतः सर्वजीवेष्वात्मतयान्तः प्रवेशः । हेतुः प्रह्लादोक्तः- अस्मच्छब्देन स्वशरीरकपरमात्मिर्देशहेतुतया प्रह्लादेनाप्युक्त इत्यर्थः । का सा प्रह्लादोक्तिरित्यात्राह - प्रह्लादोक्तिरिति । वेष्णवाख्ये पुराणे सर्वगत्वादनन्तस्येति प्रह्लादोक्तिः- "सर्वगत्वादनन्तस्य स एवाहमवस्थितः" इत्यादिका प्रह्लादोक्तिः । व्यक्ता-स्फुटा । अतस्तद्वदत्रापि हेतूक्तिरुचितेति स्तानाच्चलनेऽपि हेत्वर्थकत्वमेव युक्तम् । न वाक्यभेदाध्याहारापादकप्रकार- समाप्त्यर्थकत्वमिति भावः । विष्णुपुराण इति वक्तव्ये वेष्णवाख्य इति निर्देशो-
	"वेदेषु पौरुषं सूक्तं धर्मशास्त्रेषु मानवम् ।
	भारते भगवद्गीति पुराणे वैष्णवम् परम् ।।"
इति वचनस्मरणेनास्य सकलपुराणापेक्षयाभ्यर्हितत्वव्यञ्जनार्थः ।। 82 ।।

(अव) हेत्वर्थकत्व एव स्वस्थानान्वयपक्षमाह- (अथ वेत्यादि)
(मू) अथ वेति पदेन हेतुरत्र
व्यतिरेकोऽकथि नान्य इत्यधीतः ।
अहमेक इतीरितान्वयस्य 
प्रतिपत्तुं सुकरः प्रकारपक्षः ।। 83 ।।
(व्या) अथ वा- ( 'सोऽन्तरादन्तरं प्राविशत्' इति 'नान्यः कश्चिन्मत्तो व्यतिरिक्तः' इति ) (इतिशब्दस्य) स्थानाच्चलनेनान्वयाभावे । अत्रेतिपदेन- स्वस्थानस्थितेनेतिशब्देन । नान्य इत्यधीतो व्यतिरेकः- "नान्यः कश्चिन्मत्तो व्यतिरिक्तः" इति वाक्यबोधितो रुद्रशरीरकपरमात्मव्यतिरिक्तवस्तुनः स्वनिष्ठत्वेनाभावः । अहमेक इतीरितान्वयस्य "अहमेकः प्रथममासम्" इत्यादिना बोधितस्य रुद्रशरीरकपरमात्मनि सार्वात्म्यादिसद्भावरूपान्वयस्य । हेतुरकथि हेतुत्वेन बोधितः । स्वनिष्ठवस्त्वन्तरसद्भावे 
भगवतः सार्वात्म्यं न न सिध्यतीति स्वनिष्ठवस्त्वन्तराभावः सार्वात्म्यहेतुतया श्रुतिस्थेतिशब्देनोक्त इत्यर्थः। पूर्वयोजनायामितिशब्दस्य स्थानाच्चलनेऽपि श्रुत्यन्तरप्रसिद्धानुप्रवेशहेतुत्वबोधनात् स्वारस्यम् । अस्यां तु तदभावेऽपि स्वस्थान एवान्वयात् स्वारस्यमिति विवेकः । इतिशब्दस्य प्रकारार्थकत्वमपि संभवतीत्याह- प्रतिपत्तुं सुकरः प्रकारपक्ष इति । इतिशब्दस्य हेत्वर्थकत्वे स्थानाच्चलनपूर्वशेषत्वयोरापत्तेः । "इष्टं हि विदुषां लोके समासव्यासधारणम्" इति संग्रहविस्तरगर्भत्वेन वाक्यभेदस्याप्यदोषत्वात् प्रकारपक्षोऽपि युक्त एवेति भावः ।। 83 ।।

(अव) इतिशब्दस्य प्रकारार्थकत्वे स्वतन्त्रवाक्यत्वे च सति "सोऽन्तरादन्तरम्" इति वाक्यस्य तद्विरणत्वमित्याह- (रुद्रस्येत्यादि)
(मू) रुद्रस्योक्तिः सोऽन्तरादित्यतोऽसौ 
तस्मादन्यः कोऽपि तस्यान्तरात्मा ।
अन्येषां चेत्युच्यते सोऽन्तरादि-
त्युक्त्या रौद्र्या सोऽपि विष्णुः प्रसिद्धः ।। 84 ।।
(व्या) अतः- प्रकारार्थकात् स्वतन्त्रवाक्यभूतादेतस्मादितिशब्दात् , परा । 
सोऽन्तरादित्यसौ उक्तिः रुद्रस्य, न तु देवस्य, इतिशब्दस्य समाप्त्यर्थकत्वे तु सोऽन्तरादित्यादेर्वेदवाक्यत्वं वक्ष्यते । । अस्य च रुद्रवाक्यत्वं इतिशब्दस्य हेतुप्रकारार्थकत्वयोरविशिष्टमिति व्यञ्जनाय हेतुप्रकारार्थकत्वोपपादनावसाने रुद्रवाक्यत्वोक्तिरिति ध्ययम् । अर्थमाह-तस्मादित्यादिना । रौद्र्या रुद्रवक्तृ कतया श्रुतिस्थया । सोऽन्तरादित्युक्त्या- "सोऽन्तरादन्तरं प्राविशत्" इतिवाक्येन । न तस्मादन्यः-रुद्रादन्यः । तस्य रुद्रस्य । अन्येषां च जीवात्मनाम् । अन्तरात्मा कोऽपि व्यक्तिविशेषरूपेणानिर्दिष्टत्वनिबन्धनः कोऽपीति निर्देशः । इत्युच्यते-इति प्रतिपाद्यते । "सोऽन्तरादन्तरम्" इत्येनेन रुद्रव्यतिरिक्तो रुद्रस्यान्येषां जीवानां चान्तरात्मा प्रतिपाद्यत इत्यर्थः । अन्तरात्मत्वमात्रेण प्रतिपादनेऽपि भगवत एवात्र प्रतिपाद्यत्वं सिध्यति । अन्तरात्मत्वस्य तत्रैव प्रसिद्धेरित्याह- सोऽपि विष्णुः प्रसिद्ध इति । सः अन्तरात्मा । विष्णुः प्रसिद्धः "सत अन्तर्यानी" "एष सर्वभूतान्तरात्म्" "तवान्तरात्मा मम च" इत्यादिषु 
विष्णुत्वेन प्रसिद्धः । अपिशब्देनाथर्वशिरस्यपि "यो वै रुद्रः स भगवान् यश्च ब्रह्मा" इत्यादिना भगवच्छब्दनिर्देशेन भगवतः सर्वान्तरात्मत्वकीर्तनं समुच्चीयते । सोऽपि विष्णुः प्रसिद्ध इति विष्णुशब्दोपादानं "विष्णवे शिपिविष्टाय" इति वाक्यस्मारणार्थम् । शिपिषु पशुषु अन्तर्यामितया विष्टः प्रविष्ट इति हि तस्यार्थः । यद्वा "प्रतिपत्तुं सुकरः प्रकारपक्षः" इत्यत्रैवेतिशब्दस्य संग्रहत्वं सोऽन्तरादित्यादेर्विस्तरत्वं च सुकरपदेनाभिप्रेतम् । अस्मिंस्तु श्लोके हेतुप्रकारार्थकत्वादितिशब्दस्य सोऽन्तरादित्यादिकं रुद्रवाक्यमेवेति वदंस्तस्यार्थमप्याह- रुद्रस्येत्यादिना । अतः- इतिशब्दस्य हेतुप्रकारार्थकत्वात् । शेषं पूर्ववत् । इतिशब्दस्य योजनान्तराभिधाने योजनान्तरदूषणं तु योजनानां स्वारस्यविशेषसाम्यव्यञ्चनार्थमिति न दोषः ।। 84 ।।
(अव)  इतिशब्दस्य रुद्रवाक्यसमाप्त्यर्थकत्वपक्षमाह- (इतीत्यादि)
(मू) इत्युक्तिर्वा समाप्तिं वदतु हरगिरः सोऽन्तरादित्यतोऽसौ
मा भूद्रुद्रोक्तिरित्थं सति न विघटना किञ्चिदस्मिन् मतस्य ।
रुद्रः स्वात्मात्मभूतं हरिममलधिया संप्रविष्टश्चिकीर्षु-
र्मेधावीव स्ववश्यं नरमपरमिति व्यज्यते वेदवाचा ।। 85 ।। 

(व्या) वाशब्दः पक्षपरिवृत्तिद्योतनार्थः । इत्युक्तिः इतिशब्दः, "नान्यः कश्चिन्मत्तो व्यतिरिक्तः" इत्ययमितिशब्दः । हरगिरः- "अहमेकः प्रथममासम्" इत्यादिरुद्रवाक्यस्य । समाप्तिम्- अवसानम् । वदतु- बोधयतु । अतिसर्गे लोट् । अतिसर्गः कामचारानुज्ञा । अतः- इतिशब्दस्य समाप्त्यर्थकत्वाद्धेतोः । सोऽन्तरादित्यसौ रुद्रोक्तिर्मा भूत- सोऽन्तरादित्यादिवाक्यं रुद्रवाक्यम् न स्यात् । अस्य रुद्रवाक्यत्वाभावोऽप्यस्तु । श्रुतिवाक्यत्वं चास्त्विति भावः । इत्थं सति- इतिशब्दस्य समाप्तिपरत्वे, सोऽन्तरादित्यस्य श्रुतिवाक्ययत्वे च सत्यपि । अस्मन्मतस्य- श्रुतिस्मृतिसूत्रवृत्तिस्वारस्यानुरोधिनामस्माकमिष्टस्य "रुद्रो न सर्वान्तरात्मतयाथर्वशिरः- प्रतिपाद्यः ; किं तु तदन्तर्यामी भगवानेव सर्वान्तरात्मतया तत्प्रतिपाद्यः" इत्येवंरूपस्यार्थस्य । किंचिदपि विघटना न - एकदेशस्यापि विरोधो नास्तीत्यर्थः ।।
	अत्रेतिशब्दस्य समाप्त्यर्थकत्वे सोऽन्तरादित्यादिवाक्ये तच्छब्देन रुद्र एव परामृश्यते 
। ततश्च तस्यैवान्तर्यामित्वमुच्येत इत्येका विघटना । अन्तरमित्यस्य भगवत्परत्वे प्राविशदित्यस्यानन्वयादन्तरमिति न भगवत्परमित्यपरा विघटना । सैषा द्वय्यपि नास्ति । "सोऽन्तरादन्तरं प्राविशत्" इति वाक्ये तच्छब्देन रुद्रपरामर्शेऽपि न तस्य सर्वान्तरात्मत्वं वक्तुमनेन शक्यम् । "एष सर्वभूतान्तरात्मा" इत्यादिप्रमाणगणेन सर्वान्तरात्मत्वस्य भगवल्लिङ्गतावगमात् , अन्तरादन्तरमिति चानन्दवल्लीप्रत्यभिज्ञयानन्दमय एवान्तरादन्तरमिति निर्दिश्यति इति, तस्य "स यश्चायं पुरुषे यश्चासावादित्ये" 
इत्यादित्यमण्डलान्तर्वर्तितावगमादादित्यण्डलान्तर्वर्तिनश्च पुण्डरीकाक्षत्वश्रवणात् , अन्तरादन्तरमिति भगवानेवोच्यते । "विष्णुरात्मा भगवतः" "तवान्तरात्मा मम च" इति विशिष्यैवं रुद्रान्तर्यामित्वं भगवतोऽवगतम् । अतः प्रविशतेः सम्यगवबोधार्थकत्वात् स रुद्रो जीवान्तर्यामिणं भगवन्तं सम्यगनुसंहितवानिति "सोऽन्तरादन्तरं प्राविशत्" इत्यस्यार्थ इति न कश्चिद्विरोध इति तदिदमाह- रुद्र इत्यादिना ।
	अपरं नरं स्ववश्यं चिकीर्षुर्मेधावी नरोऽपरं नरमिव रुद्रः स्वात्मात्मभूतं- स्वस्यान्येषामात्मनां चात्मभूतम् । हरिम्- भगवन्तम् । अमलधिया सम्यग्ज्ञानेन । संप्रविष्टः अवगाहतेति वेदवाचा व्यज्यते । "सोऽन्तरादन्तरं प्राविशत्" इति श्रुतिवाक्येनायमर्थ उच्यत इत्यर्थः ।।
	अपरं नरमित्युक्तेर्मेधावी नर इति लभ्यते । अत्र च --
	"यस्य यस्य हि यो भावस्तेन तेन हि तन्नरम् ।
	अनुप्रविश्य मेधावी क्षिप्रमात्मवशं नयेत् ।।"
इति चाणक्यवचनमभिप्रेतम् । तेन तेन हि तन्नरमनुप्रविश्येति तत्तद्भावयुक्ततया तं ज्ञात्वेत्यर्थः । एवं चतद्वचनस्थमेधाविपुरुषकर्तृकपुरुषान्तर- कर्मकबुद्ध्यवगाहनरूपप्रवेशसदृशो यः स्वेतरसर्वजीवान्तर्यामिभगवत्कर्म- कबुद्ध्यवगाहनरूपप्रवेशस्तत्कर्ता रुद्र इति लाभस्तद्वचन इव श्रुतिवाक्येऽपि प्रविशतिर्बुद्ध्यवगाहनार्थक इत्युक्तं भवति । प्रकृतरुद्रकर्तृकबुद्ध्यवगाहने चापक्यवचनस्थमेधाविकर्तृकावगाहनसादृश्यं च प्रविशतिवाच्यत्वरूपं विवक्षितम्। वेदे च शब्दार्थसंबन्धविशेषावधारणस्य लोकतन्त्रत्वाच्चाणक्यवचनं दृष्टान्ततयोपात्तम् । अत्र च प्रविशतेर्बुद्ध्यवगाहनार्थकत्वमेव दृष्टान्तोपजीव्यम् । अत उपमानस्य मेधाविनो 
लोकसिद्धत्वाभावान्मेधावीवेत्युक्तिरयुक्ता ; 'देवदत्त इव यज्ञदत्तो गच्छति' इत्यत्रेवात्राप्यर्थसादृश्यमेव लभ्येतेति शङ्काया नावकाशः । चाणक्यवचनोपादानं च प्रदर्शनार्थम् । तन्मतप्रवेशोऽस्मन्मतप्रवेशेऽपि 
प्रयोगेऽप्यनुप्रविशतिर्बुद्ध्यवगाहनार्थको दृष्ट इत्यपि ध्येयम् । तदुक्तं भट्टसुदर्शनपादैः- "अनुप्रवेशशब्दस्य सम्यग्बोधनार्थकत्वं लोकोक्तिसिद्धम् । तथा चाणक्यप्रयोगश्च-
	'यस्य यस्य हि यो भावस्तेन तेन हि तन्नरम् ।
	अनुप्रविश्य मेधावी क्षिप्रमात्मवशं नयेत् ।।'
इति रुद्रः स्वान्तर्यामिणं सर्वपदार्थान्तर्यामिणं च परमात्मानं तच्छरीरकं बुद्ध्यानुसंहितवानित्यर्थः" इति । अत्र च सर्वान्तरात्मत्वं भगवत एव श्रुत्यन्तरेषु प्रसिद्धम् । अत्रापि "यो वै रुद्रः स भगवान्" इति वक्ष्यत इत्यभिप्रायेण हरिमित्युक्तम् । "एष सर्वभूतान्तरात्मापहतपाप्मा सत आत्मान्तर्याम्यमृतः" इत्यादिष्वन्तरात्मत्वेऽपि भगवतो न तद्गतदोषैः संस्पर्श इति बोधनाय, 'सर्वभूतान्तरात्मा सत आत्मा' इत्युक्त्वा 'अपहतपाप्मामृतः' इत्युक्तम् । तत्सूचनाय चात्र स्वात्मात्मभूतं हरिमित्युक्तम् । "हरणादेव पापानां हरिरित्युच्यते बुधैः" इति हरिशब्दनिरुक्तेः ।।
	नन्वितिशब्दस्य उक्त्यर्थकधातुसमभिव्याहृतस्य स्वसमभिव्याहृतवाक्य- स्वरूपतदर्थपरत्वमेव दृष्टमिति नास्य समाप्त्यर्थकत्वं युक्तम् । किं चेतिशब्दस्य समाप्त्यर्थकतायाम् "इत्युपनिषत्" इत्यादाविव स्वबोध्यसमाप्तिमद्वाचकपदात् पूर्वनिर्देशो युक्त इति चेदत्राहुः । यद्यपि पूर्वं बोध्यवाक्यनिर्देशः, तदनन्तरमितिशब्दः, तदनन्तरमुक्त्यर्थकधातुनिर्देश इत्येतादृशक्रमवत्सु-
		"सुतनु जहिहि मौनं पश्य पादानतं मां
		न खलु तव कदाचित् कोप एवंविधोऽभूत् ।
	इति निगदति नाथे"
इत्यादिषूक्त्यर्थकधातुशिरस्केति शब्दस्य, स्वसमभिव्याहृतवाक्य- जन्यबोधसमानाकारबोधपरत्वं, तस्य तु बोधस्य जनकतासंसर्गेणोक्त्यर्थकधातु- वाच्योक्तिक्रियायां प्रकारतया भानं, इतिशब्दोत्तरोक्त्यर्थकधातोश्च 
स्वसमभिव्याहृतेति- शब्दसमभिव्याहृतवाक्यसमानानुपूर्विकवाक्यबोधकत्वं च 
व्युत्पत्तिसिद्धम् ; तथापि तादृशक्रमस्यात्राभावात् "पश्य मृगो धावति" इत्यादाविव मृगधावनरूपवाक्यार्थस्य 'सोऽब्रवीत्' इत्युक्तिक्रियां प्रति "अहमेकःप्रथममासम्" इत्यादिवाक्यार्थस्य कर्मत्वबोधादितिशब्दस्य समाप्त्यर्थकत्वं युक्तम् । समाप्त्यर्थकेतिशब्दस्य स्ववाच्यसमाप्तिमद्वाचकपदोत्तरनिर्देशश्चाक्षरपाठादौ दृष्टः । अतः समाप्त्यर्थकत्वमुचितम् । एवं सति सोऽन्तरादित्यत्र स इतिशब्दः स्वसमानविभक्तिप्रकृतिकेन सो।ञब्रवीदित्यत्र(इत्येन)(स्थेन) स इत्यनेन एकार्थो भवति ! एवमुपक्रमस्वारस्यानुरोधेन "सोऽहं नित्योऽनित्यः" इत्याद्युपरितनवाक्ये 'सोऽब्रवीत्' इत्यध्याहारो न दुष्यति । सोऽहमित्यादिवाक्यस्य च 'अहमेकः' इत्यादिवाक्यविवरणरूपत्वान्न क्रियान्तरापेक्षेति समाप्त्यर्थकत्वं युक्तमेवेति       ।। 85।।
(अव) एवमथर्वशिरसि प्रथमखण्डस्थरुद्रवाक्यानां रुद्रान्तर्यामिभगवत्परत्वमुपपादितम् । इदानीं द्वितीयखण्डस्थदेवतास्तुतिवाक्यानां रुद्रशरीरकपरमात्मपरत्वमुपपाद्यते- (श्रुत्वेत्यादि)
(मू) श्रुत्वा तुद्रवचस्तदीयमहिमस्तोत्राय लब्धोद्यमाः
सर्वैश्वर्यमथर्वमूर्ध्नि यदपि व्याजह्निरेऽस्यामराः ।
तेऽन्तर्यामिसमाधिहेतव इह व्यक्ता हि रुद्राक्तय-
स्तद्युक्तास्तदनूक्तयस्तु दिविषद्वाकास्तदेकाशयाः ।। 86 ।।
(व्या) अत्रायं द्वितीयखण्डस्थवाक्यसन्दर्भः- "यो वै रुद्रः स भगवान् यश्च ब्रह्म तस्मै वै नमो नमः । यो वै रुद्रः स भगवान् यश्च महेश्वरस्तस्मै वे नमो नमः" इत्यादिः, "यो वै रुद्रः स भगवान् यच्च सत्यं तस्मै वै नमो नमः" इत्यन्तः । अत्र च-यो रुद्रः स भगवानेव, यो ब्रह्मा सोऽपि भगवानेव, अत उभयात्मकाय भगवते नम इत्यादिरर्थः । यश्च विष्णुरित्यवतारविशिष्टतया नमस्कार्यत्वमुच्यते । प्रतिपर्यायं रुद्रविशेषणोपादानाद्रुद्रान्तर्यामिणः सार्वात्म्योपासनमिह विधीयते ।। 
	अत्र महाचार्यचरणाः- "भगवच्छब्दस्यापि रुद्रपरत्वे यो रुद्रो यश्चान्यस्ताभ्यां नम इति वाच्यं, तस्मा इत्यनन्वितमेव । यो रुद्रो ब्रह्माभूदित्यर्थाङ्गीकारे द्वितीययत्पदासामञ्जस्यम् । यो रुद्रोऽभूद्यो ब्रह्माभूदित्यर्थाङ्गीकारे धर्म्यन्तरं स्वरसतो लभ्येत । पक्षद्वयेऽपि स भगवानिति तच्छब्दस्य स्वारसिकयच्छब्दप्रतिनिर्देशकत्वभङ्गः । यो वै रुद्रः स भगवान् तस्मै नमः (एव च) (यो वै) ब्रह्मा (स भगवान्) तस्मै नम इत्यर्थः । ब्रह्मशब्दो रुद्रपर्यन्त 
इत्यङ्गीकारेऽपि अयं दोषः समानः । तस्मै नम इत्यावृत्तिरधिका । यश्च ब्रह्मा सोऽपि भगवानिति तद्भगवच्छब्दावृत्तिस्तु न दोषः । चकारेण द्योतनात् । एवं च यो वै यश्चेति वाक्यद्वयेन उभयतादात्म्यमुक्त्वा तस्मै नम इति तृतीयवाक्येन तादृशस्य भगवत एव नमस्कारः क्रियत इति । अथापि यो रुद्रः स भगवानिति भगवच्छब्दयौगिकत्वमेवेष्यत इति चेन्न ; बाधकं विना स्वारसिकरूढिपरित्यागायोगात् । किं च यो रुद्रः स सार्वज्ञ्यादिगुणकः, यश्च ब्रह्मा सोऽपि सार्वज्ञ्यादिगुणक इत्युक्तावन्यत्रापि तथात्वेऽयोग्यार्थता । रुद्रस्तुतिविरोधश्च । तस्माद्रूढ्या भगवत्परत्वमेव युक्तम्" इति चानुजगृहः ।।
	तदिदमाह- श्रुत्वेत्यादिना । अथर्वमूर्ध्नि- अथर्वशिरसि । अमराः- देवाः । रुद्रवचः श्रुत्वा- "अहमेकः" इथ्यादिकं रुद्रवाक्यं श्रुत्वा । तदीयस्य रुद्रवाक्यप्रतिपादितत्वेन रुद्रवाक्यीयस्य वस्तुनः, यो महिमा सार्वात्म्यादिप्रयुक्त उत्कर्षः, तस्य स्तोत्राय तत्प्रतिपादकशब्दसन्दर्मं रचयितुम् । लब्धोद्यमाः सन्तः प्रयत्नवन्तः सन्तः । सर्वेषामैश्वर्यं चतुर्मुखादीन् सर्वान् (प्रत्यनीश्वरत्वमस्य) (प्रति ईश्वरत्वमस्य) व्याजह्निरे- यो वै रुद्र इति प्रतिपर्यायं रुद्रशब्दनिरर्देशेन रुद्रगततया व्याहृतवन्त इति यत् , ते दिविषद्वाकास्तदेकाशया युक्ता इति योजना । हि यस्मात् । इह- अथर्वशिरसि प्रथमखण्डे । रुद्रोक्तयोऽन्तर्यामिसमाधिहेतवो व्यक्ताः "अहमेकः प्रथममासम्" इथ्यादयो रुद्रगिरो रुद्रस्य स्वान्तर्यामिभगवद्ध्यानहेतुका देवानां स्वश्रवणेन 
रुद्रान्तर्यामिभगवद्ध्यानहेतुभूताश्चेति व्यक्ताः, स्फुटाः । तत्- तस्मात् । तदनूक्तयस्ते दिविषद्वाकाः- रुद्रवाक्यार्थीभूतनारायणसर्वान्तर्यामित्वानुवादिन्यः "वै रुद्रः" इत्यादयो देवोक्तयः । तदेकाशया युक्ताः- तस्मिन्नन्तर्यामिणि एको मुख्य आशयस्तात्पर्यम् एषां तथोक्ता युक्ताः, उचिता इत्यर्थः । वचेर्भावे घञि कुत्वम् ।।
	आख्यातान्तपदेन क्रियायाः क्रियान्तराकाङ्क्षानुत्थापकताच्छेदकधर्मवत्त्वरूपसाध्यत्वप्रकारेण बोधनात् , व्याजह्निर इत्यत्र व्याहरणक्रियागतलिङ्गसङ्ख्ययोरनभिव्यक्तेः तद्विशेषणं यत्पदमौत्सग्रिकनपुंसकलिङ्गैकवचनान्ततया निर्दिष्टम् । तस्या एव तु क्रियायाः सिद्धभावस्तु यस्तस्याः स घञादिनिबन्धन इत्युक्तरीत्या घञन्तधातुना लिङ्गसङ्ख्याभिव्यक्तियोग्यसिद्धावस्थया प्रतिपादनात् "कृदभिहितो भावो द्रव्यवत् प्रकाशते 
द्रव्यवल्लिङ्गसङ्ख्यादीन् गृह्णाति" इति लिङ्गसङ्ख्यादिबोधकविभक्तिप्रयोगस्यावश्यकत्वेन 'घञन्तं पुंसि' इति पुंलिङ्गत्वं, वाक्यबहुत्वात् बहुवचनान्तत्वं च वाकशब्दस्य युक्तमिति तद्विशेषणं तत्पदमपि पद्वदेव पुंलिङ्गबहुवचनयुक्ततया निर्दिष्टमिति ध्येयम् । अपिशब्दश्च रुद्रवाक्यानां तदन्तर्यामिपरत्वं समुच्चिनोति । तुशब्दश्च प्रतिपर्यायं रुद्रशब्दाभ्यासाद्रुद्रपरत्वमिति शङ्कायामभ्यासस्य रुद्रशरीरकभगवदुपासनतात्पर्यकत्वेनोपप्तेर्नान्तर्यामि- परत्वक्षतिरिति परिहारं सूचयति । अत्र-श्रुत्वा रुद्रवचस्तदीयमहिमस्तो त्रायेत्यादिना "ते देवा रुद्रं नापश्यन् ते वा रुद्रं स्तुवन्ति" इति प्रथमखण्डान्तवाक्यद्वयार्थ उक्तः । रुद्रं नापश्यन्-यथापूर्वं स्वातन्त्र्यविशिष्टं नापश्यन्नित्यर्थः । रुद्रं स्तुवन्ति रुद्रशरीरकं भगवन्तं स्तुवन्तीत्यर्थः । अन्तर्यामिसमाधिहेतव इत्यनेन च "ते देवा रुद्रं ध्यायन्ति" इति तत्रत्यचरमवाक्यस्यार्थोऽनूदितः । रुद्रं ध्यायन्ति-यथोपदेशं भगवदात्मकतया रुद्रं 
ध्यायन्तीत्यर्थः । तदिदमुक्तं भट्टसुदर्शनपादैः- "द्वितीयखण्डो रुद्रवाक्यानुवादेन स्तुतिपरत्वादन्तर्यामिविषयः" इति, रुद्रवाक्यार्थीभूतनारायण- सर्वान्तर्यामित्वानुवादेन स्तुतिपरत्वादिति भावः" इति च । तद्भावप्रकाशिका "तदीयमहिमस्तोत्राय" इति । क्रियार्थेत्यादिना चतुर्थी ।। 86 ।।

(अ) एवमथर्वशिरःप्रथमद्वितीयखण्डयोर्भगवत्परत्वमुपपादितम् । तृतीयखण्डस्तु परमात्मवैभवप्रतिपादकत्वात् द्वितीयखणअडस्य तत्परत्वोपपादनेनैव भगवत्परतयोपपादितप्रायः । इदानीं तुरीयखण्डस्य भगवत्परत्वप्रतिबन्धिनीं रुद्रपरतां रुद्रेशानादिनामविशेषश्रवणसंभावितां निराचष्टे- (ओङ्कारेत्यादि)
(मू) ओङ्कारपूर्वकतया प्रतिपादितानि
नामान्तराणि ननु रुद्रपुरस्सराणि ।
आथर्वणे शिरसि तानि तु न प्रसिद्ध-
रुद्रेशितृत्वमुपपादयितुं क्षमन्ते ।। 87 ।।
(व्या) अत्रायं तृतीयखण्डवाक्यसन्दर्भः-
	"हृदिस्था देवताः सर्वा हृदि प्राणाः प्रतिष्ठिताः ।
	हृदि त्वमसि यो नित्यं तिस्रो मात्राः परस्तु सः ।।
तस्योत्तरतः । शिरो दक्षिणतः पादौ यदुत्तरतः स ओङ्कारः स प्रणवो यः प्रणवः सर्वव्यापी 
यः सर्वव्यापी सोऽनन्तो योऽनन्तस्तत्तारं यत्तारं तत्सूक्ष्मं यत्सूक्ष्मं तच्छुक्लं यच्छुक्लं तद्वैद्युतं तत्परं ब्रह्मेति स एको रुद्रः स ईशानः स भगवान् स ईश्वरः स महादेवः" इति । अत्र पूर्वखणअडप्रतिपादितपरमात्मव्चकस्य प्रकृतविद्याङ्गभूतस्य ओङ्कारस्य नामधेयानि निर्दिष्टानि । तदाहुः भट्टसुदर्शनपादाः- "तद्वाचकस्योङ्कारस्य नामधेयानि चतुर्थे इति ।
	नदाह- ओङ्कारपूर्वकतयोत्यादिना । आथर्वणे शिरसि-अथर्वशिरसि 
। तुरीयखण्ड इति शेषः । रुद्रपुरस्सराणि रुद्रादिनामान्तराणि रुद्रेशानेश्वरमहादेवात्मकनामविशेषाः । "यो वै रुद्रः स भगवान्" इति पूर्वपूर्वनिर्दिष्टनाम्नोऽन्यत्वाभिप्रायेणान्तरशब्दनिर्देशः । अन्यदेवतत्वान्तरम् अन्यदाकरान्तरमित्यादाविवान्तरशब्दस्य विशेषपरत्वान्नामविशेषा इति व्याख्यातम् । ओङ्कारपूर्वकतया प्रतिपादितानि ननु- ' तिस्रो मात्राः परस्तु सः' इति परमात्मवाचकतयोक्तोङ्काहं स स इति तच्छब्दैनिर्दिश्य तन्नामधेयतया विहितान्येवेत्यर्थः । तानि- ओङ्कारनामधेयतयोक्तानि रुद्रदीनि नामानि । प्रसिद्धस्य सृज्यत्वादिना श्रुत्यादिप्रसिद्धस्य, रुद्रस्येशितृत्वं परत्वमुपपादयितुं वक्तुम् , न क्षमन्ते- नार्हन्ति । तुशब्देन पूर्वोक्तशङ्काव्युदस्यते । ओङ्कारनामधेयतयावगतत्वान्न प्रसिद्धरुद्रपरत्वमेषामित्यर्थः । रुद्रान्तर्यामिभगवत्परत्वं तु युज्यत इति सूचनाय प्रसिद्धेत्युक्तम् । तदुक्तं महाचार्यचरणैः- "ईशानादिशब्दाः ' यः सर्वान्' इत्यादिना योगार्थामिधानात्तन्मुखेन भगवदभिधायकाः सन्तस्तदभिधायकं प्रणवं बोधयन्ति" इति ।। 87 ।।

(अ) पञ्चमखण्डस्य भगवत्परत्वमाह- ( समाख्या इत्यादि )
(मू) समाख्याः प्रकान्तप्रणवविषयिण्यः प्रतिपदं
निरुक्ता रुद्राद्या यदपि हि महादेवशिरसः ।
श्रुतेराथर्वण्याः शिरसि तदिदं तारविभवं
व्यनक्त्योङ्कारः स्यादुपरितनविद्यापरिकरः ।। 88 ।।
(व्या) आथर्वण्याः श्रुतेः शिरसि- अथर्वशिरसि । पञ्चमखण्ड इति शेषः । प्रकान्तप्रणवविषयिण्यः तुरीयखण्डे परमात्मवाचकतयोक्तप्रणवबोधिन्यः । एकदेशिनेति ज्ञापकात् कर्मधारयादिनिः । रुद्राद्याः रुद्रशब्दप्रभृतयः महदेवशिरसो महादेवशब्दान्ताः । समाख्याः- नामधेयानि । प्रतिपदं पदे पदे । 
निरुक्ताः प्रत्येकं योगार्थप्रदर्शनेन व्याख्याता इति यत् । तत् रुद्रादिसमाख्यानिर्वचनं कर्तृ । इदं तारस्य प्रणवस्य, विभवं प्राशस्त्यम् । व्यनक्ति- बोधयति । अपिशब्देन रुद्रादिनामधेयवत्तन्निर्वचनमपि न रुद्रपरत्वसाधकमिति सूच्यते । प्रणववाच्यपरमात्मवर्तिनां रुद्रेशानादिशब्दयोगार्थानां तदाश्रयपरमात्मवाचकप्रणवे कीर्तनं प्रणवप्राशस्त्यबोधनार्थमित्यर्थः । (नन्वविहितव्याः स्यानङ्गस्य प्रणवस्य किं प्राशस्त्यबोधनेनेत्यत्राह) (अनुपयुक्तप्रणवप्रशंसनमयुक्तमित्यत्राह) ओङ्कार इत्यादि । ओङ्कारः प्रणवः । उपरितनी विद्या- "तदेतदुपासितव्यम्" इति षष्ठखण्डे विधास्यमाना रुद्रशरीरकभगवदुपासनरूपा विद्या । तस्याः परिकरः अङ्गम् । स्यात्- भवेत् ।।
	उपरितनशब्देन सन्निध्याम्नानरूपपाठसादेश्य लक्षणस्थानाख्यविनियोजक- प्रमाणवशात् प्रणवस्य रुद्रशरीरकभगवदुपासनरूपविद्याविशेषाङ्गत्वमवगम्यत इति तत््स्तुत्यर्थत्वं रुद्रादिसमाख्यानिर्वचनस्य युक्तमिति सूच्यते । अर्हत्ववाचिना च स्यादित्यनेन तदभिधायकस्य तदुपासननिष्पादनयोग्यतारूपवस्तुसामर्थ्यलक्षणं लिङ्गमुच्यते । अतो लिङ्गस्थानाभ्यां प्रणवस्य प्रकृतविद्यापरिकरत्वसिद्धेस्तत्प्रशंसार्थं समाख्यानिर्वचनमिति, नात्र रुद्रपरत्वावकाश इति भावः । "अथ कस्मादुच्यते ओङ्कारो यस्मादुच्चार्यमाण एव सर्वं शरीरमूर्ध्वमुन्नामयति तस्मादुच्यते ओंकारः" इत्यादिना ओङ्कारप्रणवसर्वव्याप्यनन्ततारसूक्ष्मशुक्लवैद्युतपरब्रह्मरूपनाम्नां निर्वचनेषु कृतेष्वपि रुद्रादिनामनिर्वचनानामेव पूर्वपक्षावकाशहेतुत्वात्तेषां सिद्धन्ते सौघट्योपपादनावश्यकत्वद्योतनाय 'रुद्राद्या महादेवशिरसः' इत्युक्तम् । अत एवोङ्कारादिनामनिर्वचनानां दृष्टान्तत्वमपि सूच्यते ।। 88 ।।

(अ) षष्ठखण्डं साङ्गसप्रणवरुद्रशरीरकभगवदुपासनविधायकत्वेन व्याचष्टे       ( पन्था इत्यादि ) 
(मू) पन्था बन्धस्य  शान्तेः पशुपतिभजनं नन्विहाथर्वमूर्ध्नि
प्रोक्तः प्राच्या तदुक्त्या स्फुरति हरिरिहोपासनीयस्तदात्मा ।
यद्वन्मध्वादिविद्यास्वितरसुरतनुःस्रष्टृसृज्यादिभावः 
श्रौतस्त्वत्रापि तुल्यश्रुतमिह भसिदं प्रस्तुतोपास्ति शेषम् ।। 89 ।।
(व्या) अथर्वमूर्ध्नि- अथर्वशिरसि । पशुपतिभजनं- स्थापयित्वा तु रुद्रे रुद्र एकत्वमाहू 
रुद्रं शाश्चतं वै पुराणमित्याद्यनुसारेण सिद्धरुद्रोपासनरूपः । बन्धस्य शान्तेः पन्थाः पाशविमोक्षायेत्युक्तबन्धनिववृत्त्युपायः । इह बुद्धिस्थषष्ठखण्डे । प्रोक्तः "तदेतदुपासितव्यम्" इति वाक्येन विहितः । नन्वित्यवधारणे । निर्विहेति च पाठः विहिन्तीति विहा विधातकस्तद्रहितो निर्विहा निष्प्रत्यूह इति तत्रार्थः । पन्थानं बन्धशान्तेः पशुपतिभजनं निर्वहेत्यपि निर्वहेत्यपि पाठः । निर्वहेति च संस्थानं कलयाकृतिवच्छिष्यं प्रति निर्देशः । रुद्रोपासनमत्र, यद्यपि विहितमेवेत्यर्थः । तथापीति शेषः । तथापि प्रोक्तः उपासनीयः तदात्मा हरिः स्फुरतीत्यन्वयः । इह अथर्वशिरसि उक्तरुद्रोपासने, हरिः भगवान् तदात्मा रुद्रस्यान्तर्यामी सन् उपासनीयः उपास्यः, विषय इति यावत् । प्राच्या तदुक्त्या प्रथमखण्डादिस्थया "सोऽन्तरादन्तरम्" इत्याद्युक्त्या, "यो वै रुद्रःस भगवान्" इत्याद्युक्त्या, "एषो ह देवः" इत्यम्भसि वाक्यसरूपोक्त्या च स्फुरति प्रकाशते । अन्तर्यामित्वेन भगवानेव रुद्रोपासनविषय इति पूर्ववाक्यैरवगतमित्यर्थः । इदमुपलक्षणम्- "येनेदं पञ्चविधं तमीशानं पुरुषं देवमीढम्" इत्युपरितनवाक्यस्यापि ; अत्र हि शासनशब्दो अधितिष्ठतीत्युक्तयोगार्थपरः सन् पुरुषविशेषणम् ; पुरुषशब्दस्तु भगवदसाधारण इत्यपि बोध्यम् । अत्र च "तदेतद्रुद्रचरितम्" इति षष्ठखण्डस्यादिमं वाक्यम् । हृदये सप्रणवं 
सार्वात्म्यविशिष्टभगवदनुसन्धानं रुद्रेणानुष्ठितमिति तस्यार्थः । एवं च मधुविद्यान्यायेन रुद्रस्य स्वशरीरकभगवदुपासने कर्तृत्वं संभवतीत्याह- यद्वदित्यादिना । मध्वादिविद्यास्वितरसुरतनुर्यद्वत् इतरसुरतनुरिव इह तदात्मा हरिरूपासनीय इत्यन्वयः । मध्यादित्यादिपदेन प्राणविद्यापरिग्रहः ।"असौ वा आदित्यो देवमधु" इत्यादिना "मामुपास्स्व" इत्यादिना च विहितासु मधुविद्याप्राणविद्यादिषु । इतरसुरतनुरिव- प्रकृतविद्याविषयरुद्रव्यतिरिक्तवस्वादित्येन्द्रादिदेवताशरीरक इव । वस्वादिभिरिवास्यामपि विद्यायां रुद्रेण रुद्रशरीरकः परमात्मैवोपास्य इत्यर्थः । ननु कारणत्वादिश्रुतिबलादत्र स्वानन्त्र्येणोपास्यत्वम् ; नान्तर्यामिप्रकारतयेति चेत् , इन्द्रादीनामपि "इन्द्रो मायाभिः पुरुरूप ईयते" "मामुपास्स्व" "इन्द्रं निचिक्युः परमे व्योमन्" इति कारणत्वाद्यवगमात् स्वातन्त्र्येणोपास्यत्वं स्यात् । ननु तेषां कार्यत्वावगमान्न स्वातन्त्र्येणोपास्यत्वमिति चेत् , अस्यापि कार्यत्वावगमान्न स्वातन्त्र्येणोपास्यत्वमिति तुल्यमित्याह-स्रष्टृसृज्यादिभाव इत्यादिना ; श्रौतः श्रुत्यक्तः । स्रृष्टसृज्यादिभावः कारणत्वकार्यत्वादिकम् । आदिशब्देन संहार्यत्वादिपरिग्रहः । अत्रापि तुत्यः- रुद्रेऽपि समानमित्यर्थः । तुशब्दश्च 
भगवदुत्पत्तेरवतारत्वश्रवणाद्वैषम्यसूचकः । अत्र च पन्था इत्यनेन 'अयं पन्था विततम्' इति वाक्यं सूच्यते । 'व्रतमेतत् पाशुपतम्' इति वाक्यस्य पाशुपतशब्दस्य पशुपतिरूपपरमात्मोपासनाङ्गतया पशुपतिसंबन्धमित्यर्थाभिप्रायेण पशुपतिभजनमित्युक्तम् । "तस्मादुपसंहर्त्रे महाग्रासाय नमो नमः" इति वाक्याभिप्रायेण हरिरित्युक्तम् । "मध्वादिशब्देनास्या अपि विद्यायाः संग्रह इति सूचनाय यद्वन्मध्वादिविद्यास्वित्युक्तम् । एवमङ्गिविध्यंशो व्याख्यातः । अङ्गविधिं व्याचष्टे-श्रुतमित्यादिना । इह श्रुतं भसितं व्रतमेतत् 'पाशुपतम्' अग्निरिति भस्म, वायुरिति भस्म, जलमिति भस्म, सर्वं हवा इदं भस्म, मन एतानि चक्षूंषि 
भस्म, अग्निरित्यादिना भस्म गृहीत्वा विमृज्याङ्गानि संस्पृशेत्तस्माद््व्रतमेतत् पाशुपतं पाशविमोक्षाय" इति अथर्वशिरसि श्रुतं भस्मग्रहणम् । प्रस्तुतोपास्तिशेषम्- रुद्रशरीरकपरमात्मोपासनरूपप्रकृतविद्याङ्गं भवति । संबन्धमनुवर्तत इति संबन्धशब्दवत् घञन्तत्वेऽपि शेषशब्दस्य  नपुंसकत्वम् । अत्र च प्रस्तुतोपास्तीति प्रस्तुतपदेन प्रकरणाख्यविनियोजकप्रमाणं सूचितम् ।
	प्रकरणं नाम-सन्निहितस्य फलवतोऽनवगताङ्गतात्मपदार्थविषयेतिकर्तव्यतात्वेनापेक्षणम् । रुद्रशरीरकभगवदुपासनस्य च सन्निहितत्वात् "शान्तिमत्यन्तमेति" इति फलवत्त्वाच्च श्रुत्यादित्रयाविषयत्वात् क्रियारूपत्वाच्च भस्मग्रहणस्येतिकर्तव्यतात्वेनापेक्षणमस्तीति भस्मग्रहणं प्रकरणात् रुद्रशरीरकपरमात्मोपासनाङ्गमित्यर्थः । इह श्रुतं भसितमित्यनेन पाशुपतशब्दस्य पाशुपपतन्त्रोक्तपरता, लक्षणापत्तेः । नापि तद्धितेन तदभिधानम् "वृद्धाच्छ" इति छप्रत्ययापत्तेः, तद्धितद्वयकल्पनायां गौरवापत्तेश्च । अतः पशुपतिरूपपरमात्मोपासकाङ्गतया पशुपतिसंबन्धं पाशुपतमिति सुदर्शनभट्टपादाः । तदेतद्रुद्रचरितमित्यङ्ग््युपक्रमात् पाशुपतं पशुपतिनानुष्ठितमिति महाचार्यः । पक्षद्वयेऽपि 'तस्येदम्' इत्य््णप्रत्ययः । प्रकरणाच्च विशेषवगमः । त्यदादीनां तत्तत्प्रकारकबोधजनकत्वाद्वा विशेषावगमः । न च 'सास्य देवता' इति देवतार्थकोऽयमण््प्रत्यय इति शङ्क्यम् । त्यज्यमानहविरुद्देश्यत्वमन्त्रस्तुत्यत्वात्मकदेवतात्वस्य हविर्मन्त्रवृत्तिप्रतिसंबन्धिताकत्वेन, भस्माग्रहणरूपकर्मविशेषस्य देवताप्रतिसंबन्धित्वाभावेन देवतार्थकाण््प्रत्ययासंभवत् । 
"शान्तिमत्यन्तमेति" इत्युक्ताङ्गिफलम् "पाशविमोक्षाय" इत्यङ्गे प्रशंसार्थं कीर्तितम् । तथा च पाशुपततन्त्रोक्तव्रताङ्गकत्वाभावान्न प्रकृतविद्यायां रुद्रस्य स्वातन्त्र्येणोपास्यात्वमिति 
भावः । इदमेव  व्रतं कालाग्निरुद्रोपनिषदि प्रतिपाद्यते । अतः सापि भगवदुपासनाङ्गविधिपरतया भगवत्परैवेति महाचार्याः । अतो न रुद्रपरत्वमस्या इति ।। 89 ।।

(अव) ननु भस्मग्रहणस्य
	"मद्यं पीत्वा गुरुदारांश्च गत्वा
	स्तेयं कृत्वा ब्रह्महत्यां च कृत्वा ।
	भस्मच्छन्नो भस्मशय्याशयानो
	रुद्रध्यायी मुच्यते सर्वपापैः ।।"
इति शातातपस्मृतौ सर्वपापक्षयहेतु त्वस्मरणात् पापक्षयस्य सर्वब्रह्मविद्यापेक्षितत्वादपेक्षालक्षणवस्तुसामर्थ्यलिङ्गेन प्रकरणं बाधित्वा सर्वब्रह्मविद्यार्थत्वमेवोपगन्तव्यम् । अत एव "तमेतं वेदानुवचनेन" इत्यत्र दहरविद्यायाः प्रकृतत्वेऽपि, "धर्मेण पापमपनुदति" इति श्रुतिप्रतिपन्नस्य कर्मजन्यस्य पापक्षयरूपद्वारस्य सर्वविद्यापेक्षितत्वाद्यज्ञादिकर्मणां सर्वविद्यासाधारण्यम् । तथा "तस्मादेवंविच्छान्तो दान्तः" इत्यादिश्रुतौ प्रकृतविद्यापरामर्शकैवंविच्छब्दे सत्यपि, शमदमसाध्यचितैकाग्र्यादेः सर्वविद्यापेक्षितत्वादेव, सर्वविद्यासाधारण्यमुपेतं इत्याशङ्क्य यदि प्रकरणपठितानामप्यपेक्षामात्रेण सर्वसाधारण्यं तर्हि दर्शपूर्णमासप्रकरणपठितानां व्रीहिप्रोक्षणावघातादीनां सन्निपत्याङ्गानाम् "वर्म वा एतद्यज्ञस्य क्रियते" इत्याद्यर्थवादप्रतिपन्नयागापेक्षितोपकारजनकानां प्रयाजाद्यङ्गानामप्युपदेशत एव सर्वयागसाधारण्यप्रसङ्गः ; " यज्ञेन दानेन" इत्यादिस्थले तु "कषाये कर्मभिः पक्वे ततो ज्ञानं प्रवर्तते" इत्यादिसर्वविद्यासाधारण्यप्रतिपादकशास्रान्तरवशेन सर्वविद्यासाधारण्यसिद्धावपि, अन्यत्र तथात्वे प्रमाणाभावात् । शमादिस्थलेऽपि 
शमाद्येकसाध्यचित्तैकाग्र्यसाध्यत्वाद्ब्रह्मोपासनस्य, शमादेः सर्वविद्यासाधारण्यम् । ब्रह्मविद्यापेक्षितपापक्षयस्य तु भस्मोद्धूलनैकसाध्यत्वे प्रमाणभावाद्भस्मोद्धूलनस्य न 
सर्वब्रह्मविद्याङ्गत्वमिति परिहाराभिप्रायेणाह - (प्रस्तुत्येत्यादि)
(मू) प्रस्तुत्य रुद्रवपुषः पुरुषोत्तमस्य
विद्यामथर्वशिरसीरितमङ्गमस्याः ।
भस्मप्रसक्तिरितरत्र न चास्ति यद्वत्
सौत्रामणिप्रकरणोक्तसुराग्रहस्य ।। 90 ।।
(व्या) अथर्वशरसि, षष्ठखण्ड इति शेषः । रुद्रवपुषः रुद्रशरीरकस्य । पुरुषोत्तमस्य भगवतः । विद्याम्- उपासनम् । प्रसतुत्य "तदेतदुपासितव्यम्" इति पूर्ववाक्येन विधाय । ईरितम् । 'अग्निः' इत्यादिना, 'भस्म गृहीत्वा विमृज्याङ्गानि संस्पृशेत्' इत्यादिना विहितम् । भस्मास्याः अङ्गं रुद्रशरीरकपरमात्मोपासनरूपप्रकृतविद्याङ्गं, भवति । सौत्रामणिप्रकरणे- सौत्रामण्याख्ययागविशेषप्रकरणे, उक्तस्य विहितस्य, सुराग्रहस्य यद्वत्सुराग्रहस्येव । इतरत्र स्वप्रकरणिनोऽन्यत्र प्रसक्तिः नास्ति भस्मनः अङ्गत्वापत्तिर्नास्ति तत्तप्रकरणगृहीतानामन्यत्राङ्गत्वप्रसक्तिर्नास्ति हीत्यर्थः । चकारेण तर्शपूर्णमासप्रकरणगृहीतप्रयाजादयो दृष्टान्तत्वेन समुच्चीयन्ते । अत्र रुद्रवपुषः पुरुषोत्तमस्येत्यनेन "तमीशानं पुरुषं देवमीढ्यम्" "बुद््ध्या संचिन्त्य स्थापयित्वा तु रुद्रे" इत्यनयोर्वाक्ययोरर्थः स्मारितः ।। 90 ।।

	(अव) एवमेकादशभिः श्लोकैरथर्वशिरसो भगवत्परत्वमुपपादितम् । अथाथर्वशिखाया भगवत्परत्वमुपपाद्यते । तत्र "स्त्रष्ठृसृज्यादिभावः श्रौतस्त्वत्रापि तुल्यः" इत्यत्र तुशब्दाभिप्रेतं भगवदुत्पत्तेरवतारत्वं विव्रियते - (आथर्वण्यामित्यादि)

	(मू ) आथर्वण्यां शिखायामगणि भगवतो या जनिः कारणैक-
		ध्येयत्वेदंपरायां जगदुपकृतये सोऽयमिच्छावतारः ।
	यद्विष्णोः कारणैकप्रवणफणितिभिः कारणत्वोपदेशः 
	स्पष्टो दृष्टप्रयोगः सुरवजनकतया शम्भुशब्दोऽपि तस्मिन् ।। 91 ।।  

	(व्या) अथर्वशिखायां पैप्पलादोऽङ्गिराः सनत्कुमारश्चाथर्वाणमूचुः  भगवान् 
किमादौ प्रयुक्ता ध्यानं ध्यायितव्यं किं तद्ध्यानं को वा ध्याता कश्च ध्येय इति श्रूयते । अत्राद्यः प्रश्नो ध्यानमात्रविषयः ; द्वितीयो ध्यानाभिमानिदेवताप्रश्नः ; तृतीयो ध्यात्रभिमानिदेवताप्रश्नः ; तुरीयः सविशेषणध्येयप्रश्नः । तत्राद्यप्रश्नस्योत्तरम् ओमित्येतदक्षरम् आदौ प्रयुक्तं ध्यानं ध्यायितव्यमिति ; द्वितीयस्योक्तरं सर्वकरणानि च मनसि संप्रतिष्ठाप्य ध्यानं विष्णुरिति ; तृतीयस्योत्तरं मनसि सह करणैः संप्रतिष्ठाप्य ध्याता रुद्र इति तुरीयस्योत्तरमीशानं प्रध्यायितव्यं सर्वमिदं ब्रह्म विष्णुरुद्रेन्द्रास्ते सर्वे संप्रसूयन्ते । सर्वाणि चेन्द्रियाणि सह भूतैर्न कारणं कारणानां ध्याता धाता कारणं तु ध्येयः सर्वैश्वर्यसंपन्नः सर्वेश्वरः शंभुराकाशमध्ये ध्येय इति ।। 
	अत्र महाचार्याः - "चतुर्थप्रश्नस्योत्तरमाह - "ईशानं प्रध्यायितव्यम्" इति । "कश्च ध्येयः" इति प्रश्नसारूप्यात् पूर्वप्रश्नोत्तरवदिदमेव चतुर्थप्रश्नोत्तरम् । न तु ध्यायीतेशानमिति । प्रश्नवैरूप्यात् पूर्वप्रश्नोत्तरवैरुप्याच्च । ईशान इति पुल्लिङ्गनिर्देशःकृतः । ईशितव्यविशेषानिर्देशात् सर्वेशानं वस्तु ध्यातव्यमित्यर्थः । प्रधानेषु प्राधान्यमुपास्यस्य वक्तुं ब्रह्मादीनां प्राधान्यमाह - "सर्वमिदं ब्रह्म विष्णुरुद्रेन्द्राः" इति इदंप्रमाणसिद्धं सर्वमपि ब्रह्मविष्णुरुद्रेन्द्राः राजा राष्ट्रमितिवन्निर्वाह्यनिर्वाहकभावनिबन्धनं सामानाधिकरण्यम् । ते सर्वे संप्रसूयन्त इति वाक्यान्तरम् । एवं सति तच्छब्दस्य प्रयोजनलाभः । भगवतः प्राधान्यं व्यञ्जयितुम् इदमुत्तरवाक्ये चैषु भगवतः प्रसूत्यभावस्य वक्ष्यमाणत्वात्तद्वत्तेषु तदन्यस्यापि कस्यचित्तदाशङ्का मा भूदिति सर्व इत्युक्तम् । एवं सत्येव ह्यस्य प्रयोजनलाभः । न च सर्वमिदं ब्रह्मविष्णुरुद्रेन्द्रा इत्युक्तराशिद्वयपरामर्शितया ते सर्व इत्यस्य प्रयोजनलाभः । चकाराभावेन ते सर्व इति समुदायपरामर्शस्यापेक्षितत्वादिति वाच्यम् । नपुंसकशेषापत्तेरिन्द्रियादिसहपाठात्ततुल्या परायत्ता प्रसूतिर्ब्रह्मादेरिति स्वरसतोऽवगम्यते । भगवतः प्रसूतिं निषेधति - "न कारणं कारणानां ध्याता धाता" इति कारणानां त्रयाणां मध्ये कारणं ध्याता धाता न प्रसूयत इति विपरिणामोऽनुषङ्गः । विपरिणामेनानुषङ्गः परपक्षेऽपि समानः । कारणं ध्यातेति कारणावस्थाया ध्यातृत्वेन प्रसिद्ध इत्यवगम्यते । तथा प्रसिद्धश्च "भगवानेव नारायणोऽकामयत"  "सोऽन्यं कामं मनसा ध्यायीत" इति धातृशब्दश्च 'अणोरणीयान्' इत्यत्र भगवत्परतया शङ्कलिखितोपर्बृंहिते प्रसिद्धः । सहस्त्रानामसु च "अनादिनिधनो धाता" इति ।।  

	कारणमिति शेषषष्ठ्येवास्तु । अर्थात्तु निर्धारणलाभः । अथवा, मा भूदर्थान्निर्धारणलाभः । विष्णोरपि संप्रसूतिरेव प्रतिपाद्यताम् । सा च प्रसूतिः, "अजायमानो बहुधा विजायते । तस्य धीराः परिजानन्ति योनिम्" "न सा कर्मनिमित्तजा" "जननं स्वच्छयैव च" इत्यादिप्रतिपन्ना स्वधीना न तु ब्रह्मरुद्रादिवत् कर्माधीना । यद्वा नात्र विपरिणामः कार्यः । नापि धातृशब्दस्य प्रसिद्धार्थत्यागः । ध्याता चतुर्मुखो ध्याता रुद्रश्च कारणानां कारणमित्यर्थः । विष्णुरेव कारणमिति भावः । ध्याता रुद्र इति प्रागभिधानात् धातृदेवता रुद्रो ध्यातेत्यभिधीयते । यद्वा नात्र  कस्याप्युत्पत्तिः प्रतिपाद्यते । संप्रसूयन्त इति 'षूञ् प्रेरणे' इति धातोः कर्मणि लकारे रूपम् । न तु 'षञ् प्राणिप्रसवे'  इत्यस्य' 'षूञ् प्राणिगर्भविमोचने' इत्यस्य वा तस्य प्राणविषयतया सर्वाणि चेन्द्रियाणि सह भूतैरित्यत्रानुषङ्गिणोऽप्यन्वयायोगात् । जायन्त ित्यध्याहारप्रसङ्गात् । ईशानं प्रध्यायित व्यमिति पूर्ववाक्ये असंकोचलब्धसर्वेश्वरत्वस्य साक्षादुपपादकतया प्रेरणार्थस्यैव धातोरत्र ग्राह्यत्वाच्च । परमकारणभूतो ध्याता धाता तु न केनचित् प्रेर्यत इति न कारमित्यादिवाक्यस्यार्थः । "कश्च ध्येयः" इत्यत्र ध्येयविशेषणस्यापि विवक्षितत्वात् ध्यातव्यस्य हृदयाधिकरणं विदधाति । ''कारणं तु ध्येयः सर्वैश्वर्यसंपन्नः सर्वैश्वरः शंभुराकाशमध्ये" इति । सर्वैश्वर्यसंपन्न इत्यत्र सर्वं च तदैश्वर्ये चेति कर्मधारयः । न तु सर्वैश्वरशब्दात् षष्ठीसमासात् ष्यञ् । आदिवृद्धिप्रसङ्गात् । सर्वप्रकारमीश्वरमीशानं विवक्षितम् । अस्ति च नियमने प्रकारभेदः । ययान्तः प्रविश्य नियमनं राजादेरिव बहिः स्थित्वा नियमनं धारणप्रवृत्त्यादिविषयं च सद्वारमद्वारकं च । इदं च सर्वप्रकारकमैश्वर्यं न कतिपयविषयमित्युच्यते सर्वेश्वर इति । एवं च सर्वैश्वर्यसंपन्नसर्वेश्वरशब्दयोरैकार्थ्यभ्रमात् सर्वैश्वरशब्दे तच्छब्दवाच्यलक्षणामाश्रित्य पौनरुक्त्यपरिहारः केनचित् कृतो निरस्तः । वस्तुवृत्तमुक्तम् तथात्वेऽपि सिद्धान्ते न दोषः सर्वैश्वरशब्दस्य देवतान्तरे रूढ्यसिद्धेः । इहैव कल्पनायां भगवत्योवास्तु । अत्र च सर्वाणीन्द्रियाणीति पृथगिन्द्रियग्रहणमिन्द्रियप्रेरणरूपम् हृषीकेशशब्दार्थं नारायणत्वलिङ्गमुपस्थापयितुम् । यद्वा "कारणं तु ध्येयः" इति चतुर्थप्रश्नस्योत्तरम् ; उपोद्धातरीत्या तदुपपादनाय "ईशानां प्रध्यायितव्यम्" इति सर्वेशितुरेव मोक्षप्रदानसामर्थ्यत्तस्यैवोपास्यत्वं युक्तमिति भावः । "कारणं तु ध्येयः" इत्यत्र कारणपदं 
सर्वकारणपरं त्रिमूर्तिकारणपरं वा । भगवत एव त्रिमूर्तिकारणत्वं च, लुबालोपनिषदि कार्येषु  स्थितिप्रतिपादकपर्यायेषु त्रिमूर्तिषु स्थितिश्रवणात्, पैङ्गिरहस्ये - "यमवरुणविष्णुरुद्रेन्द्राः" इति श्रवणाच्च प्रसिद्धम् । तस्मादत्र सुबालोपनिषदि प्रसिद्धकारणत्वानुवादेन भगवत एव ध्यातव्यत्वं विधीयते । शंभुशब्दश्चाभिधानकोशादिषु भगवदभिधानतया सुप्रसिद्धः । शंभुर्घातृहरीशेष्वित्यादिना सुबालोपनिषत्तापनीयादिषु भगवति सर्वैश्वरत्वावगमात् तत्समानाधिकृतः शम्भुशब्दो भगवत्पर एव । न तु रुद्र एव स्वारस्यमिति चेत् - सत्यम् । तत्तु त्रिमूर्त्यन्तर्गत एव तत्परिग्रहश्चानुपपन्नः । सृज्यत्वानपहतपात्मत्वयोः श्रवणात् । परानभिमतश्च तत्परिग्रहः । अतो भगवत एव परिग्रहो युक्तः । विष्णोः सर्गश्रवणेऽपि " अजायमानो बहुधा विजायते । तस्य धीराः परिजानन्ति योनिम्" इत्यवतारत्वावगमान्न स पराधीन इति व्याचरव्युः ।।  

	तदिदमुच्यते - आथर्वण्यामित्यादिना । कारणस्य यदेकं ध्येयत्वं तस्मिन्निदंपरायां  तात्पर्यवत्यां, पुरुषसूक्तादिप्रसिद्धकारणत्वानुवादेन ध्यातव्यताविधिपरायामित्यर्थः । एकशब्दश्च ध्येयतायां तात्पर्यातिरेकव्यञ्जनार्थः । तदाहुर्भट्टसुदर्शनपादाः - "अस्य प्रकरणस्य 'कश्च ध्येयः' इत्युपक्रम्य 'कारणं तु ध्येय" इत्यनेन कारणत्वमनूद्य ध्येयविधिपरत्वावगमात् पुरुषसूक्तादिप्रतिपन्नस्यैव भगवतो ध्येयत्वविधानपरमिदं वाक्यम्" इति । आथर्वण्यां शिखायाम् - अथर्वशिखायाम् । भगवतो या जनिरगणि -  निर्दौषकल्याणगुणाकरस्य नारायणस्य यज्जन्म बोधितम्, "सर्वमिदं ब्रह्मविष्णुरुद्रेन्द्रास्ते सर्वे संप्रसूयन्ते" इत्यनेन या भगवतोऽप्युत्पत्तिर्बोधितेत्यर्थः । सोऽयम् - "अजायमानो बहुधा विजायते । तस्य धीराः परिजानन्ति योनिम्" "येन सूर्यस्तपति तेजसेद्धः" पिता पुत्रेण "पुतृमान्योनियोनौ" इत्यादिप्रापकवाक्यप्रसिद्धो ध्येयविधिपरायामस्यामितरसृज्यसजातीयतयावतीर्णस्य उपासकसौलभ्यप्रज्ञापनार्थमनूदितश्चोद्भवः । जगदुपकृतये - "जगतामुपकाराय" इत्युक्तसाधुपरित्राणादिरूपजगदुपकारप्रयोजकः भगवत इच्छावतारः -  भगवतः स्वेच्छाहेतुकः प्रादुर्भाव इत्यर्थः । इच्छापदेन जीवोत्पत्तिवत् कर्ममूलकत्वमस्य नेत्युच्यते । "संभवाम्यात्ममायया" "जननं स्वेच्छयैव च" इत्यादिकमभिप्रेत्य इच्छावतार  इत्युक्तम् । 
विधेयलिङ्गानुसारात् सोऽयमिति  निर्देशः । ध्येयत्वविध्युपयोगी चायं भगवतो जन्मानुवादः "अजायमानः" इत्यादिपुरोवादप्राप्तावतारानुवादकः सौलभ्यज्ञापनार्थ इति भावः । यत् -  यस्मात् एकस्मिन्, प्रवणाभिः  तात्पर्यवतीभिः, फणितिभिः  पुरुषसूक्तसुबालोपनिषत्पैङ्गिरहस्यादिभिः उपनिषद्भिः । विष्णोः कारणत्वोपदेशः - भगवतः कारणत्वविधानम् । स्पष्टः  स्फुटम् । वनषण संभक्तौ । संभक्तिः प्रार्थनम् । अनेन च तात्पर्यं विवक्ष्यते । तस्मिन्  कारणत्वेन श्रुत्युक्ते भगवति शंभुशब्दोऽपि सुखजनकतया  शं सुखं भावयतीति व्युत्पत्तिसिद्धसुखजनकत्वरूपयोगार्थेन दृष्टप्रयोगः "श्रृणु मे वचनं शंभो पितामहपितामह" इत्याद्युपब्रंृहणेषु, "विश्वाक्षं विश्वशंभुवम्" इत्यादिश्रुतौ च श्रुतप्रयोगो भवति । तस्मात् कारणशंभुशब्दादिना भगवन्तमनूद्य तस्य ध्येयत्वपरेऽस्मिन् भगवतो जन्मश्रवणमवताररूपजन्मानुवादकमित्यर्थः ।  

	तदिदमुक्तं भट्टसुदर्शनपादैः - "न च शंभुः कारणमिति वाक्यवृत्तिः, किं तु कारणं शंभुर्ध्येय इति । अन्यथा कश्च ध्येय(त्व) इत्युत्तरत्वायोगात् । शंभुशब्दस्यासाधारण्येऽपि आकाशप्राणादिवत् परमात्मपरत्वं न्याय्यम् । न चायमसाधारणः "शंभुः स्वयंभूर्द्रुहिणः" इति नामपाठात्" इत्यादिना । (खिप्रसूलिबाद्वसंज्ञायामिति प्रकरणे) "मितद्रवादिभ्य उपसंख्यानम्" इति कीर्तेकेन शंभुशब्दो ढुत्प्रत्ययान्ततया व्युत्पादितो वैयाकारणैः । "मितं द्रवतीति मितद्रुः । शतद्रुः शंभुः, अन्तर्भावितण्यर्थोऽत्र भवतिः" इति । गुणयोगनिमित्तकोऽप्ययं शुम्भुशब्दः शिवशब्दवत् । तथा च प्रयुज्यते "स्वयंभूः शंभुरंभोजलोचने त्वत्पयोधरः । नखेन कस्य धन्यस्य चन्द्रचूडो भविष्यति ।।" इति । विशिष्यैव च भगवत्यभिधानकोशेन सहप्रयोगोऽस्य दर्शितः । अपर्यवसानवृत्त्या भगवत्परत्वमपि संभवति अतो भगवत्परैवैयम् अथर्वशिखेति ।।  91 ।। 

	(अव) शंभुशु्दस्यापर्यवसानवृत्त्या भगवत्परत्वमिति पक्षे त्वर्थशिरसीवाथर्वशिखायामपि रुद्रशरीरकपरमात्मोपासनमेव विधीयत (इत्यत्राह) (इत्याह) - [उदितमित्यादि]

	(मू ) उदितमुपासनद्वयमथर्वशिरश्शिखायोः 
		स्फुटमपुनर्भवाय पुरवैरिकलेवरिणः ।
	कमलदृशः क्वचित् क्वचन कारणतत्त्वपर-
		श्रुतिविहितस्य हार्दमुषिमध्यजुषो विदुषः ।। 92 ।।

	(व्या) अथर्वशिरश्शिखयो -  अथर्वशिरसि, अथर्वशिखायां च । अपुनर्भवाय -  मोक्षाय उदितम् उक्तम्, विहितमिति यावत् । उपासनद्वयम् -  "तदेतदुपासितव्यम्" "शंभुराकाशमध्ये ध्येयः" इत्युक्तमुपासनद्वयम् । क्वचित् क्वचन कारणतत्त्वपरश्रुतिविहितस्य । क्वचित् क्वचन -  क्वचित् क्वचित् नारायणानुवाकमहोपनिषस्तुबालोपनिषदादिषु, कारणतत्त्वपराभिः  उपासनविध्याद्यन्यपरतागन्धविधुरतया कारणवस्तुप्रतिपादिकाभिः, कारणयाथात्म्यप्रतिपादिकाभिर्वा, श्रुतिभिः "स ब्रह्म स शिवः सेन्द्रः"  इत्यादिकाभिः, विहितस्य  तत्तच्छरीरकतया तत्तद्विद्योपास्यतया बोधितस्य । विदुषो हार्दसुषिमध्यजुषः -  उपासकहृदयविवरमध्यगतस्य । "रन्ध्रं श्वभ्रं वपा सुषिः" इति कोशः । 'जुषी प्रीतिसेवनयोः' इत्यस्मात् क्विप् । पुरवैरिकलेबरिणः -  रुद्रशरीरकस्य । मनुष्याद्यपेक्षया प्राशस्त्यविवक्षया तु रुद्रस्य कर्मधारयादिनिः प्रयुक्तः । "न कर्माधारयात्" इति निषेधस्तु नात्र भवति । बहुव्रीहिणा समानार्थकस्य संबन्धमात्रवाचिनो मत्वर्योयस्यैव निषेधो न तु प्रशंसाद्यर्थविशेषविवक्षाधीनस्येति वैयाकरणैरुक्तत्वात् । कमलदृशः  पुण्डरीकाक्षस्यैति । स्फुटम् -  रुद्रशरीरक भगवद्विषयकमिति स्पष्टम् । अत्र च कारणस्यैव ध्यातव्यत्वविधानात्, भगवत एव च कारणतया श्रुत्यन्तरबोधितत्वात्, प्रसिद्धरुद्रस्य च सृद्यत्वादिश्रवणात्, अवतारश्रुतेश्चातत्परत्वात्, भगवतश्च सर्वविद्योपास्यत्वेनानन्यपरनारायणानुवाकसिद्धत्वात्, "पद्मकोशप्रतीकाशं हृदयम्" इत्यादिनावगतस्य च हृदयमध्योपास्यत्वस्याक्षाकाशमध्ये ध्येय इति प्रत्यभिज्ञानात्, "स यश्चायं पुरुषे । यश्चासावादित्ये । स एकः" इत्यादिना पुरुषान्तर्वर्तिनश्चादित्यमण्डलान्तर्वर्तिनैक्यावगमात्, तस्य च पुण्डरीकाक्षत्वश्रवणात् भगवानेवात्र रुद्रशरीरकतयोपास्य इति स्फुटं प्रतीयत इत्यर्थः ।। 

	अत्राथर्वशिरोग्रहणं दृष्टान्तार्थम्; तदुक्तोपासनस्य रुद्रान्तर्यामिभगवद्विषयकत्वस्य प्रतिपादितत्वात् । तच्च "ध्य3ाता रुद्रः" इति रुद्रस्यैव ध्यातृत्वेऽपि मधुविद्यान्यायेन तच्छरीरकस्य परमात्मनो ध्येयत्वं न विरुध्यत इति स्फोरणाय । अत्र च रुद्रशरीरकपरमात्मन एव वेद्यत्वेऽपि सर्वैश्वर्यादिगुणभेदाद्विद्याभेद इत्यभिप्रायेण उपासनद्वयमित्युक्तम् । "एतामधीत्य द्विजो गर्भावासाद्वमुक्तो विमुच्यते" इति वाक्यसिद्धार्थाभिप्रायेणापुनर्भवायेत्युक्तम् ।।  

	"विष्णुरात्मा भगवतो भवस्यामिततेजसः ।
	तस्माद्धनुर्ज्यासंस्पर्शं स विषेहे महेश्वरः ।।" 
इति वचनस्मारणेन रुद्रस्य भगवदन्तर्यामिकत्वं बहुप्रमाणसिद्धमिति व्यञ्जनाय पुरवैरिकलेबरिण इत्युक्तम् । " आकाशमध्ये ध्येयः" इति  पुरुषान्तर्यामित्वावगमात् तस्य चादित्यमण्डलान्तर्वर्तिना ऐक्यावगमात् तस्य च पुण्डरीकाक्षत्वं श्रुतमिति भगवानेवात्र ध्येयतया सिध्यतीत्यभिप्रायेण कमलदृश  इत्युक्तम् । हृदयमध्यगतत्वमनन्यपरनारायणानुवाकेन भगवन्निष्ठतयावगतमिति तस्यात्र "आकाशमध्ये ध्येयः" इत्यनेनोक्तत्वात् भगवत एवात्र ध्येयत्वं सिध्यतीत्यभिप्रायेण विदुषो हार्दसुषिमध्यजुष  इत्युक्तम् ।। 92 ।।  

	(अव) "ततो यदुत्तरतरम्" "तस्मिन् यदन्तः" इति श्रुतिलिङ्गाभ्यां देवतान्तरस्य भगवदपेक्षयोत्कर्षप्रतिपादनं तयोरतत्परत्वोपपादनेन निरस्तम् "यत्संज्ञामूर्तिकर्तुः" "प्रस्तुत्यामृतहेतुम्" इत्यादिश्लोकद्वये । तत्प्रसङ्गाच्चाथर्वशिरश्शिखयोरतत्परत्वोपपादनेन भगवत्परत्वमुपपादितम् "यद्दैवैः" इत्यादिभिः । इदानीं समाख्यया तदाशङ्क्य श्रुत्यादिबलवन्मानबाधिता समाख्या नार्थनिश्चयकरीति समाख्यावलम्बिनं पूर्वपक्षं निरस्यति त्रिभिः श्लोकैः ।।  

	अयं हि स पूर्वपक्षः; सोपपदनिरुपपदपुरुषशब्दवाच्यात्तथाविधे(श्वर)शब्दवाच्यस्य 
प्रकर्षः । पुरुषशब्दो हि जीवसाधारणो भगवति प्रयुज्यते । महत्त्वविशेषितश्च तस्मिन् प्रयुज्यते । ईश्वरमहेश्वरशब्दौ च रुद्रे प्रयुज्यते । पुरुषपदं च निकर्षयुक्तजीवसाधारणं भगवति प्रयुज्यमानं तद्वदेव भगवत्यपि निकर्षमापादयति । ईश्वरपदं तु सर्वजीवव्यावृत्तं पुरुषत्वादुत्कृष्टमेवैश्वर्यं बोधयति । महच्छब्दविशेषितं तु तस्य महत्त्वं बोधयति । तथा च पुरुषामात्राद्भगवतो रुद्रस्य महेश्वरस्योत्कर्षः समुचित इति । तमिमं पूर्वपक्षमाह - (उक्तमित्यादि)

	( मू ) उक्तं केनचिदीश्वरः पुरुष इत्युक्ती शिवश्रीशयो-
		र्वर्तेते बहुशो महत्परमवाग्युक्ते विमुक्ते अपि ।
	इत्युत्कर्षनिकर्षगोचरपदव्याख्यातयोरेतयो-
		रुत्कर्षो गिरिशस्य वक्तुमुचितः पुंसः प्रधानादिव ।। 93 ।।
 
	व्या. - महच्च परमं चेति महत्परमे ; शब्दस्वरूपापेक्षया क्लीबयोरितरेतरयोगः । महत्परमे च ते वाचौ च महत्परमवाचौ;  शब्दस्वरूपपरतायाम् बन्धुनि बहुव्रीहौ इत्यत्रेव नित्यनपुंसकलिङ्गत्वादेव स्त्रीलिङ्गविशेषणत्वेऽपि न स्त्रीत्वम् । इतरथा हि सहती परमेति स्यात् । समानाधिकरणोत्तरपदपरतया भावे नपुंसकभावाप्रवृत्तेः । ताभ्यां युक्ते तत्समभिव्याहृते, वियुक्ते अपि, बुद्धिस्थत्वान्महत्परमशब्दाभ्यां असमभिव्याहृते केवले इति यावत् । ईश्वरः पुरुष इत्युक्ती ईश्वरपुरुषशब्दौ ईश्वरः महेश्वरः परमेश्वरः, पुरुषो महापुरुषः परमपुरुषः इति रुपेण बहुश - प्रचुरं, वर्तनक्रियापेक्षया शस्प्रत्ययः । शिवश्रीशयोर्वर्तेते - शिवविष्णवोः प्रयुज्येते । शक्त्या तद्वाचकौ भवत इत्यर्थः  इति हेतौः उत्कर्षनिकर्षिगोचरपदैः क्रमेण ईश्वरमहेश्वरपरमेश्वरशब्दरूपोत्कर्षबोधकपदैः, पुरुषमहापुरुषपरमपुरुषशब्द- रूपनिकर्षबोधकपदैश्च,  व्याख्यातयोर्विशेषेण प्रचुरमाख्यातयोः व्यवहृतयोः । विशब्देन तयोः क्रमेण पुरुषेश्वरादिपदैः क्वाचित्कव्यवहारेऽपि न दोष इति सूच्यते । एतयोः - शिवश्रीशयोर्मध्ये । निर्धारणे सप्पमी। अन्वादेशस्याविवक्षितत्वादेनादेशविरहः । प्रधानादिन अचेतनभूतायाः प्रकृतेरिव तत्सहपठितात् पुंसः पुरुषात् , प्रधानपुरुषाविति  प्रधानसहपठितपुरुषशब्दवाच्यात् 
भगवत  उत्कर्षो गिरिशस्य रुद्रस्य, वक्तुमुचितः अर्हः । गिरौ डश्छन्दसि इति गिरिशशब्दस्य छन्दोविषयत्वेऽपि गिरिशमुपचचार प्रत्यहं सा सुकेशी इति प्रयुक्तत्वात् मत्वर्थीयशप्रत्ययान्तत्वमित्युक्तम् । अत्रेश्वरादिपदानामुक्तर्षगोचरत्वमुत्कर्ष- बोधकत्वमुत्कर्षव्यञ्जकत्वं च । पुरुषादिपदानां निकर्षगोचरत्वं तु निकर्षव्यञ्जकत्वरूपम् । ईश्वरत्वं हि उत्कर्षरूपमुत्कर्षावंह च । पुंस्त्वं तु न निकर्षरूपं, किं त्वनीश्वरवृत्तितया निकर्षसमानाधिकरणम् । तथा च तद्वाचकपदवाच्यतायास्तद्गतोत्कर्षापकर्षसजातीयोत्कर्षापकर्षगमकत्वाज्जीववाचक-पुरुषपदवाच्यस्य जीवान्तरवदीश्वरावधिकनिकर्षसिद्धिः । महासचिवशब्दस्य सचिवान्तरापेक्षया महत्त्वबोधकत्वेऽपि राजहाराजशब्दोक्तराजापेक्षया यथापकर्षः; तथा महापुरुषशब्दवाच्यस्य पुरुषान्तरापेक्षयोत्कर्षेऽपीश्वरापेक्षया निकर्ष इत्यर्थः । इति केनचिदुक्तम् - नामग्रहणानर्हेण केनाप्युक्तमित्यर्थः ।। 93 ।।
	अत्रायं सिद्धान्तः - श्रुतिलिङ्गदिषु मिथो विरोधे पूर्वपूर्वस्य कल्प्यप्रमाणप्रतिबन्धकत्वरूपमुत्तरोत्तरबाधकत्वम् । विरोधश्चैकस्य शेषस्य शेषिद्वये प्रमाणद्वयसत्त्वे । यथा ऐन्द्रिमन्त्रस्य श्रुत्या गार्हपत्याङ्गत्वे लिङ्गाच्च ऐन्द्राङ्गत्वे । यथा वा एकस्मिन् शेषिणि शेषद्वयविनियोजकप्रमाणद्वये । यथा गार्हापत्ये श्रुत्या ऐन्द्रीमन्त्रो लिङ्गादाग्नेयः . एवमुत्तरत्रापि विरोधो द्रष्टव्यः । अत्र च सर्वत्र उत्तरोत्तरस्य पूर्वपूर्वकल्पकत्वेन प्रमाण्याद्भिन्नविषयेण पूर्वपूर्वेण क्लृप्तेन शेषशेषिणोर्निराकाङ्क्षत्वापादनेन कल्पनाप्रतिबन्धरूपसुत्तरोत्तरबाधकत्वम् । एवं च लिङ्गसमाख्याभ्यां भक्षमन्त्रांशस्य ग्रहणाङ्गत्वभक्षणाङ्गत्वयोः प्रसक्तौ लिङ्गेन समाख्याबाधनाद्ग्रहणाङ्गत्वं, संबन्धमात्रपरायाः समाख्यायास्तु ग्रहणादिद्वारा परंपरयाप्युपपत्तिः । क्रमसमाख्ययोर्विरोधे पौरोडाशिकसमाख्याते काण्डे समाम्नातस्य शुन्धध्वमिति मन्त्रादेः सान्नाधानात् सान्नाय्याङ्गत्वम् ।।
	तथा चैकस्मिन् रुद्ररूपे शेषिणि ईश्चरत्वरूपधर्मद्वयात्मकशेषद्वयबोधिकयोः कार्यत्वकर्मवश्यत्वादिप्रतिपादक- वाक्यजातेश्वरसमाख्ययोर्विरोधाद्वाक्येन समाख्याबाधः । यथा परिक्रयादौ यजमानकर्तृकत्वबोधकेन यजेत स्वर्गकामः इति वाक्येनाध्वर्युकर्तृकत्वबोधिकाध्वर्यवसमाख्यायाः यथा च गार्हपत्य एव 
ऐन्द्रीसंबन्धबोधकश्रुत्या आग्नेय्याङ्गत्वबोधकलिङ्गस्य । तथा हि - ईश्वरशब्दस्तावत् रुद्रे योगरूढः । तत्र च  स्थेशभासपिसकसोवरचु इति सूत्रोक्तवरच््प्रत्ययान्तेशधातुबोधितस्य ईशनशीलरूपयोगार्थस्य रूढ्युपस्थितरुद्रे तादात्म्येनान्वयादीशनशीलरुद्रबोधो जायते । तत्र योगर्थेशनशीले रूढ्यर्थरुद्रतादाम्यं, रूढ्यर्थरुद्रे योगर्थेशनशीलतादात्म्यं वा न विधातुं शक्यम् । तथा व्युत्पत्त्यभावात् । तथा च समाख्यायाः सिद्धवन्निर्देशान्यथानुपपत्त्या यो रुद्रः स ईशनशीलः इत्यादिवाक्यकल्पना यावद्रुद्रे ईश्वरत्वं विधीयते, तावदेव क्लृप्तेन कार्यत्वादिबोधकवाक्येनानीश्वरत्वबोधकेन वाक्यकल्पनाप्रतिबन्धात् समाख्याबाधः हुत्वात्मानंदेवदेवः तदा दर्शितपन्थानौ इत्यादिवाक्यावगतभगवदायत्तापेक्षकेश्वरत्व- परतया च समाख्याप्युपपन्ना । अतो वाक्येन समाख्याबाधान्न रुद्रस्योत्कर्षसिद्धिः । किं च व्युत्क्रमेणोत्कर्षापकर्षगोचरविश्वरूपनारायणभिक्षुरुद्रादिसमाख्यान्तरैः प्रतिरोधान्न समाख्यया विवक्षितोत्कर्षापकर्षसिद्धिः ।। किं च,
	'नामानि तव गोविन्द यानि लोके महान्ति च ।
	तान्येव मम नामानि नात्र कार्या विचारणा ।।''
इत्यनेन भगवद्गतेश्वरादिसमाख्यानां रुद्रे सङ्केतकरणावगमान्न तया विवक्षितार्थसिद्धिः । यथा चायमर्थः तद्वचनस्य तथा पाराशर्यविजये महाचर्यैरुपपादितमनुसन्धेयम् । किं च खद्योतपुण्यजनादिसमाख्यानामल्पयोगार्थ परत्वविपर्ययपरत्वयोर्दर्शनेनात्रापि तथासन्देहान्न समाख्ययेष्टसिद्धिः ।  एवं तद्वाचकपदवाच्यत्वात्तद्वन्निकर्षादिसिद्धिरित्यत्र तद्वाचकेत्यादिहेतुशरीरे यदि योगार्थैक्यं विवक्षितं तदा हेतोः स्वरूपासिद्धिः । पूर्वतं वाहमिहासम् इत्यादिश्रुत्या यदि वा पूर्वमेवासमिहेति पुरुषं विदुः यदि वा बहुदानाद्वैविष्णुः पुरुष उच्यते इति पाद्मोपबृंहितया भगवति पुरुषशब्दस्य योगार्थान्तरावगमात् । यदि च प्रवृत्तिनिमित्तैक्यं विवक्षितं तदा त्वात्मत्वेन जीववाचकपदवाच्यत्वदीश्वरस्यानिष्ट- प्रसङ्गः । यदि प्रवृत्तिनिमित्तैक्यं विवक्षितं तदा त्वात्मत्वेन जीववाचकपदवाच्य- त्वदीश्वरस्यानिष्टप्रसङ्गः । यदि प्रवृत्तिनिमित्तभेदो विवक्षितः तथापि स्थाणुः पुमान्  महादेवे शङ्कावत्री स्थिरे त्रिषु इत्यभिधानकोशात् रुद्रस्य ऊर्ध्वताविशिष्टस्तम्भादिवदपकर्षप्रसङ्ग । भगवतश्च सर्वेत्कृष्टत्वप्रतिपादक- प्रमाणगणैः कालात्ययापदेशो हेतोः । तुल्यन्यायतयेन्द्रमहेन्द्रसमाख्याभ्याम् इदि परमैश्वर्ये इति 
पठितधातुनिष्पन्नाभ्यामैश्वर्यपारम्यतन्महत्त्वप्रतिपादकाभ्यामिन्द्रस्य पारम्यसिद्धिः । श्रुत्यादिविरोधे समाख्यादौर्बल्यं तु रुद्रेऽपि समानम् । अवतारादिश्रुत्या च भगवति सकलश्रुतिसामरस्यमुपपादितम् इति ।।

अव. - तमिमं सिद्धान्तमाह द्वाभ्याम् 
मू	नैतत् साधु समाख्यया हि बलवद्वाक्यादिभग्रार्थया
	नोत्कर्षो गिरिशस्य वक्तुमुचितः केनापि देवेन्द्रवत् ।
	इन्द्रः स्यात् परमेश्वरस्त्वितरथा तत्तत्समाख्यावशा-
	दाख्या हि प्रबलप्रमाणविहता तस्मिन् महावृक्षवत् ।। 94 ।।
व्या. -	एतत् - समाख्ययोत्कर्षापकर्षप्रतिपादनम् । न साधु - न सम्यक् । कुत इत्यत्राह - समाख्यया हीत्यादि । हि - यस्मात् । बलवद्वाक्यादिभिः -क्लृप्तत्वरूपप्रबल्ययुक्तेर्वाक्यलिङ्गादिभिः (स्तदुपस्तब्धेः समाख्यान्नरैश्च) भग्नार्थया उच्छिन्नपूर्वप्रमाणानुमानया । समाख्यया -  ईश्वरादिसमाख्यया । तत्तत्समाख्यावशात् देवेन्द्रवत् - इन्द्रमहेन्द्रसमाख्यया देवेन्द्रस्येव । गिरिशस्य - रुद्रस्य । उत्कर्षः - पारम्यम् । केनापि वक्तुं नोचितः । तस्मान्नैतत् साध्वित्यर्थः ।
	अर्थोऽनुमानम् वाच्यवाचकसंबन्धस्तयोरर्थात् प्रतीयते इत्यत्र तथा दर्शनात् । पारम्यरूपप्रयोजनं वा भग्नं यस्या इति भग्नार्थयेत्यस्यार्यः । गिरिशस्येत्युपमेये षष्ठीदर्शनात् देवेन्द्रवदिति षष्ठ्यन्ताद्वितिः । उपमानोपमेययोर्नैका समाख्यास्तीत्युपमाने तत्तत्समाख्यावशादित्याकृष्यते । महादेवशब्दवाच्यस्य देवतान्तरापेक्षयोत्कर्षेऽपि देवेन्द्रशब्दोक्तशशीपत्यपेक्षया निकर्षापत्तिरिति सूचनाय देवेन्द्रिवदित्युक्तम् । ईश्वरत्वे हि पुरुषप्रतियोगिकत्वं कण्ठोक्तम् । इन्द्रत्वे तु देवप्रतियोगिकत्वं कण्ठोक्तम् । एवं सत्यपि श्रुत्यादिभिः समाख्याबाधात् यदीन्द्रस्य निकर्षः तर्हि रुद्रस्य निकर्षः कैमुत्येनेत्यर्थः । (उत्तमेवपिब्दयति इन्द्रः स्यादित्यादिना) [उक्तमेव विशदयति] इन्द्रः स्यादित्यादिना । इतरथा  समाख्यामात्रादुत्कर्षापकर्षसिद्धौ । तत्तत्समाख्यावशात् -  इन्द्रमहेन्द्रदेवेनद्ररूपसमाख्याधीनतया । इन्द्रः परमेश्वरः स्यात् -  सर्वोत्कृष्टः स्यात् । न चेदमिष्टं परस्येति भावः । परिहारसाम्याभिप्रायेण इन्द्रप्रतिबन्द्युक्तिः । तदाह -  
आख्येत्यादिना तस्मिन् -  रुद्रे । आख्या -  ईश्वरादिसमाख्या ।  महावृक्षवत्  महावृक्षवदिति तन्त्रेण निर्देशः । सप्तमीप्रथमान्तप्रकृतिकवतिप्रत्ययान्तर्योर्महावृक्षसदृशे तस्मिन् महावृक्षसदृशी समाख्येत्याद्यन्वयः । साक्षात् परंपरानादरेण प्रबलप्रमाणविहतत्वं दृष्टान्तदार्ष्टान्तिकयोर्बोध्यम् । वस्तुवैलक्षण्ये प्रामाणिके तु सति सहपटनमकिञ्चित्करं तेजस्तिमिरवदिति फलपुष्पच्छायादिदौर्भाग्यविषयकप्रत्यक्षेण यथा महावृक्षे महावृक्षशब्दोक्तपूज्यत्वरूपमहत्त्वबाधः तथानीश्वरत्वबोधकवाक्यादिरूपप्रबलप्रमाणबाधात् समाख्यया नोत्कर्षसिद्धिः इत्यर्थः ।। 94 ।। 

	(अव) तद्वाचकपदवाच्यत्वरूपहेतुं कालात्ययापदेशविरुद्धत्वाभ्यां दूषयति ।।
	(मू) किं जीवः पुरषोक्तिगोचरः इति श्रीशोऽपि तद्गोचरो 
	जीवः स्याद्गिरिशो ध्रुवो भवति किं तौ स्थाणुसंज्ञाविति । 
	तक्षत्वाय घटेत किं मुखभुवामाचार्यसंशब्दनं
	मण्डूकत्वमुपैति किं हरिपदस्पर्शेन कण्ठीरवः ।। 95 ।।

	(व्या) जीवः पुरुषोक्तिगोचर इति -  जीवः पुरुशशब्दवाच्य इति हेतोः । तद्गोचरः -  तद्वाच्यः श्रीशोऽपि जीवः स्यात् किम्  । किंशब्दः क्षेपार्थकः । श्रीशो न जीवो भवेदित्यर्थः । "श्रीयश्च श्रीर्भवेदग्र्या" इत्यादिभिः सर्वोत्कृष्टायाः श्रियोऽप्युत्कर्षो भगवत्यवगत इति, निकर्षव्यञ्जकहेतुर्बाधित इति भावः । "ह्रीश्च ते लक्ष्मीश्च पत्न्यौ" "द्यावापृथिवी जनयन् देव एकः" "इयं हि प्रकृतिः सूक्ष्मा" "तत्र नारायणः श्रीमान् मया भिक्षां प्रयाचितः" इत्याद्यवगतं भगवतः परमकारणत्वं परमोदारत्वं च प्रत्यभिज्ञापयता श्रीपदेन समाख्यारूपेण, "यदि वा पूर्वमेवासमिहेति पुरुषं विदुः" "यदि वा बहुदानाद्वै विष्णुः पुरुष उच्यते" इत्युक्तपुरुषपदयोगार्थस्मारणात् पूर्वोक्तस्वरूपासिद्धिरपि सूचिता । तौ -  स्तम्भरुद्रौ शंकुरुद्रौ वा । स्थाणुसंज्ञाविति -  "स्थाणुः पुमान् महादेवे शङ्कावस्त्री स्थिरे त्रिषु" इति कोशेन स्थाणुशब्दावाच्यतयावगतावति हेतोः । गिरिशः -  रुद्रः । ध्रुवो भवति किं,  शङ्कुस्तम्भो वा न भवति किलेत्यर्थः । "ध्रुवः शङ्कौ वटे कीले योगे तारान्तरे पुमान् । तर्कनिश्चितयोः क्लीबे नित्यनिश्चलयोस्त्रिषु ।।" इति कोशोऽत्राभिप्रेतः । तथा च 
तद्वाचकपदवाच्यत्वरूपहेतुः समीहितरुद्रोत्कर्षविपरीततन्निकर्षसाधकत्वाद्विरुद्ध इति भावः । सुखभुवाम् -  ब्राह्मणानाम्  । आचार्यसंशब्दनम् - आचार्यपदेन व्यवहारः । मुखभुवां तक्षत्वाय -  ग्रामचण्डालमध्यपरिगणिततक्षकत्वमानेतुम् । घटेत किम् -  अर्हति किम् ? न घटत इत्यर्थः । तक्षत्वायेति 'क्रियार्थोपपद' इत्यादिना चतुर्थी । कण्ठीरवः -  सिंहः, हरिपदवाच्यत्वरूपहरिपद (स्पर्शेन) (संबन्धेन) मण्डूकत्वम् उपैति किं  नोपैतीत्यर्थः । करटिकरटविकटतटविपाटनपटुतरकदुरवतया प्रसिद्धस्य सिंहस्य, कूपमण्डूक इति भेकानां ? प्रथमोदाहरणसिंहासनमूर्धाभिषिक्तभेकभावो न तद्वाचकपदवाच्यत्वमात्रेणायातीत्यर्थः । अत्र "यमानिलेन्द्रचन्द्रार्कविष्णुसिंहांशुवाजिषु । शुकाहिकपिभेकेषु हरिर्ना कपिले त्रिषु" इति कोऽशोऽभिसंहितः ।। 95 ।। 

	(अव) समाख्याभञ्जकवाक्यानां तदुपष्टम्भकवाक्यान्तरैरन्यपरत्वशङ्कायाः, अयोग्यार्थकत्वेन संप्रतिपन्नाकाशप्राणादिशब्दानामिव कार्यत्वकर्मवश्यत्वादिभिरयोग्यार्थकत्वेनावधृतशिवादिशब्दविशेषाणामपि गुणयोगवशेनापर्यवसानवृत्त्या वा न्यपरनारायणानुवाकप्रतिपादिता (नन्यांतासिद्धा) वतारादियुक्तभगवत्परत्वं न्याय्यमिति न वाक्यान्तरैः समाख्योपष्टभ इति परिहारमभिप्रयन्नाह - (प्राणोत्यादि)  

	(मू ) प्राणाकाशमुखैः पदैरुपनिषद्भागेषु जोघुष्यते 
		किं न ब्रह्म परं परत्वगणना जागर्ति किं तावता ।
	प्राणाद्येषु शिवादिशब्दगादितं तच्चेत्परत्वं कुत-
	स्वत्तत्कारणवाक्यसिद्धभगवत्सृज्येषु रुद्रादिषु ।।  97 ।। 

	(व्या) उपनिषद्भागेषु - छान्दोग्यादिप्रदेशविशेषेषु । परं ब्रह्म - त्रिविधकारणत्वतदुपयुक्तगुणजातादिभिः सर्वप्रकारप्रकृष्टं, स्वरूपेण गुणैश्चानवधिकातिशयबृहत्त्वयुक्तं वस्तु । प्राणाकाशमुखैः पदैः -  कार्यत्त्वादिना निर्ज्ञातपंचवृत्तिप्राणभूताकाशादिप्रसिद्धप्रणाकाशादिशब्दैः ।  न जोघुष्यते किम् -  पुनः 
पुनः स्पष्टं न प्रतिपाद्यते किम्,  प्रतिपाद्यत एवेत्यर्थः ।।

	अत्र च योगवृत्थिरपर्यवसानवृत्तिर्वा विवक्षिता । मुखपदेनाव्याकृताजादिपदपरिग्रहः । पौनःपुन्यरूपेण क्रियासमभिहारेण 'प्राणादेव सर्वाणि' 'प्राणोऽस्मि' 'आकाशादेव' 'आकाशो ह वै' 'यदेष आकाशः' 'दहरोऽस्मिन्नन्तर आकाशः' इत्यादिप्राणादिपदावृत्तिरभिप्रेता । अेनेन चाभ्यासरूपं तात्पर्यलिङ्गमप्युपपत्तिलक्षणतात्पर्यलिङ्गप्रत्यनीकानुपपत्त्यात्मकायोग्यार्थकत्वेन प्रतिहतं किलेति व्यज्यते । न किमित्यनेनायमर्थः संप्रतिपन्न इति व्यज्यते ।। 

	तावता वेदान्तेषु प्राणाकाशादिपदानां कारणप्रकरणेषु श्रवणमात्रेणार्थसामर्थ्यमप्यनपेक्ष्य, प्राणाद्येषु -  कार्यत्त्वादिना प्रसिद्धपञ्चवृत्तिप्राणभूताकाशादिषु । परत्वगणना -  पारम्यशङ्खा । जागर्ति किम् -  उन्मिषति किम् ? वस्तुसामर्थ्यव्यतिरेकनिश्चयेन परत्वशङ्काया एवानुन्मेष एव किलेत्यर्थः । तत्  परं ब्रह्म । उपनिषद्भागेषु -  श्वेताश्वतरादिषु । अनुषक्तस्योपनिषद्भागोष्वित्यस्य योग्यतया विशेषपरत्वम् । शिवादिशब्दगादितं चेत् -  गुणयोगेनापर्यवसानवृत्त्या वा शिवरुद्रशंभ्वादिशब्दैर्बोधितं यदि । कारणत्वस्य भगवद्धर्मताया बहबपनिषत्सिद्धत्वाच्छिवादिशब्दानां भगवति प्रयोगाद्गुणयोगस्य सृष्टलयादिप्रकरणेष्वपेक्षितत्वाच्छिवादिशरीरकत्वबोधनस्य तथोपासनार्थमावश्यकत्वाच्च कारणप्रकरणस्थशिवादिशब्दानां भगवत्परत्वे न्याय्ये प्रसिद्धरुद्रादेरयोग्यतापि तत्सहकारिणीत्याह -  तत्तत्कारणेत्यादिना । तत्तत्कारणवाक्यसिद्धं -  अनन्यपरमहोपनिषन्नारायणोपनिषन्महानारायणोपनिषत्सुबालोपनिषत् पौङ्गिरहस्यादिबोधितं, भगवत्सृज्यत्वं  येषां तथोक्तेषु । रुद्रादिषु,  आदिशब्देन इन्द्रादिपरिग्रहः । दृष्टान्तार्थश्च तत्परिग्रहः । परत्वं -  पारम्यम् । कुतः कस्मात्, न कस्मादपि हेतोः सिध्यतीत्यर्थः । अतो नेश्वरादिसमाख्यायास्तैरुपष्टम्भ इति भावः । महाप्रकरणस्य निगमनमप्ययं श्लोकः । भगवत्सृज्येति भावप्रधानो निर्देशः । तद् ब्रह्म शिवादिशब्दगदितं चेत् रुद्रादिषु परत्वं कुत इत्यन्वयः । परब्रह्मभूतभगवत एव शिवादिशब्दवाच्यत्वात्, रुद्रादीनां च तत्सृज्यत्वान्न 
रुद्रादेः पारम्यमित्यर्थः । एवं समाख्याया वाक्यान्तरैरुपष्टम्भासिद्धेः सा दुर्बलेति न तयेष्टसिद्धिरिति भावः ।। 96 ।। 

	(अ) वेदान्तवाक्यार्थनिर्णये हि भगवता बादरायणोनोपायद्वयं प्रवर्तितं ब्रह्मसूत्राणि उपबृंहणानि च । तत्र अधीतशाखार्थनिर्णायकानि ब्रह्मसूत्राणि, अनधीतशाखार्थनिर्णायकानि तूपबृंहणानि । तदाहुर्भट्टसुदर्शनपादाः - ''अधीतशाखार्थस्य संशयविपर्यययादिनिरासको न्यायः ; अनधीतशाखार्थैककण्ठ्येनाधीतशाखार्थज्ञापनार्थमुपबृंहणमित्यर्थः" इति । तत्र चैतावता श्लोकगणेन "वैधर्म्याच्च न स्वप्नादिवत्" "एतेन सर्वे व्याख्याताः" "कामादीतरत्र तत्र चायतनादिभ्यः" "तथान्य प्रतिषेधात्" इति सूत्रानुसारेण परिदृश्यमानवेदान्तवाक्यानामर्थनिर्णयः कृतः । इदानीमनधीतोपनिषत्सूक्तविपर्यसंदेहनिराकरणाय तास्वप्ययमेवार्थः प्रतिपाद्यते, न त्वेतद्विरुद्ध इति ज्ञापनाय न्याययोपबृंहणयोरुपयोगभेदं दर्शयन्नुपबृंहणानां भगवत्पारम्यस्वारस्यमाह - (यदित्यादि)

	मू - यदुपनिषद्भिरपृ (प्र)थि परिह्रढिमा परमः
		कमलदृशो विशुद्धनयलब्धपरिष्कृतिभिः ।
	इतरगिरोऽनुरोद्धुमिदमेव घटन्त इति 
		स्फुटमुपबृंहयन्ति मुनयोऽपि मनुप्रमुखाः ।। 97 ।।

	(व्या) विशुद्धनयैः -  समन्वयाध्यायाद्युकैः प्रतितर्कपराहत्यभावादिना निर्दोषैर्न्यायैः, लब्धा -  निष्पन्ना, परिष्कृतिः -  अन्योन्यविरोधपरिहारेण सम्यगर्थावधारणसामर्थ्यरूपगुणाधानात्मिका यासां तास्तथोक्तास्ताभिः । परिष्क्रृतिर्भूषणं, तच्चेह उक्तरूपमेव । "संपरिभ्यां करोतौ भूषणे" इति सुडागमः । उपनिषद्भिः -  अत्राधीयमानाभिर्महोपनिषदादिभिः । परमः -  सर्वोत्कृष्टत्वादुत्कृष्टान्तरशून्यः । कमलदृशः -  पुण्डरीकाक्षस्य । परिब्रढिमा -  परिबृढत्वं, ब्रह्मत्वमित्यर्थः । अपृ(प्र)थि -  प्रख्यापितः । प्रथ प्रख्याने । घटादित्वेन मित्वात् " चिण्णमूलोः" इति दीर्घविकल्पेन 
हस्वः कर्मणि चिणि तलोपश्च ।।

	अत्र परमः परिब्रढिमेत्यनेन "ब्रह्म परिबृढं सर्वतः" "तदेव ब्रह्म परमम्" इत्यादिवाक्यद्वयं सूचितम् । परिबृढशब्दात् भाव इमनिचि "र ऋतो हलादेः' इति रभावः । कमलदृश इत्यनेन "ब्रह्मविदाप्नोति परम्"  ठब्रह्म पुच्छम्" "ब्रह्मणो विद्वान्" इति ब्रह्मत्वेन प्रतिपादितस्य पुरुषान्तरावस्थितस्य आनन्दमयस्यादित्यमण्डलान्तर्वर्तित्वावगमात् तस्य च पुण्डरीकाक्षत्वावगमात् भगवत एव परब्रह्मत्वं न्याय्यमिति सूच्यते ।

	इति यदिदमेव - समन्वयादिलक्षणोक्तन्यायानुगृहीताभिरधीयमानाभिरुपनिषद्भिर्भगवतो ब्रह्मत्वप्रख्यापनं, कर्म । इतरगिरः -  अनधीतशाखाः, कर्त्र्यः । अनुरोद्धं - अनुसर्तुम् । घटन्ते -  अर्हन्ति ।  इति -  इममर्थम् । मनुप्रमुखा मुनयोऽपि, स्फुटमुपबृंहयन्ति - उपबृंहणेन स्पष्टं उपपादयन्ति । अत्र चोपबृंहणं स्वयोगमहिमसाक्षात्कृतसकलवेदार्थप्रतिपादकग्रन्थप्रणयनम् ।।

	मनुप्रमुखा इति प्रमुखशब्देन पराशरपारशर्यप्राचेतसशुकशौनकादीनां संग्रहः । मन्वित्यनेन कपिलादीनां व्युदासः । तत्कृतोपबृंहणस्य श्रुत्यननुगुणत्वात् । अपिशब्देन पञ्चरात्रप्रणेतुर्भगवतः समुच्चयः । स्फुटमित्यनेन - 

		"त्रयस्ते कारणात्मनो जाताः साक्षान्महेश्वरात् 
		ब्रह्मा सर्गे हरिस्त्राणे रुद्रः संहरणे पुनः ।।

		तथाप्यन्योन्यमात्सर्यादन्योन्यातिशयार्थिनः ।
		तपसा तोषयित्ववा तं पितरं परमेश्वरम् ।।

		ब्रह्मनारायणौ रुद्रः पुरा कल्पान्तरेऽसृजत् ।
		कल्पान्तरे पुनर्ब्रह्मा रुद्रविष्णू जगन्मयः ।।
		
		विष्णुश्च भगवांस्तद्वद्ब्रह्माणमसृजत् पुनः ।
		नारायणं पुनर्ब्रह्मा ब्रह्माणं च पुनर्भवः ।। 

		एवं कल्पेषु कल्पेषु ब्रह्मविष्णुमहेश्वरः ।
		परस्परस्माज्जायन्ते परस्परजयैषिणः ।। 

		तत्तत्कल्पान्तवृत्तान्तमधिकृत्य महर्षिभिः । 
		प्रभावः कथ्यते तेषां परस्परसमुद्भवात् ।।

		क्वचिद्ब्रह्मा क्वचिद्रुद्रः क्वचिद्विष्णुः प्रशस्यते ।
		नानेन तेषामाधिक्यं न्यूनत्वं वा कथंचन ।।

		तत्तत्कल्पान्तवृत्तान्तमधिकृत्य महर्षिभिः ।
		तानि तानि प्रणीतानि विद्वांस्तत्र न मुह्यति ।।"
इत्यादीनामप्रचरवदवस्थानां नित्यवदाम्नानविरुद्धानां प्रक्षेपशङ्कास्पदानां व्युदासः ।। 97 ।। 

	(अव) एवं समन्वयाविरोधलक्षणयोरव्याख्येयांशा  व्याख्याताः । अद्य साधनलक्षणे "अध्ययनमात्रवतः" इिति सूत्रविवक्षितमध्ययनविधेरक्षरराशिग्रहणपर्यवसितत्वमुच्यते । तत्र "स्वाध्यायोऽध्येतव्यः" इत्यस्याध्ययनगृहीतस्वाध्यायेनार्थज्ञानं भावयेदित्यर्थ इति गुरवः । अर्थज्ञानफलकगुणकर्माध्ययननियमविधिपरत्वमस्येति केचित् ।  अर्थज्ञानफलताया अश्रवणं पक्षत्रयसाधारणो दोषः । अर्थज्ञानजनकतायाः प्रत्यक्षसिद्धत्वेन विधानासंभवः, "स्वाध्यायोऽध्येतव्यः" इति प्रतीयमानगुणकर्मत्वविरोधश्च प्रथमद्वितीयसाधारणः । अतो नोक्तार्थत्रयं संभवति । किं तु स्वाध्यायाध्ययनेन स्वाध्यायावाप्तिं भावयेदिति तस्यार्थः । 
समानपदोपात्तस्वाध्यायनिष्ठत्वात्, अध्ययनभावनां प्रत्यर्थज्ञानापेक्षया सन्निहितत्वात्, हुमादिव्यापकत्वात्तत्र फलतया क्लृप्तत्वाच्च स्वाध्यायावाप्तिरेव स्वमात्रोच्चारणानुकूलदृढतरसंस्कारप्रचयाधायकाक्षरावधारणात्मिका भाव्या । यथा तुषविमोकस्य दृष्टत्वाद्यागार्थपुरोडाशोपयोगाच्च व्रीहीणां पूर्वमनुपयुक्ततया प्रतिपत्तिकर्मणो भिन्नत्वादवहननस्य तत्संस्कृतव्रीहीणां वितुषाणां भाव्युपयोगाकाङ्क्षिणां पुरोडाशमुखेन क्रतूपयोग इष्यते ; एवमर्थज्ञानस्य ब्रह्मयज्ञजपादेश्च दृष्टफलत्वाच्च पूर्वमनुपयुक्तस्वाध्यायाध्ययनस्य प्रतिपत्तिकर्मणो भिन्नत्वात् गृहीतस्य स्वाध्यायस्य उत्तरोपयोगार्थकाङ्क्षिणोऽर्थज्ञानजपमुखेन दृष्टोपयोग इष्यते । अस्य च नियमविधित्वाल्लिखितपाठादिकं व्यावर्त्यते । एवं चानधीतस्वाध्यायजन्यार्थज्ञानादिकं न क्रतूपयोगीति सिध्यति । राद्धान्तेऽध्ययनविधिवाक्यार्थनिष्कर्षः ।।  

	अत्र केचिच्चोदयन्ति - अर्थज्ञानस्य विध्यस्पर्शे स्वाध्यायस्याविवक्षितार्थत्वप्रसङ्ग । अर्थाबोधमुद्दिश्य शब्दोच्चारणेन हि लोके वाक्यानां तात्पर्यमवगम्यतन्नर्वाहार्थं मुख्यासंभवे लक्षणादिकं परिकल्प्यते, न तूच्चारममात्रेण । अत  एव 'गौरश्वः पुरुषो हस्ती' इति पदानामुच्चारणमात्रेण लक्षणा न कल्प्यते । यदा विशिष्टार्थबोधमुद्दिश्य तेषामुच्चारणमिति तात्पर्यमवगम्यते, तदैव तन्निर्वाहार्थमयं गौर्बलीवर्दः, अश्वो वेगवान्, पुरुषो नियतचेष्टः, हस्ती महाबक इति गवादिपदानां लक्षणादि कल्प्यते । एवं च वेदवाक्यानामर्थावबोधमुद्दियोश्योच्चारणाभावे तात्पर्यासिद्ध्या तन्निर्वाहार्थं लक्षणादिकल्पनोच्छेदप्रसङ्गादवश्यं वेदेऽप्यर्थावबोधमुद्दिश्योच्चारणस्य वक्तव्यत्वात् वेदे च लोक इव तमुद्दिश्य रागप्रयुक्तोच्चारणाभावाद्विधिप्रयुक्तमेव तदाश्रयणीयमित्यध्ययनविधिस्पर्शोऽर्थज्ञानस्यावस्यकः । अतोऽध्ययनविधेर्नाक्षरावधारणार्थकत्वं युक्तमिति ।।

	अत्रायं परिहारः- लोकव्युत्पत्तिसिद्धस्य शब्दानामर्थपरत्वस्यौत्सर्गिकस्य क्वचित्क्वचिल्लौकिकवाक्ये वक्तृदोषापवादेऽप्यपौरिषेये तदभावान्निरपवादस्य स्वत एव समर्थस्यार्थज्ञानोद्देश्यकशब्दोच्चारणस्य विधिनिरपेक्षत्वान्मौनिना लिखित्वा दत्ते परेणापि 
मौनिनानुसंहिते श्लोकादावर्थावबोधमुद्दश्य शब्दोच्चारणस्य अदर्शनेन  चाध्ययनविधेरर्थज्ञानस्पर्शानवकाशः । अन्यत्र विनियोगश्च न स्वाभाविकं शब्दस्यार्थपरत्वं विहन्ति, जपविधिवत् । "याजयित्ना प्रतिगृह्य वानश्नन् त्रिस्वाध्यायं  वेदमधीयीत त्रिरात्रं वा सावित्रीम्" "वेदमेव जपेन्नित्यम्" इत्यादिविधानं हि न वेदस्यार्थपरत्वं निवारयतीति ।  तदिदमाह-[ऐदम्पर्यमित्यादि]

	[मूं] ऐदम्पेर्यमपौरुषेयवचसामर्थेषु नैपर्गिकं
		साक्षादक्षरसिद्धिपर्यवसितः स्वाध्यायविध्याशयः ।
	व्याहन्तीति वदन्ति ये जपविधिन्यायेन संतुष्यता-
		मायुष्मद्भिरनन्यलभ्यविषये शब्दः समुज्जृम्भते ।। 

	[व्यां] ये -अध्ययनविधेरसमीचीनार्थवादिनां पूर्वोपदर्शितास्त्रयः । अस्य च वदन्तीत्यनेनान्वयः । साक्षादक्षरसिद्धिपर्यवसितः-मुख्यायामासन्नायं प्रत्यक्षायां स्ववाक्योपात्तायां च, अक्षरसिद्धौ-स्वमात्रोच्चारणप्रयोजकस्मृतिविशेषहेतुसंस्कारातिरेकडनकाक्षरावधारणे, पर्यवसितः तदधिकस्पर्शविरहेण तत्रैवापवर्गि । स्वाध्यायविध्याशयः-"स्वाध्यायोऽध्येतव्यः"  इत्यध्ययनविधायकवाक्याभिप्रायः । अध्ययनविधेरक्षरावधारणभाव्यकतातात्पर्यमित्यर्थः । नैसर्गिकं-स्वाभाविकम् । अपौरुषेयवचसां-वेदवाक्यानाम् । अर्थैषु - यागोपासनस्वर्गमोक्षादिरूपस्वाभिधेयेषु । ऐदम्पर्यं-इदंपरत्वं, तात्पर्यमिति यावत् ।व्याहन्ति-निरुणद्धि । वैदानामर्थबोधकत्वग्रहं प्रतिबध्नातीति ये वदन्तीत्यन्वयः । अत्र यत्तदोर्नित्यसंबन्धात्तैरित्यध्याहारः । अयुष्मद्भिः-तैःजपविधिन्यायेन-वेदस्य जपे विनियोगेऽपि स्वतःप्राप्तार्थवत्त्वक्षत्यभावदरशनेन । सन्तुष्यताम् अध्ययनविधिनाक्षरग्रहणे  विनियोगेऽपि न स्वतः प्राप्तर्थिवत्त्वक्षतिरित्याश्वासः प्राप्तव्य इत्यर्थः । शब्दः-शास्त्ररूपः । अन्यलभ्यविषये-मानान्तराप्राप्तार्थे । समुज्जृम्भते-निरङ्कुशं व्याप्रियते ।।
	अन्यत्र विनियगो न नैसर्गिकमर्थपरत्वं विहन्तीति बोधनाय समित्युक्तम् । 
अत्रापौरुषेयपदेनापवादवक्तृदोषविरहोऽभिप्रेतः । नैसर्गिकपदेन विधिनिरपेक्षत्वं सूच्यते । एवं परिहारद्वयं  सूचितम् । जपविधिन्यायश्च तृतीयपरिहारः । साक्षात्पदेन च साक्षात्प्रत्यक्षमुख्ययोरिति तन्त्रेणार्थद्वयं विवक्षितम् ।  अनेन  चानासन्नानुपात्तार्थज्ञाव्युदासः । पर्यवसितशब्देनाक्षरग्रहणस्यासन्नत्वात् स्ववाक्योपातत्वाच्च लाघवेन  भाव्यत्वं, न तु व्यवहितस्याशाब्दस्याप्यर्थज्ञानस्य भाव्यत्वं गौरवापत्तेरिति सूचितम् ।। 98 ।।

	[अ] अर्थज्ञानस्य विध्यस्पर्शे  स्वाध्यायस्याविवक्षइतार्थत्वप्रसङ्ग इति वदन् वादी विकल्प्यते-"स्वाध्यायोऽयेतव्यः" इत्यध्ययनविधिरर्थपरः, उत न । आद्येऽअर्थावबोधमुद्दिश्याध्ययनविधिं विनैव यथा "स्वाध्यायोऽध्येतव्यः" इति  वाक्यस्य स्वतःप्राप्तमर्थवत्त्वं वाक्यान्तराणामपि तं विनैव स्वतःप्राप्तमर्थवत्त्वमनिवार्यम् । द्वितीये तु अथर्वाबोधमुद्दिश्याध्ययनकर्तव्यताया इवाक्षरावधारमुद्दिश्याध्ययनकर्तव्यताया अप्यसिद्ध्या निष्प्रतिभटं वेदानामर्थवत्त्वमिति । तदिदमाह - (य इत्यादिः ) - 

	( मू ) यः स्वार्थेष्वनिदंपराः श्रुतिगिरः स्वाध्यायविध्याशया-
		दाचष्टे स विकल्पमर्हति विधिः सार्थः किमास्थीयते । 
	यद्वानर्थक इत्यनेन वचसा तुल्यत्वमासां गिरा-
	माद्ये स्यादितरत्र तत्प्रतिभटः किं स्यादकस्माद्विधिः ।। 99 ।।

	(व्या) यः स्वाध्यायविध्याशयात् - अक्षरावधारणभाव्यकाध्ययनसंस्कारभावनातात्पर्यकत्वमध्ययनविधेरस्मदुक्तमनूद्य । श्रुतिगिरः -  वेदवाक्यानि । स्वार्थेष्वनिदंपराः -  स्वतःप्राप्तेष्वभिधेयेषु तात्पर्यशून्या भवेयुरिति ।  आचष्टे - ब्रवीति । अध्ययनविधेरक्षरग्रहणपर्यवसितत्वे वेदस्याविवक्षितार्थत्वप्रसङ्ग इति यो वदतीत्यर्थः । आशयादिति ल्यबब्लोपे पञ्चमी । सः -  वादी । विधिः - अध्ययनविधिः । सार्थः -  साभिधेयत्वेन । अस्थीयते किं -  त्वया स्वीक्रियते किम् ? यद्वा अनर्थकः -  अनभिधेयकतया आस्थीयत इति विकल्पं -  दूषयिष्यमाणकोटिद्वयाभ्युपगमप्रश्नम् । अर्हति - मते, स एवं प्रष्टव्य इत्यर्थः । तत्राद्यकोटिं 
दूषयति - अनेनेत्यादिना । आद्ये -  स्वाध्यायाध्ययनविधेः सार्थकत्वशिरसि । आसां  गिरां - अध्ययनविधिवाक्यव्यतिरिक्तवेदवाक्यानाम् । अनेन वचसा तुल्यत्वं -  अर्थावबोधमुद्दिश्याध्ययनविध्यभावेऽपि स्वतःप्राप्तेनार्थवत्त्वेनार्थबोधकेन 'स्वाध्यायोऽध्येतव्यः' इति वाक्येन विध्यभावेऽप्यर्थबोधकत्वं धर्मतस्तौल्यम् । अत्र भवतीति शेषः ।  "तुल्यार्थैः" इत्यादिना वचसेति तृतीया । द्वितीयं दूषयति - इतरत्रेत्यादिना । इतरत्र  स्वाध्यायाध्ययनविधेरर्थशून्यत्वे । विधिः -  अध्ययनविधिः । अकस्मात् - निष्कारणम् । तत्प्रतिभटः स्यात् किं -  वेदस्यार्थपरत्वप्रतिक्षेपको भवेत् किम् ? न भवेदित्यर्थः । अध्ययनविधेरर्थशून्यत्वे हि अक्षपावधारणोद्देशेनाध्ययनकर्तव्यत्वासिद्ध्या वेदानामर्थपरत्वं निष्प्रत्यनीकमिति भावः ।।  
	इदमेवाभिप्रेत्य महाचार्यचरणैरनुगृहीतम् - "न चार्थज्ञानस्य विध्यस्पर्शे स्वाध्यायस्याविवक्षितार्थत्वप्रसङ्गः स्वाध्यायाध्ययनविधिवदेव उपपत्तेः" इति । नन्वध्ययनविधिवाक्यस्याक्षरग्रहणोद्देशेनाध्ययनविधायकवाक्यान्तराभावेन स्वतःप्राप्तमर्थवत्त्वमनपोदितम् । तेन तु वाक्यान्तराणामक्षरग्रहणोद्देशेनाध्ययनविधानादर्थपरत्वमपोद्येतेति चेन्न; जपविधिन्यायस्योक्तत्वात् । तदुक्तं मेघनादारिसूरिचरणैः  "अतो जपविधेरपि स्वार्थप्रतीतिसिद्ध्यर्थं स्वाध्ययनस्यार्थपरतापेक्षितैव । न च जपार्थपरत्वयोर्वस्तुविरोधो निरराथकोच्चारणरूपत्वाज्जपस्येति वाच्यम्, अनुष्ठानकाले विवक्षाभावमात्रादपि तदुपपत्तेः" इति ।। 99 ।।

	(अव) अध्ययनस्य संस्कारकर्मत्वं, तद्विधेर्नियमपरत्वं, अध्यापनस्याचार्यरागतः प्राप्तत्वं. (स्वविधि) प्रयुक्तत्वं, उपनयनस्य माणवकद्वाराध्ययनशेषत्वं, अध्ययनविधेरक्षरग्रहणपर्यवसितत्वेऽपि वेदस्य स्वतःप्राप्तत्वादर्थवत्ताया रागत एव विचारप्रवृत्तिः, समावृत्तस्यापि रागतः  श्रवणं, गृहस्थधर्माणां च हितैषिवचनादनुष्ठानं, तस्मिन् प्रमाणमूलकत्वनिश्चयार्थं प्रष्टॄणां स्वयमुपदेशार्थं च श्रवणमिति सिद्धान्तपरिपाटी ।।  

	अत्राहुः - "रागतोऽपि समावृत्तस्य श्रवणं नोपपद्यते । 
गृहस्थकर्मानुष्ठानानवरुद्धश्रवणावसरालाभात् गुर्वर्थमुदकाहरणकाष्ठसंपादनादिभिरनुष्ठानोपरोधाच्चेति । अत्रायं परिहारः - गुरोः स्वधर्मानुष्ठानानुपरोधेन 'प्रतिग्रहादिना धनमार्जयेत्' इति शास्त्रानुष्ठानविधिरिति श्रवणावसरः सुलभः । अध्ययनविधिप्रयुक्तस्योदकाहरणादेस्तन्निवृत्त्या निवृत्तत्वान्नानुष्ठानोपरोधश्च । उदकाहरणाद्यभावेऽपि वित्तरव्यात्यादिप्रयोजनान्तरस्पृहया शिष्यस्नेहेन च गुरोः श्रावयितृत्वमुपपद्यते" इति । तदिदमाह द्वाभ्यां श्लोकाभ्याम् । तत्र चोद्यमनुवदन् परिहारं प्रतिजानीते प्रथमेन - (यदित्यादि)

	( मू ) यच्छ्रोतुर्गृहमेधिनो गुरुगृहे काष्ठोदकाद्याहृति-
		व्यासक्तस्य न संभवत्यवसरस्तत्तत्सवकर्मक्रमे ।
	स्याच्चेद्गुर्वनुवर्तनाद्यनुगुणः कुत्रावकाशो भवे - 
		दित्युक्तं कतिभिश्चिदत्र कुशलैरित्थं समाधीयते ।। 100 ।।      
	(व्या) कतिभिश्चित् -  पूर्वेपदर्शितैस्त्रिभिर्वादिभिः । इदं चोक्तमित्यत्रान्वेति । गुरुगृहे काष्ठोदकाद्याहृतिव्यासक्तस्य -  गृहगृहे गुर्वर्थमुदकाहरणेन्धनसंपादनादिभिरन्यपरस्य ।  गृहमेधिनः - गृहस्थस्य । 'मुधमेधासंगमनयोः' 'मेघृसङ्गमे च' इति धातुपाठः । गृहैर्दारैःसंगच्छत इति गृहमेघी तस्य । कृतोद्वाहस्येत्यर्थः । श्रोतुः - श्रवणाधिकारिणः । तेषां तेषां स्वीयानां कर्मणाम्  अग्निहोत्रपञ्चमहायज्ञादीनां, क्रमे  अनुपूर्व्येणाविच्छेदेनानुष्ठाने । अवसरः - कालः । अनुष्ठानकाल इत्यर्थः । न संभवति स्याच्चेत्  स्वधर्मानुष्ठानं संभवति चेत् । गुर्वनुवर्तनादेः  काष्ठोदकाद्याहरणप्रणिपातादेः, अनुगुणः  अनुकूलः अवकाशः, कुत्र भवेत्  कथं भवेत्, न भवेदित्यर्थः । तथा च गृहस्थस्य स्वधर्मानुष्ठानोपरोधप्रसङ्गात्तदभावे गुरुशुश्रूषोपरोधप्रसङ्गाच्च न विचारप्रवृत्त्युपपत्तिरिति चोद्यग्रन्थार्थः । इति यदुक्तम् । अत्र  - अस्मिन् चोद्ये । कुशलैः - सूत्रकारहृदयानुसारिभिर्भगवद्भाष्यकारादिभिर्वेदार्थनिर्वहणनिपुणैरस्मादाचार्यैः । इत्थं - वक्ष्यमाणदिशा । समाधीयते - परिहरः क्रियते । समादधातेरविवक्षितकर्मत्वाद्भावे लकारः ।। 100 ।। 

	(अव) इत्थमिति (अभिप्रेतं) (पराभिप्रेतं) समाधानप्रकारमाह - यद्वेदेत्यादि) 
	
	(मू) यद्वेदाक्षरराशिसिद्ध्युपरतः स्वाध्यायविध्याशय-
		स्तत्तन्मूलकशिष्यकृत्यविरतेर्लब्धावकाशाः क्रियाः ।
	श्रोतुः श्रावयितुर्यथेत्यवसरः श्रोतुश्च सिध्येत्तथा
		स्नेहेन स्पृहया च वित्तयशसोः शिष्यं गुरुः श्रावयेत् ।। 101 ।।
	(व्या) यत् यस्माद्धेतोः । स्वाध्यायविध्याशयः -  अध्ययनविधिवाक्यतात्पर्यम् । वेदः चासौ अक्षरराशिश्चेति  विग्रहे कर्मधारयः, तस्य सिद्धौ  अवधारणे, उपरतः - अर्थज्ञानास्पर्शेन तत्रैव पर्यवसितः । अत्र भवतीति शेषः । उपरत इत्यनेन व्याख्यात्रुपपादनेन विनापि स्वयमेव तथा पर्यवसित इति सूचनादर्थान्तराभिधानं श्रुतिपीडनमेवेति लभ्यते । तदुक्तं महाचार्यचरणैः - "स्वतात्पर्यमावेदयन्तीं श्रुतिमनादृत्याभीष्टास्वर्थबोधनाय श्रुतिपीडने तच्छ्रुतिद्रोहादनर्थपरम्परातश्च न कदाचिदपि मुक्तिः" इति । तत् - तस्माद्धेतोः । इदं च विरतावन्वेति । श्रोतुः -  श्रवणाधिकारिणः गृहमेधिन इत्यनुषज्यते । क्रियाः -  पञ्च महायज्ञादयः । तन्मूलकानां  अध्ययननिमित्तकानां, शिष्यकृत्यानां -  उदकाहरणाद्यवश्यकर्तव्यानां कर्मणां, विरतेः - निमित्तभूताध्ययननिवृत्तिप्रयुक्तनिवृत्तेर्हेतोः । लब्धावकाशाः - संभवदनुष्ठानकाला इति हेतोः । इतिरदमत्राकृष्यते । स च हेत्वर्थः । इदं च दार्ष्टान्तिकेऽन्वेति । यथा श्रावयितुः अवसरः सिध्येत् तथा श्रोतुः क्रिया  अध्ययननिवृत्तिप्रयुक्तोदकाहरणादिशिष्यकृत्यनिवृत्त्या लब्धावकाशा इति हेतोः । श्रोतुरप्यवसरः, सिध्यर्ह इत्यर्थः ।।  

	अध्ययनविधिप्रयुक्तानामुदकाहरणादीनां अध्ययनाय नियमेनोपादेयत्वाभिप्रायेण मूलपदनिर्देशः । भवति हि फलस्यापि सङ्कल्पद्वारा स्वोपायहेतुत्वम् । अत्र श्रावयितुर्यथेत्यादिना स्वधर्मानुष्ठानानावरुद्धश्रवणकालः, तन्मूलकेत्यादिना गुर्वनुवर्तनेन  तदनुपरोधश्चोक्तौ । अत्र चैकं श्रोतुरिति पदं क्रिया इत्यनेनान्वेति । द्वितीयं त्ववसर 
इत्यनेनेति न पुनरुक्तिः । अत्र चाध्यायनविधेरक्षरराशिग्रहणपर्यवसितत्व एव  गृहस्थस्य श्रवणावसरः संभवति, न त्वर्थज्ञानपर्यन्तत्वे, उदकाहरणादेर्यावदध्ययनविधिसिद्धार्थानुष्ठानसमाप्त्यनुवृत्तेर्गृहस्थस्य पञ्चमहायज्ञादिस्वधर्मानुष्ठानोपरोधगुर्वनुवर्थनोपरोधयोरन्यतरस्यावर्जनीयत्वात् । न चेष्टापत्तिः । युधिष्ठिरादीनां गार्हस्थ्यनिष्ठानामपि भीष्मादिभ्यः श्रवणस्य भारतादिषु प्रतिपादितत्वात् । अतस्त्वदुक्तदोषस्तदैव भवतीति वेदाक्षरराशिसिद्ध्युपरत इत्यनेन ध्वन्यते ।। 

	नन्वनुवर्तनाभावे गुरुः कथं श्रावयेदित्यत्राह -  स्नेहेनेत्यादि । गुरुः, स्नेहेन -  शिष्यप्रीत्या । (वित्तयशसोः स्पृहया) । शिष्यदत्तधनेच्छया, तदभावे विद्यादानप्रयुक्तपरमोदारत्वप्रथाकामनया वा । एतेन  अध्यापनस्य वैधत्वं निरस्तम् । शिष्यं श्रावयेत् - । अत्र वैद्र्थमिति शेषः । 

	अत्र स्नेहेन श्वेतकेतुविषये, वित्तेच्छया जानश्रुतिविषये, यशस्कामनया मैत्रेयविषये चारुणिरैक्वपराशराणां श्रावणं श्रुत्युपबृंहणसिद्धं द्र्ष्टव्यम् । यद्यपि पराशरस्य स्नेहेन मैत्रेयं प्रति श्रावणम् ; तथापि "मामन्येनाकृतश्रमं कथयिष्यन्ति" इत्यनेन यशसोऽपि हेतुत्वं ध्वन्यते । अत्र च वितरणमूलकप्रथाया यशस्त्वप्रसिद्धेर्विद्यावितरणं यशोहेतिरिति वित्तयशसोरित्युक्तम् । "कुमार्य इव कान्तस्य त्रस्यन्ति स्पृहयन्ति च" इत्यत्रेव शेषत्वविवक्षया वित्तयशसोरिति षष्ठी । प्रकर्षविवक्षायां परत्वात् कर्मसंज्ञया कृद्योगलक्षणा वा षष्ठी । "समं ब्राह्मणो दानम्" इतिवत् संप्रदानस्याधिकरणत्वविक्षया सप्तमी वा । "सत्कारकीर्तिधनलब्धिषु निर्व्यपेक्षः प्रश्नोचितेषु परया कृपया प्रसीद" इत्यादिकमप्यत्रानुसन्धेयम् ।। 101 ।।

	(अ) एवं समन्वयाविरोधसाधनलक्षणेषु व्याख्येयांशाः प्रायशो व्याख्याताः । इदानीं फललक्षणेऽर्चिरादिपादं व्याचष्टे - (अर्चिरित्यादि)

	(मू.) अर्चिरहस्सितपक्षानुदगयनाब्दमरुदर्केन्दून् ।
	अपि वैद्युतवरुणेन्द्रप्रजापतीनातिवाहिकानाहुः ।। 102 ।।

	(व्या.) अर्चिः - अर्चिरभिमानिदेवता । अहः - दिनाभिमानिदेवता । सितपक्षः - शुक्लपक्षाबिमानिदेवता । अर्चिश्चेत्यादिविग्रहे इतरेतरयोगद्वन्द्वः । तान् । उदगयन - उत्तरायणाभिमानिदेवता । शब्दः - संवत्सराभिमानिदेवता । मरुत् - वायुदेवता । अर्कः - आदित्यः । इन्दुः - चन्द्रमाः । तान् । अत्रापीतरेतरयोगद्वन्द्वः । वैद्युतः - विद्युदभिमानिदेवता । वरुणः प्रसिद्धः, इन्द्रः प्रसिद्धः, प्रजापतिः - धात्, तान् । अत्रापि पूर्ववत् द्वन्द्वः । उक्तान् द्वादश । विदुषः - मुक्तस्य । आतिवाहिकान् - अतिवहने प्रापणे परमपुरुषेण नियुक्तान् । आहुः - वदन्ति । सूत्रकारा  इति शेषः ।।

	अत्र अर्चिरित्यारभ्य प्रजापतीन् इथ्यन्तेन क्रमस्य क्रमिणां च विवक्षितत्वात्, अर्चिरादिना तत्प्रथितेः वायुमब्दादविशेषविशेषाभ्याम् तटितोऽधिवरुणः संबन्धात् इति सूत्रैः पूर्वतन्त्रोक्तश्रुत्यर्थपाठप्रवृत्तिमुख्यकाण्डक्रमेषु श्रुत्यर्थपाठरूपाणां संभवतां क्रमाणां छान्दोग्यकौषीतकीबृहदारण्यकादिवाक्योक्तेष्वर्चिःप्रभृतिषु पदार्थेषु निर्णीततया प्रत्यभिज्ञानेन मार्गैक्यस्यापि साधितत्वात् । वायुदेवलोकशब्दयोश्चछागपशुन्यायेन एकार्थवृत्तित्वनिर्णयेन ज्योतिर्मयकृत्स्नवैमानिकदेवतागणस्य वायुपाशधृतत्वाद्वायोरेव देवलोकशब्दार्थतया वायुलोकशब्दस्य च वायुश्चासौ लोक इति कर्मधारयज्यायस्त्वेन देवावासभूतवायुविषयत्वात्, अर्चिरादिरेक एव दर्शितक्रमविशिष्टो मार्ग इत्ययमर्थोऽभिसंहितः । आतिवाहिकानित्यनेन च नेमे मार्गचि (ह्नि) (न्वा) भूता न वा भोगभूमयः, किं तु परमपुरुषेण मुक्तानामतिवाहे नियुक्ता देवताविशेषा इति आतिवाहिकास्तल्लिङ्गात् इत्यधिकरणनिर्णीतार्थोऽभिप्रेतः । अत्र च वैद्युतस्याानवस्यैव गमयितृत्वं, वरुणादीनां त्वनुग्राहकतयातिवहनान्वय इत्ययमर्थोऽप्यनुसन्धेयः । इद च वैद्युतेनैव ततस्तच्छ्रुतेः इति सूत्रेण निर्णीतम्  । अतिवाहिकशब्दश्च तत्रनियुक्त इति सूत्रविहितनियुक्तार्थकठक्प्रत्ययान्तः । अस्मिन् श्लोके उद्गीतिर्नामार्याभेदः -

	(अव.) परिपूर्णफलनिरूपणपरं शारीरकान्तमलक्षणान्तिमपादान्तिमाधिकरणम् 
(व्याचिख्यासुः व्याख्येयं निर्दिशति - अन्तिमाधिकरण इति । अस्य व्याख्येयं व्याख्यायत इति शेषः ।) जगद्व्यापाराधिकरणमन्तिमाधिकरणम् । 
अनावृत्तिश्शब्दादित्यस्याधिकरणान्तरत्वे तदेवान्तिमाधिकरणम् । तत्र हि तदर्थविचारपरंपराया मुक्तानामस्वातन्त्र्यस्यानन्दवैकल्यापादकत्वानापादकत्वयोः क्रमेण पूर्वोत्तरपक्षयोर्निविष्टतया राद्धान्तनिविष्टमस्वातन्त्र्यस्यान्दवैकल्यानापादकत्वं सहेतुकमुपपाद्यत इत्यर्थः । अस्वतन्त्रस्यावृत्तिसंभवयोरपि क्रमेण तन्निविष्टतया तत्रास्वातन्त्र्यमममपि निविष्टमिति तस्य किमस्वातन्त्र्यरूपत्वाद्दुःखावहत्वमुतात्माभिमानानुगुणत्वादित्यस्यापि निविष्टत्वेनानावृत्तिसूत्रस्याधिकरणान्तरत्वेऽपि राद्धान्ताभिमतमस्वातन्त्र्यस्यानन्द- वैकल्यानापादकत्वमुपपाद्यत इत्यर्थः - (शेषत्वमित्यादि) 
	शेषत्वं ननु दुःखमीक्षितमतो मुक्तेषु युक्तं न 
	तन्मैवं माधवदास्यमौपनिषदं जागर्ति भूयः प्रियतम् । 
	धर्मिग्राहकमानाधिक्कृतमतस्तद्दुःखतासाधनं 
	यद्वा तद्व्यतिरिक्तदास्यमसुखं साध्येत सिद्धं हि तत् ।। (108) 

	(व्या.) नन्विति शंकायाम् । शेषत्वं - अस्वातन्त्र्यम् । यस्य परातिशय एव परमप्रयोजनं स शेष परश्शेषी इति भट्टसुदर्शनपादानुगृहीतनिष्कर्षरीत्या मात्रयापि स्वप्रयोजनविरहितपरप्रयोजनहेतुत्वरूपं शेषत्वमित्यर्थः । दुःखमीक्षितं - चेतयमानस्य प्रतिकूलमिति लोकदृष्टम् । तत् - शेषत्वम् । अतः - दुःखरूपत्वाद्धेतोः । मुक्तेषु - सर्वदुःखविनिर्मुक्तेषु मुक्तात्मसु । न युक्तं - अनुपपन्नम् । ननु अनुपपन्नमिति शंक्यत इत्यर्थः ।।
	शेषत्वं दुःखरूपं शेषत्वात् संप्रतिपन्नवदित्यनुमानमिहाभिप्रेतम् । सर्वं परवशं दुःखम् सेवा श्ववृत्ति (र्व्या) (रा) ख्याता तस्मात्मां परिवर्जयेत् इति स्मृतिश्च विवक्षिता । अत्र च प्रियविषयशेषत्वस्य सुखरूपत्वदर्शनाद्धेतोरनैकान्त्यम् । शेषत्वे दुःखरूपतायाः कर्ममूलकदेहात्माभिमानप्रुयक्तत्वात् । सोपाधिकत्वं च भोग्यगुणवदन्यनिरूपितशेषत्वं दुःखरूपत्वनियतत्वेऽपि उभयलिङ्गकभगवच्छेषत्वे तदप्रवृत्तिः । भगवच्छेषत्वे सुखरूपत्वं 
शास्त्रसिद्धमिति कालात्ययापदेशश्च । अन्यशेषत्वस्य दुःखरूपत्वसाधने सिद्धसाधनम् । शेषत्वसामान्यस्य दुःखरूपत्वसाधनेऽप्यंशतो बाधितत्वम् । अंशतश्च सिद्धसाधनत्वम् । 
सर्वं परवशमित्यादिसामान्यवचनस्य भगवद्दास्यसुखत्वबोधक वचनशतैः पदाहवनीयान्यायेन संकोचः प्रमाणिकः । प्रियविषयशेषत्वांशे प्रत्यक्षविरोधाच्चावश्यकः संकोचः । मातापितृशेषत्वे सुखरूपं दृष्टमिति सर्वेषामेव लोकानां पिता माता च माधवः । इत्युक्तभगवच्छेषत्वं सुखरूपमिति युक्तम् । शास्त्रविहितं च मातापितृशेषत्वम् अतो नानुपपत्तिः ।। 
	आत्माभिमानानुगुणा पुरुषार्थव्यवस्थितिः ।
	यतस्ततो न शेषत्वे सुसाधा दुःखरूपता ।।

	तृणादेर्हि गवादिभोग्यत्वे तृणत्वादिकं न नियामकम् । व्याघ्रादीन् प्रत्यपि तदापत्तेः । नापि तृणादिभोग्यताबुद्धौ स्वाश्रयावच्छिन्नत्वघटितसामानाधिकरण्येन गोत्वादिकं कारणमिति वक्तुं युक्तम् । गवादेर्गोत्वाप्रतिसन्धानदशायामपि तृणादेर्मोग्यत्वापतेः । प्रसिद्धं हि भरतजनकादीनां मनुष्यत्ववतामपि तदिभिमानविरहमात्रेण मनुष्यत्वनियतसुखाद्यनन्वयः । दृष्टश्च जन्मान्तरे ब्राह्मणस्य जातिस्सरस्य शुक्रविशेषस्य चण्डालगृहे जलपानाद्यभाववादः । अतस्तत्तदात्माभिमानानुरूपैव पुरुषार्थव्यवस्था - 
	तदुक्तम् 
	अन्नं भोज्यं मनुष्याणाममृतं तु दिवौकसाम् ।
	श्वपशू विट्तृणाहारौ सन्तो दास्यैकजीवनाः ।। इति ।
	अत्र च अस्ति ब्रह्मेति चेद्वेत सन्तमेनं  ततो विदुः इत्युक्तरीत्या प्राप्तशेषिनिरूपितस्वनिष्ठशेषत्वाध्यवसायवन्तः सन्तः । अत एव मनुष्याणामित्यादौ मनुष्यत्वाद्यभिम् (नि) नवतामिति लब्धम् । इदं च वेदार्थसङ्ग्रहतद्दीपिकयोर्व्यक्तमुपपादितम् । श्रुतप्रकाशिकायां च - सर्वेषां हि स्वात्माभिमानानुगुणा भोग्यव्यवस्था तद्विपर्यव्यवस्था च । तथा पुरुषपश्वादिषु दृश्यते । तस्मादात्मन अविर्भूतयथावस्थितस्वरूपस्य शेषत्वमेव स्वाभाविकं रूपमपरोक्ष्यतः स्वशेषिपरमपुरुषपरिचरणमेव प्रियतमं स्यात् । तद्विपर्ययेणेशितृत्वमत्यन्तानिष्टमेव । 
इत्युक्तम् । न च स्वभोगस्य मात्रयाप्यनुद्देश्यत्वे सर्वदा स्वेन भगवतो यत्किंचित्प्रयोजनसिद्धेर्न मुमुक्षा स्यादिति वाच्यम्; लीलारसादितः 
कैंकर्याधीनभगवदानन्दस्यातिशयितत्वात् । न चैवमपि येन केनाचिदानन्दसिद्धेर्न नियमतः स्वमोक्षेच्छा स्यादिति वाच्यम्; स्वोपादनपरमप्रयोजनं भगवतः सिद्ध्येदित्येवरूपेच्छाया अविरोधात् । सर्वो हि चेतनः स्वार्थमेव प्रवर्तत इति पुनः प्रकृष्टपास्नेहान्वितेषु व्यभिचारीति श्रुतप्रकाशिकायां स्फुटम् ।। 
	तदिदं सर्वमभिसंधायाह - मैवं माधवदास्यमिति । मैवं - पूर्वोक्तदूषणं नेत्यर्थः । कुत इत्यत्राह - माधवदास्यमित्यादि । माधवदास्यं - श्रियःपतिपरिचरणम् । दासशब्दात् कर्मणि ष्यञ््प्रत्ययः । औपनिषदं सत् - उपनिषत्प्रतिपाद्यं सत् । भूयः प्रियं - निरतिशयप्रियम् । जागर्ति - प्रत्यक्षदृष्टमपि भवति । अतः - पूर्वोक्ताद्धेतोः । तस्य - परमपुरुषपरिचरणस्य, दुःखतासाधनम् - दुःखरूपतानुमानम् । धर्मिग्राहकमानाभ्यां - दुःखरुपतारूपसाध्यधर्मं प्रति पक्षतया धर्मिभूतपरिचरणस्वरूपग्राहकाभ्यां शास्त्रप्रत्यक्षाभ्यां, धिक्कृतं - बाधितविषयम् । अत्र भवतीति शेषः । यद्वेति - पक्षान्तरे । तव्द्यतिरिक्तदास्यं - परमपुरुषपरिचरणादन्यदनाप्तपरिचरणम् । असुखं साध्येत - दुःखरूपमनुमीयते चेत् । तत् - परमपुरुषपरिचरणादन्यस्य दुःखरूपत्वम् । सिद्धमेव हि - प्रमाणान्तरप्रमितमेव  खल्वित्यर्यः ।।
	अत्र कालात्ययापदेशः सिद्धसाधनत्वं च कण्ठोक्तम् । उपाध्यनुक्ते  स्वाभाविकत्वावगमकोपनिषन्निर्देशच्च दुःखरूपत्वप्ररयोजकोपाधिकत्वरूपोपाधिनिवृतिः पक्षे दर्शिता । माघवेति सर्वप्रकारमङ्गलरूपत्वावगमात् भोग्यगुणवदन्यनिरूपितत्वनिवृतिश्च दर्शिता । जागर्तित्यनेन साकेतनगरवास्तव्ययायजूकजनगुहमारुतिसुग्रीवविभीषणविदुराक्रूरमालाकारप्रभृतीनां भगवद्दास्यं सुखरूपं दृष्टमिति हेतोरनैकान्त्यम् । तेषां हि - एबिश्छायां विधास्यामःसेवैश्छत्रैर्वाजपेयिकैः इत्यादिभिर्भगवद्दास्यं सुखरूपमवगतम् । भूयश्शब्देन च निरतिशयत्ववाचिना स्वल्पप्रियकामिनापरिचरणादेर्व्यावर्त्यत्वप्रतीतेस्तत्राप्यनैकान्त्यं सूचितम् । माधवदास्यमौपनिषदमिति भगवद्दास्यविधायकविशेषवचनैः सर्वं परवशम् इत्यादिसामान्यवचनसङ्कोचो न्याय्य इति ध्वनितम् । सर्वेषामेव लोकानां पिता माता च 
साधवः इत्युक्तभगवद्विषयपरिचरणं मातापितृपरिचरणमेवेति तस्य प्रियत्वं शास्त्रविहितत्वं चास्तीति सूचनाय माधवेत्युक्तम् । अतो दास्यं सुखरूपमेवेति न मुक्तस्यानन्दवैकल्यमिति भावः । पूर्वम् तस्यानन्तसुखाप्तये च यतते लक्ष्मीसहायः स्वयं, तत्कारुण्यपुरस्सरो गुणगणस्तस्यायमुज्जृम्भते इत्युक्तम् । अत्र माधवदायत्वोपयोगिकारुण्यादिगुणगणोद्बोधकत्वलक्षणमुपायविशेषणत्वमेव लक्ष्म्या इति लक्ष्मीसहायपदेन सूचितम् । भगवद्दास्यगतस्यतातिशयप्रयोजकभावेन प्राप्यवर्धकत्वेन च सह प्राप्यान्तर्गतत्वं लक्ष्म्या इति माधवपदेन सूचितम् । अनेन च इदमेव शारीरकचतुर्लक्षण्यभिप्रेतम्ति सूचितम् । अत एव च ब्रह्मणि श्रीनिवासे इति शास्त्रार्थसङ्ग्राहके निर्दिष्टं भगवता ।  पुच्छादिषु धात्वर्थ इत्येव सिद्धम्  इत्यत्रेवात्रापि, सिद्धं हि तदिति सिद्धशब्दो ग्रन्थान्तमङ्गलार्थः ।।
[अव] स्वकृतग्रन्थस्य श्रद्धेयतमत्वसिद्ध्यर्थं स्वस्य भगवद्भाष्यकारसंप्रदायाभिजातत्वं तत्प्रसादितश्रीभाष्यप्रवचनभद्रपीठाध्यक्षत्वं च वदन् स्वस्य प्रयोजनान्तरस्पृहामन्तरेण केवलदीनजनानुजिघुक्षातिशयेन तत्त्वसारग्रन्थकरणमाह-[वरदेत्यादि]
[मू़]   वरदाह्वयमण्डनो मनीषी
	यतिबृन्दारकभागिनेयपौत्रः ।
	निगमान्तपयोधिकर्णधारो
	विदधे विश्चहिताय तत्त्वसारम् ।।
[व्या] यतिबृन्दारकस्य- यतिराजस्य, भगवद्भाष्यकारस्य, बृन्दारकनागकुञ्चरैः पूज्यमानम्  इत्यनेन समासः । भागिनेयः- भगिनीसुतो वत्साभिजनो वरदगुरुः, तस्य पौत्रः- पुत्रस्य पुत्रः ।
	भगवतो भाष्यकृतो द्वे सोदर्ये । तत्रैकस्याः सुतो वाधूलदाशरथिः । यस्य स्वल्वजहद्भागिनेयत्वं प्रसिद्धम् । तदुक्तम्-
	इतरसुलबा किमेषा भाषा वाधूलदाशरथिरेकः ।
	न परित्यक्तसत्यजताबन्धूनिति सदसि लक्ष्मणार्यकृता? ।। इति ।
अन्यस्यास्तु सुतो वात्स्यवरदगुरुः । तदुक्तम् -
	भूमिकमलाभिधाने पुण्ये रामानुजार्यसोदर्ये ।
	याभ्यामुबावभूतां पुत्रौ दाशरथिवरदनामानौ ।।इति।
तस्यायं पौत्रः । अनेन नास्याब्रह्मवित् कुले भवति नास्यावरपुरुषाः क्षीयन्ते इत्यादिश्रुत्युक्तरीत्या ब्रह्मविदग्रेसरभगवद्भाष्यकारदेहसंबन्धनिबन्धनज्ञानप्रकर्षोऽबिसंहितः ।।
	निगमान्त एव पयोधिः-  वेदान्त एव दुग्धनिधिः, भगवदत्यन्ताभिमतत्वविपुलत्वभोग्यचत्वादिभिः सादृश्याद्रूपणं, तस्य कर्णधारः नाविकः । अत्र च श्रीभाष्यस्याच्छिद्रां पारयिष्णुमित्युक्तरीत्या स्वप्रतिपाद्यवदेव नौसादृश्यं विवक्षितम् । अतस्तत्प्रवचनभद्रपीठनियुक्तस्य स्वस्य कर्णधारत्वमुक्तम् । कर्णधारस्तु नाविकः  इति कोशः । वरदाह्वयो मण्डनम् - अलंकारो यस्य स तथोक्तः । भाष्यामृतप्रदानाद्यः संजीवयति मामपि  इत्युक्तरीत्या वरदाभिधानमुख्याभिधेयभगवन्निष्ठपरमोदारत्वसदृशपरमोगारत्वादिगुणयोगवतोऽस्य ददभिधानाभिधेयत्वं व्युदस्तम् । मनीषा -  धीमतामग्रेसरः । विश्वेषाम् -  मृदुमध्यतीव्रप्रज्ञानामदिकारिणां,  हिताय -  अपेक्षितसंग्रहविस्तरानुभयरूपतया निर्दोषपुरुषार्थसाधनार्थम् । शिष्यहितायेति च पठ्यते । अर्थः स्पष्टः । विश्वेभ्यो हितं विश्वहितमिति चतुर्थी वा । 'चतुर्थी तदर्थ' इत्यादिना समासः । तत्त्वसारं - शारीरकप्रतिपाद्यार्थजातेष्वभ्यर्हितार्थजातप्रतिपादकताप्रयुक्ततद्वाचकपदवाच्यताकं ग्रन्थविशेषम्,  विदधे -  चक्रे । शिष्यहितस्य स्वहितत्वाभिसंधिना क्रियाफलस्य, कर्तृगामित्वपरं आत्मनेपदं प्रयुक्तम् । भाष्यामृतनिषेवणसुखपरवशेन  स्वेनापि ग्रन्थकरणमप्रतिसंहितमिति सूचनाय परोक्षे लिढुक्तः ।। 104 ।।  

श्रीभाष्यमेरुकटकोदरलब्धमूर्तिं
सौदर्शनोक्तिदृढपञ्जरपाल्यमानम् ।
सच्चण्डमारुतरयं विजयैकहेतुं
सारौधमाशयतु वो मणिसारिणीयम् ।।
नारसिंहगुरोः पुत्रो वहदार्यकृपाधनः ।
वीरराघवदासोऽहं तत्त्वसारं व्यवीवरम् ।। 
इति श्रीवाघूलकुलतिलकश्रीनरसिंहगुरुवरतनयेन तच्चरण-
परिचरणपरायणेन श्रीमद्वाधूलवेङ्कटार्यसंभवश्रीवरद-
गुरुनिर्व्याजदिव्यकुणासमधिगतनिगमान्तयुगल-
हृदयेन वीरराघवदासेन विरचिता तत्त्वसार-
व्याख्या रत्नसारिणीसमाख्या सम्पूर्णा ।। 
