                   ।। अथ प्रथमाध्यायस्य तृतीयः पादः।। 
<1.3.1>  
 द्युभ्वाद्यायतनं ब्रह्म ना़ड्याधारं च तद्विदुः।  स्वशब्दादमृतस्यैष सेतुरित्यादिकादिह।।
 प्रक्रमेऽस्मिन् यदा पश्यो रुक्मवर्णं च पश्यति।  साम्यं परं तदैतीति श्रुतेर्ब्रह्म द्युभूधरम्।।
 प्रधानवच्च जीवोऽपि द्युभ्वाद्यायतनं न हि।  तद्वाचकानां शब्दानामभावादिति सिद्ध्यति।।
 यदा पश्यत्यन्यमीशमिति श्रुत्या तयोरिह।  भेदेन व्यपदेशाच्च न जीवः सर्वधारकः।।
 परा ययेत्यादिपूर्व ब्रह्मप्रकरणादपि।  द्युभ्वाद्यायतनं ब्रह्म निश्चेयं नेतराविह।।
 एकत्रैव तनौतिष्टन् अन्योऽनश्नन् फलं स्वराट्। अश्नन् जीवोमुह्यतीति तत्राभोक्ता परः पुमान्।।
<1.3.2>
 सनत्कुमारगुरुणा नारदाय विशेषतः।  जीवादूर्ध्वं चोपदेशाद्भूमाऽत्र परमः पुमान्।।
 प्रतिष्टितः स्वे महिम्नि भूमेति वचनादिह।  अनन्याधारकत्वादिहुणवत्वाच्च तत् परम्।।

<1.3.3>
 अक्षरं तु परं ब्रह्म ह्यव्याकृतधृतेरिह।  ओतत्वेन च सर्वस्य प्रोतत्वेनात्र तच्छ्रुतेः।। 
 प्रशासने त्वक्षरस्य विधृताविति शंसनात्।  शासनात् सा विधृतिरित्यज्ञो जीवश्च नाक्षरम्।।
 अदृष्टं द्रष्ट्रिति श्रुत्या ह्यन्यभावनिषेधतः।  अक्षरं परमात्मा हि जगत्कारणमुच्यते।।
<1.3.4>
 य ईक्षते पुरुषमित्यजरत्वादिशंसनात्। चतुर्मुखादन्य इतिपुरुषोसौ परः पुमान्।।
<1.3.5>
 दहरोऽस्मिन्नन्तरिति प्रोक्तो हि दहरः परः।  उत्तरेभ्यस्तु वाक्येभ्यः प्रतिपन्नगुणान्वयात्।।
 तस्मिन् गतिर्ब्रह्मलोकशब्दाभ्यां दहरः परः।  संपद्येति ब्रह्मलोक इत्यन्यश्रुतिलिङ्गतः।।
 असंभेदाय लोकानां महिम्नो विधृतेरिह।  परस्य तस्य चास्मिंस्तु श्रवणात् दहरः परः।।
 प्राणनादिसनाथा या प्रसिद्धिः प्रबला हि सा। भूताकाशादिप्रसिद्धेरप्यतो दह्रः परः पुमान्।।
 जीवस्य च परामर्शात् संप्रसाद इतीह तु।  वाक्यशेषे स इति चेन्न जीवोऽनुपत्तितः।।
 य आत्मापहतेत्यादि श्रुत्या जीव इहेति चेत्।  तत्राविर्भूतरुपोक्त्या न जीवो दहरो भवेत्।।
 माहात्म्य कथनार्थं तु ब्रह्मणस्तत्र कीर्तनम्।  संप्रसादस्य मुक्त्यादौ स्वरुपापादनादिना।। 
 अल्पत्वाल्पस्थानवत्वश्रुत्या ब्रह्म न तद्यदि।  निचाय्यत्वादेवमिति दत्तोत्तरमिदं पुरा।।
 परमं साम्यमित्यादि श्रुत्या साम्यानुकारतः।  जीवोऽनुकर्ता दहरस्त्वनुकार्यः परः पुमान्।।
 इदं ज्ञानमुपाश्रित्य मम साधर्म्यमागताः।  इति स्मृत्या चानुकर्ता जीवस्त्विति न कारणम्।।
<1.3.6>
 अङ्गुष्टमात्रः पुरुषः कठवल्ल्यामुदीरितः।  भूतभव्यादीशितृत्वशब्दादेव परः पुमान्।।
 उपासने मनुष्याणामधिककारात्परात्मनः।  अङ्गुष्ठप्रमितृत्वं च हृदयापेक्षया भवेत्।।
<1.1.7>
 देवानां च भवेद्ध्यानमर्थित्वादेश्च संभवात्।  बादरायण आचार्य एवमेवेति मन्यते।।
 शरीरवत्त्वे देवानां विरोधः कर्मणीति चेत्।  मैवं नानावपुः प्राप्तेः सौभर्यादिषु दर्शनात्।।
 देवादीनां तनोर्नाशे वेदोऽनित्यार्थयुक् भवेत्।  इत्ययुक्तमिदं शब्दात् तत्सृष्टेश्च श्रुतेः स्मृतेः।।
 सूर्याचन्द्रमसौ धाता यथा पूर्वमिति श्रुतेः।  धाता पदं हि संस्मृत्य सृजतीत्यस्तु नित्यता।।
 समाननामरुपाभ्यांपुनर्ब्रह्म सृजत्यतः।  अविरोधो लयेऽपीति श्रुत्या स्मृत्या च गम्यते।।
<1.3.8>
 प्राप्तत्वाच्च वसुत्वस्य स्वस्योपास्यत्वतोऽपि च।  मध्वादिषु वसूनां चानधिकारं तु जैमिनिः।।
 ज्योतिर्होपासते देवा(:) इत्येवं ब्रह्म चिन्तने।  अधिकारप्रतीत्यैषामन्यत्रानधिकारिता।।
 जन्मान्तरे वसुत्वस्य प्राप्त्यर्थं स्वतनोर्भवेत्।  परस्योपासनं तेषां आहैवं बादरायणः।।
<1.3.9>
 हंसेनानादरश्रुत्या तदैवाद्रवणाद्गुरौ।  शूद्रेत्यामन्त्रयत् शोकं दृष्ट्वा न त्वस्य शूद्रता।।
 जानश्रुतेस्तु तत्रैव बहुदायित्व दर्शनात्।  क्षत्रियत्वं गम्यतेऽतो न शूद्रस्याधिकारिता।।
 उपरिष्टाच्च विद्यायां क्षत्रियत्वं तु गम्यते।  अयाजयंश्चैत्ररथमित्यतऽभिप्रतारिणः।।
  ब्रह्म विद्या प्रकरणे संस्कारपरिमर्शनात्।  संस्कारभाववचनान्न शूद्रस्याधिकारिता।।
 जाबालस्यतु शुश्रूषोः शूद्रत्वाभावनिश्चये।  उपदेशप्रवृत्तेश्च न शूद्रस्याधिकारिता।।
 आम्नायश्रवणाध्याययागादिप्रतिषेधतः।  उपासनेप्यधीकारो न शूद्रस्येति निश्चितम्।।
 न चास्योपदिशेद्धर्ममित्यादिस्मृतिस्तथा।  उपासने नाधिकारः शूद्रस्येत्यवगम्यते।।
  (।। प्रमिताधिकरण शेषः।। )
 अङ्गुष्टप्रमितप्राणपदोक्तब्रह्मजाद्भयात्।  सर्वे देवा जागरूका इति श्रुत्या परः सहि।।
 ( अङ्गुष्टमात्रस्तु परो ज्यातिषोऽत्रैव दर्शनात्।  तस्य भासा सर्वमिदं विभातीति श्रुतं यतः।। )
 तस्य भासा सर्वमिदं विभातीति श्रुताविह।  अत्युत्तमज्योतिषश्च दर्शनात् स परः पुमान्।।
<1.3.10>
 नामरूपविनिर्वोढा ह्याकाशः परमेश्वरः।  बद्धमुक्तोभयावस्थादन्यत्वेनास्य कीर्तनात्।।
 प्राज्ञेन संपरिष्वक्तः सुषुप्तौ कीर्त्यते पृथक्। उत्क्रान्तौ च तथा तस्मात् जीवादन्यः परः पुमान्।।
 सर्वस्याधिपतीत्यादिशब्दैश्च व्यपदेशतः।  प्राज्ञश्च परमात्माऽयं जीवादन्यस्सुनिश्चितः।।
          ।। इति ब्रह्मसूत्रार्थपद्यमालिकायां प्रथमाध्यायस्य तृतीयः पादः।। 