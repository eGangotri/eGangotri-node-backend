 पञ्चविंशेध्याये 'पुरुषो विष्णुरित्युक्तश्शिवो नारायण स्स्मृतः' । सूर्यसिद्धान्ते - 'निरामयन्निराभासं निर्द्वन्द्वं केशवं शिवम्' । सुपर्णवैकुण्ठसंवादे - 'भूतभव्यभवेशाय शिवाय शिवमूर्तये । शिवयोनये शिवाद्याय शिवपूज्यतमाय च' । इतिहाससमुच्चये - 'तमाहुः पुरुषं केचित् केचिदीश्वरमव्ययम् । केचिच्च परमात्मानं केचिच्छिवमनामयन्' ।। हरिवंशे शततमेऽध्याये 'तुष्टुवुर्देवमीशानं मन्त्रै भार्गवतैस्तथा' । एकोनपञ्चाशच्छततमे 'इत्यादिभिस्तथा देवं वाग्निरीशानमव्ययम्' ।। द्विपञ्चाशच्छततमे 'तन्देवं द्रष्टुमीशानं यतामस्सांप्रतं हरिम्' । एकषष्टिशततमे - 'तानि त्वामाहुरीशानं भूतानीति जगत्पते' । अन्यत्र 'स्तुत्वाच देवमीशानं वरदं भक्तवत्सलम्' । भारतसारसमुच्चये - 'आद्यं पुरुषमीशानं सर्वलोकमहेश्वरम् । न चिन्तयति यो विष्णुं नारायणमनन्यधी' ।। यज्ञाग्रहराध्याये - 'प्रापुरादित्यवर्णन्तं पुरुषन्तमसः परम् । बृहन्तं सर्वगं देवमीशानं वरदं विभुम्' ।। महाभारते आदिपर्वणि - 'आद्यं पुरुषमीशानं पुरुहूतं पुरुष्टुतम्' । हरिवंशे 'सहि युद्धगतः श्रीमानीशो न स्म व्यकंपत' । 'जहि निद्रां जगद्वातः केशवेश जनार्दन' । 'एतैस्सप्तभिरद्येशंविचिन्वन्प्रणवन्तदा' । त्रिपञ्चाशच्छततमे - 'यज्ञात्मकं यज्ञपतिञ्जगत्पति द्रष्टुन्तमीशं वयमुद्यताः स्मः' 'वेदान्तसंस्थापितसत्वयुक्ता द्रष्टुन्तमीशं वयमुद्यताःस्मः' 'आहुर्यमात्मानमजं पुराविदो द्रष्टुन्तमीशं वय मुद्यताः स्मः' 'अन्तर्हितो माधव एव साक्षाद्द्रष्टुन्नगं याति नगेन्द्रमीशः' । पञ्चपञ्चा शद्द्विशततमे - 'तं वाचकं लोकगुरुन्दिवीशं साङ्गाश्च वेदा मखदेवताश्च' । प्रथमस्कन्धे द्वादशेध्याये - 'उत्तराया हतो गर्भर्इशेनाजीवितः पुनः' ।। तृतीयस्कन्धे द्वादशेध्याये - 'उत्तराया हतो गर्भईशेनाजीवितः पुनः' ।। तृतीयस्कन्धे त्रयोदशेध्याये - 'यस्याहं हृदयादासं स ईशश्शं करोतु मे' ।। तत्रैव 'विरिंचिमुख्या उपतस्थुरीशम्' ।। षष्ठस्कन्धे द्वितीयेध्याये 'नाधर्मजं तद्धदयं तदपीशाङ्घ्रिसेवया' ।। सप्तमस्कन्धे दशमेध्याये - 'सर्वेषु भूतेष्वधियज्ञमशिम्' अष्टमस्कन्धे प्रथमेध्याये 'स विश्वकायः पुरुहूत ईशः' 'ईहते भगवाजीशः' चतुर्थे 'सोनुकंपित ईशेन परिक्रम्य प्रणम्य तम्' । चतुर्विंशे - 'भूयात् स ईशःपरमो गुरुर्गुरोः' ।। नवमस्कन्धे षष्ठे 'एकश्चरन्नहसिचित्तमनन्त ईशे' चतुर्विंशे - 'तदा तु भगवानीश आत्मानं सृजते हरिः' ।। हरिवंशे 'कृत्वात्मानं महाबाहुश्चतुर्था प्रभुरीश्वरः' । 'एवन्तु स ममादिश्य गतोन्तर्धानमीश्वरः' । 'समुत्तेरतुरीश्वरौ' । 'स्थापितो गोभिरीश्वरः' । 'ईश्वरंजगदीश्वरम्' । 'योगिनां योगगम्यन्तमीश्वरं जगदीश्वरम्' । 'दृष्टवान्योहमीश्वरम्' । विंशतिशततमे 'ददृशे 
कृष्णमीश्वरं' । षड्विंशतितमे - 'ईश्वरं प्रणताः स्थिताः' । 'एकोनत्रिंशच्छततमे - 'जघान हरिमीश्वरम्' । त्रयस्त्रिंशच्छततमे - 'यथा जज्ञे सहेश्वरः' । एकोनपञ्चाशच्छततमे - 'तुष्टवुः पुण्डरीकाक्षं वाग्भिरिष्टाभिरीश्वरम्' 'तन्नविन्दे यथाकामं दुर्ज्ञेयेश्वरचिन्तना' । 'त्रिसप्ततिशततमे - 'स्तुत्वा स्तोतुं हरि विष्णु मीश्वरं कमलेक्षणम्' पञ्चसप्ततिशततमे - 'अभ्यन्तरं जगन्नाथः प्रविश्य हरिरीश्वरः' । 'ततस्स्वभवनं विष्णुः प्रविश्य हरिरीश्वरः' । षण्णवतिशततमे - 'करेणाकृष्यचाकर्णं धनुःप्रवरमीश्वरः' । एकद्विशततमे - 'कृत्वा केशव ईश्वरः' । एकादशद्विशततमे - 'शरेण हरिरीश्वरः' । 'मनसा विष्णुमीश्वरम्' । 'दैत्यस्य विभुरीश्वरः' । 'मृगेन्द्रो हरिरीश्वरः' । एकोनपञ्चाशच्छततमे - 'प्रणम्य हरिमीश्वरम्' । 'जगामहरिरीश्वरः' । 'द्विसप्ततिशततमे - 'निश्शेषन्दानवबलञ्चकार हरिरीश्वरः' । षट्चत्वारिंशच्छततमे 'वसन्वृष्णिभिरीश्वरः' । पञ्चाशच्छततमे - 'समाधौ यततेश्वरम्' 'वन्दे त्वामहमीश्वर' । 'ईशस्त्वं सर्वभूतानामीश्वरोसि सदा हरे' । सभापर्वणि 'ईश्वरस्योत्तमस्यैनां' 'जगाम हरिरीश्वरः' । 'दृष्ट्वापतितमीश्वरः' । 'ईश्वरस्सर्वहृच्छयः' । 'ईश्वरो मणिपर्वतः' । 'पूजितोस्माभिरीश्वरः' । प्रथमस्कन्धेऽष्टमेऽध्याये - 'नमस्ये पुरुषन्त्वाद्यमीश्वरं प्रकृते परम्' । दशमे - 'निवेशयित्वा निजराज्यईश्वरो युधिष्ठिरं प्रीतमना बभूव' ।। त्रयोदशे - 'भवेद्यावदिहेश्वरः' । द्वितीये षष्ठे - 'तमेव पुरुषं यज्ञे तेनैवायजमीश्वरं' ।। सप्तमे - 'ईश्वरत्यानुमोदितुः' । तृतीयस्कन्धे चतुर्थे - 'यदाह योगेश्वर ईश्वरस्ते' । प़ञ्चमे 'यानीश्वरः कीर्तय तानि मह्यम्' ।। 'यत्त्वया हरिरीश्वरः' ।। षष्ठे - 'निशाम्य गतिमीश्वरः' । विंशे 'अन्ववात्सीत्तमीश्वरः' ।। '(?) ऐश्वरं समगात्पदं' पञ्चमस्कन्धे चतुर्दशेध्याये - 'ईश्वरस्य भगवतो विष्णोर्वशचर्तिन्या मायया' षष्ठस्कन्धे चतुर्थे - 'आत्मास्ते हरिरीश्वरः' । 'सईश्वरो मे कुरुतान्मनोरथम्' ।। पञ्चदशे - 'परमात्मानमीश्वरम् । दृष्ट्वा नारायणन्देवम्' सप्तमस्कन्धे षष्ठे - 'भगवानीश्वरोऽव्ययः' । सप्तमे - 'यदीश्वरे भगवति' 'भगवानास्त ईश्वरः' । 'क्रियते भक्तिरीश्वरे । वासुदेवेभगवति' 'अनीहंहरिमीश्वरम्' ।। 'सर्वभूतात्मनीश्वरे' ।। अष्टमे - 'स ईश्वरः कालउरुक्रमोञ्जसाहि' नवमे - 'तस्मागहंविगतविक्लबईश्वरस्य' 'त्वामीश्वरोमदपरोऽवतुकंहरामि' अष्टमस्कन्धे चतुर्थे - 'गृहीतमौनव्रतईस्वरंहरिम्' । षष्ठे 'भगवान् हरिरीश्वरः' । 'स्वच्छन्दगतिरीश्वरः' ।। सप्तमे - 'विलोक्यविघ्नेशविधिंसईश्वरः' मोक्षघर्मे सनत्कुमारगीतायां 'परमंविद्धिचेश्वरं' षट्त्रिंशे 'प्रपद्ये पुरभुमीश्वरं' श्रीविष्णुपुराणे प्रथमेंशे अष्टादशे 'हृद्यास्ते हरिरीश्वरः' । द्वाविंशे - 
'बिभर्त्यखिलमीश्वरः' । 'द्विधाहङ्कारमीश्वरः' । षष्ठेंशे प्रथमे 'कलौजगत्पतिंविष्णुं सर्वस्रष्टारमीश्वरम्' । चतुर्थे - 'परमात्मा सचेश्वरः' । वाराहेष्टमे 'तं नारसिंहं हरिमीश्वरं प्रभुम्' चतुर्थे 'सविष्णुः परमेश्वरः' एकपञ्चाशे 'विशोका परमेश्वर' अष्टप़्चाशे 'संस्थितः परमेश्वरः' सप्तषष्टितमे 'तदेवं परमेश्वरम्' एकोनसप्ततितमे 'दृश्यते परमेश्वरः' सप्ततितमे 'विज्ञेयः परमेश्वरः' नारसिंहपुराणे सप्तमे 'परमेश्वरो विमानस्थो विभीषणेन नीयमानः' त्रिंशे 'स याति साक्षात्परमेश्वरं हरिम्' विष्णुधर्मे 'पूजितः परमेश्वरः' विष्णुधर्मोत्तरे द्वितीये 'अर्चितः परमेश्वरः' सप्ततमे 'आधारः परमेश्वर' नवमे 'ददाति परमेश्वरः' श्रीविष्णुपुराणे प्रथमेंशे द्वितीये 'सर्वात्मा परमेश्वरः' ।। 'नागपर्यङ्कशयने शेतेसौ परमेश्वरः' ।। चतुर्थे - 'मयात्र परमेश्वर' । 'विश्वस्यविद्मः परमेश्वरोसि' नवमे 'मैत्रेय परमेश्वरः' ।। द्वादशे (?) 'परमेश्वर मे मनः' सप्तदशे 'सविष्णुः परमेश्वरः' ।। एकोनविंशे 'तं सर्वसाक्षिणं विष्णुं नमस्ये परमेश्वरम्' ।। द्वाविंशे 'तदेवं परमेश्वरः' ।। तृतीयेशे सप्तमे 'सकलमिदमहं च वासुदेवः परमपुमान् परमेश्वरः' सप्तदशे 'ददृशुऋपरमेश्वरम्' । चतुर्थेंशे प्रथमे 'नचैव सारं परमेश्वरस्य' ।। पञ्चमेंशे प्रथमे 'भगवान्परमेश्वरः' । अष्टादशे 'नतोस्मिपरमेश्वर' ।। विंशे 'सत्वं प्रसीद परमेश्वर पाहि विश्वं' त्रयोविंशे 'अंशस्त्वं परमेश्वर' ।। 'परमेश्वर निर्वृतिः' ।। त्रिंशे 'प्रसीद परमेश्वर' ।। हरिवंशे सप्तषष्टिद्विशततमे 'पुष्पहास परमेश्वर परमख' भागवते सप्तमस्कन्धे षष्ठेध्याये 'केवलानुभवानन्दस्वरूपःपरमेश्वरः' श्रीवाराहे षष्ठेध्याये 'आदिदेवंमहादेवं' दशमे 'ते प्रतस्थुर्महादेवं चिन्तयन्तः श्रियोधरम्' हरिवंशे पञ्चाधिकशततमे 'ते समेत्य महादेवम्' सप्तषाष्टिद्विशततमे 'ब्रह्मन् गुरो महादेव' चतुरशीतिद्विशततमे 'जानामि त्वां महादेवम्' 'महादेवो महेश्वरः' हरिवंशे सप्तषष्टिद्विशततमे 'शम्भुरशम्भुर्भवस्स्वयंभूर्भूतादिः' त्र्यशीति द्विशत तमे 'शम्भुर्नारायणोऽव्ययः' सभापर्वणि 'इति नारायणश्शम्भुः' वाराहे सप्तमे 'कलौ घनाभ्रप्रतिमं महेश्वरं गङ्गाधरं प्रणमतियस्सुखं वसेत्' द्वादशे 'शिवस्वरूपं महेश्वरम्' ब्रह्मसिद्धान्तेपि गोळाध्याये 'यस्मान्नारणाद्भीषा वातः पवतएवहीति प्रकृत ऊर्णनाभिर्यथा तन्तुं सृजति संहरत्यपि तथा विश्वंसृजत्त्यत्ति पाति चायं महेश्वरः' श्रीविष्णुधर्मोत्तरे षष्ठे 'पूजाफलं महेशस्य' एकादशे 'आदर्शं यो महेशाय' 'महेश वरुणोद्भव' श्रीविष्णुधर्मोत्तरे अष्टमे 'परमेशप्रशादेन' त्रयोदशे 'परमेशप्रभावतः' हरिवंशे सप्तषष्टिद्विशततमे 'हिरण्यगर्भ हिरण्यनाभ' सभापर्वणि 'स्वयं सूर्यदिदंस्वयम्' 'पुरा नारायणो देवः स्वयंभूः प्रपितामहः' 
इति ।
	किञ्च-रुद्राभिधानानां प्रसिद्धे सम्प्रतिपन्ने गुणिनि रुद्रे त्रिमूर्तिमध्यपरिगणित एव रूढत्वात्तस्य च कारणत्वानुपपत्तेः, परस्यापि तत्संमतेश्च श्रुत्यन्तरानुसारात् भगवत्परत्वमेव परतत्वविषयाणां तेषां युक्तम् ; न तु ततोप्यतिरिक्तविषयत्वम् । भगवत्परत्वे ततोप्यतिरिक्तपरत्वे वा स्वारस्यभङ्गाविशेषेण श्रुत्यन्तरानुसरणपरित्यागे हेत्वभावात् । तस्माच्छिवादिशब्दानां यथासम्भवं रूढियोगगुणवृत्तिभिर्भगवत्परत्वमेव युक्तमिति परतत्वविषयाणां सर्वासामप्युपनिषदां भगवत्परत्वं सिद्धम् , अतोपीह शिवशब्दो भगवत्परः ।
	अपि च - शिवेशेश्वरदिशब्दाः परब्रह्मणि स्वरसा इति तावत्सम्प्रतिपन्नम् । अतः परमात्मपरत्वात्तेषां शब्दानां परब्रह्मपरमात्मादिशब्दवन्न तैर्दैवता विशेषनिर्धारणसम्भवः । अतो नारायणादिशब्दा एव देवतानिर्धारकाः । तेषां भगवतो ब्रह्मत्वनिर्धारणात्प्राक्परमात्मपरत्वनिर्णयाभावात् । ननु परमात्मन्येवैषांशाक्तिः, रुद्रस्य परमात्मभेदे तत्र शक्त्यन्तरकल्पनाप्रसङ्गात्तदभेद एव रुद्रस्य वाच्य इतिचेन्न, प्रसिद्धरुद्रे शक्त्यन्तरस्य कल्पनीयत्वात् । ननु तत्र न शक्तिः, किन्तु तत्र गौण्येव वृत्तिः, लोकप्रयोगमात्रात्तत्र निखण्टुपाठोपीति चेत्तर्हि सिद्धन्नस्समीहितम् ; शिवादि शब्दानां प्रसिद्धरुद्रातिरिक्ते शक्तौ शिवादिशब्दैर्भगवद्य्यावर्तनाभावेन जगत्कारणतया श्रुत्यन्तरेपि प्रसिद्धे भगवत्येव तेषां वृत्त्युपपत्तेः । न हि तत्र किञ्चिद्बाधकं पश्यामः ; प्रत्युत सकलोपनिषदैककण्ठ्यलाभः । तस्मात्परविषयास्सर्वे शब्दा भगवद्विषया एव । अथ स्यात् शिवादिशब्दानामपि रुद्रस्य परमात्मत्वनिर्णयात् प्राक्परमात्माभिधायकत्वन्नेति, तर्हि प्रसिद्धरुद्र एव तेषां व्युत्पत्तेः तदन्यप्रतीतिर्लक्षणयैवेति श्रुत्यन्तरानुसारेण तैः कथं भगवत्प्रतीत्यभाव इति । 
	तथा अथर्वशिखायामपि भगवतः कारणत्वं प्रतिपन्नम् । तथाहि - 'किमादौ प्रयुक्तं ध्यानं ध्यायितव्यम् किन्तद्ध्यानं को वा ध्याता कश्च ध्येय' इति । अत्र 'किन्तद्ध्यानं कोवाच्याते' ति ध्यानव्यात्रभिमानि देवताप्रश्नः । आद्यप्रश्नस्योत्तरमाह 'ओमित्येतदक्षरमादौ प्रयुक्तं ध्यानं ध्यायितव्य' मिति । द्वितीयस्योत्तरमाह 'सर्वकरणानि मनसि संप्रतिष्ठाप्य ध्यानं विष्णु' रिति । ध्यानमात्रस्य तद्देवताकत्वाभिप्रायेण सर्वकरणानि च मनसि सम्प्रतिष्ठाप्येति विशेषणम् । तृतीयस्योत्तरमाह 'मनसि सहकरणैस्सम्प्रतिष्ठाप्य 
ध्याता रुद्र' इति । अत्रापि विशेषणप्रयोजनं पूर्ववत् । तथा विशेषितयोरेव ध्यानध्यात्रोर्मोक्षोपयोगित्वा त्तादृशयोरेव तद्देवताकत्वमिति भावः । तदेव विशेषणं विदधाति 'प्राणम्मनसि सह करणैर्नादान्ते परमात्मनि सम्प्रतिष्ठाप्यध्यायीते'ति । चतुर्थप्रश्नस्योत्तर माह 'ईशानं प्रध्यायितव्य' मिति । 'कश्चध्येय' इति प्रश्नसारूप्यात् पूर्वप्रश्नोत्तरवदिदमेव चतुर्थप्रश्नस्योत्तरं, न तु 'ध्यायीतेशान' मिति, प्रश्नवैरूप्यात् , पूर्वप्रश्नोत्तरवैरूप्याच्च । 'ईशान' इति पुल्लिङ्गनिर्देशे कृते देवतान्तरस्य बुद्धौ विपरिवृत्त्या परमात्मबुद्धिप्रतिबन्धो भवितेति नपुंसकनिर्देशः कृतः । ईशितव्यविशेषानिर्देशात्सर्वेशानं वस्तु ध्यातव्यमित्यर्थः । प्रधानेषु प्राधान्यमुपास्यस्य वक्तुं ब्रह्मादीनां अप्राधान्य माह 'सर्वमिदं ब्रह्मविष्णुरुद्रेन्द्रा' इति । इदं - प्रमाणसिद्धं सर्वमपि, ब्रह्मविष्णुरुद्रेन्द्राः - राजा राष्ट्रमितिवन्निर्वाह्यनिर्वाहकभावनिबन्धनं सामानाधिकरण्यम् । 'ते सर्वे सम्प्रसूयन्त' इति वाक्यान्तरम् । एवं सति हि तच्छब्दस्य प्रयोजनलाभः । भगवतः प्राधान्यं व्यञ्जयितुं इदम् , उत्तरवाक्यं च । एषु भगवतः प्रसूत्यभावस्य वक्ष्यमाणत्वात् तद्वत्तेषु तदन्यस्यापि कस्य चित्तदाशङ्का माभूदिति सर्व इत्युक्तम् । एवं सत्येव ह्यस्य प्रयोजनलाभः । 'नच सर्वमिदं ब्रह्मविष्णुरुद्रेन्द्रा' इत्युक्तराशिद्वयपरामर्शितया ते सर्व इत्यस्य प्रयोजनलाभः ; चकाराभावेन 'ते सर्व' इति समुदायपरामर्शस्यापेक्षितत्वादिति वाच्यम् , नपुंसक शेषापत्तेः । इन्द्रादिसहपाठात् तत्तुल्या परायत्ता प्रसूतिर्ब्रह्मादेरिति स्वरसतोवगम्यते । भगवतः प्रसूतिं निषेधति 'न कारणं कारणाणनां धाता ध्याते' ति काणानां त्रयाणां मध्ये कारणं ध्याता धाता न प्रसूयत इति विपरिणामेनानुषङ्गः परपक्षेपि समानः । कारणं ध्यातेति कारणावस्थायां ध्यातृत्वेन प्रसिद्ध इत्यवगम्यते । तथा प्रसिद्धश्च भगवानेव, 'नारायणोऽकामयत' 'सोन्यं कामं मनसा ध्यायीते' ति । धातृशब्दश्च 'अणोरणीया' नित्यत्र भगवत्परतया शङ्खलिखितोपबृंहिते प्रसिद्धः । सहस्रनाममु च 'अनादिनिधनो धाते' ति । 'कारणानां कारण' मिति शेषषष्ठ्येव वास्तु, अर्थात्तु निर्धारणलाभः । अथवा माभूदर्थान्निर्धारणलाभः, विष्णोरपि सम्प्रसूतिरेव प्रतिपाद्यताम् , साच सम्प्रसूतिः 'अजायमानो बहुधा विजायते - तस्य धीराः परिजानन्ति योनिम्' 'न सा कर्मनिमित्तजा' 'जननं स्वेच्छयैव च' इत्यादि प्रतिपन्ना स्वाधीना, न तु ब्रह्मरुद्रादिवत् कर्माधीना पराधीना च । यद्वा - नात्रविपरिणामः कार्यः, नापि धातृशब्दस्य प्रसिद्धार्थत्यागः, 'धाता चतुर्मुखो 
ध्याता रुद्रश्च कारणानां न कारणमित्यर्थः । विष्णुरेव कारणमिति भावः । 'ध्याता रुद्र' इति प्रागभिधानादत्र ध्यातृदेवता रुद्रो ध्यातेत्यभिधीयते । यद्वा - नात्र कस्याप्युत्पत्तिः प्रतिपाद्यते, 'सम्प्रसूयन्त' इति 'षू प्रेरण' इति धातोः कर्मणि लकारे रूपम् , नतु 'षूह् प्राणिप्रसव' इत्यस्य, 'षूङ्प्राणिगर्भविमोचन' इत्यस्यवा, तस्य प्राणि विषयतया सर्वाणिचेन्द्रियाणि सह भूतैरित्यत्रानुषङ्गेणाप्यन्वयायोगात् जायन्त इत्यध्याहारप्रसङ्गत् , ईशानं प्रध्यायितव्यमिति पूर्ववाक्ये असङ्कोचलब्धसर्वेश्वरस्य साक्षादुपपादकतया प्रेरणार्थस्यैव धातोरत्र ग्राह्यत्वाच्च । परमकारणभूतो ध्याता धाता तु न केन चित्प्रेर्यत इति 'न कारण' मिति वाक्यस्यार्थः । 'कश्च ध्येय' इत्यत्र ध्येयविशेषणस्यापि विवक्षितत्वात् ध्यातव्यस्य हृदयाधिकरणं विदधाति 'कारणन्तु ध्येय स्सर्वैश्वर्य- सम्पन्नस्सर्वेश्वरश्शम्भुराकाशमध्य' इति । सर्वैश्वर्यसम्पन्न इत्यत्र सर्वञ्च तदैश्वर्यं चेति कर्मधारयः ; न तु सर्वेश्वरशब्दात् षष्ठीसमासात् ष्यञ् , आदिवृद्धिप्रसङ्गात् । अनेन सर्वप्रकारमीशनं विचक्षितम् । अस्तिच नियमने प्रकारभेदः, यथा अन्तः प्रविश्य नियमनम् , राजादिवत् बहिः स्थित्वा नियमनम् , धारणप्रवृत्त्यादिविषयं च सद्वारकमद्वारकञ्च । इदञ्च सर्वप्रकारमैश्वर्यं न कतिपयविषयमित्युच्यते (सर्वेश्वर इति) एवञ्च सर्वैश्वर्यसम्पन्नसर्वेश्वरशब्दयोरैकार्थ्यभ्रमात् सर्वेश्वरशब्दे तचछब्दवाच्यत्वलक्षणामाश्रित्य पौनरुक्त्यपरिहारः केन चित्कृतो निरस्तः । वस्तुवृत्तमुक्तम् , तथार्थेपि सिद्धान्ते न दोषः ; सर्वेश्वरशब्दस्य देवतान्तरे रूढ्यसिद्धेः । इहैव कल्पनायां भगवत्येवास्तु । अत्रच 'सर्वाणि चेन्द्रियाणी' ति पृथगिन्द्रियग्रहणं इन्द्रियप्रेरणरूपं हृषीकेशशब्दार्थं नारायणत्वलिङ्गमुपस्थापयितुम् । यद्वा - 'कारणन्तुध्येय' इति चतुर्थप्रश्नस्योत्तरम् , उपोद्घातरीत्या तदुपपादनाय 'ईशानं प्रध्यायितव्य' मिति, सर्वेशितुरेव मोक्षप्रदानसामर्थ्यात्तस्यैवोपास्यत्वं युक्तमिति भावः । 'कारणन्तु ध्येय' इत्यत्र कारणपदं सर्वकारणपरं त्रिमूर्तिकारणपरं वा । भगवत एव त्रिमूर्तिकारणत्वं च सुबालोपनिषदि कार्येषु भगवतः स्थितिप्रतिपादकपर्यायेषु त्रिमूर्तिषु स्थितिश्रवणात् , पैङ्गिरहस्ये - 'यमवरुणविष्णुरुद्रेन्द्रा' इति श्रवणाच्च प्रसिद्धम् । तस्मादत्र सुबालोपनिषदादिप्रसिद्धकारणत्वानुवादेन भगवत एव ध्यातव्यत्वं विधीयते । शम्भुशब्दश्चाभिधानकोशादिषु भगवदभिधानतया सुप्रसिद्धः 'शम्भुर्धातृहरीशे' ष्वित्यादिना । सुबालोपनिषत्तापनीयादिषु भगवति सर्वेश्वरत्वावगमात् तत्समानाधिकृतश्शम्भुशब्दो 
भगवत्पर एव । ननु - रुद्र एव स्वारस्यमिति चेत् ? सत्यम् , तत्तु त्रिमूर्त्यन्तर्गत एव, तत्परिग्रहश्चानुपपन्नः, सृज्यत्वानपहतपाप्मत्वयोः श्रवणात् । परानभिमतश्च तत्परिग्रहः । ततो भगवत एव परिग्रहो युक्तः । विष्णोस्सर्गश्रवणेपि 'अजायमानो बहुधा विजायते, तस्य धीराः परिजानन्ति योनि' मित्यवतारतत्वावगमान्न स पराधीनः । किञ्चार्धमात्रासम्बन्धितया सोमसंवर्तकसर्ववर्णपुरुषश्रवणात्तदर्थस्यैव च तुरीयत्वेन प्राधान्यात्तत्परत्वावश्यम्भावेन शम्भुशब्दो भगवत्परः । 
	तथाहि - 'यावसानेस्य चतुर्थ्यर्धमात्रा सा सोम लोक' इति अर्धमात्रासम्बन्धित्वेन सोमलोक श्रुतः । सोमश्च न प्रसिद्धःसोमः, अयोग्यत्वात् ; किन्तु भगवानेव । अतएव तापनीये तथैवोपक्रमे श्रुतस्य सोमस्य नारसिह्मत्वेनाग्रे प्रपञ्चनम् । वाराहे ब्रह्मरुद्रादीनां स्रष्टुस्तुरीयस्य विष्णोस्सोमाख्यत्वमभिधायेयं श्रुतिर्विवृता । तथाहि - तत्र सप्तदशाध्याये - 'सर्वे देवास्सपितरो  ब्रह्माद्याः काण्डमध्यगाः । विष्णोस्सकाशादुद्भूता इतीयं वैदीकी श्रुतिः' ।। इत्यारभ्य 'अग्निस्तथाश्विना'वित्यादिनाग्न्यादीनां प्रतिपदादितिथिदेवताना- मुत्पत्तिमुक्त्वा, तेषां च वैश्वानरादिरूपाणां  शरीरमाश्रितानां ज्यायस्त्वे विवादन्तत्परिचिक्षिषया एकैकशो निर्गमेपि सोमाक्येन स्रष्ट्रा पालितस्य शरीरस्याविशरणन्ततो लज्जितैस्तैस्सोमाख्यस्य परमेश्वरस्य स्थितिं स्रष्टुस्तस्य स्तुत्या प्रसादम् , शरीरान्तर्वैश्वानरादिरूपेण सृष्ट्या मूर्तामूर्तरूपद्वयदानम् , बहिर्मूर्तरूपाणां अग्न्यश्विगौर्यादीनामप्रदानं चोपन्यस्य, 'एवं वेदान्तपुरुषः प्रोक्तो नारायणात्मकः' इति 'एवंप्रभावो देवोसौ  वेदवेद्यो जनार्दन' इति च प्रतिपादितम् । अनन्तरमष्टादशाध्यायप्रभृति पञ्चत्रिंशाध्यायान्तेन ग्रन्थेन 'कथमग्नेस्समुत्पत्ति- रश्विनोर्वामहामुने' इत्यादिना क्षेत्रदेवतानां शरीराद्बहिर्मूर्तिसृष्टिः प्रतिपदादितिथयः तत्र तद्दैवत्यव्रतञ्चेत्येतान्युक्तानि । तत्र सोमाख्येन देवेन मनसश्शरीरान्तर्वर्तिदेवताया बहिर्विष्णुरूपेण सृष्टिस्तस्य पालनाधिकारस्तदपेक्षितसार्वज्ञ्यभूषणायुधविशेष- द्वादशीतिथिदानन्तद्व्रतं तस्य नाभीपद्माद्ब्रह्मणस्सम्भवश्च त्रिंशेध्यायेभिहितः । तत्र बहिर्मूर्तिवरप्रदानस्रष्टृत्वाद्युक्तेः प्रागुक्तः सोमाख्यः परमेश्वरोयन्नारायण इत्यवगम्यते । त्रयस्त्रिंशाध्याये ब्रह्मणो रुद्रसृष्टिरुद्रनामकरणादिकमुक्तम् । विंशाध्याये कश्यपसन्तानोक्तेरादित्यान्तर्भा- वेनेन्द्रसृष्टिरुक्ता । एवं ब्रह्मविष्णुरुद्रेन्द्रप्रसूतिहेतुत्वं सोमाख्यस्य नारायणस्यात्रोक्तम् । पञ्चत्रिंशेच 'योसौ क्षेत्रज्ञसंज्ञो वै देहेस्मिन्पुरुषः परः । 
स एव सोमो मन्तव्यो देहिनां जीवसंज्ञितः' ।। इति परस्यैव पुरुषस्य सोमशब्दवाच्यत्वमुच्यते । नच जीवसंज्ञित इति  वचनाज्जीव एवात्र सोम इत्युच्यत इति भ्रमितव्यम् ; तत्र परः इत्यनुपपत्तेः । क्षेत्रज्ञत्वस्य तु 'क्षेत्रज्ञं चापि मां विद्धी' त्यादिषु भगवति प्रसिद्धेः जीवसंज्ञितत्वस्य तदभिमानिसङ्कर्षणादिमूर्तिमत्वसम्बन्धेन भगवति सम्भवात् । तथा च मोक्षधर्मे वचः - 'अहं हि जीवसंज्ञोवै मयि जीवस्समाहितः' इति, 'सर्वावासं वासुदेवं क्षेत्रज्ञं विद्धि तत्वत्' इति च । तस्मात् सोमोत्र नारायणः । तथाष्टपञ्चाशेच कान्तिव्रताध्याये - 'बलदेवाय पादौ तु केशवाय तथार्चयेत् । एवमभ्यर्च्य मेधावी वैष्णवं रूपमुत्तमम् । परस्वरूपं सोमाख्यं विमलन्तद्दिने हि य' दित्यादिना सोमाख्यस्य विष्णोर्व्रतं, 'कान्तिमानस्मि लोकेषु सर्वज्ञः प्रियदर्शनः । त्वत्प्रसादात्सोमरूपिन् नारायण नमोस्तु ते' ।। इति तच्छब्दलिङ्गं मन्त्रञ्चाभिधाय प्रसिद्धस्सोमोप्येतद्व्रताचरणतोषितसोमाख्यजनार्दनदत्ततदीयामृतकलायोगादेव सोमत्वं प्राप्त इत्युक्तम् । सोमाख्यत्वोक्त्त्या भगवति सोमशब्दस्य रूढ्यवगमात् , सोमलोक इत्यत्र सोमशब्देन योगेन देवतान्तरपरिग्रहशङ्का निरस्ता । तथा प्रणवमात्राविभागकथने पूर्वमात्रात्रयसम्बन्धित्वेन वेदत्रयानन्तरं क्रमाद्ब्रह्मविष्णुरुद्रा उक्ताः, अथार्धमात्राया अथर्ववेदानन्तरं संवर्तकोग्निर्ब्रह्मादिदेवतास्थाने श्रूयते । स चार्धमात्राप्रतिपाद्यस्तुरीयः, प्रायपाठात् । सच संवर्तकोग्निर्भगवानेव, 'यः पुराह्यनलो भूत्वा और्वस्संवर्तको विभुः । पाताळस्थोर्णवगतं पपौ तोयमयं हवि'रिति हरिवंशे कृष्णावतारप्रश्नाध्याये वचनात् ; तत्रैव पौष्करप्रादुर्भावे 'क्षीरोदे सागरे चाहं समुद्रे बडबामुखः । बहूनिः संवर्तको भूत्वा पिबंस्तोयमयं हवि' रिति मार्कण्डेयं प्रति भगवद्वचनात् ; 'त्वां बडबामुखमग्निमाहु' रिति नारायणीये नारदस्तुतौ वचनात् ; 'अहं हयशिरो भूत्वा समुद्रे पश्चिमोत्तरे । पिबामि सुहुतं हव्यं कव्यं च श्रद्धयान्वित' मिति नारदं प्रति भगवद्वचनात् ; नारायणीयएव नामनिरुक्त्यवसरे 'अथ नारायणो लोकहितार्थाय बडबामुखो नाम ऋषिः पुरा बभूवे'ति वचनात् ; 'अहस्संवर्तकोच्याळ' इति सहस्रनामपाठाच्च । तथा - 'यावसानेस्य चतुर्थ्यर्धमात्रा सा विद्युमती सर्ववर्णा पुरुषदैवत्ये' ति सर्ववर्णत्वं श्रुतं तद्देवताभूतपुरुषस्य तद्वर्णत्वादुपचाराद्वाच्यम् , पूर्वमात्रात्रये ब्रह्मविष्णुरुद्रदैवत्यतया श्रुते रक्तशुक्लकृष्णत्वस्य तथात्वदर्शनात् । तच्चानेकवर्णत्वं पुरुषशब्दिते भगवतो नारायणस्य रूपे भारतादौ प्रसिद्धम् । यथा सभापर्वणि - 'अव्यक्तो व्यक्तलिङ्गस्थो य एष भगवान्प्रभुः । पुरा 
नारायणो देवः स्वयम्भूः प्रपितामहः ।। सहस्रशीर्षा पुरुषो ध्रुवो व्यक्तस्सनातनः । सहस्राक्षस्सहस्रास्यस्सहस्रचरणो विभुः ।। सहस्रबाहुस्सर्वज्ञो देवो नामसहस्रवान् । सहस्रमकुटो देवो विश्वरूपो महाद्युतिः ।। अनेकरूपो देवादिरव्यक्तादुपरि स्थित' इति । अत्र पुरुषस्य पुरुषसूक्तप्रतिपाद्यस्य नानारूपत्वमुक्तम् । महाद्युतिरिति विद्युमतीत्येतत् प्रत्यभिज्ञापितम् । मोक्षघर्मे नारायणीये नारदस्तुत्यनन्तरं 'एवं स्तुतस्स भगवान् गुह्यैस्स्तव्यैश्च नामभिः । भगवान् विश्वदृक्सिह्मस्सर्वमूर्तिमयः प्रभुः ।। तं मुनिं दर्शयामास नारदं विश्वरूपधृत् । किञ्चिच्चन्द्रविशुद्धात्मा किञ्चिच्चन्द्राविशेषवान् ।। कृशानुवर्णः किञ्चिच्च किञ्चिद्धिष्ण्याकृतिर्भवः । शुकपत्रवर्णः किंचिच्च किञ्चित्स्फटिकसन्निभः ।। किचिन्मयूरग्रीवाभो मुक्ताहारनिभः क्वचित् । एतान् वर्णान् बहुविधान् रूपे बिभ्रत्सनातनः ।। सहस्रनयनःश्रीमांच्छतशीर्षस्सहस्रपात् । सहस्रोदरबाहुश्च अव्यक्त इव च क्वचित्' । इत्याद्युक्त्वा, 'मां प्रविश्य भवन्तीह मुक्ता भक्तास्तु ये मम । अहं हि पुरुषो ज्ञेयो निष्क्रियः पञ्चविंशकः ।। मां तु जानीहि ब्रह्मर्षे पुरुषं सर्वगं विभु' मिति पुरुषत्वं चोक्तम् । 'नास्ति तस्मात्परतरं पुरुषाद्वै सनातना' दिति परं च निषिद्धम् ; यथा अधर्वशिखायां 'न कारणं कारणाना' मित्यादिना । किंच - 'नित्यं हि नास्ति जगति भूतं स्थावरजङ्गमम् । ऋते मामेकमीशानं पुरुषं लोकजीवन' मित्यधर्वशिखार्थः स्फुटमनुगतः । तत्र 'ध्यायीतेशान' मिति शिखानिर्देशानुरोधेन 'ईशान' मिति, 'पुरुषदैवत्ये' त्येतदनुरोधेन 'पुरुष' मिति, 'ब्रह्मविप्णुरुद्रेन्द्रा' इति वाक्यार्थभूतेतरनश्वरत्वाभिप्रायेण 'नित्यं हि नास्ति जगति भूतं स्थावरजङ्गम' मित्युक्तम् । ततो 'हिरण्यगर्भो लोकादिश्चतुर्वक्त्रोनिरुक्तकः । ब्रह्मासनगतो देवो मम बह्वर्थचिन्तकः' इत्यादिना 'ब्रह्मविष्णुरुद्रेन्द्रा' इति श्रुतिविवक्षितानां ब्रह्मादीनां सर्वेषां देवानामृषीणां पितृणां च तेन पुरुषेणेशितव्यत्वं प्रपञ्चितम् । 'प्रादुर्भावगतश्चाहं सर्वकार्येषु नित्यदा । अनुशास्यस्त्वया ब्रह्मन्नियोज्यश्च सुतोयथे' त्यादिना ब्रह्मादिभिस्सह विष्णोः प्रसूतिरवताररूपेत्यप्याविष्कृतम् । 'विद्यासहायवन्तम्मामादित्यस्थं सनातनम् । कपिलंप्राहुराचार्या' इति च उमाशब्दवाच्यता वाराहे, 'पूर्वन्नारायणस्त्वेको नासीत्किञ्चिद्धरेः पर' मित्यादिना 'एको ह वै नारायण आसी' दित्याद्युपनिषदर्थमनुक्रम्य 'तस्य द्वितीयम्मिषतश्चिन्ता बुध्यात्मिका बभा' विति प्रकृतायां लक्ष्म्यात्मिकायां बुद्धौ 'उमेति संज्ञया सा तु तदाऽऽदित्ये व्यवस्थिता । ओमित्येकाक्षरीभूत्वा ससृजे सा भुवं तदे' 
त्युपपादितभगवद्बुद्धिशक्त्यभिमानिलक्ष्मीसहितस्याभिधानात् 'ततो भूयो जगत्सर्वं करीष्यामीति विद्यये' ति वचनेन 'ततो युगसहस्रान्ते संहरिष्ये जगत्पुनः । कृत्वा मत्स्थानि भूतानि जङ्गमानिस्थिराणिचे' ति तस्मिन् प्रलीनत्वेन कथितानां भूतादीनां सम्प्रसूतेः कथनात् 'सर्वाणि चेन्द्रियाणि सह भूतै' रिति वाक्यार्थः सोमशब्दस्य योगार्थश्चोपबृंहितः । एवमथर्वशिखास्थानेकार्त्थप्रत्यभिज्ञापनेन पुरुषसंज्ञस्य नानावर्णत्वकीर्तनात् अधर्वशिखाप्रतिपाद्यो नानावर्णः पुरुषः पुरुषोत्तम इति पञ्चवक्त्रसदाशिवमूर्तौ प्रतिमुखं वर्णभेदमात्रान्न नानावर्णत्वलिङ्गस्यान्यथासिद्धिशङ्कावकाशः । पुरुषदैवत्येत्यत्र पुरुषशब्दो भगवत्परः । पुरुषशब्दस्य भगवदसाधारण्यं वेदान्तविजये समर्थितम् । 
	इदं च भगवतो मुमुक्षूपास्यत्वं कैवल्योपनिषदि स्फुटमेव प्रतिपाद्यते । तथाहि - 'परात्परं पुरुषमुपैति विद्वा' निति पृष्टत्वाद्भगवद्वेदनमेव पृष्टमित्यवगतम् , पुरुषशब्दस्वारस्यात् । उत्तरे 'अणोरणीया' नित्यादिवाक्यैर्भगवान्प्रत्यभिज्ञापितः । तथानन्तामृतब्रह्मयोनिपदैरपि । ब्रह्मणश्चतुर्मुखस्य योनिः ब्रह्मयोनिः । अद्भुतमित्यनन्तरं विचिन्त्येत्यनुषङ्गः । 'तथे' ति तथावगमात् , अन्यथा तथेतिवैयर्थ्यात् । 'उमासहाय' मिंत्यंगभूतध्यानविधिः । अत एव नारायणोपनिषदि 'रुद्रन्तु सारथिं कृत्वा मनःप्रग्रहवान्पुमान् । स याति परमं पारं विष्ण्वारव्यं परमं पद मिति श्रूयते । उमासहायं ध्यात्वा अद्भुतं पुरुषं विचिन्त्य गच्छतीति योजना । प्रश्नानुसारात्पुरुषो विशेष्यतया लभ्यते । 'सब्रह्मे' ति च भगवान् प्रत्यभिज्ञापितः, 'नान्यः पन्थाः' 'अणोरणीयान्' इत्याभ्यां च । अङ्गभूतरुद्रध्यानस्याङ्गमन्त्रं विदधाति 'यश्शतरुद्रीय' मिति । मन्त्रांगकरुद्र- ध्यानफलमङ्गमाह 'अनेन ज्ञानमाप्नोती' ति । एवं पुरुषानन्तब्रह्मयोनिपदोपक्रम- तथाशब्दप्रत्यभिज्ञासनातनशब्दैरियमुपनिषत् भगवत्परैव । जगत्कारणत्वोपयोगिनिखिल- जगदन्तर्यामित्वमप्यन्तर्यामिब्राह्मणाभ्यां भगवति प्रतिपन्नं 'स तआत्मान्तर्याम्यमृतः' 'एष त आत्मान्तर्याम्यमृतः' इति । अतोऽमृतशब्दश्च भगवदसाधारणः, 'नित्यन्निरञ्जनं निर्विकल्पं परं ज्योतिरमुतारव्यं परं ब्रह्मस्वरूपं ध्यात्वा तस्मिन्नेव लयमवापे' ति नारसिह्मपुराणे पूर्वोपक्रान्ते नारायणे अमृतारव्यत्वोक्तेः । ब्रह्माण्डे चासितजनकसंवादे 'कृष्णारव्यममृतं साक्षात् विज्ञाय परिमुच्यत' इति साक्षाच्छब्दस्य मुख्यार्थव्यवधाना- भावपरत्वादमृतशब्दमुख्यार्थतासिद्धिः । मैत्रायणीयश्रुतौ 'आनन्दतृप्तमचलममृतमच्युतं विष्णुसंज्ञं सर्वाधारं धामे' ति विष्णावमृतपदप्रयोगात् , सुबालोपनिषदि 
'अजरममृतमभयमशोकमनन्त' मिति चतुर्दशकृत्वः प्रयोगात् , तत्रैव 'अन्तश्शरीरं निहितं गुहायाममृत' मिति प्रयोगात् , 'नारायणन्नौम्यमृतं परेश' मिति वाराहे ब्रह्मपारस्तोत्रे पर्योगाच्च । नारायणीये च नारादस्तुत्यध्याये - 'अमृत व्योमन् सनातने' त्यादिना विष्णोःस्तुत्यनन्तरं 'एवं स्तुतस्सभगवान् गुह्यैस्स्तव्यैश्च नामभि' रिति नामत्वानुवादामृतशब्दस्य नारायणनामत्वं सिद्धम् । सुबालोषनिषदादिषु च भगवतोन्तर्यामित्वं सुप्रसिद्धम् । 
	इदं च भगवतस्सर्वान्तरत्वमधर्वशिरःप्रभृतिषु जगत्सा - मानाधिकरण्येन स्थापितम् । तथाहि - 'देवा ह वै स्वर्गं लोकमगमन् ते देवा रुद्र मपृच्छन् को भवानिती' ति तपस्विवेधधरं युक्तावस्थं रुद्रन्दृष्ट्वा मुनिवेषदर्शनेन निर्धारणाशक्ता वा रुद्रं ज्ञात्वापि तस्य स्वातन्त्र्यपारतन्त्र्यजिज्ञासया वा पप्रच्छुरिति प्रश्नमुपक्षिप्य, 'अहमेकः प्रथममासं वर्तामि च भविष्यामि च नान्यः कश्तिन्मत्तो व्यतिरिक्त इती' ति अहमिति भगवन्तं गृहीत्वा तत्र सार्वात्म्यमुपदिश्य 'इति' शब्देन रुद्रवाक्यस्य परिसमाप्तिं रव्यापयित्वा, 'पुरुष एवेदं  सर्व' मिति पुरुषस्य खलु सार्वात्म्यं कथमस्येत्यपेक्षायां वामदेवन्यायं स्फोरयितुं 'सोन्तरादन्तरं प्राविश' दिति (स आनन्दमयः प्राणमयादन्तरात्मनो मनोमयादन्तरं विज्ञानमयं प्राविशत् । एकमेव अन्यत्रापि सर्वत्र 'स प्राविश' दिति ।) भगवतस्सर्वान्तरात्मत्वमुक्तवक्ष्यमाणसार्वात्म्यव्यवहारहेतुतयोक्त्वा, पुनरपि 'सोहन्नित्यानित्य' इत्यारभ्य 'स्वेन तेजसे' त्यन्तेन रुद्रवाक्यमुपन्यस्य 'ते देवा रुद्रन्नापश्य' न्निति यथापूर्वं स्वातन्त्र्येण दर्शनाभावमुक्त्वा 'ते देवा रुद्रं ध्यायन्ती' ति यथोपदेशं भगवदात्मकतया ध्यानमुक्त्वा 'ते देवा रुद्रं स्तुवन्ति यो ह वै रुद्रस्स भगवान् यश्च ब्रह्मा च तस्मै वै नमो नम' इति यो रुद्रस्सभगवानेव यो ब्रह्मा सोपि भगवानेव अत उभयात्मकाय भगवते नमस्कार उक्तः । प्रथमपक्षे शरीरविशिष्टगतरुद्रत्वज्ञाने किं प्रयोजनमिति बुद्ध्या देवानुजिघृक्षया भगवन्तमुपदिदेश । अत्र किमर्था जिज्ञासा ज्ञातव्यमेव जानन्त्विति भावः । प्रश्नोत्तरयोर्वैयधिकरण्यपरिहारार्थं तथोपासनार्थं च सामानाधिकरण्येन उत्तरं कृतम् । तपस्वित्वं च 'सोपि त्र्यम्बक इमामृचमुद्गायन्नुत्ग्रथितजटाकलापः प्रत्यक्ज्योतिष्यात्मन्येवारमतारमते' ति तापनीयवाक्यसिद्धम् । रुद्रपदस्य परमात्मपरत्वेपि प्रतिपर्यायं रुद्रविशेषणोपादानाद्रुद्रं स्तुन्तीत्युक्तम् । निर्धारणाशक्ताः पप्रच्छुरिति पक्षे परिचयेन रुद्रं ज्ञात्वा रुद्रपदं प्रयुक्तवन्तः । एवमितिकरणं स्वस्थान एव योजितम् । 
कृत्स्नरुद्रवाक्यसमाप्तावितिकरणं योज्यमित्यप्याहुः । तदानीं 'सोन्तरा' दिति वाक्यमपि रुद्रस्यैव । भगवत्सार्वात्म्यमेव मया व्यपदिश्यत इति भावः । अस्यां योजनायां 'सोहन्नित्यानित्य' इत्यत्र स इति निर्देशस्स्वरसो भवति । 'प्राविश' दिति स्वेनैवोक्तं स इति परामृश्य स परमात्मैव अहञ्च नित्यश्चानित्यश्चेत्येवं स इति निर्देशस्सफलोपि भवति । पक्षान्तरे तु पूर्वमहमेवेति वाक्यनिर्दिष्टस्य स्वस्य स इति परामर्शः स्यात् , तदा न किञ्चित् प्रयोजनम् । यदि स इति भगवन्तमेव परामृश्य स एव अहं च नित्यश्चेत्येवमर्थः पक्षान्तर एवोच्येत ; तदा साफल्यमस्त्येव, अप्रकृतस्यापि प्रसिद्धिमूलः परामर्शः, इत्यास्थेयम् । सः अन्तरादन्तरं परमात्मानं ज्ञातवानित्यर्थः । इत्यपि वदन्ति ।
	परेतु - 'इति सोन्तरादन्तरं प्राविश' दित्येतदुत्पाट्य कृत्स्नरुद्रवचनसमाप्त्यनन्तरं प्रक्षिप्य रुद्रो देवदृश्यं स्थूलरूपं विहाय सूक्ष्मरूपं प्राविशदित्यस्यार्थं यथेष्टमुत्प्रेक्षयन्ति । अत्रोत्पाटनप्रक्षेपदोषौ स्फुटावेव । अन्तरादन्तरमिति कोशप्रत्यभिज्ञा स्फुटा । प्राविशदिति नामरूपव्याकरण प्रसिद्ध्यानुप्रवेशप्रत्यभिज्ञापि स्फुटैव । दिशश्चान्तरमिति चानन्वितम् । अत उत्प्रेक्षामात्रमकिञ्चित्करमेव । 'यो वै रुद्रस्स भगवा' नित्यत्र उक्तार्थ एव स्वरसः । भगवच्छब्दस्यापि रुद्रपरत्वे यो रुद्रः यश्चान्यस्ताभ्यान्नम इति वाच्यम् ; तस्मा इत्यनन्वितमेव, यो रुद्रो ब्रह्माभूदित्यर्थाङ्गीकारे द्वितीययत्पदासामञ्जस्यम् , यो रुद्रोभूद्यो ब्रह्माभूदित्यर्थाङ्गीकारे धर्म्यन्तरं स्वरसतो लभ्यते, पक्षद्वयेपि स भगवानिति तच्छब्दस्य स्वारसिकयच्छब्दप्रतिनिर्देशकत्वभङ्गः, यो वै रुद्रस्स भगवान् तस्मै नमो य एव च ब्रह्मा तस्मै नम इत्यर्थः । ब्रह्मशब्दो रुद्रपर्यन्त इत्यङ्गीकारेप्ययन्दोषस्समानः, तस्मै नम इत्यावृत्तिरधिका । सिद्धान्ते यश्च ब्रह्मा सोपि भगवानिति तद्भगवच्छब्दावृत्तिस्तु न दोषः, चकारेण द्योतनात् । एवञ्च यो वै यश्चेति वाक्यद्वयेन उभयतादात्म्यमुक्त्वा 'तस्मै नम' इति तृतीयवाक्येन तादृशस्य भगवत एव नमस्कारः क्रियत इति पूर्वोक्त एवार्थस्स्वरसः । एवमुक्तार्थस्येह विवक्षितत्वादेव तद्विवक्षाभावे भङ्ग्यन्तरं दृश्यते । तथा तापनीये 'योह वै नृसिह्मो देवो भगवान् यश्च ब्रह्मा भूर्भुवस्सुवस्तस्मै वै नम' इति । अत्र पूर्वोक्तार्थस्य तात्पर्यगोचरत्वाभावेन यश्च ब्रह्मा सोपि भगवानेवेत्येवं वाक्यभेदस्याविवक्षिततया भगवानित्यतः प्राक् तच्छब्दाप्रयोगः । अत्र च यो नृसिह्मो देवो भगवान् तस्मै नम इति स्वरूपेण नमस्कृत्य, यश्च ब्रह्मा तस्मै नम इति अन्तर्यामी नमस्यते । तस्मै नम इत्युत्तरवाक्य एवान्वितम् , अव्यव - धानात् ; भूरादिपर्यायेषु 
तत्पदलिङ्गवचनयोर्भूरादिलिङ्गवचनानुरोधित्वाच्च पूर्ववाक्ये तत्सजातीयपदाध्याहारः । अतोस्मिन्प्रकरणे प्रतिपर्यायमुत्तरवाक्यं तत्तदन्तर्यामिनमस्कारपरम् । अत एव 'या सरस्वती तस्यै नमः' 'या श्रीः तस्यै' 'या गौरीतस्यै' 'या प्रकृतिस्तस्यै' 'या विद्या तस्यै' 'याश्चतस्रोऽर्धमात्रास्ताभ्यः' 'ये च देवास्तेभ्यः' 'ये चाष्टौ ग्रहास्तेब्यः' 'यानि पञ्च महाभूतानि तेभ्यः' इत्येवं विशेषणानुसारिलिङ्गवचननिर्देशः, भगवानित्यन्वयस्याविवक्षिततया तत्तदन्तर्यामिनमस्कारस्यैव विवक्षितत्वात् । अधर्वशिरसि तु सोपि भगवानेव तादृशे भगवते नम इत्यन्वयस्य विवक्षितत्वादेव 'या च भूस्तस्मै या च पृथिवी तस्मै याश्चा पस्तस्मै यानि च नक्षत्राणि ये चाष्टौ ग्रहा स्तस्मै नम' इति तत्तद्विसेषणातिलङ्घिभगवच्छब्दानुरोधिलिङ्गवचननिर्देशः । नन्वस्त्वेवं योजना, अथापि 'यो रुद्रस्स भगवा' नित्यत्र भगवच्छब्दे यौगिकत्वमेवेष्यत इति चेन्न ; - बाधकं विना स्वारसिकरूढिपरित्यागायोगात् । किंच - योरुद्रस्स सार्वज्ञ्यादिगुणकः, यश्च ब्रह्मा सोपि सार्वज्ञ्यादिगुणक इत्युक्तौ अन्यत्रापि तथात्वे अयोग्यार्थता रुद्रस्तुतिविरोधश्च । तस्माद्रूढ्या भगवत्परत्वमेव युक्तम् । (तदेतद्रुद्रचरित मिति) हृदये सप्रणवं सार्वात्म्यविशिष्टभगवदनुसन्धानं रुद्रेणानुष्ठितमित्यर्थः । (तदेतदुपासितव्य मिति) रुद्रेणोपासितं सार्वात्म्यविशिष्टं वस्तूपासितव्यमित्यर्थः । प्रतिपर्यायं रुद्रविशेषणोपादानात् रुद्रान्तर्यामिणस्सार्वात्म्योपासनमिह विधीयते । एवं रुद्रान्तर्यामितयोपासने अह्गविशेषो विधीयते (व्रतमेतत् पाशुपतमिति) एतत्वक्ष्यमाणमित्यर्थः । पाशुपतं पशुपतिनानुष्ठितम् । इदमेव व्रतं कालाग्निरुद्रोपनिषदि प्रतिपाद्यते । अतस्सापि भगवदुपासनाङ्गविधिपरतया भगवत्परैव । पञ्चमखण्डे - 'एक एव रुद्र' इति भगवत्परतया श्वेताश्वतरे व्याख्यातम् । ईशानादिशब्दाः 'यस्सर्वान् लोका' नित्यादिना योगार्थाभिधानात्तन्मुखेन भगवदभिधायकास्सन्तः तदभिधायकं प्रणवं बोधयन्ति । षष्ठे 'एषो हि देव' इति परमप्रकृतपुरुषपरम् ; न तु 'तदेतद्रुद्रचरित' मिति प्रासङ्गिकोपसर्जनरुद्रपरम् , 'विश्वतश्चक्षु' रित्यादिना पुरुषसूक्तार्थप्रत्यभिज्ञानात् । अम्भसिवाक्याच्चायमेवार्थः स्थापितः । 'ईशानं पुरु' मितीशानशब्दः 'अधितिष्ठती' त्युक्तयोगार्थपरस्सन् पुरुषविशेषणम् । एवं च भगवत एव जगत्कारणत्वात्कारणत्वस्यैव च ब्रह्मलक्षणतयाभिधानात् 'अनुष्टुभो वा इमानि भूतानिजायन्ते - अनुष्टुभा जातानि जीवन्ति - अनुष्टुभं प्रयन्त्यभिसंविशन्ती' ति 
तापनीयवाक्यप्रत्यभिज्ञापक 'यतो' वेत्यादिवाक्यवियत्वाच्च प्रतिज्ञासूत्रस्य भगवत्परतया कृत्स्नमपि शास्त्रं भगवत्परमिति सिद्धम् । 
	अपि च प्रथमपादे जगत्कारणत्वेन लक्षितं ब्रह्म अन्यदिति साध्यनिर्देशेन चिदचिद्विलक्षणमिति प्रसाध्य त्रिपाद्यधिकरणानां साध्याकाङ्क्षायां 'ब्रह्मजिज्ञासे' ति प्रतिज्ञासामर्थ्यादेव ब्रह्मविचारत्वात् ब्रह्मेति साध्ये लब्धेपि स्वाभिमतदेवतास्फोरणार्थमाकर्षापकर्षाभ्यां पूर्वोत्तराधिकरणेषु तदधिकरणे चान्वयतात्पर्येण त्रिपादीमध्यपादमध्यमाधिकरणे 'ईक्षतिकर्म व्यपदेशात् स' इतिसूत्रे 'स' इति भगवन्तं निर्दिशन् स्वयमेवाचार्यः स्वाभिमतां देवतां प्राचिख्यिपत् । 'तदुपर्यपी' त्याद्यधिकरणत्रयस्य प्रासङ्गिकगर्भाधिकरणत्वादस्याधिकरणस्य पादमध्यता । 'परात्परं पुरुशयं पुरुषमीक्षत' इति ईक्षतिकर्म सः, 'सहस्रशीर्षापुरुषः' 'तद्विष्णोः परमंपदं सदा पश्यन्ति सूरयः' 'अमृतमभयमशोकमनन्त' मिति पुरुषसूक्तकठवल्लीसौबालादिप्रसिद्धः परमपुरु एव, न हिरण्यगर्भः, व्यपदेशात् - विशेषोपदेशात् , परमपुरुषप्रत्यभि- ज्ञापकशब्दात् । पुरुषश्रुतेरीक्षणामृतत्वाद्युपदेशाच्चेत्यर्थः । त्रिपादीप्रथमाधिकरणे 'स' इति निर्देशे विवक्षितदेवता न लभ्येतेत्यस्मिन् सूत्रे तथा निर्देशः कृतः । सच सर्वार्थ एव, श्रुतं परित्यज्याश्रुतकल्पनस्यान्याय्यत्वात् । तस्मात् त्रिपाद्यधिकरणेषु सर्वत्र 'स' इत्येव साध्यम् । पुरुषविष्णुनारायणादिशब्दित इत्यर्थः । यद्यस्मिन्नधिकरणे 'स' इति निर्देशो न सर्वार्थः, न च स्वाभिमतदेवताप्रकटनार्थः, तदा तद्वैयर्थ्यमनिवार्यम् । यद्यपि द्वितीयपादे 'अत एव च - स ब्रह्मे' ति ब्रह्मपदं श्रूयते, चतुर्थपादे 'प्राज्ञो हि प्रकरणा' दिति प्राज्ञपदं श्रूयते, तथापि तयोस्तत्तदधिकरणप्रतिज्ञार्थता नास्त्येव, आक्षेपपरिहारशेषत्वात् । अत इदमेव साध्यं सर्वान्वयार्हम् । आचार्यैस्तु सन्निहितपक्षपातिशिष्यानुग्रहाय ब्रह्मप्राज्ञशब्दयो- स्तत्तत्पदानुयायित्वमनास्थयानुगृहीतम् । अनास्था च तत्तदधिकरणव्याख्यानसमये तदनुक्तेरवगम्यते । भाष्ये तत्र तत्र ब्रह्मेति निर्देशस्साध्यस्पाष्ट्याय । तस्य विष्ण्वादिपर्यायत्वविवक्षया सर्वार्थत्वाभावेपि परमपुरुषतात्पर्याभावे वैयर्थ्यप्रसङ्गा- देवास्याधिकरणस्य परमपुरुषतात्पर्ये सत्यन्येषामपि तथैव वाच्यम् । अतस्सिद्धं भगवानेव शास्त्रवेद्य इति । भगवत एवान्तरादित्यविद्यादिवेद्यत्वादत्र चाधिकरणेषु ब्रह्मणस्तत्प्रतिपादनात्तस्यैव परब्रह्मत्वमाविष्क्रियते । अन्तरादित्यविद्यादिवेद्यत्वञ्च भगवतस्तत्तदधिकरणेषु स्पष्टीभविष्यति ।
	'शब्दादेव प्रमित' इत्यत्र शब्दशब्दो न वाक्यव्यावर्तकः ; वाक्यस्यापि शब्दत्वात् , अतश्शब्दशब्दो 'भूतभव्यस्येशान' इति वाक्यपरः, किमङ्गुष्ठप्रमितो जीवः ? उत सर्वेश्वरः ? इति हि सन्देहः, अतः सर्वेश्वरत्वबोधकश्शब्दश्शब्दादेवेति ग्रहीतुं युक्त एव । किञ्चात्र ईशानशब्दो न श्रुतिः, भूतभव्यसमभिव्याहारेण रूढ्यनुन्मेषात् । नचौत्सर्गिकरूढ्यर्त्थोपस्तितिस्तदुपादानेपि दुर्वारेति वाच्यम् ; शब्दस्यै कार्थप्रतिपादनेन चरितार्थस्यार्थद्वयपरत्वासम्भवात् । अन्यतरनियामकाभावात्तु क्वचिद्योगरूढ्यर्थद्वयपरत्वम् । यद्वा - अर्थद्वयतात्पर्यग्राहकसद्भावे उभयपरत्वम् , निर्धारकाभावे रूढितात्पर्यग्राहकमात्रसद्भावेतु तन्मात्रपरत्वम् , तावन्मात्रेण प्रयोगस्य चारितार्थ्यात् ; योगद्वयतात्पर्यग्राहक सद्भावेप्युभयपरत्वम् ; अत एव शेषोपपत्तिः, आर्षानेकनिरुक्त्युपपत्तिश्च । इह तु प्रतिसम्बन्ध्युपादानं योगार्थग्रहणे नियामकमस्ति । अतो योगार्थस्योन्मिषितत्वान्न रूढ्युन्मेषः । योगोन्मेषे रूढेर्निमग्नत्वादेव हि 'पद्मानि यस्याग्रसरोरुहाणी' त्यत्र पद्मपदप्रयोगः । यदुक्तं व्यङ्ग्यप्रधानत्वात्काव्यस्य गिरेरौन्नत्यव्यञ्जनाय योगे शब्दस्योपक्षयान्न तत्र रूढिविवक्षा, इह व्यङ्ग्यार्थविवक्षाविरहान्न रूढिर्निमग्नेति ; तन्न, योगार्थप्रतीतिरेव हि व्यङ्ग्यप्रतीतिनिमित्तम् ; न तु रूढ्यविवक्षापि ; योगार्थप्रतीतिश्शब्दस्य स्वभावादवर्जनीयतयैवेति । रूढिस्तु अग्रपदेनैव योगोन्मेषहेतुना वारिता । तस्य च योगोन्मेषहेतुत्वमधिकरणाकाङ्क्षेण सरसा अन्वयात् । रोहस्य हि अधिकरणाकांक्षा सरसैव पूर्णा । वस्तुतस्तु ऊर्ध्वमुखैः प्रबोधनमौन्नत्याभिव्यञ्जकम् , न तु योगार्थस्तदभिव्यञ्जकः । नारायणार्यास्तु 'योगरूढ्योर्विकल्य एव अक्षादिशब्द इव रूढ्योः, अत एवंजातीयकानां शब्दानामवयवार्थसमुदायार्थयोः प्रयोगविकल्प- दर्शनादुत्पलादिष्वपि पङ्कजादिशब्दानवयवार्थविवक्षया वाक्यवित्प्रयुङ्क्ते, अपङ्कप्रभवेषु स्थलजेषु नारायणनाभिजाते च पङ्कजशब्दं प्रयुङ्क्ते' इति । एवं चात्र प्रतिसम्बन्ध्युपादानेनावयवार्थस्य विवक्षणीयत्वान्न रूढ्या रुद्रोपस्थितिः । तस्माद्ब्रह्ममीमांसाशास्त्रं भगवत्परमिति सिद्धम् ।
	तत्र भगवान्वेदाचार्यो निखिलजगदनुजिघृक्षया ब्रह्ममीमांसाशास्त्रं प्रणेतुकामः स्वग्रन्थे प्रेक्षावदुपादित्सासाधनाय विचारकर्तव्यतामादौ चतुर्भिस्सूत्रैर्निरूपयति । तदुक्तं 'व्युत्पत्त्यभावः प्रतिपत्तिदौस्थ्यमन्येन सिद्धत्वमथाफलत्वम् । एतानि वै सूत्रचतुष्टयेनानारम्भमूलानि निराकृतानि' ।। इति । भगवानपि द्वितीयपादादौ  
प्रथमपादाधिकरणार्थानुक्रमेण 'प्रथमे पादे अधीतवेदः पुरुषः कर्ममीमां- साश्रवणाधिगतकर्मयाथात्म्यविज्ञानः केवलकर्मणामल्पास्थिरफलत्वमवगम्य वेदान्तवाक्येषु चापातप्रतीतानन्तस्थिरफलब्रह्मस्वरूपतदुपासनसमुपजातपरमपुरुषार्थलक्षणमोक्षापेक्षोऽवधारि तपरिनिष्पन्नवस्तुबोधनशब्दशक्तिर्वेदान्तवाक्यानां परस्मिन्ब्रह्मणि निश्चितप्रमाणभावस्तदिति- कर्तव्यतारूपशारीरकमीमांसाश्रवणमारभत इत्युक्तं शास्त्रारम्भसिद्धये' इत्यनुजग्राह । तत्र शास्त्रमारम्भणीयमित्युक्तमिति वक्तव्ये शास्त्रारम्भसिद्धय इत्युक्तिर्हि शास्त्रारम्भणीयताया एतदधिकरणासाधारणार्थत्वाभावमधिकरणान्तरसाधारण्यञ्च ख्यापयति । तथा समन्वयाधिकरणोपक्रमे 'सिद्धस्वरूपं ब्रह्म न शास्त्रं प्रतिपादयतीत्याशङ्क्याहे' ति, 'तत् - शास्त्रप्रमाणकत्वम् , ब्रह्मणस्सम्भवत्येवे' ति च तस्याधिकरणस्य शास्त्रारम्भहेतुभूतप्रामाण्यसमर्थनार्थत्वमनुजग्राह । तथा ईक्षत्यधिकरणोपक्रमे 'ब्रह्मजिज्ञास्यमित्युक्त' मिति चतुस्सूत्र्यर्थोऽनूदितः । शब्दसामर्थ्यादर्थसामर्थ्याच्च चतुस्सूत्र्यारम्भार्था । शब्दसामर्थ्यन्तावत् 'अथातो धर्मजिज्ञासे' त्यनन्तरं 'चोदानालक्षणोर्थो धर्म' इतिवदिह 'अथातो ब्रह्मजिज्ञासे' त्यनन्तरं जन्मादिकारणं ब्रह्मेति नोक्तम् , अपि तु 'जन्माद्यस्य यत' इति । अतस्सूत्रद्वयस्यापि भिन्नवाक्यताया अभिमतत्वात् तत्र पुनधर्मशब्दः, अत्रत्वेकवाक्यताया अभिमतत्वात् पूर्वसूत्राध्याहृतकर्तव्यत्वसाध्यान्वयार्थं यत इति निर्दिष्टम् । ततश्च यतोस्य जन्मादि तद्ब्रह्मजिज्ञासा कार्येत्यवगम्यते । 'शास्त्रयोनित्वा' दित्यपि साध्यानुक्तेः पूर्वसाध्येनैवान्वेति । साध्यान्तरविवक्षायां समन्वयसूत्र इव कथं प्रतिज्ञान्न कुर्यात् ? 'तत्तु समन्वया' दित्यस्य तृतीयसूत्रशेषत्वं स्फष्टमेव । तस्मात्समन्वयेन शास्त्रप्रमाणकत्वात् जन्मादिकारणं ब्रह्म विचारार्हमिति शब्दस्वारस्यसिद्धो महावाक्यस्य पर्यवसितोऽर्थः । सूत्रभेदो न्यायभेदनिबन्धनः । उक्तं शब्दसामर्त्थ्यम् । यदि शब्दसामर्थ्यानुगुणमर्त्त्थसामर्त्थ्यन्न भवेत्तदा शब्दसामर्त्थ्यमबाधकमिति शङ्क्येतापि ; अस्ति च शब्दसामर्थ्यानुगुणमर्त्थसामर्थ्यमपि, चिदचिद्य्यावृत्तलक्षणासम्भवे ततो भेदासिद्ध्या ब्रह्मादिपदानां जीवपरत्वे वेदान्तभागस्याधिकारिप्रशंसार्थतया कर्मशेषत्वेन तद्विचारो न कर्तव्य इति स्यात् , धर्मलक्षणाभावेपि ज्योतिष्टोमादिवाक्यप्रतिपन्नार्त्थगोचरविचारस्यानारम्भहेत्वभावान्नैक- वाक्यता कृता । लक्षणासम्भवस्यानारम्भहेतुत्वं वाचस्पतिरप्याह 'तस्माल्लक्षणाभावान्न जिज्ञासितव्यमित्याक्षेपाभिप्राय' इति । कल्पतरुकारश्च 'प्रथमसूत्रेण 
द्वितीयसूत्रस्याक्षेपलक्षणां सङ्गतिमाहे' ति । तृतीये पूर्वपक्षस्यानारम्भहेतुत्वं स्पष्टमेव । चतुर्थस्य पूर्वशेषत्वान्न पृथग्वाच्यम् ।

जिज्ञासाधिकरणम् । (1)
1 - अथातो ब्रह्मजिज्ञासा ।। 1 ।।
	अत्र सन्देहः, इदं शस्त्रमारम्भणीयन्न वेति, तदर्त्थं ब्रह्ममीमांसाशास्त्रे प्रेक्षावदुपादित्सा सम्भवति नेति, तदर्त्थं ब्रह्मविचारः कर्तुं योग्य उत नेति, तदर्त्थं कर्माल्पास्थिरफलत्वनिर्णयसहितसिद्धब्रह्मतात्पर्यसम्भावनाविशिष्टब्रह्मज्ञानानन्तस्थिरफलत्वापातप्रतीतिरूपविशिष्टाधिकारो लभ्यते न वेति, तदर्त्थं वेदान्तेषु सिद्धब्रह्मतात्पर्यसम्भावनाविशिष्टापातप्रतीतिस्सम्भवति न वेति, तदर्थं सिद्धे पदानां व्युत्पत्तिरस्ति न वेति । यदा सिद्धे पदानां व्युत्पत्तिर्नास्ति तदा वेदान्ते सिद्धतात्पर्यसम्भावनाविशिष्टापातप्रतीतिर्न सम्भवति ; यदा न सम्भवति, तदा विशिष्टाधिकार्यलाभः, यदा तदलाभः तदा न विचारः कर्तुं योग्यः, यदा न योग्यः तदा शास्त्रे न प्रेक्षावदुपादित्सासम्भवः ; यदा न सम्भवस्तदा न शास्त्रमारम्भणीयम् ; इति पूर्वपक्षे फलफलिभावः । यदा सिद्धे पदानां व्युत्पत्तिः तदा वेदान्तेषु सिद्धतात्पर्यसम्भावनाविशिष्टापातप्रतीतिस्सम्भवति ; यदा सम्भवति तदा विशिष्टाधिकारिलाभः ; यदा च तल्लाभः तदा विचारः कर्तुं योग्यः ; यदा च योग्यः तदा शास्त्रे प्रेक्षवदुपादित्सा सस्भवति ; यदा च सम्भवति तदा शास्त्रमारम्भणीयम् ; - इति सिद्धान्ते फलफलिभावः । 
	अत्र प्राभाकराद्युक्तरीत्या - सिद्धे न व्युत्पत्तिः, अतो न वेदान्त वाक्यैर्ब्रह्मप्रतिपत्तिः । अथ स्याद्वेदान्तेषु तत्र तत्रेपासनरूपकार्यश्रवणात्तदन्वितवाक्ये ब्रह्मप्रतिपत्तिस्सम्भवत्येवेति ; उच्यते । सद्विद्यायान्तावदुपासनरूपकार्यन्न श्रूयते, अतस्तस्यास्सम्प्रतिपन्नाधिकारिमुखेन कर्मार्त्थवादता वाच्या ; एवञ्चोपनिषदन्तराणामपि तथात्वं स्यादिति न ब्रह्मप्रतीतिसम्भवः । ननूपासनस्य वेदान्तेषु श्रवणादन्तरङ्गतया सद्विद्यायास्तदन्वय एव युक्तः, न कर्मान्वयः, तस्याः कथञ्चिद्यत्र क्वचनान्वयेपि स्ववाक्यश्रुतोपासनानां वाक्यान्तरणां किमर्त्थं दूरधावनम् ? अतो ब्रह्मबोधनं कार्यव्युत्पत्तावपि सम्भवतीति चेन्न ; - एवं कार्यपरतयैव प्रामाण्ये तदर्त्थतया 
प्रतिपन्नेष्वर्त्थसत्त्वनिर्बन्धाभावान्न ब्रह्मसिद्धः । यद्यप्युपास्यसमर्पकतया प्रामाण्यन्त- दुपस्थापकानां सम्भवति, तथापि वेदान्तवाक्येषु वाक्यान्तरादिव्याहतिप्रतीतेर्न्यायेन कथञ्चिदविरोधो नेयः, स किमर्त्थं कार्यः ? न हि पूर्वभागप्रतिपन्नार्थवादिकार्त्थषु विरोधः केन चिन्न्यायेन परिह्रियते, किन्तु लक्षणादिना कथञ्चित् स्तुत्युपयोग इष्यते, कार्यवाक्यार्थस्यावैकल्याद्विरोधेपि ह्यर्थवादो निष्प्रत्यूह एव, अतो वेदान्तानां विधिसरूपार्त्थवादतया कर्मविधिरूपकार्यपरत्वं स्यात् ; न तु जीवविलक्षणब्रह्मपरत्वम् , तस्माद्वेदान्तानां सिद्धब्रह्मतात्पर्यसम्भावनाविशिष्टापातप्रतीतिर्न सम्भवति । तस्माद्विशिष्टाधिकारी न लभ्यत एव । अत्राधिकार्याक्षेपेणैव विषयप्रयोजनसम्बन्धाक्षेपोपि  सिद्धः, सिद्धब्रह्मणि तात्पर्याभावनिर्णये त्रयाणामप्यसम्भवात् । तथाहि - वेदान्ताः कर्मार्त्थवादास्संवृत्ताः ; अतस्तदर्त्थषु न विचारणीयमस्ति । अर्थवादत्वादेव न ब्रह्मज्ञानस्य मोक्षफलकत्वसम्भव इति । एवं प्रेक्षावत्प्रवृत्त्यङ्गविरहात् ब्रह्ममीमांसाशास्त्रमनारम्भणीयाम् । - इति पूर्वःपक्षः ।।                   
