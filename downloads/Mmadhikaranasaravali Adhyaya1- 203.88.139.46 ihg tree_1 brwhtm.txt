श्रीः
श्रीमान्वेङ्कटनाथार्यः कवितार्किककेसरी ।
वेदान्ताचार्यवर्यो मे सन्निधत्तां सदा हृदि ।।

शास्त्रावतारः
 
1. स्वस्ति श्रीरङ्गभर्तुः किमपि दधदहं शासनन्तत्प्रसत्त्यै 
 सत्यैकालम्बि भाष्यं यतिपतिकथितं शश्वदद्ध्याप्य युक्तान्। 
 विश्वस्मिन्नामरूपाण्यनुविहितवता तेन देवेन दत्तां 
 वेदान्ताचार्यसंज्ञामवहितबहुवित्सार्थमन्वर्थयामि ।।
2. श्रीमद्भ्यां स्यादसावित्यनुपधि वरदाचार्यरामानुजाभ्यां
 सम्यग्दृष्टेन सर्वंसहनिशिततधिया वेङ्कटेशेन क्लृप्तः।
 सेव्योसौ शान्तचित्तैः श्रवणरसनया शान्तिलाभार्थिभिर्वा
 सिद्धश्शारीरकार्थे सहजबहुगुणः स्रग्धरादुग्धराशिः।।
3. त्रय्यन्तस्वान्तवादिन्यधिकरणगणे पौनरुक्त्योक्तबाधौ
 मन्दत्वासङ्गतत्वे विशयमफलतां मानबाधं च मन्तॄन्।
 दिङ्मोहक्षोभदीनान् दिनकरकिरणश्रेणिकेवोज्जिहाना
 हृद्या पद्यावलीयं हृदयमधिगता सावधानान्धिनोतु ।।
4. गम्भीरे ब्रह्मभागे गणयितुमखिलं कः प्रवीणः प्रमेयं 
 दिङ्मात्रं दर्शयन्नप्यहमिह निपुणैः प्राध्वमध्यक्षणीयः।
 मा भून्निश्शेषसिद्धिस्तदपि गुणविदः स्फीतनिस्सीमरत्ने
 मध्येहारं निधेयम्महति जहति किम्मौक्तिकं लब्धमब्धौ।।
5. वेदार्थन्यायचिन्त्ये प्रथममधिगतः कर्मवर्गः प्रमाणैः
 भेदैरङ्गैः प्रयुक्त्या क्रमविरचनयाऽथाधिकृत्याऽतिदिष्ट्या।
 तत्राशेषैर्विशेषैस्तदनु तदनुवर्त्यूहतः प्राप्तबाधैः
 तन्त्रेणाथ प्रसक्त्या तत उपरि चतुर्लक्षणी देवतार्था।।
6. प्राग्धर्मेऽल्पास्थिरार्थे प्रशमितविशये तादृशाराध्ययुक्तेऽ-
 थातश्शारीरकांशे बहुविधमहिम ब्रह्म मीमांसितव्यम्।
 कृत्स्नस्वाद्ध्यायसाङ्गाद्ध्ययनसमुदितापातबुद्ध्यैव कर्म
 त्यक्त्वाऽऽदौ ब्रह्मचिन्तां किमिति न कुरुतान्तन्न तुल्योक्त्यबाधात्।।
7. प्रावण्यं प्राक्त्रिवर्गे सफलयतनतोपासनाङ्गत्वतोऽपि
 व्याख्यारूपेऽत्र शास्त्रे क्रमनियतिरसौ स्याच्च मुख्यक्रमेण।
 मानत्वादिर्विचार्यः पुरत इह तथा वाक्यवेद्यात्पदार्थो
 दृष्टान्तश्चोपमेयाद्यदि मधु सविधे यातु चाद्रिं किमर्थः।।
8. व्याचख्युः केऽपि तापत्रयहतिमितरे साधनानां चतुष्कं 
 काण्डेऽस्मिन् पूर्ववृत्तं कथयति निगमः कर्मचिन्ताफलान्तत्।
 साङ्गाधीतिर्हि सूते विशयमवसरः क्वात्र तन्त्रान्तरादे-
 रौचित्यस्थापितोऽयं क्रम इह न पुनश्चोदनासंप्रयुक्तः।।
9. नित्यप्राप्तस्य कण्ठस्थितकनकनयान्निर्विशेषस्य लब्धि-
	 र्मिथ्याभूतं निवर्त्यं श्रुतिशकलभुवः प्रेक्षणात्तन्निवृत्तिः।
 कर्मैवं क्वोपयुक्तं प्रतिभटमपि तद्वृत्ततोक्तिर्मदुक्ते
 प्राप्ताऽत्रेति प्रलापे प्रतिवचनगतिर्भाषिता विस्तरेण।।
10. मीमांसायाः कबन्धं कतिचन जगृहू राहुकल्पं शिरोऽन्ये
 किन्तैरन्तर्विरोधप्रमुषितमतिभिः बाह्यकल्पैर्भ्रमद्भिः ।
	 स्वाद्ध्यायाद्ध्यायकार्त्स्न्ये स्वविधिपरविधिप्रेरणा तावदास्तां
 कृत्स्नापातप्रतीतौ किमिति कृतधियः कृत्स्नचिन्तान्न कुर्युः।।
11. प्राधीतस्यैकरूपप्रयतननियतादेकरूपोपकारा-
 	 द्विद्यास्थानैक्यसिद्धौ क्रमनियतियुताकाङ्क्षयैकप्रबन्ध्यम्।
 	 अद्ध्यायादिष्विवावान्तरविषयफलाद्यन्यताऽत्राप्यभेत्त्री
	 तत्तुल्यः कर्तृभेदः कलिबलकलुषैः कल्पितोऽर्थे विरोधः।।
12. तत्तद्वैशिष्ट्यभेदाद्यदगणि भिदुरा देवता पूर्वभागे
	 संज्ञावैषम्यमात्रादपि कथमियताऽधीतयष्टव्यभङ्गः।
 उद्देश्याकारभेदोऽस्त्ययमिह हविषामुक्तिभिन्ने प्रयोगे
	 दौर्बल्यं त्वक्षवेद्यान्मितिचरमतया द्रव्यतो देवतायाः।।
13. जैमिन्युक्तं विरुद्धं यदिह बहुविधन्दर्शितं सूत्रकारै-
 स्तस्मादत्रैकशास्त्र्यं हठकृतमिति न ब्रह्मसंवाददार्ढ्यात्।
 तन्नस्तात्पर्यभेदैर्विहतिपरिहृतिः काण्डवत्काण्डयोस्स्यात्
	 बाह्याक्षेपार्थगूढाशयवचनभवद्भ्रान्तिशान्त्यादिसिद्धेः।।
14. आक्षिप्य स्थापनीयाः कतिचिदिह नयाः पूर्वकाण्डप्रणीताः
 केचिद्व्युत्पादनीयाः क्वचिदपवदनं ख्याप्यमौत्सर्गिकस्य।
 इत्थं सर्वत्र चिन्ताक्रम इति समतां वीक्ष्य मध्यस्थदृष्ट्या
 शाश्त्रैक्ये पौनरुक्त्यप्रभृतिपरिहृतिस्सावधानैर्विभाव्या।।
15. वृत्तिग्रन्थे तु जैमिन्युपरचिततया षोडशाध्याय्युपात्ता
 सङ्कर्षः काशकृत्स्नप्रभव इति कथं तत्वरत्नाकरोक्तिः ।
 अत्र ब्रूमस्सदुक्तौ न वयमिह मुधा बाधितुं किञ्चिदर्हाः
 निर्वाहस्तूपचारात् क्वचिदिह घटते ह्येकतात्पर्ययोगः।।
16. सौत्री सङ्ख्या शुभाशीरधिकृतिगणना चिन्मयी ब्रह्मकाण्डे
 तादर्थ्येऽनन्तरत्वेऽप्यधिकरणभिदा नाल्पसारैः प्रकल्प्या।
 अक्षोर्म्याशाहिकाष्ठाद्विरदमुनिवसूर्म्यर्द्रितत्त्वातिशक्वर्य
 क्षैरक्षैः प्रयाजैरिह भवति रसैः पादनीतिप्रबन्धः।।
17. शास्त्रं त्वेतत्समन्वित्यविहतिकरणप्राप्तिचिन्ताप्रधानै-
	 रद्ध्यायैष्षोडशाङ्घ्रिद्विकयुगभिदुरं षट्कभेदादिनीत्या।
 तत्राद्यं वक्ति सिद्धं विषयमपि परन्तत्प्रतिद्वन्द्वियुग्मं 
 स्वप्राप्तेस्साधनं च स्वयमिति हि परं ब्रह्म तत्रापि चिन्त्यम्।।
18. तत्राद्येऽत्यन्तगूढाविशदविशदसुस्पष्टजीवादिवाचः
 पश्चात्स्मृत्यादिकैरक्षतिरहितहतिः कार्यताभ्रेन्द्रियादेः।
 दोषादोषौ तृतीये भवभृदितरयोर्भक्तिरङ्गानि चाथो-
 पासारोहप्रभावोत्क्रमसरणिफलान्यन्तिमे चिन्तितानि।।
19. स्रष्टा देही स्वनिष्ठो निरवधिमहिमाऽपास्तबाधः श्रिताप्तः
 खात्मादेरिन्द्रियादेरुचितजननकृत्संसॄतौ तन्त्रवाही।
 निर्दोषत्वादिरम्यो बहुभजनपदं स्वार्हकर्मप्रसाद्यः
 पापच्छिद्ब्रह्मनाडीगतिकृदतिवहन् साम्यदश्चात्र वेद्यः।।
20. विध्युक्त्याऽधीत्य वेदान्विधिबलविरतावन्यजादेव रागात्
 कृत्स्नं मीमांसमानाः क्रमत इति परब्रह्मचिन्तान्तरन्ति।
 प्राप्ते तुर्ये युगेऽस्मिन् परिमितबलधीप्राणतद्विघ्नदृष्ट्या
 कालक्षेपाक्षमत्वात् कतिचन कृतिनश्शीघ्रमन्ते रमन्ते।।
21. रागान्मीमांसते चेत् स्वयमिह यततां किं गुरूक्त्येति चेन्न
 ब्रह्मज्ञानाप्तये गुर्वभिगमनविधेस्तेन तत्त्वोपदेशात्।
 सद्विद्याचार्यवत्त्वे प्रथयति च परब्रह्मवित्तिन्तथान्या-
 प्याचार्यादित्यधीते नियमविधिरसौ निश्चितो नीतिविद्भिः।।
22. सिद्धे व्युत्पत्तिराद्या न भवति न च धीर्लक्षणाद्युज्यते़ऽस्मिन्
 किं शास्त्रेणान्यसिद्धे न च निशमयितुस्सिद्धबोधे फलं स्यात्।
 ब्रह्मण्येवन्न मानान्युपनिषद इति स्तम्भिते तद्विचारे
 शास्त्रारम्भं चतुस्सूत्र्यघटयदुचितैर्न्यायभेदैश्चतुर्भिः।।
23. सिद्धे व्युत्पत्त्यभावे स्वरिव फलतया लक्ष्मभङ्गे च लभ्यं 
 ब्रह्मान्योक्त्या़ऽनुमानप्रमितमपि भवत्वंशतश्शास्त्रवेद्यम्।
 विध्यर्थत्वेऽप्यबाधात् परविषयवचस्स्वार्थमानं भवेदि-
 त्यन्वारुह्योक्तिदैन्यन्न हि सहत ऋजुस्सूत्रकृद्वावदूकः।।
24. द्वाभ्यामादौ प्रतीतिप्रजननमुदितं सिद्धरूपे परस्मिन्
 द्वाभ्यां वैफल्यशङ्का तदनु परिहृता शास्त्रतज्जन्यबुद्ध्योः।
 औचित्यानेकभाष्यस्वरसगतिमती प्राक्तनी वर्तनीयं
 शास्त्रारम्भार्थमेकं त्रितयमपि परं शास्त्रमित्याहुरेके।।
25. यत्तत्सेनेश्वरार्यैरगणि वकुलभृत्किङ्करैरङ्ग्यकारि
 व्यासार्यैर्न्यासि च द्विश्श्रुतमिति विशदं विष्णुचित्तैर्विवव्रे।
 अश्रौषं शेषकल्पादहमपि विदुषो वादिहंसाम्बुवाहात्
 अद्धा निर्द्धार्यते़ऽतश्चतुरधिकरणी ब्रह्मचिन्तोपयुक्ता।।
26. व्युत्क्रम्यात्राद्यतुर्यावभिदधति नयौ केचिदप्राप्तमेतत्
 बोधासिद्धौ कथं तत्फलमिह विमृशेत् सिद्धवत्कारमान्द्यात्।
 मध्यौ द्वौ रूपनामप्रजननविषयौ यद्विदुस्तच्च मन्दं 
 सत्युक्तेऽपेक्षितेऽर्थे विफलविभजनं नोचितं नीतिसूत्रे।।
 इति शास्त्रावतारः
*1.1.1. (अथ जिज्ञासाधिकरणम्)
 27. कार्ये व्युत्पत्तिराद्या नियतमिति गिरस्तत्परा एव सर्वा
 नान्या वेदेऽपि नीतिस्तत उपनिषदामूषरप्रायतैव।
 नातस्तद्वेद्यमीमांसनमुचितमिति प्रत्यवस्थीयमाने
 सिद्धे व्युत्पत्तिमाद्यां बहुमुखमवयन् ब्रह्म जिज्ञास्यमाह।।
28. अङ्गुल्या निर्दिशन्तः किमपिकिमपि तद्वाचकांशैः प्रयुक्तैः
 बालान् व्युत्पादयन्ति क्रमभवमिलितज्ञापकत्वं विदन्तः।
 सङ्घातास्ते पदानां विदधति च धियं क्वापि सिद्धे विशिष्टे
 कर्तव्ये क्वापि चेति क्वचिदिह नियतिश्शब्दशक्तेर्न कल्प्या ।।
29. संसारेऽनादिसिद्धे मुहुरनुभवतस्सञ्चितास्संस्क्रियास्स्यु-
 स्संस्कारोद्बोधकाश्च स्वयमुपनिपतन्त्यप्रकम्प्यात्प्रवाहात्।
 तत्तज्जातीयभेदग्रहणसमुचिता वृत्तयस्तन्निदानाः
 तद्वत्स्याच्छिक्षकादिव्यवहृतिषु शिशोरैदमर्थ्यादिबोधः।।
30. दक्षैराधोरणाद्यैरनुमितविविधस्वप्रयासोपयोगैः
 शिक्षाभेदा विचित्रा गजविहगमुखान् ग्राहयद्भिः प्रयुक्ताः।
 तस्मात्सार्था मनुष्यप्रभृतिषु च तथाभूतशिक्षाविशेषः
 कल्पो भाष्योदितो यन्न यदि कथमसौ कल्पते़ऽन्योऽपि मार्गः।।
31. कस्मैचित्सिद्धमर्थं कमपि कथयितुं चेष्टया चोद्यमानः
 तस्मै तं वक्ति तद्धीसमविषयतया शिक्षते तद्वचो़ऽन्यः।
 आदिष्टो बोधनार्थं यदिह वितनुते तत्तदर्थं हि युक्तं 
 तद्वाक्यात्सिद्धवेदी प्रयतत इति चेदस्त्वनादेशिकन्तत्।।
32. पुत्रस्तेऽभून्न सर्पोऽयमिति वचनतः प्रीत्यभीत्यादिलिङ्गैः
 तद्योग्यार्थन्तदूह्यं विषयनियतिरासक्तिपूर्वैः क्वचित्स्यात्।
 आवापोद्वापभेदात् प्रतिपदनियता शक्तिरप्यत्र सिद्ध्येत्
 भूयोदृष्ट्यादिसाहाय्यकमिह वचसः कार्यपक्षाविशिष्टम्।।
33. कार्ये व्युत्पत्तिराद्या भवतु तदपि किं शक्तितात्पर्यसिद्धेः
 प्राग्व्युत्पत्तिः क्रियायां नृवचसि निगमे त्वन्यथेत्यभ्युपैषि।
 स्थाप्याऽतोऽनन्यथासिद्ध्यनुगमनियतैस्सत्प्रयोगैर्हि शक्तिः
 कोऽसौ पाञ्चाल इत्याद्युचितविरतिकं सिद्धमात्रेऽपि वाक्यम्।।
34. दुःखासंभिन्नदेशप्रभृतिफलतया चोदनास्वेव सिद्धं
 श्रौतत्वादार्थवादिक्यपि भवतु फलं रात्रिसत्रे प्रतिष्ठा।
 अङ्गीकुर्मो निषेधानुगुणमिति तथाऽनर्थकृत्त्वं निषेद्ध्ये
 विद्ध्यर्थैरप्यतस्स्यादवितथविषया ब्रह्मधीरर्थवादैः।।
।। इति जिज्ञासाधिकरणम् ।। 
*1.1.2 
35 . जन्माद्यैश्चेद्विशेष्यं भवति बहुलताऽथोपलक्ष्यं ब्रवीषि
 ज्ञाताज्ञातादिदौःस्थ्यं व्यतिषजति न चालक्षिते स्यात्परीक्षा।
 उद्दिष्टब्रह्मचिन्ता तत इह कथमित्यत्र हेतुत्वलक्ष्यः
 पुंसूक्तादिप्रसिद्धो गुणनिधिरघजिद्ब्रशब्दार्थ उक्तः।।
36. नाना चेल्लक्षणानि स्वरसभिदुरता ब्रह्मणि स्याद्विशेष्ये
 खण़्डो मुण्डश्च गौरित्यभिलपनसमा धर्मिशब्दैकताऽत्र।
 तेष्वेकं चेद्यथाऽन्यत्समुदितमफलं स्याद्व्यवच्छेद्यहानेः
 खण्डत्वादिक्रमाच्चेत्यसदविहतितः खण्डतादेर्विशेषात्।।
37. तत्तत्स्वप्रत्यनीकव्युदसननियतं भेदकं नान्यबाधि
 व्याघातः कालभेदान्न भवति जननस्थापनध्वंसनानाम्।
 प्रत्येकं लक्षणत्वं सुवचमिह बहूदाहृतिर्धीमहिम्ने
 संभूयाप्याहुरेके फलमपि च तदाशङ्कितार्थव्युदासः।।
38. ज्ञातं चेन्नोपलक्ष्यन्न च यदि नतरां लक्ष्मयोगाप्रतीतेः
 ज्ञाताज्ञातांशभेदस्विह दुरभिलपो लक्षणेनैव वेद्ये।
 ब्रह्मत्वं ब्रह्मशब्दान्वितिरपि विदितेऽन्यत्र नोचेन्न शङ्का
 मैवन्नानागमोद्यद्विशयशमनतः श्रीमति ब्रह्मतोक्तेः।।
39. यावल्लक्ष्यावबोधं यदवगतिरतो लक्षणात्तद्विशेष्यं
 यस्याबोधेऽपि पश्चाद्यदवगतिरिदं स्यात्कुतो नोपलक्ष्यम्।
 तस्माद्द्वेधापि भाष्येऽनुमतिरनुचितेत्याशयाज्ञस्य चोद्यं
 मोक्षार्थोपास्यभेदे ह्युभयमपि समन्वेति विद्याविकल्पात्।।
40. चन्द्रे शाखेव शान्ते महति तटगतं लक्षणं कारणत्वं
सत्यज्ञानादिवाक्यैरपमृदितगुणन्तद्विभातीति डिम्भाः।
एकत्रार्थो विशेष्ये प्रतिपदनियतावर्ज्यतत्तन्निमित्त-
द्वारावृत्तिं पदानामिह विदुररुणाद्युक्तिवन्न्यायवृद्धाः।।
1.1.3. 
41. वीतावीतप्रयोगक्रमनियतिमती कार्यता विश्वमेतत्
सर्वज्ञेन प्रकॢप्तं गमयति विफलस्त्वत्र शास्त्रैर्विचारः।
इत्युन्नीतौ लघुत्वादनुमितिवशतः कर्मजैश्वर्ययुक्तो
विश्वामित्रादिनीत्या स्फुरति विभुमिहासूत्रयच्छास्त्रवेद्यम्।।
42. 	क्षित्याद्यं कार्यताद्यैः कटकमकुटवत् कर्तृपूर्वं स कर्ता
सिद्ध्येदत्राण्वदृष्टप्रभृतिजनकदृक् सर्वशक्तिश्च मैवम्।
श्रोत्राद्यैस्सौरभादिग्रहणरुचिरियन्तादृशव्याप्त्यभावात्
सर्वं हेतुन्न पश्येत् घटकृदिह न चाकर्तृता तावताऽस्य।।
43. कार्यत्वात् स्याद्विवादास्पदमिदमखिलं सर्ववित् कर्तृपूर्वं
यन्नैवन्तद्धि नैवं पुरुषवदिति नानन्यथासिद्ध्यभावात्।
हेतावेतादृशात्मन्यविदुरभिदुरं व्याप्त्यसिद्ध्यादिदौःस्थ्य-
न्तद्भङ्गे लक्षणानामगणि गमनिका तत्त्वमुक्ताकलापे।।
44. यद्यप्यात्मान्तरादेरनुमितिरनघा लिङ्गभेदैस्तथाऽपि 
प्रत्यक्षव्याप्तिशैली न खलु शिथिलिता कुत्रचित्पक्षभेदे।
आम्नाये त्वद्भुतोक्तिर्न भवति वितथा तादृशाप्तोक्तनीत्या
बाधाभावादिसाम्याद्विहतिमति भवेल्लोकवत् गौणतादिः।।
45. नन्वाम्नायप्रधानाः क्वचिदनुकथयन्त्यस्मदादेरशक्यैः
कार्यैः कर्ताऽनुमेयः पर इति तदभिप्रैतु जन्मादिवाक्यम्।
तस्मादीशानुमानत्यजनमनुचितं वैदिकस्येति चेन्न
क्वाप्यौचित्योपदेशाद्यत इति च सदाद्युक्तिसिद्धानुवादात्।।
*1.1.4
46. कर्तव्ये ह्यर्थ उक्ते निशमयितृफलं सिद्धरूपे तु न स्यात्
प्रीत्या साफल्यक्लृप्तौ वितथमपि वचः किन्न दृष्टन्तदर्थम्।
विद्यार्थत्वेऽन्यदृष्टेर्विषयवदनृतं तत् परीक्ष्यन्न भावी-
त्याक्षेपेऽनन्यशेषे निरवधिकसुखे शास्त्रतात्पर्यमाह।।
47. तात्पर्यं ब्रह्मतत्त्वेऽप्यविहिवीधिनाऽप्येकवाक्यत्वपक्षे
भेदेऽपि स्यादसिद्धेर्न भवति बलिभुग्दन्तसङ्ख्योक्तिसाम्यम्।
स्वादार्थत्वं मृषात्वक्षममिति न मृषेत्यूहने प्रीत्ययोगा-
द्वालोपच्छन्दनादिष्वपि विषयतथाभावबुद््ध्यैव हर्षः।।
48. यत्प्रीत्यर्थं वचस्तन्निखिलमनृतमित्यर्भकप्रायवाक्यं 
सत्योक्त्यानन्ददृष्टेर्न च विहतिरिहाद्ध्यक्षतश्शास्त्रतो वा।
तेनानन्यार्थसिद्धोक्त्यनृतविषयताशङ्कनस्तम्भनेन
त्रय्यन्तास्सत्यनित्याद्भुतपरमपरब्रह्मनिष्ठाः प्रमाणम्।।
49. ब्रह्मैके निष्प्रपञ्चीकरणविधिपदं ध्यानविध्यर्थमन्ये
निर्धर्माद्वैतवाक्योपचरितमितरे सिध्यतीति ब्रुवन्ति।
तेषामेषां स्वपक्षस्ववचनविहतिव्याकुलानेकजल्पाः
कल्पोऽयं बाह्यकल्पः कृतमतिपरिषत्पीठमर्दैरमर्दि।।
50. 	अन्यार्थो ह्यर्थवादस्स्तुतिमुखमुखतः स्थापितः प्रागिदानीं
	स्वातन्त्र्येण प्रमाणीक्रियत इति ततः काण्डयोस्स्याद्विरोधः।
	न स्यात्सामान्यतो हि प्रथममभिदधे मानतास्थापनार्थं
	केषांचित्स्वार्थतोक्ता स्वत इह सुभगे बोधमात्रात्पुमर्थे।।
51. त्रेधा सर्वत्र वेदे नियतविभजने चोदनाद्यंशभेदै-
	श्चत्वारोऽप्यर्थवादा मुनिभिरभिहिता ब्राह्मणांशस्य शेषाः।
	अत्रातच्छेषतोक्तौ स्मृतिहतिरिति चेद्विद्धि दत्तोत्तरन्तत्
	सामान्योक्तिर्हि सेयं तत उपरि यथामन्त्रविध्यन्यतोक्तेः।।
52. आम्नातैरैहिकार्थैरविगुणसफलैश्शाकुनज्यौतिषाद्यैः
	पारत्रिक्या प्रवृत्त्याऽप्यतिनिपुणधियामागमाश्वाससिद्धौ।
	शब्दे तस्माच्च बोधे सति परविषये दोषबाधव्यपेते
	मानं तत्र स्वतोऽसौ न कथमितरथा नैगमाध्वापलापः।।
53. शास्त्रारम्भोपपत्त्यै चतुरधिकरणी पेटिकेयं प्रवृत्ता 
	लक्ष्यस्योक्तं विशेषद्वयमिह घटते वक्ष्यमाणोपजीवि।
	सद्ब्रह्माद्युक्तिवेद्यः पर इति हि वदेत्कारणत्वाधिकारे
	वक्ष्यत्यस्य द्विलिङ्गाद्यधिकृतिषु पुनस्तादृशानन्दतादीन्।।
54. आत्मन्येवं परस्मिन्न कृत इति मिते विश्वहेतुत्वलक्ष्ये
	शास्त्रैकस्थापनीये निरुपधिपरमप्रेमयोग्ये प्रसक्ते।
	ईदृक्त्वं स्याद्यथार्हं प्रकृतिपुरुषयोर्नानुमानाद्ययोग्यौ
	दुःखास्पृष्टौ च तावित्यथ परकथनं दोधवीति क्रमेण।।
*1.1.5
55. 	गौणेक्षासाहचर्यान्न तु बहुभवनप्रेक्षणं नैव मुख्यं
	दृष्टान्ताद्यैरिहाभात्यनुमितिरचितस्तादृशाज्जन्म युक्तम्।
	सच्छब्दस्तेन मूलप्रकृतिमविकृतिं व्याहरेदित्ययुक्तं
	श्रुत्याऽन्येषां निरोधात्त्वदभिमततिरस्कारिलिङ्गादिभिश्च।।
56. ज्ञाते ह्येकत्र सर्वं विदितमिति भवत्यैक्यसिद्ध्यै प्रतिज्ञा
	मृत्तत्कार्यादयश्च त्रय इह कथितास्तस्य दृष्टान्तभेदाः।
	तेनाव्याक्तानुमानं कथितमिति वृथोत्कण्ठितं हेत्वनुक्ते-
	स्सारूप्यादेश्च हेतोरुपरि परिहृतेरत्र संभावनोक्तेः।।
57.	आदेशात्मस्वशब्दैरनियतशरणैस्त्वन्तदैक्योपदेशा-
	ज्जीवेन स्वेन साहंकरणमनहमोऽचिद्गणस्य प्रवेशात्।
	एकज्ञानेन सर्वं विदितमिति गिरा सर्वतादात्म्यवाचा
	शाखाविद्यान्तरादेरपि बहुभविता विश्वविद्विश्वमूर्तिः।।
*1.1.6.
58. 	मुख्येक्षा यद्यभीष्टा भवतु तदुचिते सा पुनर्जीवतत्त्वे
	सद्विद्यायां हि शब्दैस्त्रिभिरुपरि सतस्तस्य जीवैक्यमुक्तम्।
	इत्यूहादुज्जिहानं प्रशमयितुमथ प्रस्तुतो विश्वकर्मा
	जीवस्याप्यन्तरात्मा निरुपधिकमहानन्दथुस्स्थाप्यतेऽत्र।। 
59.	दृष्टः पूर्वं विकारे मयडिति चरमेऽप्येवमस्त्वित्ययुक्तं
	मध्ये तद्भङ्गदृष्टेः प्रचुरमिह वदेत् प्रत्ययोऽन्यस्य बाधात्।
	आनन्दप्राचुरीच प्रकृतपरसुखाल्पत्वलब्धावधित्वा-
	द्दुःखाल्पत्वानपेक्षा परदुरितभिदश्शासितुस्तद्विरोधात्।।
60.	आत्मा तस्यैष एवेत्युदितमनितरात्मत्वमस्यैव वक्तुं
	शारीरोक्तिश्च तस्मिन्निखिलतनुतया स्यादसङ्कोचवृत्तिः।
	शोध्यत्वन्तत्तदर्थानुगुणमिति विभोस्तत्प्रसाद्यत्वमात्रं 	
	प्राप्येऽस्मिन्प्राप्तिरूपा परविद उपसंक्रान्तिरानन्दसिन्धौ।।
61. निर्देहेऽस्मिन्निरंशे न हि भवति शिरः पक्षपुच्छादि किञ्चि-
	त्तस्मात्पुच्छं प्रतिष्ठेत्युदितमिह परं ब्रह्म भातीति चेन्न।
	सोढा पुच्छत्वक्लृप्तिर्यदि कथमितरन्नानुमन्येत कल्प्यं
	ब्रह्मण्यात्मप्रतिष्ठावचनमनितराधारताख्यापनाय।।
*1.1.7.
62. भूयिष्ठानन्तपुण्योपचयबलसमुद्बुद्धपूर्वोक्तभूम्नां
	शक्रादिन्यायतस्स्यात् त्रिगुणतनुभृतामीश्वराणां प्रवाहः।
	तन्नाकर्मोत्थदिव्याकृतिजनिमहिमा शासिता सर्वपुंसां
	नित्यश्रीर्ब्रध्नबिम्बे श्रुत इति स य इत्युक्त एवैष एकः।।	
63. सर्वेभ्यः कल्पकेभ्यो ह्युदित इति वदत्यन्तरादित्यविद्या
	तस्माच्छेषाभ्यनुज्ञानयत इति विभोः पुण्ययोगो़ऽस्तु मैवम्।
	आम्नातोऽनन्यशास्यस्स्ववशपरफलस्साधुना नैष भूयान्
	स्यात्पुण्ये लक्ष्मयोगादपि न सुकृतमित्यादिना पाप्मशब्दः।।
64. प्रख्यातं शुद्धसत्वं किमपि तदनघं द्रव्यमव्यक्ततोऽन्य-
 त्तद्रूपं रूपमैशं दिवि कनति तथा शेषशेषाशनाद्यैः।
	नित्यं तत्सूरिसेव्यं परतरमजहत्स्वस्वभावस्स देवः
	पुंसां संसारशान्त्यै विपरिणमयति व्यूहपूर्वैर्विभागैः।।
65.	देहत्वात् सप्तधातुत्रिमलमघभवन्दुःखकृन्नाशयुक्तं
	सांशत्वादेश्च हेतोरिति यदि तदसद्धर्मिमानेन बाधात्।
	बाधश्शास्त्रैकवेद्ये क्वचिदपि न भवेदन्यथाऽतिप्रसङ्गात्
	यत्तु स्वेच्छावतारेष्वभिनयति तदप्यासुरोपप्लवार्थम्।।
66. इत्थं विद्यात्रयेण स्थिरचरचिदचिद्देहिनस्सर्वहेतो-
	रव्यक्ताज्जीवतत्त्वादपि समधिकता यद्यपि स्यात्तथाऽपि।
	उत्थानद्वारभेदात् क्रमत इह मृदूपक्रमान् क्रूरनिष्ठान्
	अध्यायेऽस्मिन्निरुन्धन्नधिकरणगणैस्तद्गुणानुद्गृणाति।।
67.	शब्दैस्सद्ब्रह्ममुख्यैश्श्रुतिशिरसि मितं कारणं किञ्चिदेकं
	सङ्कल्पाभ्यासरूपैरतदननुगुणैश्चिन्तितश्चिद्विशेषः।
	भूताकाशादिशङ्काजननसमुचितैर्नामभिः कारणस्थैः
	क्षिप्त्वा तत्पादशेषश्रुतिसमुदयनासम्भवोक्त्या भुनक्ति।।
68.	आकाशप्राणशब्दावनितरगतिकौ रूढिभङ्गेन नेयौ
	ज्योतिश्शब्दस्तु रूढ्या प्रथयति पुरुषं दिव्यतेजोविशिष्टम्।
	प्रख्यातेन्द्रादिशब्दस्तदनु नियमितस्तद्विशिष्टप्रवृत्त्ये-
	त्येवं स्यात् पेटिकैषा द्विकयुगलवती शब्दवृत्तिक्रमेण।।
*1.1.8.
69.	अत्राकाशस्त्वशेषप्रभवविलयभूस्साम्नि दृष्टस्स्वनाम्ना
	निर्दिष्टस्तैत्तिरीयेऽप्यनितरजनितस्स्वात्मनस्सम्भवोक्त्या।
	मैवं सिद्धानुवादो ह्ययमथ च परप्राप्यतादिर्न तस्मिं-
	स्तत्कर्तात्मा विपश्चिच्छ्रुत इति विहिता स्वात्मनस्तत्प्रसूतिः।।
*1.1.9.
70.	प्राणायत्तं हि देहादिकमिह विदितं तेन तत्कारणत्वं
श्रुत्युक्तं रूढिशक्त्या सुदृढमिति न तद्व्योमवत् साधनीयम्।
तन्न प्राणस्य काष्ठादिषु महिमहतेः पूर्ववच्चानुवादात्	
आकाशोक्तेरिवोक्ते भगवति निखिलप्राणनस्यापि दृष्टेः।।
71. नोक्तिं व्याहन्ति लिङ्गं किमपि भवति तु ख्याततत्त्वानुकूलं
	शब्दश्चानन्यनिष्ठश्श्रुत इति न परो ज्योतिराद्युक्तिवेद्यः।
	विश्वोत्पत्त्युक्त्यभावेऽप्यवगतमिह तल्लिङ्गमित्याक्षिपन्तं
	रुन्धेऽथाधिक्रियाभ्यां तदुचितचिदचिद्वर्गवैशिष्ट्ययुक्त्या।।
*1.1.10.
72.	कौक्षेयज्योतिषैक्यं कथितमिह परज्योतिषस्तस्य विश्वो-
	पादानत्वं च विद्यान्तरविदितमतः कारणं वह्निरस्तु।
	मैवं पुंसूक्तवाक्योदितपरपुरुषप्रत्यभिज्ञप्त्यबाधात्
	गायत्र्युक्तिस्तु साम्यादपि च निगदितास्तस्य भूतादिपादाः।।
73.	उत्थानं ज्योतिरादावधिकरणयुगे कारणव्याप्तलिङ्गा-
	दित्याभाष्यान्यलिङ्गं स्ववचसि विहितं नेति भाष्यं कथं स्यात्।
	इत्थं विश्वादिलिङ्गं सदिह न तु पराभीष्टलिङ्गं समस्ती-
	त्युत्पश्यन् पूर्वपक्षी व्यवहरति तथा व्याहतिस्तन्न शङ्क्या।।
*1.1.11.
74.	विद्या प्रातर्दनी सा वदति हिततमोपास्तिकर्मेन्द्रमेव 
	ख्यातप्राणेन्द्रचिह्नान्वितमपि तदसौ विश्वकर्तेति चेन्न।
	ब्रह्म त्रेधा ह्युपास्यं बहुविधचिदचित्कञ़्चुकं स्वात्मना च
	प्राणेन्द्रप्रक्रमोऽपि प्रबलतरमहावाक्यवैघट्यभग्नः।।
75.	यल्लिङ्गं कारणैकस्थितमिति कथितं ज्योतिषीन्द्रे च तत्तु
	प्रख्यातान्यैकनिष्ठं प्रथममितमतस्तन्मुखोत्थित्ययोगः।
	अप्राप्ते तद्विमर्शे प्रकृतशिथिलता नेति चेत्सत्यमेतत्
	विष्णूत्पत्त्यादिनीतिभ्रमत इह पुरोवादमुत्प्रेक्ष्य शङ्का।।
76.	ज्योतिः प्राणेन्द्रशब्दाः परतरविषयाः कारणव्याप्तधर्मा-
	दित्येतत्साध्वमीषां बहुविहतिमती ख्यातमात्रे तु वृत्तिः।
	तत्कौक्षेयानलात्मा कथित इह तथा ध्यानतस्तत्फलाप्त्यै
	मुख्यप्राणादिलिङ्गं तदुपहितपरोपासनान्मोक्षणाय।।
77. कार्यं यत्कर्मवश्यं यदपि दृढमितं तन्निरूढैस्तु शब्दैः
	निर्दिष्टे ब्रह्मणि स्यात्क्वचिदगतिहता रूढिरैन्द्रीनयेन।
	तल्लिङ्गानन्यथासिद्ध्यधिगमनबलात्तद्विशिष्टे विवक्षा
	स्यादीशे ज्योतिरिन्द्राद्यभिलपनपदेऽहंत्वमादीरिते च।।
78. स्वेच्छातस्सर्वहेतुश्शुभगुणविभवानन्तनिस्सीमहर्ष-
	श्शुद्धाकर्मोत्थनित्याकृतिरनुपधिकाकाशनादिस्वभावः।
	सप्राणाप्राणभेदव्यतिभिदुरजगत्प्राणनो दिव्यदीप्तिः
	प्राणेन्द्राद्यन्तरात्मा प्रभुरधिकरणैस्सप्तभिः प्रत्यपादि।। 
*1.2.0.
1. 	अत्रायोगान्ययोगव्यपनयननयैर्ब्रह्मपादत्रिपादी-
	भागारूढैर्मृदूपक्रमकठिनपरैः प्राय आद्ये प्रसाद्ध्यम्।
	कृत्स्नाक्षेपोपशान्त्यै प्रथम इह ततः पाद उक्तिस्त्रिपादी
	क्वाचित्काक्षेपपूर्वाखिलकलहसमुन्मूलनाय प्रणीता।।
2.	अस्पष्टस्पष्टरूपस्फुटतरचिदचिल्लिङ्गवद्वाक्यचिन्ता
	भाष्ये दीपावतारेऽप्यभणि नयगणैस्सम्प्रवृत्ता त्रिपाद्याम्।
	अत्यन्तास्पष्टलिङ्गान्वितविषयमुशन्त्याद्यपादं तु केचित्
	तत्रेदन्तारतम्यं नियतनिजबलैः कर्मतार्तीयमानैः।।
3. 	पूर्वत्रासिद्धरूपैस्स्वमतिविरचितोन्नीतिभिः पूर्वपक्ष-
	स्सिद्धैस्साधारणैरप्युपधिनियमितैः प्रत्यवस्था द्वितीये।
	स्पष्टासाधारणत्वैरुपरिपरमतानूक्तिकल्पैरथेति
	न्यायैकत्रिंशदत्र प्रतिचरणविभक्त्यन्विताऽन्वेषणीया।।
4. 	विश्वं पादे द्वितीये वपुरिति कथयंश्चिन्त्यते वाक्यवर्गो
	विश्वाधारस्स आत्मेत्यभिलपनपरस्तर्कणीयस्तृतीये।
	तुर्ये साङ्ख्यादिपक्षोदितपरिपठनभ्रान्तिरुन्मूलनीये-
	त्येवं केचित्त्रिपादीं जगदुरयमपि श्रोतृबुद्धेस्समाधिः।।
*1.2.1
5.	यस्य प्राणश्शरीरं स खलु हिततमोपास्तिकर्मप्रसक्त-
	स्तस्मिञ़्जीवत्वशङ््काजगदुपजनके सौति शाण्डिल्यविद्या।
	पूर्वन्यायाच्च युक्तन्दमनमिह महावाक्यतः प्रक्रमस्ये-
	त्युत्थाने प्रक्रमोक्तानुगुणमिति महावाक्यमेकीकरोति।।
6. अन्वारुह्यात्र भेदं प्रथममधिकृतिर्भाषिता किंनिमित्तं
	विद्यैकत्वे़ऽनुवादः पर इह गुणविद्ध्यर्थमेवेति युक्तम्।
	सत्यं ब्रह्मानुमत्य क्वचिदुपनिषदि क्वापि कल्प्ये विवादे
	चिन्तैषोदाहृतिस्स्यात्परमतरचितेत्यर्थसिद्धिस्तु बोद्ध्या।।
7.	सर्वत्वं कर्मभिस्स्वैर्जनिमति घटते ब्रह्मशब्दोऽत्र चैवे-
	त्यल्पस्थानोऽल्पमानस्सुखतदितरभुग्जीव एवेति चेन्न।
	तज्जत्वादेरनूक्तेर्विविधगुणभिदादर्शनात्सर्वतादे-
	स्स्वारस्स्यादप्यणुत्वं ह्युपधिकृतमिहोपास्तये ज्यायसि स्यात्।।
*1.2.2. 	
8. 	अत्ता खल्वोदनादेर्भवभुगिति कठश्रुत्यधीतोऽप्यसौ स्या-
	न्न स्यान्मृत्यूपसिक्तस्थिरचरनिखिलग्रासतस्तल्लयोक्तेः।
	जीवव्यावर्तनं च प्रकरणविदितं भोक्तृतोक्तिर्द्वयोस्तु
	प्रेर्यत्वप्रेरकत्वप्रतिनियतरसाच्छत्रिनीत्याऽथवा स्यात्।।
9.	सत्त्वं स्वाद्वत्त्यनश्नन् ज्ञ इति विभजनात्पैङ्ग्यधीतन्तु सत्त्वं
	बुद्धिः प्राणोऽथवेति त्वृतमिह पिबतोर्जीव एकस्तयोश्चेत्।
	मैवं जन्तौ तु सत्त्वश्रुतिरियमुचिता कर्मभुङ्नाप्यनश्नन्
	तत्प्रश्नप्रक्रमोऽन्याशय इदमपि चाभाषि पूर्वापराद्यैः।।
*1.2.3. 
10. 	यद्वृत्तादेर्य एषोऽक्षिणि पुरुष इति श्रूयमाणोऽस्तु जीवो
	यद्वाऽक्ष्णोर्देवताऽर्कः प्रतिकृतिरथवा तत्र दृश्येति चेन्न।
	एतद्ब्रह्मैतदेवामृतमभयमिदं कं खमित्याद्यधीते-
	स्संयद्वामत्वमुख्यैस्स्थितिनियतिबलादर्चिराद्युक्तितश्च।।
11.	स्वातन्त्र्योत्तंसितासु श्रुतिषु न फलदस्यैव वेद्यत्ववादः
	कल्याणालोकनादेरिव विधिबलतो वेदनस्यार्थवत्त्वात्।
	तस्मादक्ष्यन्तरस्थः प्रतिकृतिपुरुषो युज्यते पूर्वपक्षे
	सेयं पूर्वापरास्वप्यधिकृतिषु यथासम्भवं नीतिरूह्या।।
12.	पूर्वन्यायेऽग्निविद्या पुरत उपनता मध्यतस्त्वत्र तस्मा-
त्तद्वन्न ब्रह्मविद्यानुगतिरिति भवेदक्षिविद्या ततोऽन्या।	
मैवं विचछित्तिरङ्गैर्न हि भवति मिता चाङ्गगताऽनेकधाऽस्याः
प्रोक्तं च ब्रह्मविद्यानुगुणमिह फलं प्राक्तु न ब्रह्मदृष्टिः।।
*1.2.4.
13.	अन्तर्यामी स जीवो बहुविधकरणायत्तधीवृत्त्यनूक्ते-
	र्नान्यो द्रष्टेति चोक्तेरिति यदि न नियन्त्रन्तरस्य व्युदासात्।
	द्रष्टृत्वाद्यं च तत्तद्विषयघटितधीरूपमीशे हि मुख्यं 
	तद्धर्माः काण्वमाद्ध्यन्दिनपठितिगतास्तस्य चात्मा शरीरम्।।
14.	स्थानैक्यादत्र शाखाद्वयपरिपठितावात्मविज्ञानशब्दा-
	वेकार्थावित्यकम्प्यन्तदपि कथयतो बुद्धिमेवेत्यपार्थः।
	लोकाम्नायप्रसिद्ध्योरनुगमत इमौ चेतने ह्येकतानौ
	बाधः केनापि नास्मिन्भवति च सत इत्यादिभिस्सामरस्यम्।।
*1.2.5
15.	दृश्यत्वादेर्निषेधो विकृतिमति भवत्यक्षरे सन्निकर्षात्
	पञ्चम्युक्ताक्षरन्तत्तदवधिकपरः पञ्चविंशोऽस्तु मा भूत्।
	सर्वज्ञत्वादिदृष्टः प्रथमसमुदितं त्वक्षरं ब्रह्म शुद्धं
	पश्चादुक्तन्तु जीवादिकमवधितया भेदतस्तत्परोक्तेः।।
*1.2.6.
16. 	स्वर्लोकादित्यवाताम्बरसलिलमहीरूपमूर्द्धादिक्लृप्त्या
	ध्येयो वैश्वानरात्मा स्थिरबहुविशयश्शब्दलिङ्गादिसाम्यात्।
	मैवं ब्रह्मेत्यधीतेर्भुवनतनुतया योगतस्त्वग्निशब्दो
	वैशिष्ट्याद्वा क्रियाङ्गं स्ववपुषि परधीर्गार्हपत्यादिधीश्च।।
17.	अन्यस्मिन्नन्यदृष्ट्या न भवति विदुषां क्वापि निश्श्रेयसाप्ति-
	स्तस्माद्वैश्वानरोऽसौ न पर इति फलं त्वन्नसिद्ध्यादि मैवम्।
	ब्रह्मैव ह्यन्यदृष्ट्यन्वितघटितमिह ब्रह्मशब्दाद्यभावात्
	सर्वाघध्वंस उक्तः फलमपि परमं ब्रह्म च व्याप्तमन्नम्।।
18. 	त्रिष्वत्रोपासितॄणां मितहृदयगुहाक्ष्यन्तरश्चिन्त्य उक्तो
	विश्वान्तर्यामितादेर्विपुलपरिमितश्चिन्तनीयस्त्रयेऽथ।
	षट्सु ब्रह्मात्मशब्दौ पुरुषपदमपि क्षेत्रतज्ज्ञप्रपञ्च-
	व्यावृत्ते विश्वहेतौ प्रकरणनियमान्नामवृत्त्या नमन्ति।।
19.	तज्जत्वादेर्हि सर्वं जग्दभिगदितं ब्रह्मभावेन पूर्वं
	सर्वान्तर्यामिता च प्रभवितुरुदिता सर्वतद्देहता च।
	तस्माद्विश्वैक्यबाधप्रभृतिबहुविधापार्थबम्भ्रम्यमाण-
	क्षुद्रक्षीबोक्तिजालं निखिलमिह नयैस्सूत्रकारो निरास।।
20.	स्वाधीनाशेषसत्तास्थितियतनतया सर्वभावेन तिष्ठन्
	ग्रस्ताशेषोऽक्षिनित्यस्थितिरखिलतनुः कल्पिताग्न्यादिगात्रः।
	स्वर्लोकाद्यङ्गवैश्वानरपदविषयो लक्षणस्यादिमस्य
	प्रोक्तः पादे द्वितीये श्रुतिनिकरशिरश्शेखरः श्रीनिवासः।।
*1.3.1.
1. 	स्पषटैर्जीवादिलिङ्गैर्युतमिह हि वचस्साद्ध्यते ब्रह्मनिष्ठं
	मध्येऽत्राधिक्रियोक्तिस्त्रिषु किमिति न तत्तत्प्रसङ्गात्तदुक्तेः।
	किञ्चास्यामर्धलौकायतिकनिरसनं प्रस्तुतार्थोपयुक्तं
	ब्रह्मोत्कर्षश्च सिद्ध्येद्गलति दिविषदां कारणैक्यभ्रमश्च।।						 
2.	न्यायास्सप्तैव साक्षात् परविषयतया सङ्घटन्तेऽत्र पादे
	सर्वाधारस्स आत्मा स्वमहिमनिलयस्तत्र तात्पर्यभूमिः।
	तत्सिद्ध्यै शासनाद्यं कथितमिह मिथस्स्यूतमालोचनीयं
	सर्वेशत्वं च षष्ठप्रमितनयमितं पश्चिमन्यायरक्ष्यम्।।
3.	सिद्धं प्रागेव मुण्डोपनिषदि परमं ब्रह्म तद्धर्मभेदै-
	र्भेदोक्तेश्चेत्यकाण्डे किमिति पुनरिमां पिष्टपेषम्पिनष्टि।
	सत्यं क्षेत्रज्ञधर्मैः पटुभिरुपनता प्रक्रियाभेदशङ््का
	प्रख्याप्य प्रत्यभिज्ञामपुनरुदयमुन्मूल्यते शब्दपूर्वैः।।
4. 	यस्मिन्नोतम्मनोऽन्यैस्सह करणगणैर्जायते यश्च नाना
	नाड्याधारश्च योऽन्तश्चरति सकरणी कर्मभोक्तेति चेन्न।
	विश्वाधारात्मभावादमृतवितरणान्मुक्तसृप्यत्ववादात्।
	प्रागुक्तप्रक्रियैक्यादनशनसहितात् काशनाच्चान्यसिद्धेः।।
5. व्याप्ते तत्राक्षमोतं यदि किमिह ततो जन्म चास्येच्छयोक्त-
न्नाडीचक्रस्य नाभिर्भवति च स परो हार्दरूपेण तिष्ठन्।
निष्कम्पव्यापिनोऽन्तश्चरणमपि शुभैर्विग्रहैरस्ति लोके
सौबालाम्नातवद्वा चरणमिदमपि स्यादधिष्ठानमात्रम् ।।
*1.3.2.
6. 	आत्माज्ञानाभिलापादनुपरतशुचे नारदाय प्रयुक्तं
	प्राणे सानत्कुमारं विरमति वचनं हिंसनार्हस्स जीवः।
	अल्पप्रत्यर्थिभूमा निरवधिकसुखोऽप्येष एवेति चेन्न
	प्राणाख्यात्सत्यशब्दोदितमधिकतयोपास्यमत्र ह्युपात्तम्।।
7. 	नामाद्याशान्तवेद्ये प्रतिवचनवशात् प्रश्नतश्चाधिकोक्ते
	प्राणे विश्रान्तिदृष्ट्या भवतु तदवधिः प्रस्तुतात्मोपदेशः।
	मैवं जातो हि नामादिवदिह परमादात्मनः प्राण उक्तः
	स्वस्मादित्यत्र तत्स्यादिति न विघटनात् स्वारसिक्या विभक्तेः।।
8. 	प्राणद्रष्टाऽतिवादी तदनुवदनतश्चोदितस्सत्यवाद-
	स्तस्मात्सर्वाहमर्थस्सकलजनयिता प्राण एवेति चेन्न।
	एष त्वित्यन्तोक्तेरतिवदनकृतः प्राक्तनादस्य तद्व-
	न्नत्वन्योऽस्त्यग्निहोत्री स्वमहिमनिलये ह्यत्र धर्मोपपत्तेः।।
9. 	नामादौ वाक्च तस्योपरि तदनु मनश्चाथ सङ्कल्पनामा
	चित्तं ध्यानं च तस्माद्बलमपि च ततस्स्याच्च विज्ञानपूर्वम्।
	अन्नं तोयं च तेजो गमनमपि ततो मन्मथस्स्यात्तथाऽशा
	प्राणस्सत्यः परात्मा सकलनियमिता गम्यते भूमवाक्ये।।
*1.3.3.
10.	प्रख्याताकाशपूर्वस्वविकृतिवहनादक्षराख्यं प्रधानं
	तस्याप्याकाशतोक्तौ धृतनिखिलजगत् क्षेत्रितत्त्वन्तु तत्स्यात्।
	मैवन्द्रष्टृत्वपूर्वैरनितरनियतैश्शासनायत्तधृत्या
	किञ्च द्रष्ट्रन्तरस्य व्युदसनमिह तत्तुल्यतद्द्रष्ट्रपोहः।। 
*1.3.4.
11.	लक्षीभूतोऽयमेकः खलु पुरुष इह ध्यायतेरीक्षतेश्च
	क्षेत्रज्ञस्सोऽयमण्डाधिप इतरपरात्स्वान्यजीवात्परोऽसौ।
	नो चेद्भौमादिभोगप्रकरणविहतिर्बोभवीतीत्ययुक्तं
	तस्मिञ्शान्तामृतत्वप्रभृतिपरगुणख्यात्यनूक्त्योरयोगात्।।
12.	नन्वत्रोङ्कारमात्रात्रयफलगणनारूढभूम्यन्तरिक्ष-
	प्रत्यासत्त्या निवासस्सरसिजवसतेर्ब्रह्मलोकोऽस्तु मैवम्।
	पापोन्मुक्तेन लभ्यो ह्ययमिह कथितस्सूर्यसम्पत्तिपूर्वं
	सोढव्यो मद्ध्यलोकैव्यवधिरिति समस्तत्समाधानमार्गः।।
*1.3.5.	 
13.	दह्रं हृत्पुण्डरीके गगनमभिहितन्तैत्तिरीयश्रुतौ य-
	च्छन्दोगैस्तत्र गीतं यदपि च दहराकाश इत्येतदेकम्।
	भूताद्यं तत् प्रसिद्धेर्महिमत इति न प्रत्यनीकैरनेकैः
	श्रौती च स्यात् प्रसिद्धिर्भगवति बलिनी लिङ्गवर्गैस्सनाथा।।
14. 	बाह्याकाशश्च यावानयमपि हि तथेत्येतदक्लिष्टमीशे	
	सत्यात्मप्राणशब्दा नभसि न कथमप्यन्वयं प्राप्नुवन्ति।
	कामाधारश्च योऽसौ समगणि दहराकाशवाचा़ऽत्र नित्य-
	स्तस्यैव ह्येष आत्मेत्यनुवदनमतस्तद्गुणाश्चिन्त्यकामाः।।
15. 	सर्वेशाधारतोक्त्या भवतु च हृदयव्योम तद्वाज्यधीतं
	छान्दोग्यस्थो निषादस्थपतिनयपदं ब्रह्मलोकादिशब्दः।
	आपस्तम्बश्च वैभाजनपुरमवदद्ब्रह्म सर्वात्मभूतं
	पूतस्तस्य प्राणिनस्स्युस्तदपि तदपि हि स्यात् पुरं सर्ववासात्।।
16.	जीवस्तर्ह्येष आत्मा गुणगणघटनात्तत्परामर्शदृष्टे-
	रल्पत्वाद्युक्तितश्चेत्यसदनुपधिकात्सत्यसङ््कल्पतादेः।
	विश्वैकाधारतादेरपि स खलु परो दह्रतौपाधिकी स्यात्
	प्राजापत्यात्तु वाक्यात्परसमदशया तद्गुणोक्तिर्विमुक्ते।।
17.	दह्राकाशोऽपवर्गप्रद इति गदितुं सम्प्रसादोक्तिरत्र
	प्राजापत्ये तु वाक्ये परपरिपठनं प्राप्यनिष्कर्षणार्थम्।
	आकाङ्क्षाद्यैस्तदेवं परतदितरयोरन्विते वाक्ययुग्मे
	युक्तन्नान्योन्यबाधप्रभृतिकमिह तत्सामरस्यं हि सौत्रम्।।
*1.3.6.
18.	प्राणेशोऽङ्गुष्ठमात्रः क्वचिदनुकथितस्सञ्चरन् कर्मभिः स्वै-
	रन्यत्राङ्गुष्ठमात्रं पुरुषमपि यमो निश्चकर्षेति दृष्टम्।
	तस्मादेतत्प्रमाणप्रमितमुपनिषज्जीवमाहेत्ययुक्तं
	वाक्यस्थेशानतादेर्नरहृदयपरिच्छित्तितस्तद्धि मानम्।।
19.	नह्यङ्गुष्ठप्रमाणं हृदयमखिलजन्त्वाश्रयन्तत् परस्मि-
	न्व्याप्ते तन्मानतोक्तिः क्वचिदिति मनुजाधिक्रियोक्तिप्रसङ्गे।
	सूत्रद्वन्द्वद्वयान्तस्त्रिभिरधिकरणैश्चिन्त्यते तद्विशेष-
	स्तातीर्यैस्स्थापनीया त्ववजिगमिषिता नेतिकर्तव्यताऽत्र।।
*1.3.7.
20. शब्दात्मा लौकिकार्थाकृतिरियमथवा देवतातो न तस्या
	ब्रह्मोपासेत्यनार्षं श्रुतपरिहरणं कल्पनं चाश्रुतस्य।
	विश्वस्रष्टा च मा भूदनुमितिविषयस्तत्परैस्त्वेष शास्त्रै-
	निर्बाधैस्स्थापितः प्राक् स्वयमपि विभुना नैव शक्यापलापः।।
21. सामर्थ्यं देवतानामुचिततनुभृतामर्थिता तापभाजां
	सम्पद्येतेति तासामपि भवति परोपास्तिवर्गाधिकारः।
	ख्यातम्मन्त्रार्थवादप्रभृतिषु निखिलं दोषबाधाद्यभावे
	मिथ्येत्युद्धोषयन्तस्स्वत इह कथिताम्मानतां प्रस्मरन्ति।।
22. 	द्वेधा वृतिः स्तुतौ स्यात् स्वपरगुणमुखी प्राक्तनी तावदर्थ्या
	निर्धार्यः पश्चिमायामपि निपुणधियाम्मुख्यधर्मैकदेशः।
	रुच्यर्थायां च तस्यामनृतकथनतो रोचना न ह््यमुग्धे
	भूतार्थे का स्तुतिस्स्यादिति मुनिगदिता गौणतादेर्निवृत्त्यै।।
23. 	नानादेहाप्तिशक्ताः कथमिह युगपत्कर्मसन्निद्ध्यनर्हा-
	स्तत्तद्वृत्तान्तसत्त्वे श्रुतिषु भवति नानित्ययोगः प्रवाहात्।
	काण्डादौ कर्तृवादः प्रवचननियतो वेदनित्यत्वसिद्धे-
	रीशः प्राचीनकल्पक्रमत उपदिशेद्वर्णसर्गेऽपि वेदान्।।
24. वेदानामीशबुद्ध्या क्रमनियमहतिः कल्पभेदे यदीष्टा
	मन्त्रांशानान्तथा स्यान्न खलु तदुचितं व्रीहिसोमादिसाम्यात्।
	इत्थं विद्ध्यर्थवादक्रम इति नियमे पाक्षिके वा तथात्वे
	पक्षोऽसावाक्षपादः परमतपरिषत्कोटिमाटीकतान्नः।।
25. 	सौक्ष्म्यात्तुल्याभिघारात् सहकृदपनयाच्छादकादान्यपर्या-
	दत्यासत्त्याऽतिदूराद्बलवदभिभवानुद्भवाक्षोपघातैः।
	नेक्ष्यन्ते वर्तमानान्यपि हि सुरगणस्तद्वदन्तर्द्धिशक्तेः
	प्रख्यातास्सिद्धिभेदा आपि जननतपोयोगमन्त्रौषधीभ्यः।। 
*1.3.8.
26. 	स्यादेवं देवमात्रे मनुज इव परोपास्तिमात्रे तथाऽपि
	स्वस्यैवाराद्ध्यभावस्स्वपदमपि फलं यत्र नात्राधिकारः।
	मैवं सर्वान्तरात्मा स्वतनुभृदिति चोपासते मुक्तिकामाः
	कामादावर्तते तु स्वपदमपि फलं कल्पमन्वन्तरादौ।।
*1.3.9.
27. 	जैमिन्युक्तापशूद्राधिकरणसरणेर्नास्ति विद्याग्निलब्धिः
	शूद्रादीनान्तथाऽपि स्मृतिपरभजनाधिक्रिया जाघटीति।
	श्रोतृत्वाद्भारतादेस्स्वजनिसमुचितैः कर्मभिश्चेत्ययुक्तं
	प्राप्ते ब्रह्मोपदेशे ह्युपनयनपरामर्शनादि प्रसिद्धम्।।
28. 	शूद्राणां भारतादेश्श्रवणमनुमतं पापशान्त्यादिसिद्ध्यै
	वेदार्थापातबुद्धिर्यदनधिकरणा नोपबृंह्येत तैस्सः।
	विद्यास्थानानि शूद्रैर्मुरभिदकथयत् पाण्डवाय द्विसप्ता
	प्यस्प्रष्टव्यानि तस्मान्न हि विकलधियां स्यादुपासाधिकारः।।			 
29. 	गीतं शूद्रादिकानामपि परभजनं केवलं स्वार्हधर्मै-
	र्धर्मव्याधस्तुलाधृग्विदुर इति च ते प्राग्भवाभ्याससिद्धाः।
	वक्ता शूद्रेति जानश्रुतिमभिमुखयञ् शोकमस्य व्यनक्ति
	क्षत्रप्रेषादिलिङ्गैस्स्फुटतरविदितं क्षत्रियत्वं हि तस्य।।
30. 	धूत्वेति प्राच्यवाक्यप्रकृत इह भवेन्मुक्त आकाशनामा
	बन्धेऽसौ नामरूपे वहति तदनु च ब्रह्मभावे जहाति।
	इत्यन्याय्यं पुरोक्तः पुनरयमभिसम्भाव्य एव ह्युपात्तो
	ब्रह्मत्वन्न ह्यवस्था श्रुतिषु च युगपज्ज्ञाज्ञतादिर्विभक्तः।।
31.	विश्वात्माऽनन्तभूमा नियमनधृतिकृन्मुक्तभोग्यस्वभावो
 	दह्रस्वाधारसर्वो हृदयपरिमितावस्थया सर्वयन्ता।
	देवादीनामुपास्यो वसुमुखविबुधैस्स्वात्मभावेन सेव्य-
	श्शूद्राद्योपास्त्यनर्हः प्रभुरिह बुबुधे नामरूपैककर्ता।।
*1.4.1.
1. 	निर्णीतं वाक्यजातं परविषयतया स्पष्टजीवादिलिङ्गं
	तत्तच्छायानुसारि प्रथयति तु वचस्तत्परन्तुर्यपादे।
	षड्भिर्द्वाभ्यां च तत्र प्रशमयति नयैस्साङ्ख्ययोगोक्तशङ्कां
	घट्टौ जाघट्ट इत्थं कथितनिगमनं त्वष्टमं केचिदूचुः।।
2. 	द्वाभ्यां क्षेप्यं प्रधानं कपिलमतमथ त्वेकतोऽन्योक्तसङ्ख्या
	तुर्येणाव्याकृतोक्तेरपि विभुरवधिस्स्थाप्यते द्वारवृत्या।
	शुद्धाशुद्धौ च जीवावधिकरणयुगेऽनन्तरं वारणीयौ
	शेषं तत्रान्तरोक्तेश्वरनिरसनकृत्तुर्यपादाष्टकेऽस्मिन्।।
3. 	अक्षाद्यव्यक्तनिष्ठं जडमथ पुरुषन्तत्त्वकाष्ठां विविच्य
	ब्रूते वल्ली कठानां परमतपठितां प्रकियामित्ययुक्तम्।
	तत्रस्थानेकवाक्योदितविविधवशीकार्यमुख्यक्रमोक्ते
	श्शान्तात्मा विष्णुरुक्तः पर इह पुरुषः प्रत्यभिज्ञाप्यते च।।
4. 	न ह्यर्था इन्द्रियाणां प्रकृतिरथ मनोहेतुरेषान्न चेष्टं 
	बुद्धिश्चैतन्न सूते नच महति महाञ्जायते बुद्धिसंज्ञः।
	भोक्तुर्युक्तम्महत्त्वम्महति नहि भवेदात्मता पारिशेष्या-
	त्त्वव्यक्तोक्तिश्शरीरे तदिह न कपिलप्रक्रियाप्रत्यभिज्ञा।।
*1.4.2. 
5. 	स्वातन्त्र्येण ह्यजाया निखिसजनकता सूच्यते क्वापि वाक्ये
	बद्धोऽजस्तत्र शेते त्यजति पुनरिमां भुक्तभोगामजोऽन्यः।
	इत्युक्तेस्तान्त्रिकी सा त्वियमिति यदि नाजात्वमात्राभिधाना-
	दस्वातन्त्र्यप्रसिद्धेस्सृजतिरपि परप्रेर्यतान्नोपरुन्ध्यात्।।
*1.4.3.
6.	यस्मिन् पञ्चेति वाक्ये परपरिगणिता विंशतिः पञ्चयुक्ता
	प्रोक्ता सप्तम्यधीतस्त्विह पुरुषगणोऽनन्यनिष्ठोऽस्तु मैवम्।
	आकाशस्य स्वनाम्ना प़ृथगनुकथनात् सप्तमीशक्त्यबाधात्
	षड्विंशोऽह्यत्र सर्वाश्रय इति विधितोऽनूद्यते ब्रह्मताद्यैः।।
7. 	संज्ञोपाधिस्समासो ह्ययमिति निगमे सप्तसप्तर्षिनीत्या
	प्राणाद्यन्तन्मनोन्तं प्रकरणनियतं पञ्चकं धीन्द्रियाख्यम्।
	ज्योतिश्शब्देन शाखान्तरविदितमिदं न्यूनवादस्तु पूर्यो
	घ्राणं वक्त्यन्नशब्दो रसनमपि सह प्राणशब्दस्त्वगर्थः।।
*1.4.4.
8.	विश्वोपादानवक्त्री श्रुतिषु सदसदव्याकृतोक्तिः परोक्ते
	ह्यव्यक्तेऽन्वेति तस्मात्तदितरदखिलं नेयमत्रेति चेन्न।
	यत्रासत्त्वादि दृष्टं प्रकरणविदितन्तत्र सर्वज्ञताद्यं
	लिङ्गं स्यादित्यधीतं स्थिरमपि तदिहाबाध्य आत्मादिशब्दः।।
9. 	आसीदग्रे त्वसद्वा इदमिति विलयावस्थतामात्रमुक्तं 
	नैवासीत् किञ्चिदित्याद्यपि विलयपरं शून्यादेर्निषेधात्।
	सर्वस्याव्याकृतत्वं विभजनविरहात्तादृशावस्थतत्तद्-
	द्रव्यस्तोमान्तरात्मा तदिह सदसदव्याकृताद्युक्तिवाच्यः।।
*1.4.5.
10. 	यस्यैतत्कर्म वेद्यस्स इति वचनतः कर्मवश्यप्रतीतेः
	कर्ता पुंसां स एव स्वकृतपरिणतेरित्युपक्रान्तिभग्नम्।
	बालाक्यज्ञाततत्त्वान्तरमुपदिशतः स्यादिहाजातशत्रो-
	स्तज्ज्ञातोक्तिर्निरर्था जगति कृततया कर्मशब्दोऽत्र मुख्यः।।
11. 	एवं जीवातिरिक्ते प्रकरणनियते तत्र यज्जीवमुख्य-
 	प्राणाख्यानं न तेन क्षतिरिह हि तथा तद्विशिष्टे ह्युपासा।
	प्राणस्य प्राणभाजोऽप्यधिकरणतया वाजिवाक्योक्तनीत्या
	ब्रह्मज्ञप्त्यै तदन्यप्रकथनमिति हि स्थापना सार्वभौमी।।
*1.4.6. 
12. 	पत्यादीनां प्रियत्वं श्रुतिरनुवदति ह्यात्मनः कामसिद्ध्यै
	तेनासौ पुण्यपापोदितफलभुगिति प्रक्रमादिप्रतीतम्।
	तत्तद्भोगप्रदातुः प्रथयति हि विभोः कामतस्तत्प्रियत्वं 
	द्रष्टव्यश्चैष मुक्त्यै श्रुतिनिकरमितः प्रत्यभिज्ञाप्यतेऽत्र।।
13. 	व्युत्पत्त्या ह्यात्मशब्दो वदति च परमं ब्रह्म यद्वा समासात् 
	सार्थोऽयं जीवशब्दो वदति च परमं द्वारवृत्त्येति पक्षाः।
	व्यक्त्यैक्यादाश्मरथ्यो निरुपधिकदशाद्वैततस्त्वौडुलोमि-
	स्तत्स्थत्वात्काशकृत्स्नः परविषयतया जीवशब्दं जगाद।।
14. 	भेदोपाधिव्यपाये भवभृदयमियाब्रह्मतामित्ययुक्तं
	नित्यन्तद्भेददृष्टेरतिपतितभवे साम्यसाधर्म्यशब्दात्।
	मृत्तत्कार्यक्रमश्च श्रुतिशतविहतस्तेन जीवोक्तिमीशे
	तत्स्थत्वात्काशकृत्स्नो यदिह निरवहद्व्याससिद्धान्त एषः।।
*1.4.7.
15.	मृत्पिण्डादेः कुलालप्रभृतिरिह पृथक्तद्वदेवादिकर्ता
	नोपादानं विकारैर्विरहत इति न द्वारमात्रे विकारात्।
	मृद्दृष्टान्तादिमात्रान्नच विकृतिरसौ स्यात् परस्य स्वरूपे
	देहद्वारोर्णनाभिप्रभृतिविकृतिवद्व्यापृतेर्दर्शितत्वात्।।
16. 	स्वज्ञानाद्यं स्वजन्यं भवति सृजति च स्वान्यसंयोगमीश-
	स्संयोगे मूर्तनिष्ठे प्रकृतिरपि हि तत्स्यान्निमित्तं क्रियातः।
	एकस्यादौ बहु स्यामिति बहुभवनं सौभरिन्यायसिद्धं
	भेदाभेदश्रुतीनामविहतिरिह च स्याद्विशिष्टैक्ययोगात्।।
17.	कार्यैक्ये हि प्रतिज्ञा तदनुगुण उदाहारि दृष्टान्तवर्गः
	स्रष्टुस्स्यामित्यभिध्यां श्रुतिरिह वनतां वृक्षतादिं च वक्ति।
	आत्मानं चैष एव स्वयमकुरुत तद्भूतयोनित्वमुक्तं
	तस्मात्कर्ताऽपि देवः प्रकृतिरपि भवेत् सर्वतत्त्वान्तरात्मा।।
18.	नोपादानं निमित्तं किमपि तदितरत्कारणन्तद्धि विद्मो
	यद्वा सिद्धं निमित्तं न भजति तदुपादानतामित्ययुक्तम्।
	इष्टादाकारभेदादुभयघटनतो लोकवेदानुरोधे
	सिद्धे स्वच्छन्दलक्ष्मप्रणयनकुसृतिः पाकचिन्ताविपाकः।।
19.	उक्त्वा तत्त्वान्तराणां विलयमथ तमस्येकतामात्रमुक्तं
	प्रोक्तं चानादितादि प्रकृतिपुरुषयोर्वेदतद्वेदिवाक्यैः।
	लीयेते तौ परस्मिन्निति तु लयवचस्स्यादयस्तोयनीत्या
	तेनासौ भोक्तृभोग्यप्रभृतिकवचिताद्विश्वसृष्टिस्समीची।।
*1.4.8. 
20. 	अग्रे संवर्तनं भात्यवितथवचसि क्वापि हैरण्यगर्भं
	ग्रस्ताशेषस्वकार्ये तमसि च शिव एवेति केचित्पठन्ति।
	एतादृग्वाक्यवर्गस्स्फुटभवदधिकाशङ्कनस्तम्भनार्थं
	प्रागुक्तान्नीतिभेदानतिदिशति परं शिष्यशिक्षैकचित्तः।।
21. 	विश्वेशश्श्रीपतिश्चेद्भवति कथमसौ त्राणमात्राधिकारी
	दूरं गत्वाऽपि दुःख्यद्विधिशिवतुलया घट्टकुट्यां प्रभातम्।
	मैवं मत्स्यादिभावेष्विव निजविभवानुक्रियानाट्यमेत-
	द्ब्रह्मेशस्रष्टरि स्यान्निरवधिकबृहत्पौरुषे पूरुषे नः।।
22. 	साङ्ख्योक्तप्रक्रियोक्तेस्तदभिमतसृजेस्तत्प्रसङ्ख्यानक्लृप्ते-
	स्तत्प्रोक्ताव्याकृतैक्यात्स्ववृजिनवचनात्तत्फलावद्ययोगात्।
	भेदात्कर्तृप्रकृत्योर्द्रुहिणशिवमुखानेकहेतुश्रुतेश्च
	क्षिप्तं पादत्रयोक्तं श्रुतिहृदयसमुद्धाटनादन्वरक्षत्।।
23. 	जिज्ञास्यत्वेन सिद्धेस्स्थिरचरचिदचिद्देहिनि ब्रह्मतत्त्वे
	श्रुत्याद्यैरेव सूक्ता स्वरसगतिरियं कारणाम्नायवाचाम्।
	बाधं रोधं च बाह्यान्तरमिह बहुधा वर्णयन्तो मुसल्या
	निष्काल्योरन्परस्तान्निषदुपनिषदां निश्चलत्वप्रसिद्ध्यै ।।
24. 	आदौ जिज्ञास्यताऽऽस्तां बहुविहतिहता सह्यतां लक्षणोक्तिः
	मृष्यामश्शास्त्रयोनिप्रलपितमपि वस्स्यात् समन्वित्यपोक्तिः।
	सूत्रैरेतैस्स्फुटार्थैस्सविषयवचनैर्निर्विशेषैक्यपक्षे
	मुख्येक्षाद्यैस्स्वधर्मैः प्रकृतिपुरुषतो भेदवादः कथं स्यात्।।	 	 	
