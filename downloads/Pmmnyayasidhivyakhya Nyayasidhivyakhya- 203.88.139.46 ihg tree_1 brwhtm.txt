ॐ
श्रीनारायणकृता प्रकरणपञ्चिकाव्याख्या न्यायसिद्धि:।।
हरते सर्वविघ्नानि कर्मसिद्धिविधायिने।
    तुभ्यमभ्यासवत्यस्तु महागणपते ! नति: ।।
	प्रकरणमारिप्सु: श्रोतृबुद्धिसमाधानार्थं सम्प्रदायाभिधेयप्रयोजनानि श्लोकेन दर्शयति---स्वाध्यायविधीति। अत्र पूर्वार्धेनाभिधेयो दर्शित:। उत्तरार्धेन प्रयोजनम्। प्रभाकरगुरोर्दृष्ट्येति सम्प्रदायो दर्शित:। तत्र गुरुमते हि अध्ययनस्य नियोगविषयत्वाद्यदैकस्मादपूर्वं तदेतदात्तदर्थमिति न्यायेन स्वाध्यायस्याध्ययननिष्पत्त्यर्थतया विधानम्, न पुन: दर्शनान्तरवदानन्तर्यात्स्वाध्यायोद्देशेनाध्ययनं विधीयते इति मत्वा स्वाभिमतवचनव्यक्तिद्योतनार्थं स्वाध्यायविधिवाक्यार्थ---इत्युक्तम्। स्वाध्यायविध्याक्षेपोऽध्यापनविधिना प्रथमाधिकरणे विद्यत इति गुरोरभिप्राय:। न पुनर्हेत्वन्तरादारम्भानारम्भौ चिन्त्येते इति गुरोरभिप्राय:। न पुनर्हेत्वन्तरादारम्भानारम्भौ  चिन्त्येते इति मत्वा---
			"प्रभाकरगुरोर्दृष्ट्या   मीमांसारम्भसिद्धये।
			 स्वाध्यायविधिवाक्यार्थविचारे प्रयतामहे ।।" इत्युक्तम्।
	मीमांसारम्भसिद्धये इत्यनेन शास्त्रोपोद्धातरूपं प्रकरणमिदं न शास्त्रान्तरमिति दर्शितम् ।। 1 ।।
	इदानीं परोक्तं पूर्वपक्षं दर्शयति---अत्र केचिदिति। अत्र एवंशब्दोऽध्याहर्तव्य:। मीमांसाशास्त्रमेवमनारम्भणीयमिति शास्त्रानारम्भारम्भवादिन: केचित् पूर्वपक्षं कुर्वन्तीत्यर्थ:। तद्धीति---मीमांसा1 शास्त्रमित्यर्थ:। अत्र विचारशब्देन निर्णयप्रयोजन: प्ररुषप्रयत्नोऽभिप्रेत:। न्याया:---युक्तिरूपा:, अर्थापत्त्यनुमानादय: तत्परिकरा: निबन्धनम् ग्रन्था:---भाष्यटीकादय:2। एतदुक्तम्भवति---वेदवाक्यात्समीचीनार्थप्रतिपत्तावितिकर्तव्यताभूता मीमांसेति3।
	ननु च भवत्वेवम्भूता मीमांसा, तथापि कथमनारम्भ: ? इत्यत्राह---न चेति। अन्यपराच्छब्दादर्थानभिधानं मानान्तरगम्यार्थे व्यवहारसिद्धम्। ततश्चाप्रतीत:4 वेदवाक्यार्थो न विचार्य:---विचारानर्ह:। विचार्याभावाद्विचारविषयो नास्ति। विशेषेण सीयते बध्यतेऽस्मिन्निति अनन्यत्रभावो विषयशब्दार्थ:। ततश्च तस्याभावाद्विचारो नारब्धव्य:।
	ननु अन्यपरादपि वेदवाक्यादापातत: प्रतीतो विषयोऽस्त्वित्यत्राह---नापीति। हेतुमाह---अपुरुषार्थत्वादिति। अतीन्द्रियेऽर्थेऽन्यपरस्य शब्दस्य तात्पर्याभावात्प्रतीतिरेव न काकदन्तपरीक्षावदपुरुषार्थत्वादित्यर्थ:। अतीन्द्रियस्यार्थस्य पुरुषार्थत्वे चोदनैव प्रमाणामित्याह---पुरुषार्थत्वे इति। तत: किमित्यत्राह---न चेति। अविवक्षितार्था सा प्रमाणमेव न भवति, किम्पुन: स्वप्रमेयस्य पुरुषार्थत्वे इति।
	चोदयति---नन्विति। शब्दानामौत्पत्तिकं नित्यसिद्धमर्थपरत्वं कथमन्यपरतया विहन्यते ? औपाधिकं हि अर्थपरत्वमुपाधिविगमे हीयेत, न त्वेतदौपाधिकम्। परिहरति---सत्यमिति। परप्रेरणात्मकविधिशब्देन शब्दभावनोच्यते। तस्य खल्वर्थसम्वेदनफलप्रसवोन्नीतसद्भावस्य प्रवृत्तिजननसामर्थ्यमुन्नेतव्यम्। नन्वेवं लिङादीनां स्वाभिधैव कथमभिधीयते ? उच्यते---यथाऽभिधाशब्देन स्वाभिधाऽभिधीयते, एवं लिङादेरप्यविरोध:। तेन प्रवर्तकशब्दकता तेनाभिहिता। प्रवर्त्येच्छासहकारिणी अभिधाभावना विधिशब्देनोच्यते। एवम्भूतया परप्रेरणयावरुद्धा समालिङ्गिता पुरुषप्रयत्नरूपार्थभावना तव्यप्रत्ययवाच्येत्यर्थ: प्रतीयते इति।
	तत: किमित्याह---सा चेति। सा5 अर्थभावना स्वभावतो भावनात्वादेव भाव्यादित्रितयमपेक्षते6 इति। नन्वर्थभावनाया भाव्याकाङ्क्षायामध्येतव्य इत्यत्र समानपदोपात्तमध्ययनं भाव्यतया संबध्यत इत्यत्राह---तत्रेति। हेतुमाह---अपुरुषार्थत्वादिति। दु:खात्म7 कत्वेनापुरुषार्थत्वादित्यर्थ:। न केवलमपुरुषार्थत्वमेव, प्रत्युत तस्मिन्नध्ययने भाव्यतया संबद्धे पुरुषप्रवृत्त्यभावात्प्रेरणरूपविधिव्याघातप्रसङ्ग इत्याह---तस्मिन्निति। ननु प्रकृत्यर्थस्याध्ययनस्य भाव्यत्वासंभवेऽपि पदान्तरोपात्तस्य स्वाध्यायस्य भाव्यतया संबन्धोऽस्त्वित्यत्राह---नापीति। तत्र हेतुर्विध्यानर्थक्येति। तथा सत्यज्ञातज्ञापनाभावादप्राप्तविधिर्न संभवतीति।
	ननु सिद्धे सत्यारम्भो व्रीहीनवहन्तीतिवन्नियमार्थ: कस्मान्न भवतीत्यत्राह---न चेति। कुत इत्यत्राह---अक्रत्वर्थत्वादिति। दृष्टसिद्धौ नियमापेक्षभावाद्। अवघातादेस्तु युक्त एव क्रतौ नियम:, शास्त्रैकगम्यत्वात्तत्सिद्धेरिति। नन्ववघातादिवदध्ययनस्यापि क्रतौ नियमोऽस्त्वित्यत्राह---अक्रत्वर्थेति।
	अज्ञातज्ञापनाभावादपुरुषार्थतया चाक्रत्वर्थतया च नियमानुपपत्ते: सामर्थ्यप्राप्तस्यार्थावबोधस्य भाव्यतया संबन्ध: स्वाध्यायवदेव न संभवतीत्याह--एतेनेति। तदुपपादयति---तथाहीति। ननु नित्यवदध्ययनविधिबलादेव तदकरणे प्रत्यवाय: परिकल्प्यत इति प्रत्यवायपरिहारस्य भाव्यतया संबन्ध: किमिति न भवति। उच्यते। प्रत्यवायपरिहारस्य प्रागभावरूपत्वेनाभाव्यत्वात्। ननु भावान्तरमेवाभाव8 इति तस्य भाव्यता युक्ता। मैवम्। निरुपाख्याभाववादिनो वयमित्यवगम्य परितुष्यतामायुष्मता। किञ्च 'जीवताध्येतव्यम्' इति वचनात्..........कथमध्ययनस्य नित्यवत् कर्तव्यताविधि:। नन्वृणवाक्येऽध्ययनस्य श्रवणाद् जीवतोऽधिकार: कल्प्यत इति चेत्। सत्यम्। इह त्वृणवाक्ये विधुरस्य स्वाध्यायोऽध्येतव्य इत्येतावन्मात्रेऽधिकारो निरूप्यत इत्यविरोध:। अत एवाध्ययनस्यावश्यकर्तव्यतानियमविधिरुपन्यस्य षष्ठे निराकृत:। अत एकपदोपात्तस्याध्ययनस्यैकवाक्योपात्तस्य स्वाध्यायस्य सामर्थ्यप्राप्तस्यार्थावबोधस्य च भाव्यत्वासंभवे 'स: स्वर्ग: स्यादि'त्यनेन स्वर्गस्य रात्रिसत्रन्यायेनार्थवादिकस्य फलस्य वा भाव्यत्वं युक्तमेवेति। तदुपपादयति---तथाहि---इति। तया चेति। प्रेरणारूपशब्दभावनयेत्यर्थ:।
	उक्तं निगमयति---एवमिति। एवञ्च स्वाध्यायस्याध्ययननिष्पत्त्यर्थतयार्थपरत्वाभावेनाध्ययनस्यान्यपरत्वादेवार्थप्रतीतेरभावाद्प्रतीतार्थस्य विचार्यत्वाभावेन प्रयोजनाभावादनारभ्यं शास्त्रमित्येवं परै: पूर्वपक्ष उक्त:। तं निराकर्तुं परोक्तं राद्धान्तमाह---राद्धान्तस्त्विति। कर्मणि 
विहिततव्यप्रत्ययादेव स्वाध्यायस्य कर्मत्वावगमात्तस्यैव भाव्यता युक्तेत्याह---स्वाध्यायेति। स्वाध्यायस्य नित्यत्वादध्ययनेन तस्य विकारोत्पत्त्योरनुपपत्तेरुत्पत्तिविकारकर्मत्वयोरभावेऽपि दोहनेन पय:प्राप्तिवत् प्राप्यकर्मता युक्तेत्याह---यद्यपीति। उक्तमर्थं वृद्धसम्मत्या द्रढयति---अत इति। प्राप्यकर्मोदाहरणत्वं वृत्तिकारेणाप्युक्तम्---वृत्तीति। तत: किमित्याह---यच्चेति। व्रीहीनवहन्तीतिवदिति भाव:। सोऽयमिति कर्मणि विहिततव्यप्रत्ययश्रुत्या श्ोशितया विनियोग इत्यर्थ:।
	ननु यथा 9सक्तूञ्जुहोतीत्यत्र होमस्य सक्त्वर्थत्वाभावान्न सक्तूनां शेषित्वं तथा स्वाध्यायस्य कर्मत्वे शेषित्वं न संभवतीत्यत्राह---न चेति। नन्वध्ययनात् प्रागर्थावबोधाभावात् फलवत्कर्मावबोधो न सिद्ध इत्यत्राह---यद्यपीति। तदुपपादयति भाविनेति। अग्निवदिति। आहवनीयाद्यग्निवदित्यर्थ:। उत्पन्नानामिति। पूर्वमेवाधानेनोत्पन्नानामाहवनीयाद्यग्नीनां यदाहवनीये जुह्वतीति पश्चाद्विनियोग:। न पुन: पूर्वमेवावगत10 विनियोगानामग्नीनामुत्पत्त्यपेक्षायामाधानेनोत्पत्तिरित्यर्थ:। विपर्यये दोषमाह---यदीति। तेन विध्यर्थवादमन्त्ररूपेषु त्रिविधेषु स्वाध्यायेषु क्रतावेव नियम इत्याह---तत इति। अध्ययननियमाश्रितानि नियमान्तराण्यपि क्रतावेवाध्ययननियमं सूचयन्तीत्याह अध्ययनेति। प्रकृतं निगमयति---एवञ्चेति। 
	ननु वक्तुरभावे स्वाध्यायस्यार्थतात्पर्यं कथमवगम्यते ? उच्यते---लोके विवक्षाधीनस्तात्पर्यावगम:, वेदे तु विध्यधीन इति न कश्चिदोष:। अध्ययनविधिना कृत्स्नस्वाध्याये पुरुषप्रवृत्तिं वदिधता तात्पर्यं सम्पादयितुं सूत्रकारेणापि 'अथातो धर्मजिज्ञासा' इति सूत्रेण विषयप्रयोजनलाभादारभ्यं शास्त्रमित्युक्तम्---विषयेति। अर्थपरतया स्वाध्यायस्यानन्यसाध्यविषयपुरुषार्थरूपप्रयोजनलाभादारभ्यं शास्त्रं वेदार्थभूतधर्मज्ञानकामस्येति सूत्रार्थ:। वार्तिककारेणाप्येवमेव सूत्रं व्याख्यातमित्याह---एतच्चेति। प्रतिपाद्यतया संबन्धस्यानन्यसाध्यतया विषयीभूतस्यैव निर्णयोत्तरकालं पुरुषार्थतवात् प्रयोजनत्वं वक्तुं कृतमिदं सूत्रमिति वार्तिकार्थ:।
	परोक्तं11 निराकरोति--तदयुक्तमिति। एवं परमतेन सूत्रव्याख्यानमयुक्तमित्यर्थ:। पूर्वपक्षेऽपि शास्त्रस्य विषय: प्रयोजनञ्च लभ्यत एव। तथा हि स्वाध्यायस्यार्थो विषयनिर्णयोत्तरकालं तदेवानुष्ठेयरूपत्वात् प्रयोजनं भवति। तन्निर्णयस्य मीमांसागतन्यायकलापाधीनात्मलाभात् तदारभ्भेण पूर्वपक्षवर्णनं न शक्यते कर्तुम्। किञ्च सिद्धान्तेऽपि विषयप्रयोजनपरतया सूत्रव्याख्यानमयुक्तम्। शास्त्रप्रणेतरि गौरवादेन सामान्येन प्रयोजनवत्त्वनिश्चात् प्रवर्तन्ते श्रोतार:। नन्वभिप्रेतप्रयोजनविशेषेऽवगते श्रोतृप्रवृत्ति:, न सामान्यमात्रे। विशेषश्च निर्देशादृतेऽवगन्तुं न शक्यत इति तन्निर्देशार्थं सूत्रम्। मैवम्। अधीतसाङ्गवेदस्य विदितपदपदार्थकस्य स्वानुगुणार्थधीरीषज्जातेति तत्सम्यक्त्वेच्छो: स्नानस्मृतिदर्शनेनानर्थपरत्वधिया विमुखतापत्तौ स्मृति बाधित्वार्थपरत्वप्रतिपादनाय विषयप्रयोजनज्ञं प्रत्येवं सूत्रम्।
	यदुक्तम्12 --अस्ति प्रवर्तना शब्दगता। तया फलभावनायां पुरुष: प्रवर्त्यतइति। तन्मन्दम्। प्रयोक्तृपुरुषधर्मत्वेन प्रवर्तनाया लोके व्युत्पत्तेर्न शब्दस्याचेतनस्य प्रवर्तना संभवति। अथ पवनादिवदचेतनोऽपि शब्द: प्रवर्तयतीत्यभिप्राय:। तर्ह्यव्युत्पन्नमपि प्रवर्तयेत्। किञ्च वाय्वादिवत् प्रवर्तकत्वे शब्दव्यापारस्याभिधानमनर्थकमेव, अप्रतीतव्यापारस्यापि लिङादेर्वाय्वादिवत् स्वभावत: प्रेरकत्वसंभवात्। अथाकाशगतशब्दस्य प्रवर्तना, न तर्हि पुरुषाणाम्। का प्रवर्तना। उच्यते---पुरुषाणां प्रयोक्तॄणामयं पुरुष: प्रवर्ततामिति स्वत: फलसङ्कल्पपूर्वा काचित्। नैवं शब्दस्य संभवति। यद्यपि स्यात्। तथापि किमिति पुरुष: प्रवतते। न वा सर्वत्र प्रवृत्तिरस्ति प्रेक्षावतां पुरुषाणां लोके, अपि तु अनुविधेये राजादौ प्रवर्तयति। तत्रापि किमिति प्रवर्तयतीति चेद् ! उच्यते---अनुविधेये तु दण्डादिभिरवश्यं प्रवर्तयितव्यम्। न चैवं शब्दोऽस्य दण्डयति सान्त्वयत्यनुजानाति वा। तस्मादर्थानर्थप्राप्तिपरिहारकारणशब्दोक्तौ शब्दव्यापारात् प्रवृत्तिर्न स्यात्।
	किञ्च शब्दव्यापारस्य प्रवर्तकत्वेऽव्युत्पन्नस्य शब्दश्रवणानन्तरं प्रवृत्तिप्रसङ्ग:। शब्दसद्भावादेव तद्व्यापारसंभवात्। अथाभिधाव्यापारस्याभिधेयप्रदर्शकतया प्रवर्तकत्वम्, तस्माद् व्युत्पत्त्यपेक्षा युक्तेति चेत्, तर्हि बालस्य स्तन्यपानादौ प्रवृत्तिर्न स्यात्, तस्य व्युत्पत्त्यपेक्षा युक्तेति चेत्, तर्हि बालस्य स्तन्यपानादौ प्रवृत्तिर्न स्यात्, तस्य व्युत्पत्त्यभावेनाभिधेयप्रदर्शनाभावात्। अथ तत्रापि जन्मान्तरीयस्मृत्या प्रवर्तत इति चेन्न। स्वसंवेदनविरुद्धत्वात्। किञ्च जन्मान्तरीयव्यापारस्मृतौ पुनर्व्युत्पत्त्यपेक्षा न स्यात्।
	किञ्च व्यापारस्य विषयादर्शकतया प्रवर्तकत्वे किं स्वरूपेण प्रवर्तकत्वमुत विषयेच्छोत्पादनद्वारेण ? आद्येऽव्युत्पन्नानां प्रवृत्तिप्रसङ्ग:, शब्दसद्भावादेव तद्व्यापारस्यापि सद्भावात्। द्वितीये प्रवृत्त्यानन्तर्यात्तस्या एव प्रवर्तकत्वं, न भावनाया:।
	किञ्च लिङादिव्यापारे च विधौ लिङादिस्वरूपाभिधानं प्रसक्तम्। तथा हि---व्यापारस्याभिधालक्षणस्य लङादिव्यापाराद् व्यावृत्त्यर्थं लिङादिविशिष्टतया व्यापारोऽभ्युपगन्तव्य:। तदा लिङ्शब्दस्याप्यभिधेयत्वप्रसङ्ग:। अथ लिङादे: स्वविशिष्टभावनाभिधानमपि सन्निधानात्, तर्हि सन्निधानात्तेन विशेषणार्थस्यापि सन्निधानात्तेनापि विशेषणत्वप्रसङ्ग:। अथार्थस्य प्रवर्तनां प्रति विशेषणयोग्यत्वं नावधृतम्, तर्हि लिङादेरपि योग्यत्वं नान्यतोऽवधृतम्, तेन लिङादिना तस्याभिहितस्य न विधिरूपत्वम्।
	अथ मतं---शब्दस्याभिधाव्यापार एव भावना विधिरित्युच्येत तस्य खल्वर्थसंवेदनफलप्रसवोन्नीतसद्भावस्य प्रवृत्तिजननं प्रति सामर्थ्यमुन्नेतव्यमिति लाघवमस्मिन् पक्षे---इति। तदप्यनुपपन्नम्। सर्वशब्दानां यथास्वमभिधेयेष्वभिधाव्यभिधाव्यापारसम्भवाद् घटादिशब्देभ्योऽपि प्रतिपत्तिप्रसङ्ग:। अथ सत्यभिधात्वेऽभिधेयविशेषात् भेदोऽभिधाया भविष्यतीति तादृशोऽभिधेयविशेषो लिङादीनां, न घटादीनामिति लिङाद्यभिधैव प्रवर्तयति, न घटादिशब्दाभिधेति। तर्ह्यभिधेयविशेषात् भेदोऽभिधाया भविष्यतीति स एव प्रवृत्तिहेतु: किमिति न भवति। अन्वयव्यतिरेकाभ्यामेवाभिधेयविशेषावगमे सति पवृत्तेर्भावात् सत्यामप्यभिधायां घटादिशब्दस्य तद्भावात् प्रवृत्तेरभावात्। 
	किञ्च अनन्यलभ्यश्च शब्दार्थ इति स्थितौ सत्यामर्थधीलघणकार्योन्नेयाभिधाया अन्यलभ्यत्वाच्छब्दार्थत्वमयुक्तम्। किञ्च अभिधायाश्चाभिधापेक्षत्वेऽभिधाप्यऽभिधात्वेनाभिधेया, एवं तदपीत्यनवस्थापात:। अन्याभिधैवाभिधेया नाभिधेयाभिधेति नियमो नास्ति, तस्मादभिधाभावनापक्षो दुर्घट एव। कथञ्चाम्बरगुणस्य शब्दस्य व्यापारसम्भव:। अम्बरगुणत्वं तत्त्वालोके13 प्रतिपाद्यते। द्रव्यत्वेऽपि शब्दस्य सर्वगतद्रव्यस्य कथं व्यापारसम्भव: ? स्वाश्रयस्य देशान्तरसंयोगवियोगकारणं कर्म संयोगविभागाभ्यामनुमीयते। उक्तञ्च--- "यदाश्रयं देशान्तरं प्रापयति तत् कर्मेत्युच्यत इति" [2-1-2. शा. भा.] षष्ठे प्रतिनिधिपादे भाष्यकारेण क्रियाणामाश्रितत्वादित्यस्मिन्नधिकरणे च [पू. मी. अ. 6 पा. 3. अ.धि. 3]। तस्माच्छब्दस्य व्यापाराभ्युपगमो युक्तिविरुद्ध:, मूलग्रन्थविरुद्धश्च। यत्तु चलनात्मकक्रियालक्षणविरहात् क्रियात्वनिरपेक्षा शब्दगता ज्ञातता भावनेति, तदपि प्राकट्यानिराकरणादेव निराकृतम्। अन्यत् सर्वं कार्यपरिच्छेदे वक्ष्याम:। अतो लिङादिविधिशब्दयुक्तेषु वाक्येषु न भावना भाव्यान्तरमपेक्षत इत्याह---नहीति। किञ्च एतत्सर्वमुपरिष्टाद्विषयकरणीयाख्ये प्रकरणे14 विस्तरेणोपपादितमित्याह--लिङादयो हीति। तेन लिङाद्यर्थों भावनाऽपूर्वभाव्यैव श्रुतेति पूर्वपक्षे 
भाव्याकाङ्क्षायामार्थवादिकस्य फलस्य न भाव्यतेत्याह---अत इति। तथा सिद्धान्तेऽप्यभिहितस्यापूर्वस्य भाव्यत्वान्न स्वाध्यायस्य भाव्यतया  सम्बन्ध इत्याह---नापीति। यदि नियोग एव भाव्य: प्रतीयते कथन्तर्हि विश्वजिता यजेतेत्यत्र नियोगसिद्ध्यर्थं स्वर्गादिकं कल्प्यत इत्युच्यत इति पृच्छति---कथमिति।
	परिहरति---यथेति। तथापि किमित्याह15---नचेति। कर्त्रा अनुष्ठात्रा तदनुष्ठानोपपत्तिरित्यर्थ:। तत: किमित्याह---नचेति। मदुपयोगिफलजनकतया मदर्थमिदं कर्मेत्येवमैश्वर्यलक्षणमधिकारं विना कर्तृत्वं न सिद्ध्यतीत्यर्थ:। नचेति। ममेदं कार्यमिति बोद्धारं विनाऽधिकारो न सिद्ध्यतीत्यर्थ:। तेन स्वर्गपुत्रादिविशेषणैरविशिष्टो नियोज्यो न संभवतीति नियोज्यविशेषणतया स्वर्गादिकं कल्प्यत इत्याह---नचेति। तेद विश्वजिदादिष्वनुष्ठानसिद्ध्यर्थं स्वर्गादिकल्पनमित्यर्थ:। ननु भवत्वेवं विश्वजिदादिषु, अत्राप्यध्ययनविधो तर्हि नियोज्यविशेषणाश्रवणात् विशेषणतयाथेवादिकं फलं रात्रिसत्रन्यायेन संबध्यतामिति चोदयति---अत्रापीति। स्मरणानुमिति इति। स्मृतिवाक्येनानुमितो वेद इत्यर्थ:। ननु स कीदृश इत्यत्राह---शिष्यमिति। विहितानेकनियमयुक्तम् उपनयनं कृत्वाध्यापनेनाचार्यकं भावयेदित्येवं रूप इत्यर्थ:। तत्र यूपाहवनीयादिवदलौकिकमाचार्यकत्वम्। ननु16 पचनक्रिया कर्तृत्वनिमित्तपाचकत्वादिवदध्यापनक्रियाकर्तृत्वनिमित्तमाचार्यत्वम् न त्वलौकिकमित्यत्राह---अलौकिकमिति। आचार्यत्वमलौकिकम्, अनेकानियमापेक्षत्वात्तदुत्पत्ते:। नहि दृष्टं नियमोपेक्षोत्पत्तिकं भवति, नियमानियमयोरविशेषेण दृष्टोत्पत्तिदर्शनात्। सत्स्वेव नियमेष्वाचार्य इति स्मृत्या गम्यते। अतोऽलौकिकत्वादाचार्यत्वं विध्यर्हम्। 17अक्षरार्थस्तु-अलौकिकमाचार्यत्वमहावनीयादिवदिति व्युत्पाद्य पश्चात्तन्निष्पत्त्युपायतया तमध्यापयीतेत्यध्यापनविधानं युक्तमित्यर्थ:। अत्राहवनीयादिदृष्टान्तेनाध्यापनक्रियाकर्तृत्वमाचार्यत्वमिति पाचकत्वादिवत् क्रियानिमित्तत्वपक्षो निराक्रियते, न पुनर्लिङर्थतपि। अत एवालौकिकञ्चाहवनीयवदित्युक्तम्। तेन क्रियाफलमेव नियोगरूपं लिङाद्यभिधेयमाचार्यत्वमित्यर्थ:।
	अथवाऽऽचार्याय वरो देय18 इत्यादिप्रयोगदर्शनादलौकिकार्थतयाऽऽ-चार्यत्वस्य कारकातिवृत्तावपि व्यतीतेऽध्यापनकारकत्वे तद्गतदृष्टान्तभावने च भूतपूर्वगतेरयुक्तत्वे चाचार्यपदप्रयोगात् तद्गतमदृष्टं गम्यते। उपाध्यायशब्दस्तु नियमानपेक्षोऽध्यापनमात्रे स्मृत इति पाचकादितुल्य:। तस्य यद्यत्र कारकातिवृत्तावप्याचार्यशब्दस्येवोपाध्यायशब्दस्य वैदिकप्रयोगोऽस्ति तदाऽलौकिकार्थता यूपादिवत् स्यात्। न चेह तदस्तीति पाचकादितुल्यतैव। लोकेऽपि कारकातिवृ18त्तावप्युपाध्यायपदप्रयोगोऽभिप्रायवशात् भूतपूर्वगत्यापि युक्त:।
	ननु सोमयाजिशब्द: कर्तृवाचित्वेऽप्युत्तरकालं सोमयाज्येव सन्नयेदिति दृश्यत इति चेत्। न 19तद्वदाचार्याय वरो देय इति वाक्येऽपि स्यात्। अथ तत्र लक्षणेति चेद्, इहापि तर्हि लक्षणैव। अदृष्टवाचित्वकल्पनातो लक्षणैव गरीयसी। लौकिकी हि लक्षणा हठोऽप्रसिद्धकल्पनेति न्यायविद:। (1-4-1 शा. भा.) मैवम्। सोमयोजिशब्दे कर्तृवचनत्वेन प्रत्ययस्यान्यत्र व्युत्पन्नत्वात्। सोमेनेष्टवान् सोमयाजी नानिष्टवान्। इह त्वाचार्यशब्दस्य नाध्यापनक्रियाकर्तृत्वपक्षपात इति न20 लक्षण। किञ्च सोमयाज्येव सन्नयेदित्यत्र कृतसोमस्याधिकार: प्रतिपाद्यते। इह त्वाचार्यशब्द: सम्प्रदानतयोपदिश्यते। तत्र नाध्यापनक्रियायोगमात्रमाचार्यत्वम्। तस्यातीतत्वात्। न चातीतक्रियोपलक्षितं स्वरूपमात्रम्। तथा सत्यध्यापनात् प्रागवस्थातो निरतिशयस्य दानादौ सम्प्रदानतयोपदेशासंभवाद्विध्यानर्थक्यं स्यादिति तत्परिहारार्थं विशिष्टाध्यापनात् कोऽप्यतिशयोऽस्ति तद्विशिष्टश्चाचार्थ इति बलाददृष्टवाचित्वमेव युक्तम्।
	न पुनर्विधौ लक्षणाश्रयणम्। भूतस्य सोमयागकर्तृत्वस्य निमित्तत्वमाश्रित्य कृतसोमस्याधिकार: प्रतिपाद्यते न कर्तृतया विधीयते इति लक्षणायामपि नातीव दोष:।
	नन्वध्यापनसमयेऽप्याचार्यशब्दस्य प्रयोग: स्मृतौ दृष्ट:। सत्यम्। भविष्यल्लक्षणया स प्रयोग:। कथं पुनरेतदवगम्यते ! उपनयनसमयेऽप्याचार्यशब्दप्रयोगो दृष्ट:। तस्य भविष्यल्लक्षणैव सर्वथा गतिरिति। दृष्टा भविष्यल्लक्षणा। न पुनरग्निहोत्रहवणीन्यायात्21 भूतलक्षणासंभव:। यूपाहवनीयादिशब्दानामप्यदृष्टवाचकत्वमेव न्याय्यम्, अन्यथा तत्तत्क्रियाकर्तृत्वमेव यूपाहवनीयादिशब्दार्थ: किमिति न भवति। ननु धनार्थी धनमाशंसन्नाध्यापने 
पुरुष: प्रवर्तत इति विध्यनर्हफलं तत्। मैवम्। अलौकिकादृष्टसाधने तत्प्रयुक्तलाभविशेषार्था प्रवृत्तिर्विधिमन्तरेण न सिद्ध्यति। तेन योऽध्यापयेत् स आचार्य इत्यध्यापनजन्यादृष्टवानेवाचार्यशब्देनोच्यते। तदुक्तम्---
			अदृष्टार्थस्याङ्गसम्बन्धात् स्थायिना कार्यसङ्गमात्।
			विधित:       साङ्गताबोधादाचार्यत्वमलौकिकम् ।। इति।
	ननु वेदमध्यापयेद् इति परस्मैपदान्नार्यपरता। कर्त्रभिप्राये फले णिजन्ते णिचश्च इत्यात्मनेपदप्राप्ते:। मैवम्। कर्त्रभिप्रायेऽपि ण्यङ्यन्तादिङो बुधयुधेत्यादिना विशेषत: परस्मैपदप्राप्ते:। अत: परस्मैपदेऽप्याचार्यफलता न विरुद्धा। तेन यथा ब्राह्मण: प्रतिग्रहादिना धनमर्जयेदित्यत्र रागाद् द्रव्यार्जने प्रवृत्तस्य ब्राह्मणस्य प्रतिग्रहादिनेति 
नियम: क्रियते, तद्वदनेन वचनेन ज्ञाताचार्यत्वस्य तद्धिताचरणदक्षिणादानादिफलसाधनत्वादाचार्यत्वोपाये चाध्यापने वचनेन प्रतिपादिते तदर्थिनोऽर्थतस्तत्राधिकारलाभादनुष्ठानं सिद्धमिति नानुष्ठानार्थमधिकारिकल्पना, तथा च नाचार्यीबुभूषोर्नियोज्यत्वकल्पनेत्याह---तत्रार्थादिति। 23दीक्षणीयादृष्टान्तेन यथा विशिष्टपुरुषसमाख्यानिमित्तदीक्षितत्वं दीक्षणीयया साध्यते तथाचार्यसमाख्यानिमित्तमाचार्यत्वमप्यनेकनिमापेक्षाध्यापनेन साध्यत इत्याह---यथेति।
	केचित्तु दीक्षणीयादृष्टान्तेनाचार्यत्वमपि नैयोगिकमिति दर्शयतीति कर्णयन्ति। तदयुक्तम्। अत्रादृष्टद्वयसद्भावे प्रमाणाभावात् विषयफलाचार्यत्वस्य नैयोगिकत्वायोगाच्च। नैयोगिकत्वे तदाक्षेपलभ्यमिति पुरुषविशेषणतया स्वर्गादिवदेवाभिधानं स्यात्। तथाचार्यीबुभुषुरध्यापनेनापूर्वं भावयेदित्यनुमेया श्रुतिर्दर्शयितव्या, न तथा दर्शितम्। दीक्षणीयायामुदीच्याङ्गबलान्नैयोगिकत्वं युक्तमेवेत्यर्थ:।
	ननु शिष्यमुपनीयाध्यापयेदिति द्वितीयाश्रुत्या माणवकार्थमुपनयनं निर्ज्ञातपरार्थत्वात् कालार्थ एव क्त्वाप्रत्ययस्त्रिवृता यूपं परिवीयेतिवदित्यत्राह---उपनयनञ्चेति। अध्यापनाङ्गभूतस्योपनयनस्य दृष्टरूपत्वेन व्रीहीनवहन्तीतिवद्द्वारविशेषणतयापि माणवकसम्बन्धोपपत्तेर्न 23माणवकार्थतयोपनयनस्य कृतार्थता, 'युपं परिवीये'त्यत्र यूपस्यादृष्टरूपत्वान्न द्वारशेषितेति द्वितीयातो यूपाङ्गतैवेति। किञ्च परिव्याणोपाकरणयोर्ज्योतिष्टोमाधिकारसंबन्धादित्येकप्रयोगोपपत्तेर्युक्तं कालार्थत्वमित्यर्थ:। किञ्चो पनयनाङ्गकाध्यापनविधौ 24स्मृत्युनुमेये सति यावत्यंशे प्रत्यक्षवेदवाक्यमूलत्वं दृष्टं तस्य तावति मूलता युक्तेति "अष्टवर्षं ब्राह्मणमुपनयीते"त्यंस्योपनयनांशे मूलत्वादुपनयनाश्रितोऽष्टवर्षादिनियम इत्याह---तदाश्रितश्चेति। एवमुपनयनस्य साधिकाराध्यापनाङ्गत्वे स्थित उपनयनस्य प्रयोजनमुपनेयवशीकरणम्, तथासति स्वभावत: सामर्थ्यादवगम्यत इति तद्द्वारेणैवोपनयनस्याध्यापनाङ्गत्वमित्याह---उपनयनञ्चेति। 25नन्वध्यापनस्याध्ययनमेवोपयोगि नोपनेयो माणवक इत्युपनेयासत्त्या किं कार्यमित्यत्राह---न चाध्यापनमिति। उपनयनेन वशीकृतस्यान्यस्योपनेयस्य कर्मापेक्षायां स्मृतिषूपनयनं प्रक्रम्याध्ययनविधानादुपनीतकर्तृकत्वे स्थिते तन्मुखेन विहिताध्ययनस्य सन्निहितत्वातद् णिचश्च अप्रवृत्तप्रेरकत्वात् प्रयोज्यव्यापारापेक्षित्वाच्च विहिताध्ययनमेव तस्य कर्मेति निश्चीयते। अतो विहिताध्ययनं कारयितुं माणवक आचार्येणोपनीयत इति स्वतोऽध्यापनस्वरूपनिर्वृत्तावनपेक्षितमपि स्वापेक्षिताध्यापनोपयोगितया प्रयोज्यमेवेत्यर्थ:। ननु24 तर्ह्य 'पनीयाध्यापयेदि'त्यध्येष्यमाणस्य माणवकस्योपनयनमेवाध्यापनाङ्गं, नाध्ययनमित्युपनयनस्यैवाध्यापनं प्रयोजकं नाध्ययनस्येत्यध्ययनविषयो नियोगौऽनुष्ठानार्थमधिकारान्तरमपेक्षत इत्यत्राह---तेनेति। अध्यापनानङ्गत्वेऽप्यध्ययनस्य स्वाङ्गभूतोपनयनस्याध्ययनं विनाध्यापनाङ्गत्वानुपपत्तेरुपनयं प्रयुञ्जानोऽङ्गत्वसिद्ध्यर्थम् अध्ययनं प्रयुङ्क्ते अतोऽङ्गभूतस्योपनयनस्य  प्रयोक्तव्यत्वादध्ययनस्य प्रयोज्यत्वावगमोऽत्र, न पुन: शेषभूतोपनयनप्रवृत्तिपुरस्सरा द्वारभूताध्ययनप्रयुक्ति:। सा चोपकारकार्थावबोधद्वारककर्मविधिभ्य: शीघ्रतरा। किञ्च उत्तरविधीनामप्यध्ययनात् प्रागवगम्यमानानां नाध्ययनप्रयोजकत्वमिति न क्रतुविधिप्रयुक्तिगन्ध:। उपसंहरति---अतो नायमिति। अयमध्ययननियोग इत्यर्थ:। कुत इत्याह अनन्यप्रयुक्तेति। तयोर्विश्वजिन्न्यायरात्रिसत्रन्याययोरित्यर्थ:। यस्मात्तयोरनन्यप्रयुक्तविषयनियोगगोचरत्वं तस्मादेव प्रयाजादिनियोगेषु तयोर्न्याययोरनवतार26 इत्याह---अत एवेति। अन्यथा राद्धान्ते क्रत्वनुप्रवेशकल्पनया राद्धान्तवर्णने कामश्रुतिप्रयुक्तमध्ययनमित्यनुपनीतस्यापि शूद्रस्य विद्यासाध्ये कर्मण्यधिकार:  स्यादित्याह---अन्यथा 
सिद्धान्तेऽपीति। अस्मिन् मते त्वाचार्यकरणविधिप्रयुक्त्या लब्धविद्यत्रैवर्णिकलाभात् क्रतुप्रयुक्त्युपरमान्निर्विद्य: शूद्रो नाधिक्रियत इति शूद्राधिकारप्रसक्तिरेव नास्तीत्युपसंहरति---अत इति। एवमुक्तप्रकारेण विध्यन्तरप्रयुक्ते अध्यापनविधिप्रयुक्तेऽध्ययने सति न रात्रिसत्रान्यायेन पूर्वपक्षाशङ्कोचितेत्याह---एवमिति। ननु तर्हि नाध्यापनविधिप्रयुक्तमिति पूर्वपक्षं कृत्वाध्यापनविधिप्रयुक्तमिति सिद्धान्त:। क्रियत इत्यत्राह न चेति। अत्र हेतुमाह---अतत्प्रयुक्तत्व इति।
	यच्चोक्तमित्यनुभाष्य परिहरति---तदयुक्तमिति। ननु विधिप्रत्ययाभावाद्वचनत्वमसिद्धमित्यत्राह--- स्वाध्याय इति। '27कुर्यात्, क्रियेत, कर्तव्यम्, भवेत् स्यादिति पञ्चममि'28त्युक्तत्वात्तव्यप्रत्ययो विधिरेवेति। नन्ववहन्त्यादिवत् क्रतुविषयनियोगानुवादोऽस्त्वित्यत्राह---न चेति। तत्र कारणमाह---असन्निधानादिति। दर्शपूर्णमासनियोगसन्निधानादवहन्त्यादिष्वनुवादकत्वं युक्तम्। इह नियोगान्तरसन्निधानाभावाद् नानुवादकत्वमित्यर्थ:। ननु 29'पर्णमयी जुहूर्भवती'त्यनारभ्य श्रुतं पर्णतादिकं नियोगान्तरसन्निधानाभावेऽपि यथा क्रत्वनुप्रवेशि, एवमध्ययनस्यापि क्रत्वनुप्रवेशोऽस्त्वित्यत्राह---नापीति। तत्र कारणमाह---स्वाध्यायस्येति। पर्णतादिषफ क्रत्वेकान्तपदार्थमुखेन क्रत्वनुप्रवेशो युक्त:, इह स्वाध्यायस्य तथाविधक्रत्वेकान्तपदार्थाभावाद् न क्रत्वनुप्रवेश इत्यर्थ:। ननु स्वाध्यायस्यापि कर्मबोधकतया कर्माव्यभिचारात् कर्मार्थत्वमित्यत्राह---हुमित्येवमादीनामिति। 30हुमित्येवमादीनामनर्थकत्वेन कर्मबोधकत्वव्यभिचारात् क्रत्वर्थता न युक्तेत्यर्थ:। किञ्च यत: 'स्वाध्यायोऽध्येतव्य:' इत्यत्र नियोग: साध्यतयाऽवगम्यते, अत एव स्वाध्यायस्यानीप्सितकर्मतया सम्बन्ध:। ईप्सितकर्मत्वाभ्युपगम एकस्मिन् वाक्ये नियोगस्य स्वाध्यायस्य च साध्यत्वेन साध्यद्वयविरोधादित्याह---यत इति। ननु तर्हि साध्यद्वयहानार्थं31 स्वाध्यायस्य नियोज्यविशेषणतया सम्बन्धोऽस्त्वित्यत्राह---न च स्वर्गादिवदिति। कुत इत्याह---अनियोगेति। तत: किमित्याह--यदेवेति। उपसंहरति---अत इति।
	इदानीं जरत्प्राभाकरमतं निराकर्तुमुपन्यस्यति---अन्ये पुनरिति। अध्यापनविधिप्रयोज्यतया विधेयत्वादध्यापनविध्यङ्गमध्ययनमिति। तत: किमित्याह---तन्निष्पत्त्यर्थतया चेति। परिहरति---तदयुक्तमिति। प्रयुक्तत्वादेवाङ्गत्वमयुक्तमित्यर्थ:। विधिगृहीतस्य विनियोगादेवाङ्गत्वं प्रयुक्तिमात्रेण तादर्थ्यमनुपपन्नमित्यर्थ:। शङ्कते---स्यान्मतमिति। यथा '32नोद्यन्तमादित्यमीक्षेत' इत्यत्राख्यातार्थस्य साध्यत्वात् कारकत्वाक्षेपे प्रवृत्ते स्वतन्त्रे कर्तर्याक्षिप्ते स्वातन्त्र्यस्याधिकारायत्तत्वादधिकारे कल्पितेऽधिकारसिद्ध्यर्थं नियोज्यपरिकल्पनं, तथाऽध्ययनस्यापि प्रयुक्तिदर्शनात् प्रयुक्तिसिद्ध्यर्थमध्यापनाङ्गत्वं कल्प्यत इत्यर्थ:। परिहरति---तन्नेति। अनङ्गानामपि प्रयुक्तिदर्शनात् न प्रयुक्तेरङ्गत्वमिति। नन्वनङ्गानां प्रयुक्ति: कुत्रेत्याह---असत्यपीति। आहवनीयाद्यग्न्यङ्गभूतस्याधानस्य क्रत्वनड्गत्वेऽपि क्रतुविधिभि: प्रयुज्यमानत्वदर्शनादिति पृच्छति---कथं तर्होति। यदि विनियोगादेव सर्वत्राङ्गत्वमुच्यते तर्हि 'पशुना यजेत' इत्यत्रैकत्वस्य विनियोगाभावेऽप्यङ्गत्वं कथमुपपद्यत इत्यर्थ:। ननु तत्र विभक्त्या क्रतुसंबन्धितयैवैकत्वमुच्यत इति चेत्तत्राह---न तावदिति। 'अरुणया क्रीणाति' इत्यत्रारुण्यस्य यथा वाक्येन विनियोग:, न तथैकत्वस्य विभक्त्या विनियोग इत्यर्थ:। ननु कुत्र विभक्त्योच्यत इत्यत्राह---विभक्तयो हीति। तत्र कारणमाह---करणत्वैकत्वयोरिति। उपसंहरति---अत इति। ननु यद्यत्र विनियोगो नास्ति तर्हि शेषत्वमपि नेष्यत इत्यत्राह---इष्यते चेति।
	परिहरति---मैवमिति। एकत्वस्य शेषत्वं लैङ्गिकम्, 33नौपादानिकमित्यर्थ:। नन्वभिधानसामर्थ्यं लिङ्गमित्युच्यते, अत: कथं लैङ्गिकमित्यत्राह--- वस्तुसामर्थ्यमिति। लैङ्गिकत्वमेवोपपादयति---संख्या चेति। संख्याया: संख्येयमात्रसंबन्धे ग्राहकान्वयाभावात् ग्राहकान्वयसिद्ध्यर्थं ग्राहकीयपश्वादिसंबन्ध उपादानेन कल्प्यत इत्याह---किन्त्विति। एतदुपपादयति---सन्निधीति। चोदयति---भवत्विति। लिङ्गात् सामर्थ्यादित्यर्थ:। परिहरति---नैवमिति। कुत इत्याह---सामान्येति। सन्निधिसमाम्नानमात्रेण सामान्येन ग्राहकसंबन्धे सति पश्चात् पश्वेकत्वादीनां लिङ्गेन विनियोग:। अन्यथा लिङ्गमात्रादङ्गत्वपक्षे लिङ्गादेवाध्यापनाङ्गमध्ययनं किमिति न भवतीत्यर्थ:। ननु तर्ह्यत्रापि सामान्यसंबन्धे सति पश्चाल्लिङ्गेन विनियोगो भविष्यतीत्याह---न चेति। अत्र सामान्यसंबन्धापादकं सन्निधिसमाम्नानं नास्तीत्यर्थ:। पुनश्चोदयति---ननु चेति। सान्निध्याभावेऽप्यध्यापयीतेत्यत्र: 
णिच्छ्रुति: स्वप्रकृत्यर्थभूतस्याध्ययनस्याध्यापनं प्रति शेषतामापादयतीति। परिहरति---नेति। प्रयोजकव्यापार: आचार्यव्यापारभूतमध्यापनम्, प्रयोज्यव्यापारश्च माणवकव्यापारभूतमध्ययनम्, प्रयोज्यव्यापारभूताध्ययनं प्रत्युत्पत्तिहेतुत्वाद्विपरीतशेषत्वापत्तेरिति। किञ्चाध्यापनाध्ययनयो: साधारणत्वाण्णिच्छ्रुतिरप्यनैकान्तिकीति। ननु यदि श्रुतिलिङ्गाभ्यामध्ययनस्याध्यापनं प्रति विनियोगो न संभवति, तर्हि वाक्यादिभिर्विनियोगोऽस्त्वित्यत्राह---वाक्येति। तेषां अभावादिति भाव:। किञ्चाङ्गत्ववादिनां टीकाग्रन्थविरोध इत्याह---किञ्चाङ्गत्ववादिनां टीकाग्रन्थविरोध इत्याह---किञ्चेति। अतो वैषम्यादध्ययनविषयो नियोग: प्रतीयत इति भाव:। ननु स्वाध्यायं प्रत्यध्ययनस्योद्देश्यत्वादपूर्वं प्रत्युपादेयत्वाद्विरुद्धत्रिकद्वयापत्ति: स्यात्। मैवम्। 'आज्यैस्तुवत' इत्यादिवदिह नामत्वोपनीताख्यातसामानाधिकरण्यप्रवृत्तिनिमित्ताद्यसंभवादध्येतव्यसाकाङ्क्षत्वाच्च 'हिरण्यं भार्यम्' इत्यादिवद्विशिष्टविधिरेव। तत्र सन्निकृष्टत्वादध्ययनमेव नियोगविषय:, स्वाध्यायस्तु तदर्थ एव। उपसंहरति---तस्मादिति। तेन परप्रयुक्तत्वमनङ्गत्वञ्च सिद्धमित्यनङ्गतयैव पूर्वपक्षणीयमित्यर्थ:।
	इदानीं स्वमतेन पूर्वपक्षं वक्तुं पृच्छति---कथं पुनरिति। उत्तरमाह---उच्यत इति। किमिदमधिकारपर्यवसानं 
नाम ? अथ कार्यस्य प्रयत्नशेषिपुरुषसंबन्धिरूपत्वात् संबन्ध्यन्तरपर्यवसानमधिकारपर्यवसानमिति चेत्। मैवम्। तर्हि कार्यस्य बोद्धा सम्बन्धीति नियोज्यपर्यवसानं स्यातद्, नाधिकारपर्यवसानम्। अथ कृतिसमवायी सम्बन्धीति न नियोज्य इति चेत्, तथापि कर्तृपर्यवसानं स्याद्, नाधिकारपर्यवसानम्। उच्यते। भावार्थे पुरुषस्यैश्वर्यमधिकार:। तत्पर्यन्तत्वं सर्वेषामपि विधीनामङ्गीकरणीयम्। तेन साधिकारविषयान्वितरूपमधिकारपर्यवसानम्। नन्वेवमनुष्ठानसिद्ध्यर्थमेव सर्वत्राधिकाराकाङ्क्षा। कृतिसाध्यतया साक्षात्साम्बध्यमानस्य भावार्थस्य दु:खात्मकत्वेन स्वरूपेण कार्याबोधनादिष्टसाधनत्वेन मदर्थमिदं कर्मेति ज्ञात्वा कार्यबोधेन प्रवर्तत इति सर्वत्रानुष्ठानायाधिकाराकाङ्क्षा। तच्चेह विध्यन्तरप्रयुक्त्या लब्धमिति नाधिकाराकाङ्क्षा। अन्याधिकारिकृतिसाध्यतया कार्यस्य प्राधान्यमित्येवमधिकाराकाङ्क्षा। तर्हि सा ह्याचार्यकृतिसाध्यतया शान्तैवेति किमर्थमधिकारिपर्यवसानम्। उच्यते। सर्वो हि विधिरधिकारपर्यवसायी। विधिर्हि कार्यरूप:। कार्यञ्च कृतिप्रयोजनम्। तदेव कृतिप्रयोजनं यदेश्वर्यं साधयति। न स्वत: किञ्चित् स्वर्गाद्यपि। अतो यद्यद्धि यस्य प्रयोजनमुच्यते तदैश्वर्यसिद्धिहेतुतया प्रयोजनं भवति। अत एव कस्यचित् प्रयोजनमन्यस्य तदानीमेव न भवति। तस्मादैश्वर्यव्यवस्थाप्यं प्रयोजनत्वम्। अत: कार्यं कृतिप्रयोजनत्वायाधिकारपर्यवसानस्वभावम्। लौकिकन्तु फलसाधनतयैश्वर्यं साधयति। अपूर्वकार्यन्तु प्रधानतयैव शब्दावगतफलसाधनद्वारेण पुरुषैश्वर्यं साधयति। तस्मादस्ति सर्वविधीनां प्रवर्तकत्वसिद्ध्यर्थमधिकाराकाङ्क्षा। विधित्वाय क्वचिद् सिद्धं यत् विश्वजिदादौ तत्र तेनैव विधित्वमपि पर्यस्यति। अथवा विधिर्हि प्रवृत्तिहेतु:। प्रवृत्तिहेतो: प्रवृत्तिशक्तिरस्ति। ऐश्वर्यहेतुतैव प्रवृत्तिशक्ति: कार्यस्य नान्यदिति विधे: प्रवर्तकत्वस्वभावसिद्धयेऽधिकाराकाङ्क्षा, न पुन: प्रवृत्त्श्यर्थमेवेति सिद्धं विधित्वायाधिकारविषयान्वितस्वरूपमधिकारपर्यवसानमिति। तत: किमित्याह---न चेति। कुतो इत्याह---साक्षादिति। ननु यद्यश्रवणं तर्हि विश्वजिन्न्यायेन क्ल्प्यते। तत्राह---अध्यापनेति। ननु34 विश्वजिदादिष्विवाङ्गेषु चान्यप्रयोजनेन प्रयोजनवत्त्वदर्शनादिहाङ्गत्वाभावान्नान्यप्रयोजनेन प्रयोजनवत्त्वमित्यत्राह---यदपि चेति। यथाधानस्य होमादीन् प्रत्यङ्गत्वाभावोप्यनेन परिहृत एव।
	किञ्च न केवलं प्रयोजनवत्त्वं तद्वदिहाप्यविरोध इति चोदयति---नन्विति। न अध्ययनानन्तरभाविकर्मावबोधफलतयाध्ययनस्याध्येतुरेवाधिकार: प्रतीयत इति तत्प्रयोजनतैवाध्ययनविधेर्युक्तेति कुत इत्याह---अन्तरङ्गत्वादिति। परिहरति---नेति। कर्मावबोधरूपप्रयोजनस्याध्ययनोत्तरकालभावित्वादिति। तत: किमित्याह---तुल्यायामिति। तथापि किमित्याह---न चेति। कथमतुल्यतेत्याह---प्रथमेति। ननु भवत्वध्यापनाधिकारस्य प्रथमोपनिपातिता, तथापि किमित्यर्थावबोधो नाङ्गीक्रियत इत्यत्राह---यदेति। ननु 'वेदमधीत्य स्नायात्' इत्यनेन वेदाध्ययनानन्तरमदृष्टार्थं स्नानं विधीयत इत्यत्राह---अत्र चेति। किन्तर्ह्यनेनोच्यत इत्यत्राह---किन्त्विति। आदिशब्देगाग्नीन्धनभैक्षाचरणादिसकलब्रह्मचारिधर्माणां ग्रहणम्। सकलब्रह्मचारिनियमानामध्ययनाङ्गतयाध्ययननिवृत्तौ प्राप्तानियमनिवृत्ति: 'वेदमधीत्य स्नायात्' इत्यनेनोच्यते, इत्याह---अध्ययनेति।
	ननु विधानादेव ब्रह्मचारिधर्ममात्रनिवृत्ति: न गुरुकुलवासनिवृत्तिरपीत्यत्राह---अस्नाननियमेति। पूर्वपक्षं निगमयति---एवञ्चेति।
	इदानीं स्वमतेन राद्धान्तमाह---राद्धान्तस्त्विति। अध्यापनविध्यधिकारस्य प्राथम्येऽपि तत्प्रयुक्त्या सिद्धावाकाङ्क्षाहीनस्याध्ययनविधेर्न तदर्थाध्यापननियोगनिर्वृत्ति: प्रयोजनमित्यर्थ:। किन्तर्ह्यध्ययनविधे: प्रयोजनमित्याह---किन्त्विति। अध्ययनोत्तरकालभाव्यपि दृष्टार्थावबोधफलकतयाध्येतुरेवाधिकारोऽध्ययनविधे: प्रयोजनमित्यर्थ:। कुत इत्याह---कर्तृसमवायित्वादिति। यद्यपि कर्तृसमवाय:, तथापि किमित्याह---यत्कर्तृकमिति। अन्तरङ्गत्वात् कर्त्रैश्वर्यपर्यवसानमेव युक्तमित्यर्थ:। नन्वध्ययनविधौ प्रथमं विधिदर्शनात् विध्याकाङ्क्षायामेव स्वाभाविकार्थावबोधाधिकारपर्यवसानमेव कल्प्यत इत्यत्राह---न चेति। कुत इत्यत्राह---परेति। तदुपपादयति---यत्रेति। अकिञ्चित्करमननुष्ठापकमित्यर्थ:। कर्तृसमवायित्वेन नान्तरङ्गत्वादध्येतुरेवाधिकारमात्रं नाङ्गपर्यवसानमपीत्याह---अन्तरङ्गत्वादिति। निगमयति---तदेवमिति। तेनाध्ययनविधेरध्यापनविधिप्रयुक्त्यैवानुष्ठानसिद्धेरध्येतुर्मभेदं कार्यमित्यवगत्यभावान्नियोज्यो नास्ति। नियोज्याभावेऽपि 
कर्तृगतदृष्टप्रयोजनेन नियोगस्यैकीकृतत्वात् अर्थज्ञानवत एव नियोग इति निश्चयादधिकारी विद्यते। नियोज्यान्वयबललभ्यं कार्यस्य विशिष्टपुरुषसम्बन्धित्वमिहाधिकारिबललभ्यमित्यर्थ:। नियोज्याभावे कथमधिकारिलाभ इत्यत्राह---यदर्थमिति। उक्तमर्थं प्रकृते निगमयति---अर्थावबोधेति। नन्वध्ययनविधेरपि साधिकारत्वात् कथं परप्रयुक्त्याश्रयणमित्यत्राह---स चायमिति। न सत्तयाधिकारोऽनुष्ठानहेतु:, किन्तु ज्ञायमानतया, अतोऽध्ययनप्रयुक्तिसमयेऽज्ञातत्वान्न परप्रयुक्तिविघाकृदित्यर्थ:। किञ्च उत्तरविधीनामप्यध्ययनात् प्रागनवगम्यमानानां नाध्येतृप्रयत्नप्रयोजकत्वं संभवतीत्यभिप्रायो ग्रन्थस्थ कदावगम्यत इत्यत्राह---अध्ययनोत्तरेति। नन्वध्ययनान्तरमर्थज्ञनं न संभवति, माणवकस्य तदानीं व्युत्पत्त्यभावादित्यत्राह---स्वाध्यायाध्ययनमिति। निगमनिरुक्तव्याकरणच्छन्दोज्योतिर्भि: सहाध्ययनात्तदानीं वाक्यार्थावगमो जायत इत्यर्थ:।
	ननु तदानीं वाक्यार्थावगमेऽपि कथमधिकारलाभ इत्यत्राह---स चायमिति। ननु यद्ययमधिकारोऽध्ययनात् प्राङ्नावगम्यते तदा किमर्थो।द्ययमधिकारलाभ इत्यत्राह---योऽयमिति। साङ्गाध्ययनानन्तरं विदितपदपदार्थं बुध्यमानो मदर्थमिदं कर्मेति जानाति, तदपि फलवत्कर्मावबोधरूपत्वात् प्रयोजनमेव। लब्धानुष्ठानस्यापि विधे: स्वाभाविकाधिकारपर्यवसानोपयोगित्वात् मध्येऽधिकारो न वृथा। तेन वस्तुत: साधिकारत्वात् अध्ययनविधे: प्रयुक्तिशक्तिरस्त्येवेत्याचार्यविधिप्रसङ्गितैव, न पुनर्वाजिनवदप्रयोजकता। अत एवाचार्ये मध्ये मृते प्रोषिते अशक्ते उदासीने वा स्वविधिप्रयुक्तिरनुज्ञायते। नन्वेवं स्वविधिप्रयुक्त्याश्रयणे सिद्धान्तहानिरित्यत्राह---सोऽयमिति। सोऽयं वक्ष्यमाण: शास्त्रार्थस्तन्मौलिक:, आचार्यकरणविधिप्रयुक्तिमूल: स्वविधिप्रयुक्तावप्याचार्यकरणविधिप्रयुक्तिमूलज्ञातस्वाधिकारसिद्ध्यर्थमेवाध्ययनविधिनाध्यापनप्रयुक्तिरिति परम्परया तन्मूल एव शास्त्रार्थ इति न सिद्धान्तहानिरित्यर्थ:। 35सोऽयन्तान्मौलिक इत्यर्थ:। वक्ष्यमाणमेव शास्त्रार्थं दर्शयति---इममेवेति। उपनयनात् प्रागाचार्याभावे इमं ज्ञानाधिकारमालोच्य पित्रादय: कांश्चिदर्थदानादिनानमय्य स्वपुत्रादीन् उपनाययन्ति। पित्राद्यभावे प्रबुद्धा: स्वयमेवात्मानमिति योऽयं शास्त्रार्थ: सोऽयन्तान्मौलिक इत्यर्थ:। नन्वध्ययनविधेरपेक्षितमध्ययनमेव। किमर्थं तर्ह्यु पनयनमित्यत्राह--अन्यथेति। कथमसम्भव इत्यत्राह-अनुपनीतस्येति। प्रतिषेधमेव दर्शयति---नेति। वेदान्न जायते, अपनयनेन जायत इत्यर्थ:। एवम्--'उपनीय तु य: शिष्यम्'--इत्यादिस्मृत्यानुमितमाश्रित्य राद्धान्तवर्णना कृतेत्याह---एवन्तावदिति। एवं स्वसिद्धान्तमुपन्यस्येदानीं विवरणसिद्धान्तमुपन्यस्यति---अन्येत्विति। श्रुताध्यापनविध्यनुसारेण---'तमध्यापयेदि'ति विध्यनुसारेणेत्यर्थ:। एवमुक्तप्रकारं दर्शयति---यद्यध्यापनेति। स्वाध्यायविधेरध्यापनविध्यधिकारार्थत्वेनाविवक्षितार्थत्वेऽध्यापनविधेरपि स्वाध्यायान्तर्गतत्वादेव स्वस्याप्यविवक्षितार्थता स्यात्। ततश्चाध्यापनविधिप्रयुक्तताध्ययनविधेर्न सम्भवतीति। एतदेवोपपादयति---स्वशाखेति। स्वाध्यायशब्देनानाद्यात्मीयवंशपरिगृहीतवेदशाखोच्यते। साक्षादधीतस्त्वध्यापनविधिर्नूनं केषाञ्चित् शाखिनां स्वशाखान्तर्गतो भवेदिति तस्याप्यविवक्षितार्थत्वान्न प्रयोजकत्वमवकल्पत इति पश्चाद्भाव्यर्थावबोधप्रयोजनतैवाध्ययनविधेर्युक्तेत्येवं विवरणसिद्धान्त इत्यर्थ:।
	चोदयति---नन्विति। स्वाध्यायोऽध्येतव्य इत्यध्ययनविधेर्नियोगसिद्धेरवगमान्नियोगनिष्पत्त्यर्थत्वेनार्थपरत्वाभावादेवान्यपरत्वादध्यापननिष्पत्तिवदर्थपरता दुर्लभैवेति। परिहरति---मैवमिति। केवलं नियोगनिष्पत्तिमात्रप्रयोजनत्वे ह्येतत् स्यात्। न पुनरर्थपरत्वाङ्गीकारेऽपीत्यर्थ:। पृच्छति---कथं पुनरिति। परिहरति---उच्यत इति। ननु भवत्वेवं कथं मीमींसाया आरम्भणीयत्वमित्यात्राह---यच्चेति। तत: किमित्याह--- विचारस्येति। स्मृतेरिति। वेदमधीत्य स्नायादिति स्मृतेरित्यर्थ:। ननु किमनेन सूत्रेणोच्यत इत्यत्राह---वेदवाक्येति। तत: किमित्यत्राह---असमाप्तेति। कुत इत्याह---स्नातकस्येति। स्मरणमेव दर्शयति---स्नातक इति। उपसंहरति---तस्मादिति। तत: किमित्याह---विचारयितव्य इति। तथापि किमित्याह--- तत: कृतदारेति।
	परमप्रकृतमुपसंहरति---तस्मादिति।
	इदानीं प्रकरणस्य संज्ञां प्रयोजनञ्चार्यया दर्शयति---शास्त्रमुखमिति। शास्त्रमुखं नामैतत् प्रसन्नतरं गुरोर्गभीरं भावमभिप्रायम् आविष्कर्तुं शालिकनाथेन कृतमित्यर्थ: ।। 2 ।।
			36श्रीशालिकाप्रकरणव्याख्या नारायणेन जयपुरिजनुषा।
			शास्त्रमुखस्य विलिखिता गुरुदर्शनपारदृश्वना विदुषैषा ।।
।। शास्त्रमुखव्याख्या समाप्ता ।।
"न्यायसिद्धि:"
	37अत्र शब्दमात्रस्यार्थासंस्पर्शितया शब्दविशिषावगम्यकार्यात्मा वेदार्थ इति प्रतिज्ञा नोपपद्यते इति केचिदाक्षेपं कुर्वन्ति। तदाक्षेपसमाधानार्थमिदं प्रकरणमिति वदन्संप्रदायं प्रतिपाद्य प्रयोजनं च दर्शयति---अर्थासंस्पर्शितेति। श्रोतृबुद्धिसमाधानार्थमारभ्यमाणस्य प्रकरणस्य संप्रदायं प्रतिपाद्य प्रयोजनं दर्शयति---अर्थेति। अर्थासंस्पर्शिताशंकानिराकरणं प्रयोजनम्, निराकरणप्रकार: प्रतिपाद्य:, प्रभाकरगुरो: शिष्यैरितिं संप्रदायो दर्शित:। प्रतिज्ञाक्षेपसमाधानार्थमिदं प्रकरणमिति वेदप्रमाण्येऽप्युपयोगोऽस्तीति भाव: ।। 1 ।।
	तत्र पूर्वपक्षमाह--अत्र लौकिकेति। शब्दस्यासत्यर्थे ज्ञानजनकत्वरूपव्यभिचाराङ्गीकारे स्वसिद्धान्तो दुर्वचस्स्यादित्यभिप्रेत्य व्यभिचाराभिमानत इत्युक्तम्। शब्दविशेषेषु लौकिकवाक्येषु व्यभिचाराभिमानमात्राच्छब्दमात्रस्यार्थासंस्पर्शितमाहुरित्यर्थ: ।। 2 ।।
	38अत्रैकदेशिन एवं चोदयन्ति---
	ननु कोऽयमर्थासंस्पर्श: ? यदि संयोगसमवाययोरभाव:, सोऽनुज्ञात एव। अथार्थानवबोधकत्वम्--शब्दो नावबोधक:, सति चासति चार्थे ज्ञानजनकत्वादिति प्रतिज्ञाहेत्वोर्व्याघातात्संबन्धपरिहारे निराकरिष्यमाणत्वाच्च। तेन स्वत: प्रामाण्येवास्मिन्पादे प्रतिपाद्यते, नार्थासंस्पर्शिताशंकानिराकरणमिति। तान्प्रतयाह---निश्चय इति। 39निश्चय एव अर्थसंस्पर्श:, निश्चयो नामायोगान्ययोगव्यवच्छेदात्मिका संविदेव। उक्तं चाभावनिराकरणे--- "नि 40श्चयश्चायमेवेति संवित्तिस्सर्ववस्तुषु" इति। स च निश्चयोऽत्रापि भावन्नर्थाव्यभिचारिणश्शब्दाद्भवेत् प्रत्यक्षादेरिवि। शब्दस्तु न तथा, व्यभिचारादिति। अथवा अर्थस्य संस्पर्शो नाम निश्चयो नान्य:। स च निश्चय: अर्थाव्यभिचारिणो मानात्प्रतयक्षादेरेव भवेत्। शब्दस्तु न तथा व्यभिचारात्। यदव्यभिचारि तदेव निश्चयजनकं, यथा प्रत्यक्षादि। व्यभिचारी च शब्द इति दृष्टान्तोपनयावेवोक्तौ। शब्दो नार्थव्याप्त्यनपेक्षतयार्थनिश्चयजनक:, व्यभिचारित्वात्, ऊर्ध्वत्ववत्, प्रमेयत्ववच्चेत्यन्वय:। यन्नेत्थं, तन्नेत्थम् यथा प्रत्यक्षथ्मति व्यतिरेकी। तेन "नन्वतथाभूतम्" इति भाष्येणार्थासंस्पर्शित्वमवोच्यते। स्वत: प्रामाण्यं वृत्तिकारग्रन्थे प्रतिपाद्यत इति ।। 3 ।।
	ननु कुत्र व्यभिचार इत्यत्राह--विनापीति। अंगुल्यग्रे हस्तियूथशतमास्त इत्येवमादिवाक्यादसत्यर्थे शब्दात् ज्ञानं जन्यत इति ।। 4 ।।
	ननु शुक्तिकारजतबोधवदग्रहणसमाधेयोऽयं व्यभिचार इत्यत्राह---नचेति। कुत इत्याह---कारणस्याविशेषत इति। सत्यर्थेऽसत्यर्थे च ज्ञानकारणभूतशब्दस्याविशेषादित्यर्थ:। किंचात्र बाधितोऽपि संसर्गश्शतकृत्वश्शब्दादवगम्यते। न चेदं शुक्तिकारजतादौ दृष्टपूर्वम्, नेदं रजतमिति विवेके गृहीते चक्षुषैव पुनारजतमिति बोधो न जन्यते।
	ननु द्विचन्द्रविङ्मोहालातचक्रपीतशंखप्रतिबिम्बादिविभ्रमा बाधितविषया अपि पुन: पुनश्चक्षुषैवोपजायन्ते। सत्यम्। अयथार्थग्राहिण इदं चोद्यम्। द्विचन्द्रादिव्यवहारे तु यावत्कारणदोषानुवृत्तिस्तावद्विवेको न गृहीत एवेति। तदानीमेकश्चन्द्र इति स्मृतिरेव। तेन परोक्षो बोध इति कारणदोषानुवृत्तेर्द्विचन्द्रादौ पुनरपि भ्रान्तिरपरिहार्या। अंगुल्यग्रादिषु प्रत्यक्ष एव बाध इति विवेको गृहरत एव। तथा शब्दात्संसर्गज्ञानं जायते, तस्माच्छब्दस्य व्यभिचारो न विवेकाग्रहणासमाधेय इति ।। 5 ।।
	ननु तर्हि शुक्तिकारजतादावपि शब्दवत् इन्द्रियसंयोगाद्यविशिष्टमेवेत्यत्राह---दुष्टा हि हेतव इति। शुक्तिकारजतादौ मनोदोषादिना दुष्टं करणमिति न तद्ग्रहणमारभते। किनतु अगृहीतविवेके ग्रहणस्मरणे आरभत इति युक्तं तत्राग्रहणमित्यर्थ: ।। 6 ।।
	ननु तर्ह्यत्रापि वक्तृदोषात्कारणस्यैव दुष्टता वक्तुं युक्तेत्यत्राह---इह त्विति। ज्ञानहेतुभूतशब्दस्याविशैषाद्विशिष्टवक्तुर्ज्ञानकारणत्वाभावाच्चेत्यर्थ: ।। 7 ।।
	किंच शुक्तिकारजतज्ञाने इन्द्रियादीनां हेतुत्ववदत्रापि यदि वक्तुर्ज्ञानहेतुत्वं स्यात्तदा वक्तृदोषेण भ्रान्तित्वं स्यात्। न च तदस्तीत्याह---वक्तापीति ।। 8 ।।
	नन्वकारणभूतेन वक्त्रा किं कार्यमित्यत्राह---वक्ता त्विति। वक्ता तु शब्दाभिव्यक्तिमात्रं करोति। अभिव्यक्तस्तु शब्दोऽर्था बोधयति। कारणदोष: कार्ये ह्यासज्येतापि न व्यञ्चकदोषो व्यङ्ग्ये। ननु व्यञ्जकदोषोऽपि व्यङ्ग्ये दृश्यते---मण्डूकवसया लेपिता दृक् स्तंभादिकं सर्परूपेण बोधयति। मैवम्। तत्रापि व्यक्तावेव दोष: न व्यङ्गग्ये। अन्यथा विप्रलंभकपुरुषप्रकाशितस्य दीपस्याप्रकाशता स्यात्। तथा स्तम्भस्य तदानीमेव सर्पत्वप्रसंगाच्च। किंचच दुष्टेनापि वक्त्रा व्यक्तश्शब्दो विगलितनिखिलकला ध्मातादिदोष इति प्रत्यक्षेण प्रतिभात्येव ।। 9 ।।
	ननु दोषानभिज्ञत्वं, कार्यदर्शनात्तु किंचिदेव क्वचिद्दोषपक्षे निक्षिप्यते, तथा मणेरिवारुण्यस्य बोधे जपाकुसुमसन्निधानमित्यत्राह---न च तस्येति। जपादिवदिह दोषोपलब्धिर्नास्तीत्यर्थ: ।। 10 ।।
	नन्विह प्रत्यक्षाभावे प्रतारकवक्तृदोषाच्छब्दे दोषा जायन्ते इत्यन्यथा ज्ञानकार्यादनुमीयते। मैवम्। ज्ञायमानतया शब्दस्यार्थबुद्धिहेतुत्वमिति निर्विवादम्। सति चैवं शब्दगतानामपि दोषाणां शब्देन सह ज्ञानविषयतामप्रतिपद्यमानानां ज्ञानाधाककार्यविशेषापादकत्वमशक्यमिति निरर्थकमेव शब्दगताप्रत्यक्षदोषानुमानम्।
	ननु प्रत्यक्ष एवाकांक्षाद्ययोग्यपदसन्निकर्ष: शब्दे दोष:। मैवम्। योग्यपदरचनमप्यसत्यार्थं नद्यास्तीरे फलानि संतीत्यादिकिं दृश्यते। तस्मादिहाव्यापित्वादयोग्यपदसन्निकर्षो न दोष:। सति चैवमदुष्टशब्दजनितमेव ज्ञानमर्थं व्यतिक्रामतीति कुतस्तेन शब्दने तस्यार्थस्य निश्चय इत्याह---तेन शब्दोपजनितमिति। शब्दस्यार्थनिश्चायकत्वं सिद्धमेवेति भाव: ।। 11 ।।
	शब्दादर्थानिश्चश्यमेव सोपहासमाह--येनापीति। येनार्थेन विना यस्य शब्दस्य सद्भावा उपपद्यते, तत्र तस्मिन्नर्थे निश्चय इति महदिदं सुभाषितम्, तेन शब्देन केवलं अ41नभिज्ञत्वमेवोक्तमित्यर्थ: ।। 12 ।।
	चोदयति---नन्वेवमिति। आप्तवाक्यश्रवणानन्तरं लौकिकानां व्यवहारदर्शनाद्व्यवहारस्य चार्थनिश्चयं विनानुपपत्ते:, वाक्यश्रवणानन्तरमर्थनिश्चयो जायत इति कल्प्यते। प्रयोगस्तु आप्तवाक्यमर्थनिश्चायकं व्यवहारहेतुत्वात्प्रत्यक्षवदिति ।। 13 ।।
	परिहरति---उच्यत इति। सन्देहादपि व्यवहारोपपत्ते:। न व्यवहारान्निश्चयकल्पनमित्यर्थ: ।। 14 ।।
	किंच प्रमाणान्तरेण तत्रार्थनिश्चय इति, सिद्धसाधनश्चायं हेतुरित्याह--अपि चाप्तत्वमिति ।। 15 ।।
	ननु शब्दस्य स्वतोऽर्थनिश्चयजनकत्वाभावेऽप्याप्तवाक्यवत्प्रामाण्यसंभवान्न वेदप्रामाण्यहानिरित्यत्राह--42वेदस्त्विति। वेदो नार्थनिश्चायक: अलौकिकार्थत्वात्--लौकिकप्रमाणानवगम्यार्थत्वादित्यर्थ:। यदर्थनिश्चायकं तल्लौकिकार्थं दृष्टं, यथा प्तवाक्यम्। तथा, वदो, नार्थनिश्चायक:, वक्तुरभावात्, यदित्थं तदित्थम्, यथा समुद्रघोष इति। यदर्थनिश्चायकं तद्वक्तृप्रणीतं दृष्टम्, यथाप्तवाक्यमि43त्यादि। तेन44 प्रत्यक्षादिप्रमाणान्तरगम्यार्थत्वाभावात्, वक्तुरभावेनाप्तवाक्यवद्वक्तृप्रमाणगम्यार्थत्वाभावाच्च स्वतो निश्चयजनकत्वाभावान्न प्रामाण्यसिद्धिरिति पूर्व: पक्ष: ।। 
16 ।।
	सिद्धान्तमारभते--अत्रेति। अख्यातौ सर्वज्ञानानां यथार्थत्वसाधनादसत्यर्थे ज्ञानजनकत्वं शब्दस्यासिद्धमित्यसिद्धो हेतुरित्यर्थ: ।। 17 ।।
	किंच ज्ञानानां व्यभिचारित्वसंभवेऽपि लौकिकशब्दस्य व्यभिचारिज्ञानजनकत्वं नास्ति, व्याप्त्यनपेक्षस्य लौकिकशब्दस्य ज्ञानजनकत्वाभावादित्याह--श्रूयतामिति। तासां नरगिरामित्यर्थ: ।। 18 ।।
	लौकिकवाक्यानामनुमानानपेक्षयाऽर्थानिश्चायकत्वे हेतुमाह---वाक्यं हीति। हिर्हेतौ, पुरुषतन्त्रा प्रवृत्ति: सर्वत्र सत्यासत्यसाधारण्यदर्शनात्, स्वात्मन्येवासत्यर्थे वाक्यप्रयोगदर्शनाच्चानुपलब्धार्थं प्रत्यपि वाक्यं प्रयोक्तुं शक्यमिति स्वात्मन्येव तावत्सर्वेषामवगतिरस्ति। अत: पुरुषोऽपि तं कर्तुमकर्तुमन्यथाकर्तुं स्वविषये शक्नोतीति शब्दस्यार्थव्यभिचारदर्शनाभावेऽपि प्रथमप्रयोग एव पुरुषाधीनरचनं तं शब्दं न विश्वसतीति; श्रुतमात्र एव संशयोऽस्तीति पुरुषाधीनत्वं शंकाकारणमित्यर्थ:। यदुक्तमेकदेशिना शब्दानां श्रुतमात्र एव कथं संषय:। सर्वत्र तथ्यातथ्यरूपं वाक्यद्वयं दृष्टवत: पुरुषस्य वाक्यश्रवणसमनन्तरं कोटिद्वश्यं स्मरतोऽन्यतरकोटिनिश्चयरहितस्य संशयो भवति। तत्र तत्यरूपमपि दृष्टं चेत्कथं सर्वस्यार्थासंस्पर्शित्वम्, अथादृष्टं कथं संशय:, कोटिद्वयदर्शनाभावात्। तस्माच्छ्रुतमात्रकमेवार्थे न तावन्निश्चयाषहमिति प्रलापमात्रम्। अतो न क्वचिदपि शब्दस्संशयहेतु:, किन्तु श्रवणसमनन्तरमेवार्थज्ञानमुत्पादयति। यदि परं शंकानिवृत्त्यर्थमाप्तत्वेन दोषाभावमात्रमवगम्यते, सर्वप्रमाणसाधारणं चेदं शंकितदोषनिवृत्त्यौत्सर्गिकं प्रामाण्यमिति शब्दे न कश्चिद्विशेष इति; तदपि परिहृतं, पुरुषाधीनत्वस्य शंकाकारणत्वेनोक्तत्वात्।
	यदप्युक्तं---अदृष्टव्यभिचारस्य वाक्ये पूर्वं स्वव्यभिचारदर्शनाभावेन शंकाभावात्, प्रथममेव निश्चयज्ञानजनकत्वं दुर्वारमिति---तदप्यनेन परिहृतमेव ।। 19 ।।
	किंच न केवलं स्वप्रवृत्तिदर्शनमेव शंकाहेतु:, किन्तु असत्यर्थे परेषां वाक्यप्रयोगदर्शनादपि शंका भवतीत्याह---अन्योऽन्येति। तस्मात्पुरुषाधीनत्वं शंकाकारणमिति श्लोकद्वयेनोक्तमिति द्रष्टव्यम् ।। 20 ।।
	केचिच्छ्लोकद्वयमेवं व्याचक्षते---शब्दो न ज्ञानजनक:, व्याप्त्यपेक्षतया विश्चयजनकत्वाभावात्। निश्चयजनकत्वाभावात्। निश्चयजनकत्वाभावेऽपि शङ्क्यमानायथार्थत्वमपि द्वेधा, ततो पुरुषाणां स्वात्मन्येवासत्यर्थे वाक्यप्रयोग45 दर्शनादिति प्रथम: प्रकारो---वाक्यं होत्यनेनोच्यते। परपुरुषाणामपि असत्यर्थे वाक्यप्रयोगदर्शनादिति द्वितीयप्रकार:--- अन्योऽन्यानन्वितार्थानीत्यनेनोच्यते। स्ववाक्ये स्वप्रतयक्षदृष्टार्थो परवाक्ये निश्चितविपर्यये च वाक्ये, व्यभिचारशंकाया अभावेन ज्ञानजनकत्वप्रसंगादेव व्यापितत्वान्निश्चयजनकत्वाभावे व्यभिचारित्वशंका न साक्षाद्धेतु:। किंतु निश्चयोत्पत्तिसामग्रीभूतयथार्थतात्पर्यनिश्चयविरोधित्वान्निश्चयजनकत्वाभावं प्रति परंपरया हेतुरित्यभिप्राय: ।। 19 - 20 ।।
	नन्वनन्वितार्थपदरचनायां को हेतुरित्यत्राह---केचित्तावदिति। अतस्मिंस्तद्बुद्धिर्भ्रम:। 46आशयदोषो बुद्धिदोष:। अनभिसन्धिपूर्वकमकस्मादेव प्रवृत्ति: प्रमाद:। अन्यथा वक्तुकामेन हिक्कादिनाऽन्यथाप्रवृत्तिरशक्ति:। तेन 
भ्रमादिचतुष्टचमुक्तम् ।। 21 ।।
	आप्तोक्तानामन्वययोग्यत्वेऽप्यन्यत्रानन्वितस्यापि दुष्टेर्नान्वयनिश्चयजनकत्वमित्याह---तदुक्तानामिति ।। 22 ।।
	ननु तर्हि ज्ञानमात्रजनकश्शब्दो न निश्चयजनक:, न च ज्ञानमात्रमेव निश्चयशब्देनोच्यते। यतो निश्चयाभावेऽपि संशयोहानध्यवसायात्मकं विज्ञानं दृष्टम्। तेनान्वयानिश्चयेऽप्यन्वयज्ञानजनकश्शब्द इत्याशंक्याह---तत्र निश्चयशब्देनेति। ज्ञानमनिश्चयात्मकमिति विरुद्धम्, अवभासमानस्य निश्चितविषयैकान्तव्यवहारप्रवर्तकं ज्ञानं निश्चयशब्देनोच्यते, ततश्चान्वयानिश्चयेऽन्वयज्ञानमेव नास्ति। ऊहस्तु स्मृतिविशेष इत्यख्यातौ प्रतिपादयिष्यते। अनध्यवसायस्तु न ज्ञानम,47 किन्तु जिज्ञासेति तत्रैव प्रतिपादयिष्यते ।। 23 ।।
	तेन पुरुषाधीनतया प्रतिबद्धस्वाभाविकशक्तिस्तावच्छ्रुतमात्रकमेव बोधं न जनयति, यावदन्यतोऽर्थे न निश्चय इत्याह---शंक्यमानेतिद्वयेन ।। 24 - 25 ।।
	48ननु कीदृग्भूतेन वाक्यने ज्ञानमनुमीयत इत्यत्राह---तस्येति। य: प्रमाणान्तरेणार्थं ज्ञात्वैव वाक्यं ब्रवीतीत्यवधारित: तस्य ज्ञानं तेन वाक्येनानुमीयते इति ।। 26 ।।
	नायमशक्त:, न च प्रमादी संभवदेतदर्थविषयप्रमाणस्सकलाशयदोषरहितश्च नायमविज्ञायान्वयमन्वितार्थानि पदानि प्रयुङक्त इति यो ह्येवमवधारित:, तस्य वाक्यप्रयोगस्यान्वयज्ञानपूर्वकत्वात्तेन वाक्येन तस्यान्वयज्ञानं प्रथमं तावदनुमीयते। ज्ञानानां ज्ञेयाविनाभावित्वादन्वयज्ञानाच्च अन्वयोऽप्यनुमीयते, ततोऽर्थो निश्चीयत इति ज्ञेयानुमाने ज्ञानं भवत्येव लिङ्गमित्याह---तस्येति ।। 27 ।।
	एवं49 निश्चितेऽन्वये निवृत्तानन्वयशंकाद्वाक्यादनुवादरूपेणार्थनिश्चयो जायत इत्याह---तत्रार्थ इति। ननु भवतां वक्तृज्ञानानुमानं किं पुंवाक्यमात्रात् ?
	ननु भवतां वक्तृज्ञानानुमानं कि पुंवाक्यमात्रात् ? आहोस्वित्प्रत्ययितवाक्यविशेषात्। न तावदाद्य: कल्प:, अतिप्रसंगात्। नापि द्वितीय:, यदवस्थस्य वक्तृबुद्ध्यनुमापकत्वं तदवस्थस्यार्थामिधायकत्वमेव युक्तमिति न वक्तृज्ञानानुमानम्। उच्यते--- नानुमापकवस्थस्यार्थाभिधायकत्वं युक्तम्। तथाहि---श्रोतुरिन्द्रियविषयस्य अनाप्तवाक्यादपि लोकेऽभिधानदर्शनादाप्तत्वं नाव्यभिचारे प्रयोजकं तत्पुत्रत्वादिति हेतुवत्। जनिष्यमाणस्तच्चिह्न: 
तत्पुत्रत्वादित्यत्र हेतो: प्रयोजकत्वं नास्ति। तस्मात्प्रमाणान्तरप्रतीतार्थविषयत्वमेवाव्यभिचारे प्रयोजकमित्यनुमापकत्वमेव नाभिधायकत्वम्।
	अथवा मितिनिर्णयादेव सन्देहापहति:। तन्निर्णयो हेतुभूताप्तत्वाद्यवधारणादेवेति सन्देहे निर्णयस्य सन्देहापनोदनत्वेन प्रसिद्धत्वात्। तेनैव सन्देहापाकरणं कल्पनालाघवायेति नाप्तवाक्यस्याभिधायकत्वम्।
	अथवा सन्देहनिर्णययो: भिन्नविषयत्वादाप्तविषयो निर्णय:, अर्थविषयस्सन्देह:। एकविषयो हि निर्णय: सन्देहमपाकरोति, न भिन्नविषय:। तस्मादर्थगतसन्देहापनोदनस्यार्थनिर्णयाप्त्यवधारणं हेतुरिति नाप्तवाक्यादभिधानम्।
	अथवा अयथार्थत्वशङ्कया तावत्प्रथममनभिधानम्। यस्य वाक्यस्य अभिधानशक्तिर्नास्ति तदयथार्थम्। यस्य त्वस्ति तद्यथार्थम्। तेन किं सदर्थमिदं वाक्यम्, उतासदर्थमित्येवंरूपां यथार्थत्वशंका, तदपनयश्च सदर्थमेवेतिनिर्णयरूप:। तेनार्थसत्यत्वे सत्येव तावद्वाक्यस्याभिधानावसर:।
	अर्थनिश्चयश्चानुमानरूपादेवेत्यनुमानमययार्थत्वशंकायामपनीतायामेवेत्यंगीकरणीयम्।
	नचैतावता पुरुषमात्रवाक्यात्समीचीनार्थबुद्ध्यनुमानप्रसंग:। संबन्धनियमस्यासिद्धत्वात्संबन्धनियमस्त्वेवंआशयदोषप्रमादाशक्तिभ्रान्तिकारणरहितस्य संभवदेतदर्थविषयप्रमाणस्य च यद्वाक्यं तत्प्रतिपाद्यार्थविषयसमीचीनबुद्धिनियतमवधारितमिति तादृशादेव वाक्याद् बुद्ध्यनुमानम्। तेनानुमानात्प्रागभिधानबुद्ध्यभावात्सिद्धमनुमापकत्वम्।
	नन्वेवमन्तर्भावितार्थनिश्चयमाप्तत्वावधारणमिति नाप्तवाक्याल्लिङ्गाद्गम्यं प्रमेयमवशिष्यते। सत्यम्, अन्यर्भावितार्थनिश्चयमाप्तत्वावधारणमिति पञ्चिकाकृता शास्त्रपरिच्छेदे- "अभ्रान्तत्वं नाम पुरुषस्य यथार्थज्ञानयोगित्वम्। तद्यथार्थत्वं यस्य यथा प्रतीयमानोऽर्थोऽस्ति तेन समीचीनज्ञाननिश्चयोऽन्तर्भावितार्थनिश्चयादेवेति न संशयनिवारणमात्रे पुरुषविशेषज्ञानं व्याप्रियते, किन्त्वर्थनिश्चयादावेवेति। निश्चिते चार्थे निवृत्ते संशये वाक्यमर्थनिश्चयं कुर्वदनुवादत्वादप्रमाणमिति" [शा0 परि0] स्वयमेवोक्तम्।
	यत्त्वत्र भवनाथेनोक्तं--- "नाप्तपुरुषवाक्याल्लिङ्गाद्गम्यं प्रमेयं नावशिष्यत इति वाच्यम्। यस्माद्वाक्ययोग्यार्थे निरस्तभ्रमादिचतुष्टयोऽयमिति सामान्येनाप्तत्वमवधारितवतोऽपि विशेषवाक्यदर्शनोत्थस्य संशयस्य तन्निर्णयापनोद्यत्वात् तत्प्रयुक्तमिदं वाक्यमिति विशेषे व्याप्तिमनुसन्धाय व्याप्तिबलान्मूलानुमाननिश्चयाद्गम्यमस्त्येव। यथा यो यो धूमवान्स सोऽग्निमानिति सामान्येन गृहीतव्याप्तिकस्यैव धूमविशेषदर्शनादग्निविशेषानुमानम्। एवमाप्तवाक्यविशैषात्तदर्थविशेषविषयं धूमविशेषदर्शनादग्निविशेषानुमानम्। एवमाप्तवाक्यविशैषात्तदर्थविशेषविषयं विज्ञानमनुमेयमस्त्येव" [नय0 वि0 पृ0 51] इति, तत् परिहारविभवादुक्तम्।
	नन्वनुमेयस्यार्थविशेषप्रमितिरूपत्वाद्वक्तृज्ञानानुमाने पक्षधर्मताबलेन प्रमयेसिद्धिरस्त्येवेति किमर्थं ज्ञानं 
चार्थाविनाभावीत्यादिना द्वितीयानुमानमुपन्यस्तम् ? उच्यते। यत्र विशिष्टेनैवार्थेन लिङ्गस्य व्याप्तिग्रह: तत्र विशेषणस्यापि पक्षधर्मताबलेन सिद्धिरस्त्येव, यत्र तु विशेषणेन सह लिङ्गस्य न व्याप्ति:, न तत्र लिङ्गाद्विशेषणसत्तानिश्चय:। यथा रात्रौ स्वरविशेषश्रुत्या देवदत्तपुत्रत्वेऽनुमितेऽपि न देवदत्तसत्तानिश्चय: ; तद्वदिहापि वक्तृज्ञानमात्रस्यैव कारणत्वात्कार्याद्वाक्याज्ज्ञानमात्रमेवानुमेयम्। प्रमाणस्य पुन: प्रमेयाव्यभिचारात्, प्रमेयस्यापि निश्चय इति द्वितीयानुमानं दर्शितम् ।। 28 ।।
	नन्वनुमानेऽपि शङ्काप्रतिबन्धस्समान:। मैवम्। शङ्का हि ज्ञातृदोषत्वाच्छब्दार्थनिश्चयं प्रतिबध्नाति, नानुमानम्। तथाहि ---मूलप्रमाणाविनाभावानुसंधाने वाक्यात्प्रवर्तत एवानुमानम्, अविनाभावस्यापुरुषतनत्रत्वात्। शब्दोच्चारणं हि पुरुषतंत्रत्वादविश्वास्यं, नानुमानम्। तस्मात्कार्यात्कारणविषयमनुमानमव्याहतं प्रवर्तत एवेति। तेन वक्तृज्ञानावधारणे लिङ्गभूतं भ्रान्त्यादिरहितस्य वाक्यं विवक्षाद्वारप्रमाणान्तरकार्यमित्याह---पूर्वन्त्विति।
	वक्तृज्ञानप्रसूतं, वक्तृज्ञानेनोत्पन्नमित्यर्थ: ।। 29 ।।
	ननु वाक्याद्वक्तृज्ञानमनुमीयत इति कथमुच्यते, भवन्मते ज्ञानानां स्वयंप्रकाशत्वेन प्रत्यक्षत्वादित्यत्राह---कार्यात्कारणसिद्धिश्चेति। स्वज्ञानं स्वस्य स्वयंप्रकाशत्वेत प्रत्यक्षं, परज्ञानं परस्यानुमेयमेवति 
प्रमाणभूताद्वाक्यात्कारणभूतवक्तृज्ञानानुमानं सर्वेषामभ्युपगन्तव्यमित्यर्थ:। यस्मात्कार्यभूताद्वाक्यात्कारणभूतं प्रमाणज्ञानमनुमाय तत एव कारणभूतलिङ्गात्तद्विषयार्थनिर्णये सति वाक्यादनुवादरूपेणैवार्थनिश्चय:, तस्मात्पौरुषेयं वाक्यं न शास्त्रमित्याह---पौरुषेयमतो वाक्यमिति। अज्ञानज्ञापनाभावादिति भाव: ।। 30 ।।
	उक्तप्रकारेण लिङ्गभूतस्य पौरुषेयवाक्यस्याव्यभिचारादपौरुषेयवेदस्य व्यभिचारगन्धाभावाच्च, शब्दमात्रमस्य व्यभिचारेण शब्दमात्रस्यार्थसंस्पर्शित्वाच्छास्त्रप्रमाणामुच्छिन्नं स्यादिति कथमुच्यत इत्याह---एवं चेति ।। 31 ।।
	ननु यद्यपि शब्दस्य व्यभिचारो नास्ति, अवयापृतत्वादर्थे, तथापि वक्तृज्ञानानुमापकत्वेन लिङ्गत्वे सति भवत्येवानुमानस्य व्यभिचार इत्यत्राह---लिङ्गस्यापीति। लिङ्गभूतस्याप्तवाक्यस्यानुमानेऽपि न व्यभिचार:। अनाप्तवाक्यस्यार्थनियतत्वाभावान्न लिङ्गत्वम्। तेनानुमानेऽपि लिङ्गालिङ्गविवेकाग्रहादलिङ्गे लिङ्गव्यवहार इति न लिङ्गस्य व्यभिचार इत्यर्थ: ।। 32 ।। 33 ।।
	एतत्सर्वं श्रुतिलिङ्गाधिकरणे विस्तरेणोक्तमित्याह---श्रुतिलिङ्गाधिकरण इति। निगमयति---तेनेति। लिङ्गभूतस्याप्तवाक्यस्य लैङ्गिकस्य वक्तृज्ञानस्य च न क्वापि व्यभिचार इत्यर्थ: ।। 34 ।।
	अत्र चोदयति---नन्वर्थ इति द्वयेन। आप्तवाक्याद्वक्तृज्ञानानुमाने सत्यनुमीयमानस्य ज्ञानस्य विशिष्टार्थविषयत्वादेव तथैवानुमान50न्नागृहीतविशेषणा विशेष्ये बुद्धिरिति विशेषणभूतार्थप्रतीतिर्ज्ञानानुमानात् पूर्वमेव वाक्यादभ्युपगन्तव्या। अनुमानात्पूर्वमेवार्थप्रतीत्यभ्युपगमे तस्याश्शाब्दत्वमपि दुर्निवारम्। अशाब्दं चेत् तस्यां दशायामर्थप्रतीति: कुतस्स्यात्। न च स्मृतिरिति शक्यते वक्तुम्। अननुभूते वाक्यार्थे सा नास्तीति स्मृत्यसंभवता्। तस्मात्प्रतीत्युपगमे शाब्दतैव। अप्रतीतं चेद्विशेषणं बोध एवानुपपन्न इत्यर्थविशिष्टज्ञानानुमानं न स्यादित्यर्थ: ।। 35 ।। 36 ।।
	परिहरति---अत्र ब्रूम इति। अनुमानात्पूर्वमययार्थत्वशंकया वाक्यादर्थनिश्चयो न जात:। अनिश्चितत्वादेवार्थो न ज्ञातो भवति। अज्ञातेऽपि वाक्यार्थे शब्दश्रवणानन्तरं विमर्शाख्यं स्मृतिज्ञानं जायत इति ।। 37 ।। 38 ।।
	ननु कीदृशं तद्विमर्शाख्यं स्मृतिज्ञानमित्यत्राह---अन्योन्यान्वययोग्यार्थमिति। वाक्ययोग्यार्थोपलक्षितार्थोपलब्धि: पूर्वदर्शनाधीनाऽस्त्येव। न च तावताऽर्थास्तित्वनिश्चय:, किन्तु तद्विशिष्टज्ञानगतैवास्तिता। यथा लोके सूक्ष्मेक्षिकां क्वचित्कुर्वन्तं दृष्ट्वा चक्षुर्योग्यमर्थं दिदृक्षतीत्यनुमिनोति। न च तावता तत्र सूक्ष्मा अर्थास्सन्तीति निश्चीयते, असत्यप्यर्थे योग्यतायास्संभवात्।
	तस्मादिह विशिष्टान्वययोग्यवाक्यप्रयोगे सति विशिष्टान्वयगोचरपदशक्तिविषयाव्युत्पन्नस्य बुद्धिर्भवत्येव। तथा घटास्तित्वनास्तित्वरूपबहिष्कारेण पदशक्तिरूपविशेषणात्मनान्वयविशेषो विषयीभवति। अननुभूतेऽपि विषये तर्कादिवत्स्मृति: संभवति। नानुभूतत्वं स्मृतित्वे निबन्धनम्, किन्तु 51ज्ञप्तौ सापेक्षत्वमिति वक्ष्याम:52 ।। 36 ।। 
40 ।।
	चोदयति---नन्वेवं तुरगारूढ इतिद्वयेन। लोके वृद्धव्यवहारेऽवगतशक्तिश्शब्दो वेदेऽवबोधक: लोके च ज्ञानानुमाने लिङ्गत्वेनाभिमत इति, वेदेऽपि लिङ्गत्वमेव स्यात्। ततश्च लौकिकशब्दवद्वैदिकानामप्यनुवादकत्वमेवेति न प्रामाण्यसंभव इति ।। 41 ।। 42 ।।
	परिहरति---स्वयं त्विति। 53औत्पत्तिकस्तु शब्दस्यार्थेन संबन्ध इति वदता सूत्रकारेण स्वयमेव परिहृतम् ।। 43 ।।
	ननु केन प्रकारेण सूत्रकृता परिहृतमित्यत्राह---अन्वितार्थाभिधायित्व इति। पदानामन्वितार्थाभिधायित्वे स्थिते सत्येवान्वितार्थविशिष्टवक्तृज्ञानमनुमातुं शक्यते, नान्यथेति ।। 44 ।।
	तत: किमित्यत्राह---ज्ञातेषु हीति। श्रोता स्वयं ज्ञतेष्वेव पदार्थेष्वन्योन्यान्वयविज्ञानं वक्तरि कल्पयति, तदा पदार्थज्ञानं च पदानां स्वाभाविकशक्त्येति तत्तत्पदानां तत्तत्पदार्थेषु स्वाभाविकी शक्तिरस्तीति न वेदप्रामाण्यहानिरिति पौरुषेये वाक्ये विमर्शोत्तरकालं वाक्यादनुवादरूपा धीर्जायमाना न स्मृतिरूपा, किन्तु अनुभूतिरूपैव, अनपेक्षस्वभावशब्दजत्वात्। तत्रानुभूतरूपं यदनपेक्षत्वं तन्नाभिव्यक्तं पुंवाक्यप्रयुक्तशङ्कानिरासार्थं मानान्तरापेक्षत्वात्। अतस्सापेक्षत्वमौपाधिकम्। शब्दस्य स्वभावशक्तिर्ह्यनुभवजनन एवावधृता लोके। वेदे तूपाधिविरहादनपेक्षत्वाभिव्यक्तिरिति।
	ननु तर्हि पौरुषयेऽपि वाक्ये स्वाभाविकशक्त्यार्थावगतिरिति, किमनेनायासेनेत्यत्राह---पुंवाक्येष्विति। स्वाभाविकी शक्तिरेव पौरुषेये वाक्ये पौरुषेयत्वादेव विसंवादशङ्कया तिरोहिता। वेदे तदभावान्न तिरोधानमित्यर्थ: ।। 45 ।। 46 ।।
	नन्वेवं वेदेऽपि वेदवाक्यानि पौरुषेयाणि, वाक्यत्वात्, भारतादिवदित्यनुमानसंभवात् पौरुषेयत्वाविशैषाल्लौकिकशब्दवद्वेदेऽपि स्वाभाविकी शक्तिर्विसंवाद54 - शंकया तिरोहितैवेत्यत्राह---वेदेष्विति द्वयेन। स्वरूपतोऽस्मर्यमाणकर्तृकेषु प्रमाणान्तरसंस्पर्शरहितार्थाभिधायिषु वाक्यत्वादिति लिङ्गेन कर्तुरनुमानं न युक्तम्। स्वरूपतोऽस्मर्यमाणकर्तृकेषु, स्वरूपत: प्रमाणान्तरसंस्पर्शरहितार्थाभिधायिष्विति वान्वय:। 54अपौरुषेया वेदा: व्यवहाराविच्छेदे सत्यस्मर्यमाणकर्तृकत्वात् यदित्थं तदित्थं यथा घटशब्द:55। यन्नेत्थं तन्नेत्थं यथा भारतादिवाक्यम् इति वा व्यतिरेकि। चिरतरनिखाते धने जीर्णकूपादौ च व्यभिचारनिवृत्त्यर्थं व्यवहाराविच्छेदे सतीत्युक्तम्। एतदेव स्वरूपत इति दर्शितम्।
	किंच वेदवाक्यानि पौरुषेयाणीति प्रतिज्ञा न युक्ता। प्रमाणान्तरागोचरार्थप्रतिपादनपरं हि वेदवाक्यम्। प्रमाणान्तरगोचरार्थप्रतिपादकं हि पौरुषेयम् वाक्यम्। तेन प्रमाणान्तरागोचरार्थप्रतिपादकं वाक्यं प्रमाणान्तरगोचरार्थप्रतिपादकमिति साध्यमाने माता मे वन्ध्येतिवत्स्ववचनविरोधाद् दुष्टा। तथा वाक्यत्वादिति हेतु:। भागादिद्ध:। हुमादीनामवाक्यत्वात्। वाक्यत्वादिति किं विधिवाक्यत्वमभिप्रेतम्, उत अनुवादवाक्यत्वम् ? न तावत्प्रथम:, भारतादीनां विधायकत्वाभावेन साधनविकलता दृष्टान्तस्य। नापि द्वितीय:, विध्युद्देशस्यापि विद्यमानत्वात्, सर्ववाक्यानामनुवादकत्वाभावात्। तथास्मदादिशक्यक्रियं हि वाक्यं पौरुषेयम्, न वाक्यत्वमात्रमित्यप्रयोजकोऽपि। तथा वेदाध्ययनं गुर्वध्ययनपूर्वकं वेदाध्ययनत्वादिदानीन्तन56 - वेदाध्ययनवत् ।। 47 - 48 ।।
	निगमयति---तेनति। तेनापौरुषेयत्वाल्लौकिकशब्दवद्विसंवादशङ्का नास्तीति शक्तेस्तिरोधानाभावादेव स्वयमेवार्थनिश्चायकत्वान्नार्थनिश्चायकत्वमित्यर्थ: ।। 49 ।।
	इदानीं स्वकृतस्य प्रकरणस्य, ग्रन्थकर्तु: स्वस्य च संज्ञां, नीतिपथाख्यस्य प्रकरणस्य लोकमहापथस्य च सारूप्यमुच्यते---व्युपगतवाङ्मलपङ्क इति। विशेषेणापगतो व्यपगत: परवाङ्मलरूपपङ्क:। महापथेप्येवं न गन्तव्यमित्येवंरूपा वाक् विष्ठादिमलं पंकश्चाऽपगता इति व्यपगतवाङ्मलपङ्क:। पूर्वोक्तेन प्रकारेणोद्धृतपरयुक्तिरूपकण्टकप्रकरो नीतिपथ:, महापथेऽपि न गन्तव्यमिति निषेधरूपपरयुक्ति:, तीक्ष्णकण्टकप्रकरश्च प्रोद्धृत:। अयं नीतिपथ: प्रगुणतरश्शलिकनाथेन सृष्ट इत्यर्थ: ।। 50 ।।
।। इति प्रकरणपञ्चिकाव्याख्यायां जयपुरिनारायणकृतायां न्यायसिद्धौ
नीतिपथो नाम द्वितीयं प्रकरणं समाप्तम्।।
* * *
	ननु प्रमाणज्येष्ठं प्रत्यक्षमन्यसंप्रयोगेऽन्यविषयं दृष्टम्, यथा शुक्ताविदं रजतमिति। ततश्च संभवद्व्यभिचाराणि प्रमाणानीति चोदनाप्रामाण्यप्रतिज्ञा हेतुतस्समर्थनीयेति इमामाशङ्कामपनेतुं सर्वज्ञानानां यथार्थत्वं प्रतिपादनीयमिति मत्वाऽऽरभ्यमाणस्य प्रकरणस्य संप्रदाय-प्रतिपाद्य-प्रयोजनानि कथयति---यथार्थं सर्वमेवेति। प्रभाकरगुरोरिति संप्रदायो दर्शित:, भावस्समीचीन: प्रकाश्यत इति प्रतिपाद्यमुक्तम्। सर्वमेवेदं विज्ञानं यथार्थथ्मति सिद्धय इति प्रयोजनमुक्तम् ।। 1 ।।
	पूर्वपक्षमाह---तत्र तावदिति। 57प्रमाणं स्मृति: सन्देहो विपर्ययश्चेति चतुर्विधं ज्ञानम्। केचिदूहानध्यवसायविकल्पभेदात्सप्तविधं ज्ञानं मन्यन्ते। तत्र भ्रमसन्देहज्ञाने अयथार्थे। अतस्मिंस्तदिति प्रत्ययो भ्रम:। नानाकोट्यवलम्ब्येकं ज्ञानं संशय:। यथा स्थागुर्वा पुरुषोवेति, तदुक्तम्---
			नानाकोट्यवलम्ब्येकप्रत्ययस्संशयो मत:।
			साधारणविशेषाभ्यां विवादेन च स त्रिधा ।। इति।
	ऊहो नाम संशयस्य परस्तान्निर्णयस्य पुरस्ताद्भवति, यथा बाह्यालिन्दप्रदेशे पुरुषेणानेन भवितव्यं, स्थाणुना च न भवितव्यमिति। अनिर्ज्ञाते वृक्षविशेष किंसंज्ञकोऽयं वृक्ष इत्यनध्यवसाय:। शब्दज्ञानानुपाती वस्तुशून्यो विकल्प:। यथा खरविषाणम्, खपुष्पमिति। विकल्पस्य अयथार्थत्वं स्पष्टमेव ।। 2 ।।
	सर्वज्ञानानां यथार्थत्वपक्षे केषांचिज्ज्ञानानां भ्रान्तित्वमनुपपन्नम्। अतो भ्रान्तित्वानुपपत्त्या अयथार्थज्ञानं कल्प्यमित्येतदभिप्रायेणाह---इदं रजतमित्येषेति ।। 3 ।।
	ननु हिमशिलायां जलज्ञानवद्यथार्थस्यापि ज्ञानस्य भ्रमत्वमुपपद्यत एवेत्यत्राह---यथावस्थितवस्त्वाभमिति। सम्यग्रजतबोधवद्यदि यथार्थस्यापि ज्ञानस्य भ्रमरूपता स्यात्, तर्हि प्रमाणेष्वपि भ्रान्तित्वप्रसंग इत्यर्थ:।
	ननु नेदमनिष्टम्, पीतशंखादिविज्ञानानां प्रमाणभूतानामपि भ्रान्तित्वदर्शनात्। सत्यम्, पीतशंखादिविज्ञानेषु तथाभाव:, किन्तु सर्वेष्वपि प्रमाणेषु भ्रमरूपता प्रसज्येतेति प्रसङ्गमापादयतोऽभिप्राय:। अत एव सर्वेषु भ्रमरूपतेत्यक्तुम् ।। 4 ।।
	शङ्कते---विवेकाग्रहणमिति। परिहरति---नैतदिति। न विवेकस्याग्रहणं भ्रान्तित्वेन संप्रतिपन्नम्, ग्रहणविशेषस्य भ्रान्तित्वेन प्रसिद्धेरित्यर्थ:। किंचाग्रहणस्य भ्रान्तित्वेऽतिप्रसंग इत्याह---सुषुप्तेऽपीति। कुत इत्याह---सर्वभेदेति। सुषुप्त्यवस्थायां बाह्येन्द्रियोपरत्या सर्वभेदापरिग्रहादित्यर्थ: ।। 5 ।।
	अथ पूर्वोक्तानिष्टद्वयपरिहारार्थं साधारणाकारग्रहणे सति विशेषाग्रहणं भ्रान्तिरित्येतदभिप्रायेण शंकते---भेदाग्रह इति। परिहरति---दूरादिति। स्थाणुर्वा पुरुषो वेत्यत्र च दूरादूर्ध्वत्वादिसामान्यमात्रग्रहणे सति स्थाणुपुरुषयोरसाधारणविशेषाग्रहणाद्भ्रान्तित्वप्रसङ्ग:। अतो यथार्थत्वेत् भ्रान्तित्वानुपपत्ते: भ्रमज्ञानमयथार्थमेवत्यभिप्राय: ।। 6 ।।
	किंच बाधकानुपपत्तेश्च भ्रमज्ञानस्यायथार्थत्वमेवेत्याह---यथार्थदर्शनत्वे चेति। प्रसक्तप्रतिषेधात्मा नेदं रजतमिति बाधकप्रत्ययो रजतेदमंशयो: सामानाधिकरण्यप्रतीतिरयथार्थेति ख्यापयतीत्यर्थ:।
	अथागृहीतविवेक एव बाधकप्रत्ययव्यापार इति चेत्तत्राह---अज्ञातेति। सर्वेषामपि पदार्थानां केनचिदाकारेणागृहीतविवेकत्वसंभवाद्बाध्यत्वप्रसंग:। तथा सर्वभेदापरिग्रहात्सुषुप्तेरपि बाधकप्रतययप्रसङ्ग:। अथ गृहीते भेदाग्रहे बाधकप्रत्यय इति चेत्तर्हि दूरात्सामान्यमात्रस्य दर्शनेऽपि बाधकप्रत्ययप्रसङ्ग इत्येवमादि द्रष्टव्यम् ।। 7 ।।
	तिष्ठतु तावदव्याप्त्यतिव्याप्तिकथा, एतस्ययथार्थतैव परीक्ष्यतामित्याह---यथार्थतापीति। एषा हि मती रजतत्वेन शुक्तिकामध्यवस्यति। तत्र शुक्तिरजतयो: प्रत्यक्षदृष्टयोरन्योऽन्यभिन्नत्वादेतयोर्वृक्षत्वशिंशपात्वयोरिवान्योन्यात्मकता न संभवति। तस्माच्छुक्तिकायामिदं रजतमिति प्रतीतिरेकैवायथार्था चेत्याह---एषा हीति ।। 8 ।।
	ननु यथा शुक्तौ शुक्तिज्ञानाच्छुक्तिता तथा शुक्तौ रजतज्ञानाद्रजततापि स्यादित्यत्राह---रजतत्वमिति। कुत 
इत्याह---तयोरन्योन्येति। प्रत्यक्षविरोधादित्यर्थ:।
	ननु एतज्ज्ञानं शुक्तिमवलम्बत इति न शक्यते वक्तुम्, रजतनिर्भासरूपत्वात्तस्य। उच्यते---शुक्तिकामेवालम्बते दोषवशाद्रजताकारेण प्रथम इत्यन्यथाख्यातिवादिनोऽभिप्राय: ।। 9 ।।
	शङ्कते---अथेयमिति। परिहरति---सामानाधिकरण्येनेति। शुक्तयवलम्बनाभावे सामानाधिकरण्येन प्रतीतिर्बाधिता स्यात्। सा च सर्वप्रामाणिकसिद्धा नापह्नवमर्हति। नेदं रजतमिति सामानाधिकरण्यप्रतीतिरपि भ्रमज्ञानस्यायथार्थत्वं साधयतीत्यर्थ: ।। 10 ।।
	ननु शुक्तौ रजताभावादिदंरजतयोस्सामानाधिकरण्यं न प्रथत इति चेत्तत्राह---रूप्यार्थिन इति। सामानाधिकरण्यप्रतीत्यभावे रजतार्थिनस्तदुद्देशाभिमखा प्रवृत्तिर्न स्यात्, दृश्यते च प्रवृत्तिरिति सामानाधिकरण्यं प्रतीयत एवति। अयमत्र प्रयोग:---विवादाध्यासतिं रजतविज्ञानं पुरोवर्तिवस्तुवषयं, तदर्थिनस्तत्र नियमेन प्रवर्तकत्वात्, यद्यदर्थिनं यत्र नियमेन प्रवर्तयति तत् तद्विषयं, यथा समीचीनरजतज्ञानमिति। नन्वग्रहणात्प्रवृत्तिर्न सामानाधिकरण्यज्ञानादिति चेत्तत्राह---अग्रहोऽपीति। सर्वत्रा-ग्रहणं प्रवृत्तौ न कारणम्, तथात्वे सुषुप्तौ प्रवृत्तिप्रसंग:। अथ साधारणाकारग्रहणे सति विशेषाग्रहणं प्रवृत्तौ कारणमिति चेत्तर्हि दूरात्सामान्यमात्रस्य दर्शनेऽप प्रवृत्तिप्रसंग इत्यादिप्रसंगोऽत्रापि द्रष्टव्य: ।। 11 ।।
	किंच कारणवशादयथार्थत्वमेवेत्याह---रजतप्रतिपत्तिश्चेति। इन्द्रियान्वयव्यतिरेकादिन्द्रियोत्था चेयं प्रतीतिरित्यवगम्यते। सा च पुरोदेशावस्थितसंप्रयुक्तशुक्तिकाद्रव्यसमानाधिकृतरजतग्रहणरूपैव जायत इत्ययथार्थतैवेति ।। 12 - 13 ।।
	इदानीमिन्द्रियान्वयव्यतिरेकयोरन्यथासिद्धिमाशङ्कते---स्यान्मतमित्यादिना अन्यथासिद्धमित्यन्तेन। दोषसहितेन्द्रियेणेदमित्यपरिगृहीतविशेषाकारं भास्वरमात्रं प्रतीयते। प्रतीतं साधारणाकाररूपं भास्वरमात्रं सदृशतया रजतस्मृतिकारणं भवति। दोषसहितसंस्कारोद्बोधहेतुना सदृशग्रहणेन तदित्युल्लेखरहिता रजते स्मृतिर्जाता। अस्यां स्मृतौ मनोदोषात्तदित्यंशोऽवखण्डित:।
	एतदुक्तं भवति---इदं रजतमिति नेदमेकं विज्ञानम्, किन्तु ग्रहणस्मरणरूपे द्वे एते ज्ञाने, तत्रेदमित्यपरिगृहीतविशेषाकारं भास्वरमात्रग्रहणरूपं दोषसहितेन्द्रियसंप्रयोगतम्। तथा रजतमित्यपि प्रमुषिततदित्युल्लेखं दोषसहितसंस्कारजम्। संस्कारोद्बोधकन्तु दुष्टेन्द्रियजं सदृशग्रहणं परिकल्प्यते। ततश्चार्थयोर्जानयोश्च विवेकाग्रहणाद् गृह्यमाणमिदमाकारं स्मरणविपरिवर्तिना रजतेन समानाधिकृतमिति मन्यते, विविक्ततयाऽनवगमात्, न पुनस्तयोरैक्यं प्रथते, अविद्यमानस्यैकस्य प्रथनानुपपत्ते:। भेदस्तयोर्न प्रथत इत्येव तावत् युक्तम्। तस्मादिन्द्रियान्वयव्यतिरेकौ सदृशग्रहण एवोपयुक्तावित्यन्यथासिद्धाविति। परिहरति असदिति। प्रतिभासापह्नवप्रसंगादिति भाव: ।। 14 - 16 ।।
	किंच पूर्वमनुभूत विषये पुनरुत्पन्नं ज्ञानं तत्परामर्शवर्जितं स्मृतित्वेन नेच्छन्ति धारावाहिकज्ञानवदित्याह---अनुभूतेऽपीति58।
	ननु स्मृतित्वासंभवेऽपि स्मृतिप्रमोषता युक्तैवेति चेत्, नैवम्। संस्कारजत्वं स्मृतित्वं तत्प्रमोषात्स्मृतिप्रमोषता, तदा सर्वस्मृतिषु संस्कारजत्वानवभासात्प्रमोषत्वप्रसंग:। अथ तदुक्तिलक्षितो ज्ञानविशेष:। तर्हि स विशैष: स्वानुभवसिद्ध एव स्वयंप्रकाशत्वात्सर्वज्ञानानाम्। अत: कथं प्रमोषता ।। 17 ।।
	किंचापरोक्षपुरोवर्तीदमंशेन रजताकारस्य सामानाधिकरण्याभिधानादेकत्वं प्रतीयत इतीदं रजतमिति, समानाधिकरणं ज्ञानमयथार्थमेवेत्याह---अपरोक्षेति ।। 18 ।।
	किंच ग्रहणाभिमानास्पदमिदं विज्ञानं प्रत्युत्पन्नमेवेन्द्रियं तद्भावभावितयात्मन: कारणं कल्प््यतीति कुत उद्बोधकारणपेक्षा ? किंच स्वप्नपीतशंखद्विचन्द्रदिङ्मोहालातचक्रादिभ्रान्तिज्ञाने संस्कारोद्बोधकसदृशदर्शनाभावात्कथं स्मृतित्वाश्रयणेन यथार्थत्वम् ? चिन्तापि तत्र नास्त्येव, अचिन्तितेऽपि क्वचित्स्वप्नाद्युत्पत्तिदर्शनादित्याह---स्मृत्युद्बोधेति ।। 19 - 20 ।।
	तस्माच्छुक्तिकागतेन पुरुषगतेनेन्द्रियादिगतेन वा दोषेणान्यथास्थितं वस्तुरूपमन्यथा बुध्यमाना भ्रान्तिबुद्धयो जायन्त इत्यङ्गीकर्तव्यमित्युपसंहरति---तेनेति।
	ननु दोषा: कार्यशक्तिविघातका:। न पुन: कार्यान्यथाभावहेतव:। मैवम्। अंगुल्यवष्ठम्भलक्षणदोषे सति चक्षुषोऽन्यथा कार्यजनकत्वं दृष्टं द्वौ चन्द्रमसाविति, न पुनश्चन्द्राप्रत्यायकत्वम्। तस्माच्छुक्तिरेव दोषवशादन्यथा प्रथते ।। 21 ।।
	किंच स्थाणुर्वा पुरुषो वेति सन्देहज्ञाने स्थाणुपुरुषोभयरूपार्थस्याभावात्कथं यथार्थत्वमित्याह---स्थाणुर्वेति।
	किंचानास्वादिततिक्तरसस्य बालस्य मधुरे तिक्तधी: कथं स्मृति: ? न च जन्मान्तरानुभूततिक्तस्मृतिरेषेति शक्यते वक्तुम्, जननमरणयोस्संस्कारोच्छेदकत्वात्।
	किंच केयमख्यातिरिति वाच्यम्, न तावत्ख्यात्यभावमात्रम्, सुषुप्त्यादावतिप्रसंगात्। अथान्यार्थिनोऽन्यत्र प्रवृत्तिहेतुविज्ञानमिति चेन्मैवम्। यत्र तर्हि न प्रवृत्ति: झटिति बोधश्च भवति, तत्र कथं भ्रान्ति: ? अथाविविक्तानेकपदार्थज्ञानं भ्रम:, तर्हि इदं रजतमित्यादेर्न भ्रान्तित्वम्। इदमिति रजतमिति चापुनरुक्तशब्दात्यथार्थस्मृतिहेतुतया विविक्तावभासनात्। तेन सामान्यविशेषाकारयोरविवेकाद्भ्रमो न संभवति, अन्यथा सामान्याकाराद्विशेषाकारस्य भेदानवभासादिदमित्येव स्यात् नेदं रजतमिति। ततश्च प्रतीयमानयोस्सामान्यविशेषाकारयोर्नाविवेको भ्रम:। नाप्रतीयमानाकाराविवेको भ्रम:। तथात्वेऽतिप्रसंगात्। तस्मान्नाविवेको भ्रम:। नाप्रतीयमानाकाराविवेको भ्रम:। तथात्वेऽतिप्रसंगात्। तस्मान्नाविवेको भ्रम: किन्तु इदं रजतमिति एकमेवेदं प्रत्यक्षज्ञानं भ्रान्त चेति प्रत्यक्षज्ञानस्य व्यभिचारित्वं सिद्धम् ।। 22 ।।
	इदानीं राद्धान्तमारभते---अत्र ब्रूम इति परिहारमिति शेष:। सर्वज्ञानानां विषयाव्यभिचारित्वं साधयितुं सिद्धान्ती स्वमतेन विषयलक्षणमाह---य एवेति। यस्यां संविदि सत्यां य एवार्थो भासते साऽर्थ एव तस्यास्संविदो विषय:। भासनमेव ह्यर्थस्य प्रतीतिविषयत्वम्, भासनमपि स्वव्यवहारानुगुणाया: प्रतीतेरात्म्नि वर्तनम्। अर्थव्यवहारो द्विविध:---मानस: कायिकश्चेति। मानसस्तु बुद्धिसुखदु:खेच्छादिरूप:, वाचकशब्दप्रयोगो वा सर्वार्थेषु संभवति। तत्र कायिक: वर्तमानेषु महत्सु चतुर्विधेषु द्रव्येषु उपादानादिरूप:, तद्गतेषु जात्यादिधर्मेषु समवायेन तद्विशिष्टद्रव्योपादानादिरूप:। यथा रजतादिसमवायभूमिरिति किंचिद्द्रव्यमुपादीयते, तथा मधुरमिति, तथान्यद्गन्धवदिति। एवं सर्वत्र द्रष्टव्यम्। प्रतीतेर्व्यवहारानुगुणत्वमपि तस्यां सत्यां समर्थस्येच्छोर्व्यवहारनिष्पत्तिरिति। तेन वेद्यत्वं विषयत्वमालम्बनत्वमित्यवभासमानत्वमेवेति द्रष्टव्यम्।
	केचिव्द्यवहारभाक्त्वं विषयत्वमित्याहु:, तथा सति शुक्तिकागतमलादेरुत्तोलनादिव्यवहारभाजो विषयत्वापातान्नैतल्लक्षणमित्येतदभिप्रायेणोक्तम्---नान्यद्धि विद्याद्वेद्यस्य लक्षणमिति ।। 23 ।।
	भवत्वेवं विषयत्वम्। प्रकृते कि59मायातमित्यत्राह---इदं रजतमिति। चकारोऽवधारणार्थ: ।। 24 ।।
	शुक्तौ रजतमित्यत्र रजतमेव भासते, न तु शुक्तिरिति सर्वसम्मतम्। न च परस्मिन् भासमाने परं भासते इति, अन्यस्यान्यथा भानम्प्रतीतिविरुद्धमेवेत्याह--तेनेति। तेनासमीचीनं किंचिद्विज्ञानं न संभवति। शुक्तेर्हि रजतात्मनाऽवभासे ज्ञानमयथार्थम्।
	नच रजतं शुक्तेरात्मेति काचिद्धीरस्ति, तस्याऽर्थस्य प्रतीतिपराहतत्वात्। तेन नान्यस्यायथाभानमिति। तेनेदमिति ज्ञानं पुरोवर्तिनि व्यवहारानुगुणमिति यथार्थम्। रजतमित्यपि ज्ञानं रजतत्वावच्छिन्ने व्यवहारानुगुणमिति यथार्थमेव। अयमत्र प्रयाग:---शुक्ती रजतत्वेन न प्रकाशते तद्रूपेणासत्त्वात्, यद्यद्रूपेणासत् तत्तेनाकारेण न प्रकाशते, यथा व्योम कमलरूपेणेति। तथा विवादाध्यासितं रजतविज्ञानं नायथार्थं ज्ञानत्वात्, उभयसिद्धसमीचीनरजज्ञानवदिति ।। 25 ।।
	चोदयति--नन्वेवमिति। पुरोऽवस्थितस्यारजतत्वाद्देशान्तरगतस्यासन्निहितत्वादत्र तत्प्रतीतौ कारणं वक्तव्यम्। न ज्ञानरूपं प्रतीयत इति वाच्यम्। रजतं जानामीत्यत्र ज्ञानाद्भेदेन रजते भासमाने ज्ञानरूपं प्रतीयत इत्यसिद्धमेव। सर्वैरिदंतया बाह्यतयैव रजतप्रतीते: तेन रजतज्ञाने कारणं वक्तव्यमिति।
	परिहरति--उच्यते---शुक्तीति। पुरोऽवस्थितं शुक्तिशकलं भेदवर्जितं गृहतं, शुक्तिकाया रजताद्भेदहेतवो विशेषा:, दोषाद्यभिभवादेव न ज्ञाता:, किन्तु सामान्यरूपतैव ज्ञाता। रजतसदृशशुक्तिकादर्शनात्साधारणमात्रग्रहणाच्च रजते स्मृतिर्जायमाना मनोदोषात्तदित्यंशरहिता शुक्तेरविवेचिता जातेति।
	एतदुक्तं भवति--शुक्तिकाव्यक्तिरजतजात्यो: परमार्थत: पृथग्गतिमत्त्वेन युतसिद्धयोरपि विरुद्धधर्माग्रहणाद्विलक्षणाकारबुद्धिविषयता शुक्तिशकलादेर्न लब्धेति भेदवर्जितं स्वरूपमेव गृहीतमिति।
	ननु तर्हि स्वरूपे गृहीते भेदे चागृहीते स्वरूपभेदवादकथा दत्तजलाञ्जलिस्स्यात्, शुक्ते: स्वरूपं गृहीतं, भेदो न गृहीत इत्युक्तत्वात्---इति चेत्।
	उच्यते---विलक्षणाकारबुध्यर्हत्वं भेद:, अभिन्नाकारबुध्यर्हत्वमभेद इति जातिनिर्णये प्रतिपादयिष्यते। तेन बुद्धिविशेषलक्षणमेव भिन्नत्वं नाकारान्तरनिर्वाह्यम्। सति चैवं केचित्पदार्था विषमरूपत्वात्सवभावत एव विलक्षणाकारबुद्धिविषया भवन्ति। यथा गुणेषु रूपरसगन्धस्पर्शा:, द्रव्येषु घटपटादयश्च। अन्ये तु स्वत एव भिन्ना अपि नीलपीतादय: विस्पष्टतरविरुद्धधर्माग्रहणमपेक्ष्य विलक्षणाकारबुद्धिविषया भवन्ति। यथा गुणेषु रूपरसगन्धस्पर्शा:, द्रव्येषु घटपटादयश्च। अन्ये तु स्वत एव भिन्ना अपि नीलपीतादय: विस्पष्टतरविरुद्धधर्माग्रहणमपेक्ष्य विलक्षणाकारबुद्धिविषयत्वाभावान्न भिन्ना: भासन्ते। तथाहि---कस्यचित्पुरुषस्य पुरोनिहितं माषादिकं दृष्टवतो नेत्रे निमील्य पुनर्माषान्तरादिकं तत्स्थाने निहितं पश्यतो न विलक्षणाकारा बुद्धिर्भवति। तस्माद्विलक्षणाकारबुद्ध्यर्हस्य भेदांशस्याग्रहणाच्छुक्तिशकलमात्रं गृहीतं भेदवर्जितमिति युक्तमेव ।। 26 - 29 ।।
	अनुभाषते---धारावाहिकवदिति। तदित्युल्लेखविरहाद्धारावाहिकज्ञानवन्न स्मृति:, नापि प्रमोष इति। परिहरति---उच्यत इति। अत्रेदं रजतज्ञान इत्यर्थ: ।। 30 ।।
	अनन्यगतित्वमेव दर्शयति---न ह्यसन्निहितमिति। आदिग्रहणेनार्थापत्तौ कल्पकभूतमन्यथाऽनुपपद्यमानं वस्तु गृह्यते।
	ननु प्रत्यक्षादिप्रमाणज्ञानत्वासंभवे सति नावश्यं स्मृतित्वमेवाऽङ्गीकरणीयम्, भ्रमत्वेनाप्युपपत्तेरित्यत्राह---तस्या: कारणसद्भावादिति। स्मृतिकारणभूतसदृशदर्शनोद्भूतसंस्कारजन्यत्वसंभवात्स्मरणमेव। एतदुक्तं भवति---ज्ञानविशेष एव स्मृति: स्वकारणै: दोषसहायैर्जन्यमानो ज्ञानमात्रप्रतिबद्धव्यवहारानुकूलस्वभावो जन्यते, न तु विशेषप्रतिबद्धव्यवहारानुकूलस्वभाव इति तत्तानवभासाद्भवति स्मृतिप्रमोषतेति।
	ननु तर्हि धारावाहिकज्ञानेष्वपि स्मृतिप्रमोषत्वमेवेत्यत्राह---धारावाहिकधीष्विति। धारावाहिकादौ पूर्वज्ञानवदुत्तरज्ञानेप्यनुभवकारणसद्भावात्स्मृतिप्रमोषता न कल्प्येति। अर्थयोर्भेदाग्रह उक्त:। इदानीं ज्ञानयोरपि भेदाग्रहं दर्शयन्, ननु स्वयं प्रकाशयोर्ग्रहणस्मरणयोर्बुध्यो: कथं विवेकाग्रहणमित्याशंक्याह---ग्रहणस्मरणे चेति। स्वयंप्रकाशयोरपि विरुद्धविषयत्वासिद्धेभिन्नतया प्रकाशो न भवति, घटादिप्रकाशनवत्स्वयंप्रकाशनेऽपि विवेकावगमे विरुद्धधर्मापेक्षत्वमुपपन्नम्। तथाहि---घटादिकं प्रति ही या प्रकाशता, सा स्वयं प्रत्यपीत्येवं वित्ते: स्वयंप्रकाशता। तेन विवेकाग्रहणं वित्त्योरपि युक्तम्। भेदाग्रहसमत्वत:---सम्यग्रजतबोधे समक्षैकार्थगोचरत्वेन भेदाभावात् भेदाग्रह इत्यर्थ: ।। 31 - 35 ।।
	नन्विदं रजतमिति सामानाधिकरण्यप्रतीति: कथमुपपद्यत इत्यत्राह---अपरोक्षार्थबोधेनेति। सामानाधिकरण्यमपि भेदाग्रहादित्यर्थ: ।। 36 ।।
	ननु रजतार्थिन: शुक्तौ प्रवृत्ति: कथमुपपद्यते, ईप्सितात्मना ख्यात्यभावे लोष्टादावपि प्रवृत्तिप्रसंगादित्यत्राह---व्यवहारोऽपीति। ज्ञानयोरर्थयोश्च भेदाग्रहात्प्रवृत्तिरित्यर्थ:। लोष्टादौ तु प्रवृत्तिहेतोर्भेदाग्रहस्याभावादप्रवृत्ति: ।। 37 ।।
	को60 नाम भेदाग्रह: ? उच्यते---भेदाग्रहो हि नाम यद्रूपं ज्ञातं सत्प्रवृत्तिं वारयति, तस्य विशेषरूपस्याग्रहे सति साधारणाकारग्रहो ज्ञानार्थयो:।
	ननु भेदाग्रहस्य प्रवृत्तिहेतुत्वं न दृष्टमिति चेन्न, सर्वत्र भेदागहादेव प्रवृत्ते:। किंचाऽन्यथाज्ञानस्यापि प्रवृत्तिहेतुत्वं न दृष्टमिति परिहारो वक्तव्य:। यदप्युक्तं---शुक्तिकासंप्रयोगे सादृश्याद्रजतमेव स्मर्यते चेदतिसादृशच्छुक्तिकान्तरमेव स्मर्यतामिति---तदन्यथाख्यातिवादिनोऽपि समानम्। अथवाऽगृहीतभेदयोर्निरन्तरोत्पन्नयो: परतन्त्रापरतन्त्रयो: प्रतीति: प्रवृत्तिहेतु:। एतेन केयमख्यातिरिति यदुक्तं, तदपि 
परिहृतमेव; यद्रूपं ज्ञातं सदित्यादिनोक्तोत्तरत्वात्।
	ननु यदि सर्वज्ञानानां यथार्थत्वं तर्हि भ्रान्तत्वं कथमित्यत्राह---मिथ्याभावोऽपीति। ज्ञानानां सर्वत्र मिथ्यात्वं व्यवहारविसंवादादेव, न पुनरयथार्थत्वात्। तथाहि---यथार्थज्ञानस्यापि व्यवहारविसंवादान्मिथ्यात्वं व्यवहरन्ति लौकिका:। हिमशिलादौ जलबुद्धौ सत्यां जलप्रयुक्तावगाहनादिकार्याभावान्न जलमिति प्रतिपद्यन्ते, तथोष्णजलज्ञाने जलस्यौष्ण्याभावेनाऽयथार्थत्वे सत्यपि वातशमनकार्यदर्शनेन व्यवहारविसंवादाभावान्न मिथ्यात्वं व्यवहरन्ति। तस्मात्सर्वत्र मिथ्यात्वं व्यवहारविसंवादादेव। स चात्रास्तीति यथार्थत्वेऽपि भ्रान्तत्वन्नानुपपन्नम् ।। 38 ।।
	ननु प्रसक्तप्रतिषेधात्मा नेदं रजतमिमि बाधकज्ञानमिदमिति रजतज्ञानाभावेनोपपद्यत इति यदुक्तं तन्निराकरोति---बाधकप्रत्ययस्यापीति। इयं शुक्तिकेति स्वरूपज्ञानस्य स्वविषयविरुद्धरजतोचितव्यवहारनिवारणरूपत्वाद्बाधकताप्युपपन्ना। इतरथा अन्यथाख्यातिवादे बाधक्प्रत्ययस्यापि अयथार्थतैव। तथाहि---इदं रजतमित्यसमीचीने ज्ञाने संसर्गस्यापरमार्थत्वात्तस्याभावोऽप्यपरमार्थ इति तद्विषयं नेदं रजतमिति बाधकज्ञानमपि मिथ्या स्यात्।
	किंच ज्ञानेनाऽज्ञानं निवर्त्यते, न ज्ञानम्। तथाहि---ज्ञानेन बाध्यमानं किमेकविषयम्, उत ? भिन्नविषयम् ? एकविषयस्य बाध्यत्वे धारावाहिकज्ञानानामपि बाध्यत्वापात:। भिन्नविषयस्य बाध्यत्वे रूपरसादिज्ञानानामपि बाध्यता स्यात्। तस्माज्ज्ञानेनाऽज्ञानं बाध्यते, न ज्ञानम्। अत एवोक्तं भगवता गुरुणा 61दशमाद्ये 'ज्ञानेनाऽज्ञानं निवर्तत इति बाधविद:' इति ।। 39 ।।
	ननु प्रतिषेधात्मा बाधक इति सार्वलौकिकम्। तेनेदं रजतमिति सामानाधिकरण्यज्ञानमयथार्थं प्रसक्तं नेदं रजतमित्यनेन बाध्यत इति कथं ज्ञानेनाऽज्ञानं बाध्यत इत्युच्यते ! नैवम्, इयं शुक्तिकेति स्वरूपज्ञानमेव बाधकज्ञानमित्युच्यते। अनेन शुक्तिस्वरूपाज्ञानं बाध्यते, स्वरूपज्ञानेन स्वरूपाज्ञाने बाधिते सतीतरेतराभावव्यवहारोऽयं नेदं रजतमिति।
	नन पुनरस्यैव बाधकत्वं बाध्याभावात्, शुक्ते रजतभावोऽनेन बाध्यते नेदं रजतमिति, तच्च न प्रसक्तम्। तेन शुक्तिस्वरूपाज्ञाननिबन्धन: प्रसज्यमानरजतव्यवहार: स्वरूपज्ञानेन बाध्यत इति स्वरूपज्ञानस्यैव बाधकत्वमनेनौक्तम्। अतएव विनियोगलक्षणे श्रुत्यादीनां बलाबलाधिकरणे--- "अत यत्तत्र तत्र"इत्नयधिकरणपरिसमाप्तौ पञ्चिका62---"इयं शुक्तिकेति, स्वरूपज्ञानमेव बाधकप्रत्यय:" इति। एवं समीचीनरजतबोधे मिथ्याज्ञाने चानुस्यूतत्वादग्रहणमेव प्रवृत्तिकारणमित्युक्तम् ।। 40 ।।
	इदानीमुक्तमेवार्थं संक्षेपेणार्याभि: दर्शयति---सन्निहितरजतशकलेत्यादिना। सन्निहिते सम्यग्रजतशकले सत्या रजतमिति मति: यादृशी, इयमपि शुक्तिभेदानध्यवसायात्तादृगेव परिस्फुरति साधारणं भास्वरत्वादिरूपं तस्या रजतव्यक्तेरस्या: शुक्तिव्यक्तेश्च विद्यते। तेन साधारणरूपमात्रप्रतिभानात्समानतामेव मनोदोषादिना मन्यन्ते। सम्यग्रजततुल्यव्यवहारप्रवृत्तिरपि भेदाग्रहाद्युज्यते, तत्प्रवृत्तिनिवारणादियं शुक्तिकेति बाधकज्ञानस्यापि बाधकता युक्तैवेति।
	अथवा शुक्ताविदं रजतमित्यत्र समवायोऽपि रजतजातीयव्यक्तिस्मरणात्स्मृतिविपरिवृत्त:, स्मर्यमाणव्यक्त्या पुरोवर्तिनो भेदाग्रह इति श्लोकत्रयेणोच्यते इति, केचिन्मन्यन्ते।
	अपरे तु संस्कारसहितचक्षुर्जन्या बुद्धिव्यक्तिरुभयविषयैकैवास्तु, ततश्च पुर:-- स्थितायामपि व्यक्तौ व्यवच्छिन्नाकारबुद्धिर्भवतीति विशिष्टत्वं च लब्धम्। अत्रापि धर्मधर्मिणोर्धर्मिभूतं द्रव्यं धर्मभूतेन जात्यादिना प्रायेण विशिष्टमवगम्यते। विशिष्टत्वमपि तस्य व्यवच्छिन्नाकारबुद्धिगोचरत्वमेव, तदपि संबन्धिनोर्द्वयोरवगमादेव सिध्यति न पुनर्विशेषणस्य सत्तामेवापेक्षते, मृतेन पित्रा विशेषणदर्शनात्, तदेवमिहविशिष्टविषया बुद्धिर्जातापि बोधोत्तरकालं विशिष्टार्थविषया स्मृतिरिति परिहार: समान एवेति।
	तदभिप्रेत्याह---सन्निहितरजतशकल इत्यदिना। एवं व्याख्यायमाने श्लोकत्रयमर्थान्तरे व्याख्यातं भवतीत्युपुनरुक्तता स्यात्, एवं च सति यदुक्तं "न चात्यन्तोद्ग्रन्थासमानाधिकरण्येऽपि स्मृतिरुपेया" [नयवि. पृ. 91.] इत्ययुक्तमेव, श्लोकत्रयेणास्यार्थस्योक्तत्वादुद्ग्रन्थत्वाभावात्।
	एतदुक्तं भवति---सन्निहितरजतशकलस्य स्मृतिपरिवर्तिन्या रजतत्वजाते: परस्पराकांक्षायां भेदाग्रह 
इत्यर्थ:।
	ननु तात्त्विकरजते नेदं रजतमित्यभ्रान्तौ भेदग्रहाभावेऽपि निवृत्तिर्दृश्यते, भेदग्रहाभ्युपगमे अन्यथाख्यातिप्रसंग:, अतो न भेदग्रहो निवृत्तिकारणम्। उच्यते--- विवेकाग्रहाद्विषयाननुगुणव्यवहारप्रसाधकं ज्ञानम्, इहाप्यरजते रजतस्य विवेकाग्रहाद्रजते अरजतमिति शब्दप्रवृत्तिरूपव्यवहारो जात:, सोऽरजतेन रजतस्य भेदग्रहान्निवर्तत इत्यन्यथाख्याति: नास्माकं प्रसज्यते ।। 41 - 43 ।।
	नन्ववर्तमानावभासितयाऽतीतरजतावभासविज्ञानतुल्यताप्यस्यास्तीति तत्तुल्यव्यवहारप्रवृत्तिरपि स्यादिति पुरोवर्तिनि शुक्तिशकले रूप्यार्थी प्रवर्तते, निवर्तते चेति युगपत्प्रवृत्तिनिवृत्ती स्याताम्। नैवम्, सन्निहितरजतविषयसत्यबुद्धिवदियमपि तादृशी परिस्फुरतीति कथमवर्तमानावभासितयाऽतीतरजतावभासुतुल्यतेति न युगपत्प्रवृत्तिनिवृत्तिप्रसंग:।
	स्वप्ने संस्कारोद्बोधकसदृशदर्शनाद्यभावात्कथं स्मृतित्वेन वर्णनमिति यदुक्तं तत्परिहरति---एवं स्वप्नेऽपीति। स्वप्ने स्मर्यमाणान्यपि वस्तून्यनुभूतांशमोषेण गृह्यमाणवद्भासन्त इति ।। 44 ।।
	स्वप्ने तु यदि स्मृति:, तर्हि कथं गृह्यमाणवद्भासनम्, अन्यथाख्यातिप्रसंगादित्यत्राह---ग्रहणस्य विशेषो हीति ।। 45 ।।
	ननु स्मृतौ गृहीतग्रहणं तर्ह्यत्रागृहीततया ग्रहणं स्यादित्यत्राह---सा गृहीतांशेति। ननु कस्यात्र संस्कारोद्बोधकत्वमित्यत्राह---संस्कारोद्बोधेति। पूर्वानुभूतचिन्तासंभवे तस्या: संस्कारोद्बोधकत्वम्, यत्र न चिन्ता संभाविता तत्रादृष्टं कल्प्यताम्, अवश्यं चादृष्टव्यापृति: स्वप्नेऽङ्गीकार्या सुखदु:खदर्शनात्।
	तथा चाचार्या:--- "क्षुद्रकर्मनिमित्ता स्वप्नावस्था" [वै0 द0 विद्याप्र0] इति। दु:खमपि अदृष्टकृतमेव शंय्वधिकरणन्यायेन।63 एवं जाग्रति सत्यपि प्रणिधाने स्वप्नतुल्या भ्रमा: स्यु:। अदृष्टस्य तस्यामवस्थायामव्यापृतत्वादिति। किंचादृष्टाङ्गीकारो नास्माकमेव, किन्तु अन्यथाख्यातिवादिनोऽपि समानमित्याह---विपरीतख्यातिपक्ष इति। कथमित्यत्राह---अदृष्टस्य चेति ।। 46 ।।
	ननु कथं जाग्रदवस्थायामदृष्टात्तादृशज्ञानानुपपत्तिरित्यत्राह---अवस्थापीति ।। 47 ।।
	नन्वतिधवलशङ्खादौ पीतश्शङ्ख इति ज्ञानमन्यथाज्ञानमेव, अन्यथा यथार्थत्वं कथं युज्यत इत्यत्राह---पोतशङ्खावबोधे चेति। सुगममन्यम् ।। 48 ।। 49 ।। 50 ।। 51 ।।
	नन्विन्द्रियवर्तिन: पित्तस्य पीतिमाग्रहे नेत्रगतस्याञ्जनादेर्नीलिमा कथं न गृह्यत इति यदुक्तं तत्परिहरति---यत्तु नेत्रगतस्येति ।। 52 ।।
	ननु कथमिन्द्रियनिरोध इत्यत्राह---अतसौपुष्पेति ।। 53 ।।
	ननु भवतु तेत्रमण्डलमध्यगतेन्द्रियनिर्गमनद्वारस्थस्याञ्जनादेर्नैल्याग्रहणं, तेनेन्द्रियनिर्गमननिरोधात्, तथापि तत्समीपभूतशुक्लमण्डलगतस्याञ्जनादेर्ग्रहणं स्यात्, तेनेन्द्रियनिर्गमननिरोधाभावादित्यत्राह---मण्डलान्तरेति ।। 54 ।।
	ननु तर्हीन्द्रियवर्तिना पित्तद्रव्येणापि इन्द्रियनिरोधात्पीतिमाग्रहणं नोपपद्यत इत्यात्राह---इन्द्रियोपरिभागेऽपीति ।। 55 ।।
	ननु यद्यञ्जनादिनेन्द्रियद्वारनिरोधाद्बहिरग्रहणं तर्हि द्वारस्थस्याञ्जनादेरन्तर्भागस्य ग्रहणं स्यादित्यत्राह---प्रसरदिति ।। 56 ।।
	ननु पित्तसहितमिन्द्रियं बहिर्गतं, तर्हि पित्तद्रव्यगतपींतिमवप्तित्तद्रव्यस्यापि इन्द्रियसंयोगाद्ग्रहणं स्यादित्यात्राह---पित्तस्याग्रहणमिति। यथा प्रभाग्रहणे सत्यप्यतिसौक्ष्म्यादाश्रयभूततेजसो ग्रहणं तथेति भाव:। अत: पीतशङ्खादौ गृहीत्योरेव भ्रम:, स्वप्ने स्मृत्योरेव भ्रम:। इदं रजतमितिज्ञाने ग्रहणस्मरणयोरिति द्रष्टव्यम् ।। 56 ।।
	नन्वतिमधुरे गुडादौ तिक्तज्ञानस्नय कथं निर्वाह इत्यत्राह-मधुरे तिक्तधीरिति।
	नन्वनास्वादिततिक्तरसस्य बालस्य मधुरे तिक्तधी: कथं यथार्था। उच्यते---जन्मान्तरानुभूततिक्तस्मृत्या भवतु। यथा जन्मान्तरानुभूतां तृप्तिकरीं स्तन्यपानादिक्रियामद्यजातो बाल: स्मृत्वा कार्यमिति प्रतिपद्यते। अथ 
जननमरणयो: संस्कारोच्छेदकत्वान्न स्मृतिरुपपद्यते इति चेत्, नैवम्, जननमरणयोस्तु नात्यन्तिकसंस्कारोच्छेदकत्वमस्माकं संमतम्। ननु तहि भाष्यविरोध:, "जन्मान्तरानुभूतं च न स्मर्यते" [शा. भा. 1. 3. 1.] इति। मैवम्, प्रयत्नवशान्न स्मर्यत इति भाष्यार्थ:, न पुनरदृष्टवशादपि। तेनेह जन्मनि जन्मान्तरे वाऽनुभूतविषया स्मृतिरित्यदोष:, अन्यथाननुभूतार्थविषयभ्रमपक्षे असन्नेव सप्तमो रस: तृतीयो वा गन्ध: किमिति नावभासेतेति ।। 57 ।।
	नन्वेकश्चदन्द्र इति स्मृतिज्ञानानुवृत्तौ सत्यां द्वौ चन्द्रमसाविति भ्रमस्याऽन्यथाज्ञानं विना कथं निर्वाह इत्यत्राह---तथा द्विचन्द्रबोधेऽपीति। अङ्गुल्यवष्ठम्भादिना द्विधा भिन्नमेवेन्द्रियं तेनैव प्रकारेण चन्द्रमण्डलेन संयुक्तं 
प्रत्येकं ज्ञानजनकं भ्ंवति, तदा चन्द्रद्वयज्ञानं भवति। एतदुक्तं भवति---निरन्तरोत्पन्नयोर्बुद्ध्योरन्यत्वग्राहिताप्रतिसन्धानसाम्येन भिन्नार्थद्वयेन समं भेदाग्रहाद्भिन्नचन्द्रव्यवहारहेतुत्वमिति।
	ननु बुद्धिद्वित्वानुभवाभ्ंावात्तद्द्वित्वव्यवहारो विवेकाग्रहणाचन्द्र इति किमिति नोच्यत इति चोद्यपरिहारोऽयुक्त:। क्रमभाविबुद्धिगोचरत्वेन द्वित्वस्योत्पादासंभवाद्द्वित्वानुभव एवानुपपन्न इति। तदयुक्तम्। देवदत्तस्य मृतेन पुत्रेण सह चत्वार: पुत्रा इत्यत्र संख्याया: तदसदाश्रयत्वं दृष्टम्। तद्वद्बुद्धिगतद्वित्वस्याप्युत्पत्ति: संभवति। तेन बुद्धिद्वित्वव्यवहारो विवेकाग्रहणादुपपद्यत एव, पञ्चिकाकृता नोक्त इत्येतावत्।
	अन्ये तु संख्याया नासदाश्रयत्वं, तत्रापि स्मृतसंख्यया विवेकाग्रहाद्व्यवहार इति प्रतिपादितत्वादिति मन्यन्ते ।। 58 - 60 ।।
	ननु प्राच्यां प्रतीचीति व्यवहार: कथं युज्यत इत्यत्राह---दिङ्मोह इति। सुगमम् ।। 61 ।।
	नन्वलातचक्रोदाहरणे चक्रबुद्धे: कथं निर्वाह इत्यत्राह---अलातचक्रेऽलातस्येति ।। 62 ।।
	नन्वनेकज्ञानाङ्गीकारे क्रमेणोत्पत्ते: कालभेदाच्चक्रज्ञानं न संभवतीत्यत्राह---कालभेदस्त्विति ।। 63 ।।
	पद्मपत्रशतव्यतिभेदनवदतिशैर्घयाच्चक्रज्ञानमित्यर्थ:। उपसंहरति--अनेनैवेति ।। 64 ।।
	ननु स्थाणुर्वा पुरुषो वेति सन्देहोदाहरणे उभयरूपार्थाभावादन्यथाज्ञानमेवेत्यत्राह---स्थाणुर्वा पुरुषो वेति। स्मृतिद्वयमेतदिति प्रत्यक्षपरिच्छेदे वक्ष्याम:64 ।। 65 ।।
	अन्यथाज्ञानाङ्गीकारे दूषणान्तरमाह---यदि चार्थमिति65। एकत्रायथार्थज्ञानाङ्गीकारे यथार्थज्ञानेऽप्ययथार्थज्ञानशंकया ज्ञानतोऽर्थनिश्चयाभावाज्ज्ञेयेऽनाश्वासस्स्यादिति ।। 66 ।।
	चोदयति---नन्वत्रापीति, अविश्वास इत्यन्तेन। सर्वज्ञानानां यथार्थत्वपक्षेऽपि भ्रमज्ञाने विवेकाग्रहदर्शनादन्यत्रापि विवेकाग्रहशङ्कया व्यवहारेऽनाश्वासस्तुल्य एवेति शङ्कते---तत्र दोषविरहादिति ।। 67 ।।
	परिहरति---सममेतदिति। एतत्सर्वम्। परिहासोक्ति:---अहो बतेति। स्वतो ज्ञानतोऽर्थतथात्वे सति विरोध्यन्तरानुदये च व्यवहारविचिकित्सा। यश्च तुल्यधीसन्देह उक्त:, सोप्येवं भवेत्। किं शुक्तिकात्वरूपरूपान्तरे सत्यपि तदग्रहणाद्रजततुल्यधीत्वम् ? उत नेति ? तत्र रूपान्तरं प्रति प्रयत्नेनान्विष्यतोऽपि यदि पूर्वा रजतधीरेवानुवर्तते, तदा सैव शुक्तिरूपस्यानुपलब्धिरभावश्चेति सम्यग्बोधत्वनिश्चय:। त्वत्पक्षे त्वभावेऽपि प्रमाणान्तरान्वेषणायां तद्बुद्धेरप्यन्यथाख्यातिशङ्का दुर्निवारा, यत्र तस्या रजतधियोऽनुवृत्तिर्न तत्र तुल्यधीत्वशङ्काप्रसक्तिरिति विशेष: ।। 68 - 71 ।।
	अयथार्थज्ञानाङ्गीकारे दूषणान्तरमाह---अयथार्थत्वपक्षे चेति। रजताकारस्य स्वरूपत्वेन भानान्नासत्यता, नापि शुक्तिरूपतेति धीरेव साकारा स्यादिति बाह्यार्थापलापो दुर्निवार:। ज्ञानरूपत्वासंभवे असत: ख्यातिप्रसंग:, अन्यथा त्वसत एव रजतस्यात्र दोषवशात्संसर्ग इति चेत्तर्हि संसर्गांशेऽसत: ख्यातिप्रसंग इति ।। 72 ।।
	किंच अयथार्थज्ञानोत्पत्तौ कारणमपि नास्तीत्याहार्धेन---अयथार्थस्येति। शङ्कते---दोषाश्चेदिति। न कारणाभाव:, दोषाणां कारणत्वादिति। परिहरति---नहीति। दोषाणां कार्यप्रसवप्रतिबन्धोपक्षीणत्वान्नान्यकार्यकरत्वम्। न हि मूषिकाघ्रातं शालिबीजं यवाङ्कुरप्रसवसमर्थम्। यत्तु दग्धं 
वेत्रबीजं कदल्यङ्कुरप्रसवसमर्थमिति, तदयुक्तम्, न हि दाहोऽस्मिन्कार्ये दोष:, किन्तु कदलीकार्ये सामग्र्येव वेत्राजननाद्वि तद्दोषता, न तु विकृतवेत्रजननात्। यत्त्वग्निदग्धं वेत्रं कदल्यङ्कुरं न जनयतीति, तदयुक्तम्, तत्र योगप्रतिबन्धे ह्यङ्कुरपरिमाणस्रोतसि प्रचितस्य परिणामसन्तानस्य प्रतिबन्धापगमे महानङ्कुरो जात: कदल्यङ्कुरसदृश: इत्येतावत्स्रोतस इव सेतुविगमे महत्त्वम्। यदि दोषैरयथार्था धीस्स्यात्, तदा दाहस्य कफादिधातुत्रयवैषम्यदोषानुषङ्गात् सर्वास्वेवेन्द्रिनयार्थप्रतीतिषु सदा व्यभिचारसंशय: स्यात्। न च सनिवर्तते। निवर्तकेऽपि प्रत्यये सन्देहाविशेषात्। अस्माकं तु प्रतीतिकार्यबलादेव कार्यप्रतिबन्धकमात्रभूतदोषोत्पत्तिकं नेतुं शक्यते। किंच लाघवमप्यस्मिन्पक्षे दोषाणां प्रतिबन्धकत्वमात्रकल्पनात्, परस्य प्रतिबन्धकत्वं, विपरीतकार्यकरत्वं च कल्प्यम्, अप्रतिबन्धकत्वे सम्यग्ज्ञानस्यापि प्रसंगादिति ।। 73 ।।
	ननु भस्मकाख्यदोषसहितस्य जाठराग्ने: सर्वदाहरूपान्यकार्यकरत्वं दृश्यत इत्यत्राह---भस्मकादिष्विति। भस्मकादिदोषण  जाठराग्ने: कार्यभूतो रसविवेको विहन्यते, ततोऽग्निमात्रप्रयुक्तसर्वदाहं करोतीति सर्वत्र दोषाणां कार्यविघातकत्वमेवेति।
	ननु कार्यविघाते कारणत्वमङ्गीकृतमिति चेत्, मैवम्, तत्रापि सन्निधानमात्रादेव विहति:। ननु तर्हि सन्निधौ कारणत्वमङ्गीकृतमिति चेत्, तत्र ह्युत्पत्तिकारणदेवोत्पन्नमात्रात्सन्निधि: नान्यकारणत्वमित्यर्थ: ।। 74 ।।
	निगमयति---विद्यमानेति ।। 75 ।।
	इदानीं ग्रन्थकर्तु: प्रकरणस्य च संज्ञां प्रकरणप्रयोजनं चैकेन श्लोकेनाह---विषयाव्यभिचारित्वमिति। सर्वसंविदां विषयाव्यभिचारित्वं साधायतुमिति प्रयोजनमुक्तम् ।। 76 ।।
	शालिकनाथेनेति, ग्रन्थकर्तृ: संज्ञा। नयवीथीति प्रकरणस्य संज्ञेत्यर्थ: ।। 77 ।।
	।। इति प्रकरणपञ्चिकाव्याख्यायां जयपुरिनारायणविरचितायां न्यायसिद्धौ नयवीथी नाम तृतीयं प्रकरणं समाप्तम् ।।
न्यायसिद्धि:
	स्वमतेन तस्य निमित्तपरीष्टिरित्यादिसूत्रत्रयं व्याख्याय कतिपयदोषोपेतमपि चोदनाप्रामाण्योपयोग्यनेकार्थाभिधानादपेक्षितं परमतमिति मत्वा भगवता भाष्यकारेगोपन्यस्तम्। तत्राध्याहृतनञ्युक्तेन "तस्य निमित्तपरीष्टिरिति" सूत्रेण सत्संप्रयोगे इति तत्प्रत्यक्षमित्येवमन्तेन च साक्षादुक्तमेकमधिकरणम्। तत्र निमित्तपरीक्षा न कर्तव्येति प्रथमं राद्धान्तसूत्रमाशंकितपूर्वपक्षपरिहारार्थम्, व्यत्यस्तसत्तच्छब्दकमुत्तरसूत्रमपि मेयविषयप्रत्यक्षलक्षणप्रदर्शनमुखेन राद्धान्तस्थापनार्थं श्रुत्या, अर्थान्निरालंबनवादादीन्यभावनिराकरणपर्यन्तानि सप्ताधिकरणानि सूचितानीति दर्शनस्थिति:। तत्र साक्षादुक्तराद्धान्तोपक्रमाधिकरणेप्याशंकितपूर्वपक्ष एव जातिरिति विकल्पविलसितमित्यादिनोच्यते। तदवलम्बनेनेदं प्रकरणमारभ्यते। तत्र प्रारिप्सितस्य प्रकरणस्य संप्रदायप्रतिपाद्यप्रयोजनानि कथयति---बहुधेति। प्रभाकरमतेनेति संप्रदाय उक्त:, परेषां प्रत्यादेश: प्रतिपाद्य:, विवादनिराकरणं प्रयोजनम्।
	वादिनां विवादं दर्शयति तत्र केचिदित्यादिना केषांचिदित्यन्तेन। वादिनां विवादमेव दर्शयन्सौगतानां66 मतं दर्शयति केचिदिति। केचित् सौगता इत्यर्थ:।
	विकल्पशब्देन शब्दज्ञानानुपाती वस्तुशून्य: प्रत्ययविशेष उच्यते। तदुक्तम्---
			शब्दज्ञानानुपाती योऽतस्तु शून्यस्स उच्यते।
			विकल्प इति तत्त्वज्ञै: खरश्रृंगखपुष्पवत् ।। इति।
	तथा67 दिङ्नागेनापि सूत्रितम्, शब्दज्ञानानुपाती वस्तुशून्यो विकल्प इति। विकल्पस्य विलसितं विकल्पविलसितम्। मतान्तरं दर्शयति---एके त्विति। अन्ये वैशेषिका इत्यर्थ:। आश्रयेभ्यो भिन्नामेव जातिमनुमेयामाहुरित्याह---अन्ये त्विति। अपरे कौमारिलमतानुसारिण: आश्रयेभ्यो भिन्नाभिन्नामिच्छन्तीत्याह---अपरे त्विति। तथाऽजातावपि सत्तादौ जातिव्यवहारो, बहुलं समग्र उपलभ्यते, केषांचिद्वादिनामित्याह---तथाऽजातावपीति। तेषां निराकरणार्थमिदं प्रकरणमारभ्यत इत्याह---तन्निराकरणायेति।
	इदानीं स्वमतं श्लोकेन प्रतिजानीते---जातिराश्रयतो भिन्नेति। जातिरस्तीति शेष:, विकल्पविलसितमिति 
सौगतपक्षं व्युदस्नयति---जातिरस्ति, न पुनर्विकल्पविलसितमित्यर्थ:। आश्रयतो भिन्नेत्यनेनाऽभेदपक्षं, भेदाभेदपक्षं च व्युदस्यति नाप्यभिन्ना, नापि भिन्नाभिन्ना, किन्तु भिन्नेत्यर्थ:। प्रत्यक्षज्ञानगोचर इत्यनेनाऽनुमेयपक्षं व्युदस्यति-नाप्यनुमेया, किन्तु प्रत्यक्षगम्येत्यर्थ:, गोचरशब्दो नित्यपुल्लिङ्ग:। पूर्वाकारावमर्शेनेत्यनेनाऽजातावपि जातिव्यवहार इति पक्षं व्युदस्यति पूर्वाकारावमर्शनाभावात्सत्तादौ सामान्यं नास्तीत्यर्थ:।
	अत्र पूर्वपक्षं कुर्वन्नाश्रयभूतद्रव्याभावादेव जातेरप्यभाव एवेति सौगता मन्यन्त इत्याह---नन्वाश्रय एवेति। द्रव्यमवयविद्रव्यमित्यर्थ:। आश्रयाभावमेव दर्शयन्प्रथमं द्रव्येषु चतुर्विधेषु जातिर्नाश्रितेति जातिवादिनामपि सिद्धमित्याह---तथाहीति। कुत इत्याह---अनुवृत्ताकारेति।
	ननु भवतु चतुर्विधेषु परमाणुष्वनुवृत्ताकारप्रत्ययाभाव:, तथापि कथं जातेरभाव: ? इत्यत्राह---भिन्नेष्विति। अनन्यथासिद्धानुवृत्ताकारप्रत्ययो जातौ निबन्धनमिति परमाणूनां जात्यभावं विवृणोति---न कस्यचिदिति। परमाणूनां नित्यानुमेयत्वादनुमानस्य च सन्मात्रग्राहित्वादनुवृत्ताकारबुध्यसंभवान्न तेषु जातिरस्तीति।
	ननु मीमांसकैकदेशिन: केचिदाद्यमहद्व्यतिरेकेण परमाणुर्नाम नास्तीति मन्यन्ते। तेषां मते त्रसरेणुरेव परमाणुशब्देनोच्यते। तेषु परमाणु: परमाणुरित्यनुवृत्ताकारावभासिनी बुद्धिर्जायत इति परमाणुषु परमाणुत्वं नाम सामान्यमस्त्येवेत्यत्राह---यापि चेयमिति। परमाणुष्वपि या परमाणु: परमाणुरिति मति:, सापि परमाण्वसाधारणपारिमाण्डल्यलक्षणगुणकारणिकेति जातिवादिभि: मीमांसकैरपि सङ्गीर्यत इति न तेषु जातिरिति, नास्माकं यत्न इत्यर्थ:।
	ननु यद्यपि चतुर्विधेषु परमाणुषु परमाणुत्वं नाम सामान्यं नास्ति, तथापि पार्थिवादिषु पृथिवीत्वादि सामान्यमस्त्येव। शरीरघटकुड्यवृक्षादिषु पार्थिवेषु यज्जलादिभ्यो व्यावृत्तमनुगतमीक्ष्यते, तत् पृथिवीत्वम्, तच्चातीन्द्रियेषु परमाणुषु द्व्यणुकेषु च गन्धवत्त्वेनानुमेयम्। गन्धवत्त्वमपि तत्कार्ये गन्धोपलब्धेरनुमेयमेव, अन्यथा तत्कार्ये गन्धानुपलब्धेरित्येवं सामान्यमस्त्येवेत्यत्राह---पृथिवीत्वादिकमपीति। पार्थिवेषु शरीरतृणगुल्मवृक्षादिषु पार्थिवत्वं नामानुवृत्ताकारं न प्रतीयते इति न पार्थिवत्वं नाम सामान्यमस्ति।
	ननु जलादिभ्यो व्यावृत्ति: प्रतीयत इत्युक्तम्। मैवम्। तत्तत्पदार्थस्वरूपव्यतिरेकेण न वस्त्वन्तरं व्यावृत्त्याख्यं प्रतीयते, अनुवृत्ताकारप्रत्ययविरहात्। सति चैवं प्रत्यक्षेषु द्रव्येषु पृथिवीत्वाद्यभावादेव गन्धादिगुणैकार्थसमवायाभावात्कथं परमाणुषुपृथिवीत्वादिसामान्यानुमानम्। अक्षरार्थस्तु पृथिव्यादिषु तत्तदसाधारणगन्धादिगुणसमवायोपाधिमात्रादेव लब्धात्मलाभायां पृथिव्यादिबुद्धौ सत्यां निर्निबन्धनमेव पृथिवीत्वादिसामान्यकल्पनमिति। अत्रादिग्रहणेन पृथिव्यादीनां नवानां द्रव्याणां द्रव्यत्वं नाम सामान्यमस्ति। तत्राप्रत्यक्षेषु द्रव्येषु द्रव्यत्वसामान्याभ्युपगम:, तत्कार्येषु गुणदर्शनात्, कारणेऽपि गुणवत्त्वमनुमाय गुणवत्त्वाद् द्रव्यत्वमनुमीयते, इत्येवं द्रव्यत्वसामान्यं यैरभ्युपगतम्, तदपि निराकृतम्। अनुवृत्ताकारप्रत्ययाभावात् न ह्यात्मानमुपलब्धवतश्चतुर्विधेषु त्रसरेण्वादिषु अनुवृत्ताकारावभासिनी बुद्धिरस्तीति। तस्मात्परमाणूनां जात्याश्रयत्वं दुरुपपादमेव।
	ननु तर्हि स्थूलद्रव्येषु जाति: समवैतीत्यत्राह---न च स्थूलेष्विति। कुत इत्यत्राह---तेषामेवेति। स्थूलद्रव्यानारम्भमेवोपपादयति---तथाहीति।
	ननु कथं व्द्यणुकारम्भासम्भव इत्याशङ्क्य किमेकैक: परमाणु: व्द्यणुकमारभते ? उतानेक: ? इति विकल्पं हृदि निधाय, प्रथमपक्षे दूषणमाह---न खल्विति। कुत इत्यत्राह---द्रव्यस्यैकाकिन इति। शिक्यादिष्वेकैकस्य द्रव्यस्य द्रव्यान्तरारम्भकत्वदर्शनान्निरवयवस्येत्यध्याहर्तव्यम्। तेन द्रव्यस्यैकाकिनो निरवयवस्य द्रव्यान्तरारम्भोऽनुपपन्न इत्यर्थ:। शिक्यादिषु सावयवस्यैकाकिन इति न कश्चिद्विरोध:।
	किं च नित्या: परमाणव इति भवतामभिमतम्। एकस्य नित्यस्य शक्तस्वभावस्यारम्भकत्वे कार्यस्य सर्वदोत्पत्तिप्रसङ्ग:, अपेक्षणीयाभावात्। ततश्चान्योन्यविहतं जगत्सर्वं निरुच्छ्वासमापद्येत। तथा कार्यस्याविनाशित्वञ्च प्रसज्येत। आश्रयनाशात्, समवायिकारणनाशाद्वा, असमवायिकारणनाशाद्वा, कार्यस्य नाशो नियत:। इह त्रिविधस्य नाशस्याभावादविनाशित्वप्रसङ्ग:।
	ननु तर्हि अनेक आरम्भक इत्यत्राह---न चैकैकेति। एकातिरिक्तानेकाभावान्नानेकस्यारम्भकत्वम्। ननु 
द्वाभ्यां किमिति नारभ्यते ? उच्यते---अप्रत्यक्षेषु परमाणुष्वपेक्षाबुद्धिजन्याया द्वित्वबुद्धेरसम्भवेन द्वित्वासम्भवान्न द्वाभ्यामारम्भ:।
	किं च परमाणुद्वयेनारम्भपक्षे निरवयवत्वेन सर्वत: संश्लिष्टत्वात्परमाणुपरिमाणादधिकह्रस्वदीर्घत्वाद्यनुत्पत्तिप्रसंग:। त्रयाणामप्यारम्भकत्वं भवतामनिष्टमेव। तथासति तथारब्धेन द्रव्येणावयवबहुत्वान्महता भवितव्यमित्यनिष्टप्रसङ्गात्। किञ्च अणोरेकेन संयोगे संयुक्तप्रदेशातिरिक्तप्रदेशानतराभावादेव तृतीयस्याण्वन्तरस्यासंयोगात् त्रिभिर्नैकावयव्यारम्भ: स्यात्। किञ्च परमाणूनामनित्यत्वात्तेषामप्यारम्भकान्तरं तेषामपीति कार्यं परमाणुस्स्यात्।
	अनित्या: परमाणव:, अवयववत्त्वात्, तन्तुवदिति। तथा व्द्यणुकं कारणनाशादेव नश्यति, कार्यद्रव्यत्वात् घटवदिति। सावयवत्वाद्वा। सावयवत्वमपि कार्यद्रव्यत्वे सत्यमूर्तत्वात्, युगपत्सर्वदिक्संबन्धाद्वा। उक्तं न दिङ्नागेन---
	"युगपद्योगारणूनां स्यात् षडंशता" इति।
	किंच उक्तेन न्यायेन परमाणो: संयोगोप्यनुपपन्न इत्याह---संयोगोपि चेति। तस्यापि कायत्वादिति भाव:। स हि संयोगो नैकैकद्रव्यसमवेत:, नाप्यनेकद्रव्यसमवेत इत्याह---स हि नैकैकेति। ननु संयोगस्य द्विष्ठत्वादनव मा भवत्वेकैकद्रव्यसमवाय:, अनेकद्रव्यसमवाय: किमिति न भवतीत्यत्राह---एकैकेति। व्द्यणुकासंभवादेव त्रिभि: द्व्यणकैरारभ्यस्य त्र्यणुकस्यापिव संभवो न भवतीत्याह---अनेनैवेति। उक्तप्रकारेण स्थवीयसां घटाद्यवयविनामारम्भसंकथा दूरत एव निरस्तेत्याह---तदेवमिति।
	परमार्थतोऽवयविन उत्पत्तिर्न संभवतीत्युक्तम्। इदानीमुत्पत्तिसंभवेप्यवयवेष्ववयविनो वृत्तिर्न संभवतीति हेत्वन्तरमाह---अपि चेति। एकस्यावयविनो येऽवयवा: सन्ति, तेषु सर्वेष्ववयवी कलापिकण्ठगुणवत्किंप्रत्येकं कार्त्स्न्येन वर्तत उत सूत्रे मण्यादेरिव व्यासङ्गेन वा ? इत्यर्थ:।
	प्रथमपक्षे दूषणमाह---न तावदिति। नन्ववयविन: स्वावयवव्यतिरेकेणावयवान्तराभावादेव व्यासङ्गेन वृत्त्यभावादव्यासङ्गेनैव वर्ततं युक्तमित्यत्राह---एकैकेति। एकावयवगतत्वे तस्यावयविन: कार्त्स्न्येन वृत्तावेकावयवदर्शने सकलावयव्युपलम्भप्रसंगादिति दूषणान्तरमाह---एकैकावयवगते चेति। अवयवी चलच्चलदवयवत्वात्, चलत्सर्वावयवावयविवत्। रक्तोऽवयवी रक्तावयवत्वाद्रक्तसर्वावयवावयविवत्। एकावयवे सर्वस्यावयविनो वृत्ते: कम्परागप्रतिपत्तिप्रसङ्ग इति। भवत्वेवमित्यत्राह---तथावयवान्तर इति। पूर्वोक्तेन न्यायेन अवयवान्तरस्य कम्परागविरहेऽवयविनोऽपि कम्परागाभावप्रसंग:। अचलदवयवी अचलदवयवत्वात्, अचलत्सर्वावयवावयविवत्, अरक्तोऽवयवी अरक्तावयवत्वात् अरक्तसर्वावयवावयविवत्।
	नन्वेवमपि भवतु, को दोष ? इत्यत्राह---अवयवी कम्पेन इति। तथासति प्रत्यवयवमवयविनो भेदप्रसंग:। तथाहि अनेकावयवेष्ववयव्येको न भवति, रक्तारक्तत्वात्, स्थालीकलशवत्। तथावयव्येको न भवति, चलाचलत्वात्, 
पर्वतपाषाणवत्, तथाऽऽवृतानावृतत्वात्, कुड्यघटादिवदिति। द्वितीयपक्षे दूषणमाह---नापीति। तत्र कारणमाह---अवयवेति। स्वावयवव्यतिरेकेणावयवान्तराभावात्। एतदेवोपपादयति---अवयवान्तरशालिन इति।
	किंच वृत्तिमान्कार्त्स्न्यैकदेशयोरन्यतरेण व्याप्त:। यथा स्रक्सूत्रं कुसुमेषु, यथा वा कलापिकण्ठगुण:। दूषणान्तरमाह---किंचेति। कुत इत्याह---एकातिरिक्तेति। दूषणान्तरमाह---सकलावयव इति। सर्वावयवेष्ववयविनो वृत्तेरित्यर्थ:। भवत्वेवमित्यत्राह---न चेति। ननु कथमसंभव इत्यत्राह---अवयवान्तरेणेति। ननु तर्हि प्रकारान्तरेणवर्तत इत्यत्राह---नचेति। कारणमाह---अनुपपत्तेरिति। अवयवी वृत्तिमान्न भवति, कार्त्स्न्यैकदेशातिरिक्तवृत्तित्वात्, खरविषाणवत्।
	किंच अवयवेभ्योऽवयवी व्यतिरिक्तोऽव्यतिरिक्तो वा। उभयथापि न संभवतीत्याह---अवयवेभ्य इति। व्यतिरेके दोषमाह---व्यतिरिक्तो हीति। कुत इत्याह---न खल्विति। एतदेवोपपादयति तद्वदवयव्यपीति। अव्यतिरेके दोषमाह---अव्यतिरिच्यमान इति। निगमयति---तदेवमिति।
	कथं तर्हीत्यादिनां स्थूलबुद्धे: कथं निर्वाह इति पृष्टे वैभाषिक: परिहरति---इत्थमिति। निरन्तरोत्पन्नेषु परमाणुष्वेनेकेषु स्थूलज्ञानं जायते, अनेकेषु तरुष वनप्रत्ययवत्।
	ननु परमाणूनामतीन्द्रियत्वात्पुञ्जदशाप्राप्तस्यापि प्रत्यक्षता न स्यात्, प्रत्यक्षेषु तरुषु युक्तो वनप्रत्यय:। उच्यते। एकैकस्याप्रत्यक्षत्वेऽपि पुञ्जदशाप्राप्त: प्रत्यक्ष: स्यात् यथा सिकता दूरे ह्येकैकशोऽप्रत्यक्षा अपि पुञ्जदशायां प्रत्यक्षा भवन्त्येवेति। उपसंहरति---अत इति।
	आश्रयाभावाज्जातेरपलाप उक्त:। इदानीं जातिसद्भावे प्रमाणाभावं दर्शयन्प्रथमं प्रत्यक्षाभावमाह---अपि चेति। कुत इत्याह---तस्या इति। ननु नित्यस्यापि शब्दस्य प्रत्यक्षत्वं दृष्टमिति चेन्मैवम्, बौद्धमतेनोच्यत इति, न विरोध:। नित्यस्याप्रत्यक्षत्वमेवोपपादयन्नित्यस्य कार्यकरत्वं न संभवतीत्याह---नहीति। कथं नित्यस्य कायाजनकत्वमित्याशङ्क्नय तन्नित्यं किं कार्यजनने शक्तमुताशक्तमिति विकल्पं हृदि निधाय, प्रथमपक्षे दूषणमाह---तद्धीति। तद्धि नित्यमित्यर्थ:। कुत इत्याह---नित्यमिति। शक्तस्वभावत्वे नित्यस्य शक्तस्वभावस्य क्षेपायोगादेव सर्वदा कार्योदयप्रसङ्गादिति। द्वितीयपक्षे दूषणमाह---अशक्तेति। ननु प्रत्यक्षत्वे विषयेन्द्रियसंयोगो निबन्धनं न कार्यकरत्वमित्यत्राह---नचेति। कुत इत्याशङ्क्य 68बौद्धमते प्रत्यक्षलक्षणमाह---यो हीति। उत्पादकत्वं स्वरूपार्पकत्वं च प्रत्यक्षमिति बौद्धमते लक्षणम्, तेन कार्योत्पादकस्यैव प्रत्यक्षत्वाभ्युपगमादिति।
	किंच मीमांसकाभ्युपगतप्रत्यक्षलक्षणस्वीकारेऽपि न जाते: प्रत्यक्षतास्तीत्याह---किंचेति। अन्यदपि दूषणान्तरमाह---अन्यच्चेति। पिण्डैस्सह उत्पादविनाशाङ्गीकारे एकत्वनित्यत्वस्वरूपहानिरित्याह---तथेति। स्वरूपहानिमुपपादयति---एका चेति। तत: किमित्याह---उत्पत्तिमतीति। एकस्मिन्काले आश्रयोत्पत्तिविनाशाभ्यामेवाश्रितस्याप्युत्पत्तिविनाशावङ्गीकृतौ स्याताम् भवत्वेवं तथापि कुतों भेद इत्यत्राह---विरुद्धधर्मेति। किंच जातेराश्रयभूतपिण्डे उत्पन्ने प्रतीयमाना जातिरन्यत आगतेति न शक्यं वक्तुमित्याह---सेयमिति। कुत इत्याह---निष्क्रियत्वादिति। जातेर्द्रव्यत्वाभावादेव निष्क्रियत्वाद्गमनपक्षे पिण्डापसर्पणदेशे जात्यभावप्रसङ्ग:। न चैकेनाङ्गेन गच्छति अपरेण तिष्ठतीति शक्यते वक्तुम्, निरङ्गत्वात्, तस्मान्महद्व्यसनं जातिवादिनाम्।
	ननु प्रागपि तत्रैवासीदित्यात्राह---न च तत्रैवेति। कुत इत्यत्राह---प्रागिति। व्यक्तिजननात्प्राक् प्रतीत्यभावादिति प्राक्स्थितिपक्षे दूषणान्तरमाह---न च स्थितिरिति। कुत इत्याह---व्यक्तिरिति। तत: किमित्याह---अनुत्पन्ना चेति।
	ननु तर्हि उत्पाद्ये तिष्ठतीत्यत्राह---नचेति। निगमयति---तदेषेति। आश्रयोत्पत्तिसमये दर्शनात्, प्रागपि तिष्ठतीति स्वीकार्यम्। प्रागाश्रयाभावान्न तिष्ठतीत्येवं संकटमापतति। तदुक्तम्---
			"नायाति न च तत्रासीदस्ति पश्चान्न चांशवत्।
			जहाति पूर्वं नाधारमहो व्यसनसन्तति:।।" इति [प्र. वा. प. 3. 151. 152.] 
दूषणान्तरं वक्तुं विकल्पयति---किञ्चेति। अभेदपक्षे दूषणान्तरमाह---तत्र नाभिन्नेति। कुत इत्याह---तथाभाव इति। व्यक्त्या अभेदे व्यक्त्या सहोत्पत्तिविनाशौ स्याताम्। तदेकत्वे नित्यत्वस्वरूपहानिरित्यर्थ:। अभेदपक्षे अस्मत्पक्ष एवावशिष्यत इत्याह---व्यक्तिमात्रेति।
	किंच एकस्मात्स्वलक्षणादभिन्ना सती स्वलक्षणवन्न स्वलक्षणान्तरादभेदमर्हति। स्वलक्षणान्तरादभेदे स्वलक्षणयोरप्यभेदो दुर्निवारस्स्यात्। भेदपेक्षे दूषणमाह---भिन्नत्वे पीति। घटपटयोरिव भिन्नयो: सहोपलम्मनियमाभावादिति भाव:।					
	ननु भवत्विति चेत्तत्राह---उभयप्रतीतौ चेति। अस्त्येवेत्यनेन सम्बन्धग्रहणमाशङ्क्याक्षेपमुखेन परिहरति---महदिदमिति। किञ्च स्वलक्षणैस्सह सामानाधिकरण्यप्रतिपत्तिविरोधादपि न भेद:। नच भिन्नयो: समवायात्सामानाधिकरण्यम्, तस्यापि सम्बन्धद्वयेन भेदाभेदवत् पर्यनुयोगस्नवय दुरुत्तरत्वात्।
	किंच भेदपक्षे पूर्ववत्प्रत्येकं परिसमाप्य वृत्तिर्व्यासज्य वेति वृत्तिर्व्यासज्य वेति वृत्तिविकल्पो दुर्निवार इत्याह---भिन्नत्वे चेति। परिसमाप्य वृत्तौ दूषणमाह---एकत्र चेति। व्यासङ्गपक्षे दूषणमाह---व्यासङ्गोऽपीति। दूषणान्तरमाह---प्रत्येकमिति। व्यासङ्गपक्ष एकव्यक्तिदर्शनेऽयं गौरिति सकला प्रतीतिरसत्या स्यात्। तर्हि भेदाभेद एवास्त्वित्यत्राह---नचोभयरूपतेति। कुत इत्याह---विरोधादिति। विरुद्धं हीदं भिन्नस्याभिन्नत्वमभिन्नस्य च भिन्नत्वम्, भावाभावरूपत्वेनोभयो: परस्परप्रतिपक्षभूतत्वात्तयोरप्यविरोधे क्व विरोध: पदं न्यसेत।
	ननु भेदाभेदयोस्तादात्म्यमात्र विरुध्यते ? उत सहानवस्थानम् ? यदि तादात्म्यम्, तदास्तु विरोध:, नेह भेदाभेदयोस्तादात्म्यमभ्युपगम्यते, भेद एवाभेद इत्यनभ्युपगमात्। अथ सहानवस्थानं विरुध्यते इत्युच्यते, नैवम्, अनवस्थानं हि अनुपलम्भावसेयं भेदाभेदौ च सहोपलभ्येते, गौरयमिति। तदुक्तम्---
			"प्रतीयते चेदुभयं विरोध: कोऽयमुच्यते।" इति,
	तत्राह---नचोपलम्भेति। कुत इत्याह---तथाविधस्येति। भावरूपतयोपलभ्यमानावस्थायामेवाभावरूपतयोपलम्भाभाववद्भिन्नतयोपलभ्यमानावस्थायामेवाभिन्नतयोपलम्भासंभवादिति, एकस्य  वस्तुन एकस्मिन्काले भिन्नत्वमभिन्नत्वं च न संभवतीति वक्तुं भिन्नस्वरूपमभिन्नस्वरूपं च दर्शयति---अभिन्नेति। धर्मभेदपेक्षे भेदभेदिनोरपि भेदे तस्य तस्येत्यनवस्थापातात्, स्वरूपभेदपक्ष एकस्वरूपदर्शनेऽपि भेदप्नतिपत्तिप्रसंगाच्च। अभिन्नाकारबुद्ध्यर्हत्वमभेद:। अभिन्नाकारबुद्धि: केवले घटे भवति तदर्हत्वमभिन्नत्वं, तथा विलक्षणाकारबुद्ध्यहत्वं भेद:, विलक्षणाकारा च बुद्धि: सद्वितीये भवतीति सद्वितीयं भिन्न इति बुद्धिविशेषलक्षणमेव मिन्नत्वमभिन्नत्वं वा, नाकारान्तरमित्यर्थ:। तत्र यदीति विलक्षणाकारशब्देन द्वित्वाश्रयं गृह्यते। तत्र यदि विलक्षणाकारप्रतिपत्तिसमये द्वे वस्तुनी विलक्षणेनाकारेणावभासेते अपर्यायेण, तदाऽभेदप्रतीतिदशायामेक आकारोऽनुभवनीय:। एकत्वाश्रयविषया तु बुद्धि: केवले घटे भवतीति। स चायमाकारोप जातिभागस्य पिण्डभागस्य वा ? तत्रैकस्य पर्यायरूपेण द्विरवभासोऽयं स्यात्, न जातिजातिमतोरभेदावसाय इति। शङ्कते---अथ विलक्षणावपीति।  परिहरति---किमिदमिति। तादात्म्यं नाम न किंचित्संभवतीत्यर्थ:।
	ननु स्वरूपसंश्लेषलक्षणसंबन्ध: तादात्म्यशब्देनोच्यत इति चेत्। मैवम्, स्वरूपसंश्लेषलक्षणस्य संबन्धस्य संबन्धिभ्यां संबन्धोऽस्ति वा ? न वा ? आद्यपक्षे तादात्म्यमाला स्यात्, द्वितीयपक्षे संबन्धिनां संबन्धे संबन्धाभावादनयोस्तादात्म्यमिति नोपपद्यते, ताविब तस्य। किंच तादात्म्यं नामैकत्वम्, तादात्म्याङ्गीकारेणैकतैव स्यादिति न द्वयोस्संबन्ध:। किंच तयोस्तादात्म्यं किं ताभ्यां व्यतिरिक्तमव्यतिरिक्तं उभयरूपं वा ? अव्यतिरेके तावेवेति न तयोस्तादात्म्यम्। व्यतिरिक्तत्वे घटपटयोरिव स्वातन्त्र्यात्संबन्धिनो: तादात्म्यमिति न संभवति, ताविव तस्य। नाप्युभयरूपत्वम्, एकोपाधौ भेदोभेदयोर्विरोधात्। एकत्वे द्वित्वाश्रयाभावाद् द्वित्वविरोध:, द्वित्वे चैकत्वाश्रयाभावादेकत्वविरोध इति शङ्कते---यद्येकाकारतेति। परिहरति---तर्हीति। पुनश्शङ्कते---शब्दयोरिति। गौरयमिति सामानाधिकरण्यं तादात्म्ये सत्येवोपपद्यते। तथाहि---अत्यन्तभिन्नयोर्घटपटयो: विशेषणविशेष्ययोर्दण्डपुरुषयोर्वाचकशब्दयोरत्यन्ताभिन्नवाचकयोर्हस्तकरशब्दयोश्च सामानाधिकरण्यं न दृश्यते, एवमत्यन्तभेदादत्यन्ताभेदाच्च व्यावर्तमान: सामानाधिकरण्यानुभवो विधान्तर एवावतिष्ठते, तद्विधान्तरं तादात्म्यमित्यर्थ:। परिहरति---अयुक्तमिदमिति। शब्दानां स्वमाहात्म्येनापि सामानाधिकण्यानुपपत्तौ तादात्म्यनिबन्धनत्वं युक्तमित्यर्थ:।
	ननु तादात्म्याभावेऽपि शब्दमाहात्म्यमात्रेण कुत्र सामानाधिकरण्यं दृश्यत इति चेत्तत्राह---गौर्वाहीक इति। लोके दर्शनादिति भाव:। शङ्कते---उपचार इति। गौर्वाहीक इत्यत्र न मुख्यं सामानाधिकरण्यमिति। परिहरति---अत्रापीति। भिन्नजातिवादिनो मीमांसका अत्रापि---अयं गौ:, शुक्ल: पट: इत्यत्रापि भिन्नत्वात् गुणजात्योर्गौर्वाहीक इति च मुख्यसामानाधिकरण्याभावादुपचारमेव मन्यन्त इति। सुगतमतानुसारिणो वयं काशकुशादिवद्विवक्षामात्रपरतन्त्रा: शब्दा न वस्तुव्यवस्थापनायेशत इति सर्वत्र मन्यामह इत्याह---वयं त्विति। तस्माद्विरुद्धधर्माध्यासस्य भेदापादकत्वेन नैकं विरुद्धोभयरूपं संभवति, तथाविधप्रतीत्यभावात्।
	इदानीं वैशेषिकमतं दर्शयितुं पृच्छति---कथं तर्हीति। यदि पूर्वोक्तप्रकारेण व्यक्तेरभावाज्जातेरप्यभाव:, तर्हि नानार्थभूतासु व्यक्तिष्वेकाकारा बुद्धि: कथं जायत इति। तत् परिहरति---तेनास्या इति। प्रत्यक्षाभावेऽपि प्रत्यक्षदृष्टसामान्यबुद्धिरूपकार्यात्कारणमनुमीयते इति। एतदेवोपपादयति---अस्तीति।
	एवमुपन्यस्तं वैशेषिकमतं बौद्ध: परिहरति---तदपीति। कुत इत्याह---कार्यभूता हीति। बुद्धिरूपकार्यात्कारणानुमानेऽपि स्वानन्तरभूतमेवानुमापयति न व्यवहितमिति। तत: किमित्याह---सा चेयमिति। नन्वनेकव्यक्तीनामेकाकारबुद्धिजननाङ्गीकारे सर्वव्यक्तीनामेकजातीयत्वप्रसङ्ग इत्यत्राह---नितान्तेति।
	ननु यद्यत्यन्तभिन्न एव व्यक्तय: तर्हि महिषाश्वव्यक्तिवदेकरूपबुद्धिकारणत्वं न संभवतीत्याशङ्क्यात्यन्तभिन्नानामप्येककार्यकरत्वं दृष्टान्तमुखेन साधयति---यथाहीति। अत्यन्तभिन्नानां चक्षुरूपालोकमनसामेकज्ञानकारणत्ववदत्यन्तभन्नानामपि व्यक्तीनामयंगौरित्येकज्ञानकारणत्वं संभवतीत्यनेकाभिर्व्यक्तिभिर्जायमानाऽयं गौरयमपि गौरित्येवंरूपा। सा च संविदेवात्यन्तभेदयोगिनीनामपि व्यक्तीनां भेदं संवृण्वती संवृतिरिति अस्माभिरुच्यत इत्याह---सा चेयमिति। तदुक्तं बौद्धै:---
			"169पररूपं स्वरूपेण यया संव्रियते धिया।
			एकार्थप्रतिभासिन्या भावानाश्रित्य भेदिन:।।
			तया संवृतनानात्वा: प्रकृत्या भेदिन: स्वयम्।
			अभेदिन इवाभान्ति भावा रूपेण केनचित्।।
			तस्याभिप्रायरूपेण सामान्यं संप्रकीर्तितम्।
			तदसत्परमार्थेन यथा संकल्पितं तथा ।।"
							[प्र. वा. 1. 67 - 69] इति।
	संवृत्तिपरूपैषा मनीषा न स्वलक्षणविषयेत्याह---एषेति। कुत इत्याह---तस्येति। तस्य स्वलक्षणस्य स्पष्टावभासित्वादिति। भवत्वस्य विशदावभासित्वम्, तथापि कथमविषयत्वमित्यत्राह---अस्याश्चेति। भवत्वभिलापसंसर्गयोग्यप्रतिभास:, तत: किमित्याह---अभिलापानामिति। कथमशक्तिरित्यत्राह---अभिलापमात्रेणेति। तथाविधप्रतीत्यभावाद्विशद्रप्रतिभासाभावादित्यर्थ:। निगमयति---तेनेति।
	नन्वेतादित्यादिना चोदिते परिहरति---उच्यते इति। सा तु विशदप्रतीति: प्रमाणभूतनिर्विकल्पकप्रतीतिमाहात्म्यान्न संवृतिमाहात्म्यादित्यर्थ:।
	नन्वेतत्कथमवगम्यत इत्यत्राह---तदभाव इति। ननु ज्ञानोपायभेदादेकमेव वस्तु विशदमविशदं चानुभूयत इति वक्तुं न शक्यमित्याह---नचैतदिति। कुत इत्याह---भिद्यमान इति। किंच नियताकारं स्वलक्षणं अनुवृत्ताकारत्वादेवानियतश्चाकारोऽस्यां गवादिबुद्धौ चकास्तीत्यनियताकारमिति। निगमयति---तदेवमिति। अत्र दृष्टान्तमाह---मणीति। निगमयति---तदेवमिति। अत्र दृष्टान्तमाह---मणीति। एतदेवोपपादयति---यथेति। तदुक्तम्---
			"मणिप्रदीप्रभयोर्मणिबुध्याऽभिधावतो:।
			मिथ्याज्ञानाविशेषेऽपि विशेषोऽर्थक्रियां प्रति।।" [प्र. वा. 1. परि. श्लो. 57] इति।
	दार्ष्टान्तिके निगमयति---तथेयमिति। ननु विकल्पज्ञानस्यापि व्यवहाराविसंवादात्प्रामाण्यं प्रसक्तं,
			"प्रमाणमविसंवादिज्ञानमर्थक्रियास्थिति:।
			अविसंवादनं शब्देऽप्यभिप्रायनिवेदनात्।।" [प्र. वा. 1. परि. श्लो. 3.] इति
	तत्राह---निर्विकल्पकेति। अविसंवादित्वे सत्यपि गृहीतग्राहित्वादप्रामाण्यमित्यर्थ:। विकल्पस्यावस्तुविषयत्वेप्यगृहीतग्राहित्वे सत्यनुमानवसत्प्रामाण्यं युक्तम्, न च तदस्तीत्याह---अन्यथेति। ननु प्रमितिविषयत्वेऽपि स्वलक्षणातिरिक्तापूर्वजात्यंशोपनिपातात्प्रामाण्यं युक्तमिति चेत्, मैवम्, विध्यनुवादविरोधात्। नह्येका बुद्धि: जातिं विधास्यति, स्वलक्षणं चानुवदिष्यतीति घटते, एतज्जातितद्बुद्धिगतं भेदाभेदविध्यनुवादविरोधादिदूषणजातं गुणनामक्रियाविशिष्टतद्बुद्धिष्वपि द्रष्टव्यम्। 70किंच विशिष्टप्रत्यये विशेषणविशेष्यतत्संबन्धातिरिक्तं न पश्याम:। उक्तञ्च---
			"विशेषणं विशेष्यं च संबन्धं लौकिकीं स्थितिम्।
			गृहीत्वा संकलय्यैतत्तथा प्रत्येति नान्यथा।।" [प्र. वा. 2.145] इति।
	कर्मकल्पनायामागन्तुकात्क्षणिकादेव कार्यसिद्धे: क्रियायां प्रमाणं नास्तीत्यभिप्राय:। 
	ननु निर्विकल्पकानुविद्धे सविकल्पके प्रतीयमान आकार: किं ज्ञानस्य, उत अर्थस्येति, विकल्पं हृदि निधाय प्रथमपक्षे दूषणमाह---स चायमिति। कुत इत्याह---बहिष्ट्वेनेति। द्वितीयपक्षे दूषणमाह---नेचति। कारणमाह---उक्तेनेति। ननु यदि प्रतीयमान आकारो न ज्ञानार्थयो:, तर्हि 
शुक्तिकारजतादाविवान्यथाख्यातिरेवेत्याशङ््क्याह---किन्त्वयमिति। शुक्तिकारजतादिषु शुक्तिकायामविद्यमानस्यापि रजतस्य देशान्तरकालान्तरवर्तिन: प्रतिभानादन्यथाख्यातित्वं युक्तम्, इह त्वन्यथाख्यातित्वं नोपपद्यते, सर्वत्र जात्याकारस्याविद्यमानत्वात्। तेनासत्ख्यातिरेव। अत: संवृतिशब्देनाप्यसत्त्वमेवोच्यते, तदुक्तम्---
			"सत्याभास: परस्त्वत्र न सत्यं परमार्थत:।
			विचार्यमाणशून्यत्वे संवृत्तिश्चेति गीयते ।।" इति।।
	कथमेतदवगम्यत इत्याशङ्क्याह---एतच्चेति। शास्त्रचिन्तका: शास्त्रज्ञा इत्यर्थ:। दृश्यशब्देन निर्विकल्पकज्ञानविषयभूतोऽर्थ उच्यते, विकल्प्यशब्देन विकल्पज्ञानविषय:। दृश्यविकल्प्ययो: सत्यासत्यरूपेण वैरूप्यादेव सादृश्याभावादेकाध्यवसायो नोपपद्यत इत्यभिप्रायेण कथं पुनरित्यादिना पृष्टे परिहरति---अतद्व्यावृत्ततयेति। एतदेवोपपादयति---यथा दृश्यस्येति। उपसंहरति---तस्मादिति। 71निरन्तरोत्पन्ना: 
पनमाणव इत्यादिना वैभाषिकसिद्धान्तोपन्यास:। वैभाषिकास्तु ज्ञानस्य प्रत्यक्षत्वमिदं रजतमित्यादि भ्रान्तिज्ञाने दृष्टमिति वदन्तो ज्ञानाकारत्वं मन्यन्ते। निर्विकल्पकज्ञानानि निराकाराणि। अर्थस्तु साकार:, ज्ञानार्थयोर्द्वयोरपि सव्येतरगोविषाणयोरिवैकसामग्रीप्रतिबन्धो विद्यते। ततश्च ज्ञानक्षणानि स्वसमयक्षणवर्तिनो नीलाद्यर्था गृह्णन्ति। तदनु वासना सह जात्याद्याकारसाकारान्स्वलक्षणविषयान्विकल्पप्रत्ययानुत्पादयन्ति। ततश्च ज्ञानार्थाकारयोरन्योन्यातव्द्यावृत्तिप्रत्ययतया साम्यात् भेदाग्रहणाच्चासदृश इति चाग्रहणाज्ञानाकारा अपि जात्याकारा अर्थाकारा इवेदं रजतमित्यादिवद्भासन्ते। असन्नेव ज्ञानमनुभासत इत्यादिना असत्ख्यातिवादोपन्यास इति द्रष्टव्यम्। जातेराश्रयत्वेन अभिमतद्रव्योत्पत्त्यसंभवाज्जातेरभाव उक्त:।
	इदानीं द्रव्यसद्भावे प्रमाणाभावादपि जातिर्नास्तीत्यभ्युच्चयत्वेनाह---अपि चेति। तत: किमित्याह---नच गन्धादीति। कुत इत्याह---चक्षुरादीनामिति72। तेन पञ्चविधप्रत्यक्षेषु व्यभिचारान्निमित्तपरीक्षा कर्तव्येति पूर्व: पक्ष:।
	सिद्धान्तमारभते---अत्रोच्यत इति। पदार्थानां सत्त्वे तद्विषयसंविदेव कारणमिति सर्ववादिसंप्रतिपन्नमित्याह---संविदेवेति। तत: किमित्याह---गवादिष्विति। गवादिपदार्थेषु स्थूलाकारज्ञानं जायत इति संप्रतिपन्नमिति। गवादिस्थूलज्ञानमपि स्थूलार्थनियतं ज्ञानत्वात्, नीलादिज्ञानवदिति। ननु स्वप्नावस्थायां गजारोहणस्वशिरश्छेदादिज्ञाने सत्यपि तथारूपार्थाभावाव्द्यभिचार इत्यत्राह---नयवीथ्यामिति। प्रमाणं स्मृतिश्च प्रत्यय इति द्वे एव ज्ञाने यथार्थे इत्यख्यातौ साधितमिति। महानयमेक इति प्रत्ययो यथार्थ: अबाधितप्रत्ययत्वात्, भवदभिमतनीलप्रत्ययवदिति। तस्माज्जात्यादिबुद्धि: यथार्थैवेत्यर्थ:।
	ननु तदेवासदित्यादिना यौक्तिकबाधो विद्यत इत्युक्तमिति मत्वा चेदिते परिहरति---उच्यत इति। अबाधितप्रत्यक्षसिद्धे यौक्तिकबाधायोगादित्यर्थ:। पुनश्चोदयति---ननूक्तेति। प्रत्यक्षदृष्टस्याप्यवयविन आरम्भकाभावादनुपपत्तिरुक्तेति। परिहरति---अनुपपन्नेति। स्पष्टदृष्टदृढतरकार्यप्रतीतिबलात्कारणकल्पनैव न्याय्या, न पुन: कारणानुपपत्त्या दृष्टकार्यत्याग इत्यर्थ:। निगमयति---तेनेति। तेनावयवा एव संयोगलक्षणासाधारणगुणा असमवायिकारणानुगृहीता: कार्यस्योत्पादका भविष्यन्तीति।
	ननु संयोग: किमेकत्र वर्तते ? अनेकत्र वा ? एकैकत्र संयुक्तप्रत्ययाभावादेकत्र न वर्तते। एकातिरिक्तानेकाभावादनेकत्रापि न वर्तत इत्युक्तमित्यत्राह---संयोगश्चेति। यथा त्वत्पक्ष एकातिरिक्तानेकाभावेप्यणुचयो धीहेतु: तथाऽस्मन्मतेप्येकैक एव सद्वितीय: संयोगस्याश्रय इति न दोष:।
प्रभाकरमतेन पदार्थनिरूपणम्---
	अत्र चेयं प्राभाकराणां पदार्थप्रक्रिया---नवधा पदार्था:---द्रव्यं, गुण:, कर्म, सामान्यं, समवाय:, शक्ति: संख्या सादृश्यम्, 73क्रमश्चेति। तत्र स्वात्मनि कार्यारम्भकं द्रव्यम्, तदपि नवप्रकारम्, पृथिव्यप्तेजोवायुराकाशकालदिगात्ममनांसि इति। तत्र पृथिव्यादीनां चतुर्णां नित्यानित्यरूपेण द्वैविध्यमस्ति परमाणुलक्षणं नित्यं, कार्यलक्षणं त्वनित्यम्। तेन वायुपर्यन्तानां पृथिव्यादीनां चतुर्णामेवारभ्यारम्भकत्वम्। नाकाशादीनां, तेषाकाशादीनां नित्यत्मेव, नानित्यत्वम्। परमाणुसद्भावे चानुमानमेव। यद्वा स च निरवयव: परिमाणातिशयस्यावधित्वान्महत्परिमाणावधिभूताकाशवत्। अतो नित्या निरवयवा: परमाणव:। यत्त्वणूनामनित्यत्वं सावयवत्वं चानुमानादुक्तं तद्धर्मिग्राहकप्रमाणबाधितम्। तत्र परमाण्वो: संयोग: क्रियाज: संयोगाजन्यत्वे सति 
संयोगत्वात्, तन्तुतुरीसंयोगवत्। संयोगजन्यत्वमसिद्धमिति चेन्मैवम, निरवयवस्य संयोगजसंयोगानुपपत्ते:। सर्वत्रावयवसंयोगपूर्वकत्वात्संयोगस्य। तच्च परमाण्वोराद्यं कर्म पुरुषविशेषगुणकारितं नोदनाभिघातसंस्काराजन्यत्वे सति कर्मत्वात्, पाणिकर्मवत्। तत्राप्यदृष्टाख्यविशेषगुणकारितमेव परमाणूनामाद्यं कर्म बुद्धिसुखदु:खेच्छाद्वेषप्रयत्नसंस्कारेभ्यो व्यतिरिक्तं पुरुषविशेषगुणकारितं प्रयत्नादीनामभावे सति पुरुषविशेषगुणकारितत्वात्। यदभावे यदुत्पद्यते तत्ततो व्यतिरिक्तकारणं, यथा तन्त्वाद्यभावे घट: तव्द्यतिरिक्तजन्य:। ततश्च प्रयत्नाद्यभावे कर्मकारणमदृष्टमेव। तच्चादृष्टं स्वाश्रयसंयोगापेक्षमाश्रयान्तरे कर्मारभते, एकद्रव्यत्वे सति क्रियाहेतुत्वाद् गुरुत्ववत्। यथा गुरुत्वं तोमरस्याद्यतिर्यग्गतिकारणभूतं स्वाश्रयस्य तोमरसंयोगमपेक्ष्यैव कर्मारभते, तद्वदिहापि अदृष्टस्याद्यकर्मकारणत्वमदृष्टवदात्मसंयोगादेव। ततश्च परमाणूनां सुखदु:खप्रापणसमर्थाददृष्टवदात्मसंयोगादाद्यं कर्म जायते। ततश्च परस्परसंयोग: परमाण्वोर्जायते। ततश्च संयुक्ताभ्यां द्वाभ्यां परमाणुभ्यां व्द्यणुकसिद्धि:। प्रयोगस्तु व्द्यणुकावयव्येकद्रव्यारब्धं न भवति, कार्यद्रव्यत्वात्, घटवत्।
	नन्वतीन्द्रियेषु अपेक्षाबुद्ध्यभावाद्द्वित्वोत्पत्त्यभावेन द्वाभ्यामुत्पत्तिरिति नोपपद्यते, मैवम्, द्वित्वोत्पत्तियोग्यस्य सद्वितीयस्यारम्भकत्वाभ्युपगमात्।
	ननु त्रयाणामणूनामारम्भकत्वं किमिति न भवति। उच्यते---तथात्वे तदारब्धेन द्रव्येणावयवबहुत्वान्महता भवितव्यम्। अतो नित्यैस्त्रिभि: परमाणुभि: आद्यमहदुत्पत्तिरिति भवदभिप्रेतं न स्यात्, तथाहि---महत्कार्यभूतघटाद्युत्पत्तौ तत्परिमाणापेक्षयाऽल्पपरिमाणस्य कार्यद्रव्यत्वस्यैव कारणत्वं लोके दृष्टमिति त्रिभिरारब्धे महत्कार्यं कार्येणैव जन्यते महत्त्वे सति कार्यद्रव्यत्वात् घटवदिति प्रसज्यते। अतो द्वाभ्यामेवाद्यकार्यस्योत्पत्ति:, न त्रिभिरिति युक्तम्।
	ननु यथा कार्यद्रव्यात्कार्यद्रव्यं महद्घटादिकं दृष्टं तथा महत्त्वोपेतादेव कार्यद्रव्यात्कार्यम्हदुत्पत्ति: दृष्टैव। अत: कारणभूतस्यापि महत उत्पत्ति: अन्यस्मान्महत:, तस्याप्यन्यस्मादितिदर्शनबलादाश्रयणीयम्; मैवम्, तथात्वे सर्वेषां तुल्यकारणत्वाविशेषेण प्रकर्षाप्रकर्षहेत्वो: कारणसंख्याभूयस्त्वाभूयस्त्वयोरसंभवात्, कार्यकारणयोरपि तुल्यपरिमाणतवापत्ति:। सा चानिष्टा। अस्ति च कार्यकारणयोर्जगत: परिमाणभेद इति कार्यकारणयोरनन्तावयवत्वेन तुल्यपरिमाणपरिहारार्थं कारणस्य कार्यादल्पपरिमाणत्वमास्थेयमिति महत्कार्योत्पत्तौ तत्परिमाणापेक्षयाऽल्पपरिमाणकार्यद्रव्यस्यैव कारणत्वमास्थेयम्। सति चैवं प्रत्यक्षद्रव्याणां यदल्पपरिमाणं तत् त्रसरेणुस्त्र्नयणुकमिति चोच्यते। तत्त्रिभि: व्द्यणुकैरारभ्यते, न द्वाभ्यां, अवयवमहत्त्वाभावेऽवयवबहुत्वेनैव महत्त्वोत्पत्ते:। तत्रापि त्रिकेणैवोपपत्तेर्न बहुकल्पना न्याय्या। किंच व्द्यणुकचयेनैव महावयव्युत्पत्तौ तद्विनाशे नियमो नाल्पतरतमादिभावेनावयवदर्शनानुत्पत्ति: स्यात्, तस्मात्त्रिभिरेव व्द्यणुकैस्त्रसरेणुरुत्पद्यते, स च महान् अवयवबहुतवात्, व्द्यणुकाख्यं कार्यं महत्त्वरहितं आरम्भकद्रव्ये सति अस्मदादीनामप्रत्यक्षत्वात्, परमाणुवत्। ततश्च कार्यपरिमाणारम्भकादल्पपरिमाणं कारणस्येति व्द्यणुकस्याणुत्वमेव परिमाणम्। अनेनैव न्यायेनाणत्वपरिमाणापेक्षयाऽल्पपरिमाणं परमाणुत्वमिति व्द्यणुककारणयो: परमाणुत्वसिद्धि:। तत्र व्द्यणुकमधिकावयव्यपेक्षया ह्रस्वं न दीर्घम् ह्रस्वान्तराभावात्, ह्रस्वापेक्षत्वाच्च दीर्घ एव परमाणुर्न ह्रस्व:, किन्तु परिमण्डलं निरतिशयास्पदिकावच्छिन्नत्वात्। तस्यावच्छेदकस्य वैषम्ये च प्रमाणाभावात्। सर्वतस्समत्वाद्व्द्यणुकस्य तत्र न तत्परमाण्वारब्धस्य परमाण्वोर्द्विगुणदिक्परिच्छिन्नस्य परिच्छेदकवैषम्यानुमानाद्ध्रस्वत्वसिद्धि:। प्रत्यक्षावयविषु क्रमिकावयवारब्धेषु वैषम्यदर्शनाभावात्। ततश्च परमाण्वोस्संयोगभाजोरपि क्रम:, एकमूर्तद्रव्यावरुद्धे देशे तदैवान्यस्य स्थित्ययोगात्। अत एव सर्वतस्संश्लिष्टत्वेनानेकपरिमाणानुपपत्तिरिति यदुक्तं तदपि परिहृतमेव। स्पर्शद्रव्यस्यान्योऽन्यमन्तस्संश्लेषाभावात्। तत्र व्द्यणुकेषु संयोगभूतकर्मदिगनुसारेण क्रमभेदात्समविषमचतुरस्रदीर्घावयव्यारम्भ उन्नेय:।
	तदेवमारम्भकं चतुर्विधद्रव्यं गुणकर्मणां समस्तानां कारणम्, आकाशदिगात्मानो गुणानामेव कारणम्। मनो ह्यनवयवि द्रव्यं च गुणकर्मणामिति विशेष:। तत्र चावयविन एकैकावयवगुरुत्वसमवाय एव न गुरुत्वान्तरम्, येन फलद्वैगुण्यं स्यात्। अन्त्यावयविन्यपि व्द्यणुकादिक्रमेण परमाणुगुरुत्वमेव। एवं च तेन 
तस्यादृष्टवशादुत्पवन्नोऽवयवी त्रिविध:---शरीरेन्द्रिनयविषयभेदात्। भोगायतनं शरीरं, भोगसाधनानि इन्द्रियाणि। सर्वं वस्त्ववभासमानं विषयशब्देनोच्यते।
पृथिवीनिरूपणम्
	तत्र गन्धवत्त्वं पृथिव्या लक्षणम्। सा च पृथिवी गन्धरसरूपस्पर्शपरिमाणगुरुत्वनैमित्तिकद्रवत्वसंस्कारसंयोगविभागपरत्वापरत्ववती। एवंविधाया: कार्यं शरीरेन्द्रियविषयसंज्ञकम्। प्राणापानादिचेष्टाश्रयं भोगसाधनेन्द्रियाश्रयं शरीरं। इन्द्रियञ्चगन्धव्यञ्जकं घ्राणम्। विषयस्तु मृदादि:।
जलनिरूपणम्
	अपाकजरसवत्त्वमब्लक्षणम्, सांसिद्धिकद्रवत्वं वा। रसरूपस्पर्शसंख्यापरिमाणसंयोगविभागपरत्वापरतवसांसिद्धिकद्रवत्ववेगस्नेहवत्य आप:। कार्यमपि74 तासां द्विविधमेव, विषयेन्द्रियभेदात्। विषय: सरित्समुद्रकरकादीनि। इन्द्रियं रसोपलम्भकं रसनम्।
तेजोनिरूपणम्
	उष्णस्पर्शवत्तेज:। रूपस्पर्शपरिमाणसंयोगवियोगविभागपरत्वापरत्वलघुवेगवत्त्वान्नवगुणं तेज:। कार्यम् विषयेन्द्रियभावेन द्विविधमेव। विषयस्तु धूमध्वजादि:। इन्द्रियं रूपव्ञ्जकं चक्षुश्शब्दाभिधेयम्।
वायुनिरूपणम्
	अपाकजानुष्णाशीतस्पर्शवान्वायु:, स्पर्शान्तराभिव्ञ्जकस्पर्शवान्वा। स्पर्शपरिमाणसंयोगविभागपरत्वापरत्वलघुत्वसंस्कारवान्वायु:। तत्र कार्यं त्रिविधम्। इन्द्रियविषयप्राणसंज्ञकम्। इन्द्रिनयं स्पर्शनं सर्वशरीरव्यापि। विषयस्तु तिर्यग्गमनस्वभावो वायु:। प्राणोऽन्तश्शरीरे रसमलधातूनां प्रेरणादिहेतुरेकस्सन् क्रियाभेदादपानादिसंज्ञां लभते। एवं पृथिव्यादीनि चतुर्विधानि द्रव्याणि नित्यानित्यस्वरूपेण द्विविधानि। तत्र परमाण्ववस्थानि द्रव्याणि नित्यानि, सदकारणत्वात्, द्व्यणुकादीन्यनित्यानि, कादाचित्कत्वात्। असरेण्वादीनां महतां प्रत्यक्षं प्रमाणम्। तत्रापि स्पर्शवन्महत्स्पर्शनम्, रूपवन्महच्चाक्षुषम्। ततश्च पृथिव्यप्तेजसां त्रयाणां महत्त्वाद्रूपवत्त्वात्स्पर्शवत्त्वाच्चक्षुस्पर्शनाभ्यां ग्रहणम्। वायोस्तु महत: स्पर्शेन्द्रियग्राह्यत्वमेव। परमाणुव्द्यणुकयो: त्रसरेण्वादिकार्यद्रव्यलिङ्गकानुमानमेव प्रमाणमिति सिद्धम्।
आकाशादिनिरूपणम्।
	शब्दगुणानुमेयमाकाशं द्रव्यमित्यात्मवादे वक्ष्यते।
	दिक्कालावनुमेयावेव। तथाहि-विभुभ्यो नित्येभ्यश्च व्यतिरिक्तेषु सर्वेषु वस्तुष्विदमवच्छेदद्वयं दृश्यते---इत: प्रागितश्च प्रत्यगित्येकम्, अद्येदं न, नह्य: न श्व इत्यपरम्। तत्र हेतुद्बयेन भवितव्यम् तत्र हेतु: प्रागित्यादिकावच्छेदहेतुर्दिगित्युच्यते, अवच्छेदान्तरहेतु: काल इति। तत्र शब्दपरिमाणसंयोगविभागवानाकाश:। परिमाणसंयोगविभागवन्तौ दिक्कालौ। तत्र चतुर्णामाकाशात्मकालदिशां नित्यत्वं निरवयवत्वमस्पर्शवत्त्वं सर्वगतत्वं परममहत्त्वञ्च विद्यते। अगत्वा सर्वमूर्तिमद्भि: युगपत्संयुज्यमानत्वं सर्वगतत्वमित्युच्यते। सर्वसंयोगिसमानदेशत्वं परममहत्त्वमित्युच्यते। मनसोऽपि नित्यत्वं निरवयवत्वं महत्स्पर्शवत्त्वं विद्यते, तदेवं नवैव द्रव्याणि। तत्रैव वृद्धव्यवहारे द्रव्यशब्दप्रयोगात्। तेषामनुगतं लक्षणं स्वात्मनि कार्यारम्भकत्वमित्युक्तमेव।
गुणनिरूपणम्।
	रूपरसादयो गुणा:। तेषां किं लक्षणम् ? तत्तु पदार्थविद्भिरुक्तम्---द्रव्याश्रय्यगुणवान् संयोगविभागेष्वनपेक्षमकारणं गुणलक्षणमिति75। एवं तर्हि शक्तिसंख्यासादृश्येष्वतिप्रसंग:। मैवम्। द्रव्यमेवाश्रयते इति द्रव्याश्रयीत्युच्यते। ततश्च संख्यादीनां गुणादिष्वपि संभवान्नातिप्रसंग:।
कर्मनिरूपणम्।
	76द्रव्याश्रय्यगुणवान्संयोगविभागेष्वनपेक्षकारणमिति कर्मलक्षणम्।
सामान्यनिरूपणम्।
	नित्यैकत्वे सेति निरतिशयेनानेकत्र वर्तमानं सामान्यम्।
	तरतमभावेन द्रव्ये वर्तमानो गुण इति शक्त्यादीनां बुद्धिलक्षणत्वमेव। तदुक्तं "सादृश्यं77 सादृश्यमिति"। समवायलक्षणमत्रैव वक्ष्याम:।
क्रमपदार्थनिरूपणम्।
	क्रमो नाम पदार्थानां विततिरेव। ननु तर्हि विततिरपि पौर्वापर्यान्नातिरिच्यते। मैवम्। पौर्वापर्याद्विततिर्भिन्नैव। तथाहि---द्वितीयमात्रापेक्षयैकैकपदार्थवर्ति पौर्वापर्यम्। विततिस्तु अनेकाश्रनये केवलसंख्यावत्। तथा पूर्वापरदिक्कालताविरहेऽनवधारितेऽपि देशत: पूर्वपरत्वे परस्परसन्निहितदेशस्थद्रव्याणां वितत्यनुगतेश्च पौर्वापर्याद्वितानस्य भेदस्सिद्ध:। स च पञ्चमाध्यायार्थ:78।
	ननु पौर्वापर्यमपि पदार्थानां क्रम:, ततश्चाध्यायार्थत्वं तस्य किमिति न भवति ? उच्यते;---युगपत्प्रसक्तानुष्ठानस्य वेदार्थवर्गस्यानुष्ठानयौगपद्यासंभवे वैतत्यमेव तदुपपादकतया स्वतोऽवगम्यते, न पुनरेकैकपदार्थवर्ति पौर्वापर्यमिति। विततिरूप एव क्रमोऽनुष्ठाननिर्वाहकतयाऽविधेयत्वेऽपि शास्त्रस्वीकृत इति स एवाध्यायार्थ:।
	तदेवं नवविधं पदार्थानां परिकल्पनं प्राभाकराणाम्। आसां द्रव्यादिबुद्धीनां कारणदोषबाधकप्रत्ययाभावात्79 स्वत: प्राप्तं प्रामाण्यमिति दिक्।
[इति प्राभाकरमतेन पदार्थऽनिरूपणम्।]
	चोदयति---ननु द्रव्ये एवेति। उत्तराधरभावेन निरन्तरोत्पन्नो द्रव्यक्षण एव संयोगक्षणमुत्पादयति इति, द्रव्यव्यतिरेकी संयोगो नाम कश्चित् गुणविशेषो नास्माकमभिमत इति शङ्का परिहरति---तन्नेति। प्रत्यभिज्ञायेते इति। पूर्वोत्तरयोरनुवृत्ततया द्रव्ये प्रत्यभिज्ञायेते इत्यर्थ:। तयोस्संयोगिनो: कदाचित्संयुक्ताक्षस्यापरेयं दशा दृश्यते इति, संयोगसंयोगिनोर्भेदो भवत्येव।
	ननु केयं प्रत्यभिज्ञा ? संस्कारेन्द्रिनयाभ्यां जातो ज्ञानविशेष इति चेत्तर्हि स्मृतिरेवेत्यत आह---स्थापितेति। 
मीमांसाजीवरक्षायां क्षणिकत्वनिराकरणपर्वणि इत्यर्थ:। उपसंहरति---अत इति। परस्परसंयोगसहिता अवयवा एवावयविन: समवायिकारणं भविष्यन्तीति।
	अनुभाषते---यश्चायमिति। यद्वहुषु प्रत्येकं परिसमाप्य वा एकदेशेन वा वर्तते। नच कृस्नैकदेशाभ्यां प्रकारान्तरमस्ति। अनयोरन्यतरनिषेधस्यान्यतरनान्तरीनयकत्वान्नित्यानित्यत्वयोरिव78। किञ्च न चैकत्र कृत्सनसमाप्तेरसंभवादिति परिहरति---सोप्यवयविन इति। वृत्तिप्रकारमाह---व्यासक्त इति।
	नन्ववयविन: स्वावयवैर्विनाऽवयवान्तराभावादवयवेषु व्यासज्य वृत्तिर्न संभवतीत्यत्राह---अवयवान्तरैरिति। अवयवान्तरैर्विना प्रतीतिबलादेक एवानेकेष्वनुस्यूत इति कल्प्यत इत्यर्थ:। किञ्च भवत्पक्षे वृत्तिरपि परमाणुभ्यां नातिरिच्यते, किन्तु निरन्तरोत्पाद एव परमाण्वोर्वृत्तिरिति भवद्भिर्व्यवहर्तव्यम्। तत्र च परमाणुस्वरूपातिरिक्ता काचिद्वृत्तिर्न वस्तुसती, ततश्च कारणगुणवत्प्रत्येकं कार्त्स्न्येन वृत्तिरप्युक्तिमात्रमेव, अतो भवत्पक्षे न किंचित्क्वचित् कार्त्स्न्येन एकदेशेन वा वर्तमानं दृष्टमिति। तयोर्वृत्ति प्रति व्यापकत्वमयुक्तम्। अतोऽवयवी वृत्तिमान्न भवति, कार्त्स्न्यैकदेशव्यतिरिक्तवृत्तित्वात्खरविषाणवदिति निरस्तमेव, व्यासंगेनेत्युक्तत्वात्।
	नन्वेकातिरिक्तानेकाभावादेकैकत्रावृत्तेरवृत्तिरेवेत्युक्तमेवेत्यत्राह---यद्यपि चेति। कुत इत्याह---संयोगसचिवा इति। यथावयविन: संयोगसचिवा एवयवावजनका:, तथा संयोगसचिवा एववयवाश्रयभूता:, इत्येकैकत्र वर्तमानाभावेऽपि नावृत्तिदोष:।
	ननूत्पाकत्वं जनकत्वं, उत्पन्नस्याधारत्वमाश्रयत्वं कार्ये उत्पन्ने कारणरूपं नश्यतीति जनकत्वमाश्रयत्वं चैकस्य न संभवतीत्यत्राह---जनकतयैवेति। सर्वत्र समवायिकारणानां जनकतयैवाश्रयत्वम्, अवयविन: स्वावयवेषु समवाय एव वृत्तिर्नान्येति। ननु कारणभूतोऽपि संयोग: किमेकत्र वर्तते ? नेकत्र वा ? इत्युक्तमतएवेति।
	ननु यद्यनेकावयवेष्ववयवी व्यासंगेन वर्तते, तर्हि सकलावयवोपलम्भ एवावयव्युपलभ्येतेत्युक्तमित्यात्राह---नच सकलेति। कुत इत्याह---अवयविन इति। नन्ववयविनोऽवयवाद्भेदेनावयव्युपलंभं न सकलावयवोपलम्भापेक्षा तर्हि एकावयवोपलंभेऽवयव्युपलभ्येतेत्यत्राह---नचैतावतेति। कुत इत्याह---कार्यानुगुणत्वादिति। तेन कतिपयावयवानां 
ग्रहणमवयव्युपलब्धिनिबन्धनमिति दर्शनबलादभ्युपगम्यत इत्याह---तेन यावतामिति।
	नन्ववयवादत्यन्तभिन्नोऽवयवी यदि, तर्हि घटपटयोरिव सहोपलम्भनियमो नोपपद्यत इत्यत्राह---भिन्नत्वेऽपीति। कुत इत्याह---उपेयोपायेति। उपायोपेयभावमेवव दर्शयति---उपेयभूत इति। किञ्च नियमेन सहोपलंभोऽपि नास्तीति शक्यं वक्तुमित्याह---प्रत्येकन्त्विति। सहोपलम्भमेव दर्शयति---अवयवान्तरेति।
	अवयवावयविनोरसहोपलम्भ एव परस्परभेदसाधनेऽपि हेतुरित्यत्राह-इयं चेति। अयमत्र प्रयोग:---अवयवाद्भिन्नोऽवयवी, तदनुपलंभेऽप्युपलभ्यमानत्वात्। कुड्यघटवत्, भिन्नोऽवयवी, तेषां बहुत्वे सत्येकत्वेनाबाधितप्रत्ययवेद्यत्वात्स्थूणासु वंशवत्। पुनरपि भेदे हेत्वन्तरमाह---अवगम्यमान इति। वैलक्षण्यमेव दर्शयति---अवयवा हीति। अवयवाद्भिन्नोऽवयवी, ततोऽधिकपरिमाणत्वात्सर्षपमहीधरवत्।
	ननु वनादिष्विव परमाणूनां भेदाग्रहणादेवैकैकत्वबुद्धि: दूरस्थसैकतपुञ्जवदित्युक्तम्। मैवम्। प्रत्येकं प्रत्यक्षयोग्यानामेव सिकतानां दूरेऽप्रत्यक्षता, इति पुनरयोग्यानां परमाणूनां केन देशविशेषेण प्रत्यक्षता ? ततश्च सिकतापुञ्जादिषु वन इव बाधकप्रत्ययादवयव्ययवभाव:, यत्रानन्यथासिद्धा प्रत्यभिज्ञा, यथा पद्माद्यवयविनि विकाससंकोचादौ, तत्रावस्थाभेदमात्रम्, नावयव्यनतरमुत्पाद्यते। तेनाश्रयद्रव्याभावाज्जातेरपलाप: प्रलापमात्रम्। तथा च आश्रयभूतावयविसाधनं, स चायं पार्थिवो वा आप्यो वा तैजसो वाऽवयवी महत्त्वाद्रपवत्त्वाच्चाक्षुषो वा स्पार्शनो वेत्याह---स चायमिति। वायवीयस्त्ववयवी महत्त्वात्स्पार्शन एव, रूपवत्त्वाभावान्न चाक्षुष इत्याह---वाचवीयस्त्विति। पार्थिवाप्यतैजसवायवीयरूपचातुर्भौतिकव्द्यणुको रूपस्पर्शवत्त्वे सत्यमहत्त्वादप्रत्यक्ष इत्याह---द्वयणुकस्त्विति।
	ननु कथं तस्यामहत्त्वमित्यत्राह---तस्य चेति। ननु यदि महत्त्वमेव प्रत्यक्षत्वे निबन्धनं न रूपवत्त्वं स्पर्शवत्त्वं वा, तर्हि गगनादीनां प्रत्यक्षत्वं स्यादित्यत्राह---गगनादीनामिति। महत्त्वे सति रूपवत्त्वं स्पर्शवत्त्वं वा प्रत्यक्षत्वे निबन्धनम्, न पुनर्महत्त्वं स्पर्शवत्त्वं रूपवत्त्वं च प्रत्येकमित्यर्थ:।
	चोदयति---ननु सकलावयवेति। बहिरिन्द्रियाणां सन्निकृष्टग्राहित्वात्तिरोहितैखयवैस्सहेन्द्रिरसन्निकर्षाभावात्, कथमप्रतयक्षैस्सकलावयव्युपलंभ इति।
	ननु तिरोहितैरवयवैस्साक्षात्सन्निकर्षाभावे सन्निकृष्टसंयोगादवयव्युपलंभ उपपद्यत इत्यत्राह---नचासंगतमेवेति। कुत इत्याह---अवयवानामिति। अवयवानां परमाण्वादीनामप्यसन्निकृष्टानां इन्द्रिनयबोध्यत्वप्रसंगात्, सर्वेषां सर्वदर्शित्वप्रसंगोऽन्धबधिरादिव्यवस्थाभावप्रसंगश्चेत्यर्थ:। परिहरति---उक्तोत्तरमिति। अवयवावयविनोर्भेदात्सकलावयवानामिन्द्रियसन्निकर्षाभावेऽपि कतिपयावयवेषु अवयविन इन्द्रियसन्निकर्षादेव सकलावयव्युपलम्भ इति अनया---दर्शितेन दिङ्मात्रेणाऽऽकृतेराश्रयं स्थूलद्रव्यमुपपन्नमित्याह---तदनयेति। ननूक्तमित्यनुभाष्य परिहरति---किमिदमिति। पूर्वं शक्ले स्फटिके जपाकुसुमसन्निधानाद्रक्ततया गृह्यमाणे शुक्लमेव स्फटिकं रक्तं भवतीति द्रव्यं प्रत्यभिज्ञायते, द्रव्याग्रहणे तदिदमिति प्रत्यभिज्ञा नोपपद्यत इत्यर्थ:।
	हेत्वन्तरमाह-अपि चेति। यमहं चक्षुषाऽद्राक्षं तमहं स्पर्शनेन स्पृशामीति दर्शनस्पर्शनाभ्यामेकार्थग्रहणदर्शनाद्रूपस्पर्शेन्द्रियग्रहणभावाच्च द्रव्यग्रहणं स्पष्टमेवेति।
	ननु यदि महानेकोऽयमित्यवयविबुद्ध्यावयवी संभाव्यते तर्हि महदिदमेकं वनमिति बुद्ध्या वनावयवी स्थित इवेत्यत्राह---वनादिष्विति। ननु तर्हि अवयविन्यपि सूक्ष्मतयाऽन्तरालाग्रहणादभेदव्यवहार इति बाधकज्ञानं समानमेवेत्यत्राह---अवयविनीति। एकदैकस्याप्यन्तरालग्रहणे सूक्ष्मत्वादत्राग्रहणमिति कल्प्यते, इह तु सर्वेषां सर्वदा ग्रहणादभेदादेवति न बाधकसाम्यमित्यर्थ:। उपसंहरति---तेनेति।
	अनुभाषते---यच्चेदमिति। नित्यत्वेन संमता जाति: किं कार्यं प्रति शक्ता ? अशक्ता वा ? शक्तत्वे सर्वदा कार्योत्पत्तिप्रसंग:। अशक्तत्वे न क्वापि कार्यम्। किंच नित्यस्य कारणत्वमनुपपन्नम्, अन्वयव्यतिरेकाभावात्। यदि व्यतिरेकाभावेऽप्यन्वयमात्रेण कारणत्वं, तदा सर्वकार्येषु दिक्कालाशादीनामप्यन्वयाविशेषात् कारणत्वं स्यात्, तच्चानिष्टमिति। परिहरति---तदपीति। किंच नित्या जाति: स्वकार्यभूतं विज्ञानं मा वाऽजीजनत्, तदा किं भविष्यतीत्यत्राह---मा वा स्वविज्ञानमिति। बौद्ध: पृच्छति कथं सा प्रत्यक्षेति। उत्पादकस्यैव प्रत्यक्षत्वाङ्गीकारात्, 
कार्यं प्रत्यनुत्पादिका सा जाति: कथं प्रत्यक्षेत्यर्थ:। प्रौढोक्त्या परिहरति---काममप्रत्यक्षेति।
	ननु भवतां किमप्रत्यक्षैव जातिरित्याशंक्या परिहारान्तरमाह---अथवा न खल्वियमिति। 
	यद्वा मा वा स्वविज्ञानमित्यादेरयमर्थ:। जातिर्मा वा स्वविज्ञानमजीजनत् कथं सा जाति: अप्रत्यक्षा भवेत्, कामं प्रत्यक्षैव सा कारणभूतस्यैव प्रत्यक्षत्वं संभवति, नान्यस्येत्येवं राजशासनं नास्तीत्यर्थ:। ननु यदि कारणभूतस्य प्रत्यक्षत्वमित्यत्राह---यस्तु यत इति। पूर्वोक्तमेव परिहारान्तरं वक्तुमनुभाषते---ननु प्रत्यक्षमपीति। प्रत्यक्षप्रमाणमप्यर्थाविसंवादादेव प्रमाणं नान्यथा, इदं रजतमिति ज्ञानस्यापि प्रामाण्यप्रसंगादिति। तत: किमित्याह---अविसंवादश्चेति, यस्य स्वरूपं यस्मिन् सत्येव भवति, तत्तदविसंवादादिति।
	ननु कथमेतदवगम्यत इत्यत्राह---अन्यतस्तु भवत इति। ननु यद्यप्येवं तथापि भवत: किमायातमित्यत्राह---बलादभ्युपेयमिति। यस्योत्पादकत्वं स्वरूपार्पकत्वं च संभवति, तस्यैव प्रत्यक्षत्वं, नान्यस्येत्यर्थ:। यस्मात्प्रत्यक्षानुमानयोरेवार्थाविसंवादकत्वं तस्मात्तयोरेव प्रामाण्यमभ्युपगतमित्याह---अत एवेति। तयोरेवार्थाविसंवादकत्वात्तमेव दर्शयति---प्रत्यक्षथ्मति। यस्य साक्षात्पारंपर्येणैवार्थप्रतिबन्धोऽस्ति, तस्यार्थाविसंवादाभावान्न प्रामाण्यमित्याह---यस्य तु न साक्षादिति।
	नन्वर्थाविसंवादे सति कुतोऽप्रामाण्यमित्यत्राह---अर्थाविसंवादि चेति। इदं प्रमाणमिदं प्रमाणं व्यवजिहीर्षमाणा लौकिका अर्थाविसंवादादेव प्रमाणमाद्रियन्ते इत्यर्थ:।
	परिहरति---सिद्ध्येदिति। न परत: प्रामाण्यं सर्वज्ञानानां संभवति। स्वतोऽनिश्चितोऽर्थ: परतो निश्चेतुं न शक्यते, परस्यापि तद्वदेवासामर्थ्यात्।
	ननु रजतवदरजताच्च रजतज्ञानदर्शनान्न रजतज्ञानमात्रेण रजतनिश्चयो जायते। तत्राऽर्थक्रियाविज्ञानादेव तद्धेतुभूतार्थरजतनिश्चयपुरस्सरं पूर्वं जातस्य रजतज्ञानस्नय रजतादुत्पत्तिर्निश्चेतव्या। अर्थक्रियाज्ञानं तु अर्थाव्यभिचारात्स्वत: प्रमाणमर्थक्रियानिश्चायकमिति नालं पूर्वज्ञानस्य प्रामाण्यं निश्चाययितुम्। उच्यते---अर्थक्रियाज्ञानमपि स्वप्नावस्थायामसत्यायामेवार्थक्रियायां दृष्टमिति नियमेनार्थाव्यभिचाराभावान्न तेनापि स निश्चेतव्य:। तेन सर्वज्ञानानां स्वत एवार्थनिश्चयात्स्वत: प्रामाण्यमिति न ज्ञानान्तरनिबन्धनोऽयमविसंवाद:। किंच स्वेनैव स्वविषयाविसंवादसंभवे ज्ञानान्तरेणाविसंवादप्रार्थना न युक्तेत्याह---यद्विषयमेवेति। ननु सर्वज्ञानानां स्वविषयार्थसंबन्धाभावात्कथं तेनाविसंवाद इत्यत्राह---अर्थेनाप्रतिबद्धमपीति। न च व्यवहारदर्शनात्, न तावन्मात्रेणार्थनिश्चय इति शक्यते वक्तुम्। सर्वज्ञानानां शब्दव्यवहारस्यापि जनकत्वादेव विषयाव्यभिचारस्योक्तत्वात्। ननु तर्हि यथार्थत्वेऽपि विवेकाग्रहणशङ्कायां प्रामाण्यशङ्का स्यादेव। मैवम्। विवेकाग्रहणेऽपि पीतशंखादिषु प्रामाण्यस्योक्तत्वात्। तस्मादुत्पत्त्यवस्थायामेव ज्ञानस्य परापेक्षा नार्थाविसंवादलक्षणे 
प्रामाण्यं स्वसामग्र्यधीनोत्पत्तिकमेवेत्यर्थ:। तेन मतान्तरेऽधिकाथपरिच्छेदफलत्वात्प्रामाण्यम्। अस्माकस्तु सामर्थ्यविशेषो द्रष्टव्य:। यत: प्रामाण्येऽर्थसंबन्धो नावश्यक:, अतोऽर्थप्रतिबन्धाभावेऽपि शास्त्रादीनां प्रामाण्यं सिद्ध्यतीत्याह---अतस्सिद्धमिति। शास्त्रादीनामर्थसंबन्धाभावेऽपि प्रामाण्यसिद्ध्यर्थमेव सर्वं विज्ञानं विषयाव्यभिचारीति न्यायत: साधितमित्याह---एतदर्थमेवेति। एवं परत: प्रामाण्यचोद्यं स्वत:प्रामाण्येन परिहृत्य प्रकृतमुपसंहरति---अतो नित्यायामपीति।
	कालाक्ष्यादिषु न जातिरपराऽवभासत इति पूर्वोक्तं चोद्यं परिहर्तुंमनुभाषते---यत्पुनरिति। परिहरति---तदसिद्धमिति। कालाक्ष्यादिव्यक्तेराकारभूता सा जाति: व्यक्ताविन्द्रियसंयोगे सति संयुक्तसमवायाख्यसंबन्धात्प्रथममेव प्रतीयत इति। ननु प्रथमव्यक्ताविन्द्रियसंयोगे सत्यनुवृत्तप्रतीत्यभावादनुवृत्तप्रत्ययवेद्यत्वाच्च सामान्यस्य प्रथममेवाकारो न प्रतीयत इत्यत्राह---यदि परमिति। प्रथमदशेने स्वरूपेण गृहीतमप्यर्थान्तरानुसन्धानविकलतया तत्सथाया जातेरनुवृत्तिर्नावसीयत इत्येतावदित्यर्थ:।
	ननु यद्यनुवृत्तप्रतययाभाव: तर्हि जातिरप्रतीता स्यादित्यत्राह---अनुवृत्ता चेति। तत: किमित्याह---अग्रहणेऽपि चेति। यत एव प्रथमदर्शने जातिमात्रस्य ग्रहणम्, अतएव पिण्डान्तरसमधिगमे पूर्वाकारपरामर्शिनी मनीषा इयमपि गौरियमपि गौरिति प्रत्यभिज्ञासमाख्यातोदीयत इत्याह---अत एव चेति। प्रत्यभिज्ञासमाख्याता प्रत्यभिज्ञासंज्ञाका इत्यर्थ:।
	अनुभाषते---यच्चेति। व्यक्त्युत्पत्ते: प्रागाश्रयाभावेन जातिर्न तत्रैव प्रागवस्थिता, जातेनिष्क्रियत्वाव्द्यक्तिदेशादन्यस्माव्द्यक्त्या सह नागच्छन्ती, व्यक्त्या सहोत्पादेऽनित्यत्वप्रसंगाच्च, कथं संबन्धमनुभवतीति। परिहरति---तदिदमिति। संबन्धस्य स्वसिद्ध्यर्थं कर्मापेक्षा प्राक्सत्तापेक्ष च संयोगाख्यसंबन्धस्यैव न समवायस्येत्यर्थ:।
	ननु कथमेतदवगम्यत इत्याशंक्य उक्तमर्थं संयोगे दर्शयन्प्रथममुभयकर्मजे दर्शयति---संयोगो हीति। विरुद्धदिक्क्रिययो: परस्पराभिमुखत्वेन सन्निपतितयो: ह्यभयकर्मजस्संयोगो मेषयोर्मल्लयोरिव वा भवतीति, तथा क्रियावता निष्क्रियस्यान्तरकर्मज: श्येनस्थाण्वोर्विभूनां च मूर्तेन वा संयोगो भवतीत्याह---अन्यतरकर्मतो वेति। तथोत्पन्नमात्रस्य चिरोत्पन्नस्य वा निष्क्रियस्यावयविनो निष्क्रियैरेव कारणसंयोगिभिरकारणै: संयोगजोऽपि संयोगो भवतीत्याह---संयोगज इति। तन्तुसंयोगात् द्वितन्तुकस्योत्पन्नमात्रस्य पटस्य निष्क्रियस्यैव तुरीसंयोग इति। न चैवमप्राप्तयो: प्राप्तिलक्षणस्संयोगस्त्रिविध: कर्म, स्वाश्रयस्य प्राक्सन्निधानं वापेक्षते, न समवाय इत्याह---स च कर्मेति। स च संयोगोऽस्तीत्याह---समवायस्त्विति। न संयोग इत्यर्थ:। समवायस्तु संयोगाद्भिन्ना:, न कर्मज:, प्राक्सत्तापेक्षापि तत्र न। नापि संयोगज:, कर्मसंयोगयोरदर्शनात्। एतदुक्तं भवति---गुणजात्यादीनामवयविद्रव्याणां चाश्रयसंबन्धो न कर्मज:, नापि संयोगज:, कर्मसंयोगयोरदर्शनात्। यद्यप्यवयवावयविनो: कर्म संभवति, तथापि गुणजात्यादीनां कर्मसंयोगावत्यन्तासंभविनौ, ततश्च कर्मजत्वसंयोगजत्वयोरन्यतरेण व्याप्त: संयोग इति व्यापकं निवर्तमानं व्याप्यं संयोगं निवर्तयति, तथा संयोगोऽपि युतसिद्धाश्रयत्वेन व्याप्त इति युतसिद्धाश्रयत्वं समवाये निवर्तमानं संयोगं निवर्तयति, तथा य: संयोग: सोऽधिकरणाधिकर्तव्ययोरेव नियतो न भवति। अयं तु संबन्धोऽधिकरणाधिकर्तव्ययोरेव नियतो भवति। अतो नास्य संयोगरूपतेति संयोगाद्विभिन्नस्समवाय:।
	ननु केषां संबन्ध: समवाय: ? उच्यते। अयुतसिद्धानामाधाराधेयभूतानाम्। युतसिद्धादन्याऽयुतसिद्धि:। का 
पुनर्युतसिद्धि: ? पृथगाश्रयाश्रयित्वं पृथग्गतिमत्त्वं च। तत्र ययोरसंबन्ध: तव्द्यतिरिक्ताश्रयाश्रयित्वं पृथगाश्रयाश्रयित्वम्, यथा त्वगिन्द्रिनयशरीरयो: शरीरं स्वावयवेषु पार्थिवेष्वाश्रितम्, त्वगिन्द्रियमपि स्वावयवेषु वायवीयेष्वाश्रितम्। तेन तेषां पृथगाश्रयाश्रयित्वात्संबन्ध: समवायो न भवति, किन्तु संयोग एव। पृथग्गतिमत्त्वं च द्वयोरन्यतरस्य वा संयोगविभागयोग्यत्वम्, यथा।द्यण्वो: परमाण्वाकाशयोश्च। तदेवमुभयविधयुतसिद्ध्यभावोऽयुतसिद्धि:। नन्वेवमपृथगाश्रयाश्रयित्वमपृथग्गतिमत्त्वं च स्वातंत्र्येणायुतसिद्धत्वस्य लक्षणम् ? उत समुच्चयेन इति। स्वातन्त्र्यपक्षे अवयवावयविनो: पृथग्गतिमत्त्वात्संयोगोऽपि प्रसज्यते। पृथग्गतिमत्त्वं च संयोगाभ्युपगमात्। तथाहि---सक्रियावयवयोगान्निष्क्रियस्यावयविन: संयोगज: संयोग इष्यते। ततश्च सक्रियस्य पृथग्गमनमेषितव्यम्। तथा परमाण्वाकाशयोरपृथगाश्रयाश्रयित्वात्संबन्ध: समवायोऽपि स्यात्। समुच्चयपक्षे अवयवावयविनोरेव समवायाभाव:। उच्यते। विषयभेदेन पृथग् लक्षणमिदं अपृथगाश्रयाश्रनयित्वमनित्येऽयुतसिद्धि:। अपृथग्गतिमत्त्वं नित्येष्विति वेदितव्यम्। अनित्याश्चावयविन इति, पृथग्गतिमत्त्वेऽपि तेषां न युतसिद्धिप्रसंग:, पृथगाश्रयानाश्रितत्वात्। न ह्यवयविनोऽवयवेभ्य: पृथग्भूत आश्रय:। अत एव अपृथग्गतिमतोरपि त्वगिन्द्रियशरीरयोर्युतेष्वाश्रयेषु समवायो नास्तीति परस्परं संयोगसिद्धि:। अपृथग्गतिमत्त्वान्नित्येष्वयुतसिद्धि:, ततश्चाण्वाकाशयोरनवयवत्वादाश्रयान्तराभावेऽप्यन्यतरस्य परमाणो: पृथग्गतिमत्त्वाद्युतसिद्धौ सत्यां संयोगविभागौ सिद्धौ। आकाशादीनां विभूनां परममहत्त्वस्य च समवाय एव संबन्ध:, अपृथग्गतिमत्त्वादिति मन्तव्यम्। अयुतसिद्धस्यैवासमवायिकारणस्य तन्तुसंयोगस्य कार्येण पटादिना संबन्ध: समवायो माभूदित्याधाराधेयभूतानामित्युक्तम्। तन्तुगतस्य संयोगस्य पटाख्यस्य कार्यस्य परस्परमाधाराधेयभावो नास्तीति पटाख्यस्य कार्यस्य संयोगलक्षणस्यापसमवायिकारणस्य च संबन्ध: समवायलक्षणो न भवति। नापि संयोग:, द्रव्यगुणयो: संयोगाभावात्, किन्तु कार्यकारणलक्षण:। उत्पत्ते: प्राङ्नियमेन सद्भाव: कारणत्वम् तदुत्तरकालोत्पत्तिकत्वं कार्यत्वम्। एवंविधसंबन्धोऽपि दर्शनबलादाश्रयणीय:। तेनायुतसिद्धानामाधाराधेयभूतानां संबन्ध: समवाय:। यस्मात्समवायिकारणाज्जात्याद्याश्रयपिण्डस्योदय:, तस्मादेव कारणाज्जातिसमवायोऽपि तस्य पिण्डस्य उत्पद्यत इत्याह---य एवेति।    
	ननु समवायस्यानित्यत्वं न संभवति, सर्वस्यैव कार्यस्योत्पत्तौ कारणत्रयस्यापेक्षितत्वात्, समवायस्य 
समवायिकारणाभावात्। अत एव समवायिकारणप्रत्यासत्त्यभावादसमवायिकारणाभावादुत्पत्त्यसंभवान्नित्यस्समवाय इत्यत्राह---समवायञ्चेति। समवायं च वैशेषिकादय इव न वयं नियमेन नित्यमभ्युपेम:। समवायो नित्ययोराकाशमहत्त्वयोर्नित्य:, अनित्ययोरवयवावयविनोरनित्य:। अनित्ययोरन्यतरोत्पत्तिकारणादुत्पद्यते। तस्मात्प्रतिसंबन्धि समवायो भिन्न:, संबन्धरूपत्वात्, संयोगवदिति। अथ जात्याश्रयभूतव्यक्तिनाशे जातेरनुपलंभ:, किमन्यत्र गमनात् ? उत व्यक्तिनाशादेव प्रतिबन्धत्वात् ? अथ नाश एवेत्यत्राह---विनष्टायामपीति। ननु तर्हि तदा किंकृतमित्यत्राह---केवलमिति। केवलं तस्या जातेर्व्यक्तिसंबन्ध एव निवर्तते, तेन तदा तस्यानुपलम्भनमिति।
	ननु व्यक्तिनाशेऽत्रानुपलम्भादन्यत्र व्यक्त्यन्तरे उपलम्भाच्च गमनमेव कल्पयितुं न्याय्यमित्यत्राह---न यातीति। कुत इत्याह---निष्क्रियत्वादिति। अद्रव्यत्वादेव जाते: क्रियाभावादिति।
	ननु यदि न याति नावतिष्ठते तर्हि विनश्यत्येवेत्यत्राह---न च विनश्यतीति। कु इत्याह---पिण्डान्तर इति।
	ननु तर्हि विद्यमानव्यक्तौ जातिरपिन विद्यते, विनष्टव्यक्तौ विनश्यत्येवेति कल्प्यत इत्यत्राह---विनाशो नामेति। उपसंहरति---अत इति। पूर्वोक्तमभेदपक्षदूषणं भेदाभेदपक्षदूषणं च यच्चेत्यनुभाष्य, तदस्माकमिष्टमेवेत्यत्राह---तदस्माकमिति। कुत इत्याह---को हि नामेति।
	नन्वभेदपक्षो भेदाभेदापक्षश्चानभ्युपगतौ, तर्हि भेदपक्षस्य का गतिरित्यत्राह---भेदवाद इति। ननु यद्यत्यन्तभेद इष्ट:, तर्हि 'इह कुण्डे बदरम्' इतिवद् 'इह गवि गोत्वम्' इतीह प्रत्ययापत्तिस्स्यादित्यत्राह---नच तत्रेति। कुत इत्यत्राह---प्रतीत्य ह्याधारमिति। 'इह कुण्डे बदरम्' इत्यादावाधारमाधेयं च भेदेन प्रथमं प्रतीत्यैव हि पश्चात्तयो: संबन्धं प्रतीयात्, ततश्च किमित्याह---सर्वञ्च रूपमिति। रूपग्रहणे संयुक्तसमवायाख्यसन्निकर्षस्येष्टत्वादेव सर्वत्र पिण्डग्रहणमन्तरेण रूपग्रहणासंभवादिति।
	ननु भवत्वेवम्, तथापि किमित्याह---तेन समानेन्द्रियेति। जातिव्यक्त्योस्समानेन्द्रियग्राह्यतया जातिरपि व्यक्तिप्रत्ययानुप्रेवशिनीत्येकधीवेद्यतयाऽधाराधेययोर्भेदप्रतीत्यभावान्नेहप्रत्ययसंभव इति न केवलं जातिव्यक्त्योरेवैकधीवेद्यत्वम्, किन्तु संयुक्तसमवायाद्गृह्यमाणानां शौक्ल्यादीनामपि समानमिति दर्शयितुं सर्वं च रूपमित्युक्तम्71।
	ननु यद्याधाराधेययोर्भेदेन प्रतीतौ सत्यामेव पश्चात्संबन्धप्रतीति:, तर्हि गच्छति देवदत्ते देवदत्तस्य गमनक्रियासंबन्धप्रतीतिर्न स्यात्, अनुमेयत्वात्कर्मण इत्यत्राह---72कर्मणि त्वनुमेये इति। देवदत्तग्रहणानन्तरं लिङ्गभूतौ संयोगविभागौ गृहीत्वा संयोगविभागाभ्यां देवदत्ते गमनमनुमीयत इत्युनमेये कर्मणि इह प्रत्ययो73 भवत्येव पर्वते वह्निरितिवत् देवदत्ते गमनमिति।
	ननु व्यक्तौ जाति: कार्त्स्न्येन वर्तते ? उत व्यासंगेन वा ? इत्युक्तमित्यत्राह---वृत्तिविकल्पेति। नन्वेकत्र कार्त्स्न्येन वृत्तावभावादेवान्यत्र, व्यक्त्यन्तरे वृत्तिर्न स्यादित्यत्राह---न चान्यत्रेति। कुत इत्याह---प्रत्यक्षावगमादिति। ननु तर्हि एकाजाति: एकत्र कार्त्स्न्येन वर्तमाना नान्यत्र वर्तते, अन्यत्र सजातीयान्यस्यापि वृत्तिसंभवादेव प्रत्यक्षोऽप्यन्यथासिद्ध इत्यात्राह---प्रत्यभिज्ञाया इति। क्षणिकत्व74 निराकरणे प्रत्यभिज्ञाया: प्रमाणत्वेन स्थापितत्वादत्रापि सेयं गौरिति प्रत्यभिज्ञासंभवाच्च सैवान्यत्र वर्तत इति।
	ननु यदि जातिर्व्यक्तेरत्यन्तभिन्ना, तर्हि घटपटयोरिव पृथग्ग्रहणं स्यादिति नियमेनापृथग्ग्रहणं नोपपद्यत इत्यत्राह---पृथग्ग्रहणमिति। कथमसिद्धिरित्याशंक्य जातिव्यक्त्यो: पृथग्ग्रहणमेवोपपादयति---व्यक्त्यन्तरे हीति।
	ननु जातिसिद्धौ किं प्रमाणम् ? अद्रव्यत्वादेवेन्द्रियसंयोगाभावात्। स्वस्मिन्समवायाभावादेव शब्दवत्समवायेन ग्रहणाभावाच्च न प्रत्यक्षं प्रमाणम्। नाप्यनुमानं, लिङ्गाभावादित्यत्राह---उपपन्नं चेति। कुत इत्याह---इन्द्रियव्यापार इति। ननं संयोगादिग्राहकसन्निकर्षाभावात्प्रत्यक्षत्वं न संभवतीत्युक्तमित्यत्राह---संयुक्तसमवायेति।
	नन्विन्द्रियव्यापारानुविधानेन प्रतीतिरसिद्धेत्यत्राह---गौरयमिति। ननु वैशद्यं न बाह्यवस्तुविषयम् किन्तु समानकालभाविनिर्विकल्पकज्ञानविषयमेव समानकालतया बाह्यवस्तुविषयमिव प्रतीयत इत्यत्राह---समसमयेति। कुत इत्याह---तथाभाव इति। ननु शब्दाद्विज्ञानेऽपि प्रमाणप्रवृत्तौ सत्यां विशदमेव वस्तु प्रकाशत इति न 
वैशद्यात्प्रत्यक्षमित्यत्राह---शब्दमात्रेणेति। निगमयति---ऐन्द्रियके त्विति। चोदयति---नेन्वेषेति---परमार्थत: परस्परं भिन्नामेव व्यक्तिकभेदेनावगमयन्ती जातिप्रतीतिर्जायत इति भ्रान्तिरेषा न प्रत्यक्षं प्रमाणम्। भ्रान्तिश्च न निर्हेतुका इति भ्रान्तिकारणत्वेन जातिरनुमीयते। जातिसमवायोऽपि अनुमीतय एवेति व्यक्तिरेव प्रत्यक्षं न जातिरिति दृष्टान्तमाह---दृष्टा हीति। दहनपरमाणुसंहताऽय:पिण्डे दहनाकारानुकारिणी दहनपिण्डमिति यथा प्रतीतिर्जायते, तथानुमेयभूतगोत्वादिजातिसंबन्धे पिण्ड इयं गौरिति प्रतीतिर्जायत इति परिहरति---तदिदमिति।
	ननु यदि व्यक्तेरन्या जाति: तर्हि व्यक्तौ जातिशब्दप्रयोग: किंनिबन्धन इत्यत्राह---केवलमिति। तर्हि लौकिकप्रयोगोपि किं निबन्धन इत्यत्राह---प्रयोगश्चेति।
	ननु समवायसिद्धौ किं प्रमाणमित्यत्राह---समवायस्त्विति। ननु किं लिङ्गं ! आगमसन्निधिहीनस्य परतन्त्रतया भानम्, समवायलिङ्गम्। आश्रयो यत्र यत्र याति, तत्रतत्रावस्थानं पारतन्त्र्यम्, अथवाविसंवादिपरस्परसाकांक्षरूपरूपिणोनियमेन सहोपलब्धिलिङ्गम्। ननु कस्मात्प्रत्यक्षस्याप्रामाण्यमित्यत्राह---प्रत्यक्षेणेति। इन्द्रियसन्निकर्षाभावान्न प्रत्यक्षं प्रमाणम््, न तावदिन्द्रियेण सन्निकर्षस्संयोग:। संयोगस्य गुणत्वेन द्रव्यैकाश्रयत्वात्। समवायस्याद्रव्यत्वात्। नापि संयुक्तसमवायस्य समवायान्तरानभ्युपगमात्। अतस्त्रिविधसन्निकर्षाभावान्न प्रत्यक्षता, प्रयोगस्तु---समवायो न प्रत्यक्ष:, क्वचिदसमवेतत्वात् यत्क्वचिदसमवेतं न तत्प्रत्यक्षम्, यथा परमाण्वाकार्शादिङ्मनांसीति। तस्मात्समवायो न प्रत्यक्ष इति। ननु समवायवदाकृतेरप्यप्रत्यक्षतैवेत्यत्राह---आकृतिस्त्विति। समवायस्य ग्राहकसन्निकषाभावान्न प्रत्यक्षता, आकृतेस्तु समवायसंभवात्संयुक्तसमवायेन ग्रहणथ्मति प्रत्यक्षतैवेति।
	इदानीं सत्ताजातिवादिनां मतं निराकर्तुमुपन्यस्यति---अत्र केचिदिति।
	परिहरति---तदिदमिति। नानाजातीयेषु द्रव्येषु पूर्वाकारानुभवबुद्ध्यभावान्न सत्ता जातिरिति। नानाजातीयेषु पूर्वाकारानुभवाभावमेव दर्शयति---न च नानाजातीयेष्विति। सत्सदितिशब्दमात्रमित्यर्थ:। शब्दप्रयोगश्च जात्यभावेऽपि दृष्ट इत्याह---भवति चेति। चोदयति---नन्वेवं शब्दप्रवृत्तिरिति। एकशब्दप्रवृत्तिरप्येकनिबन्धनमन्तरेणानुपपद्यमाना जाते: कल्पिकेति। परिहरति---सत्यमिति। प्रमाणसंबन्धयोग्यतोपाधिकस्सच्छब्दप्रयोग इत्यर्थ:।
	75उक्तमेवार्थं कृत्स्नमबुध्वा मण्डनाचार्येणात्र किंचिद्दूषणमुक्तम्, तन्निराकर्तुं सोपालम्भमाह---तत्रान्य इति। प्रमाणसंबन्धयोग्यतोपाधिकस्सच्छब्दप्रयोग इत्यसमञ्जसमच्यत इत्याह---नन्विदमिति। कथमसामञ्जस्यमितयाशंक्यैतदेवोपपादयति---सर्वत्रेति। पाचकादिषु पचनक्रियायोगमवगतस्यैव पाचक इत्यौपाधिकशब्दा-नुविद्धप्रत्ययो भवतीत्यर्थ:। तत: किमित्यत आह---इह चेति। तथापि किमित्याह---प्रमाणोदयेति। अभ्युच्चयत्वेन दूषणान्तरमाह---किंच सत्यपीति। भवतु को विरोध इत्यत्राह---तत्र पमाणसंबन्धस्येति। नैवमस्मिन्मते प्रस्ङ्ग इत्याह---तदतिरेकिणीति। दूषणान्तरमाह---अपि चेति। प्रमाणसंबन्धादेव निश्चितत्वात्सन्देहाभावादित्यर्थ:।
	एतत्सर्वं परिहरति---तदिदमनाकलितेति। प्रमाणसंबन्धयोग्यतोपाधिक: सर्वत्र सच्छब्दप्रयोगो न प्रमाणसंबन्धमात्रोपाधिक इत्युक्तत्वादिति योग्यतायास्त्रैकाल्यात्त्रैकाल्यग्रहोऽपि युक्त इत्याह---तस्याश्चेति। योग्यताया उपाधित्वात्। भूतलनिखातेषु संशयोऽपि युक्त एवेत्याह---तस्याश्च संशयिततेति।
	का पुन: प्रमाणसंबन्धयोग्यता इति पृष्टे परिहरति---नैतदेवमिति। प्रमाणसंबन्धयोग्यता च मितिक्रियायोग्यतैव, योग्यतापि न स्वरूपातिरिक्ता, स्वरूपमात्रे मितिदर्शनात्। तेन मितिक्रियोपलक्षितस्वरूपमेव सच्छब्दवाच्यमित्यर्थ:। स्वरूपासत्ता नाङ्गीकृता इति चेत्तत्राह---अन्यथेति। सामान्यस्रू नित्यत्वेन त्रैकाल्यमपि स्वरूपस्यैव संभवति, न सामान्यस्येत्याह---त्रैकाल्यमपीति। तथा संशयिततापीत्यादि सुगमम्। सत्तासामान्याभावे हेत्वन्तरमाह---अपि च काश्यपीयानामिति। येषां महासामान्यमस्ति, तेषामवान्तरसामान्यमप्यस्ति। अतो महासामान्यसंबन्धोऽवान्तरसामान्यसंबन्धेन व्याप्त:। सोऽवान्तरसामान्यसंबन्धो विर्तमानो महासामान्यसंबन्धमपि निवर्तयति, सत्तावदित्यभिप्राय:। प्रयोगस्तु सामान्यादीनि महासामान्यशून्यानि, अवान्तरसामान्यविरहितत्वात्, सत्तावदिति। नहि सत्तायां सत्तास्तीति, सति चैवं सर्षपमहीधरादिष्वनुवृत्ताकारप्रत्ययविरहे सति 
स्वरूपसत्त्वनिबन्धन एव सच्छब्दप्रयोग: न जातियोगादित्यैकरूप्यमेव युक्तम्।
	नन्वेवंसति प्रतिपदार्थं स्वरूपभेदान्न मित्यर्हत्वमेकम्। उच्यते---यद्विधे हि द्रव्यगुणादौ मित्युत्पत्ति: तत्सत्त्वमित्युपलक्षणोपाधिरेक:। एतदुक्तं भवति यद्यपि पदार्थस्य धर्मो न भवति योग्यता, तथापि प्रमाणमात्रं भवतीत्यनेन प्रमाणसाधारण्येनैकरूपतयाऽलब्धपरामर्शनानापदार्थानां स्वरूपमेवोपाधित्वं वाच्यत्वं च नानुपपन्नम्। योग्यत्वमितिर्हि सकृदवगतिगोचरापन्नस्वरूपमुपाधिरेकैकं च प्रातिस्विकं रूपं वाच्यम्। अयं च प्रकार: सत्तासामान्यवादिभिरप्यभ्युपगत:। भावाभावयोरप्येकसामान्येऽपि वस्तुशब्दप्रवृत्तेरिष्टत्वात्। तदेवमनुवृत्ताकारप्रत्ययविरहादेव निराकृते पदार्थस्वरूपातिरेकिणि महासामान्ये सत्ताख्ये द्वैतप्रतिपादनपरतया चोदनायां प्रत्यक्षाविरोधं दर्शयितुं मण्डनाचार्येण सन्मात्रविषयं प्रत्यक्षमिति साधितम्---
			आहुर्विधातृप्रत्यक्षं न निषेद्धृ विपश्चित:।
			नैकत्वमागमस्तेन प्रतयक्षेण विरुध्यते।।
		                               [ब्रह्म. सि. का. 2. श्लोक. 1.] इति।
	तदपि निराकृतमित्याह---तदेवमपाकृत इति। किं च सन्मात्रविषयत्वे प्रत्यक्षस्यान्धबधिरादिव्यवस्था न स्यादिति प्रत्यक्षपरिच्छेदे वक्ष्याम:।
	तथा गकारवकारादिषु शब्दपदानुवृत्ति: श्रोत्रोत्थधीक्रियोपलक्षिता योग्यतैवेति। शब्दत्वजातिरपि नास्तीत्याह---एतेनैव न्यायेनेति। अनन्यथासिद्धानुवृत्ताकारप्रत्ययाभावादित्यर्थ:। यच्छब्दतत्त्वं स्फोटाख्यं तत्तदभिव्यजकनिबन्धनतया नानावर्णरूपेण विषयीभवत्तस्नय तस्यार्थस्यावगमकमिति, तदपि निरस्तं वेदितव्यं स्फोटनिराकराणादित्याह---तदिदमपहस्तितमिति।
	अनुवृत्ताकारप्रत्ययादेव ब्राह्मणत्वजातिरपि नास्तीत्याह---अनयैव दिशेति। एतदेवोपपादयति---नहि नानास्त्रीपुरुषव्यक्तिष्विति। तहि नानानरेषु नरत्वातिरिक्तं शूद्रादिव्यावृत्तमनुगतमाकारमुपलभामहे इति। तदेव विवृणोति---नहि क्षत्रियादिभ्य इति। अनुभाषते---यदप्याहुरिति। आपाततो ब्राह्मण्यानवगमेऽपि ब्राह्मणभूतमातापितृसंबन्धानुसन्धानोत्तरकालं स्फुटं ब्राह्मण्यमवसीयत इति। परिहरति---तदपि चेति। मातापितृसंबन्धानुसन्धानेऽपि चाक्षुषप्रतीतावाकारावबोधाभावादित्यर्थ:। यदपि तैर्दृष्टान्ततयोक्तम् तन्निराकर्तुमुपक्रमते---यच्चोपदर्शितमिति। सुगमम्। परिहरति---तदपि न सुन्दरमिति। तदानीं गन्धलिङ्गेनानुमानमेवेत्यर्थ:। ननु किमनुमेयैवाज्यत्वजातिरित्यत्राह---यस्त्विति।
	योदयति---नन्वेवं बह्ववहीनमिति। ब्राह्मणत्वादिजात्यभावे आहवनीयादिसाध्येषु वैदिकेषु कर्मस्वपशूद्राणं त्रयाणामेवाधिकारो न शूद्राणामित्यपशूद्राधिकरणव्यवस्था न स्यात्। तथा पुरुषविशेषे ब्राह्मणशब्दप्रवृत्तिश्च किनिमित्तेति। परिहरति--- अत्रोच्यत इति। ब्राह्मणशब्दप्रवृत्तौ तु ब्राह्मणशब्दप्रवृत्तिमत्सन्ततिजत्वमेवोपाधि:। ब्राह्मणशब्दानुवृत्तिस्तु सन्ततिविशेष: स्त्रीपुंसव्यतिकरजन्मक्रियोपलक्षणादेव। सन्ततिविशेषास्तु लोकत एवावगन्तव्या:। ब्राह्मणत्वाद्यवान्तरसामान्यवादिनामपि अनादौ संसारे भृगुभरद्वाजादिगोत्रशब्देष्वयमेव मार्ग:। स एव ब्राह्मणत्वादावपीत्यर्थ:। के पुनस्ते सन्ततिविशेषा इत्यादि सुगमम्।
	पुनरपि परोक्तमनुभाषते---यच्च बह्वीषु ज्वालास्विति। एकवर्तिकावर्तिनीषु ज्वालात्वं सामान्यं यदुक्तमित्यर्थ:। परिहरति---तदपीति। गुरु:---प्रभाकरगुरुरित्यर्थ:। एकवर्तिकावर्तिनीषु बह्वीषु ज्वालासु ज्वालात्वसामान्यं न युक्तम्, 76भेदप्रतीतिपुरस्सरमभेदज्ञानं जातिकल्पनायां प्रमाणम्। इयन्तु शुक्तिकारजतवद्भेदाग्रहणेनाप्युपपद्यत इति न सामान्यकल्पना। तेन वृक्षत्वमहासामान्योगिनीष्वेव व्यक्तिषुखदिरत्वाद्यवान्तरासामान्यवज्ज्वालात्वमहासामान्यव्यतिरेकेणावान्तरसामान्यं नास्त्येवेति सिद्धम्। उपसंहरति---तेनेति। अतो जात्यादिसिद्धे: तत्कल्पनापि तत्संप्रयेगजेति सिद्धं प्रमाणं स्मृतिश्च प्रत्यय इति।श्
	एवं प्रत्यक्षस्य व्यभिचाराभावाच्चोदनाप्रामाण्यप्रतिज्ञायां निमित्तपरीक्षा न कर्तव्येति।
	इदानीं प्रकरणकर्तु: प्रकरणस्य च संज्ञा प्रकरणप्रयोजनं चैकेन श्लोकेनाह---शालिकनाथेनेति।
।। इति प्रकरणपञ्चिकाव्याख्यायां जयपुरिनारायणविरचितायां न्यायसिद्धौ
जातिनिर्णयो नाम चतुर्थं प्रकरणं समाप्तम्।।
* * *
न्यायसिद्धौ प्रमाणपारायणप्रकरणम्।
	प्रारिप्सितप्रकरणस्य संज्ञां प्रयोजनं चाह---स्वरूपसंख्यार्थेति। प्रमाणपारायणमिति प्रकरणसंज्ञा, स्वरूपादिषु वादिनां विप्रतिपत्तौ सत्यां तेषां प्रतिबोध: प्रयोजनम्। प्रमाणस्वरूपे प्रमाणसंख्यायां प्रमाणविषयभूतार्थे प्रमाणफनले च वादिनां विप्रतिपत्ति: दृश्यते। प्रमाणस्वरूपे तावदविसंवादि विज्ञानं प्रमाणमिति बौद्धा:। सम्यगनुभवसाधनं प्रमाणमिति नैयायिका:। दृढमविसंवाद्यगृहीतार्थग्राहकं प्रपमाणमिति भाट्टा:। अनुभूति: प्रमाणमिति प्राभाकरा:। तथा प्रमाणविशेषे विप्रतिपत्ति:। प्रत्यक्षं कल्पनापोढमभ्रान्तमिति बौद्धा:। इन्द्रियार्थसन्निकर्षोत्पन्नं ज्ञानमव्यपदेश्यमव्यभिचारि व्यवसायात्मकं प्रत्यक्षमिति नैय्यायिका:। अर्थसंप्रयुक्तार्थगोचरं विज्ञानं प्रत्यक्षमित्यपरे। सत्संप्रयोगे पुरुषस्येन्द्रियाणां बुद्धिजन्म तत्प्रत्यक्षमित्यन्ये। साक्षात्प्रतीति: प्रत्यक्षमिति प्राभाकरा:। एवमनुमानादिष्वपि विवादो बहुलं दृश्यते।
	तथा संख्यायामपि। चार्वाक: प्रत्यक्षमेवैकं मन्यते। प्रत्यक्षमनुमानञ्च द्वे एव प्रमाण इति बौद्धा:, वैशेषिकाश्च। शास्त्रमपि तृतीयं सांख्या आहु:। उपमानमपि चतुर्थं नैय्यायिका:। अर्थापत्तिलक्षणमपि पञ्चमं प्राभाकरा:। अभावं षष्ठं भाट्टा:। संभवाख्यमपि सप्तममपरे। ऐतिह्यमष्टममन्ये। तथा लोकाख्यं नवमं केचित्। अन्ये त्वार्षमपि दशमं मन्यन्ते।
	तथा प्रमाणविषयभूतार्थेऽपि विप्रतिपत्ति:। परमार्थत: स्वयंप्रकाशं ज्ञानमेव, न पुनर्विषयाख्यं समस्तीति मायावादिन:। स्वलक्षणमात्रमिति बौद्धा:। जात्यादयोऽपीत्यपरे।
	तथा प्रमाणफलेऽपि विप्रतिपत्ति:। प्रतीति: प्रमाणं, हानोपादानादय: प्रमाणफलमिति केचित्। अन्ये पुनरिन्द्रियसन्निकर्षादिसामग्री प्रमाणं, तज्जन्यं सर्वं फलमिति। अपरे तु प्रमिति: प्रमाणं, तत्साधनं ज्ञानं प्रमाणफलमिति। तथा तत्फलं प्रमाणस्वरूपं प्रमेयस्थ जडञ्चेति। अन्ये तु 77प्रमातृस्थमित्यादि। एवं बहुविधविवाददर्शनात्तन्निर्णयार्थं प्रमाणपारायणाख्यं प्रकरणमारभ्यत इत्यर्थ:।
	तत्र प्रमाणसामान्यलक्षणाभिधानपूर्वकत्वात्तद्विशेषलक्षणस्यावसरप्राप्तं स्वाभिमतं प्रपमाणसामान्यलक्षणं दर्शयितुं वाद्यन्तरपरिकल्पितानां लक्षणान्तराणामसंभवं तावद्दर्शयितुं पृच्छति---किं पुनरिति। किमाक्षेपे। न किञ्चित् प्रमाणस्य लक्षणं संभवतीत्यर्थ:। तत्र प्रतिपत्तिसौकर्यार्थमसङ्कीर्णव्यवहारार्थं च लक्षणमुच्यते। लक्ष्यते येन तल्लक्षणम्---पदार्थान्तरेभ्यो विवेचकम्।
	नन्वविसंवादि ज्ञानं प्रमाणमिति सौगता मन्यन्ते। यद्विज्ञानं स्वेनोपदर्शितमर्थं पुरुषं प्रापयति, तत्संवादरूपत्वात् अविसंवादकमित्युच्यते। प्रदर्शिते चार्थे प्रवर्तकत्वमेव प्रापकत्वं नान्यत्, प्रवर्तकत्वमपि प्रवृत्तिविषयप्रदर्शकत्वमेव। तत्र येनैव ज्ञानेन प्रथममधिगतोऽर्थ: तेनैव पुरुष: प्रवर्तित: प्रापितश्चार्थ:। प्रापिते चार्थे ज्ञानान्तरेण कृत्यं नास्त्येव, अतोऽनधिगतविषयमेव प्रमाणत्वम्। तत्राधिगतिरेव प्रमाणफलमित्यर्थात्समाप्त: प्रमाणव्यापार इति सौगता:। अत: कथं लक्षणसंभव इत्यत्राह---न तावदिति। कुत इत्याह---स्मृतेरपीति। तत्र लक्षणदूषणं त्रिप्रकारम्, अव्याप्तिरतिव्याप्तिरसंभाव्यमानता चेति। अप्रमाणभूते स्मृतिज्ञानेऽपि प्रमाणत्वप्रसंगादत्रातिव्यापितरुच्यते, केषांचित्स्मृतिज्ञानानामर्थाविसंवादात्प्रामाण्यप्रसक्तेरित्यर्थ:। ननु लक्षणानुगतिबलात्स्मृतिरपि प्रमाणमेव। अत: किमिदमतिव्याप्तिर्नामदूषणमिति चेत्, मैवम्। लौकिकपरीक्षकाणां तथा प्रसिद्ध्यभावात्। नच लक्षणानुगतिमात्रेण प्रसिद्धेरन्यथाभावश्शक्यते कर्तुम्। प्रसिद्धमेव हि लक्षणमुद्दिश्याऽसंकीर्णव्यवहारार्थं सर्वत्र लक्षणमुच्यते। तदुक्तं बृहट्टीकायां78---
			यथालोकप्रसिद्धं च लक्षणैरनुगम्यते।
			लक्ष्यं न लक्षणैरेव तदपूर्वं प्रसाध्यते ।। इति।
	स्मृतावतिव्याप्तिमाशंकते---अथ स्मृतिरिति। अत्र विकल्पशब्देन शब्दज्ञानानुपाती वस्तुशून्य: प्रत्ययविशेष उच्यते। यथा---शशविषाणं खपुष्पमिति। उक्तञ्च---
			शब्दज्ञानानुपाती यो वस्तुशून्यस्स उच्यते।
			विकल्प इति तत्त्वज्ञै: खरश्रृङ्गखपुष्पवत् ।। इति।
	स्वलक्षणशब्देनापि स्वमसाधारणं तत्त्वं यस्यात्मनो लक्षणं नान्यत्, तदेवोच्यते, तदेव परमार्थसत्। एवंभूतपरामार्थसल्लक्षणाच्छादको विचार्यमाणशून्यो वस्तुविशेषस्संवृतिसन्नित्युच्यते।
	ननु लोके प्रसिद्ध्यभावात्किं तदिति न विज्ञायते। यद्यभिलापसंसर्गनिमित्तमनुवृत्तं जातिगुणादिरूपं स्वलक्षणे योजितमिव भाति, तत्कृत्रिमत्वेन संवृतिसदित्युच्यते। यद्यपि तस्य स्वारसिकबाधो नास्ति, तथापि यौक्तिकबाधो ज्वालायामिवाऽस्त्येवेति विचार्यमाणशून्यत्वं तस्योच्यते। तदुक्तम्---
			सत्याभास: परं तत्र न सत्यं परमार्थत:।
			विचार्यमाणशून्यत्वे संवृतिश्चेति गीयते ।। इति।
	अक्षरार्थस्तु स्मृतिज्ञानं विकल्परूपतया---सविकल्पकज्ञानतया आरोपितसन्तानविषयतया वस्तुशून्यप्रत्ययतया परमार्थसत् स्वलक्षणं निर्विकल्पकज्ञानविषयं जात्यादिरहितं वस्तुमात्रमगृह्णती अवस्तुभूतम्---असत्यभूतं संवृतिसन्तमाकारमकृत्रिमस्वलक्षणाच्छादकं जात्याकारमुल्लिखन्ती द्विचन्द्रादिबोधवत्---एकस्मिन्नेव चन्द्रमसि द्वौ चन्द्राविति बोधवत्, नाविसंवादिनी इत्यतिव्याप्तिर्नास्त्येवेति मतमित्यर्थ:।
	परिहरति---एवमपीति। कुत इत्याह---तस्यापीति। अनुमानस्यापि विकल्परूपत्वादित्यर्थ:,। अनेनाव्याप्तिर्लक्षणस्योच्यते। अनुमानस्याव्याप्त्यभावमाशंकते---तर्हि विकल्परूपमिति। 79द्विविधो हि ज्ञानानां विषय: ग्राह्यो अध्यवसेयश्च। निर्विकल्पकज्ञानस्य स्वलक्षणं ग्राह्यं, विकल्पज्ञानानामध्यवसेय:। अध्यवसायो नाम व्यक्त्या तव्द्यावृत्तिसाम्येन भेदाग्रह:। एवमगृहीतभेदो विकल्प: स्वलक्षणत्वेनाध्यवसीयत इति स्वलक्षणमेवाध्यवसितमनुमानस्येत्यध्यवसितस्वलक्षणाविसंवादात्प्रामाण्यमनुमानस्येति नाव्याप्तिरिति।
	परिहरति---तर्हीति। कथमित्याह---सापि हीति। सापि---स्मृतिरप्यनुमानवत्स्वलक्षणाध्यवसायिन्येव जायते। किंच विकल्पज्ञानेनालीकभूतेनासत्यभूत: प्रदर्शित: वस्तुभूतश्च प्राप्यते, अन्य: प्रदर्शितोऽन्यस्तु प्राप्यत इति शुक्तिकारजतबोधवद्विसंवादितया कथमनुमानस्य प्रामाण्यमित्याह---अपि चेति। ग्रहणाध्यवसाययोर्भेदोऽस्तीति कृत्वेदमुक्तम्, 80परमार्थतस्तु भेदो नास्तीत्याह---किंचेति।
	ननु को विरोध इत्यत्राह---नहीति। एतदेव विवृणोति---यो ह्याकार इति। जातिसद्भावस्य जातिनिर्णये प्रतीतिबलेन साधितत्वात्, न प्रतीतिविरोध इत्याह---प्रतीतिविरुद्धं चेति। कथं प्रतीतिविरोध इत्यत्राह---विकल्पभूतयोरिति। तयो: स्मृत्यनुमानयोरित्यर्थ:। शंकते---अथेति। अविसंवादिशब्देन नार्थाविसंवादमात्रमुच्यते, किन्तु अर्थक्रियाविसंवाद:। अतएव हिमशिलायां जलज्ञाने भ्रान्तिव्यवहार:, तथा मरीचिकायां जलज्ञाने भ्रान्तिव्यवहारश्च। बौद्धैरप्युक्तम्---
			81प्रमाणमविसंवादिज्ञानमर्थक्रियास्थिति:।
			अविसंवादनं शब्देऽप्यभिप्रायनिवेदनात् ।। इति
	तदाह---तथा चोक्तमिति। तथा तैरेव प्रदेशान्तरेऽप्युक्तमित्याह---नह्याभ्यामिति। अस्मिन्पक्षेप्यव्याप्तिरतिव्याप्तिश्च मयूरनृत्तन्यायेनापद्यत इत्यभिप्रायेण परिहरति---एवमपि स्मृतेरिति। स्मृत्वाऽर्थं प्रवर्तमानस्यार्थप्रतिलम्भदर्शनादित्यर्थ:।
	शंकते---अथ मतमिति। प्रतिलम्भनियमाभावादित्यर्थ:। परिहरति---एवमपि भूतार्थविषयमिति। कुत इत्याह---नहि तदुपदर्शितेति। भूतत्वादेवासन्निधानादित्यर्थ:। चोदयति---अथ यद्यपीति। भूतार्थविषयानुमानस्य स्मृतिज्ञानस्येव साक्षाद्वस्तुग्राहित्वाभावेऽपि तत्प्रतिबद्धलिङ्गजन्मतया पारंपर्येण वस्तुसंबन्धाद्योग्यता तावदस्ति, तावता च योग्यतामात्रेण प्रामाण्यम्।
	परिहरति---एवमपि स्मृतिरिति। कुत इत्याह---स्मृतिरपीति। भूतार्थविषयानुमानस्य स्मृतिज्ञानस्य च पारंपर्येण वस्तुसंबन्धदर्शनात्। अनुमानस्य तावद्दर्शयति---यथा वह्निस्वलक्षणादिति। स्मृतिज्ञानस्यापि संबन्धं दर्शयति---तथा स्मृतिरपीति।
	शंकते---यदि मन्वीतेति। स्मृतिज्ञानस्य पूर्वानुभवगृहीतार्थविषयत्वादप्राप्तप्रापकत्वाभावादप्रामाण्यम्। अनुमानस्याप्राप्तस्वलक्षणप्रापकतया प्रामाण्यमेवेति न स्मृतिसादृश्मित्यर्थ:। परिहरति---एवमप्यर्थक्रियेति। तर्हि 
यथोक्तं न लक्षणम्, किन्तु विशेषणान्तरमुपादेयम्। पुन: शङ्कते---अथोच्येतेति। उत्तरज्ञानानां पूर्वज्ञानप्राप्तविषनयत्वादेवाप्राप्तप्रापकत्वं नास्तीति। परिहरति---तदसदिति। अर्थप्रतिबद्धतैव प्रापकता, नान्या। सा च पूर्ववदुत्तरस्यापि नानुपपन्नेति। पुन: शंकते---यद्युच्येतेति। प्रवर्तकत्वमपि प्रामाण्ये हेतु:, स्मृतेरतथाविधत्वादप्रमाणतेति। परिहरति---एतदपि न किंचिदिति। पुनरव्याप्तिमाह---प्रवर्तकत्वे चेति। कुत इत्याह---स्वयं व्यवहारेति। अतिव्याप्तिमाह---तदुत्थास्त्विति। निर्विकल्पकोत्थास्सविकल्पका एव प्रवर्तकतया प्रापकतया च प्रमाणभूता: स्यु: न निर्विकल्पका:, अतोऽतिव्याप्तमिति। पुनरव्याप्तिमाह---82धारावाहिकज्ञानेषु चेति। शंकते---अथोच्येतेति। अप्रमाण्यं तेषामिष्टमेवेति परिहरति---तदयुक्तमिति। तेषु---उत्तरज्ञानेष्वित्यर्थ:।
	ननु न वयं लौकिका:, अतो लोकप्रसिद्धिर्नास्माकं बाधिकेत्यत्राह---लौकिकं चेति। शंकते---अथ भिन्नत्वादिति। बौद्धमते सर्वपदार्थानां क्षणिकत्वांगीकारादेव भिन्नत्वादर्थक्षानां सर्वेषां धारावाहिकोत्तरज्ञानानामप्यप्राप्तप्रापकत्वमस्त्विति न तेषामप्रामाण्यमिति। परिहरति---तदसदिति। ज्ञाने क्षणभेदस्यापरामर्शान्न क्षणभेदापेक्षया ज्ञानस्य प्रमाणतोचितेति। किंच क्षणभेदोऽपि नास्तीत्याह---क्षणिकता चेति। किंच यदाकारं विज्ञानं तेनाऽविसंवादस्त्वयेष्यते। स्थूलाकारं च सर्वं प्रत्यक्षज्ञानम् न च स्थूलस्य वस्तुत्वं त्वया अंगीकृतम्। न च स्थूलाकारं मुक्त्वाऽन्यत्प्रत्यक्षमस्ति, तस्मात्प्रत्यक्षस्यापि अप्रमाणत्वमेव। प्रत्यक्षमूलत्वादेवानुमानादीनामप्यप्रमाणत्वमेवेत्येतदभिप्रेत्य कृतमतिविसतरेणेत्युपेक्षितम्।
	ननु तर्हि दृढ़मविसंवाद्यगृहीतार्थग्राहकं प्रमाणमिति लक्षणमुपपद्यत इति चेत्तत्राह---धारावाहिकज्ञानानामिति। धारावाहिकोत्तरज्ञानानां पूर्वप्रतीतार्थविषयतया प्रामाण्यापाकरणादिति।
	ननु पूर्वज्ञानगृहीतकालव्यतिरिक्तकालविशिष्टार्थग्रहणादुत्तरेषामपि प्रामाण्यं युक्तमेवेत्यत्राह---नेचेति। कालस्यैकत्वादेव भेदाभावात्। एक: काल: अनात्मत्वे सति विभुद्रव्यत्वादाकाशवत्। परमार्थत: कालभेदो नास्ति।
	कौमारिलमतानुसारेण कालभेदमभ्युपेत्याह---सतोऽपीति। द्रव्येषु रूपवत्स्पर्शवन्महत्त्ववत् वा प्रत्यक्षम्। न च कालस्तथाविध: अरूपत्वादस्पर्शत्वाच्च। तस्मान्नकालभेद: प्रत्यक्ष:।
	ननु सेर्यगत्याद्युपाधिभेदादौपाधिको भेद: कालस्येति चेत्। मैवम्। अनुमेयत्वादेव कर्मण उपाध्यग्रहणे औपाधिकभेदाग्रहणात्। अथ ज्ञानस्यैव उपाधितेति चेत्। मैवम्। तस्यापि कालप्रत्यक्षवादिनो मतेऽनुमेयत्वात्। भवतु वा कालभेद: प्रत्यक्ष:। तथापि प्राप्ताप्राप्तविवेकेन कालांशे प्रामाण्यं नार्थस्वरूपे तस्य भेदाभावात्। किंच येषां नित्यानां आकाशदिगात्ममनसां कालत्रये स्थायित्वमवगतम्, तद्विषयाणामुत्तरेषां ज्ञानानां कथं प्रामाण्यसमर्थनम्। नित्यत्वप्रमितिसमय एवाधिगतविषयत्वेनाऽनधिगतार्थगन्तृत्वाभावात्।
	किंच लक्षणवर्त्तिदृढशब्देन किं निवर्त्यत इत्याह---अपि चेति। शंकते---संशयज्ञानमिति। क: पुनरित्यादिना स्मृतिद्वयव्यतिरेकेण कोट्यन्तरमेकं ज्ञानं संशयाख्यं न ज्ञायत इति पृष्टे तार्किकैरुक्तं83 तल्लक्षणमुदाहरति---साधारणेति। नानाकोट्यवलम्ब्येक: प्रत्ययविशेष: संशय इत्युच्यते। न चेदं स्मरणद्वयम्, कोटिद्वयावलम्ब्येकसंवेदनानुभवात्, स्मरणाभिमानाभावाच्च।
			नानाकोट्यवलम्ब्येकप्रत्ययस्संशयो मत:।
			साधारणविशेषाभ्यां विवादेन च स त्रिधा ।। इति।
	साधारणधर्मदर्शनात् संशयोदाहरणमाह---यथा सन्तमसेति। असाधारणधर्मोदाहरणमत्रैवान्तर्भवतीति पृथङ्नोक्तमिति भाव:। वादिनां विप्रतिपत्तौ सत्यां संशयोदाहरणमाह---केचिदिति। अत्र संशीतिस्संशय इति भावसाधनं, संशय्यतेऽनेनेति करणसाधनं वा संशयशब्द: इति।
	एतत्सर्वं परिहरति---तदेतदसदिति। यौ हि तौ धर्मौ संशय्येते, तयोरेकमिदं विज्ञानं नोदीयते। एकज्ञानपक्षे, ऊर्ध्वताधर्मिणि स्थाणुपुरुषयोर्यौगपद्यं स्यात्, इह न यौगपद्यम्। ननु यदि स्मृतिद्वयमेतत्, तर्हि संशयव्यवहार: किंनिबन्धन इत्यत्राह---तयोश्चेति। ननु स्मृतिद्वयपक्षे स स्थाणु: स पुरष इति स्यात्, न तु स्थाणुर्वा पुरुषो वेति। मैवम्। स्मृतिप्रमोषत्वात्। ननु स्मृतिप्रमोषोप्यनुभवहेतोरभावादयुक्त:। इह संस्कारसहितमिन्द्रियमनुभवहेतुर्विद्यते। मैवम्। संस्कारसहितेन्द्रियजन्यत्वे प्रत्यभिज्ञावत्, सोऽयं स्थाणु:, सोऽयं पुरुष इति स्यात्, न पुन: स्थाणुर्वा पुरुषो वेति ननु स्थाणुपुरुष: इत्येषा तर्हि स्मृति: स्यात्, न स्थाणुर्वा पुरुषो 
वेति। उच्यते। स्मर्यमाणस्थाणुत्वपुरुषत्वयोरेकस्यापि पुरोवर्तिन्यनिर्धारणादिह तथात्वम्। एवं स्मृतिद्वयरूपसंशयस्य  गृहीतग्राहित्वादेव प्रामाण्यप्रसंगाभावात् दृढग्रहणं अपार्थकमित्याह---ये चेति। तथा लक्षणवर्त्यविसंवादिपदमप्यख्यातौ सर्वज्ञानानामर्थाव्यभिचारस्य साधितत्वादपार्थकमित्याह---अविसंवादिग्रहणमपीति।
	विपर्ययादिज्ञाननिवर्तकत्वेन सप्रयोजनत्वान्न निरर्थकमिति मत्वा चोदयति---नन्विति। प्रतिबिम्बज्ञानं नाम मणिकृपाणदर्पणजलादौ भासमानं मुखादिज्ञानम्। परिहरति---नैतदेवमिति। रजतज्ञानस्य रजतविषयत्वमख्यातौ 84साधितमिति भाव:।     	
	इदानीं विषयत्वमप्यख्यातौ निरूपितमिति, तत्र विकल्प्य दूषणान्तरं वक्तुं चोदयति---ननु नेदमिति। इदं रजतज्ञानमित्यर्थ:। परिहरति---उच्यते इति। रजतज्ञानं शुक्तिविषयमिति वदता शूक्तिव्यक्तिविषयत्वमुच्यते, उत शुक्तित्वजातिविषयत्वमिति ? 85प्रथमपक्षे दूषणमाह---न तावदिति। कुत इत्याह---भिन्नत्वादिति। न ह्यन्यदवभासमानमन्यो विषय इति वक्तु शक्यते, अवभासमानव्यवस्थाप्यत्वाद्विषयत्वस्येति।
	ननु सम्यग्रजते रजतज्ञानं रजतव्यक्तिगोचरमित्यवगम्यते, तत्रैव प्रवृत्तिदर्शनात्। तेन कथं व्यक्तेरविषयत्वमित्यत्राह---समीचीनेति। सम्यग्रजतेऽपि रजतव्यक्तिर्न रजतत्वबुद्ध्या गोचरीभवति। किन्तु जातिव्यक्योरेकधीवेद्यत्वाज्जातिमात्रे प्रवृत्यसंभवाच्चेत्यर्थ:।
	द्वितीयपक्षे दूषणमाह---शुक्तिकात्वमिति। अनवभासमानस्यापि विषयत्वे सर्वेषां विषयत्वप्रसंगादिति भाव:।
	पुनश्शंकते---अथेति। व्यवहारयोग्यतापत्तिरेव विषयत्वं नावभासमानत्वम्। अवभासमानस्य विषयत्वे घटाभावज्ञाने घटस्याप्यवभासमानत्वादेव घटविषयत्वप्रसंगादिति परिहरति---तथापीति। येयमवभासमानस्यैव शुक्तित्वस्य व्यवहारयोग्यतापत्ति:। व्यवहारो द्विविध:-मानस:---कायिकश्चेति। मानसो बुद्धिसुखदु:खै86च्छादिरूपो, 
वाचकशब्दप्रयोगात्मा वा सर्वार्थेषफ संभवति। वर्तमानेषु महत्सु चतुर्विधेषु द्रव्येषु कायिक उपादानादि:। सति चैवं शुक्तिकात्वं न साक्षादुपादानं प्रत्येव योग्यतामापद्यते। न च विशिष्टद्रव्योपादानमेव धर्माणामुपादानमिति योग्यतापत्ति:, तथात्वे सति चाक्षुषज्ञाने गन्धरसादीनामपि विषयत्वापत्ति:, सर्वधर्मविशिष्टस्यैव द्रव्यस्योपादानात्। न चेच्छाद्वेषशब्दप्रयोगादिमानसव्यवहारं प्रति योग्यतापत्ति:, अनवभासमाने शुक्तिकात्वे तेषामभावात्। तेनानवभासमानस्यैव शुक्तिकात्वस्य व्यवहारयोग्यतापत्तिरूपं प्रतीतिविषयत्वमस्तीति विरुद्धमित्यर्थ:।
	किं तर्हि विषलक्षणमित्यत्राह---अवभासमानतैवेति। अवभासमानत्वमपि नार्थगतं किंचित्। किन्तु अर्थव्यवहारानुनुणाया: प्रतीते: वर्तमानत्वमेव। यथा---रजतज्ञाने शुक्तेरनवभासादविषयत्वं, तथाऽभावज्ञाने भावस्यानवभासादविषयत्वमेवेति, न किंचिदेतत्। निगमयति---तेनेति।
	ननु तर्हि प्रतिबिम्बज्ञानमयथार्थमेवेति तन्निवर्तकतयाऽविसंवादिपदं सार्थकमेवेत्यत्राह---प्रतिबिम्बज्ञानं त्विति। एतदेवोपपादयति---भास्वरे हीति। नन्वेवमित्यादिना सव्यदक्षिणविपर्यास:, परिमाणालपत्वमहत्त्वप्रतिभासश्च किनिबन्धन इति चोदिते परिहरति---अत्राभिधीयत इति। सुगमम्। एवमादिकं सर्वमख्यातौ सम्यगेवोपपादितमित्याह---एवमादीति।            
	एवं वाद्यन्तरोक्तानां लक्षणान्तराणामसंभवे प्रतिपादिते स्वाभिमतं प्रमाणसामान्यलक्षणं दर्शयितुं सिद्धान्तमारभते---इदानीमिति। स्वाभिमतं लक्षणं श्लोकेन दर्शयति---अनुभूति: प्रमाणमिति। स्वरूपपरिच्छित्तिरनुभूतिरित्युच्यते। काऽनुभूतिरित्यपेक्षायां सा स्मृतेरन्येत्युत्तरं दत्तमिति मन्दमतीनां शंका स्यात्। तन्निवृत्त्यर्थं स्वयमेव व्याचष्टे---सा स्मृतेरन्या इति। सा स्मृतेरन्येति नानुभूतिस्वरूपप्रदर्शनं, किन्त्वविसंवादिज्ञानं प्रमाणमित्यादिपरोक्तलक्षणे अव्याप्तिरतिव्याप्तिश्च दोष उक्त:, स इह नास्तीत्येवंपरम्। न च स्मृते: प्रमाण्यापत्तिरिति दर्शयतीत्युपक्रमादेवमेवेत्यवगम्यत इति।
	अथ का स्मृतिरित्यत्राह---स्मृति: पुन:, इति। स्मृतिस्तु यदर्थविषया तदर्थविषयानुभवाहितसंस्कारमात्रजा। परमार्थतस्तु ज्ञप्तौसापेक्षं ज्ञानं स्मृतिरिति लक्षणं द्रष्टव्यम्। तर्कादिज्ञानानां संस्कारमात्रजत्वाभावेऽपि स्मृतित्वेनांगीकारात्, संस्कारजं तु प्रायिकमिति द्रष्टव्यम्।
	ननु धारावाहिकोत्तरज्ञानानामनुभूतार्थविषयत्वेन स्मृतित्वं स्यादित्यत्राह---नचैवमिति। तत्र 
कारणमाह---इन्द्रियार्थेति। पूर्ववदिति ग्रन्थच्छेद:।
	ननु श्लोके मात्रग्रहणात्किं निवर्त्यत इत्यत्राह---मात्रग्रहणाच्चेति। कुत इत्यत्राह---इन्द्रियार्थेति। नन्वनुभूतरूपस्यानुभवाभावात्कथं स्मृतेरप्रामाण्यमिति पृच्छति--अथेति। उत्तरयति---न प्रमाणमिति। श्लोकेनि। पूर्वार्धं स्वयमेव व्याचष्टे---स्मृतिर्हीति। स्मृतिर्हि न स्वातन्त्र्येणार्थं परिच्छिनत्तीत्येतदप्यनुभूतिविपरीतत्वाभिधानमेव। न प्रमाणं स्मृतिरित्यस्य--नानुभूतिरित्यर्थ:। स्मृते: पूर्वप्रतिपत्तिसापेक्षत्वमर्थपरिच्छेदं प्रत्येवेति मातृस्वरूपसाधकत्वं सर्वबुद्धिषु अनुवर्तमानं स्मृतावपि न संस्काराधीनमिति तत्रानुभूतित्वमेवेत्यभिप्राय:।
	ननु तदित्युल्लेखाभावात्स्मृतिप्रमोष: तर्हि प्रमाणं प्रसक्तमित्याह---स्मृतिप्रमोष इति। परिहरति---न प्रमाणं स्मृति: इति। पूर्वप्रतिपत्तेरपेक्षणादिति ग्रन्थच्छेद:। कुत इत्याह---तज्जन्नयसंस्कारेति। स्मृतिर्यदर्थविषया तदर्थविषयानुभवाहितसंस्कारमात्रजा। अनुभूतांशप्रमोषेऽपि स्मृते: परवेद्यवेदनशक्तिनियम: कारणानुसारादवगम्यते। लोके यथा कश्चित्पशुवत्सगर्भदोषादवालधिरेवोत्पन्न:, तस्यापि कारणत: पशुत्वमेव, तद्वत्सापेक्षस्वभावस्मृतिरूपकार्यगम्य: संस्कार: प्रमोषेऽपि तथास्वभावमेव कार्यं प्रसूत इति कारणत: पराधीनकोटावन्तर्भूत इत्यर्थ:।
	उत्तरार्धस्याशंकामाह---धारावाहिकविज्ञानेष्विति। उत्तरार्धमुदाहरति---अन्योन्यनिरपेक्षास्त्विति। स्वयमेव व्याचष्टे---व्याप्रियमाणे हीति। धारावाहिकोत्तरज्ञानानामधिकार्थानवगाहित्वेप्यन्यूनानतिरिक्तपूर्वज्ञानसामग्र्यधीनोत्पत्तिकत्वात् पूर्वस्मादविशिष्टानि---प्रमाणभूतानीत्यर्थ:।
	चोदयति---यद्यनुभूतिमात्रमिति। सुगमम्। परिहरति---अत्रोच्यत इति। इदं रजतमिति नेदमेकं विज्ञानम्, किन्तु द्वे एते ज्ञाने इति। तत: किमित्याह---तत्रेति। इदमपीत्यारभ्नय इष्यत एवेति ग्रन्थच्छेद:। भ्रान्तिरूपता चेत्यारभ्य रजतज्ञानस्येति ग्रन्थच्छेद:। इष्यत एवेति शेष:। तत्र कारणमाह---स्मरणरूपस्यैवेति। इदं रजतमित्यत्र ज्ञानद्वयमंगीकृत्योक्तम्।
	इदानीमेकज्ञानत्वेऽपि पूर्वांशस्येदमंशस्य प्रामाण्यं, उत्तरांशस्य रजतमित्यस्याप्रामाण्यमेवेत्याह---येऽपीति। तत्र कारणमाह---तत्र बाधकाभावादिति। कुतो बाधकाभाव इत्यत्राह---बाधकप्रत्ययदशायामिति। नन्वेकस्य ज्ञानस्य प्रामाण्यमप्रामाण्यं च विरुद्धमित्यत्राह---एकमपि चेति। प्रत्यभिज्ञानवदेकस्यापिप ज्ञानस्य प्रामाण्यमप्रामाण्यं च युक्तमेवेत्यर्थ:।
	ननु यद्यनुभूति: प्रमाणं, तर्हि पीतशङ्खज्ञानं प्रमाणं प्रसक्तमिति चोदयति---पीतशङ्खादिज्ञानमिति। कथमित्याह---तत्र हीति। ननु शङ्खे पीतिमाभावात्कथमनुभूयत इत्युच्यत इत्यत्राह----नयनगतेति। परिहरति----नायमिति। तदिति ग्रन्थच्छेद:। कुत इत्याह---यथार्थेति। पीतिमविषयं शङ्खविषयं च विज्ञानद्वयमित्याह---विज्ञानद्वयमिति। तत: किमित्याह---एतदिति। सर्वत्र व्यवहारविसंवादान्मिथ्यात्वं नायथार्थत्वात्। अत एव लोके वस्त्ररक्तिमादावर्थासत्यत्वेऽप्यनुभूतता व्यवहाराविसंवादात्। तथा हिमशिलातले जलबुद्धावर्थसत्यत्वेऽपि जलप्रयुक्तस्नानादिव्यवाहाराभावाद्भ्रान्तता। तथोऽष्णजलज्ञाने मित्यात्वे सत्यपि व्यवहारविसंवादाभावान्मिथ्यात्वव्यवहाराभाव इत्याह---यत्र त्विति।
	ननु जलगतमेवौष्ण्यमनुभूतये, कदापि व्यवहारविसंवादाभावादित्यत्राह---तत्रापि हीति। जलस्य शैत्यगुणत्वादग्नेरुष्णगुणत्वाच्चेत्यर्थ:।
	ननु तर्ह्यग्निसंयोगाज्जले पाकजमेवौष्ण्यं जायत इत्यत्राह---पाकजो हीति। पाकजो गुण: पाकान्तरेण निवर्तत इत्येतावन्मात्रं उक्ते, आज्यगतद्रवत्वस्य पाकजगुणत्वेप्यनपेक्षितपाकजस्यैव निवृत्तिदर्शनादपाकजधर्मिगुणो य: पाकज:, स पाकान्तरेण निवर्त्यत इति विशेष्यम्। आज्यस्य पाकजत्वादेव द्रवत्वस्य नापाकजधर्मिगुणत्वम्।
	यद्वैकेन्द्रियग्राह्यो य: पाकजो गुण: स पाकान्तरेण निवर्तत इति व्याप्ति:, आज्यगतद्रवत्वन्तु नैकेन्द्रियग्राह्यमिति न विरोध:।
	ननु भवत्वेवं व्याप्ति: तत: किमित्याह---जलगतस्येति। उपसंहरति---तस्मादिति। उष्णजलज्ञानेऽन्यथाज्ञानाङ्गीकारे दूषणमाह---यस्त्विति। अनुभूति: प्रमाणमित्यत्र प्रमाणमिति लक्ष्यनिर्देश:। 
अनुभूतिग्रहणेन स्मृतिर्निरस्यते।87 अत: प्रमाणं स्मृतिश्च प्रत्यय इति सूक्तं भवति।
	एवं स्वाभिमतं प्रमाणसामान्यलक्षणमुक्त्वेदानीं परोक्तां प्रमाणसंख्यां निराकर्तुं पृच्छति---कतिविधमिति। इदानीं स्वाभिप्रेतां प्रमाणसंख्यां श्लोकेनाह---तत्रेति। स्वयमेव व्याचष्टे---अनेनेति। तेषां स्वरूपं वक्तुं कानि पुनस्तानीति पृष्टे स्वरूपमाह---प्रत्यक्षमिति।
	किं पुन: प्रत्यक्षस्य लक्षणमिति पृष्टे स्वाभिमतं लक्षणं वक्तुं प्रथमं नैय्यायिकोक्तं प्रत्यक्षलक्षणं निराकर्तुं तल्लक्षणमाह---केचिदाहुरिति। परोक्तमपि लक्षणं व्याचष्टे---इन्द्रिनयस्येति। प्रत्यक्षज्ञानहेतुभूतार्थेन्द्रियसन्निकर्ष: षोढेत्याह---तत्रेति। कथमित्याह---संयोग इति। संयोगस्य विषयमाह---तत्रेति।
	ननु संयोगात् द्रव्याणां चक्षुस्पर्शनाभ्यां ग्रहणमिति कथमुच्यते। चक्षुष: प्राप्यकारित्वे प्रमाणाभावादित्याशंक्य 
प्राप्यकारित्वे प्रमाणमाह--प्राप्यकारीति। ननु चक्षुष: संयुक्तग्राहकत्वं प्रत्यक्षविरुद्धम्। शरीरस्थचक्षुर्गोलकेन देशान्तरस्थस्य असंयोगे ग्रहणादर्शनादित्यत्राह---तैजसमिति। रूपप्रतीतिहेतुत्वादिति हेतु:। रूपप्रतीतौ सम्बन्धद्वाराऽसाधारणहेतुमात्रत्वादिति विशेषणीयम्। रूपप्रतीतिहेतुत्वादित्येतावन्मात्रे उक्ते, रूपस्यापि प्रतीतिहेतुत्वादेव तैजसत्वप्रसङ्गात्। तन्निवृत्यर्थं हेतुमात्रत्वादिति विशेषणीयम्। रूपस्य रूपप्रतीतिविषयत्वमपि विद्यत इति हेतुमात्रत्वाभावात्। रूपप्रतीतिहेतुमात्रत्वादित्युक्तेऽप्यर्थेन्द्रियसंयोगेष्वपि रूपप्रतीतिमात्रत्वस्य सत्वात् तैजसत्वप्रसंगात्। तन्निवृत्त्यर्थमसाधारणहेतुमात्रत्वादिति विशेषणीयम्। तेषां साधारणत्वादेवासाधारणत्वाभावात्। रूपप्रतीतावसाधारणहेतुमात्रत्वादित्युक्तेऽपि दीपसंयोगस्यासाधारणहेतुमात्रत्वादेव तैजसत्वप्रसङ्गात्। तन्निवृत्यर्थं संबन्धद्वारेति विशेषणीयम्। संबन्धद्वारत्वाभावात्। तस्माद्रूपप्रतीतिहेतुत्वादित्यस्य रूपप्रतीतौ संबन्धद्वाराऽसाधारणहेतुमात्रत्वादित्यर्थ:। ननु दीपस्य स्वाश्रयस्पर्शज्ञानहेतुत्वेन रूपप्रतीत्यासाधारणत्वाभावात्साधनविकलो दृष्टान्त:। सत्यम्। तर्ह्यन्याश्रितेष्विति विशेषणीयम्। द्रव्यत्वे सति पञ्चसु रूपादिष्वन्याश्रितेषु रूपप्रतीतौ संबन्धद्वाराऽसाधारणहेतुमात्रत्वादित्यर्थ:।
	नन्वस्तु तैजसत्वम्। कथमिन्द्रियत्वमित्यत्राह---तस्नय रश्मय इति। तैजसत्वानुमानादेव गोलकातिरिक्तचक्षुरिन्द्रियं सिद्धम्। तत्र रश्मय: प्रसरन्तो द्रव्येण संयुज्यन्ते, ते च पृथ्वग्रा इति, पृथून्यति द्रव्याणि प्राप्नुवन्तीति88 प्राप्यकारित्वं युक्तमित्याह---ते च पृथ्वग्रा इति। चोदयति---नन्वेवमिति। चक्षुष: प्राप्यकारित्वे ग्राह्येण वस्तुना चक्षुष: प्राप्तत्वादेवान्तरालाभावादन्तरालग्रहणं न स्यात्। तथा---प्राप्यकारित्वेन संप्रतिपन्नेन स्पर्शेन्द्रियेणान्तरालं न गृह्यते तद्वदित्यर्थ:। प्राप्यकारित्वे दूषणान्तरमाह---किंच संयोगस्येति। प्राप्यकारित्वे 89समकालम्---एककालम्, आसेदुषाम्---आसन्नानाम्, दवीयसाम्, दूरस्थानां भौमध्रुवादीनां दर्शनं नोपपद्यत इति।
	चोद्यक्रमेण परिहारमाह---उच्यत इति। शरीरदेशापेक्षया सान्तरालग्रहणमुपपन्नमिति। भौमध्रुवादीनां समकालग्रहणेऽन्यैरुक्तं परिहारं दूषयितुं दर्शयति---समसमयेति। बाह्यं तेजस्सकलानर्थान्युगपदेव प्राप्य तिष्ठति, गोलकान्निर्गताश्चाक्षुषा रश्मयस्तेन सहैकीभूता युगपद्ग्रहणहेतव इति।
	एतं पक्षमन्ये दूषयन्तीत्याह---तदन्ये इति। तदा मेरुस्थस्याप्यतिदूरव्यवहितलङ्कावर्तिपदार्थानां तत्रास्थानां ग्रहणं दुर्निवारमिति सर्वस्सर्वदर्शी स्यादित्यर्थ:।
	अत्र पुनरण्यन्यैरुक्तं परिहारं दूषयितुमाह---अन्येत्वाहुरिति।
	90नयनरश्मीनामत्यन्तशीघ्रगमनादेव पद्मपत्रशतव्यतिभेदवत्कालभेदानवग्रहाद्यौगपद्याभिमान इति दूषयति---तदपरे इति। अतिसन्निकृष्टेषु भुवनस्थादतीव विप्रकृष्टध्रुवादिषु कालभेदानवग्रहो नास्माकं रोचत इत्यर्थ:।
	ननु कस्तर्हि परिहार:। किं नास्त्येवेत्यत्राह---वयन्तु वदाम इति। एतदेवोपपादयति---नयनरश्मिभिरिति। अदृष्टमाहात्म्यात्सर्वमुपपन्नमिति भाव:। पुनश्चोदयति---ननु प्राप्यकारिणीति। काचादिना पिहितत्वादेव नयनरश्मेर्निर्गमनाभावादिति। प्रयोगस्तु चक्षुरप्राप्यग्राहकं काचाभ्रपटलादिभिर्व्यवहितानां ग्राहकत्वान्मनोवदिति। परिहरति---तैरिति। अत्युच्छ्रयत्वादेवाप्रतिघातकत्वात्, अप्राप्यकारित्वे दूषणमाह---ये पुनरिति। प्राप्यकारि चक्षु: अप्राप्यकारित्वे व्यवहितविप्रकृष्टानामपि ग्रहणप्रसङ्गादिति। दूषणान्तरमाह---सन्निधान इवेति। सुगमम्। 
प्राप्यकारित्वे नेमौ दोषावित्याह---प्राप्यग्रहणेत्विति। दवीयसां---दूरस्थानाम्। क्षोदिष्ठानाम्---अस्थूलानामित्यर्थ:।
	ननु बाह्यतेजसो नयनरश्मिभिरेकीभूतस्यापि न सर्वोपलब्धिहेतुत्वम्, किन्तु अदृष्टसापेक्षतया किंचिदेवोपलभ्यते, किंचिन्नेति यथाऽश्रीयते, तथा प्राप्यकारित्वेऽपि किंचिदेवादृष्टवशादुपलभ्यते, किंचिन्नेत्याश्रीयताम्, तेन वृथा प्राप्यकारित्वाश्रयणम्। मैवम्। प्राप्यकारित्वं बहिरिन्द्रियत्वेनानुमानसिद्धं न बाधार्हम्। किंच प्राप्यकारित्वे ह्यदृष्टस्य दृष्टसाद्गुण्यजननद्वारेण हेतुत्वमंगीकृतं भवति। तथाहि---गत्वरस्वभावत्वेन तेजसां बाह्यैनैकीभावे सति यावन्त: पदार्था उपलभ्यन्ते, 91तत्प्रदेशवर्तितेजोभागानामेवादृष्टवशेनेन्द्रियभाव इति दृष्टानुगुणैव कल्पना।
	पृच्छति---अथ कस्मादिति। आदिशब्देनाऽऽप्यतैजसवायवीयानामणूनांप ग्रहणम्। निरवयवानां द्रव्याणां कस्मादग्रहणमित्यर्थ:। परिहरति---उच्यत इति। महत्त्वं---महत्त्वगुणयोग:, अनेकद्रव्यत्वम्, रूपविशेषश्च रूपवतस्सन्निकर्ष इव प्रत्यक्षत्वे हेतुरित्यर्थ:। भवत्वेवं, परमाणोरदर्शनं केन कारणेनेत्यत्राह---अनेकेति।
	ननु तर्हि अनेकद्रव्याश्रितस्य व्द्यणुकस्य कथमप्रत्यक्षत्वमित्यत्राह---अमहत्वादिति। अदर्शनमिति शेष:। ननु तर्हि महतामाकाशादीनां कथमप्रत्यक्षत्वमित्यत्राह---आकाशादीनान्त्विति। अरूपत्वान्निरवयवत्वाच्चेत्यर्थ:। इदं त्रिविधं पृथिव्यप्तेजोरूपं द्रव्यं संयोगा92द्दर्शनस्पर्शनाभ्यां---चक्षुस्स्पर्शेनेन्द्रियाभ्यां गृह्यत इत्याह---तत्रेदमिति। तद्गतानाम् द्रव्याश्रितानां गुणकर्मणां संयुक्तसमवायाद्ग्रहणमित्याह---संयुक्तसमवायाच्चेति।
	ननु प्राभाकराणां कर्मणोऽनुमेयत्वात्प्रत्यक्षवचनं विरुद्धम्। सत्यम्। नैयायिकमतमास्थायोपन्यासाददोष:। गुणकर्माश्रितानां गुणत्वकर्मत्वादीनां संयुक्तसमवेतसमवायाद्ग्रहणमित्याह---संयुक्तसमवेतसमवायादिति। रूपत्वादीनामिति ग्रन्थच्छेद:। ग्रहणमिति शेष:। शब्दग्रहणं समवायाख्यसंबन्धादित्याह---समवायादिति। ननु कुत्र समवायाच्छब्दो गृह्यते, श्रोत्रेन्द्रियसमवायादिति चेत्। मैवम्। कर्णशष्कुल्याख्ये श्रोत्रे अदर्शनादित्यत्राह---कर्णशष्कुलीति। तत्वालोके---आत्मवाद इत्यर्थ:। शब्दत्वं केन संबन्धेन शब्दे गृह्यत इत्यत्राह---समवेतसमवायादिति। संयुक्तविशेषणत्वेनाभावग्रहणमित्याह---संयुक्तविशेषणतयेति।श्
	एवं नैयायिकमतमुपन्यस्य दूषयति---तदयुक्तमिति। यदा महत्त्वमनेकद्रव्यत्वं रूपवत्त्वं च समुदितं प्रत्यक्षत्वे हेतु:। तदाऽप्रत्यक्षो वायु: स्यादिति वायोरप्रत्यक्षत्वमेवेत्यत्राह---न च वाच्यमिति। कुत इत्याह---स्पर्शनेनेति। शङ्कते स्पर्शमात्रमिति। परिहरति---शीतोष्णेति। 93द्रव्यस्येति विच्छेद:। स्पर्शेन्द्रियेण शीतोष्णानुष्णाशीतेषु नानास्पर्शेषूपलभ्यमानेष्विन्द्रियान्वयव्यतिरेकानुविधायिनीं वायुप्रतीति: वायो: प्रत्यक्षतां व्यवस्थापयति। न स्पर्शमात्रे प्रत्यभिज्ञा, स्पर्शस्य स्पर्शान्तराभावादित्यर्थ:।
	नन्वनुष्णाशीतस्पर्शवत: पृथिवीत्वमेव, न द्रव्यान्तरत्वम्। मैवम्। पृथिवीत्वे चाक्षुषतापि स्यात्, पृथिव्यादे: क्रियाहेतोश्चाक्षुषत्वदर्शनात्, अचाक्षुषञ्च तदिति न पृथिवीत्वम्। किञ्चायं स्पर्शो न पृथिव्या:। गन्धेन गन्धरसाभ्यां वा असहचारित्वात्, अप्तेजस्स्पर्शवत्। किञ्चास्य पृथिवीत्वपक्षे स्पर्शस्य पाकजत्वमपि स्यात्, पार्थिवस्पर्श: पाकज: बाह्येन्द्रियग्राह्य: पृथिवीगुणत्वात् गन्धवत्, अयमुपलभ्यमानोऽनुष्णाशीतस्पर्शो न पाकज: गन्धादिभिरसहचारित्वात्। अप्तेजस्स्पर्शवत्, अतोऽष्टद्रव्यव्यतिरेकेण द्रव्यान्तर---मनिलाख्यं परिशेषात्सिद्धम्, तस्मादित्युपसंहार:। तेन स्पर्शवत्त्वमहत्त्वप्रयुक्तं द्रव्यस्य प्रत्यक्षत्वमिति।
	यच्चेत्यनुभाष्य परिहरति---तदप्ययुक्तमिति। पञ्चिकाद्वये---ऋजुविमलायां दीपशिखायां चेत्यर्थ:। यदि पंचिकाद्वये प्रपञ्चितं, किमिति 94तर्ह्यत्र नोक्तमित्यत्राह---अत्रापिचेति। अनुभाषते---यच्चेति। परिहरति---तदपि तेषामिति। तेषां गुणत्वादीनामित्यर्थ:। शब्दत्वाभावादेव तस्य समवेतसमवायाद्ग्रहणमपि नास्तीत्याह---समवेतसमवायादिति।
	नन्वफलवती शाखेत्यत्राभावग्रहणार्थं संयुक्तविशेषणताख्यं इष्टमेवेत्यत्राह---संयुक्तविशेषणतयेति। अत्रैव---प्रमाणपारायण एव अभावपरिच्छेद इत्यर्थ:। यदिसंयुक्तविशेषणता नाम सन्निकर्षान्तरं स्वीक्रियते, तर्हि समवेतविशेषणता नाम सन्निकर्षान्तरमधिकं किमिति नेष्यत इत्यत्राह---अन्यच्चेति। उक्तमेवार्थं स्पष्टीकरोति---यथेति। गवाश्वयोरितरेतराभावावगमाय संयुक्तविशेषणता नाम सन्निकर्षान्तरवत्ककारखकारयोरितरेतराभावावगमाय समवेतविशेषणता नाम सन्निकर्षान्तरमभ्युपगन्तुमुचितम्। तदा 
द्वादशधा सन्निकर्ष: स्यात्। न षोढैवेति निष्कर्ष:। तथाहि---संयोग:, संयुक्तसमवाय:, संयुक्तसमवेतसमवाय:, समवाय: समवेतसमवाय:, संयुक्तविशेषणता, संयुक्तसमवेतविशेषणता, संयुक्तसमवेतसमवेतविशेषणता, समवेतविशेषणता, समवेतसमवेतविशेषणता, संयुक्तविशेषणविशेषणता चेति। इह शाखायां बलाकाभाव इत्यत्र अभावस्य विशेष्यतया ग्रहणार्थं संयुक्तविशेष्यता नाम सन्निकर्षान्तरमपि स्यात् तदा त्रयोदशधा सन्निकर्ष: स्यात्।
	अथ तत्परिहारानय सर्वव्यापितया संबन्धविशेषणतालक्षणं सन्निकर्षान्तरं स्वीक्रियत इति चेत् तर्हि संयुक्तसमवायाद्यभावप्रसङ्ग:, सम्बन्धविशेषणतयैव रूपादिप्रतीतेरुपपन्नत्वात्। उपसंहरति---तस्मादिति। त्रैविध्यमेव दर्शयति---संयोग इति।
	ननु गुणादिगत95संख्यासादृश्यावगत्यर्थं संयुक्तसमवेतसमवायाख्यं त्वत्पक्षेऽप्यङ्गीकरणीयमिति न त्रैविध्यमेव सन्निकर्षस्य। उच्यते। गुणगतसंख्यासादृश्यादिप्रतीति रन्यथाप्युपपन्ना,प यत्र तावद्द्रव्यं सुसदृशं, तत्र तावत्सादृश्यं गुण उपचर्यते, वैसादृश्ये तु द्रव्यस्य गुणेनासंबन्धग्रहणात्संबन्धग्रहणव्यवहार:।
	यद्वा गुणानां गन्धादीनां सामान्यवदेकत्वात्सादृश्यासंभवाद्भेदाग्रहणम्।
	यद्वाऽनुमेयम्,---	गुणगतसादृश्यादिप्रतीतिसाम्यात्, तत्साम्यमपि समानरोमाञ्चादि, दर्शनादनुमीयते।
	यद्वा---संयुक्तसमवायादेव गुणाद्याश्रयमपि सादृश्यं गृह्यते, गुणादिसादृश्यमपि द्रव्ये समवेतम्। इतरथा गुणस्यापि द्रव्यत्वप्रसङ्गात्। गुणानान्तु स्थितिहेतुत्वमेव, नाश्रयत्वमपि। तस्मात्तिविध एव सन्निकर्ष इति सूक्तम्।
	इदानीं नैयायिकोक्तलक्षणवर्त्त्यव्यपदेश्यपदस्य किं प्रयोजनमिति पृच्छति---अव्यपदेश्यमिति। प्रयोजनं न दृश्यत इति भाव:। नैयायिकोक्तं प्रयोजनमाह---इन्द्रियार्थेति। व्यपदेश्यादन्यदव्यपदेश्यमित्युच्यते। शब्दसहायादिन्द्रियार्थ---सन्निकर्षादुत्पन्नं व्यपदेश्यम्। यथा विस्फारिताक्ष: किञ्चिदभिमुखीकृत्य कथयति इदं रूपमिति। तत्र वाक्याद्रूपनयनसन्निकर्षसहायादुत्पन्नमिदं रूपमिति विज्ञानं शब्दोत्पन्नत्वाच्छाब्दमेव, तथापीन्द्रियसन्निकर्षोत्पन्नत्वमप्यस्तीति प्रत्यक्षं प्राप्तम्, तन्माभूदित्यव्यपदेश्यग्रहणं कृतमिति। परिहरति---न हीन्द्रियार्थेति।
	न हि शब्दसहायादिन्द्रियार्थसन्निनकर्षादुत्पन्नं ज्ञानमस्ति, शब्देन्द्रिनययो: संभूय कार्यकारित्वाभावात्। तत्रान्यदेव हि वाक्यादुत्पन्नमिदं रूपमिति ज्ञानम्, अन्यच्च नयनरूपसंप्रयोगोत्पन्नम्। तयोरन्यतरभावित्वादेकमेवेदं रूपमिति विज्ञानमिति। किंच लक्षणमात्राभिधानसमये शाब्दत्वाभिधानमसंगतमेवेत्यत्राह---तदिदमसंगतमिति। एतदेवोपपादयति---लक्षणं हीति। किं तल्लक्षणस्य स्वरूपं तत्राह---येन रूपेणेति। भवत्वेवं लक्षणस्य स्वरूपम्, तत: किमित्यत्राह---तत्र तावदिति।
	किंच शब्दसंजल्पसंभवेन शाब्दताशङ्का शाब्दपर्वणि निराकर्तुमुचिता, प्रत्यक्षमनुमानमेकदेशाग्रहणादुपलब्धेरनुमानाशङ्कैव सर्वस्य प्रत्यक्षस्येत्यत्राह---शब्दसंजल्पनानुविद्धस्येति। तस्माल्लक्षणाभिधानसमये नेदं वक्तुमुचितमित्यर्थ:। तथाऽव्यभिचारिपदमप्यपार्थकमित्याह---अव्यभिचारिपदञ्चेति। अख्यातौ सर्वज्ञानानामव्यभिचारित्वसाधनादपार्थकमित्यर्थ:। तथा व्यवसायात्मकमित्येतदप्यपार्थकमित्याह---व्यवसायात्मकतेति। कुत इत्याह---स्थाणुर्वा पुरुषो वेति। द्वयमिति ग्रन्थच्छेद:। तत: किमित्याह---एतच्चेति। दूषणान्तरमाह---किञ्चेति। कथमित्याह---तस्यापीति। दूषणान्तरमाह---अपि चेति। नेदं प्रमाणविशेषस्य लक्षणम्, किन्तु प्रमाण सामान्यस्य लक्षणमिति। निगमयति---तेनेति। तेन नैयायिकोक्तं लक्षणं न समञ्जसमिति।
	नन्विन्द्रियार्थसन्निकर्षोत्पन्नम्---संप्रयुक्तार्थगोचरं विज्ञानं प्रत्यक्षमिति लक्षणं स्यादित्यत्राह---इन्द्रियार्थसन्निकर्षोत्पन्नमिति। अस्मिन्नपि पक्षे अनुमानादिप्रमिति: स्वात्मनि, मातरि च न प्रत्यक्षा स्यात्, अनिन्द्रियजत्वादित्यर्थ:।
	अपरे पुनरिति 96सौगतपक्षोपन्यास:। सौगतपक्षं निराकर्तुं सौगतानां लक्षणं दर्शयति---कल्पनापोढंमिति। कल्पनाशब्दस्यार्थमाह---कल्पनेति। कल्पनया---जात्यादियोजनया अपोढम्---अपेतं कल्पनास्वभावरहितं यद्विज्ञानम्, तत्प्रत्यक्षमित्यर्थ:। अभ्रान्तपदस्य प्रयोजनमाह---तथाभूतमेवेति। तेमिरिकानां नेत्रे अल्पनिमीलिते सत्याकाशे मयूरपत्रमिव प्रतिभाति यत्, तत्केशोण्ड्रकादिज्ञानम्, तन्निवृत्त्यर्थमभ्रान्तपदम्। यन्न भ्राम्यति तदभ्रान्तम्, 
ग्राह्ये---अर्थक्रियासमर्थवस्तुस्वरूपे यदविपर्यस्तं तदभ्रान्तमित्युच्यते।
	तत्प्रत्यक्षं चतुर्विधमित्याह---तच्चतुर्विधमिति। चातुर्विध्यमेव दर्शयति---इन्द्रियज्ञानमिति। प्रत्यक्षस्य चातुर्विध्याभिधानप्रयोजनं धर्माधर्मयोरपि योगिप्रत्यक्षग्राह्यत्वसिद्धि:। किमिदमिन्द्रियज्ञानं नामेत्यत्राह---यदिन्द्रियाणामिति। तत्रेन्द्रियज्ञानं नाम रूपरसगन्धस्पर्शशब्देषु पञ्चस्विन्द्रियसन्निधानाद्यज्ज्ञानं जायते, तदिन्द्रियज्ञानमित्यर्थ:।
	ननु किमिदं सर्वचित्तचैत्तानां स्वसंवेदनमित्याह---सर्वज्ञानानामिति। चित्त97शब्देनार्थग्राहि ज्ञानमुच्यते। चैत्ता:---तद्विशेषावस्थाग्राहिण: सुखादय:। सर्वे च ते चित्तचैत्ताश्च स्फुटानुभवत्वात्स्वसंविदिता इति प्रत्यक्षभूता:। एतदुक्तं भवति---चित्तरूपार्थमात्रग्राहिज्ञानानां स्वसंवेदनं चैत्तरूपसुखादिज्ञानानां स्वसंवेदनं च प्रत्यक्षमित्यर्थ:। वित्ते जाते सुखोदय इति---चैत्ता इत्यर्थ:। सुखादीनां संवेदनात्मत्वे किं प्रमाणम् ? उच्यते---सुखादीने विज्ञानानि विज्ञानाभिन्नहेतुत्वान्नीलविकल्पवत्। किञ्च सुखाद्याकारस्त्वन्तरेव वेद्यते, तेन विज्ञानात्मत्वमेवेति।
	ननु किमिदं मानसं नाम प्रत्यक्षमित्याह---मानसन्त्विति। यद्विज्ञानेन स्वविज्ञेयक्षणानन्तरक्षणसहकारिणेन्द्रियव्यापारोपरमे सति यज्ज्ञानमेकसन्ताननान्तर्भूतं जन्यते, तदुच्यते। तत्र क्षणिके वस्तुन्यतिशयाधानायोगादेककार्यकारित्वेन सहकारी गृह्यते। अतो विषयविज्ञानाभ्यां हि मनोविज्ञानमेकं क्रियते, तच्च स्पष्टावभासत्वात्प्रत्यक्षम्। एतदुक्तं भवति---बौद्धानां हि सर्वेऽपि भावा: क्षणिका इति सिद्धान्त:। तत्र ग्राह्यभूतार्थक्षणमर्थक्षणान्तरं जनयित्वा नश्यति, तदपि तथैवेति सन्तानरूपेण वर्तते, तथेन्द्रियक्षणमपि इन्द्रियक्षणान्तरमर्थक्षणरूपसहकारिसहितं ज्ञानक्षणञ्च जनयित्वा नश्यति, तदप्युत्पन्नमिन्द्रियक्षणान्तरमर्थक्षणरूपसहकारिसहितं ज्ञानक्षणान्तरञ्च जनयित्वा नश्यति। तदपि तथैव, तदपि तथैवेति सन्तानरूपेण वर्तते। एवं द्वाभ्यां कञ्चित्कालं वर्तमानाभ्यां केनापि हेतुनेन्द्रियव्यापारोपरमे सत्यन्तिमं ज्ञानक्षणमर्थक्षणं चैकं ज्ञानं जनयति, तन्मानसमिति। अक्षरार्थस्तु मानसं नाम ज्ञानमिन्द्रियविज्ञानेनान्तिमेनेन्द्रियविज्ञानेन स्वविज्ञेयक्षणानन्तरक्षणसहकारिणा स्वोत्पादकभूतपूर्वक्षणान्तरभूतस्वकालीनक्षणसहकारिणा यज्जन्यते तन्मानसमित्यर्थ:। तस्य मानसरूपज्ञानस्य स्वोत्पादकभूतेन्द्रियज्ञानस्य ग्राह्यभूतक्षणस्यानन्तरक्षणोत्तरक्षण: स्वोत्पादकभूतो ग्राह्य इत्याह---तस्य चेति।
	चोदयति---ननु जन्यज्ञानेति। सुगमम्। परिहरति---उच्यत इति। सुगमम्। स्वरूपार्पकत्वमेव विवृणोति---अर्थाकारमिति। ज्ञानानां निराकारत्वे कस्येदं ज्ञानं कस्य नेति न ज्ञायते, सर्वसाधारणत्वादित्याह---अन्यथेति। यत एवऽन्याकारं ज्ञानम्, अत एवार्थसारूप्यं प्रमाणमिति बौद्धानां प्रसिद्धिरित्याह---अत एवेति। कुत इत्याह---तस्यैवेति। तस्यैव---अर्थसारूप्यस्यैवेत्यर्थ:। एतदेवोपपादयति---अर्थेन हीति। चोदयति---नन्वेकमिति। परिहरति---उच्यत इति।
	ज्ञानानां साकारत्वे हेत्वन्तरमाह---अपि चेति। स च सहोपलम्भ: स्वव्यापकभूतनियमविरुद्धानिनयमोपलब्ध्या अनियमव्याप्ताद्भेदान्निवृत्तोऽभेदेऽवतिष्ठमानस्तमभेदमनुमापयतीत्यर्थ:। ननु तर्हि ज्ञानार्थयोर्भेदावभास: कथमुपपद्यते ? इत्यत्राह--- भेदावभासस्त्विति। तदुक्तम्---
			98सहोपलम्भनियमादभेदो नीलतद्धियो:।
			भेदश्च भ्रान्तिविज्ञानै: दृश्येतेन्दाविवाद्वये।। [प्र-वा] इति
	ननु किमिदं योगिज्ञानं नामेत्यत्राह---भूतार्थेति। एतदेवोपपादयति---प्रमाणप्रतीतमिति। योग:---समाधि: स यस्यास्ति स योगी, भूतार्थस्य भावना---पुन:पुनश्चेतसि निवेशनम्, भावनाया: प्रकर्षो---भाव्यमानार्थावभासस्य ज्ञानस्य स्फुटार्हत्वारम्भ:। यावद्धि स्फटार्हमप्यपरिपूर्णं तावत्तस्य प्रकर्षगमनमेव संपूर्णम् यदा, तदा नास्ति प्रकर्षगति:। ततस्संपूर्णावस्थाया: प्राक्तन्यवस्था---स्फुटार्हताप्रकर्षपर्यन्त उच्यते। संपूर्णे प्रकर्षे करतलामलकावभासवत्स्फुटावभासं वस्तु योगिनो भवति। अत एव धर्माधर्मयोरपि साक्षात्करणम्। योगिनज्ञानग्राह्यत्वमपि वस्तुन: पूर्वकालस्य तदाकारार्पणहेतुत्वमेवेति।
	एवमुपपादितं बौद्धमतं निराकर्तुमुपक्रमते---एतदनुपपन्नमिति। ऐन्द्रियकानाम्--सर्वसविकल्पकज्ञानानां प्रत्यक्षत्वापापकरणादिति। शङ्कते---अथोच्येतेति। जातिगुणयोर्नियमेन द्रव्येण सहोपलम्भादभेद एव। 
तेनाविद्यमानाभ्यां ताभ्यां योजयित्वा जायमानं जातिगुणकल्पनाज्ञानं न प्रत्यक्षमिति। परिहरति---तदप्यसदिति। एकैकद्रव्यव्यतिरेकेण पृथत्क्वेन ग्रहणान्नियमेन सहोपलम्भो नास्तीत्यर्थ:। पृथक्त्वेन ग्रहणमेवोपपादयति---एकस्मिन्नपीति। न विशेषणै: जाज्यादिभिरभेदाध्यासो भवति, सोऽयमिति अभेदप्रत्ययाभावात्। अतो विशेषणानां जात्यादीनां पारतन्त्र्यमात्रं प्रतीयते। अतो युक्तिबाधस्याप्यभावात्समीचीना एव सविकल्पका:। कर्मकल्पनायामप्रत्यक्षत्वमनुमतमेवेत्याह---कर्मकल्पनात्विति। विषाणी दण्डीत्यादिद्रव्यकल्पनाया: प्रत्यक्षत्वमेवेत्याह---द्रव्यकल्पनात्विति। कुत इत्याह---इन्द्रियेति।
	नामकल्पनायां वर्णात्मकं नाममात्रं, तेन सह वाच्यवाचकभावश्च स्मृतिसमारूढ:, संज्ञी त्विन्द्रियसंयोगात्प्रत्यक्ष इत्याह---नामकल्पनापीति। नामनामिनोस्त्वभेदबुद्धिर्नास्तीति संप्रतिपन्नम्। देवदत्ते शब्दोऽयमिति प्रतीत्यभावादित्याह---न हि संज्ञेति। उक्तमेवार्थं वृद्धैरप्युक्तमित्याह---अत एवोक्तमिति। निगमयति---अत इति।	
	जातिगुणयो: प्रत्यक्षत्वे हेत्वन्तरमाह---अपि चेति। एतदेवोपपादयति---न हि रूपशून्येति। निगमयति---अतस्ताभ्यामिति।
	तथा लक्षणवर्त्यभ्रान्तपदमपि निर्विषयमित्याह---अभ्रान्तपदमपीति।
	अन्यदप्यनुभाषते---यच्च मानसमिति। परिहरति---तद्धारावाहिकेति। शङ्कते---स्यान्मतमिति। अनुपरते इन्द्रियव्यापारे धारावाहिकज्ञानम्, उपरते मानसमिति। परिहरति---तदयुक्तमिति। मानसे अपरोक्षार्थप्रतीतिफलसंभवे सति इन्द्रियव्यापारोपरमस्यासिद्धत्वादित्यर्थ:।
	पुनरप्यनुभाषते---यच्चेति। परिहरति---तदप्ययुक्तमिति। ननु वर्तमानस्याकारस्य ज्ञानाकारत्वादेवार्थाकारत्वाभावात्प्रतीतिरविरुद्धेत्यत्राह---न चायमाकार इति। वित्तेरेवेति ग्रन्थच्छेद:। कुत इत्याह---वेद्यतया इति। तयो: पृथग्भावमेव दर्शयति---वित्तिर्हीति। ननु वृक्षत्वशिंशपात्वयोरिव वित्तिवेद्ययोस्तादात्म्यं स्यादित्यात्राह---न तयोरिति। विरुद्धरूपयोर्वित्तिवेद्ययो: तादात्म्याभावादिति भाव:।
	अनुभाषते---यच्चेति। परिहरति---तदपीति। नन्वस्येदं ज्ञानम्, नान्यस्येति व्यवस्थैवाभेदहेतुरित्यत्राह---न चेति। कुत इत्याह---निराकाराणामिति।
	पुनरप्यनुभाषते--अर्थसारूप्यञ्चेति। परिहरति---तदसिद्धमिति। असिद्धमेव दर्शयति---स्थूलेति। सारूप्यतदुत्पत्त्योर्वेद्यलक्षणत्वे दूषणान्तरमाह---किञ्चेति। समानाकारस्य समनन्तरप्रत्ययस्य निर्विकल्पकज्ञानस्यापि वेद्यता स्यादिति। ननु स्वप्नादिज्ञाने बाह्यार्थस्याभावाज्ज्ञानस्यैव साकारत्वमङ्गीकर्तव्यमित्यत्राह---स्वप्नादिष्वपीति। आदिशब्देन संशयज्ञानस्य ग्रहणम््, तत्रापि साकारत्वं स्यादित्यर्थ:।
	यच्च जडस्य प्रकाशायोगादिति यदुक्तम्। तदनुभाष्य परिहरति---तदप्ययुक्तमिति। तदात्मकता---प्रकाशात्मकतेत्यर्थ:। दूषणान्तरमाह---अपि चेति। ज्ञानाव्यतिरिक्तस्यैव प्रकाश:, तर्हि ग्राह्यतया ग्राहकतया संवित्तितया च भेदप्रतिभासो न स्यात्। भेदस्य तुच्छरूपस्य प्रकाशानन्तर्गतत्वादिति 99कीर्त्युक्तयुक्त्याऽऽकारस्याभिन्नत्वं यदुक्तम्, तदप्यग्राह्यमित्याह---यच्चेति। अर्थस्य वित्तेर्भिन्नत्वेऽपि नियमोपपत्ते:। उपपत्तिमेव दर्शयति---यैव हीति। वित्तिरेव ह्यर्थस्योपलब्धिरिति तां विना---उपलब्धिं विना कथमर्थ: प्रकाशेत---उपलम्भं विनोपलभ्येत व्याहतत्वादित्यर्थ:।
	प्रत्यक्षस्य चातुर्विध्याभिधानसमये चित्तचैत्तानां स्वसंवेदनं प्रत्यक्षमित्युक्तम्, विज्ञानाभिन्नहेतुत्वाच्चैत्तानां सुखादीनां संवेदनात्मकत्वं चोक्तम्। तदनूद्य दूषयति---यच्चेति। वृत्तीनां स्वसंवेदनमङ्गीक्रियत एव। सुखादीनान्तु विज्ञानाभिन्नहेतुकत्वमसिद्धम्, असिद्धिं दर्शयति---अर्थस्येति। ज्ञानस्य सुखादिनिमित्तत्वमाह---असन्निहिते इति।
	योगिज्ञानस्य प्रत्यक्षत्वं बौद्धाभिमतमनूद्य दूषयति---यच्चेति। प्रमाणत्वे सति तद्विशेष: प्रत्यक्षम्। भूतार्थभावना---पुन: पुन: चेतसि निवेशनम्, तस्या: प्रकर्षपर्यन्तजस्य प्रमाणतैव न संभवति, स्मृतिरूपत्वात्। स्मृतिरूपत्वमेव दर्शयति---प्रमाणेन हीति। भावना ना---प्रमाणेन भूतार्थस्य चेतसि पुन: पुनर्निवेशनम्, तच्च 
स्मृतिरूपमेव। प्रकर्षजमपि स्मृतिविशेष एव। प्रकर्षोऽपि ज्ञानस्य स्फुटार्हत्वारम्भ इति न प्रमाणम्, न वाऽनुभूति:, अत एव न प्रत्यक्षमित्यर्थ:।
	सत्सम्प्रयोगे पुरुषस्येन्द्रियाणामित्यन्योक्तं प्रत्यक्षलक्षणमव्यापकत्वादलक्षणमित्याह---यदपीति। कथमव्यापकत्वमित्यत्राह---स्वात्मनीत्यादिना, प्रत्यक्षताऽभिमतेत्यन्तेन। सत्यर्थेन्द्रियसम्प्रयोगे---सम्प्रयुक्तार्थगोचरं विज्ञानं प्रत्यक्षमस्तु, तत्सम्प्रयोग इति तत्सद्व्यत्ययेन सम्प्रयोगस्य स्वीकृतत्वादित्याह---किमिदमुच्यत इति। शुक्तिकासम्प्रयुक्ते चक्षुषि यद्रजतज्ञानम्, तत्प्रत्यक्षमिति मतं निराकर्तुमिदमित्यर्थ:। कथं तेन तन्निराकरणम्। तत्राह---प्रमेयेष्विति। ज्ञानविषयेणैव सम्प्रयोगे प्रत्यक्षव्यवहारो लोके इत्यर्थ:। अत्रापि सम्प्रयोगोऽस्त्वित्यत्राह---न चेति। अन्यसम्प्रयोगजनिते ज्ञाने अन्यविषयज्ञानं न तत्सम्प्रयोगजनितम्। अतो न तत् प्रत्यक्षमित्यर्थ:। विषयाभावात्कथं रजतज्ञानम्। तत्राह---रजतज्ञानं हीति। संविदि भासमानत्वं विषयत्वमिति, रजतमेव विषय:। तथापि किमित्याह---न चेति। रजतस्येन्द्रियसम्प्रयोगो नास्ति, तस्य तत्राऽभावात्। उपसंहरति---तस्मादिति। कथं प्रतीतिरिति प्रश्नपूर्वकं निर्वाहमाह---100किन्तर्हीति। मेयप्रत्यक्षं सम्प्रयुक्तविषयमिति दर्शयितुं सूत्रम्, न प्रत्यक्षलक्षणपरमित्यर्थ:।
	एवं परोक्तानि प्रत्यक्षलक्षणानि दूषयित्वा स्वाभिमतं प्रत्यक्षं दर्शयितुमाह---स्वाभिमतमित्यादिना। तत्र श्लोके साक्षात्त्वमुक्तम्। किमिदं साक्षात्त्वं नाम ? 101अर्थधर्म: ? उत ज्ञानधर्म: ? अथ ज्ञातृधर्म: ? इति, सर्वदा सर्वज्ञानानां प्रत्यक्षत्वप्रसङ्गो दूषणम्, अतो न ज्ञायत इत्याशङ्क्य स्वयमेव श्लोकं व्याचष्टे---साक्षात्प्रतीतिरिति। 102साक्षात्त्वमपि स्वेन रूपेण वस्तुभानम्, लिङ्गादिभि: न स्वेन रूपेण वस्तु प्रथते, किन्तु परसंबन्धितारूपेण। अक्षमक्षं प्रति वर्तत इति प्रत्यक्षम्। सविकल्पकज्ञाने नामादिरूपतो यद्यपि वस्तु भाति, तथापि स्वरूपतो भानात्साक्षात्त्वमस्त्येव।
	अथवा--स्वोत्पत्तौ स्वविषयानन्तर्गतार्थान्तरज्ञानानपेक्षस्वभावज्ञानं साक्षाज्ज्ञानम्, सविकल्पकज्ञानस्य निर्विकल्पकापेक्षत्वेऽपि स्वविषयानन्तर्गतार्थान्तरविषयत्वाभावा---न्नास्ति व्यभिचार:। ननु सादृश्यज्ञानस्य स्वविषयानन्तर्गतार्थान्तरभूतप्रतियोगिज्ञानापेक्षत्वान्न 103प्रत्यक्षत्वम्। मैवम्। तत्रापि भेदादिव्यवहार एव प्रतियोगिज्ञानापेक्षा, न ग्रहणे इत्युक्तत्वात्।
	104अथवा---स्वकाले विद्यमानवस्तुसत्तावबोधस्वभावं ज्ञानं साक्षाज्ज्ञानम्, अनुमानादि तु 105व्याप्तिकालावच्छिन्नवस्तुसत्तावबोधस्वभावमिति न प्रत्यक्षमिति।
	इदानीं योगिज्ञाने अतिव्याप्तिमाशङ्कते---ननु भावनेति। परिहरति---नेति। उत्तरपादं दर्शयितुमाह--प्रत्यक्षस्येति। द्वितीयं पादमाह---मेयमात्रृप्रमास्विति। साक्षात्प्रतीति: मेयमात्रृप्रमास्वित्यर्थ:। तृतीयं पादं दर्शयितुमाह---मेयेष्विति। पादस्याध्याहार्यं शेषमाह---प्रत्यक्षा प्रतीतिरिति। इन्द्रिययोगशब्देन 106संयोग:107 संयुक्तसमवाय: समवायश्चेति त्रिविधस्सन्निकर्षो गृह्त इत्याह---मेयेष्विति। ततस्संयोगाद्रूपवन्महत्त्ववत् स्पर्शवद्द्रव्यं प्रतीयते, संयुक्तसमवायात् तदाश्रयजातिगुणसंख्यासादृश्यादीनां ग्रहणम्, समवायाच्छब्दग्रहणमिति।
	कानि पुनरिति पृष्टे---उत्तरम्---108घ्राणरसनेति।
	किंपुनरिति पृष्टे---उत्तरमुच्यत इति। सर्वेन्द्रियसाधारणत्वात्स्वस्यान्येन्द्रियानपेक्षत्वाच्च प्रथमं मनस्सद्भावं वक्तुमारभत इत्यभिप्राय:। तस्य---विषयबोधस्येत्यर्थ:।
	ननु कारणभूतस्यात्मनो नित्यत्वादेव सर्वदा सद्भावात्सर्वदा कार्योत्पत्तिप्रसङ्ग इत्यत्राह---असमवायिकारणेनेति।
	ननु किमिदमसमवायिकारणं नामेत्यत्राह---तच्चेति। ननु केयं प्रत्यासत्तिरित्यत्राह---प्रत्यासत्तिश्चेति। तत्समवायस्य उदाहरणमाह---अग्निसंयोगो हीति। तत्कारणसमवायोदाहरणमाह---तन्तुरूपाणीति। तन्तुसमवेतानि शौक्ल्यादिरूपाणीत्यर्थ:।
	ननु किमिह पुनस्तत्समवेतमसमवायिकारणं तत्कारणसमवेतं वेत्यत्राह---तत्रतावदिति। ननु भवत्वेवमसमवायिकारणम्, तत: किमित्याशङ्क्य नित्यद्रव्यसमवायिनो वैशेषिकगुणस्य मूर्तद्रव्यान्तरसंयोग एवासमवायिकारणत्वेनावधारित इत्याह---तत्रचेति। ननु कुत्रेदं दृष्टम्। तत्राह---पार्थिवपरमाणुष्विति। 
प्रयोगस्तु---विवादाध्यासिता बुध्द्यादयो गुणा मूर्तद्रव्यान्तरसंयोगासमवायिकारणजन्या: 109नित्यद्रव्यगतवैशेषिकगुणत्वात्, पार्थिवपरमाणुषु गन्धादिवदिति।
	ननूभयमूर्तत्वे मूर्तद्रव्यसंयोगोऽसमवायिकारणतया व्याप्त:, अन्यतरमूर्तत्वे वा आत्मनोऽमूर्तत्वादेव मूर्तद्रव्यसंयोगो भवतु, किं मनस एव मूर्तत्वम् ? उच्यते---वैभवसाधकप्रमाणविरोधादात्मनो मूर्तत्वं कल्पयितुं न शक्यते, उभयमूर्तत्वेन व्याप्तौ कार्यस्याकारणत्वापत्तेर्मनस एव मूर्तत्वं कल्प्यते। यथा--आत्मेन्द्रियार्था: कारणान्तरसापेक्षा: सद्भावेऽप्यनुत्पाद्योत्पादकत्वादाद्यतन्तुसंयोगवत्। तथा---प्रयत्नज्ञानेच्छादय: कारणान्तरसापेक्षा: क्रमेणैवोत्पद्यमानत्वात्, यस्तु पुन: कारणान्तरनिरपेक्ष:, स युगपदुत्पद्यते। यथा---तुलाया नमनोन्नमने इति।
	तच्च द्रव्यं न पार्थिवम्, आप्यम्, तैजसम्, वायवीयं वा संभवति, तत्संयोगस्य ज्ञानासमवायिकारणत्वेनान्यत्रादर्शनात्। किञ्च पार्थिवादीनां चतुर्णां द्रव्यारम्भकत्वनियमोऽपि दृष्ट:, न चेदं तथाविधम्, तदारभ्यद्रव्यान्तराभावात्। अतस्तद्व्यतिरिक्तं द्रव्यान्तरं स्वीकरणीयम्। ननु किं तद् द्रव्यं सावयवं ? उत निरवयवमित्यत्राह---तस्य चेति। अवयवसद्भावे प्रमाणाभावान्निरवयवत्वमेवेत्यर्थ:। तच्च नित्यं द्रव्यत्वे सति निरवयवत्वादाकाशादिवत्। निरवयवद्रव्यमपि द्विविधमित्याह---द्विविधमिति। तत: किमित्याह---तत्रास्येति। कुत इत्याह---संयोगकारणाभावादिति। यत्र यत्र संयोग: प्रत्यक्षेण गृह्यते, तत्र सर्वत्रान्यतरकर्मजत्वम्, उभयकर्मजत्वम्, संयोगजत्वं वा दृष्टमिति विभुद्वयस्योक्तकारणाभावादप्राप्तयो: प्राप्तिलक्षण: संयोगो नास्तीति निश्चीयते। ननु यद्यपि क्रियागर्भ एव सर्वस्संयोग:, तथापि कार्यसंयोगे एवायं नियम:, न नित्ये, यथा अवयवमहत्त्वबहुत्व---व्याप्तंमहत्त्वं कार्यद्रव्य एव, नित्य इति, नित्येऽवयवबहुत्त्वमहत्त्वाभावेऽपि महत्त्वमस्ति, तथा क्रियाभावेऽप्यजसंयोगो विभुद्वयस्य निरन्तरावस्थानात् सत्वेना नुमातुं शक्यते। प्रयोगस्तु-विभू अपि संयुक्तौ निरन्तरावस्थितद्रव्यत्वात्, घटद्वयवत् इति। अत्राह---न वानुमातुं शक्यत इति। निरन्तरावस्थितद्रव्यत्वे सत्यवयवावयविनोस्संयोगाभावेनानेकान्तत्वान्न निरन्तरावस्थितद्रव्यत्वादजसंयोगानुमानम्।
	किञ्च विशेषविरोधोऽपि। तथापि---यथा निरन्तरावस्थितनां संयोगो दृष्ट:, तथा साक्षात्परम्परया वा क्रियावत्त्वमपि व्याप्तावन्तर्भूतं जगन्निर्माणकर्तरि विग्रहादिवत्, तस्माद्विशेषविरोध:। किञ्च अजसंयोगस्यासमवायिकारणत्वमन्यत्रादृष्टम्, प्रत्युत कार्यभूतस्यैव। परमाण्वादिष्वसमवायिकारणत्वं दृष्टमित्यजसंयोगाभ्युपगमो व्यर्थ एव। यदि सर्वगतं मनस्स्यात्, तदा बाह्येन्द्रियग्राह्यता स्यात्। सर्वगतद्रव्यस्यात्मव्यतिरिक्तस्य भवन्मते करणग्राह्यत्वेन व्याप्तत्वान्मनसोऽपि करणग्राह्यत्वप्रसङ्गो दुर्निवार:। ततश्च करणग्राह्यत्वं निवर्त्तमानं तस्य सर्वगतत्वमपि निवर्तयति।
	तथा---धर्मिग्राहकप्रमाणविरोधादेव विभुत्वसाधकानां 111परैरुक्तानां ज्ञानासमवायिकारणसंयोगाश्रयत्वात्, द्रव्यत्वे सत्यस्पर्शत्वात्, निरवयवद्रव्यत्वे सति द्रव्यान्तरानारम्भकत्वात्, द्रव्यत्वे सत्यरूपत्वात्। स्पर्शशून्यत्वे सतीन्द्रियत्वादाकाशादिवदिति हेतूनामनवतार एव।
	किञ्च असर्वगतं मन: संयोगकारणत्वात्, परमाणुवत्। किञ्च सर्वगतत्वे मनसो नानात्वं गगनवन्न सिध्येत्, आत्मव्यतिरिक्तस्य नानाभूतस्य विभुद्रव्यस्यानङ्गीकारात्। न च वाच्यं नानाभावाभावे व्यवस्था न स्यादिति नानातवमङ्गीक्रियते। एवं तर्हि गगनस्य नानात्वं कर्णशष्कुल्याद्यौपाधिकं भिद्यत एवेति चेत्तर्हि धर्माधर्मबलादेव मनसोऽपि भेदो गगनवत्स्यात्। न चैकत्वं मनसो भवतामपि सम्मतम्, एकस्मिन्मुक्ते संसाराभावप्रसङ्गात्।
	ननु यदि न विभुत्वं तर्हि मध्यमपरिमाणमेवास्त्विति चेन्मध्यमपरिमाणे व्यवस्थाऽनिरूपणात्। परिशेषादणुत्वमेवेत्याह---पारिशेष्यादिति112। मनो अणु नित्यद्रव्यत्वे सति मूर्तत्वात्, परमाणुवत्। मनोऽणु मूर्तद्रव्यत्वे सति निरवयत्वापरमाणुवत्। मनसोऽणुत्वे सिद्धे अण्वाश्रितकर्मवशादेव संयोगोप्युपपन्न इत्याह---अणुत्व इति। तत्कर्मोत्पत्तौ चेति। यथा प्रयत्नवदात्मशरीरसंयोगाच्छरीरे कर्म जायते। तथा प्रयत्नव दात्ममनस्संयोगान्मनसि क्रिया जायत इत्यर्थ:।
	ननु कर्मोत्पत्तौ प्रयत्नापेक्षा विद्यते। तर्हि सुषुप्त्यादौ प्रयत्नाभावे कथं कर्मोत्पत्तिरित्यत आह---प्रयत्नाभावे 
चेति। अदृष्टस्य कारणत्वे दृष्टान्तमाह---वायुतिर्यगिति। ननु तिर्यक्पवनं कथमदृष्टनिबन्धनमित्यत्राह---तदुक्तमिति। भगवता काश्यपेन पदार्थविदामग्रगण्येनैवमुक्तमित्यर्थ:।
	ननु यदि इन्द्रियत्वेन तत्कल्पनम्, तर्हि तेन कल्पितेनान्येन्द्रियानपेक्षेण किं गृह्यत इत्यत्राह---सुखदु:खेच्छाद्वेषेति। मनसेस्सुखादिसंबन्धात्सुखादिज्ञानोत्पत्तौ निरपेक्षकारणत्वम्, स्भृतिज्ञानोत्पत्तौ तु पूर्वानुभवजनितसंस्कारोद्बोधसहकार्यनुगृहीतस्य कारणत्वमित्याह---सर्वस्मृतिष्विति।
	113एतेनाष्टद्रव्यव्यतिरेकेण मनश्शब्दाभिधेयस्य द्रव्यान्तरस्याभ्युपगमेन बोद्धोक्तं निराकृमित्याह---एतेनेति।
षण्णामनन्तरातीतं विज्ञानं यच्च तन्मन:। इति,
	बौद्धग्रन्थस्यायमर्थ:---रूपादिविज्ञानान्यैन्द्रियकाणि पञ्च, तज्जन्यं मानसमेकमित्यर्थ:। षण्णां मध्ये यदनन्तरातीतं विज्ञानमैनिद्रयकम्, तन्मन इति।
	यद्वा विज्ञानेन्द्रियार्थक्षणा: कारणभूतास्त्रय:, कार्यभूतास्त्रय इति षण्णां मध्ये यदनन्तरातीतं विज्ञानम्, तन्मन इति।
	कथमित्याह---द्रव्यान्तरसंयोगस्यैवेति।
	तत्र वैशेषिकगुणलक्षणमप्येकेन्द्रियग्राह्यत्वमेव। रूपग्रहणहेतुभूतं चक्षुरिन्द्रियं रूपवत्, बहिरिन्द्रियत्वे सति रूपग्रहणहेतुत्वात्, आलोकवदित्येवमिन्द्रियाणां तत्तदसाधारणगुणवत्त्वमुपपादयन्प्रथमं चक्षुषो दर्शयति---रूपग्रहण इति। तथा---गन्धवदेव घ्राणोन्द्रियं गन्धग्रहणे कारणमित्याह---तथा---गन्धवदिति। तथा---स्पर्शवच्च त्वगिन्द्रियं स्पर्शग्रहणे कारणमित्याह---स्पर्शवच्चेति। तथा---रसवदेव रसनेन्द्रियं रसग्रहणे कारणमित्याह---रसवच्चेति। तथा 
शब्दवदेव आकाशं शब्दग्रहणे कारणमित्याह---शब्दवदेवेति। ननु सुखाद्युपलम्भकतया मनस: सुखादिमत्त्वं स्यात्, मैवं; बहिरिन्द्रियत्वे115 सतीति विशेषितत्वात्।
	यद्वा---भूतासाधारणरूपादिगुणग्राहकत्वेन तत्तद्गुणवत्त्वमुच्यते। अतएव परिमाणादिग्राहकत्वे परिमाणादिमत्त्वमपि नेष्यते। एवं तत्तदसाधारणत्वे उपपादिते तत्तदसाधारणगुणवत्त्वात्तत्तद्भूतविकारत्वं दर्शयन् गन्धज्ञानकार्यानुमेयं गन्धवद्घ्राणेन्द्रियं पार्थिवं इन्द्रियत्वे सति नियमेन गन्धाभिव्यञ्जकत्वात्, हिङ्ग्वादिद्रव्यवत् इत्याह---गन्धवत्पार्थिवमिति। पृथिव्या: रसरूपस्पर्शवत्वेऽपि तेषामनुपलम्भकत्वादाप्यत्वं तैजसत्वम्, वायवीयत्वञ्च निरस्तमेव। गन्धाभिव्यञ्जकत्वात् गन्धोत्कर्षवत्पार्थिवमेव जलाद्यभिभूतै: पार्थिवपरमाणुभि: गन्धस्यानारभ्यत्वं द्रष्टव्यम्।
	तथा---रसज्ञानकार्यानुमेयं रसवद्रसनेन्द्रियं आप्यं इन्द्रियत्वे सति नियमेन रसाभिव्यञ्जकत्वात् लालावदित्याह---रसवच्चाम्भसमिति। अत्रापि पूर्ववद्गन्धस्पर्शानुपलम्भकत्वात्पार्थिवत्वाद्यभावो द्रष्टव्य:।
	तथा---रूपोपलब्धिकार्यानुमेयम्--रूपवच्चक्षुरिन्द्रियं तैजसं इन्द्रियत्वे सति नियमेन रूपाभिव्यञ्जकत्वाद्दीपवदित्याह---रूपवच्चेति। अस्यापि गन्धरसस्पर्शानुपलम्भकत्वात्पार्थिवत्वाद्यभावो द्रष्टव्य:।
	तथा---स्पर्शोपलब्धिकार्यानुमेयं स्पर्शवत्स्पर्शनेन्द्रियं वायवीयं इन्द्रियत्वे सति नियमेन स्पर्शाभिव्यञ्जकत्वात्, व्यजनवीजितवायुवदित्याह---त्वगिन्द्रियमिति। गन्धरसरूपाद्यनुपलम्भकत्वात्पूर्ववत्पार्थिवत्वाद्यभावो द्रष्टव्य:।
	तथा---शब्दोपलब्धिकार्यानुमेयं शब्दगुणवच्छ्रोत्रेन्द्रियं, शब्दगुणमाकाशमेव शब्दाभिव्यञ्जकत्वात् भेर्याकाशवदित्याह---शब्दगुणवच्चेति। तेन कर्णशष्कुलीवलयपरिच्छिन्नमाकाशमेव श्रोत्रेन्द्रियम्, न तत् विकारभूतं, परममहतो द्रव्यस्य द्रव्यारम्भकत्वाभावात्।
	बाह्येन्द्रियाणां सत्यप्यर्थसंबन्धे विषयान्तरासक्तचित्तस्याप्रतिपत्ते: मनस्संयोगापेक्षा बाह्येन्द्रियाणां ज्ञानहेतुत्वेनाश्रीयत इत्याह---इन्द्रियसम्बन्धापन्नस्येति। तथा---आभ्यन्तरेषु सुखादिषु मनसो ज्ञानहेतुत्वे न बाह्यापेक्षा, किन्तु सन्निकर्षद्वयापेक्षैवेत्याह---तेनाभ्यन्तराणामिति। मनसा संयुक्तात्मनि सुखादीनां समवायात्संयुक्तसमवाय इत्यर्थ:। बहिरिन्द्रियाणां बाह्यरूपादिग्रहणे सन्निकर्षचतुष्टयं कारणमित्याह---बाह्यरूपादिग्रहणे चेति। चतुष्टयमेव दर्शयति---आत्ममन: इति।
	इदानीमुत्तरपादमवतारयितुमाह---प्रमेयविभागमिति। प्रमेयविभागं दर्शयति---द्रव्यजातिगुणेष्विति। सा---इन्द्रिययोगोत्था प्रतीति: द्रव्यजातिगुणेषु भवति, तत्र प्रत्यक्षद्रव्यवर्तिन: सादृश्यस्य प्रत्यक्षत्वेऽपि, यद् विषयत्रैविध्यगणनं द्रव्यजाति---गुणेष्विति, तत् पदार्थवित्प्रसिद्ध्योक्तम्, तत्प्रतीतेरेव सार्वजननीत्वात्।
	यद्वा--गुणग्रहणेन संख्यासादृश्यादेरपि ग्रहणम््, परतन्त्रत्वसाम्यात्। "यथा---चतुर्विधमङ्गजातं जातिगुणद्रव्यभावार्थात्मक" [अङ्ग. पा. प्र. परि] मित्यत्र। अत एवेहापि प्रत्यक्षगुणगणनायां संख्यापि गणिता---संख्यापरिमाणपृथक्त्वमिति। ननु किं गुणभूतैव संख्या, मैवम्। शक्तिवत्संख्यावच्च पदार्थान्तरमेवे[उप. परि.]त्युक्तत्वात्।
अथ द्रव्यनिरूपणम्।
समवायिकारणं द्रव्यमिति द्रव्यलक्षणम्। तानि--पृथिव्यप्तेजोवायुराकाश: कालो दिगात्मा मन इति नव द्रव्याणि। तत्र---गन्धवती पृथिवी। शीतस्पर्शवत्य आप:। उष्णस्पर्शवत्तेज:। अपाकजानुष्णाशीतस्पर्शवान्वायु:। तानि चतुर्विधानि द्रव्याणि नित्यानित्यरूपेण द्विविधानि। परमाणुलक्षणानि नित्यानि, व्द्यणुकत्रसरेण्वादयोऽनित्या:। परमाणुद्व्यणुकयोरनुमानमेव प्रमाणम्। त्रसरेण्वादीनां महताञ्च स्पर्शवतां प्रत्यक्षं प्रमाणम्। तत्रारम्भकं पृथिव्यादिकं चतुर्विधं द्रव्यं गुणकर्मणां समस्तानां कारणम्।
	तत्र रूप-रस-गन्ध-स्पर्श-परिमाण-पृथक्त्व-संयोग-विभाग-परत्वा-परत्व-गुरुत्व-द्रवत्व-संस्कारवती पृथिवी, रूप-रस-स्पर्श-द्रवत्व-स्नेह-परिमाण-पृथक्त्व-संयोग-विभाग-परत्वा-परत्व-गुरुत्व-संस्कारवत्य आप:, रूप-स्पर्श-परिमाण-पृथक्त्व-संयोग-विभाग-परत्वा-परत्व-लघुत्व-संस्कारवत्तेज:, स्पर्श-परिमाण-परत्वा-परत्व-लघुत्व-संस्कारवान्वायुरित्येवं चतुर्विधं द्रव्यमैन्द्रियकमिति। तथाविधद्रव्योदयेकारणम्, तत्र प्रमाणञ्च जातिनिर्णये निर्णीतमित्याह---स्पर्शवन्महत्त्वयुक्तमिति।
	तथा शब्दगुणानुमेयमाकाशमित्यात्मवादे प्रतिपादयिष्यते। तच्च नित्यं निरवयवत्वात्, तच्च निरवयवं अस्पर्शद्रव्यत्वात् तच्चास्पर्शं विभुत्वात्, तच्च विभु कारणगुणपूर्वकविशेषगुणाश्रयत्वे सति महत्त्वात् आत्मवदिति आत्मवदिति सर्वत्र दृष्टान्त:, तच्च महत् प्रत्यक्षविशेषगुणाश्रयत्वात् घटादिवत्, तच्चैकमेव एकस्यैव नानाश्रयत्वसंभवात्कल्पना---लाघवाच्च। तस्य गुणा:--शब्द-परिमाण-पृथक्त्व-संयोग-विभागा:।
	चिर-क्षिप्र-पूर्वा-परादिप्रत्ययानां यदेकं निमित्तकारणत्वेनानुमीयते, स काल:। स च नित्य:, अनाश्रितद्रव्यत्वात्, आकाशवत्। स च विभु:, इन्द्रियव्यतिरिक्तत्वे सति द्रव्यं प्रत्यनारम्भकोऽनारभ्यद्रव्यत्वात्, आकाशवत्। स च पनिरवयव:, परममहद्द्रव्यत्वात्, आकाशवत्। तस्य गुणा:--परिमाण-पृथक्त्व-संयोग-विभागा:।
	पूर्वेण दक्षिणेन पश्चिमेनोत्तरेणेति दृश्यमाना: प्रत्ययविशेषा: दिशं कल्पयन्ति। आकाशवदेव तस्या: नित्यत्वपरममहत्त्वे व्याख्येये।
	आत्मनस्स्वरूपम्, प्रमाणञ्च तत्त्वालोके वक्ष्यते। बुद्धि-सुख-दु:खेच्छा-द्वेष-प्रयत्न-संस्कार-धर्मा-धर्म-परिमाण-पृथक्त्व-संयोग-विभागास्तस्य गुणा:।
	मनोऽन्त्यावयवि विभु च द्रव्यं गुणकर्मणां कारणम्, परिमाण-पृथक्त्व-संयोग---विभाग-संस्कारास्तस्य गुणा:।
इति द्रव्यनिरूपणम्।

अथ सामान्यनिरूपणम्।
		नित्यैकत्वे सति निरतिशयेनानेकत्र समवायेन वर्तमानं सामान्यम्, अनन्यथासिद्धानुवृत्तप्रत्ययवेद्यं वा। जातौ प्रत्यक्षमेव प्रमाणम्, संयुक्तसमवायेन ग्रहणमिति च जातिनिर्णय एवोक्तमित्याह---जातिसद्भावोऽपीति।
गुणलक्षणम्।
	द्रव्याश्रयो अगुणवान् कर्मभिन्नौ गुण इति गुणलक्षणम्, तरतमभावने द्रव्य एव वर्तमानो वा गुणो द्रष्टव्य:। तत्र प्रत्यक्षभूतान् गुणानाह---गुणास्त्विति।
	रूपं शुक्ल-नील-हरितादिप्रभेदलक्षणं चक्षुर्ग्राह्यं, पृथिव्यप्तेजसां गुणभूतम्। पृथिव्या रूपं शुक्लत्वमेव। 
तेजसस्तु भास्वरत्वविशिष्टं शुक्लत्वमेव। तत्र भास्वरत्वं नाम---प्रकाशकतेजोन्तरानपेक्षत्वम्। पृथिव्यां पाकजं साक्षात्परम्परया वा।
	रस: रसनेन्द्रियग्राह्यो गुण:। स मधुरा-म्ल-लवण-कटु-तिक्त-कषायभेदात्षड्विध:। पृथिव्यामेव षड्विधो रस:, अप्सु मधुररस एव।
	गन्धो घ्राणग्राह्यो गुण:। स सुरभिरसुरभिश्चेति द्विविध:, उभयविधोऽपि पृथिव्यामेव।
	स्पर्शस्त्वगिन्द्रियग्राह्य: गुण:, स: शीतोष्णानुष्णाशीतभेदात्त्रिविध:। अनुष्णाशीतो द्विविध:-पाकजोऽपाकजश्च। पाकजोऽनुष्णाशीतस्पर्श: पृथिव्याम्, अपाकजोऽनिले अनुष्णाशीतस्पर्श:, उष्णस्पर्श: तेजसि। खरत्वमृदुत्वादय: संयोगविशेषा: न स्पर्शविशेषा इति 116पदार्थनिरूपणे प्रतिपादितम्। तत्र रूपरसगन्धस्पर्शानां चतुर्णां पार्थिवपरमाणुषु निवृत्ति:, पाकान्तरात्, कार्यद्रव्ये आश्रयनाशान्निवृत्ति:, आप्यतैजसवायवीयपरमाणुषु रूपस्पर्शा: नित्या: कार्यद्रव्ये कारणगुणपूर्वका:, पूर्ववदाश्रयनाशान्नाश:।
	शब्द: श्रोत्रेन्द्रियग्राह्योऽम्बरगुण:। स द्विविध: वर्णात्मकोऽवर्णात्मकश्चेति, स पुनर्द्विविधो नित्योऽनित्यश्च। अकारादिवर्णलक्षण्: समुद्रघोषादिलक्षणश्च। तत्र 117पुरुषस्य वर्णविशेषोच्चारणेच्छया वर्णविशेषे स्मृतिर्भवति, तयात्ममनस्संयोगो जायते, संयोगादात्मनि प्रयत्न: तदपेक्षमाणादात्मवायुसंयोगाद्वायौ शरीरे च कर्मोत्पद्यते। स च वायुर्नाभेरूर्ध्वं गच्छन् कण्ठादीनवयवानभिगच्छति, 118एवमष्टविधस्थानाभिघातलक्षणसंयोगवान्वायु: कर्णशष्कुलीमनुप्राप्तस्तिमितवाय्ववयवापनोदं कुर्वन्वर्णस्याभिव्यञ्जक:। समुद्रघोषादौ वीच्यभिघातप्रेरितबाह्यवायुसंयोगादेवाभिव्यक्ति:, श्ाङ्खध्मानादौ शङ्खबिलाभिघाताख्यसंयोगविशेषापेक्षैव, भेरीघोषादावपि भेरीदण्डाभिघाताख्यसंयोगविशेषप्रेरितबाह्यवायुविशेषादेवाभिव्यक्तिरिति द्रष्टव्यम्।
	119पृथक्त्वनिवेशिनी संख्या, अत एवैकत्वस्य न संख्यात्वम्।
	परिमाणं मानव्यवहारकारणम्, तदप्यणुत्वं महत्त्वञ्चेति द्विविधं, पुनर्द्विविधम्, नितयमनित्यं च, परमाणुषु मनसि चाणुत्वं नित्यम्। तदेव पारिमाण्डल्यम्, व्द्यणुके अनित्यम्, महत्त्वं कार्यद्रव्येषु त्रसरेण्वादिषु अनित्यम्। आकाशकालदिगात्मसु तदेव परममहत्त्वम्, तत्र व्द्यणुगताणुत्वोत्पत्तौ120 परमाणुगतद्वित्वसंख्या कारणम्, नाणुत्वम्। यदि परमाणुगतताणुत्वाभ्यामणुत्वान्तरं जन्यते, ततस्ताभ्यामपि अपकृष्टं परिमाणं व्द्यणुके ह्युत्पद्यते, यथा---महदारब्धं महत्तरं, तथा---अण्वारब्धमप्यणुतरं स्यात्, महत्त्वन्तु कारणबहुत्वात् कारणमहत्त्वात्प्रचयविशेषाच्चोत्पद्यते, यथा त्र्यणुकादिलक्षणे कार्यद्रव्ये तद्गतरूपाद्युत्पत्तिसमकालं महत्त्वमुत्पद्यते, तत्र व्द्यणुकादि द्रव्यं समवायिकारणं व्द्यणुकगतत्रित्वादिसंख्या असमवायिकारणम्, धर्माधर्मौ च निमित्तकारणम्, तथा द्वाभ्यां तन्तुभ्यां महद्म्यां द्वितन्तुक: पट: आरभ्यते, तत्र द्वयोर्बहुत्वाभावादेव महत्त्वमेवात्रासमवायिकारणम्, प्रचय:---प्रशिथिलावयवसंयोगविशेष: द्वितूलकद्रव्यारम्भकयो: स्थूलपिण्डयो: वर्तमान: द्वितूलकद्रव्यगतमहत्त्वोत्पत्तावसमवायिकारणम्। अनेकमूर्तिमद्भि: युगपत्संयोगि महदुच्यते, सर्वमूर्तिमद्भिर्युगपत्संयोगि परममहदुच्यते।
	121इदमत: पृथग्भूतमिति वा, इदमस्मात्पृथगितिव्यवहारस्य यत् कारणम् तत् पृथक्त्वम्। तदपि व्यवच्छिन्नाकारबुद्धिबोध्यत्वमेवेति, बुद्धिलक्षणमेव, रूपरसादिवत्। कश्चित्तु भेदो वस्तुनोऽवस्थामात्रम्, न गुणान्तरमिति मन्यते।
	अप्राप्तयो: प्राप्तिसंयोग:, सोऽन्यतरकर्मज:, उभयकर्मज:, संयोगजश्चेति त्रिविध:। तत्र क्रियावतां निष्क्रियस्य च संयोगोऽन्यतरकर्मज:, यथा-स्थाणोश्श्येनेन, विभूनाञ्च मूर्तेन विरुद्धदिक्क्रिययो: सन्निपातलक्षण: उभयकर्मज:, विरुद्धदिगभिमुखे क्रियेयोर्द्रव्ययो:, ते विरुद्धदिक्क्रिये, तयोस्सन्निपात: परस्पराभिमुखत्वेनोभयकर्मज:,  यथा---मल्लयोर्मेषयोर्वा। तन्तुतुरीसंयोगादुत्पन्नमात्रस्य पटस्य तुरीसंयोग: संयोगज:,
	संयोगप्रध्वंसहेतुभूतो गुणो विभाग:। सोऽप्यन्यतरकर्मज, उभयकर्मजो, विभागजश्चेति त्रिविध:। क्रियावतां विभागोऽन्यतरकर्मज:, यथा---स्थाणौ श्येनेन। विरुद्धक्रिययोरुभयकर्मज:, यथा---मल्लयो: मेषयोश्च, वेणुदलविभागात् खदलविभागो विभागजो विभाग:।
	ननु संयोगप्रध्वंस एव विभाग: किमिति न भवति। उच्यते; संयोगप्रध्वंसा---नुपपत्तिरेव प्रमाणम्। 
तथाहि---कार्यद्रव्येषु गुणनाश: समवायिकारणनाशात्, विरोधिगुणान्तरप्रादुर्भावाद्वा नियत:। इह समवाय्यसमवायिनोर्नाशाभावे विरोधिगुणान्तर---प्रादुर्भावादेव संयोगनाश इति स्वीकरणीयम्। स एव विभागाख्य। क्रियाया: संयोगविनाशकत्वाभावात्, विरोधिगुणान्तरप्रादुर्भावान्नाश इत्युक्तत्वाच्च।
	परमिदं द्रव्यम्, अपरमिदमिति च विशिष्टप्रत्ययलक्षणं परत्वापरत्वम्। ततदिक्कृतम्, कालकृतञ्चेति द्विविधम्। तत्रैकस्य द्रष्टुरेकस्यां दिशि सन्निकृष्टामवधिं कृत्वा एतस्माद्विप्रकृष्टोऽयमिति परत्वाधारे बुद्धिरुत्पद्यते, एवं विप्रकृष्टामवधिं कृत्वा इतरस्मिन्नपरत्वबुद्धिरुत्पद्यते, तथा वर्तमानकालयोरनियतदिग्देशयोरेकस्य, एकं वा युवानमवधिं कृत्वा स्थविरे विप्रकृष्टबुद्धिरुत्पद्यते, स्थविरञ्चावधिं कृत्वा यून्यपरत्वबुद्धिरुत्पद्यते, परत्वापरत्वयोर्विनाशस्त्वपेक्षाबुद्धिविनाशात्, आश्रयविनाशाद्वा द्रष्टव्य:।
	अर्थप्रतिबद्धव्यवहारानुगुणो हि पुरुषस्य धर्मविशेष: संवेदनम्। तदेव च बुद्धि---रुपलब्धि-र्ज्ञानं-प्रत्ययो-मति-र्मनीषेत्नयादिशब्दैरुच्यते। तत्तु-प्रमाणस्मृतिभेदेन द्विविधम्। अनुभूति: प्रमाणं, परिच्छेदे सापेक्षज्ञानं स्मृति:।
	यस्मिन्नुपजातेऽनुगृहीतोऽहम्, तृप्तोऽस्मीति मन्यते, तत्सुखम्। 123तदतीतविषये स्मृतिजम्, अनागतेषु सङ्कल्पजम्, वर्तमानविषये चानुभवजम्।
	यस्मिन्नुपजाते पीडितोऽहम्, उपहतोऽहमिति मन्यते, तद् दु:खम्। तदपि सुखवदेव त्रिविधम्, सुखदु:खयोश्च मानसत्वम, परस्परविनाशकत्वम्, मदमूर्च्छादिभिश्च द्वयोरपि विनाश:।
	स्वार्थं परार्थं वा अप्राप्तप्रार्थनेच्छा--काम:। 124अभिलाषो-राग-स्संकल्प:--कारुण्यं-वैराग्यं-उपधा-भाव इत्यष्टविधमैथुनेच्छा125 काम:। अभ्यवहारेच्छा-अभिलाष:। पुन: पुनर्विषयानुरञ्जनेच्छा---राग:, अनासन्नक्रियेच्छा---संकल्प। स्वार्थमनपेक्ष्य परदु:खप्रहरणेच्छा कारुण्यम्। 'दोषदर्शनाद्विषयपरित्यागेच्छा-वैराग्यम्। परवञ्चनेच्छाउपधा, डम्भशब्देनापि तदेवोच्यते। अन्तर्गूढेच्छा---भाव:। चिकीर्षा, जिहीर्षेति क्रियाभेदादिच्छाभेदो भवति।
	यस्मिन्सति ज्वलितमिवात्मानं मन्यते, स द्वेष:। द्रोह:-क्रोधो-मन्यु:-अक्षमा-अमर्ष: इति द्वेषभेदा:।
	संरम्भ:---उत्साहापरपर्याय: प्रयत्न:। स ज्ञानपूर्वक:, इच्छाद्वेषपूर्वकश्च। स प्रत्यक्ष इत्येवं पदार्थवित्प्रक्रियया दिङ्मात्रेणोक्तम्।
	126गुणान्तराण्यपि---धर्माधर्मौ गुरुत्वलघुत्वस्नेहसंस्कारादयो विद्यन्ते। आत्मगुणभूतौ धर्माधर्मौ शास्त्रप्रमाणवेद्यौ। धर्मशब्देनापूर्वमुच्यते127। अधर्मशब्देनावगोरणाद्यदृष्टमन्यज्जन्यते।
	कार्यानुमेयं गुरुत्वम्, तत् भूजलाश्रयम्। तस्य क्वचित्संस्कारात्प्रतिबन्ध:। यथाशरादौ स्पर्शवद्द्रव्यसंयोगात्संस्कारस्य नाशे सति गुरुत्वं पतनकर्म करोति, क्वचित्प्रयत्नविशेषात्प्रतिबन्ध:। शरीरगतगुरुत्वस्य कार्यभूतं पतनं प्रयत्नवशात्प्रतिबध्यते, सुषुप्तस्यप्रयत्नाभावे गुरुत्वाच्छरीरपतनमपि।
	ऊर्ध्वतिर्यग्गतिकार्यानुमेयं लघुत्वम्, तत् ज्वलनानिलाश्रयम्।
	128पतितस्य स्यन्दनकर्मकारणं द्रवत्वम्। तत्-संसिद्धिकं नैमित्तिकञ्चेति द्विविधम्। स्यन्दनम्---स्रवणम्। सांसिद्धकमप्सु विद्यते, नैमित्तिकं पृथिव्यामग्निसंयोगेनोत्पद्यते।
	चिक्कणत्वं---स्नेह:, स जले वर्तते। तस्य कार्यमनेकविधम्, रूक्षद्रव्याणां स्निग्धता, स्नेहेन सम्बद्धानां पार्थिवानामणूनां पिण्डभावापत्तियोग्यस्संग्रहाख्यस्संयोगविशेष इत्यादि द्रष्टव्यम्।
	संस्कारो नाम---स्वोत्पादकसमानजातीयकार्यारम्भक उच्यते। स च ज्ञानज:, कर्मजश्चेति द्विविध:। ज्ञानजो ज्ञानहेतु:। स चात्मगुण:, तस्य ज्ञानेन मददु:खादिभिश्च निवृत्ति:। कर्मज: कर्महेतु:, स च मूर्तद्रव्यगुण:, तस्य स्पर्शवद्द्रव्यसंयोगान्निवृत्ति:, 129स्थितस्थापकं केचित् कर्मजेऽन्तर्भूतमिति मन्यन्ते।
इति गुणनिरूपणम्।
	ननु गुणानां संयुक्तसमवायाख्यसन्निकर्षेण द्रव्ये ग्रहणान्नियमेनाश्रनयग्रहणपूर्वकमेव गुणग्रहणमिति सहोपलम्भादभेदोऽपीत्यत्राह---130क्वचिद्द्रव्याग्रहणेऽपीति। दीपप्रभायां द्रव्याग्रहणेऽपि रूपग्रहणात्, अन्धकारान्तर्हिते द्रव्ये रूपाग्रहणेऽपि द्रव्यग्रहणाच्च, द्रव्यगुणयोर्न परस्परं ग्रहणे नियम:। तथा गन्धवहे वहति 
सत्यतिदूरस्थ एव गन्ध: आश्रयद्रव्यव्यतिरेकेणोपलभ्यते। तथा जात्यन्धेन द्रव्यमात्रं गृह्यते, अतस्सहोपलम्भाभावन्नाभेद इत्यर्थ:। प्रत्यक्षभूतानां द्रव्याणां गुणानां चोदाहरणादेवाप्रत्यक्षाणां द्रव्यगुणानामनुदाहरणमिति द्रष्टव्यम्।
	द्रव्यजातिगुणेषु या साक्षात्प्रतीतिरुक्ता, सैव सविकल्पकनिर्विकल्पकरूपेण द्विविधेत्याह---द्विविधा चेयमिति। 
द्वैविध्यमेव श्लोकेन दर्शयति--- "साविकल्पाऽविकल्पा चे"ति। तत्र विकल्पो नाम-भेदको धर्म: जात्यादि, स्तैस्सह विकल्पेन वर्तत--इति सविकल्पकम्। तच्च जात्यादिभिर्व्यावृत्तं शब्दोल्लेखि पञ्चधा। यथा--धटोऽयम्, शुक्लोऽयम्, गच्छति गौतम:, देवदत्तोऽयम्, दण्डीति विशिष्ट: प्रत्यय:।
	निर्गतो विकल्पो यस्मिन्निर्विकल्पकम्। अविकल्पशब्देन---निर्विकल्पकमुच्यते। प्रथममक्षसन्निपातोत्पन्नमापातजं वस्तुमात्रग्राहकं विकल्पावस्थात्प्रागवस्थं निर्विकल्पकम्। "सविकल्पाऽविकल्पा चे"त्यस्मिञ्छलोके प्रथमोपात्तं सविकल्पकमेवोपादानक्रमादाद्यमुच्यते, न पुन: परमार्थत:। प्रथमभूतं हि तत् निर्विकल्पकम्।
	इदानीं ज्ञानोत्पत्तिक्रमेण स्वरूपविषयेतरेत्येतव्द्याचष्टे---प्रथमं हीति। द्रव्यजातिगुणेषु प्रथममक्षसन्निपाते सति स्वरूपमात्रज्ञानं प्रथमं जायत इति।
	नन्वेवंभूतज्ञानोत्पत्तौ किं प्रमाणमित्यत्राह---तच्चेति। स्वानुभवसिद्धम्---स्वसंवेद्यमित्यर्थ:। एतदेवोपपादयति---समाहितमनस्क इति। तदुक्तम्---
			अस्ति ह्यालोचनाज्ञानं प्रथमं निर्विकल्पकम्।
			बालमूकादिविज्ञानसदृशं       शुद्धवस्तुजम्।
			                           [मी. श्लो. वा. प्रत्यक्ष सूत्र 112 श्लो.] इति।
	तथा
			"आलोच्यते वस्तुमात्रं ज्ञानेनापातजन्मना।
			अचेत्यमानो भेदोपि चकास्तीत्यतिसाहसम्।।" इति।
	ननु सर्वा हि प्रतीतिरित्थमित्येवं जायते, इत्थंभावश्च जातिर्वा गुणो वा संस्थानं वा देशकालादिभिर्व्यावृत्तिर्वा। तत्रापातजमपि ज्ञानमिहेदम्, इदानीं किञ्चिदित्यादि व्यावृत्तमेवोपजायत इति, 131इदमपि विज्ञानं सविकल्पकमेव।
	यस्तु किञ्चिव्द्यवच्छेदकापरित्यागादिति स्वानुभवमप्यपलपति, तं प्रत्यर्थापत्तिर्वक्तव्या, प्रत्यक्षस्य सविकल्पकनिर्विकल्पकविभागो लौकिकपरीक्षकाणां दृश्यते, तेन चायं विभाग: सर्वस्य सविकल्पकत्वेऽनुपपन्न इतयर्थापत्या निर्विकल्पकसिद्धिर्वक्तव्या। तथाहि---सविकल्पकं ह्यनुवृत्तिव्यावृत्तिविशिष्टार्थविषयं शब्दसंजल्पानुविद्धञ्च जायते। तत्र च नेन्द्रियं केवलं समर्थमिति, संस्कारसहायस्यैकत्र व्यापारोवक्तव्य:। सति चैवं संस्कारोद्बोधसिद्ध्यर्थं पूर्वं पदार्थग्रहणमवश्यमाश्रयणीयम्, दृष्टेसत्यदृष्टस्यायुक्तत्वात्। तथाभावे सर्वस्यादृष्टादेव कार्योत्पत्तिप्रसङ्गात्। 132चिन्ता तु दूरनिरस्तैवेति। तयोरभावे पारिशेष्यात्प्रमेयात्मना सदृशशुद्धवस्तुदर्शनमेव व्याप्रियते, तेन विशिष्टप्रत्ययान्यथानुपपत्या सविकल्पकात्पूर्वं स्वरूपग्राहि ज्ञानमवश्यमाश्रयणीयम्, तस्य च विकल्पज्ञानमेव व्यवहारभूतमिति द्रष्टव्यम्।
	ननु यदि निर्विकल्पकज्ञानस्य वस्तुस्वरूपमात्रमेव विषय:, न सामान्यविशिष्टम्, तर्हि स्वलक्षणमात्रमेव सर्वज्ञानानां विषय इति सौगतसिद्धान्तसमाश्रयणं स्यादित्यत्राह---तस्य चेति। कुत इत्याह---जात्याद्याकारावभासस्येति।
	ननु यदि निर्विकल्पके जात्याद्याकारावभास: तर्हि न सामन्यमात्रविषयत्वं स्या दित्यत्राह---नापि सामान्यमिति। न चैतावता सामान्यमात्रविषयत्वं प्रत्यक्षस्य वक्तुं शक्यत इति। कुत इत्याह---भेदग्रहणस्येति। स्पष्टदृष्टस्य निराकरणायोगात्, निराकरणे सति न कस्यचिदपि सिद्धिरित्यव्यवस्थैव स्यात्। अतश्चिदानन्दादिलक्षणस्य ब्रह्मणोऽप्यसिद्धिरेवेति प्रतीतिशरणैर्भेदो न निराकर्तव्य इत्यर्थ:।
	धर्मभेदपक्षे भेदभेदिनोरपि भेदान्तरप्रसङ्गेनानवस्थापातात्, भेदप्रतिपत्तिव्यवहारयो: 
स्वरूपमात्रेणाप्युपपन्नत्वाच्च, स्वरूपमेव भेद:, न धर्म:। 133ननु यदि स्वरूपञ्चेद्भेद:, तर्हि स्वरूपग्रहणे प्रतियोग्यपेक्षाभावात्, भेदग्रहणे प्रतियोग्यपेक्षा न स्यात्, सत्यम्, ग्रहणे न प्रतियोग्यपेक्षा, किन्तु व्यवहार इत्युक्तत्वात्।
	यदुक्तं ब्रह्मसिद्धिकारेण---"इतरेतराश्रयप्रसङ्गादेव सर्वत्र भेदो ग्रहीतुं न शक्यते। तथाहि---घटपटयोरिह भेदो न गृह्यते, तत्र घटात्पटस्य भेदो ग्रहीतुमिष्टश्चेत्पूर्वमेव घटस्यापि भेदो गृहीतव्य:, इतरथा कस्मात्पटस्य भेदो गृह्यत इति न ज्ञायते, तेन पूर्वमेव घटस्य भेदं गृहीत्वा घटात्पटस्य भेदे गृहीतव्ये स्पष्टमितरेतराश्रयं भवति। तन्न। भेदस्य धर्मत्वाभ्युपगमेन, स्वरूपभेदवादेऽपि स्वरूपग्रहणस्यानन्यापेक्षत्वात्।
	नन्वेवमपि भदेतरेतराभावयोर्भेदादभावस्य चान्यापेक्षत्वात्, पुनरपि भेदग्रहणेऽन्योन्याश्रयमापद्येत इत्यत्राह---लब्धरूपे क्वचित्किञ्चिदिति।
			लब्धरूपे क्वचित्किञ्चित्तादृगेव निषिध्यते।
			विधानमन्तरेणातो न निषेधस्य सम्भव:।।
			                          [ब्र. सि. त. का. श्लो---2]		इत्यादिना प्रपञ्चेन ब्रह्मसिद्धिकारेण यदुच्यते, तदितरेतराभावविषयम्, न वस्तुभेदविषयम्, भेदशब्देन पदार्थस्वरूपमुच्यते, दृश्ये प्रतियोगिनि तन्मात्रोपलब्धिरभावशब्देनोच्यते इति भेदेतरेतराभावयोरैक्यं नास्तीतयर्थ:। कुत इत्याह---वस्तुभेद इति। एतदेवोपपादयति---घटञ्च घटाकारतयेति। भेदे गृहीते सत्येवेतरेतराभावावसाय:, न पूर्वकालम्, नापि समकालमित्यर्थ:।
	नन्वितरेतराभाववद्भेदस्यापि सप्रतियोगिकत्वाद्भेदग्रहणेऽपि वस्त्वन्तरग्रहापेक्षा युक्तैवेत्यत्राह---घटादिविज्ञानञ्चेति। सर्वत्र विलक्षणभूतपदार्थस्वरूपाण्येवान्योन्यापेक्षया भेदशब्दवाच्यानीति स्वरूपग्रहणे प्रतियोग्यपेक्षाभावाद्भेदग्रहणेऽपि न प्रतियोग्यपेक्षा। तत्रैकमेव वस्तुस्वरूपं प्रतियोगिभेदेन व्यवहारभेदमनुभवति---घटाद्भिन्न:, पटाद्भिन्न:, इति। तत्र व्यवहार एव प्रतियोग्यपेक्षा, न स्वरूपग्रहण इति, स्वरूपग्रहणादेव गृहीतेऽपि भेदे, तदानीं प्रतियोगिग्रहणवैकल्याद्भेदो न व्यवहृत:, कालान्तरे प्रतियोगिनं गृहीत्वा व्यवहार इत्येतावान् विशेष:। ननु व्यवहारे वा किमित्यर्थान्तरापेक्षा। उच्यते---स्वरूपावगमादेव भेदे गृहीतेऽपि प्रतियोग्यपेक्षया विलक्षणधर्मयुक्तं स्वरूपानुसन्धानं तदवगमापेक्षम्, ततो भेदव्यवहारस्तस्येति सर्वत्रान्वयव्यतिरेकसिद्धमेतत्। तद्ग्रह:---भेदरूप: विलक्षणस्वरूपग्रह इत्यर्थ:। उपसंहरति---तस्मादिति। सामान्यविशेषयुक्तं स्वरूपं प्रथमं प्रत्यक्षेण प्रतिपद्यते।
	एवं सामान्यविशेषविषयत्वेऽपि वस्त्वन्तरानुसन्धानाभावात्सामान्यविशेषरूपता न प्रतीयत इत्याह---वस्त्वन्तरानुसन्धानेति। ननु सामान्यविशेषौ विषयभूतावपि न प्रतीयेते इति कथमवगम्यते इत्यत आह---अनुगतं हीति। धर्मिभूतमनुगतम्, हि सामान्यं न पुनर्धर्मभूतानुगतिमात्रम्, तथा व्यावृत्तश्च विशेष: न व्यावृत्ति:, तस्माद्वस्त्वन्तरानुसन्धानाभावेन धर्मभूतानुगतिव्यावृत्तिप्रतिपत्त्यभावेऽपि धर्मिभूतमनुगतस्वरूपम्, विशेषस्वरूपञ्च प्रतिपत्तुं शक्नोतीति निर्विकल्पकमपि सामान्यविशेषविषयमित्यर्थ:।
	ननु निर्विकल्पकानन्तरभावि सविकल्पकमपि किमेवमेवेत्याह---सविकल्पकन्त्विति। निर्विकल्पकानन्तरभावि सविकल्पकं ज्ञानं सामान्यं सामान्यरूपेण, विशेषञ्च विशेषरूपेण विषयीकरोतीत्यर्थ:।
	चोदयति। ननु वस्त्वन्तरानुसन्धानेति। इन्द्रियाणां केवलं संबद्धार्थग्राहकत्वमेव, न पुनरनुवृत्तिव्यावृत्योरनुसन्धानशक्तिरपीति। तत: किमित्याह---इन्द्रियसामर्थ्यसमुत्थमिति। इन्द्रियाणां तत्र सामर्थ्याभावादेव सामान्यविशेषयोरनुवृत्तिव्यावृत्त्यंशौ कथं प्रत्यक्षविषयभूताविति।
	परिहरति---उच्यत इति।
	ननु निर्विकल्पकेऽपि सामान्यविशेषौ प्रतिपद्येते, तर्हि तस्यां दशायां, विशिष्टबुद्धिरेवेत्यत्राह---तथा निर्विकल्पकेनेति। तयोस्सामान्यविशेषयोर्भेदो ग्रहीतुं न शक्यते, भेदज्ञानं न जायत इत्यर्थ:। एतदेवोपपादयति---न हीति। केन तर्हि भेदबुद्धिरित्यत्राह---किन्तु धर्मान्तरग्रहोऽपीति। कुत इत्याह---भेदबुद्धौ सहकारीति। निगमयति---तेनानुगतीति। तत: किमित्याह---उत्तरकाले चेति।
	न केवलं जातिबुद्धावेव भेदबुद्धिर्नासीत्, गुणप्रतीतावपीत्याह---गुणप्रतीतावपीति। कुत इत्याह---द्रव्यगुणयोरिति। कथमवगम्यत इत्यत्राह---अन्वयव्यतिरेकाभ्यामिति। तत: किमित्याह---न च निर्विकल्पक इति। निगमयति---तेनेति। निर्विकल्पकदशायामिति शेष:। तत: किमित्याह---अगृहीतभेदञ्चेति। तेन सविकल्पकदशायां भेदावगति:, विशेषणविशेष्यावगतिरिति, गौरयम्, शुक्लोऽयम्, गच्छतिगौतम:, देवदत्तोऽयं दण्डीति पञ्चविधास्वपि कल्पनासु सविकल्पक एव विशिष्टप्रत्यय इति।
	नामकल्पनायां शब्दवाच्यताया: स्मर्यमाणाया एव विशेषणत्वसम्भवाद्देवदत्तोऽयमित्यादिविशिष्टप्रत्ययविषयं विज्ञानं प्रत्यभिज्ञावज्जन्यत इत्याह---नामकल्पनायामपीति।
	ननु भिन्नविषययो: संस्कारेन्द्रिययो: नैकज्ञानजनकत्वं दृष्टम्, सत्यम्, संज्ञिप्रत्यक्षम्, संज्ञा च स्मर्यते, तयोर्भेदाग्रहाद्विशिष्टज्ञानकरत्वाज्ज्ञानैक्यमपि युज्यत इत्यविरोध:। तदुक्तम्---
			"संज्ञा हि स्मर्यमाणापि प्रत्यक्षत्वं न बाधते।
			संज्ञिन: प्रागवस्थानान्न रूपाच्छादनक्षमा ।।" इति।
	गच्छति गौतम इति कर्मकल्पनाप्येवमेवेत्याह---कर्मकल्पनेति। ननु कर्मकल्पनेति। ननु कर्मकल्पने कर्मप्रत्ययोऽप्रत्यक्ष इति कथं तन्निमित्तको विशिष्टप्रत्यय:, अन्यत्र तु प्रत्यक्षेण विशेषणे दण्डादौ दण्डीति प्रतययो युक्त एवेत्यात्राह---प्रत्ययान्तर इति। प्रत्ययान्तरेण विजातीयेनोपस्थापितस्यापि विशेषणत्वाविरोधाद् बुद्धिस्थत्वमेव विशेषणप्रयोजकम् नैकजातीयप्रत्ययोपस्थापितत्वमपीत्यनु 134मेयेऽपि कर्मणि गच्छत्ययमिति विशिष्टप्रत्ययो भवत्येवेति। नन्वेकज्ञाने भासमानोऽर्थ: ज्ञानान्तरार्थे कथं विशेषणं भवतीत्यत्राह---आत्मन: प्रमातृत्वादिति। नन्वनुभवगृहीतार्थविषयत्वाद्यथा स्मृतेरप्रामाण्यम्, तथा निर्विकल्पकेन गृहीतार्थविषयत्वात्सविकल्पकस्याप्यप्रामाण्यं स्यादित्यत्राह---निर्विकल्पकेति।
	यद्वा निर्विकल्पकात्सविकल्पकस्य विशेषणविशेष्यभावरूपार्थाधिक्यादगृहीतार्थग्राहित्वमुपपद्यते इत्याह---विशेष्येति।
	ननु सविकल्पज्ञानस्य न बाह्यविषयत्वं सम्भवति, विकल्पाकारस्य बाह्यवस्तुत्वाभावात्, "शब्दज्ञानानुपाती वस्तुशून्यो विकल्प" इत्युक्तत्वादित्यात्राह---सविकल्पकस्येति। ननु निर्विकल्पकेन गृहीतार्थविषयत्वे स्मृतिवदेवाप्रामाण्यमित्यत्राह---इन्द्रियाधीनेति। सविकल्पकस्यैन्द्रियकत्वमेवोपपादयति---अपरोक्षार्थेति। तत: किमित्याह---स तादृश इति।
	"मेयमातृप्रमासु सेत्यत्र मेये प्रत्यक्षत्वं दर्शयित्वा न चेदमित्यादिना, इदानीं मितिमात्रो: प्रत्यक्षत्वं दर्शयितुं, सर्वज्ञानानां मितौ मातरि च प्रत्यक्षत्वं श्लोकेन प्रतिजानीते---सर्वविज्ञानेति। अतश्चेन्द्रियसंप्रयोगपूर्वानुभवजनितसंस्कारंव्याप्तिलिङ्गमित्येवमादिसर्वविज्ञानहेतूत्था---जायमाना संवित्ति: साक्षात्कर्तृत्वसामान्यात्---साक्षात्कारित्वेनेत्यर्थ:।
	मितिमात्रोरपि मातु: प्राधान्यात्तस्यैव प्रथमं प्रत्यक्षत्वं दर्शयन् स्वयमेव श्लोकं व्याचष्टे---या काचिदिति। याऽत्र ग्रहणस्मरणरूपा प्रतीति:---प्रमाणरूपा, स्मृतिरूपा च या प्रतीति:, तत्र साक्षादवगतरूपेषु प्रयोगेषु इदमहं जानामीति, इदं स्मरामीति मातृतयानुगमात्, कल्पनालाघवाच्च, सर्वत्र प्रमातृप्रमितिप्रमेयेषु त्रिषु135 संविदेकैव। अतश्च, मम घट: प्रकाशते नान्यस्य, तथा घट: प्रकाशते न पट:, तथा न सुप्त:, किन्तु जानामीति व्यावृत्ततया प्रकाशमानेषु निर्देशाच्च। यथा अर्थप्रतिबद्धव्यवहारजनकतयार्थसंवेदनमित्युच्यते, तथा अर्थसंवित्कालीनमात्मप्रतिबद्धमहमित्यादिशब्दप्रयोगरूपव्यवहारदर्शनात्मकसंवेदनमपि तदेव ज्ञानमित्यर्थ:।
	नन्वात्मनोऽर्थस्य च भाने, कथं विषयत्वप्रतिषेध इत्यत्राह---नेति। आत्मन्यनवभासमाने कदाचिन्न विषया भासन्ते, उत्तरकाले वेत्तृविषयज्ञानोत्पत्तिसमये विषयावभासाभावादित्यर्थ:।
	किञ्च प्रतीतिस्वभावादपि विषयवित्तावेवात्माऽवभासत इत्यभ्युपगम्यत इत्यत्राह---सर्वा हि प्रतीतिरिति। आत्मनो ज्ञानान्तरेणावभासमाने जानातीत्यवभासनं स्यात्, न पुनर्जानामीति।
	ज्ञानान्तरेण वेद्यत्वे दूषणान्तरमाह---तदाचेति। घटवितितव्यवहारविषयत्वमेवात्मन: परवेद्यत्वादतिशय इत्युच्यते, यदि विषयवित्तावात्मा न प्रकाशते, ततो ज्ञानानां कर्मतया प्रकाशमाने 
परात्मवत्स्वात्माप्ययमित्यनेनाकारेण्ा प्रकाशेत, न पुनरहमिति परात्मनो विलक्षणाकारेण। तदा स्वस्य वेद्यभूतपरात्मनश्चातिशयो न स्यादित्यर्थ:।
	अथवा स्वपरवेद्ययोरनतिशयस्स्यादित्यस्यायमर्थ:,---यदि विषयवित्तावात्मा न प्रकाशते, तदा मयेदं विदितमित्यनवभासे सति घटात्स्वस्य विशेषाभावात्परवेद्याद्धटात्स्वस्यातिशयो न स्यादित्यर्थ:।
	अथावा विषयवित्तावात्मानवभासे स्ववेद्यपरवेद्ययोरतिशयो न स्यात्, अन्यस्यापि साधारणत्वात्, स्वस्य व्यवहारो न स्यादित्यर्थ:।
	अथवा ज्ञानान्तरवेद्यत्वे त्वात्मनो ज्ञानान्तरवेद्यघटादे:, स्वस्यातिशयाभावाद्धटादिवदिदन्तया प्रकाशनं स्यात्, न पुनरहन्तयेत्यर्थ:। 
	ननु यथा चाक्षुषं रूपम्, श्रावणश्शब्द इत्यत्र चक्षुश्श्रोत्रयोरप्रत्यक्षत्वेऽपि ज्ञानान्तराधीन एव तद्गोचरव्यवहार:, तथाऽत्राहमादिशब्दप्रयोगो ज्ञानान्तराधीन एव भविष्यतीत्यत्राह---न च प्रत्ययान्तरेति। प्रत्ययान्तरनिबन्धनत्वे प्रमेये सहोपलम्भनियमो नोपपद्यते, किञ्च ज्ञानान्तरनिबन्धनत्वे घटज्ञानात्पत्यनन्तरं तावत्तद्वेत्तृविषयज्ञानान्तरमित्येकस्मिन्नेव ज्ञाने आयुष: पर्यवसानं स्यात्, न विषयज्ञानान्तरावकाश:। किञ्चात्मविषयज्ञानान्तरोदये कारणं न दृश्यते। अत्र बाह्येन्द्रियाणां कारणत्वमितिचेत्, मैवम्। आत्मतनो द्रव्यत्वे सत्यस्पर्शत्वादेव इन्द्रियाणां कारणत्वासंभवात्, नापि मनस:, प्रमाणाभावात्।
	नन्वात्मा मानसप्रत्यक्षवेद्य: सुखसम्बन्धाश्रयत्वात्, सुखवदिति चेत्, मैवम्, सत्प्रतिपक्षत्वात्---आत्मा मानसप्रत्यक्षो न भवति, संस्कारसंबन्धाश्रयत्वात्संस्कारवदिति। किञ्च मानसत्वे सुखादिवदविभुत्वं ग्राह्यत्वञ्च स्यात्, तदात्मज्ञानपरंपरायामेवायुष: पर्यवसानं स्यात्।
	किञ्च कल्पनालाघवाच्च विषयवित्तेरेव वेत्तृव्यवहारानुगुण्यमात्रं कल्प्यताम्, धर्मिकल्पनातो धर्मकल्पनैव लघीयसीति न्यायात्। तेन घटज्ञानस्य व्यवहारकाल एवाहंजानामीति वर्तमानज्ञानज्ञातृत्वप्रतिभासनिबन्धनोऽयं वित्तिव्यवहार एव घटज्ञानस्यात्मज्ञानत्वे प्रमाणम्। अन्यनथा इति स्यादित्यर्थ:। उपसंहरति---तस्मादिति।
	चोदयति---नन्वेवमिति। सर्वेषु ज्ञानेष्विदमहं जानामीति प्रयोगात्त्रयाणां प्रत्यक्षत्वाङ्गीकारात्सर्वमपि ज्ञानं प्रत्यक्षमेवेति, नानुमानादिविभाग इत्यर्थ:। परिहरति---यदि मात्रभिप्रायमिति। शङ्कते---प्रमेयाभिप्रायमिति। परिहरति---सर्वत्रेति। नियमाभावमेव दर्शयति---स्मृतिषु अनुमानादिष्विति। निगमयति----तेनेति। प्रमेयापेक्षयानुमानादिप्रमाणभेदव्यवहार:, मात्रपेक्षया सर्वं प्रत्यक्षमेवेत्यर्थ:।
	एवमात्मन: प्रत्यक्षत्वमुपपाद्येदानीं सर्वज्ञानानां प्रत्यक्षत्वं वक्तुमुपक्रमते---सर्वाश्च प्रतीतय इति। तत्रेदमहं गृह्णामि, स्मरामि इति वा त्रितयमेव भासते, इन्द्रियसंस्कारलिङ्गादिकारणैर्जायमान संवित्---मेयमात्रोरिव साक्षात्कर्तृत्वसामान्यात् स्वात्मन्यपि प्रत्यक्षेत्यर्थ:। प्रमाणत्वञ्चेति ग्रन्थच्छेद:। प्रत्यक्षप्रमाणत्वञ्चेत्यर्थ:।
	ननु यथा मितौ स्वापेक्षया स्वस्य मानत्वम्, तथा मेये मातरि च स्वापेक्षया तयो: किं प्रमाणत्वं विद्यत इत्यत्राह---मेयमात्रृप्रमाणानामिति। विशेषमेव दर्शयति---उच्यते इति। मेये मातरि च स्वव्यतिरिक्त एवोपलम्भ:, मितौ त्वव्यतिरिक्त इत्यर्थ:। एतदेवोपपादयति---इदमहमिति।
	ननु मितेर्मातुश्च संविदन्तरेण सिद्धिरित्यत्राह---मेयमात्रवभासरूपेति। उपलम्भस्योपलम्भार्थमुपलम्भकान्तरं नास्तीति। अस्तिचेदुपलभ्येत। किञ्च उपलम्भस्यैवोपलम्भार्थमुपलम्भान्तरापेक्षायामनवस्था स्यात्, नन्वेवं तर्हि संविद्विषयसंविदन्तराभावे संविदोऽनुपलब्धिरेवेत्यत्राह---न च सेति। कस्मादित्याह---तदनवभास इति। प्रमेयं हि जडत्वात्प्रमाणायत्तां सिद्धिमाशास्ते, तत्रावश्यं किंचित्स्वतस्सिद्धमेष्टव्यम्, अन्यथा 137जगदान्ध्यमविचिकित्स्यमापद्यते। तस्मादनन्याधीसिद्धत्वात्स्वयंप्रकाशा संविदिति।
	अथवा ज्ञानं स्वयंप्रकाशं न संभवति, सत्त्वाद्धटवदित्यत्राह---तदनवभास इति। परेण प्रकाश्यं परं प्रति प्रकाशं न भवति, प्रकाश्यत्वाद्धटवदिति। प्रकाश्यस्य प्रकाशत्वायोगात् सर्वानवभास इत्यर्थ।
	अथवा परावभासस्याप्यवभासो भवितुमर्हति, स्वस्यानवभासे घटादिवत् सर्वानवभासप्रसङ्गादिति 138प्रसङ्गेनाऽनुमानमुच्यते।
	हेत्वन्तरमाह---किञ्चेति। नन्विदमहं जानामीति त्रितयमवभासते, तस्य स्वयम्प्रकाशत्वाभ्युपगमे इतरयोरपि 
प्रकाशत्वमेवेत्यत्राह---जाग्रतो हीति। ननु सुषुप्त्यवस्थायां तयो: किं नास्तित्वमेवेत्यत्राह---न च तदानीमिति। कुत इत्याह---प्रबोध इति। मेयमात्रोरपि प्रकाशात्मकताभ्युपगमे सुषुप्तिदशायामपि प्रकाशेतेत्यत्राह---तत्र प्रकाशात्मकत्व इति। उपसंहरति---तस्मादिति। ननु यदि मेयमात्रोरप्रकाशात्मकत्वम्, तर्ह्येकप्रकाशाधिरूढत्वान्मेयमात्रोरिव मितेरपि प्रकाश्यत्वमेवेत्यत्राह---प्रकाशस्य त्विति। तस्मादित्युपंसहार:।
	हेत्वन्तरञ्चाह---किञ्चेति। कल्पनालाघवादिति भाव:। किमतो भवतीत्यत आह---मेयानां मातुश्चेति। स्वप्रकाशत्वं नाम---स्वप्रतिबद्धव्यवहारे सजातीयज्ञानान्तरापेक्षानियतिरहितत्वम्। अर्थापत्तिस्तत्र प्रमाणम्। तथाहि---उत्पन्नज्ञानसम्बन्धिज्ञानमित्येवंरूपो वर्तमानव्यवहारस्तावदविप्रतिपन्न:, स च ज्ञानान्तरेण नोपपद्यते, ज्ञानान्तरेण चैतज्ज्ञानसमये ज्ञानान्तराभावाज्ज्ञात इति स्यात्, न पुनर्जानामीति, तस्माद्वर्तमानव्यवहारान्यथानुपपत्ति: स्वप्रकाशत्वं साधयति। तदुक्तम्---
			139स्वप्रकाशा च संवित्तिरर्थापत्त्याऽवगम्यते।
			वर्तमानावभासस्तु तस्य स्यादन्यत: कुत:।। इति।  
	अर्थापत्तिरेव 140तदनवभासे सर्वानवभासप्रसङ्गादित्यनेनोक्तं द्रष्टव्यम्।
	तत्राधिकारितारतम्येनेत्थं बौद्धाश्चत्वारो भवन्ति---सौत्रान्तिको वैभाषिको हीनपथिको माध्यमिकश्चेति। तत्र सौत्रान्तिकमतं वक्तुमारभते---तत्राहुरिति। यदि मीमांसकस्यापि ज्ञानानां स्वयंप्रकाशत्वमिष्टम्, तदा निराकारस्य प्रकाशायोगादेव साकारत्वमवश्यमाश्रयणीयमिति। तत: किमित्याह---एकश्चायमिति। एकस्यैवाकारस्य भानात्प्रकाश एव तदाकार इति युक्तमिति।
	ज्ञानस्य निराकारत्वे दूषणान्तरमाह---किञ्च निराकारत्व इति। निराकारत्वे प्रकाशस्य घटज्ञानं पटज्ञानमिति प्रतिकर्मव्यवस्था नोपपद्यत इति। कुत इत्याह---न हि तस्येति। तस्य---प्रकाशस्येत्यर्थ:। 141प्रकाशस्यार्थान्तरत्वेऽभ्युपगम्यमाने प्रतिकर्मव्यवस्था युक्तैवेत्यत्राह---अर्थाकारत्वे त्विति। उक्तेऽर्थे साक्षित्वेन सौत्रान्तिकग्रन्थमुदाहरति---तदाहुरिति। न हि वित्तिसत्तामात्रेणार्थविशेषप्रतिपत्ति: युक्ता। कुत इत्याह---तस्या इति। तस्या:---वित्ते: सर्वत्राविशेषादेव---विशेषाभावादेव। तां वित्तिं प्रविशदर्थसारूप्यं सरूपयितुं---अर्थसमानरूपतां प्राप्तुं घटयेदित्याह---तान्त्विति। यतो व्यवस्थापकत्वं सारूप्यस्यैव, अत एवार्थसारूप्यस्य प्रमाणत्वमित्याह---अत इति। व्यवस्थापकतया हि प्रमाणानां प्रमाणत्वं, अर्थसारूप्यञ्च व्यवस्थाहेतु:, न चक्षुरादिकं, तस्यानेकार्थसाधारणत्वादित्याह---व्यवस्थापकतयेति।
	वित्तिवेद्ययोरभेदे हेत्वन्तरमाह---किञ्च वित्तिवेद्ययोरिति। वेद्यभूतस्य नीलाद्याकारस्य वित्तेश्च सहोपलम्भ:। नियममेव दर्शयति---न कदाचिदपीति। वेद्यरहिताया उपलम्भ इति शेष:। ये परस्परं भिन्ना---अत्यन्तंभिन्नना घटपटाद्या:, तेषां न सहोपलम्भ इत्याह---ये च परस्परमिति। एतदेवोपपादयति---न घटस्येति। निगमयति---तेनेति। असहोपलम्भनियमाव्द्याप्ताद्भेदाव्द्यावर्तमानोऽभेद एवावतिष्ठमानो भेदं साधयति। अमुमेवार्थं सौत्रान्तिकेनोक्तमित्याह---तदुक्तमिति। सहोपलम्भनियमादेव ग्राहकगृहीत्योरप्यभदो युक्त इत्यत्राह--- एतेनैव न्यायेनेति।
	ननु ग्राह्यग्राहकगृहीतयो न भिन्ना:, तर्हि वित्तिवेत्तृवेद्यानां परस्परं भिन्नप्रतिभास: कथमुपपद्यत इति पृच्छति---कथं तर्हीति। तत्रोत्तरत्वेन तैरुक्तं ग्रन्थमुदाहरति---तदाहुरिति। तस्यायमर्थ:---न परमार्थतो ग्राह्यग्राहकत्वाकार:, एकस्य 142व्द्यात्मकत्वविरोधात्। विकल्पौ त्वेतावेव तज्ज्ञानस्वलक्षणावलम्बिनौ। यथैकमेव स्वलक्षणं वृक्षत्वशिंशपात्वविकल्पयोराश्रयभूतं भवति, तद्वदेकमेकस्वभावमेव सच्छक्तिविशेषाद्ग्राह्यग्राहकविकल्पौ प्रवर्तयतीति।
	पुनरपि सौत्रान्तिकोक्तश्लोकमुदाहरति---तथाऽपरमुक्तमिति। ननु तर्हि भेदभ्रान्तौ किंनिमित्तमित्याह---भेदभ्रान्तौ चेति।
	अत: केवलमेतदेव विचारणीयम्, साकारज्ञानं किं बाह्यादर्थादुपजायते ? किंवा समनन्तरप्रत्ययादित्याह---एतद्विचारणीयमिति। एतदप्युक्तमित्याह---तदुक्तमिति। एवं विचारे कृते सौगता मन्यन्ते समनन्तरप्रत्ययमात्रादाकारविशेषोदयो नोपपद्यते, किन्तु देशकालप्रतिनियमबलेन समनन्तरप्रत्ययव्यतिरिक्तदेव   
बाह्यार्थाज्ज्ञानोत्पत्तिरस्तु,	 समनन्तरप्रत्ययमात्रात्साकारज्ञानोत्पत्तौ घटज्ञानानन्तरमपि पटज्ञानं जायेतेत्याह---तत्रेति। एतदेवोपपादयति---यत्र च यदा चेति। घटज्ञानमात्रस्य पटज्ञानोत्पत्तौ हेतुत्वे पटसन्निधान इवासन्निधोनऽपि पटज्ञानं स्यात्, ज्ञानव्यतिरेकेणापेक्षणीयाभावादिति हेत्वन्तरमाह---यथा मरीचिकाजलज्ञान इति। कुत इत्याह---न ह्यर्थशून्यत्वाविशेष इति। मत्पक्षेऽर्थसदसद्भावाद्भ्रान्तिरविवेकोऽपि युक्त इत्यर्थ:। तेन ज्ञानावकारत्वेन बाह्योर्थोऽप्यङ्गीकर्तुमुचित इति। उपसंहरति---तस्मादिति।
	एवमुपपादितं सौत्रान्तिकमतं माहायानिकमतेन निराकर्तुमुपक्रमते---तदपरे भ्रान्तिमिति। न तावत्क्वचिदर्थस्य विशैषाधायकत्वं साक्षादवगतम्, किन्तु कल्प्येत, तत्र धर्मिकल्पनातो धर्मकल्पना लधीयसीति न्यायेन दृष्टे समनन्तरप्रत्यय एव वरं कल्पयतामिति हेत्वन्तरमाह---कार्यभूतेति। नन्वर्थसंबन्धाभावे नीलज्ञानं पीतज्ञानमिति ज्ञानानामयं व्यवहार: कथमुपपद्यत इत्यत्राह---तेन किञ्चिदेवेति। न नीलार्थसम्बन्धान्नीलज्ञानम्, किन्तु स्वत एव नीलपीताद्यात्मन:, नान्यसंबन्धात्। तथा ज्ञानानामेव तत्स्वभावोऽस्तु, किं व्यर्थकल्पितैरर्थै:। प्रयोगस्तु---यद्यत्प्रकाशते तत्तत्प्रकाशादभिन्न यथा---नीलविकल्प:, प्रकाशते चेदं रूपादिकमिति स्वभावहेतु:। यथा वा---यत्प्रकाशं न भवति, न तत्प्रकाशते, यथा---शशविषाणं, न भवति च प्रकाशस्वभावमसति ज्ञानत्वे नीलादिकमिति व्यापकानुपलब्धिरिति।
	ननु ज्ञानानामर्थशून्यत्वे सत्यर्थशून्यत्वाविशेषात्सम्यग्ज्ञानमिदं, नेदमिति विभाग: कथमवगम्यत इत्यत्राह---न र्ह्यर्थशून्येति। विज्ञानवादी माहायानिकोऽर्थक्रियामपि विज्ञानरूपां मन्यते, तेन हेतुभेदात्किञ्चिदर्थक्रियाजनकम्, किञ्चिन्नेतीत्ययमपि प्रतिनियमस्सिद्ध इत्याह---तेनेति। अर्थमन्तरेण समनन्तरप्रत्ययमाहात्म्यादेव स्वप्नादिषु विशिष्टाकारज्ञानोत्पत्ति:, नार्थवशादित्यवश्यमङ्गीकरणीया इत्याह---अवश्यञ्चेति। अनङ्गीकारे दोषमाह---अन्यथेति। तद्वज्जाग्रद्दशायामपि युक्तमाश्रयितुमित्यर्थ:।
	ननु स्वप्नज्ञानानां स्मृतित्वाद्देशान्तरे विद्यमानस्यार्थस्य विशिष्टाकारज्ञानोत्पत्तौ सामर्थ्यमिति, न तत्रार्थमन्तरेण ज्ञानोत्पत्तिरित्याह---न च देशान्तरेति। कुत इत्याह---अविद्यमानस्येति।
	शङ्कते---अथानुभवेति। इदानीमर्थाभावेऽपि तदानीमेवार्थेन्द्रियसम्प्रयोगजानुभवज्ञानेन संस्कारो जात:, तेन संस्कारेण तत्राकारप्रतिनियम इति परिहरति---अस्तु तावदेवमिति। तर्ह्यनुभवज्ञानमपि पूर्वानुभवजनितसंस्कारादेवास्तु, किमर्थेनेत्यर्थशून्यमेव सर्वविज्ञानमिति। ननु तर्हि ज्ञानादर्थाच्च व्यतिरिक्तस्संस्कार: किं विद्यत इति चेत्तत्राह---संस्कारोऽपीति। ननु यदि सर्वमपि ज्ञानमर्थशून्यं, तर्हि सर्वज्ञानानामर्थक्रियासंवादाभावात्, प्रमाणाप्रमाणभेदो न स्यादित्यत्राह---अर्थक्रियेति। उपसंहरति---तस्मादिति।
	एवमुपन्यस्तं बौद्धमतं निराकर्तुमुपक्रमते---अत्रोच्यत इति। यत्तावदित्यनुभाष्य परिहरति--तदयुक्तमिति। कुत इत्याह--ज्ञानाकारेति। तत: किमित्याह---यस्य चेति।
	ननु येन रूपेण ज्ञानमुदीयते तेनैव रूपेणार्थ इति ज्ञानाकारादेव कारणरूप---मवगम्यत इति चेत्तत्राह---न चापीति। कुत इत्याह---असरूपादपीति। एवदेवोपपादयति---न हि यदाकारमिति।
	ज्ञानार्थयो: परस्परं वैरूप्यं दर्शयति--अपि च स्थूलाकारमिति। ज्ञानार्थयो: सारूप्याङ्गीकारे वेद्यवेदकव्यवस्थापि नोपपद्यत इत्याह---किञ्च सारूप्येति। कुत इत्याह---एकार्थविषयाणामिति। शङ्कते--अथोत्पादकमिति। परिहरति--तथापीति। पुनश्शङ्कते---अथाकारविशेषेति। परिहरति---एवमपीति। कुत इत्याह---पूर्वमिति।
	ज्ञानानां निराकारत्वेऽपि प्रतिकर्मव्यवस्था युक्तैवेत्याह---अपि चेति। एतदेवोपपादयति---अर्थप्रतिबद्धेति। तत: किमित्याह---तच्चेति। किमतो भवतीत्यत आह---यदिति।
	किञ्च सहोपलम्भनियमो विज्ञानार्थयोर्भेदेऽप्युपपद्यत इत्याह----सहोपलम्भेति। नीलधीरेव नीलस्योपलम्भ:, अतस्सोपलम्भमन्तरेण कथमुपलभ्यत इत्याह---यैव हीति। उपलम्भमन्तरेणोपलम्भं छलेन दर्शयति---किंचानेनेदमप्यनिष्टमिति। उपलम्भविधुरस्य पदार्थमात्रस्योपलम्भादुपलम्भमन्तरेणोपलम्भोऽपि युज्यत इति। यथा---शुक्लो घट इति शौक्ल्यविशिष्टो घट: उपलभ्यते, न तथोपलम्भविशिष्ट: पदार्थ उपलभ्यते, किन्तु पदार्थमात्रमेवेत्यर्थ:।
	अभ्युच्चयमाह---किंचोपलम्भोपलभ्ययोरिति। उपलम्भोपलभ्ययोर्भेद: सहोपलम्भनियमव्याप्त इति विरुद्धव्यापकोपलब्ध्या उपलब्धयोर्भेदो निवर्तमानो भेदेऽवतिष्ठमान: तेनाभेदोव्याप्तस्सहोपलम्भोनियमस्तमभेदं गमयेदित्यर्थ:। तस्मादुपलम्भोपलभ्ययोर्भेद एव नियमो नोपपद्यते, न पुनरुपलभ्योपलम्भयोरित्याह--उपलभ्योपलम्भयोरिति। कुत इत्याह---उपलम्भमन्तरेणेति। कुत इत्याह---तयोर्भेदे। उपलभ्योपलम्भयोर्भेद इत्यर्थ:।
	किञ्च भेदे सहोपलम्भनियम:, नाभेद इत्यपि वक्तुं शक्यमित्यभ्युच्चयत्वेनाह---किञ्च वित्तिवेद्ययोरिति। सहोपलम्भदर्शनात्, तस्यार्थस्यापि वित्तिरूपत्वापत्ते: यदेकत्वमुक्तं वित्तेस्तद्धीयेत। निगमयति---ततश्चेति। यद्येन नियतसहोपलम्भम्, तत्ततो न भिद्यते, थथैकस्माच्चन्द्राद्वितीयचन्द्रनियतसहोपलभ्भञ्च विज्ञानम्।
	ज्ञानार्थयोरभेद एवेत्याह---किञ्च योऽपि वित्तेर्वेद्यस्येति। द्वितीयस्य चन्द्रस्य काल्पनिकत्वेनाभेदाभावात्साध्यविकलो दृष्टान्त:। विज्ञानस्य स्वपरप्रकाशतयान्यतरमात्रानुपलम्भोपपत्तेर्न भ्ोदयुक्तता सहोपलम्भस्य।
	ननु ज्वालादिषु सैवेयं ज्वालेत्यभेदप्रतीतौ सत्यामुनमेयभेदानुमानमिति प्रतीतिविपर्ययेणानुमानोत्पत्ति: दृष्टेत्याह---यदपीति। 143निगदव्याख्यातमेतत्। प्रकृतम् निगमयति---इह भेद प्रतीतिरिति। अतो भेदप्रतीति: भ्रान्तिरेवेत्यत्रोक्तं ग्रन्थमनुपपन्नमित्याह---भेदश्चेति। किञ्च इन्दावपि न भदो दृश्यत इत्याह---न हि तत्रेति। किं तर्हि दृश्यते ? इत्यत्राह---किं त्वेकस्मिन्निति। तत: किमित्याह---तयोर्भेदादिति। तत्र तत्रोक्तम्---अख्यातावुक्तमित्यर्थ:।
	अनुभाषते---यच्चेदमुक्तमिति। परिहरति---तदप्ययुक्तमिति। सुगमम्। शङ्कते---निराकारेति। किमुक्तमिति शङ्कते---नि:स्वभावेति। परिहरति---तदिति। तत्---न्निस्स्वभावत्वम्। कथमित्याह---संविद इति। पुनरपि शङ्कते---अथ नीलाद्यानकारेति। परिहरति---केयमिति। तदप्ययुक्तमिति।
	तत्रापि---स्वप्नेऽपीत्यर्थ:। कथमित्याह----पूर्वानुभवेति। पृच्छति---कथं तर्हीति। परिहरति---उच्यते। संस्कारोद्बोधेति। तत: किमित्याह---तस्येति। तत: किमित्याह---स्वप्नेऽपीति। निगमयति---तेनेति। यत्र सुखं दु:खं वोत्पद्यते। तत्रैवादृष्टं संस्कारमुद्बोधयतीत्यर्थ:। नापि स्मृतिरिति। संस्कारोद्बोधकाभावान्न स्मृति---ज्ञानमपीत्यर्थ:। यतोऽनुभवसत्त्वानुसन्धाने सुखं दु:खं च नास्ति, अत एवावभासमात्ररूपतयाऽनुभवाध्यवसायोपीत्याह---अत एव चेति।
	पुनरप्यनुभाषते---यत्पुनराहुरिति। परिहरति---प्रकाशाव्द्यतिरिक्तस्यैव प्रकाशापेक्षा, न प्रकाशस्येत्यर्थ:।
	किञ्च चित्राद्याकारे ज्ञानाद्बहिर्भूतस्य जडस्य प्रकाशाङ्गीकारादेव, जडस्य प्रकाशायोगात्प्रकाशात्मक आकार इति नोपपद्यत इत्याह---किञ्चेति। नानाभूतानां नीलाद्याकाराणामेकज्ञानाकारत्वविरोधादित्यर्थ:। एतदपि तैरेवोक्तमित्युक्तं ग्रन्थ---मुदाहरति---चित्रावभासेष्वर्थेष्विति। तैरेव परिहृतमित्याह---इदं वस्तु बलायातमिति। बौद्धग्रन्थं स्वयमेव व्याचष्टे---यथा यथाऽऽकारा इति। निगमयति---एवञ्चेति। ग्राह्यग्राहकवित्तीनां भेदस्यासद्भूतस्य प्रकाशाङ्गीकारादेव ज्ञानाद्बहिर्भूतस्य प्रकाशस्त्वयाप्यङ्गीकृत इत्याह---यथा ग्राह्यग्राहकसंवित्तीनामिति। मितिमात्रोरपह्नव---परिहार: प्रदर्शित:। प्रमेयापह्नवपरिहारप्रकारा जातिनिर्णनय एवोक्ता इत्याह---तथा प्रमेयविमर्शोत्था इति।
	जाग्रत्प्रत्ययो मिथ्या, प्रत्ययत्वात्स्वप्नादिप्रत्ययवदिति, 144शून्यवादिनोक्तमनुमानमर्थतोऽनुभाषते---ये पुनर्जाग्रदिति। परिहरति---तेषामिति। 145प्रतिज्ञा तावत्प्रत्यक्षबाधितेत्यर्थ:। तथा हेतुरपि विरुद्ध इत्याह---दृष्टान्तीकृतस्येति। स्वप्नप्रत्ययानामन्येषाञ्च यथार्थत्वसाधनादेव विरुद्ध इत्यर्थ:। तथा दृष्टान्तोऽपि साध्यविकल इत्याह---दृष्टान्तस्येति। स्वप्नादिष्वपि यथार्थत्वसाधनेन मिथ्यात्वाभावात्साध्यविकल इत्यर्थ:। सर्वप्रत्ययानां मिथ्यात्वे मित्यानुमानस्यापि मित्यात्वात्सर्वस्यापि मिथ्यात्वम्, सर्वस्यामित्यात्वेऽनुमानस्याप्यमित्यात्वात् सर्वस्य मिथ्यात्वं तदाऽनुमानस्यामिथ्यात्वमिति *चक्रकं स्यात्। उपसंहरति---तस्मादिति। संविद: स्वयं प्रकाशत्वे, न बाह्यार्थापह्नव इत्यर्थ:।
	स्वयम्प्रकाशो न संभवतीत्यत्र परै: दृष्टान्ततयोक्तं श्लोकं परिहर्तुमनुभाषते---ये त्वाहुरिति। 
परिहरति----तत्र यदीति। एकस्य कर्मकर्तृभावासंभवोऽनेनोच्यते, ततो नास्माकं विरोध:। अनभ्युपगमादिति शङ्कते---अथार्थप्रकाशेति। परिहरति---तत: प्रतीतिविरोध इति। किञ्च यथैकस्यात्मन: कर्मत्वं कर्तृत्वञ्च प्रतीतिबलेन त्वयाङ्गीक्रियते, तथा प्रतीतिबलादेव संविदोऽप्यङ्गीकर्तुमुचितमित्याह---किञ्च प्रतीतिबलेनेति।
	ननु विज्ञानक्रियाशक्तिस्वभावभेदेन द्रव्यभेदरूपत्वादात्मनस्तथात्वं युक्तमेव, न तु संविद: स्वरूपद्वयाभावात्। उच्यते---एवमपि विज्ञानांशस्य ग्राहकैकरसत्वाद्, द्रव्यांशस्य ग्राह्यैकरसत्वाद्, एकस्य वस्तुनो ग्राह्यग्राहकत्वमनुपपन्नमेवाभ्युपगतं स्यात्।
	किञ्च लिङ्गाभावाज्ज्ञानस्यानुमेयत्वं न संभवतीत्यभ्युच्चयत्वेनाह---अपि चेति। कुत इत्याह---तस्य तदविनाभावेति। अर्थसत्ताया ज्ञानाभावेऽपि संभवादित्यर्थ:। किञ्च नित्यभूतानां पदार्थानां सर्वदा सत्त्वादेव सर्वज्ञानेऽपि लिङ्गत्वं स्यात्। पुनश्शङ्कते---अथार्थज्ञानमिति। अर्थाश्रितया ज्ञाततया ज्ञानानुमानमित्यर्थ:। परिहरति---तदपीति। एतन्नोत्पत्तिमात्रेण लिङ्गम्, उत्पत्त्यसंभवात्। तथाहि-अतीतानागतविषये तस्योत्पत्तिर्नोपपद्यते, नह्याश्रयमन्तरेण तदाश्रितस्योत्पत्तिस्संभवति, किञ्च विषयगतत्वे तु तद्गतरूपादिवत्सर्वसाधारण्यात्सर्वैरुपलभ्येत।
	ननु शतं पिप्पल्यो भक्षिता इत्यसदाश्रयापि संख्योत्पद्यते, तथा ज्ञातताऽप्युत्पद्यते, यथा चोत्पन्नापि द्वित्वादिसंख्या न रूपादिवत्सर्वैरुपलभ्यते, किन्तु यस्यैवापेक्षाबुद्धि:, स एवोपलभते, तथेहापि भविष्यति। तथा द्वित्वादिकमपेक्षाबुद्धिविनाशाद्विनश्यति, एवं ज्ञाततापि जनकविज्ञाननाशाद्विनङ्क्ष्यति, यथा च द्वित्वं प्रत्यक्षद्रव्यवर्ति प्रत्यक्षम्, अनुमेयेत्वनुमेयम्, तथा ज्ञाततापि भविष्यतीति न कश्चिद्विरोध:।
	उच्यते-न खलु संख्या भूतभविष्यद्विषया जायते, किन्तु योग्यतामात्रात्स्मृत्यैव तदाश्रयसंख्याव्यवहार: क्रियते, प्रतियोगिभावस्त्वविद्यमानस्यापि संभवति, अभावे तु अविद्यमानस्यैव प्रतियोगित्वदर्शनात्।
	अथ ममापि ज्ञात्राश्रयं प्रमेयप्रतियोगिकमिति चेत्तर्हि नामान्तरेण विज्ञानमेवाङ्गीकृतं स्यात्, तस्यानुत्पत्तिर्नोपपद्यते। तथापि किमुत्पन्नमात्रेण ज्ञानानुमाने लिङ्गमुत ज्ञातं वेति विकल्पौ हृदि निधाय, प्रथमपक्षे दूषणमाह---अनवभासमान इति। किञ्चानवभासमानस्य लिङ्गत्वमपि न संभवतीत्याह---न ह्यनवभासमानमिति। द्वितीयपक्षे दूषणमाह---न चार्थज्ञानस्येति। कुत इत्याह---ज्ञानान्तरादिति।
	ननु स्वजनकज्ञानवेद्यं किमिति न भवति। उच्यते--तदिन्द्रियसंयोगाज्जायमानत्वात्। यदिन्द्रियसंयोगाद्यज्ज्ञानं जायते, सोऽर्थस्तज्ज्ञानेन विषयीकृत इति नियमात्। अथ ज्ञानान्तरेण वेद्यता, तर्ह्यनवस्था 
स्यात्। 146तथा सति ज्ञानफलभूतं प्राकट्यं प्रतिपन्नमेव। ज्ञानानुमापकत्वेन प्रतिपन्नस्यैव लिङ्गत्वात्तत्प्रतिपत्तये तद्विषयं प्राकट्यान्तरमवश्यमाश्रयणीयम्। तज्ज्ञानान्तरं तदुत्पादकं तदपि प्राकट्यं प्रतिपन्नमेव ज्ञानानुमापकमिति, तत्सिद्धये प्राकट्यान्तरं ज्ञानान्तरञ्चेत्यनवस्था स्यात्।
	ननु ज्ञातो घट इति व्यवहारान्यथानुपपत्या ज्ञानजन्यमर्थाश्रयं ज्ञातत्वं कल्प्यत इति चेत्तर्हि इष्टो घट इति व्यवहारेऽपीच्छाजन्योऽर्थाश्रितोऽतिशय: कल्प्यताम्। तदकल्पनायां को विशेष:। उपसंहरति--तस्मादिति।
	यदप्युक्तं नैयायिकैरपि---ज्ञानं मानसप्रत्यक्षं क्षणिकत्वे सति आत्मविशेषगुणत्वात्, सुखादिवदिति। तदपि निराकृतमित्याह---एतेनेति। विज्ञानस्य जिज्ञासानिरपेक्षोत्पत्तिरुपलम्भो वा। न प्रथम:, मनोमात्रग्राह्यदु:खादेरुत्पन्नमात्रस्य जिज्ञासानिरपेक्षस्योपलम्भदर्शनात्। नापि द्वितीय:, उत्पन्नमात्रस्य जिज्ञासानपेक्षस्य विज्ञानस्य विषयस्याप्युपलम्भ एव। तदुपलब्धेश्चोपलब्धिरित्येकस्मिन्नेव विज्ञाने आयुष: पर्यवसानं स्यात्। किञ्च विज्ञानस्य क्षणिकत्वादेव विज्ञानान्तरकाले संभवाभावान्न मनोवेद्यत्वमिति। किञ्च स्वत एवोपपन्नस्य पराधीनत्वकल्पनानुपपन्नेत्याह---स्वयम्प्रकाशत्वेनापीति। तस्माज्ज्ञानं स्वयम्प्रकाशमिति सिद्धम्।
	यदि स्वयम्प्रकाशा संवित्, भाष्यकारेण ज्ञानमनुमेयमिष्यत इति, किमुच्यत इति पृच्छति---किं तर्ह्यनुमीतय इति। परिहरति---ज्ञानमिति।
	ननु तज्ज्ञानं स्वयम्प्रकाशायास्संविदो भिन्नं नोपलभामह इति चोदयति---ननु न तत् संविद इति। परिहरति---अत एवेति। प्रतिवादिरूपं विहाय शिष्यभावेन पुन: पृच्छति---ननु किं तदिति। सौहार्देनोत्तरमाह---संविदुत्पत्तीति।
	प्रमाणफलभावविवेकार्थमाह---प्रमाणफलभावमिति। तत्र श्लोकं दर्शयति--मानत्वे संविद इति। स्वयंप्रकाशायास्संविदो मानत्वे बाह्यं हानोपादानादिकं फलम्। आत्ममनस्संयोगारब्धस्य ज्ञानस्य प्रमाणत्वे व्यवहारोपयोगिनी सैव---स्वयम्प्रकाशा संविदेव फलमित्यर्थ:।
	स्वयमेव व्याचष्टे---यदा प्रमितिरिति। प्रमिति: प्रमाणमिति भावसाधने प्रमाणशब्दे स्वयंप्रकाशा संविदेव प्रमाणमिति। कुत इत्याह---तस्याश्चेति। हानोपादानादयस्तथाभूता इत्याह---हानोपादानेति।
	प्रमीयतेऽनेनेति करणसाधने प्रमाणशब्दे आत्ममनस्सन्निकर्षादय: प्रमाणम्। तत्कार्यभूता संवित् फलभूतेत्याह---प्रमीयतेऽनेनेति। व्यवहारोपयोगिनी सती फलमिति।
	ननु किमात्ममनस्सन्निकर्षाख्यमेव कारणमित्यत्राह--आपेक्षिकञ्चेति श्लोकेन। पूर्वंकं---मानञ्चेत्, संविदेव फलमित्यर्थ:। स्वयमेव व्याचष्टे---यदा त्विति। साधकतमं करणमिति, साधकतमस्यैव करणत्वात्, मनो बाह्येन्द्रियसंयोगो वा प्रमाणम्, सर्वस्मिन्नपि पक्षे संविदेव प्रमाणफलमिति। कुत इत्याह---तदर्थप्रवृत्तत्वादिति।
	ननु संवेदनमेवार्थसारूप्येण प्रमाणं भवति, प्रमीयतेऽनेनेति व्युत्पत्त्या, अर्थोपलब्ध्यात्मा तदेव प्रमाणमिति सौगता मन्यन्ते। तान् प्रत्याह---ये पुन: प्रमाणादभिन्नमिति। तत् प्रत्यक्षज्ञानं प्रमाणफलम्। अर्थप्रतीतिरूपत्वात् अर्थसारूप्यस्य प्रमाणत्वं, तत एवार्थप्रतीतिसिद्धे:, कथमेतस्यार्थाकारज्ञानस्य कारणत्वमुच्यत इत्युपेक्ष्यत इत्यर्थ:।
	इति जयपुरिजनुषा श्रीनारायणेन कृतायां प्रकरणपञ्चिकाव्याख्यायां न्यायसिद्धौ प्रमाणपारायण्ो प्रथम: प्रत्यक्षपरिच्छेद: समाप्त:147 ।।
	चोदनाप्रमाण्यप्रतिज्ञायां  निमित्तपरीक्षा कर्तव्येत्यस्यार्थस्य सर्वप्रमाणेष्वव्यभिचारिषु सिद्धिरिति, सर्वेषां लक्षणतो व्यवस्थितत्वेनाव्यभिचारित्वात् तत्र प्रत्यक्षापेक्षत्वेनेतरप्रमाणानाम्, प्रत्यक्षस्य प्रथमं लक्षणं विषयञ्चोक्त्वा, बहूनामभिमतत्वेनानन्तर मनुमानलक्षणम्, अवयवदूषणानि च सङ्गृह्य श्लोकेन दर्शयति----148ज्ञातसम्बन्धेति। अत्रानुमानमिति लक्ष्यनिर्देश:। ज्ञातसम्बन्धनियमस्येत्यादि लक्षणं संबन्धनियमज्ञानादेकदेशस्य दर्शनाद्धमिग्रहाच्च, यत्पश्चाज्जायते ज्ञानं, तदनुमानमित्यर्थ:।
	तदुक्तमाचार्यै:---
			प्रत्यक्षमानादनुजायमानमन्यैर्मिते धर्मिणि वा पुरस्तात्।
			लिङ्गञ्च मित्वा प्रथमं स्वमानात्पश्चाद्भवेल्लिङ्गिनि चानुमानम् ।। इति।
	एवमन्वर्थसंज्ञासिद्धमनुमानस्वरूपं लोकप्रसिद्धमुद्दिश्य तदाभासविवेचनार्थं लक्षणमुच्यते इति।
	तत्र---
	'प्रमाता ज्ञातसम्बन्ध एकदेश्यथवोच्यते' ।। [श्लो. वा. अनु. श्लो. 2] इति
	परोक्तं मा भूदिति, स्वमतेनानुमानमाह, ज्ञात इति। *																	             					             		


	
	
			
	
	
