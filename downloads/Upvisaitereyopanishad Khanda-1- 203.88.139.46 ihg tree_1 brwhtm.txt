1.1
आत्मा वा इदमेक एवाग्र आसीत् । नान्यत् किंचन मिषत् ।। स ईक्षत लोकान्नु सृजा इति ।। 1 ।।
1.2
स इमान् लोकानसृजत । अम्भो मरीचि (ची)र्मरमापः । अदोऽम्भः परेण दिवम्
 द्यौः प्रतिष्ठा, अन्तरिक्षं मरीचयः, पृथिवी मरः, या अधस्तात् ता आपः ।। 2 ।।
1.3
स ईक्षत इमे नु लोकाः, लोकपालान्नु सृजा इति ।
सोऽद््भ्य एव पुरुषं समुद््धृत्यामूर्च्छयत् ।। 3 ।।
1.4
तमभ्यतपत्तस्याभितप्तस्य मुखं निरभिद्यत यथाण्डम्; मुखाद्वाक्; वाचऽग्निः नासिके निरभिद्येताम्;
नासिकाभ्यां प्राणः; प्राणाद्वायुः अक्षिणी निरभिद्येताम्; अक्षीभ्यां चक्षुः चक्षुष आदित्यः ।
कर्णौ निरभिद्येताम्; कर्णाभ्यां श्रोत्रम्; श्रोत्राद्दिशः त्वङ््निरभिद्यत; त्वचो लोमानि;
लोमभ्य ओषधिवनस्पतयः । हृदयं निरभिद्यत; हृदयान्मनः; मनसश्चन्द्रमाः ।
नाभिर्निरभिद्यत; नाभ्या अपानः, अपानान्मृत्युः । शिश्नं निरभिद्यत; शिश्नाद्रेतः, रेतस आपः ।। 4 ।।