1
प्रथमो मन्त्रः
ईशावास्यमिदगँ सर्व यत्किंच जगत्यां जगत्  ।
तेन त्यक्तेन भुजीथा मा गृधः कस्यस्विद्धनम् ।।1।।
B.1
ईशावास्यप्रकाशिका
(कूरनारायण भाष्यम्)
(श्रीवत्सनारायणमुनीन्द्रविरचिता)
मंगलम्
विश्मं व्याप्यं धार्यं 1येन, विचित्राश्च शक्तयो यस्य।
श्रीरंगेशं तमृषिं तनुवाक्चितैरुपास्महे पुरुषम्  ।
(ईशावास्यसारः)
सर्वेशानस्सर्वभूतान्तरात्मा दोषानईस्सर्वविद्यैकवेद्यः।
कर्माराध्यःसाध्यभक्त्येकलभ्यः श्रीमान्व्यक्तो वाजिनां संहितान्ते।2।
यस्याचार्यैः कृतं भाष्यम् गम्भीरं विदुषां मुदे।
बालामोदाय तद््भावः यथाभाष्यं प्रकाश्यते।।3।।
ईशावास्यानुवाकोऽयं वाजिनां संहितान्तगः।
शिष्याय गुरुणा यस्मिन् ब्रह्मविद्योपदिश्यते।।4।।
कर्मणां संहितोक्तानां विनियोगपृथक्त्वतः।
विद्यांगताऽस्ति तद्व्यक्तयै निबन्धोऽस्य तदन्ततः।।5।।
ईशावास्यमिदं सर्वम्  इत्येषोनुऽवाकः, अष्टादशमन्त्रात्मकः। एते च मन्त्राः
पुरुषसूक्तोदित परमपुरुष-तत्स्वरूप-तदुपासन- प्रपदन-तत्प्राप्तिरूप-तात्वोपायपुरुषार्थानां
संग्रहेण सम्यक्प्रतिपादकत्वात् कर्मसु कल्पसूत्रकृता कात्यायनेन
विनियुक्तत्वाच्च उपनिषत्सारभूताः।
भगवद््गीतादिभिश्च एतेषां मन्त्राणां उपबृंहणं तत्र तत्र परस्तात् प्रदर्शयिष्यते ।
(एतदुपनिषदः संहितान्तपाठोपपत्तिः)
*      1नन्वेवं ब्रह्मकाण्डे बृहदारण्यक एवैषां पाठः स्यात्; न संहितायाम्, प्रयोजनाभावात्
इति चेन्न, एतेषु सारभूतानां 1पञ्चमन्त्राणां बृहदारण्यकेऽपि पाठदर्शनात्- तमेतं वेदानुवचनेन
ब्राह्मणा विविदिषन्ति यज्ञेन दानेन तपसाऽनाशकेन (बृ.उ.6-4-22) विद्यां चाविद्यां च
यस्तद्वेदोभयँ सह । अविद्यया मृत्युं तीर्त्वा
विद्ययाऽमृतमश्नुते ।। (ई.उ.11) इति अविद्याख्यस्य
कर्मविशेषस्य ब्रह्मविद्यायां विनियुक्तत्वेन
संहितायामुदाहृतं कर्मजातं विद्याया अप्यंङम् इति विशदीकरणार्थम् एषां संहितान्तपाठोपपत्तेश्च
। अतः कर्मसु विनियुक्तत्वात् पूर्वोक्ततत्त्वोपायप्रयोजनप्रतिपादनपरत्वाच्च उपनिषद
एवैते  मन्त्राः इति सिद्धम्।
(अवतारिका)
तत्र तावदाचार्यः प्रथमं रजस्तमः प्रचुरदेहेन्द्रियादिविशिष्टत्वात् ईश्वरोऽहमहं
भोगी (भ.गी.) इत्यादिश्रीभगवद््गीतोक्तप्रक्रियया स्वतन्त्रोऽहं, देवतान्तर-परतन्त्रोऽहम्
इति च भ्राम्यतः 2तत्त्वबुभुत्सया च उपसन्नस्य शिष्यस्य स्वतन्त्रात्मभ्रमादिनिवृत्यर्थं
चिदचिदात्मकस्य कृत्स्नस्य प्रपञ्चस्य परमपुरुषायत्तस्वरूपस्थितिप्रवृत्तित्वं
उपदिशति- ईशावास्यमिति।
(ईश्वरपारतन्त्र्यनिरूपणम्)
इदम् - अचिन्त्यविविधविचित्ररचनया ब्रह्मादिस्तम्बपर्यन्तक्षेत्रज्ञमिश्रतया च
प्रत्यक्षादिप्रमाणसिद्धमित्यर्थः। सर्वम्- ईश्वरव्यतिरिक्तं भोग्यभोक्तृरूपम् सर्वम्।
ईशा  इति तृतीयैकवचनान्तम्, सर्वनियन्त्रा इत्यर्थः ; संकोचे मानाभावात् । महा
- पुरुषेणेति यावत्, योऽसावसौ पुरुषः  इति अनुवदिष्यमाणत्वात् । स एव हि सर्वस्येष्टे
। तथा च श्रुत्यन्तरं  पतिं विश्वस्यात्मेश्वरम्  इति । तेन वास्यम् - निवासनीयम् व्याप्यमिति
भावः, अनन्याधारत्वात् परस्य ब्रह्मणः। यद्वा सर्वाधारे स्वस्मिन्नेव स्वेन सर्वं वसनीयं,
प्रतिष्ठापनीयमित्यर्थः । स्मर्यते हि -
सर्वत्रासौ समस्तं च वसत्यत्रेति वै यतः।
ततस्स वासुदेवेति विद्वदभिः परिपठ्यते  ।। इति।। (वि.पु.1.2)
जगत्यां- उर्व्याम्, इदं लोकान्तराणामप्युपलक्षणम् । जगत्- अन्यथात्वं गच्छत्। तत्र
अचिदंशस्य भोग्यत्वाय स्वरूपविकाररूपमन्यथात्वं,
चिदंशस्य भोक्तृत्वाय ज्ञानसंकोचविकासादिलक्षणस्वभावविकारेण
अन्यथात्वमिति भेदोऽनुसन्धेयः।   ईशेनाव्याप्तं किंचिदपि नास्तीति दर्शयितुं यत्किंचेति
जगत् विशेष्यते । जगत्यादिषु
लोकेषु यत्किंच भोक्तृभोग्यरूपं जगद्वर्तते, तदिदं
सर्वं ईशा वासुदेवेन, वास्य व्याप्यंधार्यं चेत्यर्थः।
इन्द्रियाणि मनो बुद्धिधस्सात्वं तेजो बलं धृतिः ।
वासुदेवात्मकान्याहुः  क्षेत्रं क्षेत्रज्ञमेव च ।। (वि.स.फलश्रुतिः)
इत्याद्युपबृह्मणसहस्रमिहानुसन्धेयम् । पृथगात्मानं प्रेरितारं च मत्वा (श्वे.उ.1.6)
ज्ञाज्ञौ द्वावजावीशनीशौ  (श्वे.उ.1.9) छान्दसो ह्रस्वः ईशानीशावित्यर्थः ।  नित्यो
नित्यानां चेतनश्चेतनानामेको बहूनां यो विदधाति कामान्  (क.उ.5-13) इत्यादिषु प्रसिद्धः
जीवेश्वरयोः ईशेशितव्यादि-लक्षणयोः अत्यन्तभेदोऽप्यत्रसिद्धः। ननु  रूढिर्योगमपहरति
इति न्यायादीशोऽत्र रुद्रस्स्यात्; मैवं, एको हवै नारायण आसीन्न ब्रह्मा नेशानो नेमे
द्यावापृथिवी न नक्षत्राणि नाग्निर्न सूर्यो न चन्द्रमाः स एकाकी न रमेत  (महो.1.1)
इत्यादिषु अनपहत- पाप्मावा अहमस्मि नामानि मे धेहि'(शतपथ.) इत्यादिषु च भगवत्कार्यत्वेन
कर्मवश्यत्वेन च सम्प्रतिपन्ने रुद्रे, सर्वव्यापित्वसर्वाधारत्वादेः अन्वयासम्भवेन
विरुद्धर्थविषयतयैव इह रूढेः भगत्वात्। एवं च जगत्कारणवादिवाक्यगताकाशप्राणादिशब्दन्यायेन
अजस्सर्वेश्वरस्सिद्धः (वि.स.11) इत्यनवच्छिन्नैश्वर्यतया प्रसिद्धेसर्वेश्वरे यौगिकएवायम्
ईट््  शब्दः प्रत्येतव्य   इति सिद्धम् ।
एवं मुमुक्षोः ईश्वरपारतन्त्र्यबोधमुत्पाद्य वैराग्यभूषितां वृत्तिमुपदिशति- तेन
त्यक्तेन भुञ्जीथाः इति- तेन जगता भोग्यताभ्रमविषयेणेति
भावः। त्यक्तेन अल्पास्थिरत्व-दुःखमूलत्व-दुःखमिश्रत्व-दुःखोदर्कत्व-देहात्माभिमानमूलत्व
- स्वाभाविक- ब्रह्मानुभवविरुद्धत्वरूपा ये विषयदोषास्सप्त, तन्निरूपणपूर्वकं परित्यक्तेन
उपलक्षितस्सन् भुञ्जीथाः- भगवदुपासनोपयुक्तदेहस्य
धारणमात्रौपयिकमन्नपानादिकं याग- दान-होमार्चनाद्युपयोगिपरिजनपरिच्छदादिकं
च भोग्यवर्गं भुञ्जीथा इत्यर्थः।
यद्वा दोषसप्तकनिरूपणात् त्यक्तेन भोग्याभासेनोपलक्षितस्सन् भुञ्जीथाः, सर्वावासत्वेन
प्रकरणे प्राप्तं उक्तदोषप्रतिभटं निरतिशयभोग्यं वक्ष्यमाणोपायमुखेन
भुञ्जीथाः इति योज्यम्।
अत्र च भोक्ता भोग्यं प्रेरितारं च मत्वा  (श्वे.उ.1.12) द्वा सुपर्णा सयुजा सखाया
समानं वृक्षं परिषस्वजाते तयोरन्यः पिप्पलं स्वाद्वत्त्यनश्नन्नन्यो अभिचाकशीति  (श्वे.उ.4.6.)
समाने वृक्षे पुरुषो निमग्नः अनीशया शोचति मुह्यमा। जुष्टं यदा पश्यत्यन्यमीशमस्य महिमानमिति
वीतशोकः  (श्वे.उ.4.7) । महिमानम् इति- प्राप्नोतीत्यर्थः। 1छान्दसोगुणाभावः। तदेति
प्रतिनिर्देशोऽध्याहार्यः। यदाऽन्य -मीशम् अस्य
महिमानं च पश्यति, तदा वीतशोको भवति इत्यन्वयो वा।
मागृधः कस्यस्विद्धनं- कस्यस्वित् कस्यापि बन्धोरबन्धोर्वा धनं मा गृधः-
माऽभिकांक्षः ।  गृधु अभिकांक्षायाम्  (पा.धा.पा.1247)  इति  धातुः।
आह च यमः किंकरं प्रति
हरति परधनं निहन्ति जन्तून्वदति तथाऽनृतनिष्ठुराणि यश्च।
न सहति परसम्पदं विनिन्दां कलुषमतिः कुरुते सतामसाधुः।।
परमसुहृदि बान्धवे कलत्रे सुततनयापितृमातृभृत्यवर्गे।
शठमतिरुपयाति योऽर्थतृष्णां पुरुषपशुर्न स वासुदेवक्तः (वि.पु.3.7.2-3)
इति । भगवद््गीतासु च न कांक्षे विजयं कृष्ण  (भ.गी.1.32.) इत्यादि । इदंच धनाशाप्रहाणं
परमात्मव्यतिरिक्तकृत्स्नविषयवैराग्योपलक्षणम् । स्मरन्ति  हि-
परमात्मनि यो रक्तो विरक्तोऽपरमात्मनि  (ना.प.उ.3-18) इति।
2
द्वितीयो मन्त्रः
(विदुषो विद्याङ्गतया यावज्जीवं कर्मानुष्ठानम्)
कुर्वन्नेवेह कर्माणि जिजीविषेच्छतगँ समाः।
एवं त्वयि नान्यथेतोऽस्ति न कर्म लिप्यते नरे।।2।।
B.2
ईशावास्यप्रकाशिका
अवतारिका
एवं विरक्तस्य विदुषः फलसङगकर्तृत्वादित्यागयुक्तो ब्रह्मविद्याङगभूतः कर्मयोगो
यावज्जीवम् अनुष्ठेय इत्याह - कुर्वन्नेवेति ।
"	शतं समाः- शतसंवत्सरान्, प्रायिकवादोऽयम् ।  कर्माणि - नित्यनैमित्तिकानि, कुर्वन्नेव,"
इह लोके, जिजीविषेत् - जीवितुमिच्छेत् । ब्रह्मविदोऽपि यावद्विद्यापूर्ति जीवितुमिच्छा
भवतीति प्राप्तत्वात् शतसंख्याकान् वत्सरान् जीवन्नित्यनूद्य कर्माणि
कुर्वीतैवेति वीधस्संक्रामयितव्यः । 1यावद््ज्ञानयोगाधिकारं कर्मयोगः कर्तव्य इति भावः।
(कर्मयोगशब्दार्थः)
कर्मयोगो नाम दैवमेवापरे यज्ञम् (भ.गी.4.-25)
इत्यादिना विकल्पविहितेषु कर्मयोगावान्तरभेदेष्वेकं
यथारुचि अङगितया स्वीकृत्य अन्यानि नित्यनैमित्तिकानि
तदङगतयोपसंहृत्य असङगकर्मानुष्ठानविशेषः।
न कदाचिदपि विद्याङगकर्म परित्यजेत् इति एवकाराभिप्रायः।
त्वयि - ईश्वरपरतन्त्रात्मस्वरूपतया तदाज्ञापरिपालनरूपकर्मानुष्ठाने अधिकारपूर्तिमतीति
भावः । एवम् - एवमेव
"अनुष्ठेयानि कर्माणि इत्यर्थः।   	उक्तमर्थं व्यतिरेकेण स्थिरीकरोति - नान्यथेतोऽस्ति"
इति । इतः- अनुष्ठानात्, अन्यथा - प्रकारान्तरम्,अ(न)नुष्ठानं नास्ति इत्यर्थः ।
ननु ब्रह्मविदोऽपि कर्मानुष्ठानावश्यंभावे बन्धस्स्यात् इत्यत्राह - न कर्म
लिप्यते नरे - इति । विद्याविरुद्धेषु कर्मफलेषु, न रमत इति - नरः । प्रस्तुते ब्रह्मविदि
नरे विद्याङगतया क्रियमाणः कर्मयोगः, न लिप्यते - न स्वर्गादिहेतुर्भवति, अपि तु ज्ञानयोगद्वारा
वा, साक्षाद्वा, प्रथमं परिशुद्धजीवात्मविषयकयोगमुत्पाद्य, पश्चात् भक्तियोगाङ्गभूतं
प्रत्यगात्मसाक्षात्कारमेव उत्पादयति इति भावः।
(कुर्वन्नेवेति विधेः अविद्वन्मात्रविषयकत्वनिरासः)
यत्तु - कुर्वन्नेवेह कर्माणि  इत्ययं विधिः अविद्वद्विषय एव - न  ब्रह्मविद्विषय
इति, तस्य विधिनिषेधशास्त्रवश्यत्वाभावात् ब्रह्मज्ञानाग्निना कर्माधिकारः प्रणष्ट इति
शांकरं व्याख्यानम् - तत्प्रकरणविरुद्धम्,
विद्यां चाविद्यां च यस्तद्वेदोभयं सह ।
अविद्याया मृत्युं तीर्त्वा विद्ययाऽमृतमश्नुते ।।(ई.उ.11)
इत्युपरितनविध्यन्तरविरुद्धं च इति, न वेदविदो बहुमन्यन्ते ।।
3
तृतीयो मन्त्रः
असुर्या नाम ते लोका अन्धेन तमसावृताः ।
ताँस्ते प्रेत्याभिगच्छन्ति ये के चाऽऽत्महनो जनाः ।।3।।
B.3
ईशावास्यप्रकाशिका
"	एवं मन्त्रद्वयेन तत्त्वत्रयस्वरूपं विद्यांगकर्मानुष्ठानस्वरूपं च यथावत्  उपदिष्टम्"
। इदानीं ये केचन आसुरप्रकृतयः यथोपदेशं तत्त्वत्रयम्
अविदित्वा अन्यथा जानन्ति, कामक्रोधलोभाद्यन्वताः
सन्तः शास्त्रविधिम् उत्सृज्य यज्ञादिकर्म कुर्वन्ति, निषिद्धानि च आचरन्ति, ते सर्वे
स्वात्मघातिनः । तेषां निरयपातः अवश्यम्भावीत्युपदिशति आचार्यः - असुर्याः इति ।
"	असुराणां स्वभूता असुर्याः, असुरस्वभावभूता"
वा, आसुरप्रकृतीनामेव अनुभाव्याः , अन्येषां
दैवप्रकृतीनाम् अनुभवितुम् अशक्याः इत्यर्थः । अतिभीषणा इति यावत् । नाम इति प्रसिद्धौ
। अतिभीषणाः नरकसंज्ञिताः ते लोकाः सन्तीति सर्वशास्त्रप्रसिद्धम् इति भावः । पुनस्तान्
विशिनष्टि अन्धेन तमसाऽऽवृता इति । अन्धेन - अतिगाढेन, तमसा - अन्धकारेण आवृताः -
व्याप्ताः तान् - अतिभीषणान् आलोकप्रसंगरहितांश्च लोकान् इति भावः । ये के च - देवजातीयाः
मनुष्यजातीया वा, तत्रापि ब्राह्मणा वा क्षत्रियादयो वा, आत्महनः - असन्नेव स भवति,
असद््ब्रह्मेति वेद चेत् (तै.आ.30) इत्याम्नाताम्
असत्कल्पतां स्वात्मानं नयन्तः, ब्रह्मज्ञानहीनाः
काम्यकर्मादिनिष्ठाः इत्यर्थः । तथा च बृहदारण्यके -
"	अनन्दा नाम ते लोका अन्धेन तमसाऽऽवृताः ।"
"	तांस्ते प्रेत्याभिगच्छन्ति अविद्वांसोऽबुधो जनाः ।।इति।। (बृ.उ.6-4-11) देहपातमुखेन"
पातकवर्गस्य च उपलक्षणमिदम् । पातकिनश्च ये जनाः -
जनिमन्तः- संसरन्त इत्यर्थः । स्वात्मघातिनस्ते
सर्वे प्रेत्य तदातनदेहादुत्क्रम्य अभिगच्छन्ति -
अभितो गच्छन्ति, सर्वान्  पृथिव्यन्तरिक्षस्वर्गरौरवादिसंज्ञितानपि
नारकलोकान्निरन्तरं गच्छन्ति इत्यर्थः ।।
4
चतुर्थः मन्त्रः
अनेजदेकं मनसो जवीयो नैनद्देवा आप्नुवन् पूर्वमर्षत् ।
तद्धावतोऽन्यानत्येति तिष्ठत्तस्मिन्नपो मातरिश्वा दधाति ।।4।।
B.4
ईशावास्यप्रकाशिका
(भगवतो विचित्रशक्तियोगः)
"	एवं तृतीयेन मन्त्रेण विद्यायां शीघ्रप्रवृत्तिसिद्धयर्थम् अविदुषामनर्थ उक्तः, अथ"
आचार्यः सर्वावासत्वेन प्रस्तुतस्य परस्य ब्रह्मणः अनन्तविचित्रशक्तियोगं विरुद्धवदभिलापेन
व्यंजयन् उपदिशति - अनेजदेकम् इति ।
"	अनेजत् - एजृ कम्पने (पा.धा.234) अकम्पमानम् ,"
एकम् - प्रधानतमं, 1शास्त्रविदुषां स्वानधीनस्वसमानाधिकद्वितीयरहितमिति
वा, न तत्समश्चाभ्यधिकश्च दृश्यते (श्वे.उ.6-8) इति श्रुतेः । परमसाम्यमापन्ना अपि मुक्ताः
ब्रह्माधीना एवेति भावः । मनसो जवीयः - वेगवतो मनसोऽपि
जवीयः वेगवत्तरम् , प्रकृत्त्यतिक्रान्तमपि
देशं क्षणमात्रात् 2मनस्संकल्पेन गच्छति चेत् ततः पूर्वमेव
तत्र गच्छतीति भावः । निष्कम्पं
वेगवत्तरं चेति विरोधप्रतीतिः, परिहारस्तु - विभुत्वात्
वस्तुतोऽनेजत्, तत एव मनसोऽप्यगोचरदेशे
सर्वदैव वृत्तेः मनसो जवीय इत्युपचर्यत इति ।
"	किञ्च - देवाः - ब्रह्मरुद्रादयोऽपि , पूर्वमर्षत्"
-प्रागेव सर्वान् देवान्प्राप्नुवदित्यर्थः
। एनत् - प्रस्तुतं सर्वावास्यं परं ब्रह्म, नाप्नुवन् - एतावन्तं कालं न लेभिरे इति
भावः । पूर्वमेव प्राप्तं न लेभिरे इति विरोधभानं , विभुतया प्राप्तमपि कर्मसङ्कुचितज्ञानाः
क्षेत्रज्ञाः आचार्योपदेशाद्विना स्वबुद्ध्या नाप्नुवन् इति परिहारः । यथोक्तं छान्दोग्ये
- तद्यथा हिरण्यनिधिं निहितमक्षेत्रज्ञाः उपर्युपरि संचरन्तो न विन्देयुः एवमेवेमाः
सर्वाः प्रजाः अहरहर्गच्छन्त्यः एतं ब्रह्मलोकं न विन्दन्त्यनृतेन हि
प्रत्यूढाः (छां.उ.8-3-2) इति । अपि च - तद्धावतोऽन्यानत्येति तिष्ठत् - यः पृथिव्यां
तिष्ठन् (बृ.उ.5-7-7) य आत्मनि तिष्ठन् (बृ.उ.मा.पा.3-7-30) यस्सर्वेषु भूतेषु तिष्ठन्
(बृ.उ.5-7-19) इत्यादिक्रमेण सर्वत्र तिष्ठदेव , तत् - ब्रह्म, धावतोऽन्यान् - गरुडादीनपि
अत्येति । तिष्ठतः पुरषस्य धावदतिक्रमणं न घटते इति विरोधप्रतिभानम्, जविनो यावद्यावद्धावन्ति
तावतस्तावतः परस्तादपि वर्तते इति तात्पर्यात् अविरोधः । यथोच्यते -
"	  वर्षायुतशतैर्वापि पक्षिराडिव सम्पतन् ।"
"	 नैवान्तं कारणस्येयाद्यद्यपि स्यान्मनोजवः ।। (अहिर्बु.सं.2-43) इति ।"
"	अन्यदपि किंचिदाश्चर्यमित्याह - तस्मिन्नपो"
मातरिश्वा दधाति - तस्मिन् वासुदेवे अवस्थितो
मातरिश्वा । अप इत्युपलक्षणम् । पाथः पयोधरग्रहनक्षत्रतारकादिकं
विभर्तीत्यर्थः । धारणानुगुणकाठिन्यरहितोऽपि
वायुः पाथः प्रभृतिकं विभर्तीत्यद््भुतम् । सर्वाधारभूतेन सर्वेश्वरेण विधृतो वायुः
तच्छक्त्या एवं बिभर्तीत्यभिप्रायः । एष सेतुर्विधरण एषां लोकानामसंभेदाय (बृ.उ.6-4-22)
एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः (बृ.उ.5-8-8)
"	द्यौस्सचन्द्रार्कनक्षत्रं खं दिशो भूर्महोदधिः ।"
"	वासुदेवस्य वीर्येण विधृतानि महात्मनः ।। (म.भा.अनु.156)"
इत्यादिषु प्रसिद्धमेतत् ।।
5
पञ्चमो मन्त्रः
तदेजति तदु नैजति तद्दूरे तद्वन्तिके ।
तदन्तरस्य सर्वस्य तदु सर्वस्याऽस्य बाह्यतः ।।5।।
B.5
ईशावास्यप्रकाशिका
"	अथ इदानीमाचार्यः स्वोपदिष्टं विचित्रशक्तिमत्वमेव"
आदरार्थं मुखान्तरेण पुनरनुशास्ति - तदेजति इति ।
(तत्त्वनिर्धारणाय पुनः पुनः उपदेशः)
"	भूयोभूयः प्रवचनं श्रवणं च कर्तव्यमिति च"
पुनरनुशासनस्याभिप्रायः । तथा च शास्त्रम् ---
परीक्ष्य लोकान् कर्मचितान्ब्राह्मणो निर्वेदमायान्नास्त्यकृतः कृतेन ।
तद्विज्ञानार्थं स गुरुमेवाभिगच्छेत्समित्पाणिश्श्रोत्रियं ब्रह्मनिष्ठम् ।।
तस्मै स विद्वानुपसन्नाय सम्यक्प्रशान्तचित्ताय शमान्विताय ।
येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ।।(मुं.उ.1-2-13)
इति । तत्त्वतः - अज्ञानसंशयविपर्ययनिरासो यथा भवति तथा, प्रोवाच - प्रकर्षेण ब्रूयात्
- पुनः पुनः उपदिशेत् इत्यर्थः । अत एव तद्विद्धि प्रणिपातेन परिप्रश्नेन सेवया (भ.गी.4-34)
इत्यादि भगवतोपदिष्टस्याप्यर्थस्य वैशद्याय तत्त्वदर्शिसकाशात् प्रणिपातादिपुरस्सरं
पुनः पुनः श्रवणं विहितम् । उपदिष्टा च पुनर 1नुदीतेति आहुराचार्याः ।
"	तदेजति तत् - सर्वव्याप्तं परंब्रह्म । एजतीव - कम्पत इव, जवीय एवेति यावत् । तदु -"
तदेव नैजति - वस्तुतस्तु न कम्पते । तद्दूरे च
तदेव अन्तिके च वर्तते । 1असुरदैवप्रकृतिकपुरुषभेदापेक्षया विभोरेव
दूरान्तिकवर्तित्वव्यपदेशः । आह च भगवान् शौनकः ----
"	पराङ््मुखानां गोविन्दे विषयासक्तचेतसाम् ।"
"	तेषां तत्परमं ब्रह्म दूराद्दूरतरे स्थितम् ।।"
"	तन्मयत्वेन गोविन्दे नरा न्यस्तचेतसः ।"
"	विषयत्यागिनस्तेषां विज्ञेयं च तदन्तिके ।। (वि.ध.99-13,14) इति ।"
"	इदमप्येकं वैचित्र्यमित्याह - तत् -"
सर्वव्याप्तं परं ब्रह्म अस्य सर्वस्य - विविधविचित्ररूपतया
प्रमाणप्रसिद्धस्य सर्वस्य वस्तुनोऽन्तर्भवति,
तदेव पुनस्तदानीमेव सर्वस्य बहिरपि भवतीत्यर्थः
। अन्येषां तु गृहान्तर्वर्तिपुरुषाणां तदानीमेव न बहिष्ठत्वं सम्भवति ; बहिर्वसतां
च न अन्तर्वर्तित्वमितीह वैचित्र्यमिति भावः ।
(अन्तर्बहिश्च परमात्मनो व्याप्तिप्रकारः)
"	यद्यप्यणुषु नान्तर्वर्तिता सम्भवति,"
तथाप्यप्रतिघातादविभक्तदेशतया वर्तित्वमात्रेण
अणुषु अन्तर्वर्तित्वोक्तिः । एवं बहिर्व्याप्तिरपि
अविभुद्रव्यापेक्षयैव, न तु विभुद्रव्यापेक्षयापीति
द्रष्टव्यम् । तदिदं वैचित्र्यं तैत्तिरीयकेऽप्युक्तम् अन्तर्बहिश्च तत्सर्वं व्याप्य
नारायणः स्थितः (तै.ना.94) इति ।।
6
षष्ठमन्त्रः
यस्तु सर्वाणि भूतान्यात्मन्येवानुपश्यति ।
सर्वभूतेषु चात्मानं ततो न विजुगुप्सते ।।6।।
B.6
ईशावास्यप्रकाशिका
"	एवं सर्वस्य ब्रह्मात्मकत्वमुक्तम् ;  अथ सर्वं जगत् ब्रह्मात्मकम् इत्यनु 1सन्दधानस्य"
प्रयोजनम् आह - यस्तु सर्वाणि इति ।
"	यः - तत्त्वज्ञानी, अधिकारिणो माहात्म्यज्ञापनाय"
तु शब्दः । सर्वाणि भूतानि - ब्रह्मादिस्थावरान्तानि,
आत्मन्येव - परमात्मन्येव, अनुस्यूतं पश्यति - निदिध्यासति इत्यर्थः । पृथिव्यादिभिः
ध्रियमाणमपि तन्मुखेन परमात्मन्येव स्थितम् इत्येव काराभिप्रायाः । किञ्च, सर्वभूतेषु
चात्मानम् -परमात्मानं यः पश्यति ; इदं व्याप्तिमात्रपरम् ; परमपुरुषस्य अनन्याधारत्वात्
इति भावः । यच्छब्दस्य स इति प्रतिनिर्देशोऽध्याहार्यः । सः - उक्ततत्त्वज्ञानी, ततः
- तेषु ;  सप्तम्यर्थे तसिः । ब्रह्मात्मकतया दृष्टेषु सर्वेषु भूतेषु इत्यर्थः । न
विजुगुप्सते - कुतश्चिदपि न बीभत्सते स्वात्मविभूतिन्यायात् क्वचिदपि निन्दां न करोतीति भावः ।
7
सप्तमो मन्त्रः
यस्मिन् सर्वाणि भूतानि आत्मैवाभूद्विजानतः ।
तत्र को मोहः कश्शोकः एकत्वमनुपश्यतः ।।7।।
B.7
ईशावास्यप्रकाशिका
(अपृथक््सिद्धविशेषणतयानुसन्धानफलम्)
"	एवं वैयधिकरण्येनोक्तं सर्वस्य ब्रह्मात्मकत्वं"
सामानाधिकरण्येनापि द्रढयन् तथानुध्यानस्य
सद्यश्शोकमोहनिवर्तकत्वम् आह -- यस्मिन् सर्वाणि इति ।
"	यस्मिन् - प्रणिधानसमये, विजानतः - ईशावास्यम् (ई.उ.1) इत्यारभ्य ततो न विजुगुप्सते"
(ई.उ.6) इत्येवमन्तेन उपदिष्टं स्वतन्त्रपरतन्त्रवस्तुभेदं यथोपदेशं विविच्य जानतः इत्यर्थः
। नन्वेवं अत्यन्तभेदाभ्युपगमे सर्वभूतान्यात्मैवाभूत्् इति सामानाधिकरण्यं भज्येत इत्याशङ्कय
तन्निर्वाहाय यस्य पृथिवी शरीरम् ---- (बृ.उ.5-7-7) यस्यात्मा शरीरम् (बृ.उ.मा.पा.3-7-30)
इत्यादि घटकश्रुतिसिद्धं सम्बन्धविशेषमाह -- एकत्वमनुपश्यत इति । आकृतिव्यक्त्योरिव
गुणगुणिनोरिव च अत्यन्तभिन्नयोरेव जगद््ब्रह्मणोः एकत्वं विभागानर्हसम्बन्धविशेषं पश्यतः
विशदतममनुध्यायत इत्यर्थः । रामसुग्रीवयोरैक्यं देव्येवं समजायत (रा.सुं.35-52) इत्यादिष्विव
इहापि एकशब्दस्य सम्बन्धविशेष एवार्थो विवक्षितुं युक्त इति भावः। एवं च सत्याह -- सर्वाणि
भूतान्यात्मैवाभूत्् इति । परमात्मैव सर्वभूतशरीरकः प्रतीतोऽभूत्् इत्यर्थः । तत्र
तदा प्रणिधानसमये, को मोहः - स्वतन्त्रात्मभ्रमादिलक्षणो मोहो न सम्भवति । कश्शोकः -
परमात्मविभूतितयावगते सर्वस्मिन्निर्ममत्वसिद्ध्या
पुत्रमरणराज्यहरणादेरपि न कश्चिच्छोकस्स्यात्  इत्यर्थः ।
यथाह --- अनन्तं बत मे वित्तं यस्य मे नास्ति किञ्चन ।
"	  मिथिलायां प्रदीप्तायां न मे किञ्चित्प्रदह्यते ।। (म.भा.शां.17-223) इति ।"
(सामानाधिकरण्यनिर्वाहवैविध्यम्)
"	अत्र केचित् सर्वाणि भूतान्यात्मैवाभूत्् इति बाधार्थं सामानाधिकरण्यम्, तथा च आत्मैव"
सर्वाणि भूतानि , आत्मव्यतिरिक्तानि सर्वाणि न सन्तीत्यर्थः ,यता चोरः स्थाणुः, इति
; स्थाणुरेवायं , न चोरः इति हि तस्यार्थः ;  तथा इहापीत्याहुः ।
"	अन्ये तु नरपतिरेव सर्वे लोकाः इतिवत् औपचारिकमिदं सामानाधिकरण्यम्, नरपत्त्यधीनास्सर्वे"
जनाः इति हि तत्र निर्वाहः, तद्वदिहापि परमात्माधीनानि सर्वाणि भूतानि इति भावं वर्णयन्ति ।
"	अपरे तु घटशरावादयः सर्वे मृत्पिण्ड एव इतिवत् जगद््ब्रह्मणोः एकद्रव्यत्वं परिकल्प्यैव"
इदं सामानाधिकरण्यं निर्वाह्यम् इत्याचक्षते ।
"	सिद्धान्तस्तु - देवोऽहम्, मनुष्योऽहम् इत्यादिवत् शरीरात्मभावसम्बन्धेनैव"
जगद््ब्रह्मसामानाधिकरण्यनिर्वाहे सम्भवति सति बाधोपचारस्वरूपैक्यपक्षा,
वैदिकैर्बहिष्कार्याः इति ।।
8
अष्टमो मन्त्रः
स पर्यगाच्छुक्रमकायमव्रणमस्नाविरँ शुद्धमपापविद्धम् ।
कविर्मनीषी परिभूस्स्वयम्भूर्याथातथ्यतोऽर्थान्
व्यदधाच्छाश्वतीभ्यस्समाभ्यः ।।8।।
B.8
ईशावास्यप्रकाशिका
"	पुनरप्येनम् ईशेशितव्यतत्त्ववेदिनं वेदितव्येश्वरस्वरूपशोधनेन च विशिंषन् ध्यानयोगादिकमपि"
उपदिशति - स पर्यगात् इति ।
"	सः - सर्वभूतान्तरात्मभूतब्रह्मदर्शी, पर्यगात् - पर्यगच्छत्, प्राप्नुयादित्यर्थः,"
ब्रह्मविदाप्नोति परम् (तै.आन.1-2) इति न्यायात् । यद्वा, समाधिलब्धेन अनुभवेन उपलब्धवान्
इति सिद्धानुवादः । अत्र ब्रह्म समश्नुते (क.उ.6-14) इतिवत् । शुक्रम् - अवदातम्, स्वप्रकाशरूपमित्यर्थः
। अकायम् - सर्वशरीरकमपि कर्मकृतहेयशरीररहितमित्यर्थः । न तस्य प्राकृता मूर्तिर्मांसमेदोऽस्थिसम्भवा
(वरा.पु.75-41) इति हेयशरीरस्यैवान्यत्र प्रतिषेधदर्शनात्, न तु दिव्यमंगल-     विग्रहरहितमित्यर्थः
। यत्ते रूपं कल्याणतमं तत्ते पश्यामि (ई.उ.16) य एषोऽन्तरादित्ये हिरण्मयः पुरुषो
दृश्यते (छां.उ.1-6-6) आदित्यवर्णं तमसः परस्तात् (श्वे.उ.3-8) इत्यादिना उपनिषत्प्रसिद्धस्य
अप्राकृतदिव्यविग्रहस्य इह निषेधायोगात् इति भावः ।
अव्रणम् - कर्मायत्तशरीराभावादेव अक्षतम्, अस्नाविरम् - स्नायुः सिरा यस्मिन् विद्यते
तत् स्नाविरम्, स्नाविरं न भवति इति अस्नाविरम्, शुद्धम् - अनाघ्राताज्ञानादिदोषगन्धम्
अशनायादिषडूर्मिरहितं च, अपापविद्धम् - अज्ञानादेः कार्यभूतैः कारणभूतैश्च पुण्यपापरूपकर्मभिः
अनालीढमित्यर्थः । न शोको न सुकृतं न दुष्कृतम् इत्यारभ्य सर्वे पाप्मानोऽतो निवर्तन्ते
(छां.उ.8-4-1) इति पापशब्देन उपसंहारदर्शनात् स्वर्गादिहेतुभूतपुण्य-  विशेषस्यापि इह
पापशब्देन संग्रहणम् इति भावः । एवम् अशेषहेयप्रत्यनीकं परमात्मानं स विद्वान्पर्यगादिति पूर्वेण सम्बन्धः ।
"	एवं रूपः परमात्मा प्राप्यः प्रापक 1उपास्यश्च यस्य तं ब्रह्मविदं विशिनष्टि कविः -"
व्यसादिवत्परमपुरुषतत्स्वरूपतद्विभूतितत्कल्याणगुणादिप्रकाशकप्रबन्ध- रूपाणां निर्माता
इत्यर्थः । अथवा कविः - क्रान्तदर्शी, योगाभ्यासविधुरमनसा दुर्दर्शे परिशुद्धजीवात्मस्वरूपे
अतिविशदाविच्छिन्नधारास्मृतिरूपज्ञानयोगनिष्ठ इत्यर्थः । कर्मयोगस्तु कुर्वन्नेवेह कर्माणि
(ई.उ.2) इति श्लोकेन पुरस्तादेवोक्तः । अथ ज्ञानयोगसाध्यं प्रत्यगात्मसाक्षात्कारहेतुभूतं
जीवात्मयोगमाह - मनीषी इति । मनस ईशित्री बुद्धिर्मनीषा, तद्वान् मनीषी, सौन्दर्यसौशील्यादिभगवद््गुणानां
स्मृत्यभ्यासेन अन्यविषयवैराग्येण च निगृहीतान्तःकरण इत्यर्थः । तथा च गीयते-
"	असंशयं महाबाहो मनो दुर्निग्रहं चलम् ।"
"	अभ्यासेन च कौन्तेय वैराग्येण च गृह्यते ।। (भ.गी.6-35)"
इति । निरतिशयसुखरूपस्वात्मसाक्षात्काराय स्वात्मनि मनः प्रणिधानक्रियारूप-   योगाभ्यासपरः
इति भावः । परिभूः - कामक्रोधादीन् दुर्जयान् अरातीन् परिभवतीति परिभूः । अनेन विरोधिनिवृत्तिरूपयोगांगसेवनमुक्तम्
। योगाभ्या-    सफलमाह स्वयम्भूः - अन्यनिरपेक्षसत्ताकः, नित्यनिरतिशयसुखरूपतया स्वात्मदर्शीति
यावत् । याथातथ्यतोऽर्थान्व्यदधात् - यथावद्विविच्य अर्थान् - प्रणवार्थान् तस्य वाचक
ः प्रणवः (पा.यो.सू.1-27) तज्जपस्तदर्थभावनम् (पा.यो.सू.28) इति सूत्रोक्तान् व्यदधात्-
हृदयेन धृतवान् इत्यर्थः ।  अर्थान् - मोक्षतदुपायतद्विरोधिप्रभृतीन््सर्वान्पदार्थान्,
शाश्वतीभ्यस्समाभ्यः - यावद््ब्रह्म- प्राप्तीत्यर्थः । यथातथ्यतः - यथावत्, व्यदधात्
- विविच्य हृदयेन धृतवान्, सर्वप्रत्यहशमनार्थमिति भावः ।
"	अथवा - शुक्रम् इत्यादि द्वितीयान्तपदजातं परिशुद्धजीवपरम् । तमपि स"
परमात्मा पर्यगात् परितो व्याप्य स्थित इति प्रथमान्तपदजातं परमात्मपरं योजनीयम् । तथा
हि कविः - स्वतस्सर्वदर्शी श्रीपांचरात्रादिप्रणेता वा, मनीषी - मनःप्रभृतीनां जीवकरणानां
नियन्ता,परितो भवतीति परिभूः - सर्वव्यापी, स्वयमेव भवति उद््भवतीति स्वयम्भूः - बहुधा
विजायते (पु.सू.) इत्यादि प्रसिद्धावतारशालीत्यर्थः । अत्र कविः इत्यादिना कल्याणगुणविधानात्
छान्दोग्ये एष आत्माऽपहतपाप्मा विजरो विमृत्युर्विशोको विजिघत्सोऽपिपासः (छां.उ.8-1-5)
इति कल्याणगुणविधानाच्च, निर्गुणम् (आत्मोपनिषत्) निरंजनम् (श्वे.उ.6-19) इत्यादि सामान्यनिषेधस्य हेयगुणनिषेधपरत्वं
सुगमम् । याथातथ्यत इत्यादि । अर्थान् - कार्यपदार्थान्, शाश्वतीभ्यस्समाभ्यः - यावद्विलयमवस्थातुम्
याथातथ्यतः - यथावत् व्यदधात् - विविच्य उत्पादितवान्, न पुनरैन्द्रजालिकवत् केवलं प्रकाशितवान् इति भावः ।
9
नवमो मन्त्रः
अन्धं तमः प्रविशन्ति येऽविद्यामुपासते ।
ततो भूय इव ते तमो य उ विद्यायाँ रताः ।।9।।
B.9
ईशावास्यप्रकाशिका
"	एवं विचित्रशक्तिकपरमात्मविषयां कर्मयोगाद्यंगिकां"
विद्यामुपदिश्य अनन्तरं त्रिभिश्श्लोकैः
केवलकर्मावलम्बिनः केवलविद्यावलम्बिनश्च पुरुषान्विनिन्दन् वर्णाश्रमधर्मानुगृहीतया
विद्ययैव निश्श्रेयसावाप्तिमाह - अन्धं तमः प्रविशन्ति इत्यादिना ।।
"	बृहदारण्यके चायं मन्त्रः पठितः । ये - भोगैश्वर्यप्रसक्ताः, अविद्याम् - विद्यान्यां"
क्रियां केवलकर्म इत्यर्थः । विद्याविधुरं कर्मेति यावत् । अविद्या कर्मसंज्ञान्या तृतीय
शक्तिरिष्यते (वि.पु.6-7-61) इति स्मृतेः । उपासते - एकान्तमनसोऽनतिष्ठन्ति; ते अन्धं
तमः - अतिगाढ तमः अज्ञानमित्यर्थः । त्रिवर्गाभिषड्गान्नान्तरीयं नारकं
तमो वा । अधीयते च आथर्वणिकाः -
"	प्लवा ह्येते अदृढा यज्ञरूपा अष्टादशोक्तमवरं येषु कर्म ।"
"	एतच्छ्रेयो येऽभिनन्दन्ति मूढा जरामृत्यू ते पुनरेवापि यन्ति । (मुं.उ. 1-2-7) इति ।"
"	य उ विद्यायां रताः - उकार उत्तरपदेनान्वेतव्यः । ये - स्वाधिकारोचितकर्मपरित्यागेन"
विद्यायामेव रताः - ते ततः - कर्ममात्रनिष्ठप्राप्य अन्धतमसात्, भूय इव तमः - अधिकम्
अज्ञानं विशन्ति । इव शब्दः तमसः इयत्ताया दुर्ग्रहत्वं द्योतयति ।।
10
दशमो मन्त्रः
अन्यदेवाहुर्विद्ययाऽन्यदाहुरविद्यया ।
इति शुश्रुम धीराणां ये नस्त1द्विचचक्षिरे ।।10।।
B.10
ईशावास्यप्रकाशिका
"	किं तर्हिमोक्षसाधनमित्यत्राह - अन्यदेवाहुः इति । विद्यया इति पंचम्यर्थे तृतीया,"
यथाश्रुतत्वे अन्यशब्दानन्वयात्, अन्यदेवाहुस्सम्भवात् (ई.उ.13) इति वक्ष्यमाणानुसाराच्च
। तथा विद्यायाः -कर्मरहितविद्यातः, अन्यत् - मोक्षसाधनम् इत्याहुः । उपनिषद इति शेषः
। अविद्यया - इति पूर्ववत् पंचम्यर्थे तृतीया । अविद्यातः ब्रह्मज्ञानविधुरकर्मणश्च
अन्यदेव मोक्षसाधनम् इत्याहुः । उपनिषद्् इति भावः ।
"	पूर्वपूर्वसम्प्रदायसिद्धोऽर्थोऽयमस्माकम् इत्याह -इति शुश्रुम इति । ये - पूर्वाचार्याः"
नः - प्रणिपातादिभिः सम्यगुपसन्नानाम् अस्माकम्, तत् - मोक्षसाधनम्, विचचक्षिरे - विविच्य
उपादिशन्, तेषां धीराणाम् - धीमताम् । पंचम्यर्थे षष्ठी । तेभ्यो धीरेभ्य इति योजनीयम्,
नटस्य श्रृणोति इतिवत् । नटाच्छुणोति इत्यर्थः । इति शुश्रुम एवं प्रकारम् अश्रौष्म ।
"	ननु - परोक्ष एवार्थे लिड््विधानात् शुश्रुम इति लिडुत्तमपुरुषो न घटत इति चेत् - मैवम्"
; ब्रह्मविद्याया दुरवगाहत्वेन निश्शेषग्रहणम् अस्माभिः न कृतम् इत्यभिप्रायं कृत्वा
लिडुत्तमस्योपपत्तेः इत्याहुः ।।
11
एकादशो मन्त्रः
विद्यां चाविद्यां च यस्तद्वेदोभयं सह।
अविद्यया मृत्युं तीर्त्वा विद्ययाऽमृतमश्नुते ।। 11 ।।
B.11
ईशावास्यप्रकाशिका
"	 अन्यत्् इति सामान्येनोक्तं मोक्षसाधनं विवृणोति विद्यांचाविद्यां"
"च इति। 	कुर्वन्नेवेह"
कर्माणि इति श्लोके कर्मयोगस्य प्रत्यगात्मदर्शनद्वारा परभक्तयुत्पादकत्वम् उक्तम्,
इह तु उत्पन्नभक्तियोगेन विदुषा पूर्वोक्तकर्मयोगवेषं परित्यज्य अहरहरनुष्टीयमानानां
नित्यनैमित्तिककर्मणां कल्मषनिबर्हणद्वारा भक्तियोगोपचायकत्वम्
उच्यते,सहशब्दस्वारस्यात्। अतो न पुनरुक्तता।
"	यः - यथावस्थितविद्योपदेशवान्। विद्याम् -"
ब्रह््मोपासनरूपाम्। अविद्याम्- तदंगभुतकर्मात्मिकां
च एतदुभयम्। सहवेद- अंगांगिभावेन सह अनुष्ठेयं वेद
इत्यर्थः। अत्र अविद्याशब्दः क्षत्रियविषयकाब्राह््मणशब्दवत्
तदन्यवृत्त्या विद्यांगकर्मविषय इति भावः। अविद्यया - विद्यांगरूपतया चोदितेन कर्मणा,
मृत्युम् -विद्योत्पत्तिप्रतिबन्धकभूतं पुण्यपापरूपं प्राक्तनं कर्म। तीर्त्वा-निरवशेषमुल्लंघ्य
विद्यया-परमात्मोपासनरूपया ।अमृतसश्नुते - मोक्षं प्राप्नोति इत्यर्थः। तीर्त्वा  इत्यत्र
उपायविरोधितरणम् उच्यते। अमृतमश्नुते इति तु उपेयब्रह््मप्राप्तिविरोधिभूतेभ्यः
सर्वपापेभ्यो मोक्ष इति भेदः।
(उपबृम्हणविवरणम्)
"	एवं च सति - इयाज सोऽपि सुबहून्यज्ञान् ज्ञानव्यपाश्रयः ।"
"	ब्रह््मविद्यामधिष्ठाय तर्तुं मृत्युमविद्यया ।। (वि.पु.6-6-12)"
ज्ञानव्यपाश्रयः - शास्त्रश्रवणजन्यब्रह्मज्ञानवान् । 1सः1 -
जनकोऽपि ब्रह््मविद्याम्-निदिध्यासनरूपाम्।
अधिष्ठाय-- फलत्वेन आश्रित्येत्यर्थः; भक्तियोगोत्पत्तिं कामयमान इति यावत्। मृत्युं
- भक्त्युत्पत्तिविरोधि प्राचीनं कर्मजातम्, अविद्यया - अनभिसंहितफलेन विद्यांगकर्मणा,
तर्तुं -व्यपोहितुम्, सुबहून्  यज्ञान् -ज्योतिष्टोमादिकान् इयाज - अकरोत् इत्यर्थः।
पाकं पपाच इतिवत् । यथा - कषायपक्तिः कर्माणि ज्ञानं तु परमा गतिः
(म.भा.शां.276)परमभगवदाराधनरूपाणि
इति अनभिसंहितस्वर्गादिफलानि कर्माणि कषायस्य उभयविधपापस्य तज्जन्यरागद्वेषादेर्वा
पक्तिः विनाशकारणानि।
ज्ञानं तु परमागतिः परमागतिसाधनमित्यर्थः । उभयत्रापि कारणे कार्योपचारः।
*1 विष्णुपुराणश्लोके सः इति केशिध्वजो विवक्षितः। तस्यात्र जनकत्वेन  उभयत्रापिः निर्देशः
निमिवंशीयानां सर्वेषां राज्ञां जनकत्वेनैव व्यवहारादिति समाधेयम्। खाण्डिक्यकेशिध्वजौ
निमिकुलोदभवविति विष्णुपुराणे।।
"	कषाये कर्मभिः पक्वे ततो ज्ञानं प्रवर्तते। (म.भा.शां.276)"
"	तपो विद्या च विप्रस्य निश्श्रेयसकरावुभौ।"
"	तपसा कल्मषं हन्ति विद्ययाऽमृतश्नुते ।। (म.स्मृ.12-104)"
इत्यादीन्युपबृम्हणशतानि सुसंगतानि भवेयुः ।।
12
द्वादशो मन्त्रः
अन्ध तमः प्रविशन्ति येऽसम्भूतिमुपासते ।
ततो भूय इव ते तमो य उ सम्भूत्याँ रताः ।। 12।।
(सम्भूत्यसम्भूत्योरेकैकस्यानुष्ठाने दोषः)
B.12
कू.भा.-एवं समाधिनिष्पत्तेः अनभिसंहितफलनित्यनैमित्तिककर्मसाध्यत्वमुपदिश्य अनन्तरं
त्रिभिश्श्लोकैः निषिद्धनिवृत्तिरूपयोगांगसाध्यत्वमाह । तत्र
प्रथमं पूर्ववदेकैकमात्रनिष्ठान्विनिन्दति
- अन्धं तमः प्रविशन्ति इति ।
(सम्भूतिविनाशयोरेकैकस्योपासनस्य त्याज्यता)
एतमितः प्रेत्याभिसम्भवितास्मि (छां.उ. 3-14-4) ब्रह्मलोकम् अभिसम्भवामि (छां.उ.8-13-1)
इत्यादिषु प्रप्तिरूपा अनुभूतिः सम्भूतिशब्देन उक्ता । इह तु 1समाधिरूपा सा सम्भूतिशब्देन
उच्यते । असम्भूतिशब्दस्तु समाधिरूपां सम्भूत्यन्यां समाध्यंगभूतां निषिद्धनिवृत्तिमाह
। सम्भूतिं च विनाशं च इत्युत्तरत्र विनाशशब्देनासम्बूतेरनुवादात् । तथा च ये - विद्याधिकारिणः
असम्भूतिमेव मानदम्भहिंसास्तेयादीनां योगविरुद्धानां निवृत्तिमेवोपासते- निवृत्तिमात्रनिष्ठाः
इत्यर्थः ; ते अन्धंतमः प्रविशन्ति इति पूर्ववदर्थः । ये पुनस्सामाधिरूपसम्भूत्यामेव
"रताः, ते ततो भूय इव- बहुतरमिव तमः प्रविशन्तीत्यर्थः ।।	"
13
त्रयोदशो मन्त्रः
अन्यदेवाहुस्सम्भवात् अन्यदाहुरसम्भवात् ।
इति शुश्रुम धीराणां ये नस्तद्वयाचचक्षिरे ।। 13।।
B.13
प्र.- किं तर्हि मोक्षसाधनमित्यत्राह - अन्यदेवाहुः इति । सम्भवात् - सम्भूतेः, असम्भवात्,
असम्भूतेरित्यर्थः । केवलात्सम्भवादसम्भवाच्च अन्यदेव मोक्षसाधनम् इत्युपनिषद आहुः ।
लिडुत्तमः पूर्ववत् । स्पटमवशिष्टम् ।।
14
चतुर्दशो मन्त्रः
सम्भूतिं च विनाशं च यस्तद्वेदोभयँ सह ।
विनाशेन मृत्युं तीर्त्वा सम्भूत्याऽमृतमश्नुते ।।14।।
(दम्भादिविनाशांगकसम्भूत्या अमृतत्वप्राप्तिः)
B.14
प्र.-अन्यत् इत्युक्तं विवृणोति -- सम्भूतिं च इति । सम्भूतिं च - समाधिरूप ब्रह्मानुभूतिं
च, विनाशं च - मानदम्भहिंसास्तेयबहिर्मुखेन्द्रियवृत्तिविशेषरूपाः ये योगविरोधिनः, तेषां
विनाशं वर्जनं चेत्येतदुभयं यो विद्वान् अंगांगिभावेन सह वेद, विनाशेन - निषेव्यमाणेनेति
शेषः । विरोधिनिवृत्तिरूपयोगांगसेवनेन इत्यर्थः । मृत्युम्- समाधिविरोधिपापम् ; तीर्त्वा
- अपाकृत्य, निष्पन्नया सम्भूत्या अमृतम्
अश्नुते - प्राप्तिरूपां सम्भूतिमेव अश्नुत इति भावः ।
(पूर्वोक्तानुसन्धाने श्रुतिप्रामाण्यम्)
अयमेव दम्भादिविनाशो बृहदारण्यके तस्माद््ब्राह्मणः पाण्डित्यं निर्विद्य बाल्येन
तिष्ठासेत् (बृ.उ.5-5-1) इति बाल्यशब्देन विद्यांगतया विहितः । अत्र सम्भूतिविनाशशब्दाभ्यां
सृष्टिप्रलयविवक्षया कार्यहिरण्यगर्भस्य अव्याकृतप्रधानस्य च
उपासनं विधीयत इति शांकरव्याख्यानमनुपपन्नम्,
तथा सति मृत्युतरणामृतत्वप्राप्तिरूपफलवचनानौचित्यात् इति ।।
15
पञ्चदशो मन्त्रः
हिरण्मयेन पात्रेण सत्यस्यापिहितं मुखम् ।
तत्त्वं पूषन्नपावृणु सत्यधर्माय दृष्टये ।। 15।।
B.15
"	प्र.-एवमाचार्यः सांगभक्तियोगमुपदिश्य अथ तन्निष्ठस्य अनुसन्धेयं मन्त्रद्वयम् उपदिशति"
। तत्र प्रथमेन मन्त्रेण पूषशब्दविवक्षितं भगवन्तं प्रति प्रस्तुतां समाधिप्रतिब्नधकनिवृत्तिं
प्रार्थयते हिरण्मयेन इति ।
"	हे पूषन् - आदित्यान्तर्यामिन् ! य आदित्ये तिष्ठन् (बृ.उ.5-7-13) इत्यारभ्य य आदित्यमन्तरो"
यमयति (बृ.उ.5-7-13) इति श्रुतेः ; 1शास्त्रदृष्ट््या
तूपदेशो वामदेववत् (ब्र.सू.1-1-31) इति न्यायाच्च ।
"	यद्वा, पूषन् ! आश्रितपोषणस्वभाव ! इत्यर्थः । 2 साक्षादप्यविरोधं जैमिनिः  (ब्र.सू.1-2-29)"
इति सूत्रितत्वात् । सत्यस्य - सत्यशब्देन अत्र प्रकृत्यादिवत् स्वरूपविकाररहितो जीवात्मोच्यते
। सत्यं चानृतं च सत्यमभवत् (तै.आन.6-3) इत्यादिषुजीवेऽपिसत्यशब्दप्रयोगात् । तस्य
मुखम्- मुखवत् अनेकेन्द्रियावष्टम्भतया मुखमदृशं मन इत्यर्थः । हिरण्मयेन -हिरण्मयसदृशेन,
कर्माधीनभोग्यवर्गेणेति यावत् । पात्रेण - परमात्मविषयकवृत्तिप्रतिरोधकेन अपिहितम्-
छादितम्, हृदिर्निहते परमात्मविषये निरुद्धवृत्तिकं जातमित्यर्थः। तत् - जीवस्य मुखस्थानीयं
मनः त्वम् । हृषीकाणामीशः त्वम् अपावृणु - निरस्ततिरोधानं कुरु इत्यर्थः । तत्कस्य हेतोः
? तत्राह-सत्यधर्माय -सत्यस्य जीवस्य धर्मभूतायै दृष्टये । दृष्टि-दर्शनम्, त्वद्दर्शनायेति भावः ।।
(वेद उपासते इत्यादि परयोजनापूर्वकम् उपासनमन्त्रप्रतिपादनम्)
16
षोडशो मन्त्रः
पूषन्नेकर्षे यम सूर्य प्राजाप्तय व्यूह रश्मीन् समूह तेजः ।
यत्ते रूपं कल्याणतमं तत्ते पश्यामि योऽसावसौ पुरुषस्सोऽहमस्मि ।।16।।
B.16
"	प्र.-पुनरपि तया दृष्टया द्रष्टव्यं विशिंषन् दर्शनं तत्साधनं  चाभ्यर्थयते- पूषन् इति ।"
"	पूषन् - आश्रितपोषक । एकश्चासावृषिश्च एकर्षिः -"
अद्वियोऽतीन्द्रियार्थद्रष्टा । नान्योऽतोऽस्ति
द्रष्टा (बृ.उ.5-7-23) इति श्रुतेः ।
यम- यमयति सर्वान् इति यमः, सर्वान्तर्यामिन् । यः पृथिवीमन्तरो यमयति - - - - - य आत्मानमन्तरो
यमयति (शत.ब्रा.14-5-7.30) इत्यादिश्रुतेः । सूर्य- स्वभक्तबुद्धीनां सुष्ठु प्रेरक
। प्राजापत्य - प्रजापतिः चतुर्मुखः, तस्य सुताः प्राजापत्याः, तेषामन्तर्यामिन् । यद्वा-
प्रजापतिरेव प्राजापत्यः, वैश्वानर इतिवत्, विश्वानर एव हि वैश्वानरः;  तथा च प्रजानां
पतिरिति व्युत्पत्त्या प्रजापतिः विष्णुः प्रजापतिश्चरति गर्भे अन्तः (तै.ना.1-1) इति
श्रुतेः । व्यूह रश्मीन्- भवदीयदिव्यरूपदर्शनानुपययुक्तान् स्वोग्ररशमीन्, व्यूह - व्यपोह
विगमयेत्यर्थः । यत्तु दर्शनौपयिकं प्रभात्मकं सौम्यं तेजः - तत् समूह - समूहीकुरु ।
तत्किमर्थमित्याशंक्य अर्जुनादिवद््द्रष्टुमिच्छामि ते रूपमित्याह - यत् इति । आदित्यवर्णं तमसः
परस्तात् (पु.सू.) इत्यादिषु प्रसिद्धमित्यर्थः । ते - आनन्दोब्रह्म (तै.भृ.2-1) इति
निरतिशयभोग्यस्य तव अतिकल्याणतमं  सौन्दर्यादिगुणातिशयेन
प्रियतमं सर्वेभ्यः कल्याणगुणेभ्योऽतिशयितं
कल्याणं च शुभाश्रयभूतमित्यर्थः । ते - यद्दिव्यं रूपं तत् पश्यामि- पश्येयमिति लिङर्थो
ग्राह्यः । लकारव्यत्ययश्छान्दसः । द्रष्टुमिच्छामि इति भावः ।
(भगवद्धिग्रहस्य दिव्यत्वम्)
"	अकायमव्रणम् (ई.उ.8) अशरीरं शरीरेषु (क.उ.2-22) अपाणिपादो जवनोग्रहीता (श्वे.उ.3-19)"
इत्यादि सामान्यवचनानि, अजायमानः (पु.सू) अजोऽपि सन्नव्ययात्मा (भ.गी.4-6) न चास्य
प्राकृता मूर्तिः (वरा.पु.75-42) इत्यादि विशेषवचनसिद्धहेयशरीरप्रतिषेधपरणि ।
"	ननु यत्ते रूपं कल्याणतमं य एषोऽन्तरादित्ये हिरण्मयः पुरुषः (छां.उ.1-6-6) ईशावास्यमिदं"
सर्वम् (ई.उ.1) पतिं विश्वस्यात्मेश्वरम् (तै.ना.) सर्वकर्मा सर्वगन्धः (छां.उ.3-14-2)
स्वाभाविकी ज्ञानबलक्रिया च (श्वे.उ.6-8) तस्य ह वा एतस्य ब्रह्मणो नाम सत्यमिति (छां.उ.8-3-4)
तस्योदिति नाम (छां.उ.1-6-7) इत्यादिभिः शास्त्रैर्गुणविग्रहादयो
ब्रह्मणोऽपि विधीयन्ते ; निगुर्णम्
(आत्मोपनिषत्) निरञ्जनम् (श्वे.उ.6-19) अविकाराय (वि.पु.1-2-1) अकायमव्रणम् (ई.उ.8)
नेह नानास्ति किंचन (क.उ.4-11)निष्कलं निष्क्रियम् (श्वे.उ.6-19) अगोत्रमवर्णम् (मु.उ.1-1-6)
अगोत्रमिति - अनामकमित्यर्थः । एवमादिभिश्शास्त्रैः गुणादयः प्रतिषिध्यन्ते । तथा च
विधिप्रतिषेधयोः विरोधादन्यतरबाधोऽवश्यंभावी, तत्र निषेधस्य प्रसक्तिपूर्वकतया पश्चात्प्रवृत्तं
प्रतिषेधशास्त्रम1पच्छेदाधिकरणन्यायेन प्रबलम् । अतः प्रतिषेधबलेन गुणादिविधयः सर्वे
बाधिताः । ततश्च अविद्याख्यदोषपरिकल्पिता गुणविग्रहादयो मिथ्याभूता इति ।
"	तदिदमनादरणियम् 1पशुच्छागनयेन, 2उत्सर्गापवादनयेन च विधिनिषेधयोः भिन्नविषयत्वोपपादनेन"
तयोर्विरोधगन्धाभावात् । विधीनां
प्रतिषेधबाध्यत्वानुपपत्ते । तदुक्तं वरदाचार्येस्तत्त्वसारे -
"	3यद््ब्रह्मणो गुणविकारशरीरभेदकर्मादिगोचरविधिप्रतिषेधवाचः ।"
अन्योन्यभिन्नविषया नविरोधगन्धमर्हन्ति तन्न विधयःप्रतिषेधबाध्याः।।(त.सा.69) इति ।
"	अथ अन्तर्यामिणम् अहंग्रहेणानुसन्धत्ते - योऽसावसौ पुरुषस्सोऽहमस्मि इति । असावसाविति"
वीप्सा आदरार्था । यद्वा - अदश्शब्दौ विभज्य यत्तच्छब्दाभ्याम् अन्वेतव्यौ । कथमिति
चेत् - इत्थं - योऽसौ पुरुषः, अहं सोऽसावस्मीति ।
(पुरुषशब्दस्य परमात्मार्थकत्वस्थापनम्)
"	यद्यपि पुरुषशब्दः प्रकृतिं पुरुषं चैव विध्यनादि उभावपि (भ.गी.13-19) योगोयोगविदां"
नेता प्रधानपुरुषेश्वरः (वि.स.3) इत्यादिषु जीववाचितया प्रसिद्धः ;  तथापि तेनेदं पूर्णं
पुरुषेण सर्वम् (श्वे.उ.1-1-7) पूर्वमेवाहमिहासमिति तत्पुरुषस्य पुरुषत्वम् (तै.आर.1-23)
महान् प्रभुर्वै पुरुषस्सत्त्वस्यैष प्रवर्तकः (श्वे.उ.3-12)
इत्यादिश्रुत्या पूर्णत्वपूर्वसत्त्वादिगुणकसर्ववेदपठितपुरुषसूक्तादिप्रसिद्धो
महापुरुष एव इह पुरुषशब्देन विवक्षितः ।
(जीवब्रह्मणोस्सामानाधिकरण्यम्)
"	ननु योऽसौ पुरुषस्सोऽसावहमस्मि (म.स्मृ.1-7) इति कथं सामानाधिकरण्यम्, अहंपदार्थस्य"
जीवात्मनः परमपुरुषाद््भिन्नत्वात् इति चेत् न - अहंशब्देनापि अस्मदर्थान्तर्यामिण एवाभिधानेन
अहं स इति निर्देशस्य सुसंगतत्वात् । ननु च अहंशब्दस्य
प्रत्यगर्थान्तर्यामिपरत्वे सोऽस्मीत्युत्तमपुरुषो
न घटते, नहि मदन्तर्यामी परमपुरुषोऽस्मीति अन्वयो युज्यते -
इति चेत् उच्यते । मदन्तर्यामीत्यादिशब्दान्तरेणोपस्थापिते
प्रत्यगर्थान्तर्यामिणि उत्तमपुरुषान्वयासम्भ- वेऽपि अहमित्यस्मत्पदोपस्थापिते
तस्मिन्नुत्तमपुरुषान्वयो
युज्यत एव। तथा हि पाणिनिसूत्रम् अस्मद्युत्तमः (पा.सू.1-4-107) इति । प्रत्यगर्थबोधकास्मच्छब्दोप-
पदे उत्तमपुरुषो, भवतीत्यर्थः । न पुनरस्मच्छब्दस्य प्रत्यगर्थद्वारा
परमात्मपर्यन्ततायामुत्तमनिवृत्तिरिति,
अधिकंतुप्रविष्टं न तु तद्धानिकरम् इति न्यायात् ।
"	एवं तत्त्वमसि (छां.उ.6-8-7) इत्यादिष्वपि असीति"
मध्यमपुरुषो निर्वाह्यः;  त्वंपदेनाभिमुखचेतनद्वारैव
तदन्तर्यामिणोऽभिधानाभ्युपगमात् । तत्रापि युष्मद्युपपदे समानाधिकरणे स्थानिन्यपि मध्यमः
(पा.सू.1-4-105) इत्येतावदेव हि स्मर्यते । न तु युष्मच्छब्दस्य स्वाभिमुखचेतनद्वारा
तदन्तर्यामिपर्यन्तत्वे मध्यमनिवृत्तिपरि ।
(अद्वैतिनां मते मध्यमोत्तमपुरुषानुपपत्तिः)
"	ये तु तत्त्वमसि (छां.उ.6-8-7) सोऽहमस्मि (छां.उ.4-11-1)"
इत्यादावहंत्वमादिशब्दे युष्मदस्मदर्थपरित्यागेन
निर्विशेषचिन्मात्रस्वरूपैक्यमेव वाक्यवेद्यमाहुः, तानेव तत्त्वमसि (छां.उ.6-8-7) इत्यादिवाक्योषु
असिरिव सोऽहमस्मि इति वाक्यस्थास्मिरपि खण्डयति । श्रोतर्यनुसन्धातरि च युष्मदस्मदी
हि तै ः परित्यक्ते । न हि तेषामसिना कश्चित्प्रतिबोधनीयोऽस्ति,
न च कश्चिदस्मिना विशिष्यानुसन्धेयः ।
"	ननु प्रकृते युष्मदस्मदर्थयोः अविवक्षायामपि तयोः"
व्युत्पन्नयुष्मदस्मच्छब्दोपपदमात्रोपजीवनेन
अस्मत्पक्षेऽपि क्वचिन्मध्यमोत्तमयोरुपप- त्तिरिति चेन्न, ततोऽप्यपरित्यक्तप्रवृत्तिनिमित्तकस्य
अस्माकं निर्वहणस्यैवानुसर्तुमुचितत्वात् ।
"	अपरेत्वाहुः योऽसावसौ पुरुषस्सोऽहमस्मि इत्यत्र पुरुषशब्देन परमपुरुषो न विवक्षणीयः,"
तथा सति अस्मीत्युत्तमस्य पुरुषः 1इत्याख्यायाः सोऽहम् इति च सामानाधिकरण्यस्य क्लेशेन
निर्वाह्यत्वात् । ततो वरमत्र पुरुषशब्दस्य परिशुद्धजीवात्मपरत्वम् आश्रयितुम् । एवं
च सति यः पुरुषो मुक्तदशाभाव्याकारः परिशुद्धजीवात्मा सोऽहमस्मीत्यन्वयात् उत्तमस्य
पुरुषः इत्याख्यायाः सामानाधिकरण्यस्य च अतिस्वरसो निर्वाह इति ।
"	नायं पक्षस्साधुः - तथा भवत्वेवमिह निर्वहणं, तथापि तत्त्वमसि (छां.उ.6-8-7) इत्यत्र"
तत्पदस्य त्वं वा अहमस्मि भगवो देवते अहं वै त्वमसि (वरा.उ.2-34) इत्यादिषु त्वंपदस्य
च परदेवतावाचकत्वेन त्वदुक्तनिर्वाहस्य तत्राभावात् अकामेनापि तत्र अस्मदुक्तनिर्वाहस्य
समाश्रयणे तत्समानन्यायतया अत्रापि तस्यैव अनुसर्तुम् उचितत्वात् इति ।
(मध्यमोत्तमपुरुषव्यवस्थासमर्थनम्)
"	स्यादेतत् । त्वं वा अहमस्मि भगवो देवते अहं वै त्वमसि"
(वरा.उ.2-34) इत्यत्र कथं पुरुषव्यवस्था
?  त्वमहं पदयोरुभयोरपि श्रवणात् ।
"	उद्देश्यविषयकमेव युष्मदादिपदम् उपपदत्वेन पाणिनिसूत्राभिमतम्,"
तथा च उद्देश्यसमर्पकोपपदवशादेव
अत्र मध्यमोत्तमयोर्व्यवस्था सिद्धयतीति चेत् - अस्त्वेवमिह समाधानं ; तथापि तत्त््वमसि
(छां.उ.6-8-7) इत्यत्र पुरुषव्यवस्था न घटते, तत्र त्वंपदयोगवत् तत्पदयोगस्यापि सत्त्वात्
। तथा च असीतिवत् अस्तीति प्रथमपुरुषस्यापि प्रसंगः, न ह्यत्रापि त्वंपदम् उद्देश्यसमर्पकं,
येन त्वंपदमेव पुरुषनिमित्तं न तत्पदमपीति व्यवस्था स्यात् ।
"	तथा च तत्त्वमसिनिरूपणावसरे भाष्ये नात्र किंचिदुद्दिश्य किमपि विधीयते (श्री.भा.1-1-1)"
इति । तस्मात् तत्त्वमसि (छां.उ.6-8-7) इतिवत् तत्त्वमस्तीति प्रयोगोऽपि दुर्निवार इति ।
"	अत्रोच्यते - तत्त्वमसि (छां.उ.6-8-7) इत्यत्रापि त्वंपदार्थ"
उद्देश्य एव । ततश्च उद्देश्यविषयकयुष्मत्पदवशात्
तत्र मध्यम एवेति न प्रथमपुरुषप्रसंगः ।
"	नन्वेवं भाष्यविरोध इति चेन्न - भाष्यस्य विधेयांशमात्रनिषेधपरतया"
उद्देश्यांशनिषेधकत्वाभावात्
। तथा हि न ह्येवं भाष्याभिप्रायः, नात्र किंचिदुद्दिश्यते, न च किंचिद्विधीयते इत्यपि ।
"	तर्ह्येवं भाष्याभिप्राये त्वंपदेन किंचिदुद्दिश्यत एव, किन्तूद्दिष्टेन किंचिद्विधीयत"
इति कथमिदवगम्यत इति चेन्न, प्राप्तस्यैव उपसंहारकत्वोपपादकभाष्येणैव विधेयांश एव निषिध्यते
इत्यभिप्रायस्य व्यक्तत्वात् ।
(उपचारपक्षनिराकरणम्)
"	अन्योऽप्याह - त्वं राजासि अहं राजास्मि इत्यादिवत् तादधीन्याद्युपचारविवक्षया तत्त्वमसि"
सोऽहमस्मि (छां.उ.4-11-1)  इत्यादिषु मध्यमोत्तमसामानाधिकरण्यानां सामंजस्यमिति, तदप्युपेक्षणीयमेव
। लोकवेदयोश्चेतनपर्यन्तदेवमनुष्यादिव्यवहारबलेन जातिगुणशब्दवत् मुख्यवृत्त्यैव निर्वाहसम्भवे
उपचारकल्पनस्य अन्याय्यत्वात् इत्यलं विस्तरेण ।।
17
सप्तदशो मन्त्रः
वायुरनिलममृतम्- अथेदं भस्मान्तँ शरीरम् ।
ओं क्रतो स्मर कृतँ स्मर-क्रतो स्मर कृतँ स्मर ।।17।।
(क्रतुस्वरूपे भगवति प्रारब्धपापनिवृत्तिपूर्वकरक्षणप्रार्थना)
B.17
"	प्र.-एवं परावरतत्त्वविवेकपरमनिश्श्रेयससाधनभूतसाङ्गभक्तियोगं"
तन्निष्टस्य अनुसन्धेयमन्त्रद्वयं
च उपदिश्य इदानीं भक्तियोगे ज्ञानशक्त्यादिशून्यतया शरणागतिमवलम्बमानानां
तदनुष्ठानमन्त्रौ उपदिशति ।
(शरणागतिपरतया मन्त्रविवरणम्)
"	1यद्यप्यागमे आचार्यैः इमौ शरणागतिमन्त्राविति  रहस्यत्वात् कण्ठरवेण नाऽभिहितौ ;"
तथापि प्राज्ञानाम् अर्थसामर्थ्यात् यथा तत्परत्वावगमः सुशकः;तथातयोः श्लोकयोः अर्थवर्णनं
कृतम्  । अभाषि च इत्थमन्ते -
व्यक्ताव्यक्ते वाजिनां संहितान्ते व्याख्यामित्थं वाजिवक्त्रप्रसादात् ।
वैश्वामित्रो विश्वमित्रं व्यतानीद्विद्वच्छात्रप्रीतये वेंकटेशः ।। (ई.उ.वे.भा.18) इति ।
अत्र विद्वच्छात्रप्रीतये इत्यनेन स्वप्रबन्धस्य निगूढाभिप्रायत्वं व्यञ्जितम् ।
"	एवमाचार्याभिप्रायविषयत्वात् शरणागतिपरतया मन्त्रद्वयं व्याख्यास्यते । तत्र वायुरनिलम्"
इति प्रथमश्लोकः 2 पूर्वखण्डसमानार्थकः । अग्ने नय (ई.उ.18) इत्यादिश्च अपरश्लोक
उत्तरखण्डसमानार्थकः । तथा च -
प्राप्यस्य ब्रह्मणो रूपं प्राप्तुश्च प्रत्यगात्मनः ।
प्राप्त्युपायं फलं प्राप्तेस्तथा प्राप्तिविरोधि च ।। (हा.सं.)
इत्येवमाद्याः पूर्वोत्तरखण्डयोर्विशोधिता ये पदार्थाः, ये च वाक्यार्थभेदाः,ते सर्वेऽपि
इह पूर्वोत्तरयोः श्लोकयोः अनुसन्धेयाः ।
(ब्रह्मणि आत्मसमर्पणम्)
*3 सर्वोपायविनिर्मुक्तं क्षेत्रज्ञं ब्रह््णि न्यसेत् ।
एतज्ज्ञानं च योगश्च शेषोऽन्यो ग्रन्थविस्तरः ।। (द.स्मृ.)
इत्यादिशास्त्रैः प्रोक्षणादिभिः समिदादिकमिवपरिशुद्धस्वरूपयाथाम्यज्ञानेन
संस्कृत्यैव आत्महविस्समर्पणीयमित्युक्तत्वात् इहापि शरीरेन्द्रियादिभ्यो विविक्तं
स्वात्मानं प्रथमं विशोध्य ब्रह्मणि समर्प्य स्वाधिकारानुगुणमर्थयते - वायुः इति । भोक्ता
भोग्यं प्रेरितारं  च मत्वा (श्वे.उ.1-12) इत्यादिश्रुत्यन्तरप्रसिद्धः चिदचिदीश्वरतत्त्वक्रमः
इहापि द्रष्टव्यः । वायुः - विद्याकर्मानुगुणभगवत्संकल्पवशेन तत्र तत्र गन्तृत्वाद्वायुः
अनेन जीवस्य  अणुपरिमाणत्वं  परमात्माधीनत्वं च सिद्ध्यति ।   वा गति-गन्धनयोः (पा.धा.1050)
इति धातुः । निलयनरहितत्वात्क्वचिदपि व्यवस्थितत्वाभावाच्च अनिलम् । अमृतम् - म्रियमाणेऽपि
देहसन्ताने स्वयममृतं स्वरूपतो धर्मतश्च अविनाशीत्यर्थः। अविनाशी वा अरेऽयमात्मा अनुच्छित्तिधर्मा
(बृ.उ.6-5-14) न विज्ञातुर्विज्ञातेर्विपरिलोपो विद्यते (बृ.उ.6-3-30) न विद्यते उच्छित्तिः
विनाशो यस्य सः अनुच्छित्तिः नित्य इत्यर्थः । अनुच्छित्तिः धर्मो यस्यासावनुच्छित्तिधर्मेति
पुनर्बहुव्रीहिः । नित्यज्ञानवान्  इति भावः । आहुश्च यामुनाचार्याः -
तदेवं चित्स्वभावस्य पुंसः स्वाभाविकी चितिः ।
तत्तत्पदार्थसंसर्गात्तत्तद्वित्तित्वमश्नुते ।। (आ.सि.23)
इति । इदममृतत्वम् अपहतपाप्मत्वादीनामप्युपलक्षणम्, परिशुद्धजीवविषये प्रजा- पतिवाक्ये,
य आत्मापहतपाप्मा विजरो विमृत्युर्विशोको विजिघत्सोऽपिपासस्सत्य  कामस्सत्यसङ्कल्पः
(छां.उ.8-7-1) इति पाठात् । अनिलममृतम् इति पदद्वयमपि पुल्लिंगत्वेन विपरिणेयम्, वायुरिति
पुल्लिंङ्गत्वेनोपक्रमात् ।
"	अत्र वायुश्चान्तरिक्षं च एतदमृतम् (बृ.उ.4-3-3) इत्यादिकं परामृश्य वाय््वादिशब्दानां"
भूतद्वितीयविषयकत्वं नाशङ्कनीयम् ; पूर्वापराभ्याम् असंगतेः, नापि
विशिष्टवृत्त्या वायुगतपरमात्मविषयत्वम्
आशङ्कनीयम् ; नश्वरस्य देहस्य अनन्तरवचनेन तद्वचवृत्तप्रत्यगात्मपरत्वस्यैव न्याय््यत्वात्
। क्षरं प्रधानममृताक्षरं हरः क्षरात्मानावीशते देव एकः (श्वे.उ.1-10) । स्वभोग्यतया
प्रधानं हरतीति हरः जीव इत्यर्थः । क्षरं त्वविद्या ह्यमृतं तु विद्या विद्याविद्ये
ईशते यस्तु सोऽन्यः    (श्वे.उ.5-1) इति श्वेताश्वतरीये भोग्यभोक्तृनियन्त्र्तॄणां
विवेचने अमृतशब्देन प्रत्यगात्मनोऽ 1भिसन्धान दर्शनाच्च अत्रापि अमृतशब्दो जीवात्मपर
इत्येव युक्तम् ।
"	एवं प्रत्यगात्मस्वरूपस्य न जायते म्रियते वा विपश्चित् (क.उ.2-18)"
इत्यादि प्रसिद्धम् अमृतत्वमभिधाय क्षेत्रस्य शरीरस्य मृतत्वम् अवश्यम्भावीत्याह - अथेदं
भस्मान्तं शरीरम् इति । प्रकृतादर्थादर्थान्तरविवक्षयात्राथशब्दः, जिवात्मोत्-
क्रमणानन्तर्यार्थको
वा ; यद्वा कात्स्न्र्यपरः । स्मर्यते च -
ब्रह्मादिषु प्रलीनेषु नष्टे स्थावरजंगमे ।
एकस्तिष्ठति विश्वात्मा स तु नारायणोऽव्ययः ।। (म.भा.सभा.)
इति । भस्मशब्दो दाहाख्यसंस्कारपरः । स खननादेरपि उपलक्षकः । अथवा कलेबरं विट््क्रिमिभस्मसंज्ञितम्
इत्यन्यत्र प्रसिद्धक्रिम्यन्तत्वादेरुपलक्षको भस्मान्तशब्दः । त्यागे कृते क्रव्यादभक्षितं
शरीरं विट््संज्ञितं भवति ; खनने क्रिमिसंज्ञितम् दाहे भस्मसंज्ञितमिति भावः ।
(शरीरस्य भस्मान्तोपदेशे प्रयोजनम्)
"	ननु केषुचिच्छरीरेषु प्रत्यक्ष एव विनाशो दृष्टः ; अविनष्टेष्वपि अन्येषु अनुमानात्"
विनाशित्वं सुनिश्चितम् ; अन्यथा शत्रून्प्रति शस्त्रादिकं
न प्रयुज्यत ; स्वयमपि शत्रुप्रयुक्तशस्त्रशरादिकं
न निवारयेत् । एवं सम्प्रतिपन्नस्य भस्मान्ततादेः इह उपदेशे किं प्रयोजनम् इति चेत्
- उच्यते, आत्मशरीरयोः अमृतत्वमृतत्वरूपविरुद्धधर्मप्रदर्शनेन भेदसमर्थनं तावत् एकं
प्रयोजनम् ; अपथ्यपरिहाररसायनसेवादिभिः किं नित्यत्वं सम्भवेदिति सन्देहापाकरणं द्वितीय्,
स्वदेहेऽपि वैराग्यजननं तृतीयम् ; विनाशहेतौ सति अवश्यं
नश्यतीतिवत् भगवदुपासनादिभिरन्तविनाशस्यापि
सम्भावनाद्योतनं चतुर्थम्, शीघ्रं मोक्षोपाये प्रवर्तितव्यम् इति त्वरासञ्जननं पञ्चमम्
। एवम् उक्तान्यनुक्तानि च प्रयोजनान्तराणि गीताद्वितीयाध्याय  तात्पर्यचन्द्रिकायां
द्रव्टव्यानि ।
(परमात्मवाचकः प्रणवः)
"	एवं भोक्ता भोग्यं प्रेरितारं च मत्वा (श्वे.उ.1-12) इति क्रमेण चिदचिद्विवेकमुक्त्वा"
प्रेरितारं  1प्राकृतं
महापुरुषं प्रणवेन उपादत्ते - ओम् इति । यथा आमनन्त्याथर्वणाः
यः पुनरेतं त्रिमात्रेणोमित्यनेनैवाक्षरेण
परमपुरुषमभिध्यायीत (प्र.उ.5-5) इति । उक्तं च योगानुशासने
क्लेशकर्मविपाकाशयैरपरामृष्टः पुरुषविशेष ईश्वरः
सर्वेषामपि गुरुः कालेनानवच्छेदात् (पा.यो.सू.1-24) तस्य वाचकः प्रणवः (पा.यो.सू.1-27)
इति । आह च सर्वज्ञः ओमित्येव सदा विप्राः पठध्वं ध्यात केशवम् (हरिवं.वि.133-10) इति
। स्वयं चागायत् ओमित्येकाक्षरं ब्रह्म व्याहरन्मामनुस्मरन्
(भ.गी.8-13) इति । एवं सर्वत्र द्रष्टव्यम् ।
"	अथवा शरीरमात्मानं च विविच्य विविक्तमात्मानम् अकारवाच्ये परमपुरुषे समर्पयति - ओम्"
इति । प्रणवस्य आत्मसमर्पणपरत्वम् ओमित्यात्मानं युंजीत (तै.ना.78)
प्रणवो  धनुश्शरो ह्यात्मा ब्रह्म तल्लक्षयमुच्यते ।
*1 अप्रमत्तेन वेद्धव्यं शरवत्तन्मयो भवेत् ।। (मुं.उ.2-2-4)
इत्यादिषु प्रसिद्धम् ।
(भगवदनुग्रहप्रार्थना)
"	अथक्रतुरूपिणं भगवन्तं ज्ञानयज्ञगोचरम् अभिमुखीकुर्वंस्तदनुग्रहंयाचते - क्रतो स्मर"
। क्रतो - ज्योतिष्टोमादिक्रियात्मक, यथाह अहं क्रतुरहं यज्ञः (भ.गी.9-16) इति । यज्ञः
पञ्चमहायज्ञा इत्यर्थः । अथवा क्रतो - भक्तिस्वरूप,
*1. शरीरशब्दे व्युत्पत्तिनिमित्तेति - शीर्यते इति शरीरमिति व्युत्पत्त्या इह विशरणशालित्वं
प्रकरणानुसारतो ग्राह्याम् । अस्मत्सिद्धान्तानुसारेण आधेयत्वाविधेयत्वशेषत्वादिकंयत्
शरीरशब्दप्रवृत्तिनिमित्तं न तदिह ग्राह्याम् प्रकृतानुपयोदात् ।शब्दानां अन्यच्च व्युत्पत्तिनिमित्तं
अन्यदेव च प्रवृत्तिनिमित्तम् । यथा - गच्छतीति गौरिति गोशब्दस्य गमनशालित्वं व्युत्पत्तिनिमित्तमेव
। न तत् - प्रवृत्तिनिमित्तम् । शयाने गवि तत्प्रयोगाभावप्रसंगात् । अतः सास्नादिमत्त्वरूपजातिरेव
प्रवृत्तिनिमित्तमिति सर्वसंप्रतिपन्नम् । उक्तं हि वाक्यपदीये न हि गौः स्वरूपेण गौः
नाप्यगौः गौत्वाभि,म्बन्धात्तु गौः इति । अतः प्रकृते शरीरशब्दस्य
व्युत्पत्तिनिमित्तग्रहणोक्तिरिति भाष्यम् ।।
*2. क्लेशकर्मेति- इदं योगसूत्रम् । क्लेशाः अविद्या- अस्मिता-रागः- द्वेषः- अभिनिवेशश्च-इत्यमी
पंच जीवं क्लेशयन्तीति क्लेशहेतुत्वात् क्लेशत्वोक्तिः ।  कारेण कार्यशब्दोपचारः । आयुर्वै
घृतमितिवत् । कर्माणि च धर्माधर्महेतुभूतनि सम्यहिंसादीनि । अत्रापि पूर्ववदुपचारः ।
तज्जन्यं फलं विपाकः । स च जन्म-आयुः - सुखदुःखभोगरूपः । तदनुगुणाश्च तत्तदात्मनिष्ठाः
वासनाख्यसंस्काराः आशब्देनोच्यन्ते । एतैः अपरामृष्टः- वियुक्तः ईश्वरः इति प्रथमसूत्रार्थः
। स ईश्वरः पूर्वेषां हिरण्यगर्भादियोगयोगप्रवर्तकानामपि गुरुः । प्रथमोपदेष्टा । कालानवच्छेधात्
। हिरण्यगर्भाद्यास्तु शतायुष्ट््वादिरीत्या कालावच्छिन्नाः । ईश्वरस्तु न तथेति सर्वगुरुत्वम्
। इति द्वितीयसूत्रार्थः ।  तृतीयं सूत्रं तु स्पष्टार्थम् ।
*3.सर्वज्ञः इति - शंकर इत्यर्थः । कोशात् - ईश्वरात् ज्ञानमन्विच्छेत् इत्यादिव्यवहाराच्च
। स हि दिव्यसूरिभिरपि नुण््उणर्विल नीलार्् कण्डत्तम्मान् इत्यादिना
सूक्ष्मज्ञानविशेषवत्तया प्रशस्यते ।
*1.स्थिते मनसि इति । अयमत्र पूर्णः श्लोकः -यथा -
स्थिते मनसि सुस्वस्थे शरीरे सति यो नरः ।
"	धातुसाम्ये स्थिते स्मर्ता विश्वरूपं च मामजम् ।। इति ।।"
ततस्तं म्रियमाणं इत्यादिः एतदनन्तरश्लोकः उपरि व्यख्यायामेव दृष्टः । श्लोकयुग्ममिदं
संहत्य वराहचरमश्लोकतया ख्यातम् ।
*1.प्रकरणात् । एवं- क.
*2.एतावन्तं - क.
*1.आगम् अचार्यैः इति । श्रीमद्वेदान्ताचार्यैः स्वविरचिते
ईशवास्यभाष्ये प्रकृतमन्त्रस्थले - इत्यर्थः ।
*2.पूर्वखण्ड-उत्तरखण्ड इति । अत्र पूर्वोत्तरखण्डशब्दाभ्यां पूर्वोक्तवराहचरमश्लोकयुग्मे
पूर्वः उत्थरश्च श्लोकः विवक्षितः ।
*3.सर्वोपायविनिर्मुक्तमिति । अनेन ब्रह्मणि स्वरक्षणभारविन्यासरूपशरणागतेः
पूर्वं सर्वोपायविनिर्मुक्तत्वमुच्यते
। सर्वधर्मान् परित्यज्य इत्यातमनुवादः । तत्र स्नात्वा भुंजीत इत्यत्र स्नानस्य यथा
भोजनं पूर्वांदतया विधिः. तथा सर्वोपायत्यागस्यापि शरणागतेः पूर्वांगतया विधिरेवेति
केषांचित् सम्प्रदायः । सर्वोपायान् परित्यज्य स्थितश्चेत् इति अनुवादमात्रं न विधिरिति
अपरेषां सम्प्रदायः इति बोध्यम् ।
*1.अप्रमत्तेन वेद्धव्यम् इति । मुण्डकोपनिषद््गतोऽयं मन्त्रः प्रपत्तिपर इति सम्प्रदायः
। प्रणवानिसन्धानपूर्वकं ब्रह्मणि स्वरक्षणभरार्पणस्य विधानात्, प्रणवस्य धनुष्ट््वेन
स्वात्मनः शरत्वेन च रूपणं युक्तम् । तथा लक्ष्यब्रह्मवेधनं नाम   -तस्मिन्नात्मार्पणमेव
। तच्च अप्रमत्तेन चित्तेन । अनन्यशेषत्वादिभावबन्धनपरिष्कृतेनेति भावः । फलमिह तन्मयत्वम्
मयट्् अत्र प्राचुर्ये । अपहतपाप्मत्वादिना ब्रह्मणा परमसाम्यपत्तिविवक्ष तदर्थः ।
*1.प्रकृतं - क,ग.
यथाक्रतुरस्मिल्लोके पुरुषो भवति तथेतः प्रेत्य भवति (छां.उ.3-14-1) स क्रतुं कुर्वीत
(छां.उ.3-14-1) एवं क्रतुरहम् (अग्नि.र.10-6-1) इत्यादिषु क्रतुशब्दस्य भक्तियोगेऽपि
प्रयोगदर्शनात् भक्तियोगगोचरे भगवति तच्छब्द उपचारात् इत्याचार्याः । रक्षकस्य भक्तियोगस्थाने
निवेशनं क्रतो ! इति सम्बोधनेन विवक्षितमिति भावः । स्मर - सानुग्रहया बुद्ध्या विषयीकुरु,
स्नेहपूर्णेन मनसा यत् नः स्मरसि केशव  (वरा.च.श्लो) इतिवत् । उक्तं च
भगवता स्थिते मनसि   इत्यारभ्य -
ततस्तं म्रियमाणं तु काष्ठपाषाणसन्निभम् ।
अहं स्मरामि मद््भक्तं नयामि परमां गतिम् ।। (वरा.च.श्लो.) इति ।
"	अत्र स्मरामि नयामि इति पदद्वयस्य क्रतो स्मर अग्ने नय इति । प्रार्थनाद्वयापेक्षया"
प्रतिवचनत्वावगमद्वारा वराहचरमश्लोकद्वयं वायुरनिलममृतम् इत्यादि मन्त्रद्वयोपब्रह्मणमिति
भावः । कृतं स्मर - मत्कृतं यत्किञ्चिदानुकूल्यमनुसन्धाय कृतज्ञस्त्वं मां रक्षेति वा,
*1 एतावदन्तं त्वत्कृतमानुकूल्यं प्रतिसन्धायत्वमेव शेषपूरणं कुरु इति वा भावः । स्मरन्ति
हि जायमानं हि पुरुषम् (म.भा.शां.358) इत्यादि । त्वरातिशयात्
क्रतो स्मर कृतं स्मर इत्यावृत्तिः ।।
18
अष्टादशो मन्त्रः
अग्ने नय सुपथा राये अस्मान् विश्वानि देव वयुनानि विद्वान् ।
युयोध्यस्मज्जुहुराणमेनो भूयिष्ठां ते नम उक्तिं विधेम ।।18।।
B.18
"	प्र.-पुनरपि अग्निनशब्दवाच्यं भगवन्तं प्रति इष्टप्राप्तिम् अनिष्टनिवृत्तिं च"
प्रार्थयते-अग्ने नय इति ।
"	बृहदारण्यके च सप्तमाध्याये यदा वै पुरुषोऽस्माल्लोकात्प्रैति स वायुम् (बृ.उ.7-10-1)"
इत्यादिना अर्चिरादिकं पन्थानम् उपादिश्य षश्चात् अध्यायावसाने
*1.अभेदं भोक्तृणां इति - उपनिषदियं शंकर-भास्कर-यादवप्रकाश-रूपत्रिविधाद्वैतिनामपि साकल्येन
विरुद्धा -इति श्लोकेनानेन तत्तन्मतखण्डने, दिक्प्रदर्शनं श्रीदेशिकैः क्रियते । तत्र
जीवब्रह्मणोः ऐक्यप्रतिपादनं त्रिषु समानम् । शांकरेषु अवान्तरभेदोऽपि एकजीववादिनः
नानाजीववादिनश्चेति । श्लोके भोक्तणां अभेद इति जीवैक्यवादकथनम् । भविनामेव परतां इति
- सर्वजीवानां परब्रह्मणा एक्यकथनमुखेन नानाजीववादिनां शांकरैकदेशिनां, भास्क
र-यादवप्रकाशयोश्च संग्रहः । जगति-चिदचिदात्मके जैनाभिमतपरस्परं भेदाभेदं  ब्रह्मप्रतियोगीकतयापि
निरूपयन्तौ भास्करादवौ,  सौगतैर्बौद्वैरिष्टं विज्ञानात्मवादं  परिगृहणन् शांकराद्वैती
च द्वितीयपदे मुखान्तरेण
परामृश्टाः । तथा अविद्यानिवृत्तेरेव साध्यत्वात्, तत्सिद्धौ स्वस्वरूपावाप्तेः अयत्नसिद्धतया
मुक्तेः असम्पाद्यतां भवबन्धस्य सौगतेष्टां अलीकतां
हिरण्मयेन पात्रेण (बृ.उ.7-15-1) इत्याद्या एते चत्वारो मन्त्राः क्रमेण पठिताः ।
(परमात्मनि अनिष्ठनिवृत्तिपूर्वकेष्टप्राप्तिप्रार्थना)
"	अग्ने - अग्निशरीरक, यस्याग्निश्शरीरम् (बृ.उ.5-7-9) इति अन्तर्यामि ब्राह्मणम् । यद्वा"
साक्षादप्यविरोधं जैमिनिः (ब्र.सू.1-2-29) इति न्यायेन, अग्रं-  नयतीति अग्निः ; अग्रनयनादिगुणयुक्त
नय - प्रवर्तयेत्यर्थः । सुपथा-शोभनमार्गेण- प्रतिषेधस्पर्शरहितेन याजनाध्यापनाद्युपायेन
इति यावत् । राये - विद्यार्थशरीरसंरक्षणत्वदर्चनानुगुणाय धनायेत्यर्थः ।
अथवा--
अतस्करकरग्राह्यमराजकवशंवदम् ।
अदायादविभागार्हं धनमार्जय सुस्थिरम् (या.स्मृ.2-40)
अनन्तं बत मे वित्तम् (म.भा.शां.17-223) इत्यादिषूक्तम् अलौकिकधनम् इह विवक्षितम् ।
विद्याप्रकरणानुगुण्यात् । एक एव मन्त्रः प्रकरणादिभिः विशेषितः तत्तदनुगुणमर्थं बोधयतीति,
सम्यङ््न्यायविद इत्याचार्याः । यद्वा अग्ने नय प्रापय इत्यर्थः । सुपथा - अर्चिरादिपथेन,
बृहदारण्यकपाठेऽर्चिरादिपथस्य बुद्धिस्थत्वात् ;
अर्चिरहस्मितपक्षानुदगयनाब्दौ च मारुतार्केन्दून् ।
अपि वैद्युतवरुणेन्द्रप्रजापतीनातिवाहिकानाहुः (त.सा.102)
इत्यभियुक्तसंगृहीतेन मार्गेण इति भावः । अर्चिरादिमार्गविवक्षापि आचार्याभिप्रेतैव
(ब्रह्मणो धनत्वसमर्थनम्)
"	राये- इत्यत्र ब्रह्मणः प्राप्यत्वोपवर्णनात् ब्रह्मैव हि सुस्थिरम् अनन्तम् अलौकिकं"
च धनम् । अत एव तत्र तत्र एवमुच्यते धनं मदीयं तव  पादपंकजम् (स्तो.र.30)
यो नित्यमच्युतपदाम्बुजयुग्मरुक्मव्यामोहतः (वै.स्त.1)
यदंजनाभं निरपायमस्ति मे धनंजयस्यन्दनभूषणं धनम् (वै.पं.4)
न मे पित्रार्जितं द्रव्यं न मया किंचिदार्जितम् ।
अस्ति मे हस्तिशैलाग्रे वस्तु पैतामहं धनम् ।। (वै.पं.6) इति ।
"	अत्र चैवं शांकरं व्याख्यानम् - सुपथा शोभनमार्गेण,"
सुपथेति विशेषणं दक्षिणमार्गनिवृत्यर्थं
;  विषण्णोऽहं दक्षिणेन मार्गेण गतागतलक्षणेन ;  अतो याचे त्वां पुनःपुनर्गमनागमनवर्जितेन
शोभनेन पथा नयेति इति ।
"	राये -हिरण्यनिधिसरूपाय  पुरुषाय ;  त्वत्प्राप्तये इति भावः ।"
अस्मान् -अनन्यप्रयोजनाननन्यगतींश्चेत्यर्थः
। न केवलं माम्, अपित्वनुबन्धिजनानपीति बहुवचनस्याभिप्रायः । देव -
अस्मदपेक्षितप्रदानानुगुणविचित्रजगत्सृष्टिस्थिति
संहारान्तः प्रवेशनियमनस्वाश्रितविमोचनादिरूपविलक्षणक्रीडायुक्त ।
यो ब्रह्माणं विदधाति पूर्वं यो वै वेदांश्च  प्रहिणोति तस्मै ।
तँ ह देवमात्मबुद्धिप्रसादं मुमुक्षुर्वै शरणमहं प्रपद्ये ।। (श्वे.उ.6-18)
इति मन्त्रेऽपि देवशब्दस्यैवमेवाभिप्रायः । वयुनशब्दो ज्ञानवाची, माया वयुनं ज्ञानम्
(निघण्टुः3-9) इति नैघण्टुकोक्तेः । अत्र तु लक्षणया ज्ञातव्योपायपरः । विश्वानि वयुनानि
- सर्वानपि तत्तदधिकारानुगुणचतुर्विधपुरुषार्थोपायान्यथावद्विद्वान्
त्वमविदुषोऽस्मान्नेतुमर्हसीति
भावः। यो वै वेदांश्च प्रहिणोति तस्मै (श्वे.उ.9-18)  इति मन्त्रपदानामप्येतदेव हृदयम् ।
"	मुमुक्षुर्वै शरणमहं प्रपद्ये (श्वे.उ.9-18) इति मन्त्रगतमुमुक्षुपदं विवृण्वन्नाह"
युयोध्यस्मज्जुहुराणमेः इति । हृ कौटिल्ये (पा.धा.211) । जुहुराणम् - कुटिलं वन्धनात्मकमित्यर्थः
। यद्वा - अचिन्त्यप्रकारकौटिल्यतया बाधमानम् इति भावः । अनेन विशेषणेन   अतितीव्रः
शोकवेगोद्योत्यते । एनः - अकृत्यकरणकृत्याकरणादिरूपं
त्वदुपासनोत्पत्तिप्रतिबन्धकम् इत्यर्थः । त्वत्प्राप्तिप्रतिबन्धकम् इति वा । एनः-
इत्येकवचनं जात्यभिप्रायकम् । वस्तुतस्तु कियदिदं निवर्त्यमेनः ? निवर्तकानुरूपं हि
न भवति ; नहि सर्वशक्तेस्तव इदमनुरूपं लक्ष्यम् ; नापि नम उक्तेः ;  भूयसी हि सा इति
एकवचनस्याभिप्रायः । अस्मत् - अस्मत्तः, युयोधि - पृथक्कुरु, विनाशयेति भावः ।
"	यद्वा - पृथक्कुरु, एतावदेव याचे त्वां, जुहुराणम् एनः अस्मत्तः प्रथमं वियोजय इति"
, तत्पश्चात् यथामनोरथं विनाशयसि चेद्विनाशय, पुरुषान्तरे
संक्रामय नास्ति तत्रास्माकं निर्बन्ध इति भावः ।
(इष्टसाधनतया शरणागतिविधानम्)
"	भूयिष्ठाम् - अनन्यगतित्वादिगुणैरावृत्तितश्च भूयसीं, नम उक्तिं, ते - अवाप्तस"
मस्तकामतया निरुपाधिकसर्वस्वामितया च नम उक्त्यन्यनिरपेक्षाय ते, विधेम - विदध्महे,
व्यत्ययो बहुलमनुशिष्टः । नम उक्तेरनुवृत्तिं वा नाथं प्रतिनाथते । नम इत्येव वादिनः
(म.भा.शां.337-40) इति हि मुक्तानामपि लक्षणं मोक्षधर्मे श्रुतम्   मानस-कायिकयोर्नमसोरभावेऽपि
नमश्शब्दमात्रेण त्वं प्रसन्नो भवितुमर्हसीत्युक्ति- शब्दाभिप्रायः ।
"	हे अग्ने देव विश्वानि वयुनानि विद्वान् त्वं जुहुराणमेनोऽस्मत्तो युयोधि, सुपथाऽस्मान्"
राये नय, वयं ते भूयिष्ठां नम उक्तिं विधेम इत्यन्वयः ।
"	नित्यांजलिपुटा हृष्टा नम उक्तिं विधेम इत्यर्थः । नम इत्येववादिनो    भवामेति भावः ।"
(अष्टादशमन्त्रप्रतिपाद्यसारांशः)
"	एवमस्मिन्नुवाके आदितो मन्त्राष्टकस्य चेतनाचेतनरूपमपरतत्त्वद्वयं कर्मयोग ज्ञानयोगरूपं"
व्यवहितोपायद्वयं च प्रधानप्रतिपाद्यम् ; उपरितनाष्टकस्य तु परतत्व-  परमपुरुषविषयकं
भक्तियोगरूपं साक्षात्साधनम् ; अवशिष्टमन्त्रद्वयस्य सर्वफल- साधनं प्रपदनं प्रधानप्रतिपाद्यम् ।
(गीतायाः षट््कत्रयानुरोधेन मन्त्राणां विभागः)
"	एवं च श्रीभगवद््गीताध्यायेषु प्रथमषट््कं प्रथमाष्टकस्योपबृम्हणम्, द्वितीयषट््कं"
द्वितीयाष्टकस्य, तृतीयषट््कमवशिष्टमन्त्रद्विकस्योपबृम्हणम् ।
तृतीयषट््कं हि   प्रथममध्यमषट््काभ्याम्
उक्ततत्वोपायपुरुषार्थविशदीकरणपूर्वकं शरणागतिविधि-   प्रधानम् । तत्र चरमश्लोकस्य पूर्वार्धं
वायुरनिलममृतम् (ई.उ.17) इति मन्त्रोक्तानुष्ठानविधायकम् । उत्तरार्धन्तु युयोध्यस्मज्जुहुराणमेनः
(ई.उ.18) इति प्रार्थयमानानां प्रार्थनापूरणसंकल्पपूर्वकं शोकप्रतिक्षेपकमिति चरमश्लोकोऽप्यस्य
मन्त्रद्विकस्योपबृम्हणमेवेति सिद्धम् ।
"	एवं परतत्वतद्विभूतियोगतदुपासनतत्प्रपदनतत्फलविशेषान् संगृह्य संहितेयं समपूर्यत ।"
वेदान्तगुरुपादाब्जध्याननिर्मलचेतसा ।
वाजिवेदान्तसारार्थः श्रीवत्सांकेन दर्शितः ।।
यदिह रहस्यं विवृतं यद्वा न्यूनं वचोऽधिकं यच्च ।
कृपया तदिदं सर्वं देवः क्षमते तथा महान्तोऽपि ।।
(अवतारिका)