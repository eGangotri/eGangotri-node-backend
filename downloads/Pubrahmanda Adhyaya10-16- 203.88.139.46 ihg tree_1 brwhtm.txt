ऋषिरुवाच ।।
अस्मिन्कल्पे त्वया नोक्तः प्रादुर्भावो महात्मनः ।।
महादेवस्य रुद्रस्य साधकैर्ऋषिभिः सह ।। 10.1 ।।
सूत उवाच ।।
उत्पत्तिरादिसर्गस्य मया प्रोक्ता समासतः ।।
विस्तरेण प्रवक्ष्यामि नामानि तनुभिः सह ।। 10.2 ।।
पत्नीषु जनयामास महादेवः सुतान्बहून ।।
कल्पेष्वन्येष्वतीतेषु ह्यस्मिन्कल्पे तु ताञ्श्रृणु ।। 10.3 ।।
कल्पादावात्मनस्तुल्यं सुतमध्यायत प्रभुः ।।
प्रादुरा सीत्ततोङ्केऽस्य कुमारो नीललोहितः ।। 10.4 ।।
रुरोद सुस्वरं घोरं निर्दहन्निव तेजसा ।। 
दृष्ट्वा रुदंतं सहसा कुमारं नीललोहितम् ।। 10.5 ।।
किं रोदिषि कुमारेति ब्रह्मा तं प्रत्यभाषत ।।
सोऽब्रवीद्देहि मे नाम प्रथमं त्वं पितामह ।। 10.6 ।।
रुद्रस्त्वं देव नामाऽसि स इत्युक्तोऽरुदत्पुनः ।।
किं रोदिषि कुमारेति ब्रह्मा तं प्रत्यभाषत ।। 10.7 ।।
नाम देहि द्वितीयं मे इत्युवाच स्वयंभुवम् ।।
भवस्त्वं देवनाम्नाऽसि इत्युक्तः सोऽरुदत्पुनः ।। 10.8 ।।
किं रोदिषीति तं ब्रह्मा रुदंतं प्रत्युवाच ह ।।
तृतीयं देहि मे नाम इत्युक्तः सोऽब्रवीत्पुनः ।। 10.9 ।।
शर्वस्त्वं देव नाम्नाऽसिङत्युक्तः सोऽरुदत्पुनः ।।
किं रोदिषीति तं ब्रह्मा रुदंतं प्रत्युवाच ह ।। 10.10 ।।
चतुर्थ देहि मे नाम इत्युक्तः सोऽब्रवीत्पुनः ।।
ईशानो देवनाम्नाऽसि इत्युक्तः सोऽरुदत्पुनः ।। 10.11 ।।
किं रोदिषीति तं ब्रह्मा रुदंतं पुनरब्रवीत् ।।
पंचमं नाम देहीति प्रत्युवाच स्वयंभुवम् ।। 10.12 ।।
पशूनां त्वं पतिर्देव इत्युक्तः सोऽरुदत्पुनः ।।
किं रोदिषीति तं ब्रह्मा रुदंतं पुनरब्रवीत् ।। 10.13 ।।
षष्ठं वै देहि मे नाम इत्युक्तः प्रत्युवाच तम् ।।
भीमस्त्वं देव नाम्नाऽसि इत्युक्तः सोऽरुदत्पुनः ।। 10.14 ।।
किं रोदिषीति तं ब्रह्मा रुदंतं पुनरब्रवीत् ।।
सप्तमं देहि मे नाम इत्युक्तः प्रत्युवाच ह ।। 10.15 ।।
उग्रस्त्वं देव नाम्नाऽसि इत्युक्तः सोऽरुदत्पुनः ।।
तं रुदंतं कुमारं तु मारोदीरिति सोऽब्रवीत् ।। 10.16 ।।
सोऽब्रवीदष्टमं नाम देहि मे त्वं विभो पुनः ।।
त्वं महादेवनामासि इत्युक्तो विरराम ह ।। 10.17 ।।
लब्ध्वा नामानि चैतानि ब्रह्माणं नीललोहितः ।।
प्रोवाच नाम्नामेतेषां स्थानानि प्रदिशेति ह ।। 10.18 ।।
ततो विसृष्टास्तनव एषां नाम्ना स्वयंभुवा ।।
सूर्यो जलं मही वायुर्व ह्निराकाशमेव च ।। 10.19 ।।
दीक्षिता ब्राह्मणश्चंद्र इत्येवं तेऽष्टधा तनुः ।।
तेषु पूज्यश्च वंद्यश्च नमस्कार्यश्च यत्नतः ।। 10.20 ।।
प्रोवाच तं पुनर्ब्रह्मा कुमारं नीललोहितम् ।।
यदुक्तं ते मया पूर्वं नाम रुद्रेति वै विभो ।। 10.21 ।।
तस्यादित्यतनुर्नाम्नः प्रथमा प्रथमस्य ते ।।
इत्युक्ते तस्य यत्तेजश्चक्षुस्त्वासीत्प्रकाशकम् ।। 10.22 ।।
विवेश तत्तदाऽदित्यं तस्माद्रुद्रो ह्यसौ स्मृतः ।।
उद्यतमस्तं यंतं च वर्जयेद्दर्शनेरविम् ।। 10.23 ।।
शश्वच्च जायते यस्माच्छश्वत्संतिष्ठते तु यत् ।।
तस्मात्मूर्यं न वीक्षेत आयुष्कामः शुचिः सदा ।। 10.24 ।।
अतीतानागतं रुद्रं विप्रा ह्याप्याययंति यत् ।।
उभे संध्ये ह्युपासीना गृणंतः सामऋग्यजुः ।। 10.25 ।।
उद्यन्स तिष्ठते ऋक्षु मध्याह्ने च यजुःष्वथ ।।
सामस्वथापराह्णे तु रुद्रः संविशति क्रमात् ।। 10.26 ।।
तस्माद्भवेन्नाभ्युदितो बाह्यस्तमित एव च ।।
न रुद्रम्प्रति मेहेत सर्वावस्थं कथं चन ।। 10.27 ।।
एवं युक्तान् द्विजान् देवो रुद्रस्तान्न हिनस्ति वै ।।
ततोऽप्रवीत्पुनर्ब्रह्मा तं देवं नीललोहितम् ।। 10.28 ।।
द्वितीयं नामधेयं ते मया प्रोक्तं भवेति यत् ।।
एतस्यापो द्वितीया ते तनुर्नाम्ना भवत्विति ।। 10.29 ।।
इत्युक्ते त्वथ तस्यासीच्छरीरस्थं रसात्मकम् ।।
विवेश तत्तदा यस्तु तस्मादापो भवः स्मृतः ।। 10.30 ।।
यस्माद्भवंति भूतानि ताभ्यस्ता भावयंति च ।।
भवनाद्रावनाच्चैव भूतानामुच्यते भवः ।। 10.31 ।।
तस्मान्मूत्रं पुरीषं च नाऽप्सु कुर्वीत कर्हिचित् ।।
न निष्ठीवेन्नावगाहेन्नैव गच्छेच्च मैथुनम् ।। 10.32 ।।
न चैताः परिचक्षीत वहंत्यो वा स्थिता अपि ।।
मैध्यामेध्यास्त्वपामेतास्तनवो मुनिभिः स्मृताः ।। 10.33 ।।
विवर्णरसगंधाश्च वर्ज्या अल्पाश्च सर्वशः ।।
अपां योनिः समुद्रस्तु तस्मात्तं कामयंति ताः ।। 10.34 ।।
मध्याश्चैवामृता ह्यापो भवंति प्राप्य सागरम् ।।
तस्मादपो न रुंधीत समुद्रं कामयंति ताः ।। 10.35 ।।
न हिनस्ति भवो देवो य एवं ह्यप्सु वर्तते ।।
ततोऽब्रवीत्पुनर्ब्रह्मा कुमारं नीललोहितम् ।। 10.36 ।।
शर्वेति यत्तृतीयं ते नाम प्रोक्तं मया विभो ।।
तस्य भूमिस्तृतीयस्य तनुर्नाम्ना भवत्त्वियम् ।। 10.37 ।।
इत्युक्ते यत्स्थिरं तस्य शरीरे ह्यस्थिसंज्ञितम् ।।
विवेश तत्तदा भूमिं यस्मात्सा शर्व उच्यते ।। 10.38 ।।
तस्मात्कृष्टेन कुर्वीत पुरीषं मूत्रमेव च ।।
न च्छायायां तथा मार्गे स्वच्छायायां न मेहयेत् ।। 10.39 ।।
शिरः प्रावृत्य कुर्वीत अंतर्धाय तृणैर्महीम् ।।
एवं यो वर्तते भूमौ शर्वस्तं न हिनस्ति वै ।। 10.40 ।।
ततोऽब्रवीत्पुनर्ब्रह्मा कुमारं नीललोहितम् ।।
ईशानेति चतुर्थ ते नाम प्रोक्तं मयेह यत् ।। 10.41 ।।
चतुर्थस्य चतुर्थी तु वायुर्नाम्ना तनुस्तव ।।
इत्युक्ते यच्छरीरस्थं पंचधा प्राणसंज्ञितम् ।। 10.42 ।।
विवेश तस्य तद्वायुमीशानस्तन मारुतः ।।
तस्मान्नैनं परिवदेत्प्रवांतं वायुमीश्वरम् ।। 10.43 ।।
यज्ञैर्व्यवहरंत्येनं ये वै परिचरंति च ।।
एवं युक्तं महेशानो नैव देवो हिनस्ति तम् ।। 10.44 ।।
ततोऽब्रवीत्पुनर्ब्रह्मा तं देवं ध5म्लमीश्वरम् ।।
नाम यद्वै पशुपतिरित्युक्तं पंचमं मया ।। 10.45 ।।
पंचमी पंचम स्यैषा तनुर्नाम्नाग्निरस्तु ते ।।
इत्युक्ते यच्छरीरस्थं तेजस्तस्योष्णसंज्ञितम् ।। 10.46 ।।
विवेश तत्तदा ह्यग्निं तस्मात्पशुपतिस्तु सः ।।
यस्मादग्निः पशुश्चासीद्यस्मात्पाति पशूंश्च सः ।। 10.47 ।।
तस्मात्पशुपतेस्तस्य तनुरग्निर्निरुच्यते ।।
तस्मादमेद्यं न दहेन्न च पादौ प्रतापयेत् ।। 10.48 ।।
अधस्तान्नोपदध्याच्च न चैनमतिलंघयेत् ।।
नैनं पशुपतिर्देव एवं युक्तं हिनस्ति वै ।। 10.49 ।।
ततोऽब्रवीत्पुनर्ब्रह्मा तं देवं श्वेतपिंगलम् ।।
षष्टं नाम मया प्रोक्तं तव भीमेति यत्प्रभो ।। 10.50 ।।
आकाशं तस्य नाम्नस्तु तनुः षष्ठी भवत्विति ।।
इत्युक्ते सुषिरं तस्य शरीरस्थमभूच्च यत् ।। 10.51 ।।
विवेश तत्तदाऽकाशं तस्माद्भीमस्य सा तनुः ।।
यदाकाशे स्मृतो देवस्तस्मान्ना संवृतः क्वचित् ।। 10.52 ।।
कुर्यान्मूत्रं पुरीषं वा न भुंजीत पिबेन्न वा ।।
मैथुनं वाऽपि न चरेदुच्छिष्टानि च नोत्क्षिपेत् ।। 10.53 ।।
न हिनस्ति च तं देवो यो भीमे ह्येवमाचरेत् ।।
ततोऽब्रवीत्पुनर्ब्रह्मा तं देवं सबलं प्रभुम् ।। 10.54 ।।
सप्तमं यन्मया प्रोक्तं नामोग्रेति तव प्रभो ।।
तस्य नाम्नस्तनुस्तुभ्यं द्विजो भवति दीक्षितः ।। 10.55 ।।
एवमुक्ते तु यत्तस्य चैतन्यं वै शरीरगम् ।।
विवेश दीक्षितं तद्वै ब्राह्मणं सोमयाजिनम् ।। 10.56 ।।
तावत्कालं स्मृतो विप्र उग्रो देवस्तु दीक्षितः ।।
तस्मान्नेमं परिवदेन्नाश्लीलं चास्य कीर्त्तयेत् ।। 10.57 ।।
ते हरंत्यस्य पाप्मानं ये वै परिवदंति तम् ।।
एवं युक्तान् द्विजानुग्रो देवस्तान्न हिनस्ति वै ।। 10.58 ।।
ततोब्रवीत्पुनर्ब्रह्मा तं देवं भास्करद्युतिम् ।।
अष्टमं नाम यत् प्रोक्तं महादेवेति ते मया ।। 10.59 ।।
तस्य नाम्नोऽष्टमस्यास्तु तनुस्तुभ्यं तु चन्द्रमाः ।।
इत्युक्ते यन्मन स्तस्य संकल्पकमभूत्प्रभोः ।। 10.60 ।।
विवेश तच्चंद्रमसं महादेवस्ततः शशी ।।
तस्माद्विभाव्यते ह्येष महादेवस्तु चन्द्रमाः ।। 10.61 ।।
अमावास्यां न वै छिंद्याद्वृक्षगुल्मौषधीर्द्विजः ।।
महादेवः स्मृतः सोमस्तस्यात्मा ह्यौषधीगणः ।। 10.62 ।।
एवं यो वर्त्तते चैह सदा पर्वणि पर्वणि ।।
न हंति तं महादेवो य एवं वेद तं प्रभुम् ।। 10.63 ।।
गोपायति दिवादित्यः प्रजा नक्तं तु चंद्रमाः ।।
एकरात्रौ समेयातां सूर्या चन्द्रमसावुभौ ।। 10.64 ।।
अमावास्यानिशायां तु तस्यां युक्तः सादा भवेत् ।।
रुद्राविष्टं सर्वमिदं तनुभिर्न्नामभिश्च ह ।। 10.65 ।।
एकाकी चश्चरत्येष सूर्योऽसौ रुद्र उच्यते ।।
सूर्यस्य यत्प्रकाशेन वीक्षंते चक्षुषा प्रजाः ।। 10.66 ।।
मुक्तात्मा संस्थितो रुद्रः पिबत्यंभो गभस्तिभिः ।।
अद्यते पीयते चैव ह्यन्नपानादिकाम्यया ।। 10.67 ।।
तनुरंबूद्भवा सा वै देहेष्वेवोपचीयते ।।
यया धत्ते प्रजाः सर्वाः स्थिरीभूतेन तेजसा ।। 10.68 ।।
पार्थिवी सा तनुस्तस्य साध्वी धारयते प्रजाः ।।
या च स्थिता शरीरेषु भूतानां प्राणवृत्तिभिः ।। 10.69 ।।
वातात्मिका तु चैशानी सा प्राणः प्राणिनामिह ।।
पीताशितानि पचति भूतानां जठरेष्विह ।। 10.70 ।।
तनुः पाशुपती तस्य पाचकः सोऽग्निरुच्यते ।।
यानीह शुषिराणि स्युर्देहेष्वंतर्गतानि वै ।। 10.71 ।।
वायोः संचरणार्थानि भीमा सा प्रोच्यते तनुः ।।
वैतान्यादीक्षितानां तु या स्थितिर्ब्रह्मवादिनाम् ।। 10.72 ।।
तनुरुग्रात्मिका सा तु तेनोग्रो दीक्षितः स्मृतः ।।
यत्तु संकल्पकं तस्य प्रजास्विह समास्थितम् ।। 10.73 ।।
सा तनुर्मानसी तस्य चंद्रमाः प्राणिषु स्थितः ।।
नवोनवो यो भवति जायमानः पुनःपुनः ।। 10.74 ।।
पीयतेऽसौ यथाकालं विबुधैः पितृभिः सह ।।
महादेवोऽमृतात्मा स चन्द्रमा अम्मयः स्मृतः ।। 10.75 ।।
तस्य या प्रथमा नाम्ना तनू रौद्री प्रकीर्त्तिता ।।
पत्नी सुवर्च्चला तस्याः पुत्रश्चास्य शनैश्चरः ।। 10.76 ।।
भवस्य या द्वितीया तु आपो नाम्ना तनुः स्मृता ।।
तस्या धात्री स्मृता पत्नी पुत्रश्च उशना स्मृतः ।। 10.77 ।।
शर्वस्य या तृतीयस्य नाम्नो भूमिस्तनुः स्मृता ।।
तस्याः पत्नी विकेशी तु पुत्रोऽस्यांगारकः स्मृतः ।। 10.78 ।।
ईशानस्य चतुर्थस्य नाम्ना वातस्तनुस्तु या ।।
तस्याः पत्नी शिवा नाम पुत्रश्चास्या मनोजवः ।। 10.79 ।।
अविज्ञातगतिश्चैव द्वौ पुत्रौ चाऽनिलस्य तु ।।
नाम्ना पशुपतेर्या तु तनुरग्निर्द्विजैः स्मृता ।। 10.80 ।।
तस्याः पत्नी स्मृता स्वाहा स्कंदस्तस्याः सुतः स्मृतः ।।
नाम्ना षष्ठस्य या भीमा तनुराकाशमुच्यते ।। 10.81 ।।
दिशः पत्न्यः स्मृतास्तस्य स्वर्गश्चापि सुतः स्मृतः ।।
अग्रा तनुः सप्तमी या दीक्षितो ब्राह्मणः स्मृतः ।। 10.82 ।।
दीक्षा पत्नी स्मृता तस्याः संतानः पुत्र उच्यते ।।
नाम्नाष्टमस्य महस्तनुर्या चंद्रमाः स्मृतः ।। 10.83 ।।
तस्य वै रोहिणी पत्नी पुत्रस्तस्य बुधः स्मृतः ।।
इत्येतास्तनवस्तस्य नामभिः सह कीर्तिताः ।। 10.84 ।।
तासु वंद्यो नमस्यश्च प्रतिनामतनूषु वै ।।
सूर्येप्सूर्व्यां तथा वायावग्नौ व्योम्न्यथ दीक्षिते ।। 10.85 ।।
भक्तैस्तथा चंद्रमसि भत्तया वंद्यस्तु नामभिः ।।
एवं यो वेत्ति तं देवं तनुभिर्नामभिश्च ह ।। 10.86 ।।
प्रजावानेति सायुज्यमीश्वरस्य भवस्य सः ।।
इत्येतद्वो मया प्रोक्तं गुह्यं भीमास्य यद्यशः ।। 10.87 ।।
शन्नोऽस्तु द्विपदे विप्राः शन्नोऽस्तु च चतुष्पदे ।।
एतत्प्रोक्तमिदानीं च तनूनां नामभि सह ।।
महादेवस्य देवस्य भृगोस्तु श्रृणुत प्रजाः ।। 10.88 ।।
इति श्रीब्रह्माण्डे महापुराणे वायुप्रोक्ते पूर्वभागे द्वितीयेऽनुषंगपादे
महादेवविभूतिवर्णनं ना दशामोऽध्योयः ।। 10 ।।

 



----
सूत उवाच ।।
भृगोः ख्यातिर्विजज्ञे वै ईश्वरौ सुखदुःखयोः ।।
शुभाशुभप्रदातारौ सर्वप्राणभृतामिह ।। 11.1 ।।
देवौ धातृविधातारौ मन्वंतरविचारिणौ ।।
तयार्ज्येष्ठा तु भगिनी देवी श्रीर्लोकभाविनी ।। 11.2 ।।
सा तु नारायणं देवं पति मासद्य शोभना ।।
नारायणात्मजौ तस्यां बलोन्मादौव्यजायताम् ।। 11.3 ।।
बलस्य तेजः पुत्रस्तु उन्मादस्य तु संशयः ।।
तस्याऽन्ये मानसाः पुत्रा आसन् व्योमविचारिणः ।। 11.4 ।।
ये वहंति विमानानि देवानां पुण्यकर्मणाम् ।।
मेरुकल्पे स्मृते भार्ये विधातुर्धातुरेव च ।। 11.5 ।।
आयतिर्नियतिश्चैव तयोः पुत्रौ दृढव्रतौ ।।
प्राणश्चैव मृकंडश्च ब्रह्मकोशौ सनातनौ ।। 11.6 ।।
मनस्विन्यां मृकंडस्य मार्कंडेयो बभूव ह ।।
सुतो वेदशिरास्तस्य धूम्रपत्न्यामजायत ।। 11.7 ।।
पीवर्यां वेदशिरसः पुत्रा वशकराः स्मृताः ।।
मार्कंडेयाः समाख्याता ऋषयो वेदपारगाः ।। 11.8 ।।
प्राणस्य पुंडरीकायां द्युतिमानात्मजोऽभवत् ।।
उन्नतश्चद्युतिमतः स्वनवातश्च तावुभौ ।। 11.9 ।।
तयोः पुत्राश्च पौत्राश्च भार्गवाणां परस्परात् ।।
स्वायंभुवेंतरेऽतीता मरीचेः श्रृणुत प्रजाः ।। 11.10 ।।
पत्नी मरीचेः संभूतिर्विजज्ञे ह्यात्मसंभंवम् ।। 
प्रजापतेः पूर्णमासं कन्याश्चेमा निबोधत ।। 11.11 ।।
कृषिर्वृष्टिस्त्विषा चैव तथा चोपचितिः शुभा ।।
पूर्णमासः सरस्वत्यां पुत्रौ द्वावुदपादयत् ।। 11.12 ।।
विरजं चैव धर्मिष्ठं पर्वशं चैव तावुभौ ।।
विरजस्यात्मजो विद्वान् सुधामा नाम विश्रुतः ।। 11.13 ।।
सुधामा स तु वैराजः प्राचीं दिशमुपा श्रितः ।।
लोकपालः स धर्मात्मा गौरीपुत्रः प्रतापवान् ।। 11.14 ।।
पर्वशः पर्वगणनां प्रविष्टः स महायशाः ।।
पर्वशः पर्वशायां तु जनया मास वै सुतौ ।। 11.15 ।।
यजुर्धाम च धीमंतं स्तंभकाश्यपमेव च ।।
तयोर्गोत्रकरौ पुत्रौ जातौ संन्यासनिश्चितौ ।। 11.16 ।।
स्मृतस्त्वं गिरसः पत्नी जज्ञे सा ह्यात्मसंभवान् ।।
पुत्रो कन्याश्चतस्रश्च पुण्यास्ता लोकविश्रुताः ।। 11.17 ।।
सिनीवाली कुहूश्चैव राका चाऽनुमतिस्तथा ।।
तथैव भरताग्निं च कीर्तिमंतं च तावुभौ ।। 11.18 ।।
अग्नेः पुत्रं च पर्जन्यं सद्वती सुषुवे तथा ।।
हिरण्यरोमा पर्जन्यो मारीच्यामुदपद्यत ।। 11.19 ।।
आभूतसंप्लवस्थायी लोकपालः स वै स्मृतः ।।
यज्ञे कीर्त्तिमतश्चापि धेनुका वीतकल्मषौ ।। 11.20 ।।
चरिष्णुं धृतिमंतं च उभावंगिरसां वरौ ।।
तयोः पुत्राश्च पौत्राश्च अतीता वै सहस्रशः ।। 11.21 ।।
अनसूया विजज्ञे वै पंचात्रेयानकल्मषान् ।।
कन्यां चैव श्रुतिं नाम माता शंखपदस्य सा ।। 11.22 ।।
कर्दसस्य तु पत्नी सा पौलहस्य प्रजापतेः ।।
सत्यनेत्रश्च हव्यश्च आपो मूर्त्तिः शनैश्चरः ।। 11.23 ।।
सोमश्च पंचमस्तेषामासीत्स्वायंभुवेंतरे ।।
यामदेवैस्सहातीताः पंचात्रेयाः प्रकीर्त्तिताः ।। 11.24 ।।
तेषां पुत्राश्च पौत्राश्च आत्रेयाणां महात्मनाम् ।।
स्वायंभुवेऽन्तरेऽतीताः शतशोऽथ सहस्रशः ।। 11.25 ।।
प्रीत्यां पुलस्त्यभार्यायां दाना ग्निस्तत्सुतोऽभवत् ।।
पूर्वजन्मनि सोऽगस्त्यः स्मृतः स्वायंभुवेऽन्तरे ।। 11.26 ।।
मध्यमो देवबाहुश्च अत्रिनामा च ते त्रयः ।।
स्वमा यवीयसी तेषां सद्वती नाम विश्रुता ।। 11.27 ।।
पर्जन्यजननी शुभ्रा पत्नी चाग्नेः स्मृता शुभा ।।
पौलस्त्यस्य च ब्रह्मर्षेः प्रीतिपुत्रस्य धीमतः ।। 11.28 ।।
दानाच्च सुषुवे पत्नी सुजंघी चं बहून्सुतान् ।।
पौलस्त्या इति विख्याताः स्मृताः स्वायंभुवेऽन्तरे ।। 11.29 ।।
क्षमा तु सुषुवे पुत्रान्पुलस्त्यस्य प्रजापतेः ।।
त्रेताग्निवर्चसः सर्वे येषां कीर्त्तिः प्रतिष्ठिता ।। 11.30 ।।
कर्दमश्चोर्वरीवांश्च सहिष्णुश्चेति ते त्रयः ।।
ऋषिः कनकपीठश्च शुभा कन्या च पीवरी ।। 11.31 ।।
कर्दमस्य श्रुतिः पत्नी आत्रेय्यजनयत्स्वयम् ।।
पुत्रं शंखपदं नाम कन्यां काम्यां तथैव च ।। 11.32 ।।
स वै शंखपदः श्रीमाँल्लोकपालः प्रजापतिः ।।
दक्षिणस्यां दिशि रतः काम्या दत्ता प्रियव्रते ।। 11.33 ।।
काम्या प्रियव्रताल्लेभे स्वायंभुवसमान्सुतान् ।।
दश कन्याद्वयं चैव यैः क्षत्रं सम्प्रवर्त्तितम् ।। 11.34 ।।
पुत्रं कनकपीठस्य सहिष्णुं नाम विश्रुतम् ।।
यशोधरा विजज्ञे वै कामदेवं सुमध्यामा ।। 11.35 ।।
क्रतोः क्रतुसमान्पु त्रान् विजज्ञे संनतिः शुभान् ।।
तेषां न भार्या पुत्रो वा सर्वे ते उर्द्धरेतसः ।। 11.36 ।।
तानि षष्टिसहस्राणि वालखिल्या इति श्रुताः ।।
अरुणस्याग्रतो यांति परिवार्य दिवाकरम् ।। 11.37 ।।
आभूतसंप्लवात्सर्वेपतंगसहचारिणः ।।
स्वसारौ तद्यवीयस्यौ पुण्या सत्यवती चते ।। 11.38 ।।
पर्वशस्य स्नुवे ते वै पूर्णमास सुतस्य तु ।।
ऊर्जायां तु वसिष्ठस्य वासिष्ठाः सप्त जज्ञिरे ।। 11.39 ।।
ज्यायसी च सुता तेषां पुंडरीका सुमध्यमा ।।
जननी सा द्युतिमतः प्राणस्य महिषी प्रियाः ।। 11.40 ।।
तस्यास्तु ये यवीयांसो वासिष्ठाः सप्त विश्रुताः ।।
रक्षो गर्त्तोर्द्धबा हुश्च सवनः पवनश्च यः ।। 11.41 ।।
सुतपाः संकुरित्येते सर्वे सप्तर्षयः समृताः ।।
रत्नो वरांग्यजनयन्मार्कंडेयी यशस्विनी ।। 11.42 ।।
प्रतीच्यां दिशि राजानं केतुमंतं प्रजापतिम् ।।
गोत्राणि नामभिस्तेषां वासिष्ठानां महात्मनाम् ।। 11.43 ।।
स्वायंभुवेऽन्तरेतीतान्यग्नेस्तु श्रृणुत प्रजाः ।।
इत्येष ऋषिसर्गस्तु सानुबंधः प्रकीर्त्तितः ।। 11.44 ।।
विस्तरेणानुपूर्व्याच्च अग्नेर्वक्ष्याम्यतः परम् ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे ऋषिसर्गवर्णनं नामैकादशोऽध्यायः ।। 11 ।।






----
सूत उवाच ।।
योऽसावग्ने रभिमानी स्मृतः स्वायंभुवेऽन्तरे ।।
ब्रह्मणो मानसः पुत्रस्तस्मात्स्वाहा व्यजायत ।। 12.1 ।।
पावकं पवमानं च शुचिरग्निश्च यः स्मृतः ।।
निर्मथ्यः पवमानस्तु वैद्युतः पावकः स्मृतः ।। 12.2 ।।
शुचिः सौरस्तु विज्ञेयः स्वाहापुत्रास्तु ते त्रयः ।।
निर्मथ्यः पवमानस्तु शुचिः सौरस्तु यः स्मृतः ।। 12.3 ।।
अब्योनिर्वैद्युतश्चैव तेषां स्थानानि तानि वै ।।
पवमानात्मजश्चैव कव्यवाहन उच्यते ।। 12.4 ।।
पावकिः सहरक्षस्तु हव्यवाहः शुचेः सुतः ।।
देवानां हव्यवाहोऽग्निः पितॄणां कव्यवाहनः ।। 12.5 ।।
सह रक्षोऽसुराणां तु त्रयाणां तु त्रयोऽग्नयः ।।
एतेषां पुत्रपौत्रास्तु चत्वारिंशन्न वैव तु ।। 12.6 ।।
वक्ष्यामि नामभिस्तेषां प्रविभागं पृथक्पृथक् ।।
विश्रुप्तो लौकिकोऽग्निस्तु प्रथमो ब्रह्मणः सुतः ।। 12.7 ।।
ब्रह्मो दत्ताग्निस त्पुत्रो भरतो नाम विश्रुतः ।।
वैश्वानरः सुतस्तस्य वहन् हव्यं समाः शतम् ।। 12.8 ।।
संभृतोऽथर्वणा पूर्वमेधितिः पुष्करोदधौ ।।
सोथर्वा लौकिकोऽग्निस्तु दर्पहाऽथर्वणः स्मृतः ।। 12.9 ।।
अथर्वा तु भृगुर्जज्ञे ह्यग्निराथर्वणः स्मृतः ।।
तस्मात्स लौकिकोऽग्निस्तु दध्यङ्ङाथर्वणो मतः ।। 12.10 ।।
आथर्वः पवमानस्तु निर्मथ्यः कविभिः स्मृतः ।।
स ज्ञेयो गार्हपत्योऽग्निस्तस्य पुत्रद्वयं स्मृतम् ।। 12.11 ।।
शंस्यस्त्वाह वनीयोऽग्नेः स्मृतो यो हव्यवाहनः ।।
द्वितीयस्तु सुतः प्रोक्तः शुकोऽग्निर्यः प्रणीयते ।। 12.12 ।।
तथा सव्यापसव्यौ च शंस्यस्याग्नेः सुतावुभौ ।।
शंस्यस्तु षोडश नदीश्चकमे हव्यवाहनः ।। 12.13 ।।
यो सावाहवनीयोऽग्निरभिमानी द्विजैः स्मृतः ।।
कावेरीं कृष्णवेणां च नर्मदां यमुनां तथा ।। 12.14 ।।
गोदावरीं वितस्तां च चन्द्रभागामिरावतीम् ।।
विपाशां कौशिकींचैव शतद्रूं सरयूं तथा ।। 12.15 ।।
सीतां सरस्वतीं चैव ह्रादिनीं पावनींतथा ।।
तासु षोडशधामानं प्रविभज्य पृथक्पृथक् ।। 12.16 ।।
आत्मानं व्यदधात्तासु धिष्णीष्वथ बभूव सः ।।
कृत्तिकाचारिणी धिष्णी जज्ञिरे ताश्च धिष्णयः ।। 12.17 ।।
धिष्णीषु जज्ञिरे यस्माद् धिष्णयस्तेन कीर्त्तिताः ।।
इत्येते वै नदीपुत्रा धिष्णीष्वेवं विजज्ञिरे ।। 12.18 ।।
तेषां विहरणीया ये उपस्थेयाश्च येऽग्नयः ।।
ताञ्श्रृणुध्वं समासेन कीर्त्यमानान्यथातथम् ।। 12.19 ।।
विभुः प्रवाहणो ग्नीध्रस्तत्रस्था धिष्णयोऽपरे ।।
विधीयंते यथास्थानं सूत्याहे सवने क्रमात् ।। 12.20 ।।
अनुद्देश्य निवास्यानामग्नीनां श्रृणुत क्रमम् ।।
सम्राडग्नि कृशानुर्यो द्वितीयोंऽतरवेदिकः ।। 12.21 ।।
सम्राडग्नमुखानष्टौ उपतिष्ठंति तान् द्विजान् ।।
परिषत्पवमानस्तु द्वितीय सोऽनुदिश्यते ।। 12.22 ।।
प्रतल्कान्यो नभोनाम चत्वरेसौ विभाव्यते ।।
हव्यस्ततो ह्यसंमृष्टः शामित्रेऽग्नौ विभाव्यते ।। 12.23 ।।
ऋतुधामा च सुज्योतिरौदुंबर्यः प्रकीर्त्यते ।।
विश्वव्यचाः समुद्रोऽग्निर्ब्रह्मस्थाने स कीर्त्यते ।। 12.24 ।।
ब्रह्मज्योतिर्वसुर्धामा ब्रह्मस्थाने स उच्यते ।।
अचौकपादुपस्थो यः स वै शालासुखीयकः ।। 12.25 ।।
अनुहेश्यो ह्यहिर्बुध्न्यो सोऽग्रिर्गृहपतिः स्मृतः ।।
शंस्यस्यैते सुताः सर्वे उपस्थेया द्विजैः स्मृताः ।। 12.26 ।।
ततो विहरणीयांश्च वक्ष्याम्यष्टौ च तत्सुतान् ।।
विभुः प्रवाहणोऽग्नीध्रस्तेषां धिष्ण्यस्तथा परे ।। 12.27 ।।
विधीयंते यथास्थानं सौत्येऽह्नि सवने क्रमात् ।।
होत्रीयस्तु स्मृते ह्यग्निर्वह्निर्यो हव्यवाहनः ।। 12.28 ।।
प्रशांतोऽग्निः प्रचेतास्तु द्वितीयश्चात्र नामकः ।।
ततोऽग्निर्वैश्वदेवस्तु ब्राह्मणाच्छंसिरुच्यते ।। 12.29 ।।
उशिगग्निः कविर्यस्तु पोतोऽग्निः स विभाव्यते ।।
आवारिरग्निर्वाभारिर्वैष्ठीयः स विभाव्यते ।। 12.30 ।।
अवस्फूर्जो विवस्वांस्तु आस्थांश्चैव स उच्यते ।।
अष्टमः सुध्युरग्निर्योमार्जालीयः स उच्यंते ।। 12.31 ।।
धिष्ण्यावाहरणा ह्येते सौत्येह्नीज्यंत वै द्विजैः ।।
अपां योनिः स्मृतोऽसौ स ह्यप्सुनामा विभाव्यते ।। 12.32 ।।
ततो यः पावको नाम्ना अब्जो यो गर्भ उच्यते ।।
अग्निः सोऽवभृथे ज्ञेयो वरुणेन सहेज्यते ।। 12.33 ।।
त्दृच्छयस्तत्सुतो ह्यग्निर्जठरे यो नृणां पचन् ।।
मृत्युमाञ् जाठरस्याग्नेर्विद्वानाग्निः सुतः स्मृतः ।। 12.34 ।।
परस्परोत्थितः सोऽग्निर्भूतानीह विनिर्दहेत् ।।
पुत्रस्त्वग्नेर्मन्युमतो घोरः संवर्तकः स्मृतः ।। 12.35 ।।
पिबन्नवः स वसति समुद्रे वडवामुखः ।।
समुद्रवासिनः पुत्रः साहरक्षो विभाव्यते ।। 12.36 ।।
सहरक्षसुतः क्षामो गृहाणां दहते नृणाम् ।।
क्रव्यादग्निः सुतस्तस्य पुरुषानत्ति यो मृतान् ।। 12.37 ।।
इत्येते पावकस्याग्नेः पुत्रा एव प्रकीर्त्तिताः ।।
ततः शुचिस्तु वै सौरो गंधर्वैरायुराहुतः ।। 12.38 ।।
मथितो यस्त्वरण्यां च सोऽग्निरग्निं समिंधति ।।
आयुर्नाम्ना तु भगवानसौ यस्तु प्रणीयते ।। 12.39 ।।
आयुषो महिषः पुत्रः सहसो नाम तत्सुतः ।।
पाकयज्ञेष्वभीमानी सोग्निस्तु सहसः स्मृतः ।। 12.40 ।।
पुत्रश्च सहसस्याग्नेरद्भुतः स महायशाः ।।
विविधिश्चाद्भुतस्यापि पुत्रोऽग्नेस्तुमाहान्स्मृतः ।। 12.41 ।।
प्रायश्चित्तेष्वभीमानी हुतं भुंक्ते हविः सदा ।।
विविधेस्तु सुतो ह्यर्क्क स्तस्य चाग्नेः सुता इमे ।। 12.42 ।।
अनीकवान् वाजसृक् च रक्षोहा चष्टिकृत्तथा ।।
सुरभिर्वसुरन्नादो प्रविष्टो यः स रुकमराट् ।। 12.43 ।।
शुचेरग्नेः प्रजा ह्येषा वह्नयश्च चतुर्द्दश ।।
इत्येते चाग्नयः प्रोक्ताः प्रणीयंतेध्वरेषु वै ।। 12.44 ।।
आदिसर्गे व्यतीता वै यामैः सह सुरोत्तमैः ।।
स्वायंभुवेऽन्तरे पूर्वमग्नयस्तेभिमानिनः ।। 12.45 ।।
एते विहरणीयेषु चेतनाचेतनेषु वै ।।
स्थानाभिमानिनो लोके प्रागासन्हव्यवाहनाः ।। 12.46 ।।
काम्यनै मित्तिका यज्ञेष्वेते कर्मस्ववस्थिताः ।।
पूर्वमन्वतंरेऽतीताः शुकैर्यागैश्च तैः सह ।। 12.47 ।।
देवैर्महात्मभिः पुण्यैः प्रथमस्यांतरे मनोः ।।
इत्येतानि मजोक्तानि स्थानानि स्थानिनश्च ह ।। 12.48 ।।
तैरेव तु प्रसंख्यातमतीतानागतेष्विह ।।
सन्वंतरेषु सर्वेषु लक्षणं जातवेदसाम् ।। 12.49 ।।
सर्वे तपस्विनो ह्येते सर्वे ब्रह्मभृतस्तथा ।।
प्रजानां पतयः सर्वे ज्योतिष्मंतश्च ते स्मृताः ।। 12.50 ।।
स्वारोचिषादिषु ज्ञेयाः सावर्ण्यं तेषु सप्तसु ।।
मन्वंतरेषु सर्वेषु नामरूपप्रयोजनैः ।। 12.51 ।।
वर्त्तंते वर्त्तमानैश्च यामैदेवैः सहाग्नयः ।।
अनागतैः सुरैः सार्द्धं वर्त्स्यंतेऽनागताग्नयः ।। 12.52 ।।
इत्येष निचयोऽग्नीनामनुक्रांतो यथाक्रमम् ।।
विस्तरेणानुपुर्व्या च पितॄणां वक्ष्यते पुनः ।। 12.53 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
अग्निनिचयो नाम द्वादशोऽध्यायः ।। 12 ।।


----
सुत उवाच ।।
ब्रह्मणः सृजतः पुत्रान् पूर्वं स्वायंभुवेंऽतरे ।। 
गात्रेभ्यो जज्ञिरे तस्य मनुष्यासुरदेवताः ।। 13.1 ।।
पितृवन्मन्यमानास्तं जज्ञिरे पितरोऽपि च ।।
तेषां निसर्गः प्रागुक्तः समासाच्छ्रुयतां पुनः ।। 13.2 ।।
देवासुरमनुष्यांश्च सृष्ट्वा ब्रह्माभ्यमन्यत ।।
पितृवन्मन्यमाना वै जज्ञिरेऽस्योपपक्षतः ।। 13.3 ।।
मध्वादयः षडृतवः पिदॄस्तान्परिचक्षते ।।
ऋतवः पितरो देवा इत्येषा वैदिकी श्रुतिः ।। 13.4 ।।
मन्वंतरेषु सर्वेषु ह्यतीतानागतेषु वै ।।
एते स्वायंभुवे पूर्वमुत्पन्नाश्चांतरे शुभे ।। 13.5 ।।
अग्निष्वात्ता स्मृता नाम्ना तथा बर्हिषदश्च वै ।।
अयज्वानस्तथा तेषामासन्ये गृहमेधिनः ।। 13.6 ।।
अग्निष्वात्ता स्मृतास्ते वै पितरो नाहिताग्नयः ।।
यज्वानस्तेषु ये त्वासन्पितरः सोमपीथिनः ।। 13.7 ।।
स्मृता बर्हिषदस्ते वै पितर स्त्वग्निहोत्रिणः ।।
ऋतवः पितरो देवाः शास्त्रेऽस्मिन्निश्चयं गताः ।। 13.8 ।।
मधुमाधवौ रसौ ज्ञेयौ शुचिशुक्रौ च शुष्मिणौ ।।
नभाश्चैव नभस्यश्च जीवावेतापुदात्दृतौ ।। 13.9 ।।
इषश्चैव तथोर्जश्च स्वधावंतावृदात्दृतौ ।।
सहश्चैव सहस्यश्च घोरावेतापुदात्दृतौ ।। 13.10 ।।
तपाश्चैव तपस्यश्च मन्युमन्तौ तु शैशिरौ ।।
कालावस्थासु षट्स्वेते मासाख्या वै व्यवस्थिताः ।। 13.11 ।।
इमे च ऋतवः प्रोक्ताश्चेतनाचेतनेषु वै ।।
ऋतवो ब्रह्मणः पुत्रा विज्ञेयास्तेऽभिमानिनः ।। 13.12 ।।
मासार्द्धमासस्थानेषु स्थानिनौ ऋतवो मताः ।।
स्थानानां व्यतिरेकेण ज्ञेयाः स्थानागिमानिनः ।। 13.13 ।।
अहोरात्राणि मासाश्च ऋतवश्चायनानि च ।।
संवत्सराश्च स्थानानि कामाख्या ह्यभिमानिनाम् ।। 13.14 ।।
एतेषु स्थानिनो ये तु कालावस्था व्यवस्थिताः ।।
तत्सतत्त्वास्तदात्मानस्तान्वक्ष्यामि निबोधत ।। 13.15 ।।
पार्वण्यस्ति थयः संध्याः पक्षा मासार्द्धसंमिताः ।।
निमेषाश्च कलाः कष्ठा मुहुर्त्ता दिवसाः क्षयाः ।। 13.16 ।।
द्वावर्द्धमासौ मासस्तु द्वौ मासावृ तुरुच्यते ।।
ऋतुत्रयं चाप्ययनं द्वेऽयने दक्षिणोत्तरे ।। 13.17 ।।
संवत्सरः समेतश्च स्थानान्येतानि स्थानिनाम् ।।
ऋतवस्तु निमेः पुत्रा विज्ञेयास्ते तथैव षट् ।। 13.18 ।।
ऋतुपुत्राः स्मृताः पंच प्रजाः स्वार्तवलक्षणाः ।।
यस्माच्चैवार्त्तवेभ्यस्तु जायन्ते स्थाणु जंगमाः ।। 13.19 ।।
आर्तवाः पितरस्तस्मादृतवश्च पितामहाः ।।
समेतास्तु प्रसूयंते प्रजाश्चैव प्रजापतेः ।। 13.20 ।।
तस्मात्स्मृतः प्रजानां वै वत्सरः प्रपितामहः ।।
स्थानेषु स्थानिनो ह्येते स्थानात्मानः प्रकीर्त्तिताः ।। 13.21 ।।
तदाख्यास्तत्ससत्त्वाश्च तदात्मानश्च ते स्मृताः ।।
प्रजापतिः स्मृतो यस्तु स तु संवत्सरो मतः ।। 13.22 ।।
संवत्सरसुतो ह्यग्नि ऋत इत्युच्यते बुधैः ।।
ऋतात्तु ऋतवो यस्माज्जज्ञिरे ऋतवस्ततः ।। 13.23 ।।
मासाः षडर्तवो ज्ञेयास्तेषां पंचर्तवाः स्मृताः ।।
द्विपदां चतुष्पदां चैव पक्षिणां सर्वतामपि ।। 13.24 ।।
स्थावराणां च पंचानां पुष्पं कालार्त्तवं स्मृतम् ।।
ऋतुत्वमार्तवत्वं च पितृत्वं च प्रकीर्त्तितम् ।। 13.25 ।।
इत्येते पितरो ज्ञेया ऋतवश्चार्तवाश्च ये ।।
सर्वभूतानि तेभ्यो यदृतुकालाद्विजज्ञिरे ।। 13.26 ।।
तस्मादेते हि पितर आर्तवा इति नः श्रुतम् ।।
मन्वंतरेष्विह त्वेते स्थिताः कालभिमानिनः ।। 13.27 ।।
कार्यकारणयुक्तास्तु ए श्वर्याद्व्याप्य संस्थिताः ।।
स्थानाभिमानिनो ह्येते तिष्ठंतीह प्रसंगमात् ।। 13.28 ।।
अग्निष्वात्ता बर्हिषदः पितरो विविधाः पुनः ।।
जज्ञे स्वधापितृभ्यस्तु द्वे कन्ये लोकविश्रुते ।। 13.29 ।।
मेना च धारणी चैव याभ्यां धतमिदं जगत् ।।
ते उभे ब्रह्मवादिन्यौ योगिन्यौ चैव ते उभे ।। 13.30 ।।
पितरस्ते निजे कन्ये धर्मार्थं प्रददुः शुभे ।।
अग्निष्वात्तास्तु ये प्रोक्तास्तेषां मेना तु मानसी ।। 13.31 ।।
धारणी मानसी चैव कन्या बर्हिषदां स्मृता ।।
मेरोस्तां धारणीं नाम पत्न्यर्थं वा सृजन् घुभाम् ।। 13.32 ।।
पितरस्ते बर्हिषदः स्मृता ये सोमपायिनः ।।
अग्निष्वात्तास्तु तां मेना पत्नी हिमवते ददुः ।। 13.33 ।।
उपहूता स्मृता ये वै तद्दौहित्रान्निबोधत ।।
मेना हिमवतः पत्नी मैनाकं सा व्यजायत ।। 13.34 ।।
गंगां सरिद्वरां चैव पत्नी या लवणोदधेः ।।
मैनाकस्या त्मजः क्रौचः क्रौंचद्वीपो यतः स्मृतः ।। 13.35 ।।
मेरोस्तु धारणी पत्नी दिव्यौषधिसमन्वितम् ।।
मंदरं सुषुवे पुत्रं तिस्रः कन्याश्च विश्रुताः ।। 13.36 ।।
वेलां च नियतिं चैव तृतीयां चायतिं विदुः ।।
धातुश्चैवायतिः पत्नी विधातुर्नियतिः स्मृता ।। 13.37 ।।
स्वायं भुवेंऽतरे पूर्वं ययोर्वै कीर्त्तिताः प्रजाः ।।
सुषुवे सागराद्वेला कन्यामेकामनिंदिताम् ।। 13.38 ।।
सवर्णां नाम सामुद्रीं पत्नीं प्राचीनबर्हिषः ।।
सवर्णायां सुता जाता दश प्राचीनबर्हिषः ।। 13.39 ।।
सर्वे प्रचेतसो नाम धनुर्वेदस्य पारगाः ।।
तेषां स्वायंभुवो दक्षः पुत्रत्वं जग्मि वान्प्रभुः ।। 13.40 ।।
त्रयंबकस्याभिशापेन चाक्षुषस्यातरे मनोः ।।
एतच्छुत्वा ततः सूतमपृच्छच्छांशपायनिः ।। 13.41 ।।
उत्पन्नः स कथं दक्षो ह्यभिशापाद्भवस्य तु ।।
चाक्षुषस्यांतरे पूर्वं तन्नः प्रब्रूहि पृच्छताम् ।। 13.42 ।।
इत्युक्तः कथयामास सूतो दक्षाश्रयां कथाम् ।।
शांशपायनिमामंत्र्य त्र्यंबकाच्छापकारणम् ।। 13.43 ।।
सूत उवाच ।।
दक्षस्यासन्सुता ह्यष्टौ कन्या याः कीर्त्तिता मया ।।
स्वेभ्यो गृहेभ्य आनाय्य ताः पिताभ्यर्चयद्गृहे ।। 13.44 ।।
ततस्त्वभ्यर्चिताः सर्वा न्यवसंस्ताः पितुर्गृहे ।।
तासां ज्येष्ठा सती नाम पत्नी या त्र्यंबकस्य वै ।। 13.45 ।।
नाजुहावात्मजां तां वै दक्षो रुद्रमभिद्विषन् ।।
अकरोत्संनतिं दक्षे न कदाचिन्महेश्वरः ।। 13.46 ।।
जामाता श्वशुरे तस्मिन्स्वभावात्तेजसि स्थितः ।।
ततो ज्ञात्वा सती सर्वाः न्यवसंस्ताः पितुर्गृहे ।। 13.47 ।।
जगाम साप्यनाहूता सती तत्स्व पितुर्गृहम् ।।
ताभ्यो हीनां पिता चक्रे सत्याः पूजामसंमताम् ।। 13.48 ।।
ततोऽब्रवीत्सा पितरं देवी क्रोधादमर्षिता ।।
यवीयसीभ्यो प्यधमां पूजां कृत्वा मम प्रभो ।। 13.49 ।।
असत्कृत्य पितर्मां त्वं कृतवानसि गर्हितम् ।।
अहं ज्येष्ठा वरिष्ठा च त्वं मां सत्कर्तुमर्ह सि ।। 13.50 ।।
एवमुक्तोऽब्रवीदेनां दक्षः संरक्तलोचनः ।।
त्वत्तः श्रेष्ठावरिष्ठाश्च पूज्या बालाः सुता मम ।। 13.51 ।।
तासां चैव तु भर्तार स्ते मे बहुमाताः सति ।।
ब्रह्मिष्ठाः सुतपस्काश्च महायोगाः सुधार्मिकाः ।। 13.52 ।।
गुणैश्चैवाधिकाः श्लाघ्याः सर्वे ते त्र्यंबकात्सति ।।
वसिष्ठोऽत्रिः पुलस्त्यश्च ह्यंगिरा पुलहः क्रतुः ।। 13.53 ।।
भृगुर्मरीचिश्च तथा श्रैष्ठा जामातरो मम ।।
यस्मान्मां स्पर्द्धते शर्वः सदा चैवावमन्यते ।। 13.54 ।।
तेन त्वां न विभूषोमि प्रतिकूलो हि मे भवः ।।
इत्युक्तवांस्तदा दक्षः संप्रमूढेन चेतसा ।। 13.55 ।।
शापार्थमात्मनश्चैव ये चोक्ताः परमर्षयः ।।
तथोक्ता पितरं सा वै क्रुद्धा देवीदम ब्रवीत् ।। 13.56 ।।
वाङ्मनः कर्मभिर्यस्माददुष्टां मां विगर्हसे ।।
तस्मात्त्यजाम्यहमिमं देहं तात तवात्मजम् ।। 13.57 ।।
ततस्तेनावमानेन सती दुःखादमर्षिता ।।
अब्रवीद्वचनं देवी नमस्कृत्य स्वयंभुवे ।। 13.58 ।।
यत्राहमुपपद्ये च पुनर्देहेन भास्वता ।।
तत्राप्यहमसंभूता संभूता धार्मिकादपि ।। 13.59 ।।
गच्छेयं धर्मपत्नीत्वं त्र्यंबकस्यैव धीमतः ।।
तत्रैवाथ समासीना युक्तात्मानं समादधे ।। 13.60 ।।
धारयामास चाग्नेयीं धारणां मनसात्मनः ।।
तत आत्मसमुत्थोऽस्या वायुना समुदीरितः ।।
सर्वागेभ्यो विनिःसृत्य वह्निस्तां भस्मसात्करोत् ।। 13.61 ।।
तदुपश्रुत्य निधनं सत्या देवोऽथ शूलभृत् ।।
संवादं च तयोर्बुद्धा याथातथ्येन शंकरः ।।
दक्षस्य च ऋषीणां च चुकोप भगवान्प्रभुः ।। 13.62 ।।
रुद्र उवाच ।।
सर्वेषामेव लोकानां भूर्लोकस्त्वादिरुच्यते ।।
तं सदा धारयिष्यामि निदेशात्परमेष्ठिनः ।। 13.63 ।।
अस्यां क्षितौ धृता लोकाः सर्वे तिष्ठंति भास्वराः ।।
तानहं धारया मीह सततं च तदाज्ञया ।। 13.64 ।।
चातुर्वर्ण्यं हि देवानां ते चाप्येकत्र भुंजते ।।
नाहं तैः सह भोक्षये वै ततो दास्यंति ते पृथक् ।। 13.65 ।।
यस्मादवमता दक्ष मत्कृतेऽनागसा सती ।।
प्रशस्ताश्चेतराः सर्वाः स्वसुता भर्तृभिः सह ।। 13.66 ।।
तस्मा द्वैवस्वते प्राप्ते पुनरेते महर्षयः ।।
उत्पत्स्यंते द्वितीये वै मम यज्ञ ह्ययोनिचाः ।। 13.67 ।।
हुते वै ब्रह्मणा शुक्रे चाक्षुषस्यातरे मनोः ।।
अभिव्याहृत्य सर्वांस्तान् दक्षं चैवाशपत्पुनः ।। 13.68 ।।
भविता मानुषो राजा चाक्षुषस्य त्वमन्वये ।।
प्राचीनबर्हिषः पौत्रः पुत्रश्चैव प्रचे तसाम् ।। 13.69 ।।
दक्ष एवेह नाम्ना तु मारिषायां जनिष्यसि ।।
कन्यायां शाखिनां त्वं वै प्राप्ते वैवस्वतेंऽतरे ।। 13.70 ।।
विघ्नं तत्रा प्यहं तुभ्यमाचरिष्यामि दुर्मते ।।
धर्म्मयुक्ते च ते कार्ये एकस्मिंस्तु दुरासदे ।। 13.71 ।।
सुत उवाच ।।
तदुपश्रुत्य दक्षस्तु रुद्रं सोऽभ्य शपत्पुनः ।।
यस्मात्त्वं मत्कृतेऽनिष्टमृषीणां कृतवानसि ।।
तस्मात्सार्द्धं सुरैर्यज्ञे न त्वां यक्ष्यंति वै द्विजाः ।। 13.72 ।।
हुत्वाऽऽहुतिं तव क्रूर ह्यपः स्प्रक्ष्यंति कर्मसु ।।
इहैव वत्स्यसि तथा दिवं हित्वा युगक्षयात् ।। 13.73 ।।
ततो देवैःस तैः सार्द्धं नेज्यते पृथसिज्यते ।।
ततोऽभिव्याहृतो दक्षो रुद्रेणामिततेजसा ।। 13.74 ।।
स्वायंभुवीं तनुं त्यक्त्वा उत्पन्नो मानुषेष्विह ।। 13.75 ।।
ज्ञात्वा गृहपतिर्दक्षो यज्ञाना मीश्वरं प्रभुम् ।।
समस्तेनेह यज्ञेन सोऽयजद्दैवतैः सह ।। 13.76 ।।
अथ देवी सती या तु प्राप्ते वैवस्वतेंऽतरे ।।
मेनायां तामुमां देवीं जनयामास शैलराट् ।। 13.77 ।।
या तु देवी सती पूर्वमासीत्पश्चादुमाऽभवत् ।।
सदा पत्नी भवस्यैषा न तया मुच्यते भवः ।। 13.78 ।।
मरीचं कश्यपं देवी यथादितिरनुव्रता ।।
यथा नारायणं श्रीश्च मघवतं शची यथा ।। 13.79 ।।
विष्णुं कीर्ती रुषा मूर्यं वसिष्ठं चाप्यरुंधती ।।
नैतास्तु विजहत्येतान् भर्तॄन्देव्यः कदाचन ।। 13.80 ।।
आवर्तमानाः कल्पेषु जायंते तैः पुनः सह ।।
एवं प्राचेतसो दक्षो जज्ञे वै चाक्षुषेंऽतरे ।। 13.81 ।।
दशभ्यस्तु प्रचेतोभ्यो मारिषायां पुनर्नृपः ।।
जज्ञे तदाभिशापेन द्वितीय इति नः श्रुतम् ।। 13.82 ।।
भृगवादयश्च ये सप्त जज्ञिरे च महर्षयः ।।
आद्ये त्रेतायुगे पूर्वं मनोर्वैवस्वतस्य च ।। 13.83 ।।
देवस्य महतो यज्ञे वारुणीं बिभ्रतस्तनुम् ।।
इत्येषोऽनुशयो ह्यासीत्तयोर्जात्यंतरानुगः ।। 13.84 ।।
प्रजापतेश्च दक्षस्य त्र्यबकस्य च धीमतः ।।
तस्मान्नानुशयः कार्यो वैरेष्विह कदाचन ।। 13.85 ।।
जात्यंतरगतस्यापि भवितस्य शुभाशुभैः ।।
ख्यातिं न मुंचते जंतुस्तन्न कार्यं विपश्चिता ।। 13.86 ।।
इत्येषा समनुक्रांता कथा पापप्रमोचनी ।।
या दक्षमधिकृत्येह त्वया पूर्वं प्रचौदिता ।। 13.87 ।।
पितृवंशप्रसंगेन कथा ह्येषा प्रकीर्त्तिता ।।
पितॄणामानुपूर्व्येण देवान्वक्ष्याम्यतः परम् ।। 13.88 ।।
त्रेतायुगमुखे पूर्वमासन्स्वायंभुवेंऽतरे ।।
देवायामा इति ख्याताः पूर्वं ये यज्ञसूनवः ।। 13.89 ।।
प्रथिता ब्रह्मणः पुत्रा अजत्वादजितास्तु ते ।।
पुत्राः स्वायंभुवस्यैते शक्ता नाम तु मानसाः ।। 13.90 ।।
तेषां यतो गणा ह्येते देवानां तु त्रयः स्मृताः ।।
छंदजास्तु त्रयस्त्रिंशत्सर्गे स्वायंभुवस्य ह ।। 13.91 ।।
यदुर्ययातिर्देवौ द्वौ वीवधस्रासतो मतिः ।।
विभासश्च क्रतुश्चैव प्रयातिर्विश्रुतो द्युतिः ।। 13.92 ।।
वायव्यः संयमश्चैव यामा द्वादश कीर्त्तिताः ।।
असमश्चोग्रदृष्टिश्च सुनयोऽथ शुचिश्रवाः ।। 13.93 ।।
केवलो विश्वरूपश्च सुदक्षो मधुपस्तथा ।। 
तुरीय इद्रयुक्चैव युक्तो ग्रावजितस्तु वै ।। 13.94 ।।
चनिमा विश्वदेवा च जविष्ठो मितवानपि ।।
जरो विभुर्विभावश्च स ऋचीकोऽथ दुर्दिहः ।। 13.95 ।।
श्रुतिर्गृणानोऽथ बृहच्छुक्रा द्वादश कीर्त्तिताः ।।
अासन्स्वायंभुवस्यैते चांतरे सोमपायिनः ।। 13.96 ।।
दीप्तिमंतो गणा ह्येते वीर्यवंतो महाबलाः ।।
तेषामिंद्रस्तद्दा ह्यासीत्प्रथमे विश्वभुक्त प्रभुः ।। 13.97 ।।
असुरा ये तदा तेषामासन् दायादबांधवाः ।।
सुपर्णयक्षगंधर्वाः पिशाचोरगराक्षसाः ।। 13.98 ।।
अष्टौ ताः पितृभिः सार्द्धमासन्या देवयोनयः ।।
स्वायंभुवेंतरेऽतीताः प्रजास्तासां महस्रशः ।। 13.99 ।।
प्रभावरूपसंपन्ना आयुषा च बलेन च ।।
विस्तरादिह नोच्यंते माप्रसंगो भवेदिह ।। 13.100 ।।
स्वायंभुवो विसर्गस्तु विज्ञेयः सांप्रतेन ह ।।
अतीतो वर्तमानेन दृष्टो वैवस्वते न सः ।। 13.101 ।।
प्रजाभिर्देवाताभिश्च ऋषिभिः पितृभिः सह ।।
तेषां सर्पर्षयः पूर्वमासन्ये तान्निबोधत ।। 13.102 ।।
भृग्वं गिरा मरीचिश्च पुलस्त्यः पुलहः क्रतुः ।।
अत्रिश्चैव वसिष्ठस्च सप्त स्वायंभुवेऽतरे ।। 13.103 ।।
आग्नीध्रश्चाग्निबाहुश्च मोधा मेधातिथि र्वसुः ।।
ज्योतिष्मान् द्युतिमान्हव्यः सवनः सत्र्र एव च ।। 13.104 ।।
मनोः स्वायंभुवस्यैते दश पुत्रा महौजसः ।।
वायुवेगा महासत्त्वा राजानः प्रथमेंऽतरे ।। 13.105 ।।
सासुरं तत्सुगंधर्वं सयक्षोरगराक्षसम् ।।
सपिशाचमनुष्यंच ससुपर्णाप्सरोगणम् ।। 13.106 ।।
नशक्यमानु पूर्व्येण वक्तुं वर्षशतैरपि ।।
बहुत्वान्नामधेयानां संख्या तेषां कुतः कुले ।। 13.107 ।।
या वै प्रजा युगाख्यास्तु आसन्स्वायंभुवेंऽतरे ।।
कालेन महताऽतीता अयनाब्दयुगक्रमैः ।। 13.108 ।।
ऋषय ऊचुः ।।
क एष भगवान् कालः सर्वभूतापहारकः ।।
कस्य योनिः किमादिश्च किं सतत्त्वः किमात्मकः ।। 13.109 ।।
किमस्य चक्षुः का मूर्तिः के वा अवयवाः स्मृताः ।।
किं नामधेयं कोऽस्यात्मा एप्तत्त्वं ब्रूहि तत्त्वतः ।। 13.110 ।।
सूत उवाच ।।
श्रूयता कालसद्भावः श्रुत्वा चैवावधार्यताम् ।।
सूर्ययोनिर्निमेषादिः संख्याचक्षुः स उच्यते ।। 13.111 ।।
मूर्तिरस्य त्वहो रात्रो निमेषावयवश्च सः ।।
संवत्सरः सतत्त्वश्च नाम चास्य कलात्मकः ।। 13.112 ।।
साम्प्रतानागतातीतकालात्मा स प्रजापतिः ।।
पंचधा प्रविभक्तां तु कालावस्थां निबोधत ।। 13.113 ।।
दिवसार्द्धमासमासैश्च ऋतुभिस्त्वयनैस्तथा ।।
संवत्सरस्तु प्रथमो द्वितीयः परिवत्सरः ।। 13.114 ।।
इड्रवत्सरस्तृतीयश्च चतुर्थश्चानुवत्सरः ।।
पंचमो वत्सरस्तेषां कालःस युगसज्ञितः ।। 13.115 ।।
तेषां तत्त्वं प्रवक्ष्यामि कीर्त्यमानं निबोधत ।।
क्रतुरग्निस्तु यः प्रोक्तः स तु संवत्सरो मतः ।। 13.116 ।।
आदितेयस्त्वसौ सूर्यः कालाग्निः परिवत्सरः ।।
शुक्लकृष्णगतिश्चापि अपां सारमयः खगः ।। 13.117 ।।
स इडावत्सरः सोमः पुराणे निश्चयं गतः ।।
यश्चायं पवते लोकांस्तनुभिः सप्तसप्तभिः ।। 13.118 ।।
अनुवाता च लोकस्य स वायुरनुवत्सरः ।।
अहंकारादुदग्रुद्रः संभूतो ब्रह्मणास्तु यः ।। 13.119 ।।
स रुद्रो वत्सर स्तेषां विज्ञेयो नीललोहितः ।।
सतत्त्वं तस्य वक्ष्यमि कीर्त्यमानं निबोधत ।। 13.120 ।।
अंगप्रत्यंगसंयोगात्कालात्मा प्रतितामहः ।।
ऋक्सामयजुषां योनिः पंचानां पतिरीश्वरः ।। 13.121 ।।
सोऽग्निर्यमश्च कालश्च संभूतिः स प्रजापतिः ।।
प्रोक्तः संवत्सरश्चेति सूर्य चोनिर्मनीषिभिः ।। 13.122 ।।
यस्मात्कालविभागानां मासर्त्वयनयोरपि ।।
ग्रहनक्षत्रशीतोष्णवर्षायुः कर्मणां तथा ।। 13.123 ।।
योनिः स प्रविभागानां दिवसानां च भास्करः ।।
वैकारिकः प्रसन्नात्मा ब्रह्मपुत्रः प्रजापतिः ।। 13.124 ।।
एको नैकोऽथ दिवसो मासोऽथर्तुः पितामहः ।।
आदित्यः सविता भानुर्जीवनो ब्रह्मसत्कृतः ।। 13.125 ।।
प्रभवश्चाव्ययश्चैव भूतानां तेन भास्करः ।।
ताराभिमानी विज्ञेयो द्वितीयः परिवत्सरः ।। 13.126 ।।
सोमः सर्वौषधिपतिर्यस्मात्स प्रपितामहः ।।
आजीवः सर्वभूतानां योगक्षेमकृदीश्वरः ।। 13.127 ।।
आवेक्षमाणः सततं बिभर्ति जगदंशुभिः ।।
तिथीनां पर्वसंधीनां पूर्णिमादर्शयोरपि ।। 13.128 ।।
योनिर्निशाकरो यश्च अमृतात्मा प्रजापतिः ।।
तस्मात्स पितृमान्सोमः स्मृत इङ्वत्सरात्मकः ।। 13.129 ।।
प्राणापानसमानाद्यैर्व्यानोदानात्मकैरपि ।।
कर्मभिः प्राणिनां लोके सर्वचेष्टाप्रवर्तकः ।। 13.130 ।।
पंचानां चेंद्रियमनोर्बुद्धिस्मृतिबलात्मनाम् ।।
समानकालकरणक्रियाः संपादयन्नपि ।। 13.131 ।।
सर्वात्मा सर्वलोकेश आवहप्रवहादिभिः ।।
वर्त्तते चोपकारैर्यस्तनुभिः सप्तसप्तभिः ।। 13.132 ।।
विधाता सर्वभूतानांक्षेमी नित्यं प्रभंजनः ।।
योनिरग्नेरपां भूमे रवेश्चंद्रमसश्चयः ।। 13.133 ।।
वायुः प्रजापतिर्भूतो लोकात्मा प्रपितामहः ।।
अहोरात्रकरस्तस्मात्स वायुरनुवत्सरः ।। 13.134 ।।
एते प्रजानां पतयश्चत्वार उपपक्षजाः ।।
पितरः सर्वलोकानां लोकात्मानः प्रकीर्त्तिताः ।। 13.135 ।।
ध्यायतो ब्रह्माणो वक्त्रादुदन्समभवद्भवः ।।
ऋषिर्विप्रा महादेवो भूतात्मा प्रपितामहः ।। 13.136 ।।
ईश्वरः सर्वभूतानां प्रणवो योऽथपठ्यते ।।
आत्मावेशेन भूतानामंगप्रत्यंगसंभवः ।। 13.137 ।।
उन्मादकोऽनुग्रहकृद्रुद्रो वत्सर उच्यते ।।
सूर्य्यश्च चंद्रमाश्चाग्निर्वायू रुद्रस्तथैव च ।। 13.138 ।।
युगाभिमानी कालात्मा नित्यं संक्षयकृद्विभुः ।।
रुद्रः प्रविष्टो भगवाञ्जगत्यस्मिन्स्वतेजसा ।। 13.139 ।।
आश्रयान्मयि संयोगात्तनुभिर्नाममिस्तथा ।।
ततस्तस्य तु वीर्येण लोकानुग्रहकारकम् ।। 13.140 ।।
देवत्वं च पितृत्वं च कालत्वं चास्य यत्परम् ।।
तस्माद्वै सर्वथा रुद्रस्तद्विद्वद्भिरभीज्यते ।। 13.141 ।।
यतः पतिः स भगवान् प्रजेशानां प्रजापतिः ।।
भावनः सर्वभूतानां सर्वात्मा नीललोहितः ।। 13.142 ।।
औषधीः प्रतिसंधत्ते रुद्रः क्षीणाः पुनःपुनः ।।
प्रजापतिमुखैर्देवैः सम्यगिष्टफलार्थिभिः ।। 13.143 ।।
त्रिभिरेव कपालैश्च त्रयंबकैरौषधिक्षये ।।
इज्यते भगवान् यस्मात्तस्मात्र्र्यंबक उच्यते ।। 13.144 ।।
गायत्री चैव त्रिष्टुप्च जगती चैव याः स्मृताः ।।
त्र्यंबका नामतः प्रेम्णा योनयस्ता वनस्पतेः ।। 13.145 ।।
ताभिरेकत्वभूताभिस्त्रिविधाभिः स्ववीर्यतः ।।
त्रिसाधनः पुरोडाशस्त्रिकपालः स वै स्मृतः ।। 13.146 ।।
त्र्यंबकः स पुरोडाशस्तेनैष त्र्यंबकः स्मृतः ।।
इत्येतत्पंचवर्षं हि युगं प्रोक्तं मनीषिभिः ।। 13.147 ।।
यश्चैष पंचधात्मा वै प्रोक्तः संवत्सरो द्विजैः ।।
सैकः षट्को विजज्ञेऽथ मध्वादिऋतुसंज्ञकः ।। 13.148 ।।
ऋतुपुत्रार्त्तवाः पंच इति सर्गः समासतः ।।
इत्येष बहुमानो वै प्राणिना जीवितानि च ।।
नदीवेग इवासक्तः कालो धावति संहरन् ।। 13.149 ।।
एतेषां यदपत्यं वै तदशक्यं प्रमाणतः ।।
बहुत्वात्परिसंख्यातुं पुत्र पौत्रमनंतकम् ।। 13.150 ।।
इमं वंशं प्रजेशानां महतः पुण्यकर्मणाम् ।।
कीर्त्तयन्पुण्यकीर्त्तीनां महतीं सिद्धिमाप्नुयात् ।। 13.151 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे 
कालसद्भाववर्णनं नाम त्रयोदशोंऽध्याय ।। 13 ।।











----
सुत उवाच ।।
अथान्तरेषु सर्वेषु अतीतानागतेष्विह ।।
तुल्याभिमानिनः सर्वे जायंते नामरूपतः ।। 14.1 ।।
देवाश्चाष्टविधा ये च तस्मिन्मम्वन्तरेऽधिपाः ।।
ऋषयो मनवश्चैव सर्वे तुल्यप्रयोजनाः ।। 14.2 ।।
महर्षिसर्गः संक्रांतो वंशं स्वायंभुवस्य तु ।।
विस्तरेणानुपूर्व्या च कीर्त्य मानं निबोधत ।। 14.3 ।।
मनोः स्वायंभूवस्यासन् दश पौत्रास्तु तत्समाः ।।
यैरियं पृथिवी सर्वा सप्तद्वीपा सपत्तना ।। 14.4 ।।
ससमुद्रा करवती प्रतिवर्षं निवेशिता ।।
स्वायंभुवेंऽतरे पूर्वमाद्ये त्रेतायुगे तथा ।। 14.5 ।।
प्रियव्रतस्य पुत्रैस्तैः पौत्रैः स्वायंभुवस्य तु ।।
प्रजा सत्त्वतपोयुक्तैस्तैरियं विनिवेशिता ।। 14.6 ।।
प्रियव्रतात्प्रजोपेतान् वीरान्काम्यान्व्यजायत ।।
कन्या सा तु महाभाग कर्दमस्य प्रजा पतेः ।। 14.7 ।।
कन्ये द्वे दश पुत्राश्च सम्राट् कुक्षिश्च ते शुभे ।।
तयोर्वै भ्रातरः शूराः प्रजापतिसमा दश ।। 14.8 ।।
आग्नीध्रश्चाग्निबा हुश्च मेधा मेधातिथिर्वसुः ।।
ज्योतिष्मान् द्युतिमान्हव्यः सवनः सभ्र एव च ।। 14.9 ।।
प्रियव्रतोऽभ्यषिंचत्तान्सप्तसप्तसु पार्थिवान् ।। 
द्वीपेषु तेषु धर्मेण द्वीपांताश्च निबोधत ।। 14.10 ।।
जंबूद्वीपेश्वरं चक्रे आग्नीध्रं सुमहाबलम् ।।
प्लक्षद्वीपेश्वरश्चापि तेन मेधातिथिः कृतः ।। 14.11 ।।
शाल्मले तु वपुष्मंतं राजानं सोऽभिषिक्तवान् ।।
ज्योतिष्मंतं कुशद्वीपे राजानं कृतवान्प्रभुः ।। 14.12 ।।
द्युतिमंतं च राजानं क्रौंचद्वीपेऽभ्यषेचयत् ।।
शाकद्वीपेश्वरं चापि हव्यं चक्रे प्रियव्रतः ।। 14.13 ।।
पुष्कराधिपतिं चैव सवनं कृतवान्प्रभुः ।।
पुष्करे सवनस्याथ महावीतः सुतोऽभवत् ।। 14.14 ।।
धातकिश्चापि द्वावेतौ पुत्रौ पुत्रवता वरौ ।।
महावीतं स्मृतं वर्षं तस्य नाम्ना महात्मनः ।। 14.15 ।।
नाम्ना च धातकेश्चापि धातकीखंड उच्यते ।।
हव्यो व्यजनयत्पुत्राञ् शाकद्वीपेश्वराञ् प्रभुः ।। 14.16 ।।
जलदं च कुमारं च सुकुमारं मणीवकम् ।।
कुसुमोत्तरमोदाकौ सप्तमं च महाद्रुगम् ।। 14.17 ।।
जलदं जलदस्याथ प्रथमं वर्षमुच्यते ।।
कुमारस्य तु कौमारं द्वितीयं परिकीर्तितम् ।। 14.18 ।।
सुकुमारं तृतीयं तु सुकुमारस्य तत्स्सतम् ।।
मणीवस्य चतुर्थं तु मणीवकमिहोच्यते ।। 14.19 ।।
कुसुमोत्तरवर्षं यत्पञ्चमं कुसुमोत्तरम् ।।
मोदकस्यापि मोदाकं षष्ठं वर्षं प्रकीर्त्तितम् ।। 14.20 ।।
महाद्रुमस्य नाम्ना च सप्तमं तन्महाद्रुमम् ।।
तेषां तु नामभिस्तानि सप्त वर्षाणि तत्र वै ।। 14.21 ।।
क्रौंचद्वीपेश्वरस्यापि पुत्रो द्युतिमतस्तु वै ।।
कुशलो मनोनुगस्छोष्णः पावनश्चांधकारकः ।। 14.22 ।।
मुनिश्च दुंदुभिश्चैव सुता द्युतिमतस्तु वै ।।
तेषां स्वनामभिर्देशाः क्रौंचद्वीपाश्रयाः शुभाः ।। 14.23 ।।
कुशलस्य तु देशोऽभूत कौशलो नाम विश्रुतः ।।
देशो मनोनुगस्यापि मानोनुगे इते स्मृतः ।। 14.24 ।।
उष्णस्योष्णः स्मृतो देशः पावनस्यापि पावनः ।।
अंधकारस्य देशस्तु आंधकारः प्रकीर्त्तितः ।। 14.25 ।।
मुनेश्च मौनिदेशो वै दुंदुभेर्दुंदुभिः स्मृतः ।।
एते जनपदाः सप्त क्रौंचद्वीपे तु भास्वराः ।। 14.26 ।।
ज्योतिष्मतः कुशद्वीपे सप्तैवासन्महौजसः ।।
उद्भिज्जो वेणुमांश्चैव वैरथो लवणो धृतिः ।। 14.27 ।।
षष्ठः प्रभाकरश्चा पि सप्तमः कपिलः स्मृतः ।।
उद्भिज्जं प्रथमं वर्षं द्वितीयं वेणुमण्डलम् ।। 14.28 ।।
तृतीयं वै रथाकारं चतुर्थं लवणं स्मृतम् ।।
पंचमं धृतिमद्वर्षं षष्ठं वर्षं प्रभाकरम् ।। 14.29 ।।
सप्तमं कपिलं नाम कपिलस्य प्रकीर्त्तितम् ।।
तेषां देशाः कशद्वीपे तत्सनामान एव च ।। 14.30 ।।
आश्रमाचारयुक्ताभिः प्रजाभिः समलंकृताः ।।
शाल्मलस्येश्वराः सप्त सुतास्ते च वपुष्मतः ।। 14.31 ।।
श्वेतश्च हरितश्चैव जीमूतो रोहितस्तथा ।।
वैद्युतो मानसश्चापि सुप्रभः सप्तमस्तथा ।। 14.32 ।।
श्वेतस्तु देशः श्वेतस्य हरितस्य सुहारितः ।।
जीमूतस्यापि जीमूतो रोहितस्यापि रोहितः ।। 14.33 ।।
वैद्युतो वैद्युतस्यापि मानसस्य तु मानसः ।।
सुप्रभः सुप्रभस्यापि सप्तैते देशपालकाः ।। 14.34 ।।
प्लक्ष द्वीपं प्रवक्ष्यामि जंबूद्वीपादनंतरम् ।।
सप्त मेधातिथे पुत्राः प्लक्षद्वीपेश्वरा नृपाः ।। 14.35 ।।
ज्येष्ठः शांतभयो नाम द्वितीयः शिशिरः स्मृतः ।। 
सुखोदयस्तृतीयस्तु चतुर्थो नंद उच्यते ।। 14.36 ।।
शिवस्तु पेचमस्तेषां क्षेमकः षष्ठ उच्यते ।।
ध्रुवस्तु सप्तमो ज्ञेयः पुत्रा मेधातिथेः स्मृताः ।। 14.37 ।।
सप्तानां नामभिस्तेषां तानि वर्षाणि सप्त वै ।।
तस्माच्छांतभयं चैव शिशिरं च सुखोदयम् ।। 14.38 ।।
आनंदं च शिवं चैव क्षेमकं च ध्रुवं तथा ।।
तानि तेषां समानानि सप्त वर्षाणि भागशः ।। 14.39 ।।
निवेशितानि तैस्तानि पूर्वं स्वायंभूवेंतरे ।।
मेधा तिथेस्तु पुत्रैस्तैः प्लक्षद्वीपेश्वरैर्नृबैः ।। 14.40 ।।
वर्णाश्रमाचारयुक्ताः प्लक्षद्वीपे प्रजाः कृताः ।।
प्लक्षद्वीपादिषु त्वेषु शाकद्वीपांतिकेषु वै ।। 14.41 ।।
ज्ञेयः पंचसु धर्मो वै वर्णाश्रमविभाजकः ।।
सुखमायुश्च रूपं च बलं धर्मश्च नित्यशः ।। 14.42 ।।
पंचस्वेतेषु द्वीपेषु सर्वसाधा रणं स्मृतम् ।।
प्रक्षद्वीपः परिष्क्रांतो जंबूद्वीपं निबोधत ।। 14.43 ।।
आग्नीध्रं ज्येष्ठदायादं काम्यापुत्रं महाबलम् ।।
प्रियव्रतोऽभ्य षिंचत्तं जंबूद्वीपेश्वरं नृपम् ।। 14.44 ।।
तस्य पुत्रा बभूवुर्हि प्रजापतिसमा नव ।।
ज्येष्ठो नाभिरिति ख्यातस्तस्य किंपुरुषोऽनुजः ।। 14.45 ।।
हरिवर्षस्तृतीयस्तु चतुर्थोऽभूदिलावृतः ।।
रम्यस्तु पंचमः पुत्रो हिरण्वान् षष्ठ उच्यते ।। 14.46 ।।
कुरुस्तु सप्तमस्तेषां भद्राश्वश्चाष्टमः स्मृतः ।।
नवमः केतुमालश्च तेषां देशान्निबोधत ।। 14.47 ।।
नाभेस्तु दक्षिणं वर्षं हिमाख्यं तु पिता ददौ ।।
हेमकूटं तु यद्वर्षं ददौ किपुरुषाय तत् ।। 14.48 ।।
नैषधं यत्स्मृतं वर्षं हरिवर्षाय तं ददौ ।।
मध्यमं यत्सुमेरोस्तु ददौ स तदिलावृतम् ।। 14.49 ।।
नीलं तु यत्स्मृतं वर्षं रम्यायैतप्तिता ददौ ।।
श्वेतं यदुत्तरं तस्मात्पित्रा दत्तं हिरण्वते ।। 14.50 ।।
यदुत्तरे श्रृंगवतो वर्षं तत्कुरवे ददौ ।।
साल्यवन्तं तथा वर्षं भद्राश्वाय न्यवेदयत् ।। 14.51 ।।
गन्धमादनवर्षं तु केतुमाले न्यवेदयत् ।।
इत्येतानि मयोक्तानि नव वर्षाणि भागशः ।। 14.52 ।।
आग्नी ध्रस्तेषु वर्षेषु पुत्रांस्तानभ्यषेचयत् ।।
यथाक्रमं स धर्मात्मा ततस्तु तपसि स्थितः ।। 14.53 ।।
इत्येतौः सप्तभिः कृत्स्ना सप्तद्वीपा निवे शिताः ।।
प्रियव्रतस्य पुत्रैस्तैः पौतैः स्वायंभुवस्य च ।। 14.54 ।।
एवं वर्षेषु सर्वेषु सन्निवेशाः पुनः पुनः ।।
क्रियंते प्रलये वृत्ते सप्त सप्तसु पार्थिवैः ।। 14.55 ।।
एवं स्वभावः कल्पानां द्वीपानां च निवेशने ।।
यानि किंपुरुषाद्यानि वर्णाण्यष्टौ श्रुतानि तु ।। 14.56 ।।
तेषां स्वभावतः सिद्धिः सुखप्रायमयत्नतः ।।
विपर्ययो न तेष्वस्ति जरामृत्युभयं न च ।। 14.57 ।।
धर्माधर्मौ न तेष्वास्ता नोत्तमाधममध्यमाः ।।
न तेष्वस्ति युगावस्था क्षेत्रेष्वष्टासु सर्वशः ।। 14.58 ।।
नाभेर्निसर्गं वक्ष्यामि हिमाह्वेऽस्मिन्निबोधत ।।
नाभिस्त्वज नयत्पुत्रं मेरुदेव्यां महाद्युतिम् ।। 14.59 ।।
ऋषभं पार्थिवश्रेष्ठं सर्वक्षत्रस्य पूर्वजम् ।।
ऋषभाद्भरतो जज्ञे वीरः पुत्रशताग्रजः ।। 14.60 ।।
सोभिषिच्यर्षभः पुत्रं महाप्रव्रज्यया स्थितः ।।
हिमाह्वं दक्षिणं वर्षं भरताय न्यवेदयत् ।। 14.61 ।।
तस्मात्तु भारतं वर्षं तस्य नाम्ना विदुर्बुधाः ।।
भरतस्यात्मजो विद्वान्सुमतिर्नाम धार्मिकः ।। 14.62 ।।
बभूव तस्मिन् राज्ये तंभरतस्त्वभ्यषेचयत् ।।
पुत्रसंक्रामितश्रीस्तु वनं राजा विवेश सः ।। 14.63 ।।
तेजसस्तत्सुतश्चापि प्रजापतिरमित्रजित् ।।
तेजसस्यात्मजो विद्वानिंद्रद्युम्न इति स्मृतः ।। 14.64 ।।
परमेष्ठी सुतश्चापि निधने तस्य चाप्यभूत् ।।
प्रतीहारः कुलं तस्य नाम्ना जज्ञे तदन्वयः ।। 14.65 ।।
प्रतिहर्तेति विख्यातो जज्ञे तस्यापि धीमतः ।।
उन्नेता प्रतिहर्तुस्तु भूमा तस्य सुतः स्मृतः ।। 14.66 ।।
उद्गीथस्तस्य पुत्रोऽभूतप्रस्ताविश्चापि तत्सुतः ।।
प्रस्तावेस्तु विभुः पुत्रः पृथुस्तस्य सुतोऽभवत् ।। 14.67 ।।
पृथोश्चापि सुतो नक्तो नक्तस्यापि गयः सुतः ।।
गयस्यापि नरः पुत्रो नरस्यापि सुतो विराट् ।। 14.68 ।।
विराट्सुतो महावीर्यो धीमांस्तस्य सुतोऽभवत् ।।
धीमतश्च महान्पुत्रो महतश्चापि भौवनः ।। 14.69 ।।
भौवनस्य सतस्त्वष्टा विरजास्तस्य चात्मजः ।।
रजा विरजसः पुत्रः शतजिद्रजसस्तथा ।। 14.70 ।।
तस्य पुत्रशतं त्वासीद्राजानः सर्व एव तु ।।
विश्वज्योतिष्प्रधानास्ते यैरिमा वर्द्धिताः प्रजाः ।। 14.71 ।।
तैरिदं भारतं वर्षं सप्तद्वीपमिहांकितम् ।।
तेषां वंशप्रसूतैस्तु भुक्तेयं भारती पुरा ।। 14.72 ।।
कृतत्रेतादियुक्तास्तु युगाख्या ह्येकसप्ततिः ।।
येऽतीतास्तैर्युगैः सार्धं राजानस्ते तदन्वयाः ।। 14.73 ।।
स्वायंभुवेंऽतरे पूर्वं शतशोऽथ सहस्रशः ।।
एवं स्वायं भुवः सर्गो येनेदं पूरितं जगत् ।। 14.74 ।।
ऋषिभिर्दैवतैश्चापि पिर्तृगन्धवराक्षसैः ।।
यक्षभूतपिशाचैश्च मनुष्यमृगपक्षिभिः ।।
तेषां सृष्टिरियं प्रोक्ता युगैः सह विवर्त्तते ।। 14.75 ।।
इति श्रीब्रह्मांडे महापुराणे वायुप्रोक्ते पूर्वभागे द्वितीयेऽनुषंगपादे
प्रियव्रतवंशानुकीर्त्तनं नाम चतुदशोऽध्यायः ।। 14 ।।


----
सूत उवाच ।।
एवं प्रजासन्निवेशं श्रुत्वा वै शांशपायनिः ।।
पप्रच्छ नियतं सूतं पृथिव्युद धिविस्तरम् ।। 15.1 ।।
कति द्वीपा समुद्रा वा पवता वा कति स्मृताः ।।
कियंति चैव वर्षाणि तेषु नद्यश्च काः स्मृताः ।। 15.2 ।।
महा भूतप्रमाणं च लोकालोकं तथैव च ।।
पर्यायं परिमाणं च गतिं चन्द्रार्कयोस्तथा ।।
एतत्प्रबूहि नः सर्वं विस्तरेण यथार्थतः ।। 15.3 ।।
सूत उवाच ।।
हंत वोऽहं प्रवक्ष्यामि पृथिव्यायामविस्तरम् ।। 15.4 ।।
संख्यां चैव समुद्राणां द्वीपानां चैव विस्तरम् ।।
द्वीपभेदसहस्राणि सप्तस्वन्तर्गतानि च ।। 15.5 ।।
न शक्यंते क्रमेणेह वक्तुं यैः सततं जगत् ।।
सप्त द्वीपान्प्रवक्ष्यामि चन्द्रादित्यग्रहैः सह ।। 15.6 ।।
तेषां मनुष्या स्तर्क्केण प्रमाणानि प्रचक्षते ।।
अचिंत्याः खलु ये भावा न तांस्तर्केण साधयेत् ।। 15.7 ।।
प्रकृतिभ्यः परं यच्च तदचिन्त्यं प्रचक्षते ।।
नववर्षं प्रवक्ष्यामि जंबूद्वीपं यथातथम् ।। 15.8 ।।
विस्तरान्मण्डलाच्चैव योजनैस्तन्निबोधत ।।
शतमेकं सहस्राणां योजनाग्रात्समंततः ।। 15.9 ।।
नानाजनपदाकीर्णः पुरैश्च विविधैश्शुभैः ।।
सिद्धचारणसंकीणः पर्वतैरुपशोभितः ।। 15.10 ।।
सर्वधातुनिबद्धैश्च शिलाजाल समुद्भवैः ।।
पर्वतप्रभवाभिश्च नदीभिः सर्वतस्ततः ।। 15.11 ।।
जंबूद्वीपः पृथुः श्रीमान् सर्वतः पृथुमंडलः ।।
नवभिश्चावृतः सर्वो भुवनैर्भूतभावनैः ।। 15.12 ।।
लवणेन समुद्रेण सर्वतः परिवारितः ।।
जंबूद्वीपस्य विस्तारात् समेन तु समंततः ।। 15.13 ।।
प्रागायताः सूपर्वाणः षडिमे वर्षपर्वताः ।।
अवगाढा ह्युभयतः मसुद्रौ पूर्वपश्चिमौ ।। 15.14 ।।
हिमप्रायश्च हिमवान् हेमकूटश्च हेमवान् ।।
सर्वर्त्तुषु सुखश्चापि निषधः पर्वतो महान् ।। 15.15 ।।
चतुर्वर्णश्च सौवर्णो मेरुश्चारुतमः स्मृतः ।।
द्वात्रिंशच्च सहस्राणि विस्तीर्णः स च मूर्द्धनि ।। 15.16 ।।
वृत्ताकृतिप्रमाणश्च चतुरस्रः समुच्छ्रितः ।।
नानावर्णास्तु पार्श्वेषु प्रजापतिगुणान्वितः ।। 15.17 ।।
नाभिबंधनसंभूतो ब्रह्मणोऽव्यक्तजन्मनः ।।
पूर्वतः श्र्वेतवर्णश्च ब्राह्मणस्तस्य तेन तत् ।। 15.18 ।।
पार्श्वमुत्तरतस्तस्य रक्तवर्मः स्वभावतः ।।
तेनास्य क्षत्र्रभावस्तु मेरोर्नानार्थकारणात् ।। 15.19 ।।
पीतश्च दक्षिणेनासौ तेन वैश्यत्वमिष्यते ।।
भृंगपत्रनिभश्चापि पश्चिमेन समाचितः ।। 15.20 ।।
तेनास्य शूद्रभावः स्यादिति वर्णाः प्रकीर्त्तिताः ।।
वृत्तः स्वभावतः प्रोक्तो वर्णतः परिमाणतः ।। 15.21 ।। 
नीलश्च वैदुर्यमयः श्वेतः घुक्लो हिरण्मयः ।।
मयुरबर्हवर्णस्तु शातकौंभश्च श्रृंगवान् ।। 15.22 ।।
एते पर्वतराजानः सिद्धचारणसेविताः ।।
तेषामंतरविष्कंभो नवसाहस्र उच्यते ।। 15.23 ।।
मध्ये त्विलावृतं नाम महामेरोः समंतमः ।।
नवैवं तु सहस्राणि विस्तीर्णं सर्वतस्तु तत् ।। 15.24 ।।
मध्ये तस्य महामेरुर्विधूम इव पावकः ।।
वेद्यर्द्धं दक्षिणं मेरोरुत्तरार्द्धं तथोत्तरम् ।। 15.25 ।।
वर्षाणि यानि षट् चैव तेषां ये वर्षपर्वताः ।।
द्वे द्वे सहस्रे विस्तीर्णा योजनानां समुच्छ्रयात् ।। 15.26 ।।
जंबूद्वीपस्य विस्तारात्तेषामायाम उच्यते ।।
योजनानां सहस्राणि शतं द्वावायतौ गिरी ।। 15.27 ।।
नीलश्च निषधश्चैव ताभ्यां हीनास्तु ये परे ।।
श्वेतश्च हेमकूटश्च हिमवाञ्छृंगवांस्तथा ।। 15.28 ।।
नवती द्वे अशीती द्वे सहस्राण्यायतास्तु तेः ।।
तेषां मध्ये जनपदास्तानि वर्णाणि सप्त वै ।। 15.29 ।।
प्रपातविषमैस्तैस्तु पर्वतैरावृतानि तु ।।
संततानि नदीभेदैरगम्यानि परस्परम् ।। 15.30 ।।
वसंति तेषु सत्त्वानि नानाजातीनि सर्वशः ।।
इदं हैमवतं वर्षं भारतं नाम विश्रुतम् ।। 15.31 ।।
हेमकूटं परं ह्यस्मा न्नान्ना किंषुरुपं स्मृतम् ।।
नैषधं हेमकूटात्तु हरिवर्षं तदुच्यते ।। 15.32 ।।
हरिवर्षात्परं चापि मेरोश्व तदिलावृतम् ।।
िलावृतात्परं नीलं सम्यकं नाम विश्रुतम् ।। 15.33 ।।
रम्यकात्परतः श्र्वेतं विश्रुतं तद्धिरण्मयम् ।।
हिरण्मयात्परं चैव श्रृंगवत्तः कुरु स्मृतम् ।। 15.34 ।।
धनुःसंस्थे तु विज्ञेये द्वे वर्षे दक्षिणोत्तरे ।।
दीर्घाणि तत्र चत्वारि मध्यमं तदिलावृतम् ।। 15.35 ।।
अर्वाक् च निषधस्याथ वेद्यर्द्धं दक्षिणं स्मृतम् ।।
परं नीलवतो यच्च वेद्यर्द्धं तु तदुत्तरम् ।। 15.36 ।।
वेद्यर्द्धे दक्षिणे त्रीणि त्रीणि वर्षाणि चोत्तरे ।।
तयोर्मध्ये तु विज्ञेयो मेरुर्मध्य इलावृतम् ।। 15.37 ।।
दक्षिणेन तु नीलस्य निषधस्योत्तरेम तु ।।
उदगायेतो महाशैलो माल्यवान्नाम नामतः ।। 15.38 ।।
योजनानां सहस्रं तु आनील निषधायतः ।।
आयामतश्चतुस्त्रिंशत्सहस्राणि प्रकीर्तितः ।। 15.39 ।।
तस्य प्रतीच्यां विज्ञेयः पर्वतो गंधमादनः ।।
आयामतोऽथ विस्तारान्माल्यवा नितिविश्रुतः ।। 15.40 ।।
परिमंडलयोर्मेरुर्मध्ये कनकपर्वतः ।।
चतुर्वणः स सौवर्णः चतुरस्रः समुच्छ्रितः ।। 15.41 ।।
सुमेरुः शुशुभेशुभ्रो राजव त्समधिष्ठितः ।।
तरुणादित्यवर्णाभो विधूम इव पावकः ।। 15.42 ।।
योजनानां सहस्राणि चतुरशीतरुच्छ्रितः ।।
प्रविष्टः षोडशाधस्ताद्विस्तृतः षोडशैव तु ।। 15.43 ।।
शरावसंस्थितत्वात्तु द्वात्रिंशन्मूर्ध्निविस्तृतः ।।
विस्तारात्रिगुणस्तस्य परिणाहः समंततः ।। 15.44 ।।
मंडलेन प्रमाणेन त्र्यस्रे मानं तदिष्यते ।।
चत्वारिंशत्सहस्राणि योजनानां समंततः ।। 15.45 ।।
अष्टाभिरधिकानि स्युस्त्र्यस्रे मानं प्रकीर्त्तितम् ।।
चतुरस्रेण मानेन परिणाहः समंततः ।। 15.46 ।।
चतुः षष्टिसहस्राणि योजनानां विधीयते ।।
स पर्वतो महादिव्यो दिव्यौषधिसमन्वितः ।। 15.47 ।।
भुवनैरावृतः सर्वो जातरूपमयैः शुभैः ।।
तत्र देवगणाः सर्वे गंधर्वोरगराक्षसाः ।। 15.48 ।।
शैलराजे प्रदृश्यंते शुभाश्चाप्सरसां गणाः ।।
स तु मेरुः परिवृतो भुवनैर्भूतभावनैः ।। 15.49 ।।
चत्वारो यस्य देशा वै चतुःपार्श्वेष्वधिष्ठिताः ।।
भद्राश्वा भरताश्वैव केतुमालाश्च पश्चिमाः ।। 15.50 ।।
उत्तराः कुरवश्चैव कृतपुण्यप्रतिश्रयाः ।।
गंधमादनपर्श्वे तु परैषाऽपरगंडिका ।। 15.51 ।।
सर्वर्त्तुरमणीया च नित्यं प्रमुदिता शिवा ।।
द्वात्रिंशत्तु सहस्राणि योजनैः पूर्वपश्चिमात् ।। 15.52 ।।
आयामतश्चतुस्त्रिंशत्सहस्राणि प्रमाणतः ।।
तत्र ते शुभकर्माणः केतुमालाः प्रतिष्ठिताः ।। 15.53 ।।
तत्र काला नराः सर्वे महासत्त्वा महाबलाः ।।
स्त्रियश्चोत्पल पत्राभाः सर्वास्ताः प्रियदर्शनाः ।। 15.54 ।।
तत्र दिव्यो महावृक्षः पनसः पड्रसाश्रयः ।।
ईश्वरो ब्रह्मणः पुत्रः कामचारी मनोजवः ।। 15.55 ।।
तस्य पीत्वा फलरसं जीवंति च समायुतम् ।।
पार्श्वे माल्यवतश्चापि पूर्वेऽपूर्वा तु गंडिका ।। 15.56 ।।
आयामादथ विस्ताराद्यथैषापरगंडिका ।।
भद्राश्वास्तत्र विज्ञेया नित्यं मुदितमानसाः ।। 15.57 ।।
भद्रशालवनं चात्र कालाम्रस्तु महाद्रुमः ।।
तत्र ते पुरुषाः स्वेता महोत्साहा बलान्विताः ।। 15.58 ।।
स्त्रियः कुमुदवर्णाभाः सुन्दर्यः प्रियदर्शनाः ।।
चन्द्रप्रभाश्चंद्रवर्णाः पूर्णचन्द्र निभाननाः ।। 15.59 ।।
चंद्रशीतलगात्र्यस्ताः स्त्रिय उत्पलगंधिकाः ।।
दशवर्षसहस्राणि तेषामायुरनामयम् ।। 15.60 ।।
कालाम्रस्य रसं पीत्वा सर्वे च स्थिरयौवनाः ।।
दक्षिणेन तु श्वेतस्य नीलस्यैवोत्तरेण च ।। 15.61 ।।
वर्षं रमणकं नाम जायंते तत्र मानवाः ।।
रतिप्रधाना विमला जरादौर्गंध्यवर्जिताः ।। 15.62 ।।
शुक्लाऽभिजनसंपन्नाः सर्वे च प्रियदर्शनाः ।।
तत्रापि सुमहान्वृक्षो न्यग्रोधो रोहितो महान् ।। 15.63 ।।
तस्यापि ते फलरसं पिबंतो वर्त्तयंति वै ।।
दशवर्षसहस्राणि शतानि दश पंच च ।। 15.64 ।।
जीवंति ते महाभागाः सदा त्दृष्टा नरोत्तमाः ।।
दक्षिणे वै श्रृंगवतः श्वेतस्याप्युत्तरेण च ।। 15.65 ।।
वर्षं हैरण्वतं नाम यत्र हैरण्वती नदी ।।
महाबलाः सुतेजस्का जायंते तत्र मानवाः ।। 15.66 ।।
यक्षा वीरा महासत्त्वा धनिनः प्रियदर्शनाः ।।
एकादशसहस्राणि वर्षाणां ते महौजसः ।। 15.67 ।।
आयुः प्रमाणं जीवंति शतानि दश पंच च ।।
यस्मिन्वर्षे महावृक्षो लकुचः षड्रसाश्रयः ।। 15.68 ।।
तस्य पीत्वा फलरसं ते जीवंति निरामयाः ।।
त्रीणि श्रृंगवतः श्रृंगाण्युच्छ्रितानि महांति च ।। 15.69 ।।
एकं मणिमयं तेषामेकं चैव हिरण्मयम् ।।
सर्वरत्नमयं चैकं भवनैरुपशोभितम् ।। 15.70 ।।
उत्तरे वै श्रृंगावतः समुद्रस्य च दक्षिणे ।।
कुरवस्तत्र तद्वर्षं पुण्यं सिद्धनिषेवितम् ।। 15.71 ।।
तत्र वृक्षा मधु फला नित्यपुष्पफलोपगाः ।।
वस्त्राणि च प्रसूयंते फलेष्वाभरणानि च ।। 15.72 ।।
सर्वकामप्रदास्तत्र केचिद्वक्षा मनोरमाः ।।
गंधवर्णरसो पेतं प्रक्षरंति मधूत्तमम् ।। 15.73 ।।
अपरे क्षीरिणो नाम वृक्षास्तत्र मनोरमाः ।।
ये क्षरंति सदा क्षीरं षड्रसं ह्यमृतोपमम् ।। 15.74 ।।
सर्वा मणिमयी भूमिः सूक्ष्मकांचनवालुका ।।
सर्वर्तुसुखसंपन्ना न्निष्पंका नीरजा शुभा ।। 15.75 ।।
देवलोकच्युतास्तत्र जायंते मानवाः शुभाः ।।
शुक्लाभिजनसंपन्नाः सर्वे च स्थिरयौवनाः ।। 15.76 ।।
मिथुनानि प्रसूयंते स्त्रियश्चाप्सरसः समाः ।।
तेषां ते क्षीरिणां क्षीरं पिबंति ह्यमृतो पमम् ।। 15.77 ।।
मिथुनं जायते सद्यः समं चैव विवर्द्धते ।।
समं शीलं च रूपं च प्रियता चैव तत्समा ।। 15.78 ।।
अन्योन्यमनुरक्ताश्च चक्रवाकसधर्मिणः ।।
अनामया ह्यशोकाश्च नित्यं सुखनिषेविणः ।। 15.79 ।।
त्रयोदशसहस्राणि शतानि दश पंच च ।।
जीवंति ते महावीर्या न चान्यस्त्रीनिषेविणः ।। 15.80 ।।
इति श्रीब्रह्मांडे महापुराणे वायुप्रोक्ते पूर्वभागे द्वीतीयेऽनुषंगपादे
पृथिव्यायामविस्तरो नाम पञ्चदशोऽध्यायः ।। 15 ।।



----
सूत उवाच ।।
एवमेव निसर्गो वै वर्षाणां भारते शुभे ।।
दृष्टः परमतत्त्वज्ञैर्भूयः किं वर्णयामि वः ।। 16.1 ।।
ऋषिरुवाच ।।
यदिदं भारतं वर्षं यस्मिन्स्वायंभुवादयः ।।
चतुर्दशैते मनवः प्रजासर्गेऽभवन्पुनः ।। 16.2 ।।
एतद्वेदितुमिच्छामस्तन्नो निगद सत्त्मः ।।
एतच्छ्रुतवचस्तेषामब्रवीद्रोमहर्षणः ।। 16.3 ।।
अत्र वो वर्णयिष्यामि वर्षेऽस्मिन् भारते प्रजाः ।। 
इदं तु मध्यमं चित्रं शुभाशुभफलोदयम् ।। 16.4 ।।
उत्तरं यत्ममुद्रस्य हिमवद्दक्षिणं च यत् ।।
वर्षं तद्भारतं नाम यत्रेयं भारती प्रजा ।। 16.5 ।।
भरणाच्च प्रजानां वै मनुर्भरत उच्यते ।।
निरुक्तवचनाच्चैवं वर्षं तद्भारतं स्मृतम् ।। 16.6 ।।
इतः स्वर्गश्च मोक्षश्च मध्यश्चांतश्च गम्यते ।।
न खल्वन्यत्र मर्त्यानां भूमौ कर्म विधीयते ।। 16.7 ।।
भारतस्यास्य वर्षस्य नव भेदान्निबोधत ।।
समुद्रातरिता ज्ञेयास्ते त्वगम्याः परस्परम् ।। 16.8 ।।
इंद्रद्वीपः कशेरूमांस्ताम्रवर्णो गभस्तिमान् ।।
नागद्वीपस्तथा सौम्यो गांधर्वस्त्वथ वारुणः ।। 16.9 ।।
अयं तु नवमस्तेषां द्वीपः सागरसंवृतः ।।
योजनानां सहस्रे तु द्वीपोऽयं दक्षिणोत्तरात् ।। 16.10 ।।
आयतो ह्याकुमार्य्या वै चागंगाप्रभवाच्च वै ।।
तिर्यगुत्तरविस्तीर्मः सहस्राणि नवैव तु ।। 16.11 ।।
द्वीपो ह्युपनिविष्टोऽयं म्लेच्छैरंतेषु सर्वशः ।।
पूर्वे किराता ह्यस्यांते पश्चिमे यवनाः स्मृताः ।। 16.12 ।।
ब्राह्मणाः क्षत्रिया वैश्या मध्ये शूद्राश्च भागशः ।।
इज्यायुधवणिज्याभिर्वर्त्तयंतो व्यवस्थिताः ।। 16.13 ।।
तेषां संव्यवहारोऽत्र वर्त्तते वै परस्परम् ।।
धर्मार्थकामसंयुक्तो वर्णानां तु स्वकर्मसु ।। 16.14 ।।
संकल्पः पंचमानां च ह्याश्रमाणां यथाविधि ।।
इह स्वर्गापवर्गार्थं प्रवृत्तिर्येषु मानुषी ।। 16.15 ।।
यस्त्वयं नवमो द्वीपस्तिर्यगायाम उच्यते ।।
कृत्स्नं जयति यो ह्येनं सम्राडित्यभिधीयते ।। 16.16 ।।
अयं लोकस्तु वै सम्राडंतरिक्षं विराट् स्मृतम् ।।
स्वराडसौ स्मृतो लौकः पुनर्वक्ष्यामि विस्तरात् ।। 16.17 ।।
सप्तैवास्मिन्सुपर्वाणो विश्रुताः कुल पर्वताः ।।
महेंद्रो मलयः सह्यः शुक्तिमानृक्षपर्वतः ।। 16.18 ।।
विंध्यश्च पारियात्रश्च सप्तैते कुलपर्वताः ।।
तेषां सहस्रश्चान्ये पर्व तास्तु समीपगाः ।। 16.19 ।।
अविज्ञाताः सारवंतो विपुलाश्चित्रसानवः ।।
संदरः पर्वतश्रेष्ठो वैहारो दुर्दुरस्तथा ।। 16.20 ।।
कोलाहलः ससुरसो मैनाको वैद्युतस्तथा ।।
वातंधमो नागगिरिस्तथा पाण्डुरपर्वतः ।। 16.21 ।।
तुंगप्रस्थः कृष्णगिरिर्गोधनो गिरिरेव च ।।
पुष्पगिर्युज्जयंतौ च शैलो रैवतकस्तथा ।। 16.22 ।।
श्रीपर्वतश्चित्रकूटः कूटशैलो गिरिस्तथा ।।
अन्ये तेभ्योऽपरिज्ञाता ह्रस्वाः स्वलपोपजी विनः ।। 16.23 ।।
तैर्विमिश्रा जनपदा आर्या म्लेच्छाश्च भागशः ।।
पीयंते यैरिमा नद्यो गंगा सिंधु सरस्वती ।। 16.24 ।।
शतद्रुश्चंद्र भागा च यमुना सरयूस्तथा ।।
इरावती वितस्ता च विपाशा देविका कुहूः ।। 16.25 ।।
गोमती धूतपापा च बुद््बुदा च दृषद्वती ।।
कौशकी त्रिदिवा चैव निष्ठीवी गेडकी तथा ।। 16.26 ।।
चक्षुर्लोहित इत्येता हिमवत्पादनिस्सृताः ।।
वेदस्मृतिर्वेदवती वृत्रघ्नी सिंधु रेव च ।। 16.27 ।।
वर्णाशा नंदना चैव सदानीरा महानदी ।।
पाशा चर्मण्वतीनूपा विदिशा वेत्रवत्यपि ।। 16.28 ।।
क्षिप्रा ह्यवंति च तथा पारियात्राश्रयाः स्मृताः ।।
शोणो महानदश्चैव नर्म्मदा सुरसा क्रिया ।। 16.29 ।।
मंदाकिनी दशार्णा च चित्रकूटा तथैव च ।।
तमसा पिप्पला श्येना करमोदा पिशाचिका ।। 16.30 ।।
चित्रोपला विशाला च बंजुला वास्तुवाहिनी ।।
सनेरुजा शुक्तिमती मंकुती त्रिदिवा क्रतुः ।। 16.31 ।।
ऋक्षवत्संप्रसूतास्ता नद्यो मणिजलाः शिवाः ।।
तापी पयोष्णी निर्विंध्या सृपा च निषधा नदी ।। 16.32 ।।
वेणी वैतरणी चैव क्षिप्रा वाला कुमुद्वती ।।
तोया चैव महागौरी दुर्गा वान्नशिला तथा ।। 16.33 ।।
विंध्यपादप्रसूतास्ता नद्यः पुण्यजलाः शुभाः ।।
गोदावरी भीमरथी कृष्णवेणाथ बंजुला ।। 16.34 ।।
तुंगभद्रा सुप्रयोगा बाह्या कावेर्यथापि च ।।
दक्षिणप्रवहा नद्यः सह्य पादाद्विनिःस्मृताः ।। 16.35 ।।
कृतमाला ताम्रपर्णी पुष्पजात्युत्पलावती ।।
नद्योऽभिजाता मलयात्सर्वाः शीतजलाः शुभाः ।। 16.36 ।।
त्रिसामा ऋषिकुल्या च बंजुला त्रिदिवाबला ।।
लांगूलिनी वंशधरा महेंद्रतनयाः स्मृताः ।। 16.37 ।।
ऋषिकुल्या कुमारी च मंदगा मंदगामिनी ।।
कृपा पलाशिनी चैव शुक्तिमत्प्रभवाः स्मृताः ।। 16.38 ।।
तास्तु नद्यः सरस्वत्यः सर्वा गंगाः समुद्रगाः ।।
विश्वस्य मातरः सर्वा जगत्पापहराः स्मृताः ।। 16.39 ।।
तासां नद्युपनद्योऽन्याः शतशोऽथ सहस्रशः ।।
तास्विमे कुरुपांचालाः शाल्वा माद्रेयजांगलाः ।। 16.40 ।।
शूरसेना भद्रकारा बोधाः सहपटच्चराः ।।
मत्स्याः कुशल्याः सौशल्याः कुंतलाः काशिकोशलाः ।। 16.41 ।।
गोधा भद्राः करिंगाश्च मागधाश्चोत्कलैः सह ।।
मध्यदेश्या जनपदाः प्रायशस्त्त्र कीर्त्तिताः ।। 16.42 ।।
सह्यस्य चौत्तरांतेषु यत्र गोदावरी नदी ।।
पृथिव्यामपि कृत्स्नायां स प्रदेशो मनोरमः ।। 16.43 ।।
तत्र गोवर्धनं नाम पुरं रामेण निर्मितम् ।।
रामप्रियाथ स्वर्गीया वृक्ष दिव्यास्त थौषधीः ।। 16.44 ।।
भरद्वाजेन मुनिना तत्प्रियार्थेऽवरोपिताः ।।
अतः पुर्वरोद्देशस्तेन जज्ञे मनोरमः ।। 16.45 ।।
बाह्लीका वाटधानाश्च आभीरा कालतोयकाः ।।
अपरांताश्च मुह्माश्च पाञ्चलाश्चर्ममंडलाः ।। 16.46 ।।
गांधारा यवनाश्चैव सिंधुसौवीरमण्डलाः ।।
चीनाश्चैव तुषाराश्च पल्लवा गिरिगह्वराः ।। 16.47 ।।
शाका भद्राः कुलिंदाश्च पारदा विन्ध्यचूलिकाः ।।
अभीषाहा उलूताश्च केकया दशामालिकाः ।। 16.48 ।।
ब्राह्मणाः क्षत्रियाश्चैव वैश्यशूद्रकुलानि तु ।।
कांवोजा दरदाश्चैव बर्बरा अंगलौहिकाः ।। 16.49 ।।
अत्रयः सभरद्वाजाः प्रस्थलाश्च दशेरकाः ।।
लमकास्तालशालाश्च भूषिका ईजिकैः सह ।। 16.50 ।।
एते देशा उदीच्या वै प्राच्यान्देशान्निबोधत ।।
अंगवंगा श्चोलभद्राः किरातानां च जातयः ।।
तोमरा हंसभंगाश्च काश्मीरास्तंगणास्तथा ।। 16.51 ।।
झिल्लिकाश्चाहुकाश्चैव हूणदर्वास्तथैव च ।। 16.52 ।।
अंध्रवाका मुद्गरका अंतर्गिरिबहिर्गिराः ।। 
ततः प्लवंगवो ज्ञेया मलदा मलवर्तिकाः ।। 16.53 ।।
समंतराः प्रावृषेया भार्गवा गोपपार्थिवाः ।।
प्राग्ज्योतिषाश्च पुंड्राश्च विदेहास्ताम्रलिप्तकाः ।। 16.54 ।।
मल्ला मगधगोनर्दाः प्राच्यां जनपदाः स्मृताः ।।
अथापरे जनपदा दक्षिणापथवासिनः ।। 16.55 ।।
पंड्याश्च केरलाश्चैव चोलाः कुल्यास्तथैव च ।।
सेतुका मूषिकाश्चैव क्षपणा वनवासिकाः ।। 16.56 ।।
माहराष्ट्रा महिषिकाः कलिंगश्चैव सर्वशः ।।
आभीराश्च सहैषीका आटव्या सारवास्तथा ।। 16.57 ।।
पुलिंदा विंध्यमौलीया वैदर्भा दंडकैः सह ।।
पौरिका मौलिकाश्चैव ्श्मका भोगवर्द्धिनाः ।। 16.58 ।।
कोंकणाः कंतलाश्चांध्राः कुलिन्दाङ्गारमारिषाः ।।
दाङिणाश्चैव ये देशा अपरांस्तान्निबोधत ।। 16.59 ।।
सूर्य्यारकाः कलिवना दुर्गालाः कुन्तरौः सहः ।।
पौलेयाश्च किराताश्च रूपकास्तापकैः सह ।। 16.60 ।।
तथा करीतयश्चैव सर्वे चैव करंधराः ।।
नासिकाश्चैव ये चान्ये ये चैवांतरनर्मदाः ।। 16.61 ।।
सहकच्छाः समाहेयाः सह सारस्वतैरपि ।।
कच्छिपाश्च सुराष्ट्राश्च आनर्ताश्चर्बुदैः सह ।। 16.62 ।।
इत्येते अपरांताश्च श्रृणुध्वं विंध्यवासिनः ।।
मलदाश्च करूथाश्च मेकलाश्चैत्कलैः सह ।। 16.63 ।।
उत्तमानां दशार्णाश्च भोजाः किष्किंधकैः सह ।।
तोशलाः कोशलाश्चैव त्रैपुरा वैदिशास्तथा ।। 16.64 ।।
तुहुण्डा बर्बराश्चैव षट्पुरा नैषधैः सह ।।
अनूपास्तुंडिकेराश्च वीतिहोत्रा ह्यवंतयः ।। 16.65 ।।
एते जनपदाः सर्वे विंध्यपृष्ठनिवासिनः ।।
अतो देशान्प्रवक्ष्यामि पर्वताश्रयिणश्च ये ।। 16.66 ।।
निहीरा हंसमार्गाश्च कुपथास्तंगणाः शकाः ।।
अपप्राव रणाश्चैव ऊर्णा दर्वाः सहूहुकाः ।। 16.67 ।।
त्रिगर्त्ता मंडलाश्चैव किरातास्तामरैः सह ।।
चत्वारि भारते वर्षे युगानि ऋषयोऽब्रुवन् ।। 16.68 ।।
कृतं त्रेतायुगं चैव द्वापरं तिष्यमेव च ।।
तेषां निसर्गं वक्ष्यामि उपरिष्टादशेषतः ।। 16.69 ।।
इति श्रीब्रoमहापुराणे वायुप्रोक्ते पूर्वभागे द्वितीयेऽनुषंगपादे 
भारतवर्मतं नाम षोडशोऽध्यायः ।। 16 ।।






----

