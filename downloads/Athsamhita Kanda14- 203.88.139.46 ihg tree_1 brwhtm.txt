14-1
एन्द्रो बाहुभ्यामभरच्चिकित्वानपो देवीर्वरुणाय प्रजानन्।
तमादित्या अभ्यषिञ्चन्त सर्वे राजानमुग्रं बृहते रणाय तान आपो राजसूया अवन्तु।। 1 ।।
हिरण्यवर्णाः शुचयः पावका यासु जातः कश्यपो यास्विन्द्रः।
या अग्निं गर्भं दधिरे सुवर्णास्ता न आपः शं श्योना भवन्तु।। 2 ।।
यासां राजा वरुणो याति मध्ये सत्या नृते अवपश्यञ्जनानाम्।
या अग्निं गर्भं दधिरे सुवर्णास्ता न आपः शं श्योना भवन्तु।। 3 ।।
यासां देवा दिवि कृण्वन्ति भक्षं या अन्तरिक्षे बहुधा भवन्ति।
या अग्निं गर्भं दधिरे सुवर्णास्ता न आपः शं श्योना भवन्तु।। 4 ।।
शिवेन मा चक्षुषा पश्यतापः शिवया तन्वोप स्पृशत् त्वचं मे।
घृतश्चुतः शुचयो याः पावकास्ता न आपः शं स्योना भवन्तु।। 5 ।।
अपो देवीर्मधुमतीरगृह्णतोर्जस्वती राजसूया मयोभुवः।
याभिर्मित्रावरुणावब्यषिञ्चन् ता न आपो राजसूया अवन्तु।। 6 ।।
वरुणेन प्रेषिता यन्ति शुभ्रा उत्सं देवीर्दधते या हिरण्ययम्।
या ब्रह्मणा पुनते संविदानास्ता न आपो राजसूया अवन्तु।। 7 ।।
अपः समुद्राद्दिवमुद्वहन्ति दिवस्पृथिवीमभि याः सृजन्ति।
याभिरीशाना मरुतश्चरन्ति ता न आपो राजसूया अवन्तु।। 8 ।।
या अमृतं बिभ्रति या मधु प्रियं या अगृभ्णन् ऋषयो देवसख्ये।
याभिरिन्द्रमत्यनयन्नरातीस्ता न आपो राजसूया अवन्तु।। 9 ।।
या जीवधन्या धनमुत््पृणन्ति देवायते दाशुषे मर्त्याय।
यासां पयो अक्षितमक्षितानां ता न आपो राजसूया अवन्तु।। 10 ।।
14-2
हिरण्यौपशा ध्वजनीः पुनाना याः समुद्रमभ्यर्चन्ति धेनवः।
याः पर्जन्यो वहत्यन्तरिक्षे ता न आपो राजसूया अवन्तु।। 1 ।।
रथन्तरे बृहति गीयमाने क्षत्रं जिन्वन्ति प्र तिरन्त्यायुः।
याभिस्त्रयान् वाजिनो वाजयन्ति ता न आपो राजसूया अवन्तु।। 2 ।।
याभिः सह वृत्रहा सोममिन्द्रो वसोरीशानो अपिबत् सुतस्य।
याः सप्त ऋषयः कवयः पुनन्ति
ता न आपो राजसूया अवन्तु।। 3 ।।
सप्त ऋषयो भरतमभ्यषिञ्चन्नास्मिन् राष्ट्रमदधुर्दक्षिणा वत्।
प्रजायै मनुमसुमवन्त देवास्ता न आपो राजसूया अवन्तु।। 4 ।।
याभिर्यज्ञं प्राञ्चमुक्षयन्ति धीरा याभिः सोमं मधुपृचं पुनन्ति।
याभिरिदं जीवति विश्वमेजत्ता न आपो राजसूया अवन्तु।। 5 ।।
यासां स्तोका मधुमया बभूवुर्घृतं संज्ञानं मधु पिन्वते याः।
याः सोम आपः प्रणयन्ति ब्रह्मणा ता न आपो राजसूया अवन्तु।। 6 ।।
यासां पदोराज्यं वाजिनन्तु सोमस्य प्रसवमनु याः पवन्ते।
अन्तर्वतीस्तरुणवत्सा घृताचीस्ता न आपो राजसूया अवन्तु।। 7 ।।
अजीजनन्त मतयः स्वर्विद आ ब्रह्मणा सूक्तधेयान्यगुः।
असूषुत राजसूयाः पयांसि प्रासाविद्देवः सविता भुवनानि विश्वा।। 8 ।।
सोमो राजा भवो राजा पशुपतिः पशूनां वरुणो धृतव्रतः।
ये राजसूये असूयन्त देवास्ते ते क्षत्रं दधत्वायुरोजः।। 9 ।।
आस्थादुदस्थादजनिष्ट विप्रो मृधो व्यास्थदशसीत बाहू।
आरे अवाधिष्ट निर््ऋतिं पराचैः समपृक्त रश्मिभिः सूर्यश्च।। 10 ।।
14-3
(निल रुद्रोपनिषद्)
अपश्यं त्वावरोहन्तं दिवितः पृथिवीमिव।
अपश्यमश्यन्तं रुद्रं नीलग्रीवं शिखण़्डिनम्।। 2 ।।
दिव उग्रोऽवारुक्षत् प्रत्यष्ठाद् भूम्यामधि।
जनासः पश्यतेमं नीलग्रीवं विलोहितम्।। 2 ।।
एष ऐत्यवीरहा रुद्रो जलाषभेषजी।
वि ते क्षेपमनीनशद्वातीकारो व्येतु ते।। 3 ।।
नमस्ते भव भामाय नमस्ते भव मन्यवे।
नमस्ते अस्तु बाहुभ्यामुतो त इषवे नमः।। 4 ।।
यामिषं गिरिशन्त हस्ते बिभर्ष्यस्तवे।
शिवां गिरीश तां कृणु मा हिंसीः पुरुषान् मम।। 5 ।।
शिवेन वचसा त्वा गिरिशाच्छा वदामसि।
यथा नः सर्वमिज्जगदयक्ष्मं सुमनो असत्।। 6 ।।
या त इषुः शिवतमा शिवं बभूव ते धनुः।
शिवा शरव्या या तव तया नो मृड जीवसे।। 7 ।।
या ते रुद्र शिवा तनूरघधोरापापकाशिनी।
तया नस्तन्वा शन्तमया गिरिशन्ताभि चाकश।। 8 ।।
असौ यस्ताम्रो अरुण उत बभ्रुर्विलोहितः।
ये चेमे अभितो रुद्रा दिक्षु श्रिताः सहस्रशोऽवैषां हेड ईमहे।। 9 ।।
अदृशं त्वावरोहन्तं नीलग्रीवं विलोहितम्।
उत त्वा गोपा अदृशन्नुत त्वोदहार्यः।
उतो त्वा विश्वा भूतानि तस्मै दृष्टाय ते नमः।। 10 ।।
14-4
(नीलरुद्रोपनिषद्)
नमोऽस्तु नीलशिखण्डाय सहस्राक्षाय वाजिने।
अथो ये अस्य सत्वानस्तेभ्योऽहमकरं नमः।। 1 ।।
नमांसि त आयुधायानातताय धृष्णवे।
उभाभ्यामकरं नमो बाहुभ्यां तव धन्वने।। 2 ।।
प्र मुञ्च धन्वनस्पर्युभयोरात्न्योर्ज्याम्।
याश्च ते हस्त इषवः परा ता भगवो वप।। 3 ।।
अवतत्य धनुस्त्वं सहस्राक्ष शतेषुधे।
नीशीर्य शल्यानां मुखा शिवो नः शम्भुरा चर।। 4 ।।
विज्यं धनुः शिखण्डिनो विशल्यो वाणवाँ उत।
अनेशन्नस्येषवः शिवो अस्य निषङ््गतिः।। 5 ।।
परि ते धन्वनो हेतिरस्मान् वृणक्तु विश्वतः।
अथो य इषुधिस्तवारे अस्मिन्नि धेहि तम्।
या तेहेतिर्मिढुष्टम हस्ते बभूव ते धनुः।
तया त्वं विश्वतो अस्मानयक्ष्मया परि भुज।। 7 ।।
14-5
सुपार्श्वा कामदुघा न आगच्छतौदना पयसा पिन्वमाना।
ऊर्जं दुहाना अनपस्फुरन्ती यजमानस्य प्रतिरन्त्यायुः।। 1 ।।
गृभ्णामि मेध्यामुशतीं स्वस्तय ऊर्जस्वतीमनमीवां स्वाध्याम्।
विश्वो लोको मम देवेष्वस्तु शतौदनां श्रद्दधानः पचामि।। 2 ।।
बधान देवीमभि धेहि भुञ्जतीं शतौदनां कामदुघा ह्येषा।
मैनां हिंसीरश्मना जहृषाणोऽप्येतु देवाँ अति गच्छति द्विषः।। 3 ।।
आ रभस्व ब्रह्मणा वैश्वदेवीं शतौदनां शतपाप्मानो अस्याः।
समर्पयन्नश्मना पर्वतेन स्वर्गं लोकमधि रोहयैनम्।। 4 ।।
धृष्णुह्येनां विकृता विकृन्तन्नपघ्नंश्चर्मेरया सं सृजैनाम्।
विराजो दुहितेरया समक्ता कामंकामं यजमानाय दुहाम्।। 5 ।।
यथापरु विशसन्नानि मंस्थाः कृणुष्वामेनावधेयान् पृथक्।
अगन् देवान् मानुषी या पुराभूच्छतौदना पुरुरूपा सुवर्णा।। 6 ।।
द्विपाद् द्विहस्तः पुरुषो महदमो वनस्पतिं बिभर्ति सायकाग्रम्।
तेन परूंषि प्रविद्वानघ्न्यायाः शतौदनां देवीं शतधा व्यस्य।। 7 ।।
एतं ब्रध्नं चर्मणः कृन्त साधु तमु प्रमाय शतधा व्यस्य।
समुत््सृजन्नवधानानि सर्वा रायस्पोषं यजमानाय धेहि।। 8 ।।
ऋचा कुम्भीमध्यग्नौ श्रयामि भूम्यां त्वा भूमिमधि धारयामि।
अपो मांसं बिभ्रती मा व्यथिष्ठा मा त्वा वधिषुर्मेनिभिः पिशाचाः।। 9 ।।
ऊर्ध्व प्रेहि मा सं विक्था व्यस्य रजो अन्तरम्।
रक्षांसि सर्वा तीर्त्वाथा रोह दिवं त्वम्।।10 ।।
14-6
दिवं प्रेहि शतौदने सहस्रस्यायनं भव।
अयुतं प्रयुतं भवाक्षितिर्भवता त्वं स्वर्गं लोकमा रुहः।। 1 ।।
शतौदनां शतधा भक्षयन्ति शतं रोहान् रोहति यो ददाति।
वामदेव्यं नौधसमस्याः पक्षौ तृतीये नाके अधि विष्टपि श्रिता।। 2 ।।
शतौदनां शतधा कल्पमाना शतं रुपाणि कृणुते स्वर्यती।
सा नो देवी सुहवा शर्म यच्छत्वथो मृडातीदृशे।। 3 ।।
शतौदना द्वादशाहेन संमिता शतं पृष्ठानि ससृजे स्वर्यती।
सर्वान् यज्ञान् परियती परस्तात् सा दातारं रायस्पोषे दधातु।। 4 ।।
अभि प्रेहि शतौदन ईजानान् सोमसत्वनः।
यज्ञांस्त्वं सर्वानाप्त्वा कामप्रस्यायनं भव।। 5 ।।
अभि प्रेहि शतौदने यज्ञेनायज्वनस्तर।
आ देवयूनरूरूहो यत्रादस्त्रिदिवं दिवः।। 6 ।।
इरापदी प्रथमा शतौदना सत्यं ह मध्यममृतं शिरस्तव।
उभे देवी रोदसी आ पृणासि।। 7 ।।
ऋतं ह श्रोणी उत सक्थौ तवौजो ह बाहू उत तद््बलायकम्।
अनुष्ठु जढरमादु पार्श्वे सर्वाल्लोँकां छतौदना समाप।। 8।।
चक्षुष्मती प्रथमा शतौदना सूर्यो ह चक्षुरुत चन्द्रमास्तव।
विश्वैर्देवैर््ऋतुभिः संविदाना सा दातारं तृप्त्या तर्पयासि।। 9 ।।
शतं पयांसि शतमस्या वत्साः शतधा पक्वां वि भजन्त्येनाम्।
सप्त लोका दिव्यार्पिता ये तां जिगेथ प्रथमा शतौदने।। 10 ।।
14-7
सहस्रेण शतमाना यदेषि लोकां जिगेथ प्रथमा शतौदने।
सर्ववेदसमुत वाजपेयं सर्वाल्लोँका छतौदना समाप।। 1 ।।
इन्द्रः पपात प्रथमः शतौदनां सप्तऋषिभ्यः सुमनस्यमानः। 
तयासुराणां बलमोज आ ददे तया रुरोह विष्टपो देवलोकान्।। 2 ।।
विश्वामित्रोऽयं जमदग्निरत्रिर्भरद्वाजो गोतमोऽयं वसिष्ठः।
इदं पक्वं कश्यपसप्तमाः प्राश्नन्तु प्रथमाः शतौदनाम्।। 3 ।।
ज्योतिष्मती प्रथमा शतौदना त्रीणि ज्योतींषि कृणुते स्वर्यती।
तां दातार उपजीवन्ति यत्र तत्र देवैः सधमादं मदन्ति।। 4 ।।
छन्दःपक्षा वृहती शतौदना त्रीणि छन्दांसि ससृजे स्वर्यती।
ऋतूनामधिराजं संवत्सरं पतिमस्या विन्दन्।। 5 ।।
अतिक्रम्याग्निष्टोममतिरात्रं शतौदने।
यज्ञांस्त्वं सर्वानाप्त्वा चित्यमग्निं व्यश्नुहि।। 6 ।।
अश्वमेध्यमतिक्रम्य द्वादशाहं शतौदने।
त्रिरात्रं साह्नमाप्त्वा वाजपेयेन कल्पते।। 7 ।।
ये सहस्रैरीजाना अग्निहोत्रहुतश्च ये।
यज्ञैर्ये सर्वैरीजानास्तान आप्नोति शतौदना।। 8 ।।
शं ते परूंषि सुभगे दधामि शं ते मांसान्यत्तथा भवन्ति।
अस्थि यत्ते शमिता शशार तत्ते त्वष्टाविहृतं निष्कृणोतु।। 9 ।।
ये यज्ञेन जिता लोका या नु छन्दांसि भेजिरे।
सर्वांस्ताल्लाँकानाप्नोति यो ददाति शतौदनाम्।। 10 ।।
14-8
इषिरा योषा युवतिर्दमूना रात्री देवस्य सवितुर्भगस्य।
अश्वक्षता सुहवा सम्भृतश्रीरा पप्रौ द्यावापृथिवी महित्वा।। 1 ।।
अव विश्वान्यरुहद् गभीरोद््वर्षिष्ठमरुहदश्रमिष्ठा।
उशती रात्र्यनुसानु भद्राद्वि तिष्ठते मित्र इव स्वधाभिः।। 2 ।।
नर्ये वन्द्ये सुभगे सुजात आ चागन् रात्रि सुमना इह स्याम्।
अस्मांस्त्रायस्व नर्याणि जाताश्व्या यानि गव्यानि पुष्टा।। 3 ।।
सिंहस्य रात्र्युशती पिशस्य व्याघ्रस्य द्वीपिनो वर्च आ ददे।
अश्वस्य ब्रध्नं पुरुषस्य मायं पुरु रूपाणि कृणुषे विभाती।। 4 ।।
शिवां रात्रिमह्नि सूर्यं च हिमस्य माता सुहवा नो अस्तु।
अस्य स्तोमस्य सुभगे नि बोध येन त्वा वन्दे विश्वासु दिक्षु।। 5 ।।
स्तोमस्य नो विभावरि रात्रि राजेव जोषसै।
असाम सर्ववीरा भवाम सर्ववेदसो व्युच्छन्तीरनूषसः।। 6 ।।
शम्या ह नाम दघिषे मम दिप्सन्ति ये धना।
रात्रीहि तानसदपाथ स्तेनो न विद्यतेऽथ रिपुर्न विद्यते।। 7 ।।
भद्रासि रात्रि चमसो न पिष्टो विश्वं गोरूपं युवतिर्बिभर्षि।
चक्षुष्मती मे मृषती वपूंषि प्रदित्यां दिव्यां रुक्मां अमुक्थाः।। 8 ।।
यो अद्य स्तेन आयत्यघायुर्मृत्यो रिपुः।
रात्री तस्य प्रतीत्य प्र ग्रीवा प्र शिरो हनत्।। 9 ।।
प्र पादौ न यथायति प्र हस्तौ न यथाशिषत्।
यो मलिम्लरुपायति स सम्पिष्टो अपायति।
अपायति स्वपायति शुष्के स्थाणावपायत।। 10 ।।
14-9
अन्धं रात्रि तिष्ठधूममशीर्षाणमहिं कृणु।
अक्षौ वृकस्य निर्जह्या स्तेन द्रुपदे जहि।। 1 ।।
ये ते रात्र्यनड््वाहस्तीक्ष्णशृङ््गाः स्वाशवः।
तेभिर्नो अद्य पारयाति दुर्गाणि विश्वहा।। 2 ।।
रात्रिंरात्रिमरिष्यन्तस्तरेम तन्वा वयम्।
गम्भीरमप्लवा इव न तरेयुररातयः।। 3 ।।
यथा शाम्याकः प्रपतन् प्रेदिवान्नानुविद्यते।
एवा रात्रि प्र पातय यो अस्माँ अभ्यघायति।। 4 ।।
अप स्तेनं वासोमथं गो अजमुत तस्करम्।
अथो यो अर्वतः शिरोऽभिधाय निनीषति।। 5 ।।
यदद्य रात्रि सुभगे विभजन्त्ययो वसु।
यदेह्यस्मान् भ्राजयाथेदन्यानुपायसि।। 6 ।।
उषसे नः परि धेहि सर्वान् रात्र्यनागसः।
उषा नो अह्न आ भजादहस्तुभ्यं विभावरि।। 7 ।।
(इति सप्तदशर्चो नाम चतुर्दशकाण्डे तृतीयोऽनुवाकः)
इत्यथर्ववेदे पैप्पलादसंहितायां सप्तदशर्चो नाम चतुर्दशः काण्डः समाप्तः
अथ पञ्चदशः काण्डः