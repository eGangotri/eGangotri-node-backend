श्रीः
तृतीयाध्यायस्य प्रथम पादः
3.1.1.
	1. साध्या मुक्तिरित्यादि । मुक्तिस्साध्या न स्याच्चेत्-- पुरुषप्रवृत्त्योत्पाद्या न चेत्।नित्येति चेदित्यर्थः।साधनाध्यायक्लृप्तिर्विफला प्रलजति--तदा मोक्षसाधनोपासनप्रतिपादकतृतीयाधायरचना विफला भवेत्।मोक्षस्य नित्यत्वेन सत्साधनप्रतिपादनस्य वैफल्यादित्यर्थः।साध्या चेत्-- मुक्तिरित्यनुषङ्गः।उत्पाद्या चेत्।नश्वरी स्यात्--अनित्या स्यात्।उत्पन्नानां विनाशस्यापरिहार्यत्वादिति भावः।अतः,इह--अस्मिन् शास्त्रे।कथं अपवर्गः पुनरावृत्तिशून्यः---केन प्रकारेण मोक्षस्य पुनर्वानाशून्यस्य सिद्धिः।मैवम्--नैवं चिन्त्म्।प्रागसिद्धैव ब्रह्मानुभूतिः---प्रागविद्यमानैव ब्रह्मानरीपा मुक्तिः।परभजनवता साध्या--परोपासनयुक्तेन पुरुषेनोत्पाद्या।इयम्--मुक्तिः। धीसङ्गोचप्रणाशस्त्विति--- बन्धात्मकर्मभूतज्ञानसङ्कोचविनाशरूपेति हेतोः।उत्तरावध्यतीति च भवतीति--उत्तरावधिर्नाशस्तमतीता नाशरहितेत्यर्थः।ब्रह्मानुभवरूपा मुक्तिर्त्रानसङ्कोचप्रध्वंस एव।तस्य च कृतकत्वेऽपि विनाशो नास्तीति पुनरावृत्तिर्नेति भावः।इदञ्च परपक्षानुसारेण, अस्मत्पक्षे तु भावन्तराभावाङ्गीकारात्, त्रानसङ्कोचनिवृत्तिर्ज्ञानविकासरूपो भाव एव।तस्य नित्यत्वञ्च ' न च पुनरावर्तते 'इति प्रमाणबलात् सिद्धम्।धियोविकासश्च स्वाभाविक एव।उपाधिवशात् जातस्य सङ्कोचस्य चोपासनजन्यपरमात्मप्रसादेन निवृत्तौ स्वाभाविको विकास एवावतिष्ठत इति ' स चानन्त्याय कल्पते ' इति श्रुत्या साक्षादुच्यत इति न काप्यनुपपत्तिरिति।।
3.1.2.
 1.	पादाभ्यामित्यादि।अत्र--मुक्तिसाधनपरे तृतीयाध्याये।पूवम्--प्रथमतः।पादाभ्याम्--वैराग्यपादो भयलिङ्गपादाभ्याम्।भविनाम्--संसारिणाम्।ब्रह्मविद्याधिकारं जनयति--- प्राप्यान्तवैतृष्ण्याप्राप्यातृष्णातिशयरूपं ब्रह्मविद्याधिकारमुत्पादयति।जीवावस्थासु दोषदर्शनेन तद्वैतृष्ण्यस्य परमात्मनि हेयप्रत्यनीकत्वकल्याणगुणाकरत्वरूपयोभयलिङ्गदर्शनेन तद्विषयकतृष्णातिशयस्य च जननादिति भावः।पश्चादुभाभ्याम्--ततः परमुमाभ्यां पादाभ्याम्।तेषाम्--जीवानाम्।अशेषैरङ्गैस्सह-- अग्निहोत्रादिवर्णाश्रमधर्मसमदमागुमादिरूपैर्ब्रह्मोपासनाङ्गैस्सह।बहुविधां तां वदति--वैश्वानरोपकोसलदहरशाण्डिल्यादिरूपतया बहुप्रकारां ब्रह्मविद्यां भेदाभेदगुणोपसंहारानुसन्धेयगुणव्यवस्थेयत्ताविकल्पादिप्रतिपादनमुखेन प्रतिपादयतीत्यर्थः। ऐश्वर्यादौ विरक्तिम्--- ऐहलौकिकपारलौकिकैश्वर्यादौ वैराग्यम्। निरवधिविभवे पूरुषे अभिलाषञ्च-- उभयलिङ्गसिद्धाननन्तकल्याणगुणविभूतिके पुरुषोत्तमे तृष्णातिशयमपि। विद्याभेदावलम्बम्-- विद्याभेदानां वैश्वानरोपकोसलाद्युपालनभेदानामवलम्बमनुष्ठेयत्वेन परिग्रहम्। तदुपकरणमपि-- विद्याङ्गभूतकर्मादिस्वरूपमपि। पादैः-- साधनाध्यायपादैश्चतुर्भिः। क्रमेण-- उक्तार्थचतुष्ठयानुगुणपादचतुष्टयक्रमेण।आह-- अर्थतः कण्ठोक्त्या च प्रतिपादितवानित्यर्थः। सूत्रकार इति शेषः।।
2.	संसारेत्यादि। संसारोद्विग्नचेतास्तनुभूत्- जननमपणादिरूपसंसारभीतहृदयः पुरुषः खलु। अत्र शारीरकांशे अधिकरोति-- अस्मिन् शारीरकशास्रात्मके मीमांसाशास्रोत्तरार्धे श्रवणाय प्रयर्तते। एवं सति पुनर्वैराग्यार्थः असौ पादस्तु सूत्रकारैः किमिति निबद्धः-- उक्तरीत्या वैराग्ये सिद्धेऽपि पुनर्वैराग्योत्पत्तिफलोऽयं तृतीयाध्यायप्रथमपादो निरर्थकाक्षरशून्यसूत्रकरणाय प्रवृत्तैर्व्यासाचार्यैः किंफलमिति मन्वानैर्विरचितः। सूत्रकारैरिति पूजायां बहुवचनम्। शास्राश्रवणौपयिकमुपासनानुष्ठानौपयिकमिति द्विविधं वैराग्यम्, तत्र प्रथमस्य पूर्वं सिद्धावपि द्वितीयांशसिद्धयर्थमयं पाद इति प्रतिवदति-- सत्यमित्यादिना। प्रथमांशसिद्ध्या अर्धमङ्गीकृतमित्यर्थः। प्राप्यान्तराणाम्-- परमात्मस्थानापेक्षया भिन्नानां स्वर्गादिस्थानानाम्। निरयगणतुलारोपणम्-- 'एते वै निरयास्तात स्थानस्य परमात्मनः ' इत्युक्तरीत्या नरकवर्गतुल्यत्वानुसन्धानम्। मुक्त्युपायप्रारम्भेऽभ्यर्हितं स्यात्-- मुक्त्युपायभूतोपासनानुष्ठानोपयुक्तं भवेत्। इह-- मोक्षार्थोपासनानुष्ठाने। स्पष्टद्दष्टस्वदोषः खलु त्वरते-- स्पष्टतया दृष्टाः स्वस्य इहामुत्र च सञ्चरतस्स्वप्नसुषुप्तिमुग्ध्याद्यवस्थापन्नस्य ये 
दोषा दुःखहेतवो येन तादृशः खलु पुरुषश्शीघ्रं प्रवर्तते। अत एतादृशतीर्ववैराग्यायायं पाद इति भावः। अत्र चिन्तामणौ पाठान्तरावलम्बनेन व्याख्यानं दृश्यते। इयं तत्पङ्क्तिः ' तदेव विशदयति-- त्वरत इति। स्पष्टदृष्टस्वबोधः-- परमपुरुषस्सर्वशेषी अहं पुनस्सीरिवन्नित्यमेव तदनुभवयोग्यः अथापि कर्मवशात् संसरामीति स्पष्टदृष्टस्वज्ञानवान् पूर्वं व्याधत्वेनावस्थितराजकुमारवत् स्वस्वरूपस्य सम्यगवलोकनेन पुनरसङ्कुचितब्रह्मानुभवाय त्वरत इत्यर्थः ' इति।।
3.	देहाद्यमित्यादि।दिवि भुवि च गतौ-- पूर्वदेहान्निष्क्रान्तस्य जीवस्य द्युलोके ततः पुनर्भूलोके च गतौ। तत्रतत्रैव-- तत्तद्देश एव। भोग्यनीत्या-- भोग्यवस्तु यथा लभ्यते तन्न्यायेन। देहाद्यम्-- देहेन्द्रियप्राणादिकमपि। लभ्यम्--सुलभमेव। मुधा-- वृथैव। इह पूर्वदेहात् गृहीतैः प्राणाद्यैर्भूतसूक्ष्मैरपि किम्-- एतल्लोके पूर्वं परिगृहीताद्देहाद्गृहीतैर्दध्नो नवनीतवत् मथित्वा साहग्राहं गृहीतैः प्राणाद्यैः प्राणेन्द्रियैर्भूतसूक्ष्मैरपि पूर्वदेहस्थभूतसूक्ष्मांशैरपि किं फलम्। अणोः-- अणुपरिमाणस्य जीवस्य। गतिञ्च-- देशान्तरगमनञ्च। प्राणनित्या-- ' ऊर्ध्वं प्राणमुन्नयत्यपानं प्रत्यगस्यति ' इत्युक्तप्राणादिनयनन्यायेन। ईश्वरस्स्वयमुपजनयेत्। मैवम्-- एवं न शङ्क्यम्। श्रुतिमितनियतौ-- श्रुतिप्रमितनियतौ। स्वच्छन्दकृत्ये-- स्वच्छन्दस्य स्वतन्त्रस्येश्वरस्य कृत्ये कार्ये। गौर्वोक्तेरयुक्तेः-- गौरवापादनस्यायोगात्। यत् यथा ईश्वरः करोतीति श्रुतिप्रमितं तत्तथैवेति प्राणाणिकैरभ्युपगन्तव्यम्। न पुनरीश्वरकृत्ये श्रुतिसिद्धे गौरवादिदोष उदाहार्यः। आनुमानिक्यां हि कल्पनायां गौरवं दोषमुदाहरन्ति न्यायविद इति भावः।।
4.	नानाजातीयेत्यादि। जनः। नानाजीतीयराशिम्-- नानाजातीयद्रव्यसङ्घातम्। भूयसः अंशस्य नाम्ना-- तद्राशिघटकद्रव्यांशेषु यद्द्रव्यांशो भूयान् तद्द्रव्यनाम्ना। व्यपदिशति-- व्यहरति। इदं धान्यराशिप्रभृतिषु दृष्टम्। एवम्-- उक्तन्यायेन। प्राचुर्यात्-- देहे लोहितादिरूपाबंशभूयस्त्वेन तदारम्भकद्रव्येऽप्यबंशप्राचुर्यात्। आपः पुरुषवचस इति--  वेत्थ यथा पञ्चम्यामाहुतावापः पुरुषवचसो भवन्ति  इति श्रुतावप्छब्देन। भूतवर्ग उच्यते। स विभुः-- परमात्मा। व्यष्टिम्-- देहादिकम्। पञ्चीकृतैस्तैर्हि सृजति-- परस्परमिक्षितैर्मूतैर्हि सृजति, नतु केवलैः। अतोदेहारम्भे पञ्चभिरपि भूतैर्भवितन्यमिति भावः। पुनस्तारतम्यञ्च-- दृश्यत इति शेषः। देहे वातपित्तश्लेष्मादितारतम्यञ्च विशेषतो दृश्यते। तद्वि तत्तभूतवैषम्यप्राचुर्यादेव हि भवते। ननु प्रथमं द्युलोकाग्नौ श्रद्धा हि होम्यत्वेन श्रुता ' श्रद्धां जुह्वति ' इति , नत्वाप इत्यत्राह-- श्रद्धाशब्दस्त्विति। इह श्रद्धाशब्दस्तु-- पूर्वत्रोत्तरत्र चाप्छब्दितवस्तुविषये प्रयुक्तोऽयं श्रद्धाशब्दः। निगमे तत्समाख्यावदुक्तेः-- श्रद्धा वा आपः इति वेदे श्रद्धासंज्ञावत्त्वेनापामुक्तेः। अपः कथयति-- अप एवाभिदधातीत्यर्थः।अतश्चायं  श्रद्धाशब्दोऽप्यप्छब्दवत् भूतान्तरसंसृष्टाप्पर इति भावः।।
5.	 अत्र कानि पञ्चाग्नित्वे परिकल्प्यन्ते कानि वा होतव्यानि ? के चते होतारः ? इत्याशङ्क्य सर्वमेतद्विविच्य दर्शयति-- द्यौरित्यादिना। पञ्चाग्निविद्या-- असौ वाव लोको गौतमाग्निः इत्यादिका पाञ्चालराजवक्तृकगौतमश्रोतृकात्मोपदेशरूपा छान्दोग्यश्रुतिः। प्रथमं द्यौः। अथ पर्जन्यः-- मेघः। अथ पृथ्वी। तदनु च पुरुषः-- रेतस्सोक्तृपुरुषः। तदनु योषित् -- सिक्तरोतोधारिणी स्री। इत्येवमेतान्-- पूर्वोक्तान् द्युलोकादीन्। परिकरसहितान् पञ्चाग्निकल्पयतिवा--समिद्धूमार्चिरह्गारविष्फुलिङ्गरूपितादित्यादिरूपपरिकरविशिष्टान् पञ्चाग्निन् रूपयित्वा। तेषु-- रूपातेषु द्युपर्जन्यपृत्वीपुरुषयोषिद्रूपेष्वग्निषु। क्रमपरिणतितः-- क्रमागतपरिणामविशेषेण। सोमवर्षान्नरेतोरूपम्-- भूतसूक्ष्मांशरूपम्। हव्यम्-- होमद्रव्यम्। तनुधरमरुतः-  देहधारकप्राणात्मकवायवः। जुह्वतीति, ब्रवीति-- प्रतिपादयति। अयमेव पञ्चाग्निविद्यासारसंग्रह इति भावः।।
3.1.3
1.	इष्टापूर्तेत्यादि। तनुभृत्-- जीवः। इह-- कर्मभूमौ। इष्टापूर्तादिरूपम्-- इष्टं यागादि पूर्तं तटाकादि आदिशभ्देन सर्वर्गहेतुभूतगोभूम्यादिदानादिकमुच्यते, एवमादिरूपम्। यत्किञ्च शुभं कर्म कुर्यात्। तत् कृत्स्नं भुक्त्वा-- स्वर्गादावनुभूय। तदन्ते-- तदवसाने। पुन अवनिम्-- इमं भूलोकम्। इयात्-- आगच्छेत्। इत्यसत्-- इति पक्षो न चसाधुः। दृष्टबाधात्-- आगच्छतां जीवानां मध्ये कोषांचित् चण्डालयोनिप्राप्तिः 
कोषांचित् ब्राह्मणाद्युत्तमयोनिप्राप्तिरित्येवं तत्तत्कर्मानुगुणतया दृष्टस्य फलवैषम्यस्य तन्मुलभूतकर्मशेषानङ्गीकारे विरोधात्। किञ्च कात्स्तर्न्येनेत्यश्रुतत्वात्--- ' प्राप्यान्तं कर्मणस्तस्य ' इत्यादिश्रुतौकात्स्तर्न्ये कर्मणोऽन्तं प्राप्येत्यश्रुतत्वात्. सुकृतफलतया जातिभागाद्यधीतेः--- रमणीयचरणा अभ्यासोहयत्ते रमणीयां योन्मापद्येरन् इत्यादि श्रुत्या सुकृतफलत्वेन विशिष्टजातिभोगाद्याम्नानात्। तस्मात्-- उक्तोपपादनात्। स्वर्गपान्थः-- गतागतं कामकामा लभन्ते इति सर्वर्गमार्गपथिकः। तदितरसहितैः-- कर्मान्तरयुक्तैः। प्रारब्धशेषैः-- कर्मविपाकादिशास्त्रेषु सुकृतस्य सर्वर्गादिहेतुत्ववत् तदनुभवान्ते  विशिष्टजातिवित्तसुकादिहेतुत्वस्यावगमात् अभुक्तफलकर्मशेषैस्सह। आपतेत्-- आगच्छेत्।।
2.	 धूममित्यादि । प्रथमं धूमम्। ततो रात्रिञ्च। पश्चात् तिमिरकलुशितं पक्षम्-- कृष्णपक्षम्। ततो दक्षिणावृत्तिमासान्-- दक्षिणायनघटितान्  कटकसंहकन्यातुलावृश्चिकधनूरूपान् षण्मासान्। पश्चात् पितॄणां लोकम्। तदनु गगनम्। ततश्चन्द्रमपि मृतः कर्मी अभ्येति-- प्राप्नोति। यातनाचक्रवर्ती-- यातनाचक्रे परिवर्तनपरः। प्रत्यावृत्तौ तु-- पुनरागमने तु। चन्द्रात्, गगनसततगौ-- गगनवायू। गगनं गगनानन्तरं वायुमित्यर्थः। ततो धूमम्। पश्चादब्भ्रम्-- अपोबिभर्तीत्तयब्भ्रम्। ततो मेघञ्च-- मिह सेचने वर्षणप्रवृत्तं तमित्यर्थः. ततो व्रीह्यादीन्--  पितृभक्षणीव्रीह्यादीन्. अथ रेतस्सिचम्-- जनकं पुरुषम्। पश्चात् जननीं रेतोविशिष्टस्सन् याति। अयमेतादृशसुकृतीनां गतागतक्रम इति भाव्यमिति भावः।।
3.	आचारांशस्येत्यादि। चरणवचनतः-- रमणीयचरणाः, कपूयचरणाः, इति आचारवाचकचरणावचनात्। जातिभोगादिकम्-- विशिष्टजातिसुकादिकम्। आचारांशस्य साध्यं स्यात्-- सन्ध्यावन्दनादिरूपाचारांशस्य फलभूतं भवतु। नतु स्वर्गार्थकर्मविशेषफलमित्यर्थः।श्रुतितः-- श्रुत्यैव। कर्माचारौ विभक्तौ-- यान्यनवद्यानि कर्माणि तानि सेवितव्यानि, यान्यस्माकं सुचरितान् तानि त्वयोपास्यानि इत्यादौ कर्माणि सुचरितानीति पृथगाम्नानेन तौ परस्परभिन्नाविति दर्शितौ। इति न सत्-- इति शङ्कनं न शाधु। गत्यभावात् तथोक्तेः-- गत्यबावेन शब्दसाफल्यार्थं तथाकथनात्. चरणवचः- चरणपदम्। वृत्त्या- प्रवृत्त्या। कर्मण्यपिमुख्यं हि-- कर्मविषये.़पि चर्यतेऽनुष्ठीयत इति शक्त्यैव बोधनात् मुख्यं हि. तत्पदं एकदेशे--वाच्यैकदेशे। न निरोध्यम्-- उक्तरीत्या कर्माचारयोर्द्वयोरपि चरणशब्दवाच्यत्वेन तदेकदेशे आचारे तस्य निरोधो न युक्त इति भावः। जात्यादिः-- स्वर्गात् पुनरागतानां जीवानां विशिष्टजात्यादिलाभः। कर्मभेदप्रभवः-- सर्वर्गार्थकर्मविशेषादेव भवति। इति मिते-- एवं शास्रेण प्रमिते सति। आचारसाध्यमिचिन्त्यमेव, न चिन्त्यमित्यर्थः। 'सन्ध्याहीनोऽशुचिर्नित्यमनर्हस्सर्वकर्मसु' इत्यादिदृढतरप्रमाणतसिद्धस्योत्तरकर्माधिकारादेः फलस्य विद्यमानत्वेन न चिन्तासाध्यं तत्फलमित्यर्थः। इयं चिन्तामणियोजना। चिन्त्यामित्येव पदच्छेदः। आचारसाध्यम्-- आचारेण साधनीयं फलं तु. चिन्त्यम्-- 'सन्ध्याहीनोऽशुचिर्नित्यम्' नित्यकर्मानुष्ठाने.़परिमितं सुखम् ' इत्यादिप्रमाणानुसारेणोत्तरकर्माधिकारापादनादिकं योजनीयमित्यर्थः।।
4.	 प्राप्ताचारेत्यादि । प्राप्ताचारातिवृत्तौ-- प्राप्तानां स्वस्ववर्णाश्रमानुगुण्येन विधिबलप्राप्तानां आचाराणां सन्ध्यावन्दनाद्याचाराणां अतिवृत्तौ अतिक्रमे अकरण इत्यर्थः। ऋषयः-- मनुयाज्ञवल्क्यप्रभृतयस्समर्तारः। प्रतिपदं प्त्यवायान् सस्मरुः-- विशेषतः कण्ठोक्त्या उत्तरकर्मानधिकारादिकान् दोषान्प्रत्यपादयन्।  तदनुसरणतः-- आचाराणां यथाकालमविकलानुष्ठानतः। प्राचीनांहःप्रणाशंपुण्यकर्मार्हताञ्च सस्मरुः-- यदह्वा पापमकार्षम्, अहस्तदवलुम्पतु। शुचिना कर्म कर्तव्यम् इत्यादिप्रमाणानुसारेणोपात्तदुरितनिवृत्तिं पुण्यकर्मानुष्ठानयोग्यताञ्च प्रत्यपादयन्। अतः-- उक्तप्रकारेण आचारस्यात्याज्यत्वा। सत्कर्ममात्रात् त्रिदिव इति धिया-- स्वर्ग्यकर्मानुष्ठानेन सुवर्गलाभो भविष्यति किमेभिस्सन्ध्यावन्दनादिभिरिति बुद्ध्या। 
तत्परित्यागशङ्का न --- सन्ध्यावन्दनाद्याचारपरित्यागशङ्का न युक्ता। अपहतपाप्मा स्वाध्यायादेव पवित्रं वा एतत् इत्यादिप्रमाणेन वेदाध्ययनमेव शुद्धिं जनयतीत्याशङ्क्याह-- नहीत्यादि। आचारप्रहीणे-- आचारशून्ये पुरुषे। श्वदृतिजलसमः-- श्वदृतौ च यथा पयः इति श्वचर्मस्थतीर्थतुल्यः। वेदवर्गः-- साङ्गाधीतऋगादियावद्वेदवर्गोऽपि। शोधको नहि--  ' आचारहींनं न पुनन्ति वेदा यद्यप्यधीतास्सह षङ्भिरङ्गैः' इत्यादिप्रमाणात् शुद्धिहेतुर्न भवतीत्यर्थः।।
3.1.4.
1.	सर्वेषामित्यादि। देहपाते सति-- देहवियोगे जाते सति। सर्वेषाम्-- प्राणिनां सर्वेषाम्। नियमवती चन्द्रमःप्राप्तिरुक्ता-- अपरिहार्या चन्द्रप्राप्तिः ' ये वै केचास्माल्लोकात् प्रयन्ति चन्द्रमसमेव ते सर्वे ग्चछन्ति ' इति श्रुत्या प्रतिपादिता। तस्मात्-- प्रमाणबलात्। पापोत्तराणाम्-- पापोपहतानामपि। निरयगतिपुरस्कारिणी-- निरयगतिर्नरकप्राप्तिस्तां पुरस्कर्तुं  शीलमस्या इति निरयगतिपुरस्कारिणी निरयगत्यनन्तरभाविनीत्यर्थः। सा-- चन्द्रप्राप्तिः।  इति चेन्न--  एवं सङ्क्यते चेन्नेदं युक्तम्। परो लोकस्तैर्न सम्पूर्यत इति गिरा-- तेनासौ लोको न सम्पूर्यते इति श्रुत्या अनिष्टादिकारिणां सर्वर्गलोकप्राप्त्यभावं बोधयन्त्या स्रवर्गप्राप्तिद्वारभूतचन्द्रप्राप्तिमपि तेषां निवारयन्त्या। सर्वशब्दः-- येवै केच इत्यादौ श्रुतिवाक्ये ते सर्वे इत्यत्रत्यसर्वशब्दः। संकुचेत्-- इष्टादिकारिप्रेतमात्रपरो भवेत्। अतः-- एवं प्रमाणबलेन तेषां चन्द्रप्राप्त्यबावात्. ते -- अनिष्टातिकारिणः. तद्यातनान्ते-- नरकयातनानिवृत्त्यनन्तरम्। ततः-- तस्मात् स्थानात्। सहसा-- चन्द्रप्राप्त्यादिविलम्बं विना। इह कुत्सितां योनिं यान्ति-- श्वसूकरचणअडालादियोनं प्रतिपद्यन्ते।।

2. जन्मप्राप्तिरित्यादि। भविनाम्-- संसारिणां जीवानाम्। जरायुप्रभृतिषु-- जरायुर्गर्भावारकश्चर्मविशेषः। प्रभृतिशब्देनाण्डमुच्यते। जराय्वण्डातिदिषु। मनुश्यतिर्यागादियोनिष्वित्यर्थः। जन्मप्राप्तिः कर्मपाकैर्विचित्रा--  अनेकप्रकारतया आश्चर्यावहा। अतः पञ्चमाहुत्यपेक्षा-- पञ्चाग्निविद्योक्तक्रमेण गर्भोत्पत्तेः पञ्चमाहुत्यावश्यकता। भूयिष्ठैः-- महद्भिर्बहुभिश्च। पुण्यपापैः अपवदनवती-- अपवादयुक्ता। येषामतिमात्रपुण्यपापैर्जन्मलाभस्तेषां पञ्चमाहुत्यपेक्षा नास्तीत्यर्थः। दृश्यते हि द्रौपदीधृष्टद्युम्नप्रभृतीनां पञ्चमाहुत्यनपेक्षमेव जन्म। धूमादिमार्गः-- धूमादिमार्गेण गमनमपि। तद्वत्- पञ्चमाहुतिवदेव न सार्वत्रिकी। कतिकति च - कतिकति तु जनाः। देहपाते, उत्कटैश्शुभैः- उत्कृष्टसुकृतविशेषैः। सपदि-- देहपातोत्तरक्षण एव। दिव्यम्-- आश्चर्यकरम्। रूपम्-- शरीरम्। विमानादिकमपि प्राप्य। याताः प्रसिद्धाः-- याता इतिपुराणभारतादिषु प्रसिद्धं होतिभावः। अतः पञ्चमाहुत्यपेक्षा धूमादिमार्गगमनञ्च न सर्वेषामिति सिद्धम्।।
3.1.5.
1.	आहुत्योरित्यादि। प्रथमचरमयोराहुत्योर्देहवत्त्वं निर्विवादम्-- पञ्चस्वाहुतिषु प्रथमचरमयोराहुत्योर्देहवत्त्वं निर्विवादमेव। सोमो राजा सम्भवति इति तु पञ्चम्यामाहुतावापः पुरुषवचसो भवन्ति इति देहवत्त्वस्य प्रकटमेव कथनात्। आकाशवायुप्रभृतिषु-- यथेतमाकाशमाकाषाद्वायुं वायुर्भूत्वा धूमो भवति इत्याम्नातेषु आकाशवायुधूमाब्भ्रादिषु वस्तुष्वपि। भवतेरन्वयात्-- भवतीति भूधातोर्जन्मबोधकस्य तेष्वप्यन्वयात्। तथा जन्मैव स्यात्-- प्रथमचरमाहुत्योरिवाकाशादिभावेन जन्मैवास्तु। इत्यसारम्-- इदमग्राह्यमित्यर्थः। रेतस्सिगभावनीत्या-- यो यो ह्यन्नमत्ति यो रेतस्सिञ्चति तद्भूय एव भवति ' इत्युक्तरेतस्सोक्तृभाव्यायेन। पृथगाभिलपनानर्हतामात्रमेव-- आकाशादिभावेऽपि संसर्गविशेषात् पृथगभिलपनानर्हतामात्रमेव प्रत्याय्यमित्यर्थः। द्युभ्वोः-- प्रथमाहुतिस्थाने स्वर्गलोके चरमाहुतिस्थाने भूलोके च। पुण्यप्रसाध्यं फलम्-- सुखानुभवरूपं फलम्। इह-- पञ्चाग्निविद्यायाम्। पठितम्। मध्ये-- प्रथमचरमाहुतिमद्ये आकाशादिभावस्थले। भोगश्च नास्ति-- कर्मफलानुभवश्च नास्ति। शरीरस्य सुखाद्यनुभवरूपकर्मफलार्थत्वादाकाशादिभावस्थले तदभावाच्च न तद्भावश्शरीरप्राप्तिरूपः, अपि तु संसर्गविशेषरूप एवेति भावः।।
3.1.6.
1.	व्योमादीत्यादि। व्योमादिस्थित्यवस्था-- जीवस्याकाशादौ या स्थितिः संसर्गविशेषरूपासैवावस्था। चिमचिरमिति व्यक्तनिर्दैशहानेः-- चिरं तिष्ठतीति वा अचिरं तिष्ठतीति वा स्फुटनिर्देशाभावात्। शुक्लावस्थानयात्-- शुक्लावस्था हि परिपूर्णगर्भपर्यन्तमवस्थाने चिरम्, मध्येपाते चस्तयचिरमित्यनियता, तन्न्यायात्। अनियतिस्स्यात्-- न विद्यते नियतिर्नियमो यस्यास्सा अनियतिः इयन्तं कासमत्र तिष्ठतीति नियमशून्या स्यात्। इति न-- इति चिन्तनं न युक्तम्। स्वारसिक्याः प्रवृत्तेः-- 
विशेषनिर्णायकवाक्यविशेषस्वारसिकप्रवृत्तेर्विद्यमानत्वात्। तदेव विव्रियते-- व्रीह्यादिभ्य इत्यादिना। व्रीह्यादिभ्योहि दुर्निष्प्रपतरिति तु श्रूयते-- त इहव्रीहियवा ओषधिवनस्पतयस्तिलमाषा इति जायन्ते अतो वै खलु दुर्निष्प्रपतम् इति व्रीह्यादिभ्यो दुर्निष्प्रपतरत्वं श्रूयते। दुर्निष्प्रपतरं दुःखनिष्क्रमणतरमित्यर्थः इति भाष्यम्। खलन्तात्दुर्निष्प्रपतशब्दादातिशायनिके तरप्प्रत्यये ठान्दसे तशब्दलोपे दुर्निष्प्रपतरमिति
रूपम्। व्रीह्यादिब्यः कृच्छ्रनिष्क्रमणश्रवणादित्यर्थः। ततः किमिति चेत् व्रीह्यादिभ्यो दुर्निष्प्रपतरमिति विशेषवचनमितरेभ्यस्सुप्रपतरत्वमाचष्टे। तेन पूर्वं शीघ्रं तत्तद्दशायास्त्यजनमिति वाक्यश्क्त्या परिज्ञायते-- विषयविशेषे दुर्निष्प्रपतरत्वाभिधानमितरत्र दुर्निष्प्रपतरत्वं निषेधति ततश्च तेभ्यश्शीघ्रनिष्क्रमणमवगम्यत इत्यर्थः।।
3.1.7.
1.	जन्मेत्यादि। इह-- प्रकरणे। व्रीह्यादिनाम्ना जन्म श्रुतम्-- त इह व्रीहियवा ओषधिवनस्पतयस्तिसमाषा इति जायन्ते इति व्रीह्यादिभावेन जन्म श्रुतम्। तदिदम्-- व्रीह्यादिभावेन जननम्। देवमर्त्यत्ववत् स्यात्-- देवत्वेन मनुष्यत्वेन जननवत् व्रीह्यादिरूपेण जन्मास्तु। निगमविदः-- वेदान्तिनः। स्थावराणां नैरात्म्यम्-- आत्मनो निर्गता निरात्मानः आत्मशून्या इत्यर्थः। तेषां भावो नैरात्म्यम्। केवलाचिन्मात्रत्वमित्यर्थः। नच स्थापयन्ति-- नाङ्गीकुर्वन्ति। इति चेन्न--  इति शङ्क्यते चेत्तन्न युक्तम्। पुण्यस्यैव फलपरिगणने प्रवृत्ते स्थावरत्वोक्त्ययोगात्-- अस्यां पञ्चाग्निविद्यायामिष्टापूर्तादिकर्मकारिणां पुण्यस्यैव फलपरिगणने प्राधान्येन प्रवृत्ते मध्ये शरीरजैः  कर्मदोषैर्याति स्थावरतां नरः इति शारीरपापकर्मफलभूतस्थावर्तवकथनस्यायुक्तत्वात्। अतो रेतस्सिग्वर्ष्मणीव-- पितृशरीर इव। अन्यदेहे-- आत्मान्तरदेहभूते। स्थावरेऽपि-- व्रीह्यादिस्थावराचिद्विशेषे। जनिमुपचरति हि-- जन्माभिनयति। नतु तथा तथा व्स्तवं जन्म प्राप्नोतीत्यर्थः।।
2.	हिंसायोगादित्यादि।  इष्टादिकं श्रुतिविहितमपि।  हिंसायोगात्-- पश्वालम्भनरूपहिसासम्पातात्। अशुद्धम्-- पापमिश्रमिति। न्याय्यम्-- हिंसायाः पापत्वं सर्वन्यायवित्सम्मतमित्यर्थः। अतः सुकृती-- यागादिकर्ता पुरुषः। व्रीहिभावप्रभृतिषु-- व्रीहिभावयवतिलादिभावरूपजन्मसु। तत्पापांषम्-- यागादिसुकृतसम्बन्धि पापांषम्। भङ्क्ते-- अनुभवति. इत्यपि- एवं कल्पनमपि। अयुक्तम्। एषाम्-- पशूनाम्। सा-- हिंसा। तच्चिकित्सावत्-- तस्यैव पशोर्व्रणादिसम्भवे तत्प्रतिक्रियारूपशस्त्रच्छेदनङाराग्निकर्मादिवत्। पशुहितमिति-- पशोरुत्तरकालिकमहासुखहेतुस्तदानीं किञ्चिद्दुऋख प्रदमप्यालम्भनमिति। मन्त्रार्थवादैरुक्ता-- न वा उ एतन्म्रियसे न रिष्यसि' इत्यादिमन्त्रैः हिरण्यशरीर ऊर्ध्वं स्वर्गं लोकमेति इत्यादिभिरर्थवादैश्च प्रतिपादिता। मनुः-- यद्वैकिञ्च मनिरवदत्तद्भेषजम् इत्युक्तवचनप्राणायशाली मनुः। यज्ञा.़सो वधः-- पशुवधः। अवध इति ब्रूते-- वध एव न भवतीति वदति। हिंसात्वमेव नास्तीत्यर्थः। इह-- यागादिविषये । निन्दा तु अन्यत् स्तौति-- ज्ञानस्तुर्यर्था यागादिकर्मनिन्दा। नहि निन्दा निन्द्यं निन्दितुं प्रवर्तते अपि तु निन्दितादितरत् प्रशंसितुमिति न्यायविद इति भावः।।
3.	कर्तुरित्यादि।  इह पशोरालम्भनम्। कर्तुर्दोषम्-- कालान्तरानुभाव्य दुःखहेतुपापम्। दिशेत्-- अपादयेत्। तत्-- पशुसंज्ञपनमेव। क्रतोश्चोपकुर्यात्-- यागस्याप्युपकारकं भवेत्। तस्मात्-- पश्वालम्भनस्य पापहेतुत्वक्रतूपकारकत्वयोर्द्वयोरपि प्रामाणिकत्वात्। विधिः-- अग्नीषोमीयं पशुमालभेत इति विधिः। अस्मिन्-- पश्वलम्भने। निषेधं न क्षिपति-- न वारयति। इति सांख्यभक्ताः अब्रुवन्। पश्वनर्थे निर्धूते-- पशोःपापिष्ठक्षुद्रशरीरसम्बन्धात्मकानिष्टहेतौ तदलम्भनेन निवारिते सति। तत्-- आलम्भनस्य पापांशवत्त्ववचनम्।  उचितं न खलु-- अमर्थवारकश्चिकित्सादिः पापमिति न युक्तमिर्यर्थः। पिष्टपश्नादिकल्पः-- पिष्टमयपशुना यागकरणादिरूपो भारतादौ प्रसिद्धः पक्षः। तत्तत्कालाधिकारिप्रतिनियतः-- कृतादिकालविशेषे शुद्धयाजिप्रभृतिष्वधिकारिषु व्यवस्थितः। इति क्कापि विरोधो न स्यात्--- अन्यथा विरोधस्स्यादिति भावः।।
*******************************************************************************************




