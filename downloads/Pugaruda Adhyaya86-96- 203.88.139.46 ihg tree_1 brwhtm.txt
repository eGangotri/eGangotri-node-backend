श्रीगरुडमहापुराणम् - 86 
ब्रह्मोवाच ।।
येयं प्रेतशिला ख्याता गयायां सा त्रिधा स्थिता ।।
प्रभासे प्रेतकुण्डे च गयासुरशिरस्यपि ।। 86.1 ।।
धर्मेण धारिता भूत्यै सर्वदेवमयी शिला ।।
प्रेतत्वं ये गता नॄणां मित्राद्या बान्धवादयः ।। 86.2 ।।
तेषामुद्धरणार्थाय यतः प्रेतशिला शुभा ।।
अतोऽत्र मुनयो भूपा राजपत्न्यादयः सदा ।। 86.3 ।।
तस्यां शिलायां श्राद्धादिकर्त्तारो ब्रह्मलोकगाः ।।
गयासुरस्य यन्मुण्डं तस्य पृष्ठे शिला यतः ।। 86.4 ।।
मुण़्डपृष्ठो गिरिस्तस्मात्सर्वदेवमयो ह्ययम् ।।
मुण्डपृष्ठस्य पादेषु यतो ब्रह्मसरोमुखाः ।। 86.5 ।।
अरविन्दवनं तेषु तेन चैवोपलक्षितः ।।
अरविन्दो गिरिर्नाम क्रौञ्चपादाङ्कितो यतः ।। 86.6 ।।
तस्मा द्गिरिः क्रौंचपादः पितॄणां ब्रह्मलोकदः ।।
गदाधरादयो देवा आद्या आदौ व्यवस्थिताः ।। 86.7 ।।
शिलारूपेण चाव्यक्तास्तस्माद्देवमयी शिला ।।
गया शिरश्छादयित्वा गुरुत्वादास्थिता शिला ।। 86.8 ।।
कालान्तरेण व्यक्तश्चस्थित आदिगदाधरः ।।
महारुद्रादिदेवैस्तु आनादिनिधनो हरिः ।। 86.9 ।।
धर्म संरक्षणार्थाय अधर्मादिविनष्टये ।।
दैत्यराक्षसनाशार्थं मत्स्यः पूर्वं यथाभवत् ।। 86.10 ।।
कूर्मो वराहो नृहरिर्वामनो राम ऊर्जितः ।।
यथा दाशरथी रामः कृष्णोबुद्धोऽथ कल्क्यपि ।। 86.11 ।।
तथा व्यक्तोऽव्यक्तरूपी आसीदादिर्गदाधरः ।।
आदिरादौ पूजितोऽत्र देवैर्ब्रह्मादिभिर्यतः ।। 86.12 ।।
पाद्याद्यैर्गन्धपुष्पाद्यैरत आदिगदाधरः ।।
गदाधरं सुरैः सार्द्धमाद्यं गत्वा ददाति यः ।। 86.13 ।।
अर्घ्यं पात्रं च पाद्यं च गन्धपुष्पं च धूपकम् ।।
दीपं नैवैद्यमुत्कष्टं माल्यानि विविधानि च ।। 86.14 ।।
वस्त्राणि मुकुटं घण्टा चामरं प्रेक्षणीयकम् ।।
अलङ्कारादिकं पिण्डमन्नदानादिकं तथा ।। 86.15 ।।
तेषां तावद्धनं धान्यमायुरारो ग्यसम्पदः ।।
पुत्त्रादिसन्ततिश्रेयोविद्यार्थं काम ईप्सितः ।। 86.16 ।।
भार्य्या स्वर्गादिवासश्च स्वर्गादागत्य राज्यकम् ।।
कुलीनः सत्त्वसम्पन्नो रणे मर्दितशात्रवनः ।। 86.17 ।।
वधबन्धविनिर्मुक्तश्चान्ते मोक्षमवाप्नुयात् ।।
श्राद्धपिण्डादिकर्त्तारः पितृभिर्ब्रह्मलोकगाः ।। 86.18 ।।
जगन्नाथं येऽप्चयन्ति सुभद्रां बलभद्रकम् ।।
ज्ञानं प्राप्य श्रियं पुत्रान्व्रजन्ति पुरुषोत्तमम् ।। 86.19 ।।
पुरुषोत्तमराजस्य सूर्य्यस्य च गणस्य च ।।
पुरतस्तत्र पिण्डादि पितॄणां ब्रिह्मलोकदः ।। 86.20 ।।
नत्वा कपर्द्दिविघ्नेशं सर्वविघ्नैः प्रमुच्यते ।।
कार्त्तिकेयं पूजयित्वा ब्रह्मलोकमवाप्नुयात् ।। 86.21 ।।
द्वादशादित्यमभ्यर्च्य सर्वरोगैः प्रमुच्यते ।।
वैश्वानरं समभ्यर्च्य उत्तमां दीप्तिमाप्नुयात् ।। 86.22 ।।
रेवन्तं पूजयित्वाथ अश्वानाप्नोत्यनुत्तमान् ।।
अभ्यर्च्येन्द्रं महैश्वर्य्यं गौरीं सौभाग्यमाप्नुयात् ।। 86.23 ।।
विद्यां सरस्वतीं प्रार्च्य लक्ष्मीं संपूज्य च श्रियम् ।।
गरुडं च समभ्यर्च्य विघ्नवृन्दात्प्रमुच्यते ।। 86.24 ।।
क्षेत्रपालं समभ्यर्च्य ग्रहवृन्दैः प्रमुच्यते ।।
मुण्डपृष्ठं समभ्यर्च्य सर्वकाममवाप्नुयात् ।। 86.25 ।।
नागाष्टकं समभ्यर्च्य नागदष्टो विमुच्यते ।।
ब्रह्माणं पूजयित्वा च ब्रह्मलोकमवाप्नुयात् ।। 86.26 ।।
बलभद्रं समभ्यर्च्य बलारोग्यमवाप्नुयात् ।।
सुभद्रां पूजयित्वा तु सौभाग्यं परमाप्नुयात् ।। 86.27 ।।
सर्वान्कामानवाप्नोति संपूज्य पुरुषोत्तमम् ।।
नारायणं तु संपूज्य नराणामधिपो भवेत् ।। 86.28 ।।
स्पृष्ट्वा नत्वा नारसिंहं संग्रामे विजयी भवेत् ।।
वराहं पूजयित्वा तु भूमिराज्यमवाप्नुयात् ।। 86.29 ।।
मालाविद्याधरौ स्पष्ट्वा विद्याधरपदं लभेत् ।।
सर्वान्कामानवाप्नोति संपूज्यादिगदाधरम् ।। 86.30 ।।
सोमनाथं समभ्यर्च्य शिवलोकमवाप्नुयात् ।।
रुद्रेश्वरं नमस्कृत्य रुद्रलोके महीयते ।। 86.31 ।।
रामेश्वरं नरो नत्वा रामवत्सुप्रियो भवेत् ।।
ब्रह्मेश्वरं नरः स्तुत्वा ब्रह्मलोकाय कल्प्यते ।। 86.32 ।।
कालेश्वरं समभ्यर्च्य नरः कालञ्जयो भवेत् ।।
केदारं पूजयित्वा तु शिवलोके महीयते ।। 86.33 ।।
सिद्धेश्वरं च संपूज्य सिद्धो ब्रह्मपुरं व्रजेत् ।।
आद्यै रुद्रादिभिः सार्द्धं दृष्ट्वा ह्यादिगदाधरम् ।। 86.34 ।।
कुलानां शतमुद्धृत्य नयेद्ब्रह्मपुरं नरः ।।
धर्मार्थो प्राप्नुयाद्धर्ममर्थार्थो चार्थमाप्नुयात् ।। 86.35 ।।
कामान्संप्राप्नुयात्कामी मोक्षार्थो मोक्षमाप्नुयात् ।।
राज्यार्थो राज्यमाप्नोति शान्त्यर्थो शान्तिमाप्नुयात् ।। 86.36 ।।
सर्वार्थो सर्वमाप्नोति संपूज्यादिगदाधरम् ।।
पुत्रान्पुत्रार्थिनी स्त्री च सौभाग्यं च तदर्थिनी ।। 86.37 ।।
वंशार्थिनी च वंशान्वै प्राप्यार्च्यादिगदाधरम् ।।
श्राद्धेन पिण्डदानेन अन्नदानेन वारिदः ।। 86.38 ।।
ब्रह्मलोकमवाप्नोति संपूज्यादिगदाधरम् ।।
पृथिव्यां सर्वतीर्थेभ्यो यथा श्रेष्ठा गया पुरी ।। 86.39 ।।
तथा शिलादिरूपश्च श्रेष्ठश्चैव गदाधरः ।।
तस्मिन्दृष्टे शिला दृष्टा यतः सर्वं गदाधरः ।। 86.40 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे गयामाहात्म्यं नाम षडशीतितमोऽध्यायः ।। 86 ।। (इति गयामाहात्म्यं समाप्तम्) ।।

श्रीगरुडमहापुराणम् - 87
हरिरुवाच ।।
चतुर्दश मनून्वक्ष्ये तत्सुताश्च सुकादिकान् ।।
मनुः स्वायम्भुवः पूर्वमग्निघ्राद्याश्च तत्सुताः ।। 87.1 ।।
मरीचिरत्र्यङ्गिरसौ पुलस्त्यः पुलहः क्रतुः ।।
वसिष्ठश्च महातेजा ऋषयः सप्तकीर्त्तिताः ।। 87.2 ।।
जयाख्याशाचमिताख्याश्च शुक्रा यामास्तथैव च ।।
गणा द्वादशकाश्चैति चत्वारः सोमपायिनः ।। 87.3 ।।
विश्वभुग्वामदेवेन्द्रो बाष्कलिस्तदरिर्ह्यभूत् ।।
स हतो विष्णुना दैत्यश्चक्रेण सुमहात्मना ।। 87.4 ।।
मनुः स्वारोचिषश्चाथ तत्पुत्रो मण्डलेश्वरः ।।
चित्रको विनतश्चैव कर्णान्तो विद्युतो रविः ।। 87.5 ।।
बृहद्गुणो नभश्चैव महाबलपराक्रमः ।।
ऊर्ज स्तम्बस्तथा प्राण ऋषभो निश्चल (र) स्तथा ।। 87.6 ।।
दत्तो (म्भो) लिश्चावरीवांश्च ऋष्यः सप्तकीर्त्तिताः ।।
तुषिता द्वादश प्रोक्तास्तथा पारावताश्च ये ।। 87.7 ।।
इन्द्रो विपश्चिद्देवानां तद्रिपुः पुरुकृत्सरः ।।
जघान हस्तिरूपेण भगवान्मधुसूदनः ।। 87.8 ।।
औत्तमस्य मनोः पुत्रा आजश्च परशुस्तथा ।।
विनीतश्च सुकेतुश्च सुमित्रः सुबलः शुचिः ।। 87.9 ।।
देवो देवावृधो रुद्र ! महोत्साहोजितस्तथा ।।
रथौजा ऊर्द्ध्वबाहुश्च शरणश्चानघो मुनिः ।। 87.10 ।।
सुतपाः शंकुरित्येते ऋषयः सप्त कीर्त्तिताः ।।
वशवर्त्तिस्वधामानः शिवाः सत्याः प्रतर्दनाः ।। 87.11 ।।
पञ्च देवगणाः प्रोक्ता सर्वे द्वादशकास्तु ते ।।
इन्द्रः स्वशान्तिस्तच्छुक्रः प्रलम्बो नाम दानवः ।। 87.12 ।।
मत्स्यरूपी हरिर्विष्णुस्तं जघान च दानवम् ।।
तामसस्य मनोः पुत्रा जानुजङ्घोऽथ निर्भयः ।। 87.13 ।।
नवख्यातिर्नयश्चैव प्रियभृत्यो विविक्षिपः ।।
दृढेषुधिः प्रस्तलाक्षः कृबन्धुः कृतस्तथा ।। 87.14 ।।
ज्योतिर्धामा पृथुः (धृष्ट) काव्यश्चैत्रश्चेताग्निहेमकाः (कौ) ।।
मुनयः कीर्त्तिताः सप्त सुरागाः सुधियस्तथा ।। 87.15 ।।
हरयो देवतामां च चत्वारः पञ्च (सप्त) विंशकाः ।।
गणा इन्द्रः शिविस्तस्य शत्रुर्भोमरथाः स्मृताः ।। 87.16 ।।
हरिणा कूर्मरूपेण हतो भीमरथोऽसुरः ।।
रैवतस्य मनोः पुत्रो महा प्राणश्च साधकः ।। 87.17 ।।
वन (ल) बन्धुर्निरमित्रः प्रत्यङ्गः परहा शुचिः ।।
दृढव्रतः केतुश्रृगं ऋषयस्तस्य वर्ण्यते ।। 87.18 ।।
वेदश्रीर्वेदबाहुश्च ऊर्द्ध्वबाहुस्तथैव च ।।
हिरण्यरोमा पर्जन्यः सत्यनेत्रः (नामा) स्वधाम च ।। 87.19 ।।
अभूतरजसश्चैव तथा देवाश्वमेधसः ।।
वैकुण्ठ (ण्ठाः श्चामृत (ता) श्चैव चत्वारो देवतागणाः ।। 87.20 ।।
गणे चतुर्दश सुरा विभुरिद्रः प्रतापवान् ।।
शान्तः शत्रुर्हतो दैत्यो हंसरूपेण विष्णुना ।। 87.21 ।।
चाक्षुषस्य मनोः पुत्रा उरुः पुरुर्महाबलः ।।
शतद्युम्नस्तपस्वी च सत्यबाहुः(क्यो) कृतिस्तथा ।। 87.22 ।।
अग्निष्णुरतिरात्रश्च सुद्युम्नश्च तथा नरः ।।
हविष्मानुत्तमः श्रीमान्स्व (सु) धामा विरजस्तथा ।। 87.23 ।।
अभिमानः सहिष्णुश्च मधुश्रीऋर्षयः स्मृताः ।।
आर्य्याः प्रभूता भाव्याश्च लेखाश्च पृथुकास्तथा ।। 87.24 ।।
अष्टकस्य गणाः पञ्च तथा प्रोक्ता दिवौकसाम् ।।
इन्द्रो मनोजवः शत्रुर्महाकालो महाभजः ।। 87.25 ।।
अश्वरूपेण स हतो हरिणा लोकधारिणा ।।
मनोर्वैवस्वतस्येते पुत्रा विष्णुपरायणाः ।। 87.26 ।।
इक्ष्वाकुरथ नाभागो धृष्टः शर्यातिरेव च ।।
नरिष्यन्तस्तथा पांसुर्नभो नेदिष्ठ एव च ।। 87.27 ।।
करूषश्च पृषध्रश्च सुद्युम्नश्च मनोः सुताः ।।
अत्रिर्वसिष्ठो भगवाञ्जमदग्निश्च कश्यपः ।। 87.28 ।।
गौतमश्च भरद्वाजो विशामित्रोऽथ सप्तमः ।।
तथा ह्येकोनपञ्चाशन्मरुतः परिकीर्त्तिताः ।। 87.29 ।।
आदित्या वसवः साध्यागणा द्वादशकास्त्रयः ।।
एकादशा तथा रुद्रा वसवोऽष्टौ प्रकीर्त्तिताः ।। 87.30 ।।
द्वावश्विनौ विनिर्दिष्टौ विश्वेदेवास्तथा दशा ।।
दशौवांगिरसो देवा नव देवगणास्तथा ।। 87.31 ।।
तेजस्वी नाम वै शक्रो हिरण्याक्षो रिपुः स्मृतः ।।
हतो वराहरूपेण हरिण्याख्योऽथ विष्णुना ।। 87.32 ।।
वक्ष्ये मनोर्भविष्यस्य सावर्ण्याख्यस्य वै सुतान् ।।
विजयश्चार्ववीरश्च निर्मोहः सत्यवाक्रृती ।। 87.33 ।।
वरिष्ठश्च गरिष्ठश्च वाचः संगतिरेव च ।।
अश्वत्थामा कृपो व्यासो गालवो दीप्तिमानथ ।। 87.34 ।।
ऋष्यश्रृंगस्तथा राम ऋषयः सप्त कीर्त्तिताः ।।
सुतपा अमृताभाश्च मुख्याश्चापि तथा सुराः ।। 87.35 ।।
तेषां गणस्तु देवाना मेकैको विंशकः स्मृतः ।।
विरोचनसुतस्तेषां बलिरिन्द्रो भविष्यति ।। 87.36 ।।
दत्त्वेमां याचमानाय विष्णवे यः पदत्रयम् ।।
ऋद्धिमिन्द्रपदं हित्वा ततः सिद्धिमवाप्स्यति ।। 87.37 ।।
वारुणेर्दक्षसावर्णेर्नवमस्य सुताञ्छृणु ।।
धृतिकेतुर्दोप्तिकेतुः पञ्चहस्तो निरामयः ।।
पृतुश्रवा बृहदूद्युम्न ऋचीको बृहतो गुणः ।। 87.38 ।।
मेधातिथिर्द्युतिश्चैव सवसो वसुरेव च ।।
ज्योतिष्मान्हव्यकव्यौ च ऋषयो विभुरीश्वरः ।। 87.39 ।।
परो मरीचिर्गर्भश्च स्व (सु) धर्माणश्च ते त्रयः ।।
देशशत्रु) कालकाक्षस्तद्धन्ता पद्मनाभकः ।। 87.40 ।।
(भविष्यन्ति तदा देवा एकैको द्वादशो गणः ।।
तेषामिन्द्रो महावीर्यो भविष्यत्यद्भुतो हर ।। )
धमपुत्रस्य पुत्रांस्तु दश मस्य मनोः श्रृणु ।।
सुक्षेत्रश्चोत्तमौजाश्च भूरिश्रेण्यश्च वीर्य्यवान् ।। 87.41 ।।
शतानीको निरमित्रो वृषसेनो जयद्रथः ।।
भूरिद्युम्नः सुवर्चाश्च शान्तिरिन्द्रः प्रतापवान् ।। 87.42 ।।
अयो (पो) मूर्त्तिर्हविष्मांश्च सुकृतिश्चाव्ययस्तथा ।।
नाभागोऽप्रतिमौजाश्च सौरभ ऋषयस्तथा ।। 87.43 ।।
प्राणाख्याः शतसंख्यास्तु देवतानां गणस्तदा ।।
तेषामिन्द्रश्च भविता शान्तिर्नाम महाबलः ।।
बलिः शत्रुस्तं हरिश्च गदया घातयिष्यति ।। 87.44 ।।
रुद्र पुत्रस्य ते पुत्रान्वक्ष्याम्येकादशस्य तु ।।
सर्वत्रगः सुशर्मा च देवानीकः पुरुर्गुरुः ।। 87.45 ।।
क्षेत्रवर्णो दृढेषुश्च आर्द्रकः पुत्रकस्तथा ।।
हविष्मांश्च हविष्यश्च वरुणो विश्वविस्तरौ ।। 87.46 ।।
विष्णुश्चैवाग्नितेजाश्च ऋषयः सप्त कीर्त्तिताः ।।
विहंगमाः कामगम् निर्माणरुचयस्तथा ।। 87.47 ।।
एकैकस्त्रिंशकस्तेषां गणश्चैन्द्रश्च वै वृषः ।।
धसग्रीवो रिपुस्तस्य श्रीरूपी घातयिष्यति ।। 87.48 ।।
मनोस्तु दक्षपुत्रस्य द्वादशस्यात्मजाञ्छृणु ।।
देववानु पदेवश्च देवश्रेष्ठो विदूरथः ।। 87.49 ।।
मित्रवान्मित्रदेवश्च मित्रबिन्दुश्च वीर्य्यवान् ।।
मित्रवाहः प्रवाहश्च दक्षपुत्रमनोः सुताः ।। 87.50 ।।
तपस्वी सुतपाश्चैव तपोमूर्त्तिस्तपोरतिः ।।
तपोधृतिर्द्युतिश्चान्यः सप्तमश्च तपोधनाः ।। 87.51 ।।
स्वधर्माणः सुतपसो हरितो होहितास्तथा ।।
सुरारयो गणाश्चैते प्रत्येकं दशको गणः ।। 87.52 ।।
ऋतधामा च भद्रे (तत्रे) न्द्रस्तारको नाम तद्रिपुः ।।
हरिर्नपुंसकं भूत्वा घातयिष्यति शङ्कर ।। 87.53 ।।
त्रयोदशस्य रौच्यस्य मनोः पुत्रान्निबोध मे ।।
चित्रसेनो विचित्रश्च तपोधर्मरतो धृतिः ।। 87.54 ।।
सुनेत्रः क्षेत्रवृत्तिश्च सुनयो धर्मपो दृढः ।।
धृतिमानव्ययश्चैव निशारूपो निरुत्सुकः ।। 87.55 ।।
निर्मोहस्तत्त्वदर्शो च ऋषयः सप्त कीर्त्तिताः ।।
स्व (सु) रोमाणः स्व (सु) धर्माणः स्व (सु) कर्माणस्तथामराः ।। 87.56 ।।
त्रयस्त्रिंशद्विभेदास्ते देवानां तत्र वै गणाः ।।
इन्द्रो दिवस्पतिः शत्रुस्त्विष्टिभो नाम दानवः ।। 87.57 ।।
मायूरेण च रूपेण घातयिष्यति माधवः ।।
चतुर्दशस्य भौत्यस्य श्रृणु पुत्रान्मनोर्मम ।। 87.58 ।।
उरुर्गभीरो धृष्टश्च तरस्वीग्रा (ग्र) ह एव च ।।
अभिमानि प्रवीरश्च जिष्णुः संक्रन्दनस्तथा ।।
तेजस्वी दुर्लभश्चैव भौत्यस्यैते मनोः सुताः ।। 87.59 ।।
अग्नीध्रश्चाग्निबाहुश्च मागधश्च तथा शुचिः ।।
अजितो मुक्तशुक्रौ च ऋषयः सप्त कीर्तिताः ।। 87.60 ।।
चाक्षुषाः कर्मनिष्ठाश्च पवित्रा भ्राजिनस्तथा ।।
वचोवृद्धा देवगणाः पञ्च प्रोक्तास्तु सप्तकाः ।। 87.61 ।।
शुचिरिन्द्रो महादैत्यो रिपुहन्ता हरिः स्वयम् ।।
एको देवश्चतुर्द्धा तु व्यासरूपेण विष्णुना ।। 87.62 ।।
कृतस्ततः पुराणानि विद्याश्चाष्टादशैव तु ।।
अङ्गानि चतुरो वेदा मीमांसा न्यायविस्तरः ।। 87.63 ।।
पुराणं धर्मशास्त्रं च आयुर्वेदार्थशास्त्रकम् ।।
धनुर्वेदश्च गान्धर्वो विद्या ह्यष्टादशैव ताः ।। 87.64 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे मनुतद्वंशनिरूपणं नाम स्पताशीतितमोऽध्यायः ।। 87 ।।

श्रीगरुडमहापुराणम् - 88 
सूत उवाच ।।
हरिर्मन्वन्तराण्याह ब्रह्मादिभ्यो हराय च ।।
मार्कण्डेयः पितृस्तो त्रं क्रौञ्चुकिं प्राह तच्छृणु ।। 88.1 ।।
मार्कण्डेय उवाच ।।
रुचिः प्रजापतिः पूर्वं निर्ममो निरहंकृतिः ।।
अत्रस्तोऽमितमायी च चचार पृथिवीमिमाम् ।। 88.2 ।।
अनग्निमनिकेतं तमेकाहारमनाश्रमम् ।।
निमुक्तसंगं तं दृष्ट्वा प्रोचुः स्वपितरो मुनिम् ।। 88.3 ।।
पितर ऊचुः ।।
वत्स कस्मात्त्वया पुण्यो न कृतो दार संग्रहः ।।
स्वर्गापवर्गहे (से)तुत्वाद्वन्धस्तेनानिशं (निमिषं) विना ।। 88.4 ।।
गृही समस्तदेवानां पितॄणां च तथार्हणम् ।।
ऋषीणामर्थिनां चैव कुर्वल्लो कानवाप्नुयात् ।। 88.5 ।।
स्वाहोच्चारणतो देवान्स्वधोच्चारणतः पितन् ।।
विभजत्यन्नदानेन भृत्याद्यानतिथीनपि ।। 88.6 ।।
स त्त्वं दैवादृणाद्वन्धमिममस्मदृणादपि ।।
अवाप्तोऽसि मनुष्यर्षे भूतेभ्यश्च दिनेदिने ।। 88.7 ।।
अनत्पाद्य सुतान्देवानसन्तर्प्य पितॄस्तथा ।।
अकृत्वा च कथं माण्ड्यं स्वर्गतिं प्राप्तुमिच्छसि ।। 88.8 ।।
क्लेशबोधैककं पुत्र अन्यायेन भवेत्तव ।।
मृतस्य नरकं त्यक्त्वा क्लेश एवान्यजन्मनि ।। 88.9 ।।
रुचिरुवाच ।।
परिग्रहोऽतिदुः खाय पापाया धोगतेस्तथा ।।
भवत्यतो मया पूर्वंन कृतो दारसंग्रहः ।। 88.10 ।।
आत्मनः संशयोपायः क्रियते क्षणमन्त्रणात् ।।
स्वमुक्तिहेतुर्न भवत्यसावपि परिग्रहात् ।। 88.11 ।।
प्रक्षाल्यतेऽनुदिवसं य आत्मा निष्परिग्रहः ।।
मम त्वपङ्कदिग्धोऽपि विद्याम्भोभिर्वरं हि तत् ।। 88.12 ।।
अनेकभवसंभूतकर्मपङ्काङ्कितो बुधैः ।।
आत्मा तत्त्वज्ञानतोयैः प्रक्षाल्यो नियतेन्द्रियैः ।। 88.13 ।।
पितर ऊचुः ।।
युक्तं प्रक्षालनं कर्त्तुमात्मनोऽपि यतेन्द्रियैः ।।
किं तु नोपायमार्गोऽयं यतस्त्वं पुत्र वर्त्तसे ।। 88.14 ।।
पञ्चयज्ञैस्तपोदानैरशुभं नुदतस्तव ।।
फलाभिसन्धिरहितैः पूर्वकम शुभाशुभैः ।। 88.15 ।।
एवं न बन्धो भवति कुर्वतः कारणात्मकम् ।।
न च बन्धाय तत्कर्म भवत्यनतिसन्निभम् ।। 88.16 ।।
पूर्वकर्म कृतं बोगैः क्षीयते ह्यनिशन्तथा ।।
सुखदुः खात्मकैर्वत्स पुण्या पुण्यात्मकं नृणाम् ।। 88.17 ।।
एवं प्रक्षाल्यते प्राज्ञैरात्मा बन्धाच्च रक्ष्यते ।।
रक्ष्यश्च स्वविवेकैर्न पापपङ्केन दह्यते ।। 88.18 ।।
रुचिरुवाच ।।
अविद्या पच्यते वेदे कर्ममार्गात्पितामहाः ।।
तत्कथं कर्मणो मार्गे भवन्तो योजयन्ति माम् ।। 88.19 ।।
पितर उचुः ।।
अविद्या सर्वमेवैतत्कर्मणैतन्मृषा वचः ।।
किं तु विद्यापरिप्राप्तौ हेतुः कर्म न संशयः ।। 88.20 ।।
विहिताकरणानर्थो न सद्भिः क्रियते तु यः ।।
संयमो मुक्तये योऽन्यः प्रत्युताधोगतिप्रदः ।। 88.21 ।।
प्रक्षालयामीति भवान्यदेतन्मन्यते वरम् ।।
विहिताकरणोद्भूतैः पापैस्त्वमपि दह्यसे ।। 88.22 ।।
अविद्याप्युपकाराय विषवज्जायते नृणाम् ।।
अनुष्ठाना भ्युपायेन बन्धयोग्यापि नो हि सा ।। 88.23 ।।
तस्माद्वत्स कुरुष्व त्वं विधिवद्दारसंग्रहम् ।।
आजन्म विफलन्तेऽस्तु असम्प्राप्यान्यलौकिकम् ।। 88.24 ।।
रुचिरुवाच ।।
वृद्धोऽहं साम्प्रतं को मे पितरः सम्प्रिदास्यति ।।
भार्यान्तथा दरिद्रस्य दुष्करो दारसंग्रहः ।। 88.25 ।।
पितर ऊचुः ।।
अस्माकं पतनं वत्स भवतश्चाप्यधोगतिः ।।
नूनं भावि भवित्री च नाभिनन्दसि नो वचः ।। 88.26 ।।
इत्युक्त्वा पितरस्तस्य पश्यतो मुनिसत्तम ।।
बभूवुः सहसाऽदृश्या दीपा वातहता इव ।। 88.27 ।।
मुनिः क्रौंचुकये प्राह मार्कंडेयो महातपाः ।।
रुचिवृत्तान्तमखिलं पितृसंवादलक्षणम् ।। 88.28 ।।
इति श्रागारुडे महापुराणे पूर्वखंडे प्रथमांशाख्ये आचारकांडे कर्मज्ञानमा नामाष्टाशीतितमोऽध्यायः ।। 88 ।।

श्रीगरुडमहापुराणम् - 89 
सूत उवाच ।।
पृष्टः क्रौंचुकिनोवाच मार्कंडेयः पुनश्च तम् ।।
स तेन पितृवाक्यने भृशमुद्वग्नमानसः ।। 89.1 ।।
कन्याभिलाषी विप्रर्षिः परिबभ्राम मेदिनीम् ।।
कन्यामलभमानोऽसौ पितृवाक्येन दीपितः ।।
चिन्तामवाप महीतमतीवोद्वग्नमानसः ।। 89.2 ।।
किं करोमि क्र गच्छामि कथं मे दारसंग्रहः ।।
क्षिप्रं भवेन्मत्पितॄणां ममाभ्युदयकारकः ।। 89.3 ।।
इति चिन्तयतस्तस्यमतिर्जाता महात्मनः ।।
तपसाराधयाम्येनं ब्रह्माणं कमलोद्भवम् ।। 89.4 ।।
ततो वर्षशतं दिव्यं तपस्तेपे महामनाः ।।
तत्र स्थितश्चिरं कालं वनेषु नियमस्थितः ।।
आराधनाय स तदा परं नियममास्थितः ।। 89.5 ।।
ततः प्रदर्शयामास ब्रह्मा लोकपितामहः ।।
उवाचाथ प्रसन्नोऽस्मीत्युच्यतामभिवाञ्छितम् ।। 89.6 ।।
ततोऽसौ प्रणिपत्याह ब्रह्माणं जगतो गतिम् ।।
पितॄणआं वचनात्तेन यत्कर्त्तुमभिवाञ्छितम् ।। 89.7 ।।
।। ब्रह्मोवाच ।।
प्रजापतिस्त्वं भविता स्त्रष्टव्या भवता प्रजाः ।।
सृष्ट्वा प्रजाः सुतान्विप्र समुत्पाद्य क्रियास्तथा ।। 89.8 ।।
कृत्वा कृताधिकारस्त्वं ततः सिद्धिमवाप्यसि ।।
सत्वं यथोक्तं पितृभिः कुरु दारपरिग्रहम् ।। 89.9 ।।
कामं चेममभिध्याय क्रियतां पितृपूजनम् ।।
त एव तुष्टाः पितरः प्रदास्यन्ति तवेप्सितम् ।।
पत्नीं सुतांश्च सन्तुष्टाः किं न दद्युः पितामहाः ।। 89.10 ।।
।। मार्कंडेय उवाच ।।
इत्यृषिर्वचनं श्रुत्वा ब्रह्मणोऽव्यक्तजन्मनः ।।
नद्या विविक्ते पुलिने चकार पितृतर्पणम् ।। 89.11 ।।
तुष्टाव च पितॄन्विप्रः स्तवैरेभिरथादृतः ।।
एकाग्रप्रयतो भूत्वा भक्तिनम्रात्मकन्धरः ।। 89.12 ।।
।। रुचिरुवाच ।।
नमस्येऽहं पितॄन् भक्त्या ये वसन्त्यधिदेवतम् ।।
देवैरपि हि तर्प्यन्ते ये श्राद्धेषु स्वधोत्तरैः ।। 89.13 ।।
नमस्येऽहं पितॄन् स्वर्गे ये तर्प्यन्ते महर्षिभिः ।।
श्राद्धैर्मनोमयैर्भक्त्या भुक्तिमुक्तिमभीप्सुभिः ।। 89.14 ।।
नमस्येऽहं पितॄन्स्वर्गे सिद्धाः सन्तर्पयन्ति यान् ।।
श्राद्धेषु दिव्यैः सकलैरुपहारैरनुत्तमैः ।। 89.15 ।।
नमस्येऽहं पितॄन् भक्त्या येऽर्च्यन्ते गुह्यकैर्दिवि ।।
तन्मयत्वेन वाधद्भिः ऋद्धिमात्यन्तिकीं पराम् ।। 89.16 ।।
नमस्येऽहं पितॄन्मर्त्यैरर्च्यन्ते भुवि ये सदा ।।
श्राद्धेषु श्रद्धयाभीष्टलोकपुष्टिप्रदायिनः ।। 89.17 ।।
नमस्येऽहं पितॄन्विप्रैरर्च्यन्ते भुवि ये सदा ।।
वांछिताभीष्टलाभाय प्राजापत्यप्रदायिनः ।। 89.18 ।।
नमस्येऽहं पितॄन्ये वै तर्प्यन्तेऽरण्यवासिभिः ।।
वन्यैः श्राद्धैर्यताहारैस्तपोनिर्धूतकल्मषैः ।। 89.19 ।।
नमस्येऽहं पितॄन्विप्रैर्नैष्ठिकैर्धर्मचारिभिः ।।
ये संयतात्मभिर्नित्यं सन्तर्प्यन्ते समाधिभिः ।। 89.20 ।।
नमस्येऽहं पितॄञ्छ्राद्धै राजन्यास्तर्पयन्ति यान् ।।
कव्यैरशेषैविधिवल्लोकद्वयफलप्रदान् ।। 89.21 ।।
नमस्येऽहं पितॄन्वैश्यैरर्च्यन्ते भुवि ये सदा ।।
स्वकर्माभिरतैर्न्नित्यं पुष्पधूपान्नवारिभिः ।। 89.22 ।।
नमस्येऽहं पितॄञ्छ्राद्धे शूद्रैरपि च भक्तितः ।।
सन्तर्प्यते जगत्कृत्स्नं नाम्ना ख्याताः सुकालिनः ।। 89.23 ।।
नमस्येऽहं पितॄञ्छ्राद्धे पाताले ये महासुरैः ।।
सन्तर्प्यन्ते सुधाहारास्त्यक्तदम्भमदैः सदा ।। 89.24 ।।
नमस्येऽहं पितॄञ्छ्राद्धैरर्च्यन्ते ये रसातले ।।
भोगैरशेषैर्विधिवन्नागैः कामानभीप्सुभिः ।। 89.25 ।।
नमस्येऽहं पितॄञ्छ्राद्धैः सर्पैः सन्तर्पितान्सदा ।।
तत्रैव विधिवन्मन्त्रभोगसम्पत्समन्वितैः ।। 89.26 ।।
पितॄन्नमस्ये निवसन्ति साक्षाद्ये देवलोकेऽथ महीतले वा ।।
तथान्तरिक्षे च सुरारिपूज्यास्ते वै प्रतीच्छन्तु मयोपनीतम् ।। 89.27 ।।
पितॄन्नमस्ये परमार्थभूता ये वै विमाने निवसन्त्यमूर्त्ताः ।।
यजन्ति यानस्तमलैर्मनोभिर्योगीश्वराः क्लेशविमुक्तिहेतून् ।। 89.28 ।।
पितॄन्नमस्ये दिवि ये च मूर्त्ताः स्वधाभुजः काम्यफलाभिसन्धौ ।।
प्रदानशक्ताः सकलेप्सितानां विमुक्तिदा येऽनभिसंहितेषु ।। 89.29 ।।
तृप्यन्तु तेऽस्मिन्पितरः समस्ता इच्छावतां ये प्रदिशन्ति कामान् ।।
सुरत्वमिन्द्रत्वमितोऽधिकं वा गजाश्वरत्नानि महागृहाणि ।। 89.30 ।।
सोमस्य ये रश्मिषु येऽर्कबिम्बे शुक्ले विमाने च सदा वसन्ति ।।
तृप्यन्तु तेऽस्मिन्पितरोऽन्नतोयैर्गन्धादिना पुष्टिमितो व्रजन्तु ।। 89.31 ।।
येषां हुतेऽग्नौ हविषा च तृप्तिर्ये भुञ्जते विप्रशरीरसंस्थाः ।।
ये पिण्डदानेन मुदं प्रयान्ति तृप्यन्तु तेऽस्मिन्पितरोऽन्नतोयैः ।। 89.32 ।।
ये खड्गमांसेन सुरैरभीष्टैः कृष्णैस्तिलैर्दिव्य मनोहरैश्च ।।
कालेन शाकेन महर्षिवर्य्यैः संप्रीणितास्ते मुदमत्र यान्तु ।। 89.33 ।।
कव्यान्यशेषाणि च यान्यभीष्टान्यतीव तेषां मम पूजितानाम् ।।
तेषाञ्च सान्निध्यमिहास्तु पुष्पगन्धाम्बुभोज्येषु मया कृतेषु ।। 89.34 ।।
दिनेदिने ये प्रतिगृह्णतेऽर्चां मासान्तपूज्या भुवि येऽष्टकासु ।।
ये वत्सरान्तेऽभ्युदये च पूज्याः प्रयान्तु ते मे पितरोऽत्र तुष्टिम् ।। 89.35 ।।
पूज्या द्विजानां कुमुदेन्दुभासो ये क्षत्त्रियाणां ज्वलनार्कवर्णाः ।।
तथा विशां ये कनकावदाता नीलीप्रभाः शूद्रजनस्य ये च ।। 89.36 ।।
तेऽस्मिन्समस्ता मम पुष्पगन्धधूपाम्बुभोज्यादिनिवेदनेन ।।
तथाग्निहोमेन च यान्ति तृप्तिं सदा पितृभ्यः प्रणतोऽस्मि तेभ्यः ।। 89.37 ।।
ये देवपूर्वाण्यभितृप्तिहेतोर श्रन्ति कव्यानि शुभाहृतानि ।।
तृप्ताश्च ये भूतिसृजो भवन्ति तृप्यन्तु तेऽस्मिन्प्रणतोऽस्मि तेभ्यः ।। 89.38 ।।
रक्षांसि भूतान्यसुरांस्तथोग्रात्रिर्णाशयन्तु त्वशिवं प्रजानाम् ।।
आद्याः सुराणाममरेशपूज्यास्तृप्यन्तु तेऽस्मिन्प्रणतोऽस्मितेभ्यः ।। 89.39 ।।
अग्निष्वात्ता बर्हिषद आज्यपाः सोमपास्तथा ।।
व्रजन्तु तृप्तिं श्राद्धेऽस्मिन्पितरस्तर्पिता मया ।। 89.40 ।।
अग्निष्वात्ताः पितृगणाः प्राचीं रक्षन्तु मे दिशम् ।।
तथा बर्हिषदः पान्तु याम्यां मे पितरः सदा ।।
प्रतीचीमाज्यपास्तद्वदुदीचीमपि सोमपाः ।। 89.41 ।।
रक्षोभूतपिशाचेभ्यस्तथैवासुरदोषतः ।।
सर्वतः पितरो रक्षां कुर्वन्तु मम नित्यशः ।। 89.42 ।।
विश्वो विश्वभुगाराध्यो धर्मो धन्यः शुभाननः ।।
भूतिदो भूतिकृद् भूतिः पितॄणां ये गणा नव ।। 89.43 ।।
कल्याणः कल्यदः कर्त्ता कल्यः कल्यतराश्रयः ।।
कल्यताहेतुरन्घः षडिमे ते गणाः स्मृताः ।। 89.44 ।।
वरो वरेण्यो वरदस्तुष्टिदः पुष्टिदस्तथा ।।
विश्वपाता तथा धाता सप्तैते च गणाः स्मृताः ।। 89.45 ।।
महान्महात्मा महितो महिमावान्महाबलः ।।
गणाः पञ्च तथैवैते पितॄणां पापनाशनाः ।। 89.46 ।।
सुखदो धनदश्चान्यो धर्मदोऽन्यश्च भूतिदः ।।
पितॄणां कथ्यते चैव तथा गणचतुष्टयम् ।। 89.47 ।।
एकत्रिंशत्पितृगणा यैर्व्याप्तमखिलं जगत् ।।
त एवात्र पितृगणास्तुष्यन्तु च मदाहितात् ।। 89.48 ।।
माक्रण्डेय उवाच ।।
एवं तु स्तुवतस्तस्य तेजसोराशिरुच्छ्रितः ।।
प्रादुर्बभूव सहसा गगनव्याप्तिकारकः ।। 89.49 ।।
तदॄष्ट्वा सुमहत्तेजः समाच्छाद्य स्थितं जगत् ।।
जानुभ्यामवनीं गत्वा रुचिः स्तोत्रमिदंजगौ ।। 89.50 ।।
रुचिरुवाच ।।
अर्चितानाममूर्त्तानां पितॄणां दीप्ततेजसाम् ।।
नमस्यामि सदा तेषां ध्यानिनां दिव्यचक्षुषाम् ।। 89.51 ।।
इन्द्रादीनां च नेतारो दक्षमारीचयोस्तथा ।।
सप्तर्षोणां तथान्येषां तान्नमस्यामि कामदान् ।। 89.52 ।।
मन्वादीनां च नेतारः सूर्य्याचन्द्रमसोस्तथा ।।
तान्नमस्याम्यहं सर्वान्पितॄनप्युदधावपि ।। 89.53 ।।
नक्षत्राणां ग्रहाणआं च वाय्वग्न्योर्नभसस्तथा ।।
द्यावापृथिव्योश्च तथा नमस्यामि कृताञ्जलिः ।। 89.54 ।।
प्रजापतेः कश्यपाय सोमाय वरुणाय च ।।
योगेश्वरेभ्यश्च सदा नमस्यामि कृताञ्जलिः ।। 89.55 ।।
नमो गणेभ्यः सप्तभ्यस्तथा लोकेषु सप्तसु ।।
स्वायम्भुवे नमस्यामि ब्रह्मणे योगचक्षुषे ।। 89.56 ।।
सोमाधारान्पितृगणान्योगमूर्त्तिधरांस्तथा ।।
नमस्यामि तथा सोमं पितरं जगतामहम् ।। 89.57 ।।
अग्निरूपांस्तथैवान्यान्नमस्यामि पितॄनहम् ।।
अग्निसोममयं विश्वं यत एतदशेषतः ।। 89.58 ।।
ये च तेजसि ये चैते सोमसूर्य्याग्निमूर्त्तयः ।।
जगत्स्वरूपिणश्चैव तथा ब्रह्मस्वरूपिणः ।। 89.59 ।।
तेभ्योऽखिलेभ्यो योगिभ्यः पितृभ्यो यतमानसः ।।
नमोनमो नमस्तेऽस्तु प्रसीदन्तु स्वधाभुजः ।। 89.60 ।।
माक्रण्डेय उवाच ।।
एवं स्तुतास्ततस्तेन तजसो मुनिसत्तमाः ।।
निश्चक्रमुस्ते पितरो भासयन्तो दिशादश ।। 89.61 ।।
निवेदनञ्च यत्तेन पुष्पगन्धानुलेपनम् ।।
तद्भूषितानथ स तान्ददृशे पुरतः स्थितान् ।। 89.62 ।।
प्रणिपत्य रुचिर्भक्त्या पुनरेव कृताञ्जलिः ।।
नमस्तुभ्यं नमस्तुभ्यमित्याह पृथगादृतः ।। 89.63 ।।
ततः प्रसन्नाः पितरस्तमूचुर्मुनिसत्तमम् ।।
वरं वृणीष्वेति स तानुवाचानतकन्धरः ।। 89.64 ।।
रुचिरुवाच ।।
प्रजानां सर्गकर्त्तृत्वमादिष्टं ब्रह्मणा मम ।।
सोऽहं पत्नीमभीप्सामि धन्यां दिव्यां प्रजावतीम् ।। 89.65 ।।
पितर ऊचुः ।।
अत्रैव सद्यः पत्नी ते भवत्वतिमनोरमा ।।
तस्याञ्च पुत्रो भविता भवतो मुनिसत्तम ! ।। 89.66 ।।
मन्वन्तराधिपो धीमांस्त्वन्नाम्नैवोपलक्षितः ।।
रुचे ! रौच्य इति ख्यातिं प्रयास्यति जगत्त्रये ।। 89.67 ।।
तस्यापि बहवः पुत्रा महाबलपराक्रमाः ।।
भविष्यन्ति महात्मानः पृथिवीपरिपालकाः ।। 89.68 ।।
त्वं च प्रिजापतिर्भूत्वा प्रजाः सृष्ट्वा चतुर्विधाः ।।
क्षीणाधिकारो धर्मज्ञस्ततः सिद्धिमवाप्स्यसि ।। 89.69 ।।
स्तोत्रेणानेन च नरो योऽस्मांस्तोष्यति भक्तितः ।।
तस्य तुष्टा वयं भोगानात्मजं ध्यानमुत्तमम् ।। 89.70 ।।
आयुरारोग्यमर्थं च पुत्रपौत्रादिकं तथा ।।
वांछद्भिः सततं स्तव्याः स्तोत्रेणानेन वै यतः ।। 89.71 ।।
श्राद्धेषु य इमं भक्त्या त्वस्मत्प्रीतिकरं स्तवम् ।।
पठिष्यति द्विजाग्र्याणां भुंजतां पुरतः स्थितः ।। 89.72 ।। 
स्तोत्रश्रवणसंप्रीत्या सन्निधाने परे कृते ।।
अस्माभिरक्षयं श्राद्धं तद्भविष्यत्यसंशयम् ।। 89.73 ।।
यद्यप्यश्रोत्रियं श्राद्धं यद्यप्युपहतं भवेत् ।।
अन्यायोपात्तवित्तेन यदि वा कृतमन्यथा ।। 89.74 ।।
अश्राद्धार्हैरुपतैरुपहारैस्तथा कृतैः ।।
अकालेऽप्यथ वा देशे विधिहीनमथापि वा ।। 89.75 ।।
अश्रद्धया वा पुरुषैर्दम्भमाश्रित्य यत्कृतम् ।।
अस्माकं तृप्तये श्राद्धन्तथाप्येतदुदीरणात् ।। 89.76 ।।
यत्रैतत्पठ्यते श्राद्धे स्तोत्रमस्तत्सुखावहम् ।।
अस्माकं जायते तृप्तिस्तत्र द्वादशावर्षिकी ।। 89.77 ।।
हेमन्ते द्वादशाब्दानि तृप्तिमेतत्प्रयच्छति ।।
शिशिरे द्विगुणाब्दानि तृप्तिं स्तोत्रमिदं शुभम् ।। 89.78 ।।
वसन्ते षोडश समास्तृप्तये श्राद्धकर्मणि ।।
ग्रीष्मे च षोडशैवैतत्पठितं तृप्तिकारकम् ।। 89.79 ।।
विकलेऽपि कृते श्राद्धे स्तोत्रेणानेन साधिते ।।
वर्षासु तृप्तिरस्माकमक्षय्या जायते रुचे ।। 89.80 ।।
शरत्कालेऽपि पठितं श्राद्धकाले प्रयच्छति ।।
अस्माकमेतत्पुरुषैस्तृप्तिं पंचदशाब्दिकीम् ।। 89.81 ।।
यस्मिन् गेहे च लिखितमेतत्तिष्ठति नित्यदा ।।
सन्निधानं कृते श्राद्धे तत्रास्माकं भविष्यति ।। 89.82 ।।
तस्मादेतत्त्वया श्राद्धे विप्राणां भुंजतां पुरः ।।
श्रावणीयं महाभाग अस्माकं पुष्टिकारकम् ।। 89.83 ।।
इति श्रीगारुडे महापुराणे पूर्वखंडे प्रथमांशाख्ये आचारकाण्डे रुचिकृतपितृस्तोत्रं नामैकोननवतितमोऽध्यायः ।। 89 ।।

श्रीगरुडमहापुराणम् - 90 
।। माक्रण्डेय उवाच ।।
ततस्तस्मान्नदीमध्यात्समुत्तस्थौ मनोरमा ।।
प्रम्लौचा नाम तन्वंगी तत्समीपे वराप्सराः ।। 90.1 ।।
सा चोवाच महात्मानं रुचिं सुमधुराक्षरकम् ।।
प्रसादयामास भूयः प्रम्लोचा च वराप्सराः ।। 90.2 ।।
अतीवरूपिणी कन्या मत्प्रसाद्वरांगना ।।
जाता वरुणपुत्रेण पुष्करेण महात्मना ।। 90.3 ।।
तां गृहाण मया दत्तां भार्य्यार्थे वरवर्णिनीम् ।।
मनुर्महामतिस्तस्यां समुत्पत्स्यति ते सुतः ।। 90.4 ।।
मार्कंडेय उवाच ।।
तथेति तेन साप्युक्ता तस्मात्तोयाद्वपुष्मतीम् ।।
उद्दधार ततः कन्यां मानिनीं नाम नामतः ।। 90.5 ।।
नद्याश्च पुलिने तस्मिन्स मुनिर्मुनिसत्तमाः ।।
जग्राह पाणिं विधिवत्समानीय महामुनिः ।। 90.6 ।।
तस्यां तस्य सुतो जज्ञे महावीर्य्यो महाद्युतिः ।।
रुचे रौच्य इति ख्यातो यो मया पूर्वमीरितः ।। 90.7 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे प्रम्लोचागमनं नाम नवतितमोऽध्यायः ।। 90 ।।

श्रीगरुडमहापुराणम् - 91 
।। सूत उवाच ।।
स्वायम्भुवाद्या मुनयो हरिं ध्यायन्ति कर्मणा ।।
व्रताचारार्चनाध्यानस्तुतिजप्यपरायणाः ।। 91.1 ।।
देहेन्द्रियमनोबुद्धिप्राणाहंकारवर्जितम् ।।
आकशेन विहीनं वै तेजसा परिवर्जितम् ।। 91.2 ।।
उदकेन विहीनं वै तद्धर्मपरिवर्जितम् ।।
पृथिवीरहितं चैव सर्वभतविवर्जितम् ।। 91.3 ।।
भूताध्यक्षं तथा बद्धनियन्तारं प्रभुं विभुम् ।।
चैतन्यरूपतारूपं सर्वाध्यक्षं निरञ्जनम् ।। 91.4 ।।
मुक्तसङ्गं महेशानं सर्वदेवप्रपूजितम् ।।
तेजोरूपमसत्त्वं च तपसा परिवर्जितम् ।। 91.5 ।।
रहितं रजसा नित्यं व्यतिरिक्तं गुणैस्त्रिभिः ।।
सर्वरूपविहीनं वै कर्तृत्वादिविवर्जितम् ।। 91.6 ।।
वासनारहितं शुद्धं सर्वदोषविवर्जितम् ।।
पिपासावर्जितं तत्तच्छो कमोहविवर्जितम् ।। 91.7 ।।
जरामरणहीनं वै कूटस्थं मोहवर्जितम् ।।
उत्पत्तिरहितं चैव प्रलयेन विवर्जितम् ।। 91.8 ।।
सत्यं सर्वाचारहीनं निष्कलं परमेश्वरम् ।।
जाग्रत्स्वप्नसुषुप्त्यादिवर्जितं नामवर्जितम् ।। 91.9 ।।
अध्यक्षं जाग्रदादीनां शान्तरूपं सुरेश्वरम् ।।
जाग्रदादिस्थितं नित्यं कार्य्यकारणवर्जितम् ।। 91.10 ।।
सर्वदृष्टं तथा मूर्त्तं सूक्ष्मं सूक्ष्मतरं परम् ।।
ज्ञानदृक् श्रोत्रविज्ञानं परमानन्दरूपकम् ।। 91.11 ।।
विश्वेन रहितं तद्वत्तैजसेन विवर्जितम् ।।
प्राज्ञेन रहितञ्चैव तुरीयं परमाक्षरम् ।। 91.12 ।।
सर्वगोप्तृ सर्वहन्तृ सर्वभूतात्मरूपि च ।।
बुद्धिधर्मविहीनं वै निराधारं शिवं हरिम् ।। 91.13 ।।
विक्रियारहितं चैव वेदान्तैर्वेद्यमेव च ।।
वेदरूपं परं भूतमिन्द्रियेभ्यः परं शुभम् ।। 91.14 ।।
शब्देन वर्जितञ्चैव रसेन च विवर्जितम् ।।
स्पर्शेन रहितं देवं रूपमात्रविवर्जितम् ।। 91.15 ।।
रूपेण रहितं ञ्चैव गन्धेन परिवर्जितम् ।।
अनादि ब्रह्म रन्ध्रान्तमहं ब्रह्मास्मि केवलम् ।। 91.16 ।।
एवं ज्ञात्वा महादेवध्यानं कुर्य्याज्जितेन्द्रियः ।।
ध्यानं यः कुरुते ह्येवं स भवेद्बह्म मानवः ।। 91.17 ।।
इति ध्यानं समाख्यातमश्विरस्य मया तव ।।
अधुना कथयाम्यन्यत्किन्तद्ब्रूहि वृषध्वज ।। 91.18 ।।
इति श्रीगारुडे महापुराणे प्रथमांशाख्ये आचारकाण्डे हरिध्यानं नामैकनवतितमोऽध्यायः ।। 91 ।।

श्रीगरुडमहापुराणम् - 92 
रुद्रउवाच ।।
विष्णोर्ध्यानं पुनर्ब्रूहि शङ्खचक्रगदाधर ।।
येन विज्ञातमात्रेण कृतकृत्यो भवेन्नरः ।। 92.1 ।।
हरिरुवाच ।।
प्रवक्ष्यामि हरेर्ध्यानं मायातन्त्रविमर्दकम् ।।
मूर्त्तामूर्तादिभेदेन तद्ध्यानं द्विविधं हर ।। 92.2 ।।
अमूर्त्तं रुद्र कथितं हन्त मूत्त ब्रवीम्यहम् ।।
सूर्य्यकोटिप्रतीकाशो जिष्णुर्भाजिष्णुरेकतः ।। 92.3 ।।
कुन्दगोक्षीरधवलो हरिर्ध्येयो मुमुक्षुभिः ।।
विशालेन सुसौम्येन शंखेन च समन्वितः ।। 92.4 ।।
सहस्त्रादित्यतुल्येन ज्वालामालोग्ररूपिणा ।।
चक्रेण चान्वितः शान्तो गदाहस्तः शुभाननः ।। 92.5 ।।
किरीटेन महार्हेण रत्नप्रज्वलितेन च ।।
सायुधः सर्वगो देवः सरोरुहधरस्तथा ।। 92.6 ।।
वनमालाधरः शुभ्रः समांसो हेमभूषणः ।।
सुवस्त्रः शुद्धदेहश्च सुकर्णः पद्मसंस्थितः ।। 92.7 ।।
हिरण्मयशरीरश्च चारुहारी शुभाङ्गदः ।।
केयूरेण समायुक्तो वनमालासमन्वितः ।। 92.8 ।।
श्रीवत्सकौस्तुभयुतो लक्ष्मीवन्द्येक्षणान्वितः ।।
अमिमादिगुणैर्युक्तः सृष्टिसंहारकारकः ।। 92.9 ।।
मुनिध्येयोऽसुरध्येयो देवध्येयोऽतिसुन्दरः ।।
ब्रह्मादिस्तम्बपर्य्यन्तभूतजातहृदिस्थितः ।। 92.10 ।।
सनातनोऽव्ययो मेध्यः सर्वानुग्रहकृत्प्रभुः ।।
नारायणो महादेवः स्फुरन्मकरकुंडलः ।। 92.11 ।।
सन्तापनाशनोऽभ्यर्च्यो मंगल्यो दुष्टनाशनः ।।
सर्वात्मा सर्वरूपश्च सर्वगो ग्रहनाशनः ।। 92.12 ।।
चार्वंगुलीयसंयुक्तः सुदीप्तनख एव च ।।
शरण्यः लसुखकारी च सौम्यरूपो महेश्वरः ।। 92.13 ।।
सर्वालङ्कारसंयुक्तश्चारुचन्दनचर्चितः ।।
सर्वदेवसमायुक्तः सर्वदेवप्रियङ्करः ।। 92.14 ।।
सर्वलोकहितैषी च सर्वेशः सर्वभावनः ।।
आदित्यमण्डले संस्थो अग्निस्थो वारिसंस्थितः ।। 92.15 ।।
वासुदेवो जगद्धाता ध्येयो विष्णुर्मुमुक्षुभिः ।।
वासुदेवोऽहमस्मीति आत्मा ध्येयो हरिहरिः ।। 92.16 ।।
ध्यायन्त्येवं च ये विष्णुं ते यान्ति परमां गतिम् ।।
याज्ञवल्क्यः पुरा ह्येवं ध्यात्वा विष्णुं सुरेश्वरम् ।। 92.17 ।।
धर्मोपदेशकर्त्तृत्वं संप्राप्यागात्परं पदम् ।।
तस्मात्त्वमपि देवेश ! विष्णुं चिन्तय शङ्कर ! ।। 92.18 ।।
विष्णुध्यानं पठेद्यस्तु प्राप्नोति परमां गतिम् ।। 92.19 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुध्यानं नाम द्विनवतितमोऽध्यायः ।। 92 ।।

श्रीगरुडमहापुराणम् - 93 
महेश्वर उवाच ।।
याज्ञवल्क्येन यत्पूर्वं धर्मं प्रोक्तं कयं हरे ! ।।
तन्मे काथय केशिघ्न ! यथा तत्त्वेन माधव ! ।। 93.1 ।।
हरिरुवाच ।।
याज्ञवल्क्यं नमस्कृत्य मिथिलायां समास्थितम् ।।
अपृच्छन्नॄषयो गत्वा वर्णधर्माद्यशेषतः ।।
तेभ्यः स कथयामास विष्णुं ध्यात्वा जितेन्द्रियः ।। 93.2 ।।
याज्ञवल्क्य उवाच ।।
यस्मिन्देशे मृगः कृष्णस्तस्मिन्धर्मान्निबोधत ।।
पुराणन्यायमीमांसाधर्मशास्त्राङ्गमिश्रिताः ।। 93.3 ।।
वेदाः स्थानानि विद्यानां धर्मस्य च चतुर्दश ।।
वक्तारो धर्मशास्त्राणां मनुर्विष्णुर्यमोऽङ्गिराः ।। 93.4 ।।
वसिष्ठदक्षसंवर्त्तशातातपपराशराः ।।
आपस्तम्बोशनोव्यासाः कात्यायनबृहस्पती ।। 93.5 ।।
गौतमः शङ्खलिखितो हारीतोऽत्रिरहं तथा ।।
एते विष्णुं समाराध्य जाता धर्मोपदेशकाः ।। 93.6 ।।
देशकाल उपायेन द्रव्यं श्रद्धासमन्वितम् ।।
पात्रे प्रदीयते यत्तत्सकलं धर्मलक्षणम् ।। 93.7 ।।
इज्याचारो दमोऽहिंसा दानं स्वाध्यायकर्म च ।।
अयं च परमो धर्मो यद्योगेनात्मदर्शनम् ।। 93.8 ।।
चत्वारो वेदधर्मज्ञाः पर्षत्त्रैविद्यमेव वा ।।
सा ब्रूते यत्स्वधर्मः स्यादेको वाध्यात्मवित्तमः ।। 93.9 ।।
ब्रह्मक्षात्त्रियविट््शूद्रा वर्णास्त्वाद्यास्त्रयो द्विजाः ।।
निषेकाद्याः श्मशानान्तास्तेषां वै मन्त्रतः क्रियाः ।। 93.10 ।।
गर्भाधानमृतौ पुंसः सवनं स्पन्दनात्पुरा ।।
षष्ठेऽष्टमे वा सीमन्तः प्रसवे जातकर्म च ।। 93.11 ।।
अहन्येकादशे नाम चतुर्थे मासि निष्क्रमः ।।
षष्ठेऽन्नप्राशनं मासि चूडां कुर्य्याद्यथाकुलम् ।। 93.12 ।।
एवमेनः शमं याति बीजगर्भसमुद्भवम् ।।
तूष्णईमेताः क्रियाः स्त्रीणआं विवाहश्च समन्त्रकः ।। 93.13 ।।
इति श्रीगारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तवर्णधर्म्मनिरूपणं नाम त्रिनवतितमोऽध्यायः ।। 93 ।।

श्रीगरुडमहापुराणम् - 94 
याज्ञवल्क्य उवाच ।।
गर्भाष्टमेऽष्टमे वाब्दे ब्राह्मणस्योपनायनम् ।।
रज्ञामेकादशे सैके विशामेके यथाकुलम् ।। 94.1 ।।
उपनीय कुरुः शिष्यं महाव्याहृतिपूर्वकम् ।।
वेदमध्यापयेदेनं शौचाचारांश्च शिक्षयेत् ।। 94.2 ।।
दिवा सन्ध्यासु कर्णस्थब्रह्मसूत्र उदड््मुखः ।।
कुर्य्यान्मूत्रपुरीषे तु रात्रौ चेद्दक्षिणामुखः ।। 94.3 ।।
गृहीतशिश्रश्चोत्थाय मृद्भिरभ्युद्धृतैर्जलैः ।।
गन्धलेपक्षयकरं शौचं कुर्य्यान्महाव्रतः ।। 94.4 ।।
अन्तर्जानुः शुचौ देश उपविष्ट उदङ््मुखः ।।
प्राग्वा ब्राह्मेण तीर्थेन द्विजो नित्यमुपस्पृशेत् ।। 94.5 ।।
कनिष्ठादेशिन्यंगुष्ठमूलान्यग्रं करस्य च ।।
प्रजापतिपितृब्रह्मदेवतीर्थान्यनुक्रमात् ।। 94.6 ।।
त्रिः प्राश्यापो द्विरुन्मृज्य खान्याद्भिः समुपस्पृशेत् ।।
अद्भिस्तु प्रकृतिस्थाभिर्होनाभिः फेनबुहुदैः ।। 94.7 ।।
हृत्कण्ठतालुगाभिस्तु यथासंख्यं द्विजातयः ।।
शुध्येरंस्त्री च शूद्रश्च सकृत्स्पृष्टाभिरन्ततः ।। 94.8 ।।
स्नानमब्दैवतैर्मन्त्रैर्मार्जनं प्राणसंयमः ।।
सूर्य्यस्य चाप्युपस्थानं गायत्त्रयाः प्रत्ययं जपः ।। 94.9 ।।
गायत्त्रीं शिरसा सार्द्धं जपेद्व्याहृतिपूर्विकाम् ।।
प्रतिप्रणवसंयुक्तां त्रिरयं प्राणसंयमः ।। 94.10 ।।
प्राणानायम्य सम्प्रोक्ष्य त्र्यृचेनाब्दैवतेन तु ।।
जपन्नासीत सावित्त्रीं प्रत्यगातारकोदयात् ।। 94.11 ।।
सन्ध्यां प्राक्् प्रातरेवं हि तिष्ठेदासूर्य्यदर्शनात् ।।
अग्निकार्य्यं ततः कुर्य्यात्सन्ध्ययोरुभयोरपि ।। 94.12 ।।
ततोऽभिवादयेद्वृद्वानसावहमिति ब्रुवन् ।।
गुरुं चैवाप्युपासीत स्वाध्यायार्थं समाहितः ।। 94.13 ।।
साहूतश्चाप्यधीयीत सर्वं चास्मै निवेदयेत् ।।
हितं तस्याचरेन्नित्यं मनोवाक्रायकर्मभिः ।। 94.14 ।।
दण्डाजिनोपवीतानि मेखलां चैव धारयेत् ।।
ब्राह्मणेषु चरेद्भैक्षमनिन्द्येष्वात्मवृत्तये ।। 94.15 ।।
आदिमध्यावसानेषु भवेच्छन्दोपलक्षिता ।।
ब्राह्मणक्षत्त्रियविशां भैक्षचर्य्या यथाक्रमम् ।। 94.16 ।।
कृताग्निकार्य्यो भुञ्जीत विनीतो गुर्वनुज्ञया ।।
आपोशानक्रियापूर्वं सत्कृत्यान्नमकुत्सयन् ।। 94.17 ।।
ब्रह्मचार्य्यास्थितो नैकमन्नमद्यादनापदि ।।
ब्राह्मणः काममश्रीयाच्छ्राद्धे व्रतमपडियन् ।। 94.18 ।।
मधु मांसं तथा स्विन्नमित्यादि परिवर्जयेत् ।।
स गुरुर्यः क्रियाः कृत्वा वेदमस्मै प्रयच्छति ।। 94.19 ।।
उपनीय ददात्येनामाचार्य्यः स प्रकीर्त्तितः ।।
एकदेशमुपाध्याय ऋत्विग्यज्ञकृदुच्यते ।। 94.20 ।।
एते मान्या यथापूर्वमेभ्यो माता गरीयसी ।।
प्रतिवेदं ब्रह्मचर्य्यं द्वादशाब्दानि पञ्च वा ।। 94.21 ।।
ग्रहणान्तिकमित्येके केशान्तश्चैव षोडशे ।।
आषोडशाऽऽद्वाविंशाच्चाचतुर्विंशाच्च वत्सरात् ।। 94.22 ।।
ब्रह्मक्षत्त्रविशां काल औपनायनिकः परः ।।
अत ऊर्द्ध्वं पतन्त्येते सर्वधर्मविवर्जिताः ।। 94.23 ।।
सावित्रीपतिता व्रात्या व्रात्यस्तोमादृते क्रतोः ।।
मातुर्यदग्रे जायन्ते द्वितीयं मौञ्जबन्धनम् ।। 94.24 ।।
ब्राह्मणक्षत्त्रिय विशस्तस्मादेते द्विजातयः ।।
यज्ञानां तपसां चैव शुभानां चैव कर्मणाम् ।। 94.25 ।।
वेद एव द्विजातीनां निः श्रेयसकरः परः ।। 
मधुना पयसा चैव स देवांस्तर्पयेद्द्विजः ।। 94.26 ।।
पितॄन्मधुघृताभ्यां च ऋचोऽधीते हि सोऽन्वहम् ।।
यजुः साम पठेत्तद्वदथर्वाङ्गिरसं द्विजः ।। 94.27 ।।
सन्तर्पयेत्पितॄन्देवान्सोऽन्वहं हि घृतामृतैः ।।
वाकोवाक्यं पुराणं च नाराशंसीश्च गाथिकाः ।। 94.28 ।।
इतिहासांस्तथा विद्या योऽधीते शक्तितोऽन्वहम् ।।
सन्तर्पयेत्पितॄन्देवान्मांसक्षीरोदनादिभिः ।। 94.29 ।।
ते तृप्तास्तर्पयन्त्येनं सर्वकामफलैः शुभैः ।।
यंयं क्रतुमधीतेसौ तस्यस्याप्नुयात्फलम् ।। 94.30 ।।
भूमिदानस्य तपसः स्वाध्यायफलभाग्द्विजः ।।
नेष्ठिको ब्रह्मचारी तु वसेदाचार्य्यसन्निधौ ।। 94.31 ।।
तदभावेऽस्य तनये पत्न्यां वैश्वानरेऽपि वा ।।
अनेन विधिना देहे साधयेद्विजितेन्द्रियः ।।
ब्रह्मलोकमवाप्नोति न चेह जायते पुनः ।। 94.32 ।।
इत श्रीगारुडे महापुराणे पूर्वखण्डे प्रथमांशाक्ये आचारकाण्डे याज्ञवल्क्योक्तवर्णधर्मनिरूपणं नाम चतुर्नवतितमोऽध्यायः ।। 94 ।।

श्रीगरुडमहापुराणम् - 95 
याज्ञवल्क्य उवाच ।।
श्रृण्वन्तु मुनयो धर्मान् गृहस्थस्य यतव्रताः ।।
गुरवे च धनं दत्त्वा स्नात्वा च तदनुज्ञया ।। 95.1 ।।
समापितब्रह्मचर्य्यो लक्षण्यां स्त्रियमुद्वहेत् ।।
अनन्यपूर्विकां कान्तामसपिण्डां यवीयसीम् ।। 95.2 ।।
अरोगिणीं भ्रातृमतीमसमानार्षगोत्रजाम् ।।
पञ्चमात्सप्तमादूर्द्ध्वं मातृतः पितृतस्तथा ।। 95.3 ।।
दशपूरुषविख्याताच्छ्रोत्रियाणां महाकुलात् ।।
सवर्णः श्रोत्रियो विद्वान्वरो दोषान्वितो न च ।। 95.4 ।।
यदुच्यते द्विजातीनां शूद्राद्दारोपसंग्रहः ।।
न तन्मम मतं यस्मात्तत्रायं जायते स्वयम् ।। 95.5 ।।
तिस्त्रो वर्णानुपूर्व्येण द्वे तथैका यथाक्रमम् ।।
ब्राह्मणक्षत्त्रियविशां भार्य्याः स्वा शूद्रजन्मनः ।। 95.6 ।।
ब्राह्मो विवाह आहूय दीयते शक्त्यलङ्कृता ।।
तज्जः पुनात्युभयतः पुरुषोनेकविंशतिम् ।। 95.7 ।।
यज्ञस्थायर्त्विजे दैवमादायार्षस्तु गोयुगम् ।।
चतुर्दश प्रथमजः पुनात्युत्तरजश्च षटू ।। 95.8 ।।
इत्युक्त्वा चरतां धर्मं सह या दीयतेऽर्थिने ।।
स कायः पावयेत्तज्जः षड्वंश्यानात्मना सह ।। 95.9 ।।
आसुरो द्रविणादानाद्गान्धर्वः समयान्मिथः ।।
राक्षसो युद्धहरणात्पैशाचः कन्यकाच्छलात् ।। 95.10 ।।
चत्वारो ब्राह्मणस्याद्यास्तथा गान्धर्वराक्षसौ ।।
राज्ञस्तथासुरो वैश्ये शूद्रे चान्त्यस्तु गर्हितः ।। 95.11 ।।
पाणिर्ग्राह्यः सवर्णासु गृह्णीत क्षत्त्रिया शरम् ।।
वैश्या प्रतोदमादद्याद्वेदने चाग्रजन्मनः ।। 95.12 ।।
पिता पितामहो भ्राता सकुल्यो जननी तथा ।।
कन्याप्रदः पूर्वनाशे प्रकृतीस्थः परः परः ।। 95.13 ।।
अप्रयच्छन्समाप्नोति भ्रूणहत्यामृतावृतौ ।।
एषामभावे दातॄणां कन्या कुर्य्यात् स्वयंवरम् ।। 95.14 ।।
सकृत्प्रदीयते कन्या हरंस्तां चोरदण्डभाक् ।।
अदुष्टां हि त्यजन्दण्ड्यः सुदुष्टां तु परित्यजेत् ।। 95.15 ।।
अपुत्रा गुबपुज्ञातो देवरः पुत्रकान्यगा ।।
सपिण्डो वा समोत्रो वा घृताभ्यक्त ऋतावियात् ।। 95.16 ।।
आगर्भसम्भवं गच्छेत्पतितस्त्वन्यथा भवेत् ।।
अनेन विधिना जात क्षेत्रपस्य भवेत्सुतः ।। 95.17 ।।
हृताधिकारां मलिनां पिण्डमात्रोपसेविनीम् ।।
परिभूतामधः शय्यां वासयेद्य्वभिचारिणीम् ।। 95.18 ।।
सोमः शौचं ददौ तासां गन्धर्वश्च सुभां गिरम् ।।
पावकः सर्वमेध्यत्वं मेध्या वै योषितो यतः ।। 95.19 ।।
व्यभिचारादृतौशुद्धिर्गर्भेत्यागं करोति च ।।
गर्भभर्त्तृवधे तासां तथा महति पातके ।। 95.20 ।।
सुरापि व्याधिता द्वेष्ट्री वन्ध्यार्थघ्न्यप्रियंवदा ।।
अधिविन्ना च भर्तव्या महदेनोन्यथा भवेत् ।। 95.21 ।।
यत्राविरोधो दम्पत्योस्त्रिवर्गस्तत्त्र वर्द्धते ।।
मृते जीवति या पत्यौ या नान्यमुपगच्छति ।। 95.22 ।।
सेह कीर्त्तिमवाप्नोति मोदते चोमया सह ।।
शुद्धां त्यजंस्तृतीयांशं दद्यादामरणं स्त्रियाः ।। 95.23 ।।
स्त्रीभिर्भर्तुर्वचः कार्य्यमेष धर्मः परः स्त्रियाः ।।
षोडशर्त्तुनिशाः स्त्रीणां तासु युग्मासु संविशेत् ।। 95.24 ।।
ब्रह्मचारी च पर्वाण्याद्याश्ततस्त्रस्तु वर्जयेत् ।।
एवं गच्छं स्त्रियं क्षामां मघां मूलां च वर्जयेत् ।। 95.25 ।।
लक्षण्यं जनयेदेव पुत्रं रोगविवर्जितम् ।।
यथा कामी भवेद्वापि स्त्रीणां (स्म) वलमनुस्मरन् ।। 95.26 ।।
स्वदारनिरतश्चैव स्त्रियो रक्ष्या यतस्ततः ।।
भर्त्तृभ्रातृपितृज्ञातिश्वश्रूश्वशुरदेवरैः ।। 95.27 ।।
बन्धुभिश्च स्त्रियः पूज्या भूषणाच्छादनाशनैः ।।
संयतो पस्करा दक्षा हृष्टा व्ययपराङूमुखी ।। 95.28 ।।
श्वश्रूश्वशुरयोः कुर्य्यात्पादयोर्वन्दनं सदा ।।
क्रीडाशरीरसंस्कारसमाजोत्सवदशनम् ।। 95.29 ।।
हास्यं परगृहे यानं त्यजेत्प्रेषितभर्तृका ।।
रक्षेत्कन्यां पिता बाल्ये यौवने पतिरेव ताम् ।। 95.30 ।।
वार्द्धक्ये रक्षते पुत्रो ह्यन्यथा ज्ञातयस्तथा ।।
पतिं विना न तिष्ठेत्तु दिवा वा यदि वा निशि ।। 95.31 ।।
ज्येष्ठां धर्मविधौ कुर्य्यान्न कनिष्ठां कदाचन ।।
दाहयेदग्निहोत्रेण स्त्रियं वृत्तवतीं पतिः ।। 95.32 ।।
आहरेद्विधिवद्दारानग्निं चैवाविलम्बितः ।।
हिता भर्त्तुर्दिवं गच्छेदिह कीर्त्तीरवाप्य च ।। 95.33 ।।
इति श्रागारुडे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तगृहल्थधर्मनिर्णयो नाम पञ्चनवतितमोऽध्यायः ।। 95 ।।

श्रागरुडमहापुराणम् - 96
।। याज्ञवल्क्य उवाच ।।
वक्ष्ये सङ्करजात्यादिगृहस्थादि विधिं परम् ।।
विप्रान्मूर्धावषिक्तो हि क्षात्त्रियायां विशः स्त्रियाम् ।। 96.1 ।।
जातोऽम्बष्ठस्तु शूद्रायां निषादः पर्वतोऽपि वा ।।
माहिष्यः क्षत्त्रियाज्जातो वैश्यायां म्लेच्छसंज्ञितः ।। 96.2 ।।
शूद्रायां करणो वैश्याद्विन्नास्वेष विधिः स्मृतः ।।
ब्राह्मण्यां क्षत्त्रियात्सूतो वैश्याद्वैदेहकस्तथा ।। 96.3 ।।
शूद्राज्जातस्तु चांडालः सर्ववर्णविगर्हितः ।।
क्षत्त्रिया मागधं वैश्याच्छूद्रा क्षत्तारमेव च ।। 96.4 ।।
शूद्रादयोगवं वैश्या जनयामास वै सुतम् ।।
माहिष्येण करण्यां तु रथकारः प्रजायते ।। 96.5 ।।
असत्सन्तस्तु वै ज्ञेयाः प्रतिलोमानुलोमजाः ।।
जात्युत्कर्षाद्द्विजो ज्ञेयः सप्तमे पञ्चमेऽपि वा ।। 96.6 ।।
व्यत्यये कर्मणां साम्यं पूर्ववच्चोत्तरावरम् ।।
कर्म स्मार्त्तं विवाहाग्नौ कुर्वोत प्रत्यहं गृही ।। 96.7 ।।
दायकालादृते वापि श्रौतं वैतानिकाग्निषु ।।
शरीरचिन्तां निर्वर्त्त्य कृतशौचविधिर्द्विजः ।। 96.8 ।।
प्रातः सन्ध्यामुपासीत दन्तधावनपूर्वकम् ।।
हुत्वाग्नौ सर्य्यदेवत्याञ्जपेन्मन्त्रान्समाहितः ।। 96.9 ।।
वेदार्थानधिगच्छेच्च शास्त्राणि विविधानि च ।।
योगक्षोमादिसिद्ध्यर्थमुपेयादीश्वरं गृही ।। 96.10 ।।
स्नात्वा देवान्पितॄंश्चैव तर्पयेदर्चयेत्तथा ।।
वेदानथ पुराणानि सेतिहासानि शक्तितः ।। 96.11 ।।
जपयज्ञानुसिद्ध्यर्थं विद्यां चाध्यात्मिकीं जपेत् ।।
बलिकर्मस्वधाहोमस्वाध्यायातिथिसक्रियाः ।। 96.12 ।।
भूतपित्रमरब्रह्ममनुष्याणां महामखाः ।।
देवेभ्यस्तु हुतं चाग्नौ क्षिपेद्भूतबलिं हरेत् ।। 96.13 ।।
अन्नं भूमौश्वचाण्डालवायसेभ्यश्च निः क्षिपेत् ।।
अन्नं पितृमनुष्येभ्यो देयमप्यन्वहं जलम् ।। 96.14 ।।
स्वाध्यायमन्वहं कुर्य्यान्न पचेच्चान्नमात्मने ।।
बालस्ववासिनीवृद्धगर्भिण्यातुरकन्यकाः ।। 96.15 ।।
संभोज्यातिथिभृत्यांश्च दम्पत्योः शेषभोजनम् ।।
प्राणाग्निहोत्रविधिनाश्रीयादन्नमकुत्सयन् ।। 96.16 ।।
मितं विपाकं च हितं भक्ष्यं बालादिपूर्वकम् ।।
आपोशानेनोपरिष्टादधस्ताच्चैव भुज्यते ।। 96.17 ।।
अनग्नममृतं चैव कार्य्यमन्नं द्विजन्मना ।।
अतिथिभ्यस्तु वर्णेभ्यो देयं शक्त्याऽनुपूर्वशः ।। 96.18 ।।
अप्रणोद्योऽतिथिः सायमपि नात्र विचारणा ।।
सत्कृत्य भिक्षवे भिक्षा दातव्या सुव्रताय च ।। 96.19 ।।
आगतान् भोजयेत्सर्वान्महोक्षं श्रोत्रियाय च ।।
प्रतिसंवत्सरं त्वर्च्याः स्नातकाचार्य्यपार्थिवाः ।। 96.20 ।।
प्रियो विवाह्यश्च तथा यज्ञं प्रत्यृर्त्विजः पुनः ।।
अध्वनीनोऽतिथिः प्रोक्तः श्रोत्रियो वेदपारगः ।। 96.21 ।।
मान्यावेतौ गृहस्थस्य ब्रह्मलोकमभीप्सतः ।।
परपाकरुचिर्न स्यादनिन्द्यामन्त्रणादृते ।। 96.22 ।।
वाक्पाणिपादचापल्यं वर्जयच्चातिभोजनम् ।।
श्रोत्रियं वातिथिं तृप्तमासीमान्तादनुव्रजेत् ।। 96.23 ।।
अहः शेषं सहासीत शिष्टैरिष्टैश्च बन्धुभिः ।।
उपास्य पश्चिमां सन्ध्यां हुत्वाग्नौ भोजनं ततः ।। 96.24 ।।
कुर्य्याद्भत्यैः समायुक्तैश्चिन्तयेदात्मनो हितम् ।।
ब्राह्मे मुहूर्त्ते चोत्थाय मान्यो विप्रो धनादिभिः ।। 96.25 ।।
वृद्धार्त्तानां समादेयः पन्था वै भारवाहिनाम् ।।
इज्याध्ययनदानानि वैश्यस्य क्षत्त्रियस्य च ।। 96.26 ।।
प्रतिग्रहोऽधिको विप्रे याजनाध्यापने तथा ।।
प्रधानं क्षत्त्रिये कर्म प्रजानां परिपालनम् ।। 96.27 ।।
कुसीदकृषिवाणिज्यं पाशुपाल्यं विशः स्मृतम् ।।
शूद्रस्य द्विजशुश्रूषा द्विजो यज्ञान्न हापयेत् ।। 96.28 ।।
अहिंसा सत्यमस्तेयं शौचमिन्द्रियसंयमः ।।
दमः क्षमार्जवं दानं सर्वेषां धर्मसाधनम् ।। 96.29 ।।
आचरेत्सदृशीं वृत्तिमजिह्मामशठान्तथा ।।
त्रैवार्षिका धिकान्नो यः स सोमं पातुमर्हति ।। 96.30 ।।
स्यादन्नं वार्षिकं यस्य कुर्य्यात्प्रकसौमिकीं क्रियाम् ।।
प्रतिसंवत्सरं सोमः पशुः प्रत्ययनं तथा ।। 96.31 ।।
कर्त्तव्याऽऽग्रहणेष्टिश्च चातुर्मास्यानि यत्नतः ।।
एषामसम्भवे कुर्य्यादिष्टिं वैश्वानरीं द्विजः ।। 96.32 ।।
हीनकल्पं न कुर्वोत सति द्रव्ये फलप्रदम् ।।
चण्डालो जायते यज्ञकरणाच्छूद्रभिक्षितात ।। 96.33 ।।
यज्ञार्थलब्धं नादद्याद्भासः काकोऽपि वा भवेत् ।।
कुसूतकुम्भीधान्यो वा त्र्याहिकः श्वस्तनोऽपि वा ।। 96.34 ।।
जीवेद्वापि शिलोञ्छेन श्रेयानेषां परः परः ।।
न स्वाध्यायविरोध्यर्थमीहेत न यतस्ततः ।। 96.35 ।।
राजान्तेवासियाज्येभ्यः सीदन्निच्छेद्धनं क्षुधा ।।
दम्भहैतुकपाषण्डिबकवृत्तींश्च वर्जयेत् ।। 96.36 ।।
शुक्लाम्बरधरो नीचकेशश्मश्रुनखः शुचिः ।।
न भार्य्यादर्शनेऽश्रीयान्नैकवासा न संस्थितः ।। 96.37 ।।
अप्रियं न वदेज्जातु ब्रह्मसूत्री विनीतवान् ।।
देवप्रदक्षिणाङ््कुर्य्याद्यष्टिमान्सकमण्डलुः ।। 96.38 ।।
न तु मेहेन्नदीच्छायाभस्मगोष्टाम्बुवर्त्मसु ।।
न प्रत्यग्न्यर्कगोसोमसन्ध्याम्बुस्त्रीद्विजन्मनाम् ।। 96.39 ।।
नेक्षेताग्न्यर्कनग्नां स्त्रीं न च संसृष्टमैथुनाम् ।।
न च मूत्रं पुरीषं वा स्वपेत्प्रत्यकूशिरा न च ।। 96.40 ।।
ष्टीवनासृक््शकृन्मूत्रविषाण्यप्सु न संक्षिपेत् ।।
पादौ प्रतापयेन्नाग्नौ न चैनमभिलङ््घयेत् ।। 96.41 ।।
पिबेन्नाञ्जलिना तोयं न शयानं प्रबोधयेत् ।।
नाक्षैः क्रीजेच्च कितवैर्व्याधितैश्च न संविशेत् ।। 96.42 ।।
विरुद्धं वर्जयेत्कम प्रेतधूमं नदीतरम् ।।
केशभस्मतुषाङ्गारकपालेषु च संस्थितिम् ।। 96.43 ।।
नाचक्षीत धयन्तीं गां नाद्वारेणाविशेत्क्रचित् ।।
न राज्ञः प्रतिगृह्णायाल्लुब्धस्योच्छास्त्रवर्त्तिनः ।। 96.44 ।।
अध्यायानामुपाकर्म श्रावण्यां श्रवणेन वा ।।
हस्तेनौषधिभावे वा पञ्चम्यां श्रावणस्य च ।। 96.45 ।।
पौषमासस्य रोहिण्यामष्टकायामथापि वा ।।
जलान्ते छन्दसां कुर्य्यादुत्सर्गं विधिवद्वहिः ।। 96.46 ।।
अनध्यायस्त्र्यहं प्रेते शिष्यर्त्त्विग्गुरुबन्धुषु ।।
उपाकर्मणि चोत्सर्गे स्वशाखश्रोत्रिये मृते ।। 96.47 ।।
सन्ध्यागर्जितनिर्घातभूकम्पोल्कानिपातने ।।
समाप्य वेदं द्युनिशमारण्यकमधीत्य च ।। 96.48 ।।
पञ्चदश्यां चतुर्दश्यामष्टम्यां राहुसूतके ।।
ऋतुसन्धिषु भुक्त्वा वा श्राद्धिकं प्रतिगृह्य च ।। 96.49 ।।
पशुमण्डूकनकुलश्वाहिमार्जारसूकरैः ।।
कृतेऽन्तरे त्वहोरात्रं शक्रपाते तथोच्छ्रये ।। 96.50 ।।
श्वक्रोष्टुगर्दभोलूकसामबाणार्त्तनिः स्वने ।।
अमेध्यशवशूद्रान्त्यश्मशानपतितान्तिके ।। 96.51 ।।
देशेऽशुचावात्मनि च विद्युत्स्तनितसंप्लवे ।।
भुक्त्वार्द्रपाणिरम्भोऽन्तरर्द्धरात्रेऽतिमारुते ।। 96.52 ।।
दिग्दाहे पांसुवर्षेषु सन्ध्यानी हारभीतिषु ।।
धावतः पूतिगन्धे च शिष्टे च गृहमागते ।। 96.53 ।।
खरोष्ट्रयानहस्त्यश्वनौवृक्षगिरिरोहणे ।।
सप्तत्रिंशदनध्यायानेतांस्तात्कालिकान्विदुः ।। 96.54 ।।
वेददिष्टं तथाचार्य्यं राजच्छायां परस्त्रियम् ।।
नाक्रामेद्रक्तविण्मूत्रष्ठीवनोद्वर्त्तनानि च ।। 96.55 ।।
विप्राहिक्षत्त्रियात्मानो नावज्ञेयाः कदाचन ।।
दूरादुच्छिष्टविण्मूत्रपादाम्भांसि समुत्सृजेत् ।। 96.56 ।।
श्रुतिस्मृत्युक्तमाचारं कुर्य्यान्मर्मणि न स्पृशेत् ।।
न निन्दाताडने कुर्य्यात्सुतं शिष्यं च ताडयेत् ।। 96.57 ।।
आचरेत्सर्वदा धर्मं तद्विरुद्धं तु नाचरेत् ।।
मातापित्रतिथीभ्याढ्यैर्विवादं नाचरेद्गृही ।। 96.58 ।।
पञ्च पिण्डाननुद्धृत्य न स्नायात्परवारिषु ।।
स्नायान्नदीप्रस्त्रवणदेवखातह्रदेषु च ।। 96.59 ।।
वर्जयेत्परशय्यादि न चाश्रीयादनापदि ।।
कदर्य्यबद्धचो (वै) राणां तथा चानम्निकस्य च ।। 96.60 ।।
वैणाभिशस्तवार्द्धुष्यगणिकागणदीक्षिणाम् ।।
चिकित्सकातुरक्रुद्धक्लीबरङ्गोपजीविनाम् ।। 96.61 ।।
क्रूरोग्रपतितव्रात्यदाम्भिकोच्छिष्टभोजिनाम् ।।
शास्त्रविक्रयिणश्चैव स्त्रीजितग्रामयाजिनाम् ।। 96.62 ।।
नृशंसराजरजककृतघ्नवधजीविनाम् ।।
पिशुनानृतिनोश्चैव सोमविक्रयिणस्तथा ।। 96.63 ।।
बन्दिनां स्वर्णकाराणामन्नमेषां कदाचन ।।
न भोक्तव्यं वृथा मांसं केशकीटसमन्वितम् ।। 96.64 ।।
भक्तं पर्य्युषितोच्छिष्टं श्वस्पृष्टं पतितो (ते) क्षितम् ।।
उदक्यास्पृष्टसंघुष्टमपर्य्याप्तं च वर्जयेत् ।। 96.65 ।।
घोघ्रातं शकुनोच्छिष्टं पादस्पृष्ट च कामतः ।।
शूद्रेषु दासगोपालकुलमित्रार्द्धसीरिणः ।। 96.66 ।।
भोज्यान्नो नापितश्चैव यश्चात्मानं निवेदयेत् ।।
अन्नं पर्य्युषितं भोज्यं स्नेहाक्तं चिरसंभृ (स्थि) तम् ।। 96.67 ।।
अस्नेहा अपि घोधूमयवगोरसविक्रियाः ।।
औष्ट्रमैकशफं स्त्रीणां पयश्च परिवर्जयेत् ।। 96.68 ।।
क्रव्यादपक्षिदात्यूहशुकमांसानि वर्जयेत् ।।
सारसैकशफान्हंसान्बलाकबकटिट्टिभान् ।। 96.69 ।।
वृथा कृसरसंयाव पायसापूपशष्कुलीः ।।
कुररं जालपादं च खञ्जरीटमृगद्विजान् ।। 96.70 ।।
चाषान्मत्स्यात्रक्तपादञ्चग्द्ध्वा वै कामतो नरः ।।
बल्लूरं कामतो जग्द्ध्वा सोप वासस्त्र्यहं भवेत् ।। 96.71 ।।
पलाण्डुलशुनादीनि जग्द्ध्वा चान्द्रायणं चरेत् ।।
श्राद्धे देवान्पितॄन्प्रार्च्य खादन्मांसं न दोषभाक्् ।। 96.72 ।।
वसेत्स नरके घोर दिनानि पशुरोमतः ।।
सम्मितानि दुराचारो यो हन्त्यविधिना पशून् ।।
मांसं सन्त्यज्य संप्रार्थ्य कामान्याति ततो हरिम् ।। 96.73 ।।
इति श्रीगारुजे महापुराणे पूर्वखण्डे प्रथमांशाख्ये आचारकाण्डे याज्ञवल्क्योक्तश्राद्धनिरूपणं नाम षण्णवतितमोऽध्यायः ।। 96 ।।

