श्रीः
प्रथमाध्यायस्य द्वितीयः पादः
* 1.2.1.
	1. अत्रायोगेत्यादि। अत्र आद्ये -- अस्मिन्नाद्येऽध्याये। मृदूपक्रमकठिनपरैः ---  मृदरुपक्रम आरम्भः, कठिनः पर उपंसहारश्च येषां तैः। उपक्रमस्य मृदुत्वं नाम  --सिद्धान्त्यङ्गीकृत एव वस्तु विशेषे धर्मविशेषाशङ्कनरूपयतया, यथा आकाशाधिकरणे सिद्धान्त्यङ्गीकृत्य एवाचिद्विशेषे जगत्कारणत्वशङ्कनम्। उपहंसारस्य कठिनत्वं नाम --- सर्वशून्यत्वादिमाहासाहसमार्गपतनुहेतुत्वम् --- यथा तस्मिन्नेवाधिकरणे आकाशस्य जगत्कारणत्वमवलम्ब्य  तत्स्वरूपस्यावरणाभावात्मकत्वसाधनेन तत्कार्यस्यापि जगतोऽभावरूपत्वसिषाधयिषया सर्वशून्यत्वापत्तिपर्यवसायित्वम्।  पादत्रिपादीव्यूहारूढैः --- प्रथमपादात्मकं तत्परपादत्रयात्मकं च विभागमारूढैः। प्रायः, अयोगान्ययोगव्यपनयननयैः  --  बाहुल्येन  परमात्मायोगव्यवच्छेदपरैः बाहुल्येन परमात्मान्ययोगव्यवच्छेदपरैश्चाधिकरणैः। प्रायः पदप्रयोगेण भूयस्त्वप्रतीतेः सङ्करदोषनिराकरणार्थँ ब्रह्मायोगव्यवच्छेदभूयस्त्वं प्रथमे पादे, तदन्ययोगव्यवच्छेदभूयस्त्वं त्रिपाद्यामिति लभ्यते।  ब्रह्म प्रसाध्यम् --- प्रतिपाद्यम्।  इह ---  शास्त्रे प्रथमाध्याये।  कृत्स्नाक्षेपोपशान्त्यै --- कृत्स्नवेदान्ताक्षेपपरिहाराय। प्रथम पादः उक्तः। ततः परं  क्वाचित्काक्षेपपूर्वाखिलकलहसमुन्मूलनाय --- उपक्रमदशायामेकदेशवाक्याक्षेपपूर्वककृत्स्नवेदान्ताक्षेपकलहनिवृत्तये। त्रिपादी --- द्वितीयतृतीयचतुर्थपादात्मिका पादत्रयी।  प्रणीता ---- रचिता।।
	2. अस्पष्टेत्यादि। भाष्ये -- श्रीभाष्ये द्वितीयपादोपक्रमे।	दीपावतारेऽपि ---वेदान्तदीपेऽप्यवतारिकादानप्रकरणे।  त्रिपाद्याम् ---  द्विती.तृतीयचतुर्थपादेषु विद्यमानैः।  नयगणैः --- अधिकरणगणैः।  अस्पष्टस्पष्टरूपतरचिदचिल्लिङ्गवाक्यचिन्ता सम्प्रवृत्ता अगणि ---अष्पष्टानि  विलम्बितप्रत्ययविषयभूतानि स्पष्टरूपाणि  झटितिप्रत्ययविषयभूतानि  स्फुटतराणिअत्यन्तझटितिप्रत्ययविषयभूतानि च यानि  चिदचिल्लिङ्गानि चेतनाचेतनज्ञापकानि तद्वतां श्रुतिवाक्यानां विचारः प्रवृत्त इति निरणायि ।  केचित्तु --- श्रीभाष्याभिप्रायविदः केचिदाचार्यस्तु।  आद्यपादम् --- प्रथमाध्यायप्रथमपादम्।  अत्यन्तास्फष्टलिङ्गान्वितविषयमुशन्ति ----- अत्यन्तविलम्बितप्रत्ययचिदचिल्लिङ्गयुक्त वाक्य विषयं प्रतिपादयन्ति।  तत्र ---- प्रतिपादितविषये । इदं तारतम्यम् ---- इदानीं प्रतिपादिचमस्पष्टत्वस्पष्टस्फुटतरत्वरूपं तारतम्यम्।  नियतनिजबलैः --- व्यवस्थितस्वसामर्थ्यैः। अत्र सामर्थ्यं साक्षआदर्थप्रत्यायकत्वैदद्वित्र्यादि प्रमाणव्यवधानसहितार्थप्रत्यायनादिरूपम्। तत्र च तारतम्यव्यवधानैकव्यवधानद्विव्यवधानत्रिचतुरादिव्यवधानक्रमेण। यथा श्रुतिस्मृत्याचारादेः। अत एव च श्रुतिलिङ्गानां प्राबल्यदौर्बल्ये। तच्च सूत्रितं 'श्रुतिलिङअगवाक्यप्रकरणस्थानसमाख्यानां समवाये पारदौर्बल्यमर्थविप्रकर्षात्' इति। अत्रार्थविप्रकर्षश्च एकद्वित्र्यादिव्यवधानकृतः प्रत्ययविलम्ब एव।  प्राच्यतार्तीयमानैः --- पूर्वकाण्डस्थतृतीयाध्यायप्रतिपन्नश्रुतुलिङ्गादिरूपप्रत्यायकैरेवेत्यर्थः। तथाच पूर्वक्षानुगुणश्रुतिलिङ्गादिबलाबलविचिन्तनक्रमभाविप्रत्ययविलम्बतारतम्यकृतस्पष्टत्वादिरूपं तारतम्यमिति भावः।।
	3. पूर्वत्रेत्यादि। पूर्वत्र --- प्रथमाध्याये प्रथमपादे। असिद्धरूपैः -- स्वरूपेणासिद्धैः। स्वमतिविरचितोन्नीतिभिः ---- केवलं वादिपरिकल्पितैर्हेतुभिः। पूर्वपक्षः -- पूर्वपक्षोत्थानम्। द्वितीये -- द्वितीयपादे तु। सिद्धैः साधारणैरप्युपधिनियमितैः प्रत्यवस्था ---- स्वरूपतः 
सिद्धैर्व्यभिचारिभिरथापि कुसृष्ट्या विशेषणेन नियमितैः परिहृतव्यभिचारैर्हेतुभिः पूर्वपक्षोत्थानम्। उपरि --- तृतीयपादे । स्पष्टासाधारणत्वैः --- स्वपक्षस्यैव साधकैर्हेतुभिः पूर्वपक्षोत्थानम्। अथ -- चतुर्थपादे। परमतानूक्तिकल्पैः --- परसिद्धान्तानुवादप्रायैर्हेतुभिः पूर्वपक्षोत्थानम्। अत्र --- प्रथमाध्याये। प्रतिचरणविभक््त्यन्विता --- अक्षोर्मीत्यादिपूर्वोक्तरीत्या प्रतिपादमियन्त्यधिकरणानीतिविभागयुक्ता। इति --- पूर्वोक्तपादविभागादिक्रमेण। न्यायैकत्रिंशत् -- अधिकरणानामेकत्रिंशद्रूपा न्यूनाधिकव्यवच्छेदिका संख्या। अन्वेषणीया --- निश्चेतव्येत्यर्थः। अत्र 'अक्षोर्मि' इत्युक्तरीत्या प्रथमाध्याये पञ्चत्रिंशदधिकरणानां विद्यमानत्वेऽपि आद्याधिकरणटचतुष्टयस्य शास्त्रोपोद्धातरूपत्वेन शास्त्रानन्तर्भावात्, ईक्षत्धिकरणप्रभृतिसर्वव्याख्यानाधिकरणान्तमन्तर्विद्यमानानामधिकरणानामेकत्रिंशत्त्वमभिमतं वेदितव्यम्।।
	4. विश्व मित्यादि।  द्वितीये पादे विश्वं वपुरिति कथयन् वाक्यवर्गश्चिन्त्यते --- द्वितीयपादे जगत् भगवतः शरीरमिति प्रतिपादयन् श्रुतिवाक्यगणो विचार्यते।  आत्मा स विश्वाधार इत्यभिलपनपरस्तृतीये तर्कणीयः--- द्वितीयपादोक्तरीत्या जगत आत्मा परमात्मा विश्वशरीरत्वप्रतिपादकविश्वाधारत्वानिति प्रतिपादयन्  वाक्यगणस्तृतीये पादे  विचारणीयः।  तुर्ये --  चतुर्थपादे तु।  साङ्ख्यादिपक्षोदितपरिपठनभ्रान्तिरुन्मूलनीया --- इमाः श्रुतयः  साङ्ख्यादिसिद्धान्तोक्तार्तपरिपठनरूपा इति केचित् श्रुतिवाक्येषु जायमाना भ्रान्तिः पूर्वोक्तार्थविरुद्धतया परिहरणीया। इत्येवम्  --- उक्तक्रमेण।  केचित् --- केचिदाचार्याः। त्रिपादीं जगदुः --- त्रिपादीप्रवृत्तिप्रकारभेदं निरवहन्।  अयमपि ---- अयं प्रकारोऽपि।  श्रोतृबुद्धेः समाधिः --  श्रोतृजनानां बुद्धेः प्रसादहेतुः। अतोऽयमपि प्रकारभेदः स्वीकार्य इति भावः।।
	5. यस्येत्यादि। यस्य प्राणः शरीरं स हिततमोपास्तिकर्मप्रसक्तः खलु ---- पूर्वमिन्द्रप्राणाधिकरणे 'प्राणोऽस्मि प्रज्ञात्मा तं मामायुरमृतमित्युपास्स्व' इत्यत्रोपासात्रैविध्याय प्राणेन्द्रशब्दयोः प्राणेन्द्रशरीरकपरमात्मपरत्वस्थापनात् प्राणशरीरको हिततमोपास्तिकर्मतया प्रसक्तः खलु।  तस्मिञ्चगदुपजनके ---- प्रसक्ते प्राणशीरीरके जगत्कारणे वस्तुनि। शाण्डिल्यविद्या ---'सर्वं खल्विदं ब्रह्म' इत्युपक्रमवती 'इति हस्माह शाण्डिल्यः' इत्यन्ता छान्दोग्यस्था शाण्डिल्यविद्या। जीवत्वशङ्कां सौति ---- 'मनोमयः प्राणशरीरो भारूपः' इति वचनेन जीवासाधारणमनोमयत्वसमर्पकेण जीवत्वशङ्कां जनयति। अत्र प्राणशरीरस्यमनोमयशब्देन जीवत्वप्रतिपादनात् पूर्वाधिकरणे प्राणशरीरस्य जगत्कारणत्वमुक्तम्, तन्न सम्भवतीत्याक्षिपतीत्यर्थः। पूर्वाधिकरणेनास्याधिकरणस्याक्षेपसङ्गतिरिति भावः। किं च।  पूर्वन्यायात् --- इन्द्रप्राणाधिकरणन्यायात्।  इह --- शाण्डिल्यविद्यायाम् ।  महावाक्यतः प्रक्रमस्य दमनं युक्तम्  --- पूर्वाधिकरणे परमात्मानुगुणमहावाक्येन 'सर्वं खल्विदं ब्रह्म' इति परमात्मानुगुणोपक्रमवाक्यनिराकरणं युक्तम्। इत्युत्थाने --- एवं पूर्वपक्षोत्थाने सति। प्रक्रमोक्तानुगुणमिति --- उपक्रमप्रतिपन्नार्थविरुद्धार्थप्रतिपादनशून्यं तदनुकूलार्थप्रतिपादकं चेतिहेतोः।  महावाक्यमेकीकरोति  ----- उपरितनवाक्यजातमुपक्रमसमानार्थकमिति स्थायतीत्यर्थः। इदं हृदयम् ---  पूर्वाधिकरणे उपक्रममहावाक्ययोर्विरोधात् बलवता महावाक्येनोपक्रमवाक्यमन्यथाऽकारि, इहतूपक्रमावगतार्थविवरणरूपतया महावाक्यं तदनुकूलमित्यन्तरनिराकरणमेवासाम्प्रतमित्येकहृदयत्वं सम्पादयतीति। इति च सङ्गतिरिति भावः।।
	6. अन्वारुह्येत्यादि।  अत्र -- सर्वत्रप्रसिद्धाधिकरणे। प्रथमम् -- प्रथमयोजनायाम्। भेदमन्वारुह्य --- 'सर्वं खल्विदं ब्रह्म तज्जलानिति शान्त उपासीत' इति प्रथमवाक्यस्य 'सक्रतुं कुर्वीत मनोमयः प्राणशरीरो भारूपः' इत्याद्युपरितनवाक्यस्य च परस्परं भेदं परमतानुसारेणाङ्गीकृत्य। अधिकृतिः ---- विषयसंशयपूर्वपक्षसिद्धान्तोपन्यासरूपमधिकरणम्। किंनिमित्तम् ---  किं नियामकत्वेन 
स्वीकृत्य।  भाषिता --- भाष्यकारैरभाष्यत। 'सम्भवत्येकवाक्यत्वे वाक्यभेदस्तु नेष्यते' इति न्यायविरोधादिति भावः। इह-- शाण्डिल्यविद्याप्रकरणे। विद्यैकत्वे ---- विद्यैक्ये सति।  परोऽनुवादो गुणविध्यर्थं एवेति युक्तम् --- 'स क्रतुं कुर्वीत मनोमयः प्राणशरीरो भारूपः' इत्याद्युत्तरवाक्यसन्दर्भः 'सर्वं खल्विदं ब्रह्मतज्जलानिति शान्त उपासीत' इति पूर्ववाक्यविहितोपासनानुवादरूपस्सन्नुपासनविध्यपेक्षितमनोमयत्वादिगुणविध्यर्थ एवेति खलु साधु। यथा 'अग्निहोत्रं जुहोति' इति विहितस्याग्निहोत्रस्य 'दध्ना जुहोति' इति गुणविधिः।
सत्यम् ---शङ्कितमर्थमङ्गीकृतमित्यर्थः। उपनिषदि क्वचित् ब्रह्मानुमत्य क्वापि विवादे कल्प्ये परमतरचिता एषा चिन्ता उदाहृतिः स्यात् इत्यर्थसिद्धिस्तु बोध्या ---- एकस्यामुपनिषदि ब्रह्माङ्गीकृत्या उपनिषदन्तरे ब्रह्मानङ्गीकारेण विवादः प्रायशः प्रवर्तते, अत्र पुनरेकस्यामेवोपनिषदि क्वचिद्भागे प्रतिपाद्यतया ब्रह्म नास्ति अस्तीति विवादे बुद्धिवैशद्याय कल्पनीये फलत्वेन प्रतिपत्तव्या। परमतरचिताऽपीयं कल्पना शिष्यबुद्धिवैशद्याय, उत्तरयोजनापेक्षया दोषयुक्तत्वप्रदर्शनाय  च भाष्यकारैर्न्यदर्शीति भावः।।
	7. सर्वत्वमित्यादि।  स्वैः कर्मभिः --  स्वकीयैः पुण्यापापरूपैः कर्मभिः।  जनिमति --  देवमनुष्यतिर्यक्स्थावररूपेण जननभाजि जीवे।  सर्वत्वं घटते ---  'सर्वं खल्विदं ब्रह्म' इति तत्तच्छरीरवाचिशब्दसमानाधिकरण्येन सर्वात्मक्तवं घटत एव।  ब्रह्मशब्दश्च, अपरे -- जीवे। घटते --  युज्यते। जीवेऽपि ब्रह्मशब्दस्य तत्र तत्र प्रयोगादिति भावः। इति --  हेतोः।अल्पस्थानः --  'एष म आत्माऽन्तर्हृदयः' इति हृदयरूपाल्पस्थानवान्।  अल्पमानः --- 'अणीयान् व्रीहेः' इत्यत्रत्यवचनेनाल्पपरिमाणतया प्रतिपन्नः।  सुखतदितरभुग्जीव एव -- सुखःदुखभागी जीव एवायम्। इति चेन्न ---- एवं शङ्क्यते चेत् तन्न सम्भवति। तज्जत्वादेरनूक्तेः --- 'सर्वं खल्विदं ब्रह्म' इत्यनन्तरं 'तज्जलानिति' इतिवचनेन जगतस्ततोजातत्वात् तज्जत्वं तदधीनस्थितिमत्त्वात् तदन्त्वं तस्मिंल्लीनत्वात् तल्लत्वमितीमे धर्मा अनूद्यन्ते, तस्यैतस्य तज्जत्वादिधर्मजातस्य जीवेऽसम्भवात् ' यतो वा इमानि' इत्यादिकारणवाक्यैर्जगज्जन्मस्थितिलयानां परमपुरुषैकहेतुकत्वस्थापनात्।  विविधगुणभिदादर्शनात् --- 'मनोमयः प्राणशरीरो भारूपः सत्यकामः सत्यसङ्कल्पः'इत्यादिना ब्रह्मासाधारणनानाविधगुणविशेषदर्शनात्।  सर्वतादेः स्वारस्यादपि ---- 'सर्वं खल्विदं ब्रह्म' इति चेतनाचेतनविभागं विनाऽविशेषेण सर्वेषामपि ब्रह्मतादात्म्यमुच्यते, तस्य जीवेऽस्वारस्यात् परमात्मन्येव स्वारस्याच्च। इति चेन्नैति पूर्वेणान्वयः। इह -- प्रकरणे । अणुत्वम् --- 'अणीयान्'
इत्यनेन प्रतिपन्नमणुत्वम्। उपधिकृतम्  --- हृदयाख्यसूक्ष्मस्थानरूपोपाधिप्रयुक्तम्।  ज्यायसि -- 'ज्यायान्पृथिव्याः' इत्यादिना सर्वज्यायस्त्वेन प्रतिपन्ने परमात्मनि।  उपास्यते स्यात् --- तथोपासनार्थमुक्तमित्युरपपन्नं भवेत्।।
	*1.2.2.
	8. अत्ता खल्वित्यादि।  ओदनादेरत्ता --- भक्षकः।  भवभृत् खलु --  जीवएव किल। इति -- अत्तृत्वस्य जीव एव प्रसिद्धत्वात् हेतोः। कठश्रुत्यधीतोऽप्यसौ स्यात् ---
	'यस्य ब्रह्म च क्षत्ऱञ्च उभे भवत ओदनः। मृत्युर्यस्योपसेचनं क इत्थावेद यत्रः।।'
इति कठवल्लीपठितोऽप्यत्ताजीव एव स्यात्। मृत्यूपसिक्तस्थिरचर निखिलग्रासतस्तल्लयोक्ते र्नस्यात् ----- मृत्युना उपसिक्तस्योपसेचनवतः स्थिरचरात्मकस्य निखिलस्य वस्तुनो ग्रसनेन स्थिरचरात्मकनिखिलवस्तुलयस्यैव प्रतिपादनात्। केवलान्नादनाप्रतिपादनादाशङ्कितं न सम्भवतीत्यर्थः।
ग्रासतत्तल्लयोक्तेः ' इति पाठे ग्रासरूपस्य तत्तद्वस्तुलयस्यैव प्रतिपादनादिति योज्यम्। जीवव्यातवर्तनं च 
प्रकरणविदितम् ----
	' विज्ञानसारथिर्यस्यु मनःप्रग्रहवान्नरः। सोऽध्वनः पारमाप्नोति तद्विष्णोः परमं पदम्।।'
इत्यादिप्रकरणवशेनएतद्विविद्याप्रतिपाद्यस्योपासकत्तवप्राप्तृत्वाद्द्याश्रयाज्जीवादुपास्यत्वप्राप्यत्वादिरूपव्यावर्तकधर्मजातं च विदितम्। द्वयोर्भोक्तृतोक्तिस्तु ---- 'ऋतं पिबन्तौ' इति वाक्ये जीवपरमात्मनोर्द्वयोस्तुल्यतया कर्मफलभोक्तृत्वोक्तिः। प्रेर्यत्वप्रेरकत्वप्रतिनियतरसा -- जीवगतप्रेर्यत्व परमात्मगतप्रेरकत्वाभ्यां व्यवस्थितरसवती। तुल्यतया भोक्तृत्ववचनेऽपि परप्रेरितो जीवः साक्षाद्भोक्ता, तत्प्रेरणद्वारा परमात्मा भोक्ता, नतु साक्षात्परमात्मा भोक्ता, 'पिबन्तौ' इत्यत्र पातृत्वपाययितृत्वयोस्तन्त्रेणोक्तेः, तेन च द्वयोस्तुल्यभोक्तृत्वं प्रतिपत्तव्यमति भावः. अथवा --- पक्षान्तरे। छत्रिनीत्या स्यात् --- यथाछत्रिणो गच्छन्तीत्यत्रछत्रिशब्देन लक्षणया छत्रिणामच्छत्रिणां च ग्रहणम् एवं 'पिबन्तौ' इत्यत्रापि लक्षणया पिबतो जीवस्य, अपिबतः परमात्मनश्च ग्रहणं भविष्यति, एवंरीत्यापि शङ्का सुनिरसेति भावः।।
	9. सत्त्वमित्यादि। सत्त्वं स्वाद्वत्त्यनश्नन् ज्ञ इति विभजनात् --- 'द्वा सुपर्णा' इत्यस्य वाक्यस्य व्याख्यानरूपायां पैङ्गिकश्रुतौ 'तदोरन्यः पिप्पलं स्वाद्वत्तीति सत्त्वम्' इति पूर्वांशस्यान्तःकरणपरत्वेन 'अनश्नन्नन्यो अभिचाकशीतिति ज्ञः' इत्युत्तरांशस्य जीवपरत्वेन च विभजनात्। तावेतौ सत्त्वक्षेत्रज्ञावितिनिर्णीतत्वाच्च।  पैङ्ग्यधीतं सत्त्वं तु बुद्धिः, अथवा प्राणः --- उदाहृतपैङ्गिश्रुतिपठितं सत्त्वशब्दितं वस्तु 'द्रव्यसुव्यवसायेषु सत्त्वम्' इति कोशात् बुद्धिस्तु अथवा प्राणोऽस्तु। इति --- हेतोः। इह-- प्रकरणे। ऋतं पिबतोः -----'ऋतं पिबन्तौ' इति श्रुत्युक्तयोः, ऋतं कर्मफलं पिबतोरनुभवतोः। तयोश्च-----बुद्धिप्राणान्यतरक्षेत्रज्ञयोः। जीव एकः -- जीवात्मा एकः। क्षेत्रज्ञशब्दितस्तयोरन्यतर इत्यर्थः। मैवम् ---- एवं मा शङ्किष्ठाः।  इयं सत्त्वश्रुतिर्जन्तौ चोचिता ----'द्रव्यासुव्यवसायेषु पैङ्गिकश्रुत्युक्तः सत्त्वशब्दो जन्तौ जीवात्मनि वर्तत इत्युचितम्।  कर्मभुक् --- कर्मफलभोक्ता जीवः। अनश्न्न ---- अनश्नन्नित्यभिलप्यो न भवति। कर्मफलमश्नतोऽनश्नत्वं हि विरुद्धम्। अपीति दूषणान्तरसमुच्चये। तत् --तस्मात्। प्रश्नप्रक्रमोऽन्याशयः ----
	'येयं प्रेते विचिकित्सा मनुष्ये अस्तीत्येके नायमस्तीति चैके। 
	एतद्विद्यामनुशिष्टस्त्वयाऽहं वराणामेष वरस्तृतीयः।।'
इति यमं प्रति नचिकेतसस्तृतीयप्रश्नप्रक्रमः, अयं हि ज्ञातव्यतत्त्वार्थप्रश्नप्रक्रमः, अस्मिन् प्रश्ने हि शरीरवियुक्तस्य जीवस्यास्तित्वनास्तित्वविप्रतिपत्त्या तत्त्वजिज्ञासा प्रतीयते न तु परमात्मस्वरूप जिज्ञासादिकम्, अतः  प्रश्नप्रक्रमः प्रकरणस्य जीवात्मपरतावगमयतीति चेत् सोऽन्याशयः --- न मृतात्मास्तित्वनास्तित्वविप्रपत्तिमूलकजीवात्ममात्रतत्त्वजिज्ञसामूलकः।  इदमपि च --- प्रश्नप्रक्रमस्य निरुक्तजिज्ञासामूलकत्वं च।  पूर्वापराद्यैः ---- उपक्रमोपसंहाररूपैः पूर्वोत्तरवाक्यसन्दर्भैः।  आद्यशब्देन युक्त्यन्तरैश्च।  अभाषि --- श्रीभाष्यकारैरेवास्मिन्नधिकरणे समाभाष्यत। अत्रेयं भाष्यपङ्क्तिः 'अत्र परमपुरुषार्थरूपब्रह्मप्राप्तिलक्षणमोक्षयाथात्म्यविज्ञानाय तदुपायभूतपरमात्मोपासनपरावरात्मजिज्ञासयाऽयं प्रश्नः क्रियते ' इत्यादिः। अतस्तद्विषये नास्माभिः साधनीयमस्तीति हृदयम्।।
	10. यद्वृत्तादेरित्यादि। यद्वृत्तार्देर्य एषोऽक्षिणि पुरुष इति श्रूयमाणस्तु जीवः ---' य एषोऽक्षिणि पुरुषो दृश्यते'  इति च्छान्दोग्यश्रुतौ प्रसिद्धवन्निर्देशरूपयच्छब्दादे र्ज्ञापकात् 'अक्षिणि' 
चक्षुषि, 'य एष पुरुषो दृश्यते' योऽसौ पुरुषात्मा दृश्यत इति श्रूयमाणस्तु जीवात्मा। उन्मीलितनिमिषित चक्षुरुद्वीक्षणेन शरीरे जीवात्मनः स्थितिगतिनिश्चयदर्शनादिति भावः।यद्वा --- पक्षान्तरे। य एषोऽक्षिणि पुरुष इति श्रूयमाण  इत्युद्देश्यांशः सर्वविधेयविकल्पेष्वनुवर्तयितव्यः। अक्ष्णोर्देवता अर्कः 
--'आदित्यश्चक्षुर्भूत्वाऽक्षिणी प्राविशत्' इति चक्षुर्देवताभूतः सूर्यो वा।अथवा --- पक्षान्तते।  तत्र --- अक्षिणि।  दृश्या --- दृश्यमाना। प्रतिकृतिर्वा --- पुरुषान्तरप्रपतिकृतिर्वाऽस्तु। तस्यां 'दृश्यते'
इत्यस्योपपन्नत्वादितिभावः। इति चेन्न --- इति शङ्क्यते चेत् तन्न सम्भवति।एतद्ब्रह्म एतदेवामृतमभयं इदं कं खं इत्याद्यधीतेः --- अन्तरवाक्ये 'एतदमृमभयम्, एतद्ब्रह्म प्राणो ब्रह्म कं ब्रह्म खं ब्रह्म' इत्यादिश्रुतेः। एतच्छ्रुत्युकातनाममृतत्वाभयत्वनिरतिशयबृहत्त्वापरिच्छिन्नसुखरूपत्वादिधर्माणां परमात्मभिन्नेष्वसम्भवादित्यर्थः। संयद्वामत्वमुख्यैः --- 'एतं संयद्वाम इत्याचक्षते एष उ एव वामनिः एश उ एव भामनिः' इत्यादिश्रुत्युक्तैः सर्वकल्याणगुणाश्रयत्वरूपसंयद्वामत्वस्वाश्रितशोभनप्रापकत्वरूपवामनित्वसर्वलोकव्याप्तदीप्तिमद्विग्रहयुक्तत्वरूपभामनित्वादिगुणैः। स्थितिनियतिबलात् --- 'यश्चक्षुषि तिष्ठन्' इति श्रुतिबलात् चक्षुष्यवस्थाननैयत्यात्। अर्चिराद्युक्तितश्च ---- ब्रह्मविदसाधारणगमनस्यार्चिरादिमार्गस्याक्षइपुरुषविद्यानिष्ठगन्तव्यतया प्रतिपादनाच्च। इति चेन्नति योजना।।
	11. स्वातन्त्र्येत्यादि।  स्वातन्त्र्योत्तंसितासु ---- स्वातन्त्र्यारूढासु । 'यद्वेदात्प्रभुसंमितादधिगतं शब्दप्रमाणाच्चिरम्' इत्युक्तरीत्योद्दण्डमहाराजवत् स्वातन्त्र्येण वेदः किमपि विदधाति, न तत्र युक्तत्वायुक्तत्वविचारः कार्य इति भावः। श्रुतिषु --- वेदेषु।  वेद्यत्ववादः --- उपास्यत्वविधिः।  फलदस्यैव न --- फलप्रदानसमर्थदेवतादिवस्तुन एवेति न नियमोऽस्ति। विधिबलतः -- चोदकप्रामाण्यात्। कल्याणालोकनादेरिव----
'सुवर्णं चन्दनं रत्नं पञ्चगव्यानि रोचना। प्रियङ्गु ,सर्षपं क्षौद्रं मङ्गलानि प्रयुञ्जते।।'
'राजानं ब्राह्मणं कन्यां श्वेतपुष्पाणि चन्दनम्। धेनुं सवत्सां वृषभं मृत्तिकां गोमयं तिलान्।।'
'सुवर्णमक्षतान्रत्नं दूर्वो दधि धृतं मधु। शम्यश्वात्थार्कदहनान् हरिद्रां लवणं गुडम्।'
गोरोचनां मृदङ्गं च दर्पणं धान्यमेवच जीरकं राजमाषं च प्रातः पश्येत्सदाबुधः।।''
	इत्यादिवचनविहितसुवर्णरतन्दर्पणादिमङ्गलद्रव्यावलोकनस्पर्शनादेर्मङ्गलहेतुत्ववत्। वेदनस्यार्थवत्त्वात् --- वस्तुमिथ्यात्वेऽपि तदुपासनस्य फलसाधनत्वात्। तस्मात् -- एवमुपपादनात्।  पूर्वपक्षे -- अन्तराधिकरणपूर्वपक्षोपन्यासे। अक्ष्यन्तरस्थः प्रतिकृतिपुरुषो युज्यते -- चक्षुरन्तरवर्ती पुरुशान्तरप्रतिबिम्बात्मा पुरुष उपास्यकोटिविकल्पेष्वन्यतमतया निवनेशमर्हत्येव।  सेयं नीतिः -- श्रुत्युक्तेऽर्थे यथाश्रुति प्रतिपत्तव्यं नपुनस्तत्र युक्तायुक्तविचारकथा प्रचारणीयेत्ययं न्यायः। पूर्वापरास्वधिकृतिष्वपि --- इतःपूर्वाधिकरणेषु इत उपरितनाधिकरणेष्वपि।यथासम्भवम् -- औचित्येन।  ऊह्या --- पर्यालोच्यताम्।।
	12. पूर्वन्याय इत्यादि। पूर्वन्याये -- इतः पूर्वतनेऽत्ताधिकरणे। अग्निविद्या पुरतउपनता -- नाचिकेताग्निविद्या ब्रह्मविद्यायाः पूर्वमेवोरदिष्टा। अत्र तु -- अक्ष्यन्तराधिकरणे तु। मध्यतउपनता -- ब्रह्मविद्यामध्ये उपदिष्टा। तस्मात् -- पूर्वाधिकरणवैषम्यात्। तद्वत् ब्रह्मविद्यानुगतिर्न  --- पूर्वाधिकरण इव ब्रह्मविद्याया अनुगतिरनुस्यूतिर्न। किन्तु मध्यप्रविष्टयाऽग्निविद्यया ब्रह्मविद्याया विच्छेदोस्तीति भावः।इति -- अस्माद्धेतोः। अक्षिविद्या ततोऽन्या -- प्रथमं ब्रह्मविद्या, ततः परमग्निविद्या किल, ततः परमुपदिश्यमानाऽक्षिविद्या ब्रह्मविद्या न भवितुमर्हति, अपि तु भिन्नवेयमन्यफलाविद्या। मैवम् -- एवं मा शङ्किताः। 
अङ्गैर्विच्छित्तिर्न भवति हि --- स्वाङ्गैः  स्वव्यवधानं न भवतीति प्रसिद्धं खलु। 'नहि स्वाङ्गंस्ववधायकम्' इति न्यायवादिवचनादिति भावः। तथा चाग्निविद्याया ब्रह्मविद्याङ्गत्वात् न तया 
ब्रह्मविद्याव्यवधानं शङ्कितुं युक्तमिति भावः। अस्या अङ्गता चानेकधा मिता --- अस्या अग्निविद्याया ब्रह्मविद्याङ्गत्वमसमाप्तब्रह्मविद्यामध्यगतत्वब्रह्मविद्याधिकृतोपकोसलोद्देश्यकोपदेश कर्मत्व ब्रह्मविद्यासमुच्चयोपदेशादिभिर्रनेकहेतुभिः प्रामीयतेत्यर्थः।  इह ब्रह्मविद्यानुगुणं फलञ्च प्रोक्तम् --  अग्निविद्यावसाने ब्रह्मविद्यानुसूलमेव फलमुक्तम्, नतुब्रह्मविद्याननुकूलमित्यर्थः। तथा सति ह्यनङ्गत्वमिति भावः। फलवत्संनिधावफलं तदङ्गमितिन्यायस्य यदङ्गिप्रतिकूलं यच्च  तदनपेक्षितं तदनुभयमङ्गफलं न भवती
त्येवमर्थपरत्वादिति हृदयम्। प्राक्च ब्रह्मदृष्टिर्न--पूर्वत्रापि ब्रह्मविद्यैव, न पुन र्दृष्टिविधिः। अतस्तद्रीत्या दृष्टिविधिरूपत्वं च नाशङ्कनीयमिति भावः।।
*1.2.3.	
	13.  अन्तर्यामीत्यादि। अन्तर्यामी ----यः पृथिव्यां तिष्टन् पृथिव्या अन्तरः 'इत्यादिवाजसनेयकश्रुतौ 'एष त आत्मा।न्तर्याम्यमृतः' इति प्रतिपन्नोऽन्तर्यामी।  स जीवः ---- सर्वशरीरेषु आत्मतया वर्तमानः प्रसिद्धो जीवात्मैव। कुतः? बहुविधकरणायत्तधईवृत्त्यनूक्तेः ---' द्रष्टा श्रोता इत्यादिवाक्यशेष नानाविधचक्षुरादीन्द्रियजन्यबुद्धिमत्तयाऽनुवादात्। किंच, नान्यो द्रष्टेत्युक्तेश्च ---'नान्योऽस्ति द्रष्टा' इत्यादिना 'अतः' करणायत्तधीवृत्तिमतो द्रष्टुः 'अन्यः' ईश्वरादिः 'न' नान्तर्यामी इत्युपपादनाच्च।इति यदि -- एवं शङ्क्यते यदि।  न -- न तद्युक्तम्। नियन्त्रन्तरस्य व्युदासात् --- 'यं पृथिवी न वेद ' ' यमात्मा न वेद' इत्यादिभिर्वाक्यैः पृथिव्यात्मादि नियाम्यैरनुपलम्भमान एव नियमयतीति यत्पूर्वमुक्तम्, तदेव 'अदृष्टो द्रष्टाऽश्रुतः श्रोता' इति निगमस्य 'नान्योऽतोऽस्ति द्रष्टा ' इत्यादिना तस्य नियन्तुर्नियन्त्ररस्यैव निषिध्यमानत्वात्। द्रष्टृत्वाद्यं तु तत्तद्विषयघटितधीरूपमीशे मुख्यं हि -----'द्रष्टा श्रोता' इत्यादिश्रुत्यवगतं द्रष्टृत्वादिकं रूपशब्दादिविषयकं  बुद्धिविशेषात्मकं सत् करणानायात्तज्ञानेऽपि परमात्मनि मुख्यमेव हि भवति। नहि चक्षुर्जन्यज्ञानवानेव द्रष्टा, श्रोत्रजन्यज्ञानवानेव श्रोतेति च व्यवहार्य इति राजाज्ञेति भावः। काण्वमाध्यन्दिनपरिपठितास्ततद्धर्माः ---- यदेकस्यैव सतः सर्वलोकसर्वभूतसर्वसर्वदैवादिनियमनम्, एवमादयः काण्वमाध्यन्दिनाख्याध्यायपकविशेषपरिपठिताः परमात्मैकयोग्या धर्माश्च परमात्मत्वनिर्णायकाः सन्ति। तस्यात्मा शरीरं च -- तस्य अन्तर्यामिणः,आत्मा  जीवात्मा शरीरं च शरीरमिति चोच्यते। 'य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरम्' इत्यादिश्रुतेरित्यर्थः। नहि जीवस्य जीवः शरीरं भवितुमर्हतीति भावः।।
	14.स्थानैक्यादित्यादि। अत्र ---वाजसनेयकेऽन्तर्यामिब्राह्मणे।शाखाद्वयपरिपठितौ --काण्वमाध्यन्दिनाख्यशाखआद्वये एकस्यां 'आत्मनि' इति अन्यस्यां 'विज्ञाने' इति च पठितौ।आत्मविज्ञानशब्दौ स्थानैक्यात् -- 'यः पृथिव्याम्' इत्यादिषु समसङ्ख्येषु पर्यायेषु  गतेषु तत एकस्मिन्पर्याये आत्मविज्ञानशब्दयोः शाखाभेदेन श्रवणात् स्थानैक्यं तस्मात्,  यस्थाने एकस्यां शाखायामात्मशब्दः पठितस्तत्स्थान एव शाखान्तरे विज्ञानशब्दश्रवणादितियावत्।एकार्थावित्यकम्प्यम् --- यदर्थक आत्मशब्द्स्तदर्थक एव विज्ञानशब्द इति निश्चलमुपपादनम्।तदपि --- स्थऐनैक्यादैकार्थ्यावश्कत्वमङ्गीकृत्यपि। बुद्धिमेव ---अन्तःकरणमेव। इति --आत्मविज्ञानशब्दार्थत्वेन। कथयतः --केवलधाष्टर्येन जल्पतः।अपार्थम् ---अपकृष्टार्थकं वचनम्। अप्रसिद्धार्थकं भवेदित्यर्थः। लोकाम्नायप्रसिद्ध्योरनुगमत इमौ चेतने ह्येकातानौ ----'आत्मा यज्ञं धृतौ जीवे' 'आत्मा तु स मकारेण पञ्चविंशः प्रकीर्तितः' 'आत्मानं रथिनं विद्धि' 'विज्ञानं यज्ञं तनुते' 'विज्ञानघन एव' 'विज्ञानात्मा' इत्यादिलोकवेदप्रसिद्ध्यनुस्यूतिबलात् एतावात्मविज्ञानशब्दौ चेतनैकवर्तिनावगम्येते हि।  अस्मिन् केनापि बाधो न ---अस्मिन्नर्थे प्रबलेन केनचित्प्रमाणेन प्रतिरोधोऽपि न भवति। प्रत्यक्षबाधेन हि 'आदित्यो 
यूपः' इत्यत्र गौणी वृत्तिराश्रिता। अत्र न तथा प्रमाणबाधः, येन मुख्यार्थप्रहाणेन गौणार्थकत्वकल्पनेतिभावः।  स त इत्यादिभिः सामरस्यं च भवति --- ' स त आत्माऽन्तर्याम्यमृतः' इति खलु  वाक्यनिगमनम्। अत्र 'ते' इति शरीरभूतजीवनिर्देशः, 'अन्तर्याम्यमृतः' इति शरीरगतदोषसंस्पृष्टोऽन्तर्यामी प्रतीयते, एवं च पूर्वोक्तरीत्याऽऽत्मविज्ञानशब्दितस्य जीवात्मनः परमात्मशरीरत्वाङ्गीकारे सत्येव प्रतिपर्यायं निरुक्तार्थनिगमनवाक्यसामरस्यं च सिध्यति। अतोऽप्यात्मविज्ञानशब्दार्थो जीवात्मैवेतिभावः।।
	15. दृश्यत्वादेरित्यादि। दृश्यत्वादेर्निषेधः ---मुण्जकोपनिषदि 'अथ परा यया तदक्षमधिगम्यते ' इत्यादिवाक्ये 'अद्रेश्यम्' इत्यस्य अदृश्यमित्यर्थकतया दृष्यत्वनिषेधो लब्धः, सोऽयं दृश्यत्वनिषेधः, आदिशब्देन ग्राह्यत्वनिषेधः। सन्निकर्षात् ---पृथिव्यादिषु दृष्टदृश्यत्वनिषेधसन्निकर्षात्। विकृतिमत्यक्षरे  भवति --- पृथिव्यादिविकृतिशालिनि प्रकृत्यात्मकेऽक्षरे भवितुमर्हति। पञ्चम्युक्ताक्षरं तत्---उत्तरत्र 'आक्षरात्परतः परः' इतिवाक्ये 'अक्षरात्' इति पञ्चमीविभक्त्यन्तमेनोक्तं यदक्षरपदं तदर्थभूतमक्षरं वस्तु चात्रोच्यमानं प्रधानमेव। तदवधिकपरःपञ्चविंशोऽस्तु ---तस्मिन्नेव वाक्ये अक्षरात्पर इत्यक्षरापेक्षया परत्वाश्रयत्वेन पर इति
निर्दिश्यमानश्च जीवोऽस्तु। 'आत्मा तु स मकारेण पञ्चविंशः प्रकीर्तितः' इति प्रमाणेन  प्रकृत्यादिचतुर्विंशतितत्त्वेभ्यः परत्वेन जीवः पञ्चविंश इत्युच्यते। 'परतः' इति तसिलन्तस्य 'अक्षरात्' इति पदं प्रति विशेषणत्वात् स्वविकृतिभ्यः परभूतादक्षरात्प्रधानात् परो  जीव इत्यर्थः इति भावः। मा भूत् --- इयमाशङ्कनं न सम्भवति। सर्वज्ञत्वादिदृष्टेः ---'यः सर्वज्ञः सर्ववित्' इत्यादिना परमात्मासाधरणसर्वज्ञत्वादिगुणप्रतिपादनात्। प्रथमसमुदितमक्षरं तु ---' अथ परा यया तदक्षरमधिगम्यते' इति प्रथणवाक्योक्तमक्षरम्।  शुद्धं ब्रह्म --- स्वरूपस्वभावविकाररूपाशुद्धिरहिततया क्षररहितं परं ब्रह्मैव। पश्चादुक्तं तु जीवादिकम् --'अक्षरात्परतः परः' इति वाक्ये पञ्चम्यन्ताक्षरपदवाच्यं तु जीवो वा भवति प्रधानं वा भवति। कुत इति चेत् अवधितया भेदतस्तत्परोक्तेः -- पञ्चम्यन्ताक्षरशब्दार्थस्य प्रथमान्तपरशब्दार्थभूतपरत्वनिरूपकत्वात् तद्भिन्नतया तस्मात्परइति परमात्मनः प्रतिपादनाद्धेतोरित्यर्थः। अक्षरशब्दस्य जीवपरत्वे ' परतः' प्रकृत्यपेक्षया परभूतात्  'अक्षरात्' जीवात् 'परः' इति योजना।  अक्षरशब्दस्य  प्रधानपरत्वे 'अक्षरात्' प्रधानात्  'परः'  परभूताज्जीवात् 'परः'  इति योजना।।
	16. स्वर्लोकेत्यादि।स्वर्लोकादित्यवाताम्बरसलिलमहीरूपमूर्धादिक्लृप्त्या वैश्वानरात्मा ध्येयः--स्वर्लोकसूर्यवाय्वाकाशजलपृथिवीरूपाणां सिरश्चक्षुःप्रमाणमध्यकायसुत्रस्थानपादानां कल्पनया वैश्वानरात्मा ध्यातव्या इति च्छान्दोग्ये वैश्वानरविद्यायामुच्यते।अत उपरिश्वानरशब्द इत्यध्याहारः।वैश्वानरश्ब्दस्तु शब्दलिङ्गादिसाम्यात् अस्थिरबहुविषयः--अत्रोपास्यपरतया प्रयुक्तो वैश्वानरशब्दस्तु प्रयोगसाम्यादुपक्रमादिगतलिङ्गानां च सर्वेष्वर्थेषु नेयतासाम्याच्चास्थिरबहुविषयः।अयमेक एवेति नियमाभावेनास्थिरबहुविषयकः।जाठरानलमहाभूततृतीयदेवताविशेषपरमात्मरूपचतुर्थक इत्यर्थः। अतश्च निर्णयानर्ह इत्यार्थः।वैश्वानरात्मा स्थिरबहुविषयः शब्दलिङ्गादिसाम्यात् इत्यपि पाठान्तरं दृश्यते, अस्मिन्पाठे स्थिरबहुविषय इतिच्छेदो युक्तः।स्थिरो निश्चलो दुरिनिवारइत्यर्थः, तादृशो बहः जाठछरानलमहाभूततृतीयदेवताविशेषपरमात्मारूपबहुशिरस्कः विशयः संशयो यस्य सः स्थिरबहुविशयः।शब्दलिङादीत्यस्ययमर्थः--वैश्वानरशब्दस्य उपक्रमादिगतलिङानां च साम्यादिति।अस्मिन्पाठे स्वर्लोकादित्यवाताम्बरसलिलमहीरूपमूर्धादिक्सृप्त्या ध्येयो वैश्वानरात्मा शह्दलिङादिसाम्यात् स्थिरबहुविशय इत्येकवाक्यतया योजना। पूर्वपाठ इव वैश्वनर शब्दाध्याहारश्च नास्ति। शब्दलिङ्गादीत्यत्र शब्दपदस्य प्रयोगपरत्वकल्पनं च नापेक्षितम्। अतोऽयमेव पाठः साधुरिति भाति। अत्र चिन्तामणि पङ्किः 
'स्वर्लोकेति। स्वर्लोकादित्यादिमूर्धादिपरिक्लृप्त्या वैश्वानरात्मना ध्येयतयाऽभिधीयते। वैश्वानरशब्दस्त्वस्थिरबहुविषयः। अग्निर्वा देवता वेत्यादिरूपेणानेकेष्वर्थेषु लिङ्गादीनां तुल्यत्वादिति तत्रोदाहरणानि भाष्य एव द्रष्टव्यानि' इत्यादिरूपा। मैवम् -- एवं मा शङ्किष्ठाः। ब्रह्मेत्यधीतेः ----उपक्रमे 'को न आत्मा किं ब्रह्म' इति मीमांस्यवस्तुनि ब्रह्मशब्दपठनात् तस्य च परमात्मन्येव मुख्यवृत्तत्वात्। भुवनतनुतया --- परमात्मनः प्रपञ्चशरीरकताऽन्यत्रप्रसिद्धा, अत्रापि वैश्वानरात्मनः प्रपञ्चशरीरकता प्रतिपाद्यते, तया च परमात्मलिङ्गभूतया मैवमितियोजना।अग्निशब्दस्तु योगतः --'स एषोऽग्निवैश्वानरः' इति वाजसनेयकश्रुतौ वैश्वानराविद्याप्रकरणे वैश्वानरपगसमानाधिकरणतया श्रुतोऽग्निशब्दस्तु अग्रं नयतीत्यग्निरिति योगव्युत्पत्त्या परमात्मपरो भवति।  वैशिष्ट्याद्वा --- वा पक्षान्तरे। वैशिष्ट्यात् शरीरशरीरिभावेनाग्निवैशिष्ट्यात्। अग्नि शब्दोऽग्निशरीरकपरमात्मपरो भवति। स्ववपुषि परधीर्गार्हपत्यादिधीश्च क्रियाङ्गम्। स्ववपुषि परधीः -- उपासकेन स्वशिरश्चक्षुः प्राणमध्यकायमूत्र स्थानपादरूपे स्वशरीरे 'तस्य हवा एतस्यात्मनो वैश्वानरस्य मूर्धैव सुतेजाश्चक्षुर्विश्वरूपः प्राणः पृथग्वर्त्मा सन्देहो बहुलो वस्तिरेव रयिः पृथिव्येव पादौ' इति श्रुत्या विधीयमाना सुतेजोनामकद्युलोकात्मकपरमात्ममूर्धविश्वरूपनामकादित्यात्मकपरमात्मचक्षुःपृथग्वर्त्म नामकवाय्वात्मकपरमात्मप्राणबहुलनामकाकाशात्मकपरमात्मकायरयिनामकसलिलात्मकपरमात्मक मूत्रस्थान प्रतिष्ठात्मनामकपृथिव्यात्मकपरमात्मपादत्वेन कल्पनात्मिका बुद्धिः, स्ववपुषि गार्हपत्यादिधीश्च ---उरोलेमहृदयमनआस्यरूपे ,स्वावयवे 'उत एव वेदिर्लोमानि बर्हिहृदयं गार्हपत्यो मनोऽन्वाहार्यवचन आस्यमाहवनीयः' इति श्रुत्या विधीयमाना वेदिर्बर्हिर्गार्हपत्यदक्षिणाग्न्याहवनीया कल्पनारुपा बुद्धिश्च।  क्रियाङ्गम्--- वैश्वानरविद्याङ्गभूतप्राणाहुतिक्रियाङ्गभूता वेदितव्या।।
	17. अन्यस्मिन्नित्यादि। विदुषाम् -- उपासकानाम्। यद्वा परीक्षकाणाम्,परीक्षकाह्ययथावास्थितज्ञानेन मुक्तिं नाङ्गीकुर्वन्ति।अन्यस्मिन् -- वस्तुनि। अन्यदृष्ट्या --- वस्त्वन्तरत्वारोपणरूपोपासनेन। क्वापि -- यत्र क्वचिदपि। निश्श्रेयसाप्तिर्न भवति -- मोक्षप्राप्तिर्नोपपद्यते। यथाक्रतुन्यायेनायथावस्थितज्ञानस्यायथआवस्थितफलहेतुतया यथानस्थितमुक्तिहेतुत्वायोगादिति भावः। तस्मात् -- उक्तोपपत्तिबलात्। असौ वैश्वानरः -- विचार्मयाणो वैश्वानरात्मा । न परः -- न परमात्मा। फलं चान्नसिद्ध्यादि -- अत्रोपदिश्यमानमुपासनफलञ्चान्नसिद्ध्यादिरूपपवर्गविरुद्धमेवावगम्यते। इतिशब्दः पूर्वपक्षसमाप्त्यर्थः। इहेति पाठे इह प्रकरणे कीर्त्यमानं च फलमन्नसिद्ध्यादिरूपमित्यन्वयः। मैवम् -- एवं मा शङ्किष्ठाः। इह -- वैश्वानरविद्यायाम्। ब्रह्मैव ह्यन्यदृष्ट्यन्वितघटितम् --- अन्यत् ब्रह्मदृष्ट्यन्वितघटितं न, अपितु ब्रह्मैव द्युमूर्धादिदृष्ट्यन्वितस्वरूपघटितं ध्येयत्वेनोच्यते। अतो ब्रह्मण एव प्राधान्यात् न नामाद्युपासनतुल्यतेत्येशयः। ब्रह्मशब्दाद्यबाधात् --- 'को न आत्मा किं ब्रह्म' इत्युपक्रमगतब्रह्मात्मशब्दाबाधाच्च। अन्यथा हि तयोर्बाध एव भवेदित्यर्थः। सर्वाघध्वंसः फलमप्युक्तः --- किञ्चास्मिन्प्रकरणे 'तद्यथैषीकतूलमग्नौ प्रोतं प्रदूयेत एवं हास्य सर्वे पाप्मानः प्रदूयन्ते' इत्येतद्विद्याफलतया निर्दिष्टं सर्वलोकसर्वभूतसर्वात्मकव्याप्तमन्नं च सर्वव्यापकं निरतिशयभोग्यरूपं ब्रह्मैव। प्रसिद्धान्नस्य सर्वलोकादिव्याप्चत्वासम्भवादिति भावः।।
	18. त्रिष्वत्रेत्यादि। अत्र --अस्मिन् द्वितीयपादे।त्रिषु --आदितः सर्वत्रप्रसिद्धाधिकरणात्तधिकरणाक्ष्यन्तराधिकरणेषु त्रिषु। उपासितॄणाम् --उपासकानाम्। मितहृदयगुहाक्ष्यन्चकनिश्चिन्त्य उक्तः ---अल्पीभूतहृदयगुहाचक्षुरन्तर्वर्तितया चिन्तनीय इत्युक्तः। परमात्मेतिशेषः। 'एष म आत्माऽन्तर्हृदये' 'तंदुर्दशं गूढमनुप्रविष्टं गुहाहितं गह्वरेष्ठम् ' 'य एषोऽक्षिणि पुरुषः' 
इति क्रमेणाधिकरणत्रयविषयवाक्येषु श्रवणादिति भावः।अथ -- तदुपरि। त्रये--अधिकरणत्रये। विश्वान्तर्यामितादेः ---जगदन्तर्यामित्वविभुत्वाभिविमानत्वगुणैः। विपुलपरमितिश्चिन्तनीयः-- महापरिमाणतया चिन्तनीय उक्तः। 'यःपृथिव्यां, योऽप्सु, यस्तेजसि'इत्यादिश्रवणात् 'नित्यं विभुं सर्वगतम्' इति श्रवणात् 'यस्त्वेतमेव प्रादेशमात्रमभिविमानम्' इति श्रवणाच्चेति भावः। षट्सु -- उक्तेष्वेतत्पादाधइकरणेषु षट्सु। ब्रह्मात्मशब्दौ पुरुषपदमपि ---- ब्रह्मात्मपुरुषशब्दा इति लक्ष्यार्थः, अन्यथा 'नमन्ति' इत्यनेनान्वयापत्तेः। क्षेत्रतज्ज्ञप्रपञअचव्यावृत्ते --- उक्ताधिकरणविषयवाक्येषु चेतनाचेतनयोर्भगवच्छरीरत्वप्रतिपादनात् क्षेत्रक्षेत्रज्ञात्मकप्रपञ्चात् स्वशरीरभूतात् शरीरितया तद्विलक्षणे। विश्वहेतौ -- जग्तकारणभूते श्रीमन्नारायणे। प्रकरणनियमात् -- ,स्वप्रकरणस्य समानप्रकरणस्य च नियम्यत इति नियमः सामर्थ्यं तस्मात्। नामवृत्त्या --रूढिशक्त्या। नमन्ति --वर्तन्त इत्यर्थः। अयं चिन्तामणिग्रन्थस्थपाठः। पाठान्तरमपि दृश्यते नामवृत्यामनन्तीति। यदा नामवृत्त्या आमनन्तीतिविच्छेदः। ब्रह्मात्मशब्दौ पुरुषपदमिति पदद्वयं द्वितीयान्तम्। भाष्यकारादय इति शेषः। भाष्यकारादयः षट्सूक्तेष्वधिकरणेषु ब्रह्मात्मशब्दौ पुरुषपदमपि क्षेत्रतज्ज्ञप्रपञअचव्यावृत्ते विश्वहेतौ प्रकरणनियमात् नामवृत्त्याऽऽमनन्ति-- वर्तन्त इति प्रतिपादयन्तीर्यर्थः।।
	 19. तज्जत्वादेरित्यादि।पूर्वम् --सर्वत्रप्रसिद्धाधिकरणे। सर्वं जगत् तज्जत्वादेः--ब्रह्मणो जातत्वात् ब्रह्माधीनाननत्वात् ब्रह्मणि लीनत्वाच्च। ब्रह्मभावेन ---ब्रह्माभिन्नतया।हि --यस्मात् कारणात्।अभिगदितम् ---'सर्वं खल्विदं ब्रह्म तज्जलानिति' इति श्रुत्या प्रतिपादनात्। प्रभवितुः --परमात्मनः।सर्वान्तर्यामिता च उदिता ---सर्वस्य चेतनाचेतनात्मकसर्ववस्तु जातस्य अन्तर्यामिता अन्तः प्रविश्य नियन्तृता आत्मतेत्यर्थः,चोऽप्यर्थः। प्रतिपक्षविरोधार्थः। अद्वैतिमतमूलहरा परमात्मान्तर्यामिता चोक्ता। सर्वद्देहता च --- सर्वस्य चेतनाचेतनात्मकप्रपञअचस्य तच्छरीरत्वमपि 'यस्य पृथिवी शरीरम्, यस्यात्मा शरीरम्' इत्यादिस्वशब्देनैव बह्व्या वृत्त्या प्रतिपादितम्। तस्मात् --जगद्ब्रह्मणोरभेदस्य 'सर्वं समाप्नोति ततोऽसि सर्वः' इतिगीतावचन रीत्या 'तत्थानत्वागवनुपश्यन्ति ह्येक एवेति साधवः  ' इति 'अवस्थितेः' इति सूत्रसमानार्थकभारतवचनरीत्या च 'देवालुराः संयत्ता आसन् ते देवा विभ्यतो ऽग्निं प्राविशन् तस्मादाहुरग्निः सर्वा देवताः'  इति श्रुतिदर्शिताग्निसर्वदेवतातादात्म्यवत् 'यावती वै देवतास्ताः कारणत्वे कार्यवस्तुव्याप्त्यादिमूलकत्वप्रतिपादनात् जगद्ब्रह्मभेदवज्रटङ्कायामान परमात्मान्तर्यामित्वजगतच्थरीरत्वप्रतिपादनक्रियासमभिहाराच्च। विश्वैक्यबाधप्रभृतिबहुविधापार्थूम्भ्रमाणक्षुद्रबोक्तिजालं निखिलम् --- ब्रह्मैव जगद्रूपेण परिणमत इति भाष्यकाराङ्गीकरणात् विश्वैक्यं तन्मतानुसारेण जगतो ब्रह्मस्वरूपैक्यमित्यर्थः। बाधः मृषावादिनां मते ब्रह्मण्येव विश्वमारोपितं तत्त्वमस्यादिवाक्यजन्यज्ञानेन तस्य बाध इत्यभ्युपगमात् विश्वस्य बाधः। प्रभृतिशब्देन जगद्रब्रह्मणोरभेदनिर्दिशो राजा राष्ट्रमित्यादिनिर्देशवत् भाक्त इति ये माध्वादयो ब्रुवते तद्ग्रहणम्। सर्वस्मिन्नपि ब्रह्मरूपस्य व्याप्तत्वात् तन्मूलकतया तादात्म्यनिर्देशस्य मुख्यतयोपपत्तौ केवलगौणत्वकल्पनमन्याय्यम्।ऐक्यञ्च बाधश्च ऐक्यबाधौ विश्वस्यैक्यबाधौ विश्वैक्यबाधौ तौ प्रभृतिः आदिर्येषां ते विश्वैक्यबाधप्रभृतयः। बहुविधाः -- बहुप्रकाराः ऐक्यादिपक्षेषु तत्तद्भाष्यकारव्याख्यानकाराद्यङ्दीकारभेदेन विधानां बहुत्वम्, एमम्भूता ये अपार्था  अपन्यायमूला अर्थाः तेषु बम्भ्र्म्यमाणाः पुनःपुनः परिवर्तनपरा ये क्षुद्रा बहुविझजन्मान्तरार्जितदुरितवशेन पुनःपुनरुपरितननरकादिमहानर्थहेतुभूतवेदार्थविप्लवनाय प्राप्तभूम्यवताराः प पापैकसाराःशङ्करभाष्यकारादिप्रच्छन्नबौद्धास्सन्ति तेषां क्षीबोक्तिजालमुन्मत्तप्रलापजालं सर्वमपि। इह --अस्मिन् प्रथमाध्यायद्वितीयपादे। सूत्रकारः --श्रीबादरायणः। निरास --- स्वयमेव कण्ठोक्त्या 
निराचकार। सूत्रकारकण्ठोक्तिनिरस्तेषु दुर्दशनेषु कथं विवेकिनोऽपि परिभ्रमन्तीत्याशयः।।
	20. स्वाधीनाशेषेत्यादि। स्वाधीनाशेषसत्तास्थितियतनतया सर्वभावेन तिष्ठन् -- स्वाधीनानि अशेषवस्तूनां सत्तास्थितियतनानि यस्य तस्य भावस्तया तिष्टन् वर्तमानः। 'सर्वं खल्विदं ब्रह्म तज्जलान्'
इतिवाक्यविषयतसर्वत्रप्रसिद्धाधिकरणार्थोऽयम्। ग्रस्ताशेषः ----ग्रस्तं कबलीकृतमशेषं येन स ग्रस्ताशेषः। 'यस्य ब्रह्म च क्षत्रं चोभे भवत ओदनः।मृत्युर्यस्योपसेचनम्' इति वाक्यविषयकात्ताधिकरणार्थोऽयम्। अक्षिनित्यस्थितिः --अक्ष्णि नित्या स्थितिरवस्थानं 'यश्चक्षुषि तिष्ठन्' इत्यादिना प्रतिपादितं यस्य सः अक्षिनित्यस्थितिः।शरजन्मा, चक्रपाणिरित्यादिवत्समासः। 'य एषोऽक्षिणि पुरुषो दृश्यते' इत्यादिवाक्यविषयकाक्ष्यन्तराधिकरणार्थोऽयम्।अखिलतनुः -- चेतनाचेतनात्मकमखिलं वस्तु तनुः शरीरं यस्य सः अखिलतनुः 'यः पृथिव्यां तिष्ठन्, य आत्मनि तिष्ठन्' इत्यादिवाक्यविषयकान्तर्याम्यधिकरणार्थोऽयम्। कल्पिताग्न्यादिगात्रः --कल्पितं  मूर्धादित्वेन परिकल्पितं अग्निशब्दितद्युलोकचन्द्रसूर्यदिग्देवायुविश्वपृथिवीरूपं मूर्धचक्षुःश्रोत्रोवाग्व्यापारप्राणाहृदयपादात्मकं गात्रं शरीरं यस्य सः कल्पिताग्न्यादिगात्रः। 'अथ परा यया तदक्षरमधिगम्यते यत्तदद्रेश्यमग्राह्यम्' अग्निर्मूर्धा चक्षुषी चन्द्रसूर्यौ' ित्इत्यादिवाक्यविषयकादृश्यत्वाधइकरणार्थोऽयम्। स्वर्लोकाद्यङ्गवैश्वानरमतिविषयः ---स्वर्लोकादीनि स्वर्गलोकादित्यवाय्वाकाशजलपृथिवीरूपाणि अङ्गानि यस्य सः स्वर्लोकाद्यङ्गः स चासौ वैश्वानरः, तद्विषयिणी या मतिः उपासना तद्विषयः 'प्राचीनशाल औपमन्यवः' इत्यारभ्य 'मूर्धा त्वेष आत्मन इति होवाच,'' '' चक्षुष्ट्वेतदात्मन इति होवाच  '' िइत्यादिवाक्यविषयकवैश्वानराधिकरणार्थोऽयम्। एवम्भूतः श्रुतिनिकरशिरश्शेखरः ---निखिलवेदान्तभूषणभूतः। श्रीनिवासः ---श्रीमान् नारायणः। आदिमस्य लक्षणस्य ---शारीरकप्रथमाध्यायस्य। द्वितीये पादे प्रोक्तः --प्रकर्षेण प्रतिपादितः, इमे गुणा अस्मिन् पादे प्रतिपत्तव्या इति भावः।।
*****************************************************

       









	
