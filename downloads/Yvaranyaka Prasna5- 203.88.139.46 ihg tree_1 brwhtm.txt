5.0.0
।। तैत्तिरीयीरण्यके पञ्चमप्रश्नः प्रारंभः ।।  ।। तैत्तिरीयोपनिषत् ।।
5.1.1
शन्नो मित्रश्शव्वँरुणः । शन्नो भवत्वर्यमा । शन्न इन्द्रो बृहस्पतिः । शन्नो विष्णुरुरुक्रमः ।नमो ब्रह्मणे । नमस्ते वायो । त्वमेव प्रत्यक्षं ब्रह्मासि । त्वामेव प्रत्यक्षं ब्रह्म वदिष्यामि ।ऋतव्वँदिष्यामि । सत्यव्वँदिष्यामि । तन्मामवतु । तद्वक्तारमवतु । अवतु माम् । अवतु वक्तारम् । ओम् शान्तिश्शान्तिश्शान्तिः ।। (1)
5.1.0
सत्यव्वँदिष्यामि पञ्च च ।। 1 ।।
5.2.1
शीक्षाव्व्याँख्यास्यामः । वर्णः स्वरः । मात्रा बलम् । साम सन्तानः । इत्युक्तश्शीक्षाद्ध्यायः ।। (2)
5.2.0
शीक्षां पञ्च ।। 2 ।।
5.3.1
सह नौ यशः । सह नौ ब्रह्मवर्चसम् । अथातस्सहिताया उपनिषदव्व्याँख्यास्यामः । पञ्चस्वधिकरणेषु । अधिलोकमधिज्यौतिषमधिविद्यमधिप्रजमद्ध्यात्मम् । ता महासहिता इत्याचक्षते । अथाधिलोकम् । पृथिवी पूर्वरूपम् । द्यौरुत्तररूपम् । आकाशस्सन्धिः । (3)
5.3.2
वायुस्सन्धानम् । इत्यधिलोकम् । अथाधिज्यौतिषम् । अग्निः पूर्वरूपम् । आदित्य उत्तररूपम् ।आपस्सन्धिः । वैद्युतस्सन्धानम् । इत्यधिज्यौतिषम् । अथाधिविद्यम् । आचार्यः पूर्वरूपम् । (4)
5.3.3
अन्तेवास्युत्तररूपम् । विद्या सन्धिः । प्रवचन सन्धानम् । इत्यधिविद्यम् । अथाधिप्रजम् ।माता पूर्वरूपम् । पितोत्तररूपम् । प्रजा सन्धिः । प्रजनन सन्धानम् । इत्यधिप्रजम् । (5)
5.3.4
अथाद्ध्यात्मम् । अधराहनुः पूर्वरूपम् । उत्तराहनुरुत्तररूपम् । वाख्सन्धिः । जिह्वा सन्धानम् ।इत्यद्ध्यात्मम् । इतीमा महासहिताः । य एवमेता महासहिता व्याख्याता वेद । सन्धीयते प्रजया पशुभिः । ब्रह्मवर्चसेनान्नाद्येन सुवर्ग्येण लोकेन ।। (6)
5.3.0
सन्धिराचार्यः पूर्वरूपमित्यधिप्रजल्लोँकेन ।। 3 ।।
5.4.1
यश्छन्दसामृषभो विश्वरूपः । छन्दोभ्योऽद्ध्यमृताथ्सम्बभूव । स मेन्द्रो मेधया स्पृणोतु ।अमृतस्य देव धारणो भूयासम् । शरीरं मे विचर््षणम् । जिह्वा मे मधुमत्तमा । कर्णाभ्यां भूरि विश्रुवम् । ब्रह्मणः कोशोऽसि मेधयापिहितः । श्रुतं मे गोपाय । आवहन्ती वितन्वाना । (7)
5.4.2
कुर्वाणा चीरमात्मनः । वासासि मम गावश्च । अन्नपाने च सर्वदा । ततो मे श्रियमावह ।लोमशां पशुभिस्सह स्वाहा । आ मा यन्तु ब्रह्मचारिणस्स्वाहा । यशो जनेऽसानि स्वाहा ।श्रेयान् वस्यसोऽसानि स्वाहा । तन्त्वा भग प्रविशानि स्वाहा । स मा भग प्रविश स्वाहा ।तस्मिन्थ्सहस्रशाखे । निभगाहन्त्वयि मृजे स्वाहा । यथापः प्रवता यन्ति । यथा मासा अहर्जरम् ।एवं मां ब्रह्मचारिणः । धातरायन्तु सर्वतस्स्वाहा । प्रतिवेशोसि प्र मा भाहि प्र मा पद्यस्व ।। (8)
5.4.0
वितन्वाना विश स्वाहा सप्त च ।। 4 ।।
5.5.1
भूर्भुवस्सुवरिति वा एतास्तिस्रो व्याहृतयः । तासामुहस्मै ताञ्चतुर्थीम् । माहाचमस्यः प्रवेदयते ।मह इति । तद्ब्रह्म । स आत्मा । अङ्गान्यन्या देवताः । भूरिति वा अयल्लोँकः । भुव इत्यन्तरिक्षम् ।सुवरित्यसौ लोकः । (9)
5.5.2
मह इत्यादित्यः । आदित्येन वाव सर्वे लोका महीयन्ते । भूरिति वा अग्निः । भुव इति वायुः ।सुवरित्यादित्यः । मह इति चन्द्रमाः । चन्द्रमसा वाव सर्वाणि ज्योतीषि महीयन्ते ।भूरिति वा ऋचः । भुव इति सामानि । सुवरिति यजूषि । (10)
5.5.3
मह इति ब्रह्म । ब्रह्मणा वाव सर्वे वेदा महीयन्ते । भूरिति वै प्राणः । भुव इत्यपानः ।सुवरिति व्यानः । मह इत्यन्नम् । अन्नेन वाव सर्वे प्राणा महीयन्ते । ता वा एताश्चतस्रश्चतुर्धा ।चतस्रश्चतस्रो व्याहृतयः । ता यो वेद । स वेद ब्रह्म । सर्वेऽस्मै देवा बलिमावहन्ति ।। (11)
5.5.0
असौ लोको यजूषि वेद द्वे च ।। 5 ।।
5.6.1
स य एषोऽन्तर््हृदय आकाशः । तस्मिन्नयं पुरुषो मनोमयः । अमृतो हिरण्मयः । अन्तरेण तालुके । य एष स्तन इवावलंबते । सेन्द्रयोनिः । यत्रासौ केशान्तो विवर्तते । व्यपोह्य शीर््षकपाले । भूरित्यग्नौ प्रतितिष्ठति । भुव इति वायौ । (12)
5.6.2
सुवरित्यादित्ये । मह इति ब्रह्मणि । आप्नोति स्वाराज्यम् । आप्नोति मनसस्पतिम् ।वाक्पतिश्चक्षुष्पतिः । श्रोत्रपतिर्विज्ञानपतिः । एतत्ततो भवति । आकाशशरीरं ब्रह्म ।सत्यात्मप्राणारामं मन आनन्दम् । शान्तिसमृद्धममृतम् । इति प्राचीनयोग्योपास्व । (13)
5.6.0
वायावमृतमेकञ्च ।। 6 ।।
5.7.1
पृथिव्यन्तरिक्षन्द्यौर्दिशोऽवान्तरदिशाः । अग्निर्वायुरादित्यश्चन्द्रमा नक्षत्राणि । आप ओषधयो वनस्पतय आकाश आत्मा । इत्यधिभूतम् । अथाद्ध्यात्मम् । प्राणो व्यानोऽपान उदानस्समानः ।चक्षुः श्रोत्रं मनो वाक्त्वक् । चर्म मास स्नावास्थि मज्जा । एतदधि विधायऱ्षिरवोचत् ।पाङ्क्तव्वाँ इद सर्वम् । पाङ्क्तेनैव पाङ्क्त स्पृणोतीति । (14)
5.7.0
सर्वमेकञ्च ।। 7 ।।
5.8.1
ओमिति ब्रह्म । ओमितीद सर्वम् । ओमित्येतदनुकृति ह स्म वा अप्योश्रावयेत्याश्रावयन्ति ।ओमिति सामानि गायन्ति । ओशोमिति शस्त्राणि शसन्ति । ओमित्यद्ध्वर्युः प्रतिगरं प्रतिगृणाति ।ओमिति ब्रह्मा प्रसौति । ओमित्यग्निहोत्रमनुजानाति । ओमिति ब्राह्मणः प्रवक्ष्यन्नाह ब्रह्मोपाप्नवानीति ।ब्रह्मैवोपाप्नोति । (15)
5.8.0
ओन्दश ।। 8 ।।
5.9.1
ऋतञ्च स्वाद्ध्यायप्रवचने च । सत्यञ्च स्वाद्ध्यायप्रवचने च । तपश्च स्वाद्ध्यायप्रवचने च । दमश्च स्वाद्ध्यायप्रवचने च । शमश्च स्वाद्ध्यायप्रवचने च । अग्नयश्च स्वाद्ध्यायप्रवचने च । अग्निहोत्रञ्च स्वाद्ध्यायप्रवचने च । अतिथयश्च स्वाद्ध्यायप्रवचने च । मानुषञ्च स्वाद्ध्यायप्रवचने च । प्रजा च स्वाद्ध्यायप्रवचने च । प्रजनश्च स्वाद्ध्यायप्रवचने च । प्रजातिश्च स्वाद्ध्यायप्रवचने च । सत्यमिति सत्यवचा राथीतरः । तप इति तपोनित्यः पौरुशिष्टिः । स्वाद्ध्यायप्रवचने एवेति नाको मौद्गल्यः । तद्धि तपस्तद्धि तपः । (16)
5.9.0
प्रजा च स्वाद्ध्यायप्रवचने च षट्च ।। 9 ।।
5.10.1
अहव्वृँक्षस्य रेरिवा । कीर्तिः पृष्ठङ्गिरेरिव । ऊर्द्ध्वपवित्रो वाजिनीव स्वमृतमस्मि ।द्रविण सवर्चसम् । सुमेधा अमृतोक्षितः । इति त्रिशङ्कोर्वेदानुवचनम् । (17)
5.10.0
अह षट् ।। 10 ।।
5.11.1
वेदमनूच्याचार्योऽन्तेवासिनमनुशास्ति । सत्यव्वँद । धर्मञ्चर । स्वाद्ध्यायान्मा प्रमदः । आचार्याय प्रियन्धनमाहृत्य प्रजातन्तुं मा व्यवच्छेथ्सीः । सत्यान्न प्रमदितव्यम् । धर्मान्न प्रमदितव्यम् । कुशलान्न प्रमदितव्यम् । भूत्यै न प्रमदितव्यम् । स्वाद्ध्यायप्रवचनाभ्यान्न प्रमदितव्यम् । (18)
5.11.2
देवपितृकार्याभ्यान्न प्रमदितव्यम् । मातृदेवो भव । पितृदेवो भव । आचार्यदेवो भव । अतिथिदेवो भव । यान्यनवद्यानि कर्माणि । तानि सेवितव्यानि । नो इतराणि । यान्यस्माक सुचरितानि । तानि त्वयोपास्यानि । (19)
5.11.3
नो इतराणि । ये के चास्मच्छ्रेयासो ब्राह्मणाः । तेषान्त्वयाऽऽसनेन प्रश्वसितव्यम् । श्रद्धया देयम् । अश्रद्धयाऽदेयम् । श्रिया देयम् । ह्रिया देयम् । भिया देयम् । संविदा देयम् । अथ यदि ते कर्मविचिकिथ्सा वा वृत्तविचिकिथ्सा वा स्यात् । (20)
5.11.4
ये तत्र ब्राह्मणास्संमऱ्शिनः । युक्ता आयुक्ताः । अलूक्षा धर्मकामास्स्युः । यथा ते तत्र वर्तेरन्न् ।तथा तत्र वर्तेथाः । अथाभ्याख्यातेषु । ये तत्र ब्राह्मणास्संमऱ्शिनः । युक्ता आयुक्ताः ।अलूक्षा धर्मकामास्स्युः । यथा ते तेषु वर्तेरन्न् । तथा तेषु वर्तेथाः । एष आदेशः । एष उपदेशः ।एषा वेदोपनिषत् । एतदनुशासनम् । एवमुपासितव्यम् । एवमु चैतदुपास्यम् ।। (21)
5.11.0
स्वाद्ध्यायप्रवचनाभ्यान्न प्रमदितव्यन्तानि त्वयोपास्यानि स्यात्तेषु वर्तेरन्थ्सप्त च । 11 ।
5.12.1
शन्नो मित्रश्शव्वँरुणः । शन्नो भवत्वर्यमा । शन्न इन्द्रो बृहस्पतिः । शन्नो विष्णुरुरुक्रमः ।नमो ब्रह्मणे । नमस्ते वायो । त्वमेव प्रत्यक्षं ब्रह्मासि । त्वामेव प्रत्यक्षं ब्रह्मावादिषम् ।ऋतमवादिषम् । सत्यमवादिषम् । तन्मामावीत् । तद्वक्तारमावीत् । आवीन्माम् । आवीद्वक्तारम् ।ओं शान्तिश्शान्तिश्शान्तिः ।। (22)
5.12.0
सत्यमवादिषं पञ्च च ।। 1 2 ।।
5.13.1
सहनाववतु । सह नौ भुनक्तु । सह वीर्यं करवावहै । तेजस्वि नावधीतमस्तु मा विद्विषावहै ।ओं शान्तिश्शान्तिश्शान्तिः ।। (23)
5.13.0
सह नाववतु पञ्च ।। 13 ।।
5.14.1
ब्रह्मविदाप्नोति परम् । तदेषाभ्युक्ता । सत्यं ज्ञानमनन्तं ब्रह्म । यो वेद निहितङ्गुहायां परमे व्योमन्न् । सोऽश्नुते सर्वान्कामान्थ्सह । ब्रह्मणा विपश्चितेति । तस्माद्वा एतस्मादात्मन आकाशस्संभूतः । आकाशाद्वायुः । वायोरग्निः । अग्नेरापः । अद्भ्यः पृथिवी । पृथिव्या ओषधयः । ओषधीभ्योऽन्नम् । अन्नात्पुरुषः । स वा एष पुरुषोऽन्नरसमयः । तस्येदमेव शिरः । अयन्दक्षिणः पक्षः । अयमुत्तरः पक्षः । अयमात्मा । इदं पुच्छं प्रतिष्ठा । तदप्येष श्लोको भवति । (24)
5.14.2
अन्नाद्वै प्रजाः प्रजायन्ते । याः काश्च पृथिवी श्रिताः । अथो अन्नेनैव जीवन्ति । अथैनदपि यन्त्यन्ततः । अन्न हि भूतानाञ्ज्येष्ठम् । तस्माथ्सर्वौषधमुच्यते । सर्वव्वैँ तेऽन्नमाप्नुवन्ति । येऽन्नं ब्रह्मोपासते । अन्न हि भूतानाञ्ज्येष्ठम् । तस्माथ्सर्वौषधमुच्यते । अन्नाद्भूतानि जायन्ते । जातान्यन्नेन वर्धन्ते । अद्यतेऽत्ति च भूतानि । तस्मादन्नन्तदुच्यत इति । तस्माद्वा एतस्मादन्नरसमयात् । अन्योऽन्तर आत्मा प्राणमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य प्राण एव शिरः । व्यानो दक्षिणः पक्षः । अपान उत्तरः पक्षः । आकाश आत्मा । पृथिवी पुच्छं प्रतिष्ठा । तदप्येष श्लोको भवति । (25)
5.14.3
प्राणन्देवा अनु प्राणन्ति । मनुष्याः पशवश्च ये । प्राणो हि भूतानामायुः । तस्माथ्सर्वायुषमुच्यते । सर्वमेव त आयुर्यन्ति । ये प्राणं ब्रह्मोपासते । प्राणो हि भूतानामायुः । तस्माथ्सर्वायुषमुच्यत इति । तस्यैष एव शारीर आत्मा । यः पूर्वस्य । तस्माद्वा एतस्मात् प्राणमयात् । अन्योऽन्तर आत्मा मनोमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य यजुरेव शिरः । ऋग्दक्षिणः पक्षः । सामोत्तरः पक्षः । आदेश आत्मा । अथर्वाङ्गिरसः पुच्छं प्रतिष्ठा । तदप्येष श्लोको भवति । (26)
5.14.4
यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न बिभेति कदाचनेति । तस्यैष एव शारीर आत्मा । यः पूर्वस्य । तस्माद्वा एतस्मान्मनोमयात् । अन्योऽन्तर आत्मा विज्ञानमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य श्रद्धैव शिरः । ऋतन्दक्षिणः पक्षः । सत्यमुत्तरः पक्षः । योग आत्मा । महः पुच्छं प्रतिष्ठा । तदप्येष श्लोको भवति । (27)
5.14.5
विज्ञानय्यँज्ञन्तनुते । कर्माणि तनुतेऽपि च । विज्ञानन्देवास्सर्वे । ब्रह्म ज्येष्ठमुपासते । विज्ञानं ब्रह्म चेद्वेद । तस्माच्चेन्न प्रमाद्यति । शरीरे पाप्मनो हित्वा । सर्वान्कामान्थ्समश्नुत इति । तस्यैष एव शारीर आत्मा । यः पूर्वस्य । तस्माद्वा एतस्माद्विज्ञानमयात् । अन्योऽन्तर आत्माऽऽनन्दमयः । तेनैष पूर्णः । स वा एष पुरुषविध एव । तस्य पुरुषविधताम् । अन्वयं पुरुषविधः । तस्य प्रियमेव शिरः । मोदो दक्षिणः पक्षः । प्रमोद उत्तरः पक्षः । आनन्द आत्मा । ब्रह्म पुच्छं प्रतिष्ठा । तदप्येष श्लोको भवति । (28)
5.14.6
असन्नेव स भवति । असद्ब्रह्मेति वेद चेत् । अस्ति ब्रह्मेति चेद्वेद । सन्तमेनन्ततो विदुरिति ।तस्यैष एव शारीर आत्मा । यः पूर्वस्य । अथातोऽनुप्रश्ञाः । उता विद्वानमुल्लोँकं प्रेत्य ।कश्चन गच्छती (३) । आहो विद्वानमुल्लोँकं प्रेत्य । कश्चिथ्समश्ञुता (३) उ । सोऽकामयत ।बहु स्यां प्रजायेयेति । स तपोऽतप्यत । स तपस्तप्त्वा । इद सर्वमसृजत । यदिदङ्किञ्च ।तथ्सृष्ट्वा । तदेवानु प्राविशत् । तदनुप्रविश्य । सच्च त्यच्चाभवत् । निरुक्तञ्चानिरुक्तञ्च ।निलयनञ्चानिलयनञ्च । विज्ञानञ्चाविज्ञानञ्च । सत्यञ्चानृतञ्च सत्यमभवत् । यदिदङ्किञ्च ।तथ्सत्यमित्याचक्षते । तदप्येष श्लोको भवति । (29)
5.14.7
असद्वा इदमग्र आसीत् । ततो वै सदजायत । तदात्मान स्वयमकुरुत । तस्मात्तथ्सुकृतमुच्यत इति । यद्वै तथ्सुकृतम् । रसो वै सः । रस ह्येवायल्लँब्ध्वाऽऽनन्दी भवति । को ह्येवान्यात्कः प्राण्यात् । यदेष आकाश आनन्दो न स्यात् । एष ह्येवानन्दयाति । यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं प्रतिष्ठाव्विँन्दते । अथ सोऽभयङ्गतो भवति । यदा ह्येवैष एतस्मिन्नु दरमन्तरङ्कुरुते । अथ तस्य भयं भवति । तत्त्वेव भयव्विँदुषोऽमन्वानस्य । तदप्येष श्लोको भवति । (30)
5.14.8
भीषाऽस्माद्वातः पवते । भीषोदेति सूर्यः । भीषाऽस्मादग्निश्चेन्द्रश्च । मृत्युर्धावति पञ्चम इति ।सैषाऽऽनन्दस्य मीमासा भवति । युवा स्याथ्साधु युवाऽद्ध्यायकः । आशिष्ठो दृढिष्ठो बलिष्ठः ।तस्येयं पृथिवी सर्वा वित्तस्य पूर्णा स्यात् । स एको मानुष आनन्दः । ते ये शतं मानुषा आनन्दाः ।स एको मनुष्यगन्धर्वाणामानन्दः । श्रोत्रियस्य चाकामहतस्य । ते ये शतं मनुष्यगन्धर्वाणामानन्दाः ।स एको देवगन्धर्वाणामानन्दः । श्रोत्रियस्य चाकामहतस्य । ते ये शतन्देवगन्धर्वाणामानन्दाः । स एकः पितृणाञ्चिरलोकलोकानामानन्दः । श्रोत्रियस्य चाकामहतस्य । ते ये शतं पितृणाञ्चिरलोकलोकानामानन्दाः । स एक आजानजानान्देवानामानन्दः । श्रोत्रियस्य चाकामहतस्य । ते ये शतमाजानजानान्देवानामानन्दाः । स एकः कर्मदेवानान्देवानामानन्दः ।ये कर्मणा देवानपियन्ति । श्रोत्रियस्य चाकामहतस्य । ते ये शतङ्कर्मदेवानान्देवानामानन्दाः ।स एको देवानामानन्दः । श्रोत्रियस्य चाकामहतस्य । ते ये शतन्देवानामानन्दाः । स एक इन्द्रस्यानन्दः । श्रोत्रियस्य चाकामहतस्य । ते ये शतमिन्द्रस्यानन्दाः । स एको बृहस्पतेरानन्दः । श्रोत्रियस्य चाकामहतस्य । ते ये शतं बृहस्पतेरानन्दाः । स एकः प्रजापतेरानन्दः । श्रोत्रियस्य चाकामहतस्य । ते ये शतं प्रजापतेरानन्दाः । स एको ब्रह्मण आनन्दः । श्रोत्रियस्य चाकामहतस्य । स यश्चायं पुरुषे । यश्चासावादित्ये । स एकः । स य एवव्विँत् । अस्माल्लोकात्प्रेत्य । एतमन्नमयमात्मानमुपसङ्क्रामति । एतं प्राणमयमात्मानमुपसङ्क्रामति ।एतम्मनोमयमात्मानमुपसङ्क्रामति । एतं विज्ञानमयमात्मानमुपसङ्क्रामति । एतमानन्दमयमात्मानमुपसङ्क्रामति । तदप्येष श्लोको भवति । (31)
5.14.9
यतो वाचो निवर्तन्ते । अप्राप्य मनसा सह । आनन्दं ब्रह्मणो विद्वान् । न बिभेति कुतश्चनेति । एत ह वाव न तपति । किमह साधु नाकरवम् । किमहं पापमकरवमिति । स य एवव्विँद्वानेते आत्मान स्पृणुते । उभे ह्येवैष एते आत्मान स्पृणुते । य एवव्वेँद । इत्युपनिषत् । (32)
5.14.0
(ब्रह्मविदिदमयमिदमेकविशतिः । अन्नादन्नरसमयात् प्राणो व्यानोऽपान आकाशः पृथिवी पुच्छ षड्विशतिः । प्राणं प्राणमयान्मनो यजुर् ऋख्सामादेशोऽथर्वाङ्गिरसः पुच्छन्द्वाविशतिः । यतः श्रद्धर्त्त सत्यय्योँगो महोऽष्टादश । विज्ञानं प्रियं मोदः प्रमोद आनन्दो ब्रह्म पुच्छन्द्वाविशतिः । असन्नेवाथाष्टाविशतिः । असथ्षोडश । भीषाऽस्मान्मानुषो मनुष्यगन्धर्वाणान्देवगन्धर्वाणां पितृणाञ्चिरलोकलोकानामाजानजानाङ्कर्मदेवानाय्येँ कर्मणा देवानामिन्द्रस्य बृहस्पतेः प्रजापतेर्ब्रह्मणस्स यश्च सङ्क्रामत्येकपञ्चाशत् ।यतः कुतश्चनैतमेकादश नव ।। 9 ।। )
5.15.1
भृगुर्वै वारुणिः । वरुणं पितरमुपससार । अधीहि भगवो ब्रह्मेति । तस्मा एतत्प्रोवाच ।अन्नं प्राणञ्चक्षुः श्रोत्रं मनो वाचमिति । त होवाच । यतो वा इमानि भूतानि जायन्ते ।येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति । स तपोऽतप्यत । स तपस्तप्त्वा । (33)
5.15.2
अन्नं ब्रह्मेति व्यजानात् । अन्नाद्ध्येव खल्विमानि भूतानि जायन्ते । अन्नेन जातानि जीवन्ति । अन्नं प्रयन्त्यभिसव्विँशन्तीति । तद्विज्ञाय । पुनरेव वरुणं पितरमुपससार । अधीहि भगवो ब्रह्मेति । त होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा । (34)
5.15.3
प्राणो ब्रह्मेति व्यजानात् । प्राणाद्ध्येव खल्विमानि भूतानि जायन्ते । प्राणेन जातानि जीवन्ति ।प्राणं प्रयन्त्यभिसव्विँशन्तीति । तद्विज्ञाय । पुनरेव वरुणं पितरमुपससार । अधीहि भगवो ब्रह्मेति । त होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा । (35)
5.15.4
मनो ब्रह्मेति व्यजानात् । मनसो ह्येव खल्विमानि भूतानि जायन्ते । मनसा जातानि जीवन्ति ।मनः प्रयन्त्यभिसव्विँशन्तीति । तद्विज्ञाय । पुनरेव वरुणं पितरमुपससार । अधीहि भगवो ब्रह्मेति ।त होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा । (36)
5.15.5
विज्ञानं ब्रह्मेति व्यजानात् । विज्ञानाद्ध्येव खल्विमानि भूतानि जायन्ते । विज्ञानेन जातानि जीवन्ति । विज्ञानं प्रयन्त्यभि सव्विँशन्तीति । तद्विज्ञाय । पुनरेव वरुणं पितरमुपससार । अधीहि भगवो ब्रह्मेति । त होवाच । तपसा ब्रह्म विजिज्ञासस्व । तपो ब्रह्मेति । स तपोऽतप्यत । स तपस्तप्त्वा । (37)
5.15.6
आनन्दो ब्रह्मेति व्यजानात् । आनन्दाद्ध्येव खल्विमानि भूतानि जायन्ते । आनन्देन जातानि जीवन्ति । आनन्दं प्रयन्त्यभि सव्विँशन्तीति । सैषा भार्गवी वारुणी विद्या । परमे व्योमन् प्रतिष्ठिता । य एवव्वेँद प्रतितिष्ठति । अन्नवानन्नादो भवति । महान्भवति प्रजया पशुभिर्ब्रह्मवर्चसेन । महान्कीर्त्या । (38)
5.15.7
अन्नन्न निन्द्यात् । तद्व्रतम् । प्राणो वा अन्नम् । शरीरमन्नादम् । प्राणे शरीरं प्रतिष्ठितम् ।शरीरे प्राणः प्रतिष्ठितः । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितव्वेँद प्रतितिष्ठति ।अन्नवानन्नादो भवति । महान्भवति प्रजया पशुभिर्ब्रह्मवर्चसेन । महान्कीर्त्या । (39)
5.15.8
अन्नन्न परिचक्षीत । तद्व्रतम् । आपो वा अन्नम् । ज्योतिरन्नादम् । अफ्सु ज्योतिः प्रतिष्ठितम् ।ज्योतिष्यापः प्रतिष्ठिताः । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितव्वेँद प्रतितिष्ठति ।अन्नवानन्नादो भवति । महान्भवति प्रजया पशुभिर्ब्रह्मवर्चसेन । महान्कीर्त्या । (40)
5.15.9
अन्नं बहु कुर्वीत । तद्व्रतम् । पृथिवी वा अन्नम् । आकाशोऽन्नादः । पृथिव्यामाकाशः प्रतिष्ठितः ।आकाशे पृथिवी प्रतिष्ठिता । तदेतदन्नमन्ने प्रतिष्ठितम् । स य एतदन्नमन्ने प्रतिष्ठितव्वेँद प्रतितिष्ठति ।अन्नवानन्नादो भवति । महान्भवति प्रजया पशुभिर्ब्रह्मवर्चसेन । महान्कीर्त्या । (41)
5.15.10
न कञ्चन वसतौ प्रत्याचक्षीत । तद्व्रतम् । तस्माद्यया कया च विधया बह्वन्नं प्राप्नुयात् । अराद्ध्यस्मा अन्नमित्याचक्षते । एतद्वै मुखतोऽन्न राद्धम् । मुखतोऽस्मा अन्न राद्ध्यते । एतद्वै मद्ध्यतोऽन्न राद्धम् । मद्ध्यतोऽस्मा अन्न राद्ध्यते । एतद्वा अन्ततोऽन्न राद्धम् । अन्ततोऽस्मा अन्न राद्ध्यते । य एवव्वेँद । क्षेम इति वाचि । योगक्षेम इति प्राणापानयोः । कर्मेति हस्तयोः । गतिरिति पादयोः । विमुक्तिरिति पायौ । इति मानुषीस्समाज्ञाः । अथ दैवीः । तृप्तिरिति वृष्टौ । बलमिति विद्युति । यश इति पशुषु । ज्योतिरिति नक्षत्रेषु । प्रजातिरमृतमानन्द इत्युपस्थे । सर्वमित्याकाशे । तत्प्रतिष्ठेत्युपासीत । प्रतिष्ठावान्भवति । तन्मह इत्युपासीत । महान्भवति । तन्मन इत्युपासीत । मानवान्भवति । तन्नम इत्युपासीत । नम्यन्तेऽस्मै कामाः । तद्ब्रह्मेत्युपासीत । ब्रह्मवान्भवति । तद्ब्रह्मणः परिमर इत्युपासीत । पर्येणं म्रियन्ते द्विषन्तस्सपत्नाः । परि येऽप्रिया भ्रातृव्याः । स यश्चायं पुरुषे । यश्चासावादित्ये । स एकः । स य एवव्विँत् । अस्माल्लोकात्प्रेत्य । एतमन्नमयमात्मानमुपसङ्क्रम्य । एतं प्राणमयमात्मानमुपसङ्क्रम्य । एतं मनोमयमात्मानमुपसङ्क्रम्य । एतं विज्ञानमयमात्मान-मुपसङ्क्रम्य । एतमानन्दमयमात्मानमुपसङ्क्रम्य । इमाल्लोँकान्कामान्नी कामरूप्यनुसञ्चरन्न् ।एतथ्साम गायन्नास्ते । हा (३) वु हा (३) वु हा (३) वु । अहमन्नमहमन्नमहमन्नम् । अहमन्नादोऽ हमन्नादोऽ हमन्नादः । अह श्लोककृदह श्लोककृदह श्लोककृत् । अहमस्मि प्रथमजा ऋता (३) स्य । पूर्वन्देवेभ्यो अमृतस्य ना (३) भाइ । यो मा ददाति स इदेवमा (३) वाः । अहमन्नमन्नमदन्तमा (३) द्मि । अहव्विँश्वं भुवनमभ्यभवाम् ।सुवर्न ज्योतीः । य एवव्वेँद । इत्युपनिषत् । (42)
5.15.0
(भृगुस्तस्मै यतो विशन्ति तद्विजिज्ञासस्व तत्त्रयोदशान्नं प्राणो मनो विज्ञानमिति विज्ञाय तन्तपसा द्वादश द्वादशानन्द इति सैषा दशान्नन्न निन्द्यात्प्राणश्शरीरमन्नन्न परिचक्षीतापो ज्योतिरन्नं बहु कुर्वीत पृथिव्याकाश एकादशैकादश न कञ्चनैकषष्टिर्दश ।। 10 । )
5.0.0
शन्नश्शीक्षा सह नौ यश्छन्दसां भूः स यः पृथिव्योमित्यृतञ्चाहव्वेँदमनूच्य शन्नस्सह नाववतु ब्रह्मविद्भृगुः पञ्चदश ।। 15 ।।शन्नो मह इति ये तत्र भीषाऽस्मादन्नं बहु कुर्वीत द्विचत्वारिशत् ।। 42 ।।शन्न इत्युपनिषत् ।। ओं शान्तिश्शान्तिश्शान्तिः ।। हरिः ओम् । श्रीकृष्णार्पणमस्तु ।। तैत्तिरीयारण्यके पञ्चमप्रश्नः समाप्तः ।