श्रीः

।।तृतीयाध्यायस्य चतुर्थः पादः।।

	*3.4.1.
  	1. कर्म प्रागित्यादि।प्राक् -- कर्मकाण्डे।कर्म --अग्निहोतार्दिकं सर्वमपि कर्म।चिन्तयित्वा ननु -- प्रमाणाद्यपकरणैस्सह तत्तत्पूर्वपक्षनिरासपूर्वकं विचार्य खलु।अथ - अनन्तरम्। परमम् -- स्वापेक्षयोत्कृष्टशून्यम्।.ब्रह्म -- स्वरूपतो गुणतश्च परिबृढं निखिलजगदेककारणं वस्तु।जिज्ञास्यमुक्तम् -- विचार्य निर्धारणीयमिति 'अथातो ब्रह्मजिज्ञासा' इति सूत्रे प्रतिपादितम्।इह पादे -- अस्मिन् पुरुषार्थपादे।पुनर्विद्याङ्गतोक्तिः -- पुनरपि तेषामेव कर्मणां विद्याङ्गत्वकथनम्।अनकधा त्याज्यतोक्तेः-- 'न कर्मणा न प्रजया' 'प्लवाह्येते अदृढआ यज्ञरूपाः' इत्यादिभिरनेकधा त्याज्यत्वकथनेन।वितथा --व्यर्थं विरुद्धञ्च।मैवम् -- एवं मा शङ्किष्ठाः। कमव -- पूर्वकाण्डविचारितं फलतस्त्याज्यमग्निहोतारिदकर्मैव।तत्तद्गुणविनियुक्त्यन्यभावेन भिन्नम् -- फलसङ्गकर्तृत्वत्यागादिगुणसमन्वितभगवद्गीतादिप्रमाणकविनियोगपृथक्त्वेन काम्यकर्मणो विभक्तम्।विद्यानिष्पत्तिहेतुः -- विद्याविरोधिरजस्तमोनिबर्हणसत्त्वविवृद्ध्यादिद्वारा विद्यानिष्पत्तिसाधनभूतम्।निवृत्त्येकसंज्ञम् -- फलसङ्गादिनिवृत्तियुक्ततया निवृत्तिमुख्याभिधानम्।किमपि च सुकृतं स्यात् -- अमोघं सुकृतं भवेत्। तस्माद्विनियोगपृथक्त्वेनाङ्गभूतकर्मविचारोऽस्मिन्पादे सुसुङ्गतस्सफलश्चेति भावः।।
	2. कर्मणां त्याज्योपादेयविभागं दर्शयति --त्याग इत्यादिना।क्वचन परविदः काम्यक्रियाणां त्यागो गीतः -- क्वापि भागे परविदः काम्यक्रियाणां फलार्थमेव विहितानां कर्मणां त्यागस्स्वरूपेण त्यागो गीतायामुक्तः। क्वाप्यनर्हक्रियाणाम् -- क्वापि अनर्हक्रियाणां पापरूपाणां त्यागः पूर्ववत् स्वरूपत्यागो गीतः। क्वचित् स्वैकाधीनत्वबुद्धेः -- ईश्वरनिरपेक्षकर्तृत्वबुद्धेस्त्यागो गीतः। क्वचिदनुपधिकस्वार्थबुद्धेश्च -- क्वचित् परमातमशेषभूतस्वार्थबुद्धेरविरुद्धत्वात् तादृशपरमातमशेषभूतत्वताद्युपाधिरहितस्वार्थबुद्धेस्त्यागो गीतः। अत्र तु -- शारीरकतार्तीयीकलक्षणचतुर्थपादेतु।अघविहतिकृताम् -- पापक्षयकृताम्।सर्वसाधारणानाम् -- सर्ववर्णाश्रमसाधारणानाम्।अहिंसादिकानाम् -- अहिंसासत्यास्तेयादीनाम्।वर्णाश्रमादिप्रतिनियतिमतामपि --वर्णाश्रमादिसम्बन्धिनां धर्माणामपि।उपास्त्यङ्गभावं ब्रूत -- उपासनाङ्गत्वं प्रतिपादयतीत्यर्थः।।
	3. कर्तात्मेत्यादि। य आत्मा कर्मणां कर्ता -- यो जीवात्मा कर्मणां कर्तृत्वेन प्रसिद्धः। तदधिकं ब्रह्म -- तस्मादधिकं ब्रह्म।इह न -- वेदान्ते नास्ति। तस्मात्, णखादौ -- यज्ञादौ। तद्बुद्ध्यैव -- कर्मकर्तृभूतजीवस्वरूपज्ञानेनैव।उपनिषदः -- वेदान्तभागास्सर्वे। उपयुक्तास्स्युरिति -- उपकुर्वन्तीति।अज्ञमीमांसकोक्तौ -- वेदहृदयानभिज्ञमीमांसकोक्तौ सत्याम्।क्षिप्तान्यलिङ्गः --प्रतिक्षिप्तजीवलिङ्गः। जीवान्यब्रह्मचिन्तात्मकभजनविधौ -- 'पऋथगात्मानं प्रेरितारञ्च मत्वा' इत्यादिश्रुत्यनुसारेण जीवभिन्नब्रह्मविषकनिरन्तरध्यानात्मकभक्त्यनुष्ठाने। कलुषशमनतः -- अन्तः करणनैर्मल्यापादनद्वारेण।सत्त्वसंवर्धकानाम् -- सत्त्वगुणवृद्धिहेतुभूतानाम्।कर्मणाम् -- पूर्वश्लोकोत्तरार्धेन प्रतिपादितानां नित्यनैमित्तिकादि वर्णाश्रमधर्मणाम्।  अङ्गभावं प्राह -- प्रतिपादयामास।सूत्रकार इति शेषः।।
	4. पादैरित्यादि। अत्र-- शारीरकशास्त्रे। एवम्-- उपपादितक्रमेण। एकादशभिरपि पादः-- समुच्चितैरेकादशभिः पादैः। परं ब्रह्म -- सर्वोत्कृष्टं ब्रह्म। वेद्यं निरूढम्-- वेदान्तवेद्यतया 
सम्प्रतिष्ठापितम्। भूयः-- पुनरपि। गगनलिपिसमैः-- आकाशाक्षरतुल्यैः, असत्स्वरूपैत्यर्थः। क्षुद्रलिङ्गैः-- फल्गुहेतुभिः। ब्रह्मविद्या किं क्षोभ्यते--- कुत- क्षोभ्यते। ब्रह्मप्रतिष्ठापनस्य च बहुमुखेन कृतत्वात् हेतूनाञ्चात्यन्तफल्गुरूपत्वात् पुनर्विचारणं विफलमिति भावः। सत्यम्-- अर्धमङ्गीकृतम्। तत्तादृगल्पश्रुतमतिकलहत्रासितच्छात्रडिम्भस्तोमक्षोमाय-- तत्ताद्दशां त एव तादृशो येषां त इति वा ते च तादृशश्चेति वा समासः। उभयथा निरूपमस्वभावा  इत्यर्थः। अन्याद्दशदुष्टस्वभावानां अल्पश्रुतानां किञ्चिज्ज्ञानां मतिकलहैर्बुद्धिकृतैर्विवादैस्त्रासिता य छात्राडिम्भा बालान्तेवासिनस्तेषां स्तोमो वर्गस्तस्य क्षेमाय शङ्कालेशशून्यस्थिरप्रतिष्ठिततत्त्वज्ञानलाभाय। जैमिन्यहृदयकथितम्-- ' परं जैमिनिर्मुख्यत्वात्' इत्यादिभिर्जीवभिन्नपरब्रह्मवादित्वेन प्रसिद्धेन जैमिनिना अहृदयेन प्रतीयमानार्थतात्पर्यं विनैव कर्मश्रद्धासंवर्धनरूपतात्पर्यान्तरेण जल्पितम्। पक्षम्-- अनीश्वरपक्षम्। उत्क्षिप्य-- पूर्वपक्षीकृत्य । हन्ति--
 निरस्यतीत्यर्थः।।
	5. कुर्वन्नेवेतीत्यादि। कुर्वन्नेवेतिवाक्यम्-- ईशावास्योपनिषदि ' कुर्वन्नेवेह कर्माणि जिजीवषेच्छतं समाः' इत्यादिवाक्यम्। परविदि-- ब्रह्मविदि। नियताचारतोक्तेः-- ' कर्मणैव हि संसिद्धिमास्थिता जनकादयः ' इत्यादिरीत्या नियतवर्णाश्रमाचारत्वप्रतिपादनाद्धेतोर्भवति। ब्रह्मविदां विद्याविवृद्ध्यर्थसत्त्ववर्धकनित्यनैमित्तिकाद्याचारनियमावश्यकत्वप्रतिपादनार्थं तथोक्तिः, नतु विद्यायाः कर्माङ्गत्वप्रतिपादनार्थमित्यर्थः। धीक्रियाभ्याम्-- विद्याकर्मभ्याम्। सहैव-- एकदैव। अन्वारम्भोऽपि-- 'तं विद्याकर्मणी समन्वारभेते ' इत्यादिप्रतिपन्नस्सम्बाधोऽपि। अङ्गताम्-- विद्यायाः कर्माङ्गताम्। अङ्गितां वा-- कर्माङ्गितां वा। न नियमयेत्-- नोपपादयेत्। शक्त्यभावादिति भावः। अङ्गत्वमङ्गित्वं वा प्रमाणान्तरावसेयमेव तथा च ' कर्मणैव हि संसिद्धिम् ' इत्याद्यनेकप्रमाणेन कर्मण एव विद्याङ्गत्वं सिध्यतीति हृदयम्। विद्यापूर्वं-- विद्याग्रहणपूर्वकम्।क्रियाणाम्-- गार्हस्थ्यधर्माणाम्। करणम्--आचरणम्।अनुवदत्--प्रतिपादयत्।वाक्यम्--'आचार्यकुलाद्वेदमधीत्य यथाविधानं गुरोः कर्मातिशेषेणाभिसमावृत्त्य कुटुम्बे शुचौ देशे ' इत्यादिवाक्यम्।अन्यार्थमुक्तम्--उक्तवाक्यघटकस्य कर्माङगङ्गत्वेन विद्यासमर्पकतया भवदभिमतस्य अधीत्येतिपदस्य ' अध्ययनमात्रवतः ' इति सरूत्रेण केवलाक्षरराशिग्रहणमात्रपरत्वमुक्तम्।।एतत्--पूर्वोदाहृतवाक्यघटकं वेदमधीत्येतिपदम्।ब्रह्मविद्यां नानुवदति हि--अध्ययनस्यार्थज्ञानपर्यन्तत्वेऽपि विद्याया अर्थज्ञानातिरिक्तत्वेन ब्रह्मविद्यामनुवदितुं क्षमं न भवति हि।उद्गीथविद्या च क्रियाङगं न -- ' तन्निर्धारण् ' इत्याद्यधिकरणेन 'अङ्गेषु ' इत्याद्यधिकरणेन च उद्गीथोपासनस्य पुरुशार्थत्वस्थापनेनाङ्गत्वनिरासात् उद्गीथोपासनं क्रियाङ्गं न
भवति।।
	6.स्वाध्यायप्राप्तय इत्यादि।हि--यस्मात्कारणात्।अध्ययनं स्वाध्यायप्राप्तये उदितम्--अध्ययनं वेदाध्ययनं वेदाख्यायक्षरराशिलाभाय विहितम्।अतः आधानवत् उत्तराङ्गं न -- अग्निसिद्धये विहितमाधानं यथोत्तरक्रत्वङगं न भवति।उत्तरस्य पश्चादनुष्ठास्यमानस्य क्रतोरङ्गं न भवति।सा---ब्रह्मविद्या।स्वरूपैः--अहरहरभ्यासाधेयातिशयत्वाप्रायणानुवर्तणीयत्वापरोक्षतुल्यत्वादिस्वासाधारमधर्मैः। फलैश्च-- निश्शेषाविद्यानिवृत्तिब्रह्मप्राप्तितत्कैङ्कर्यरूपैः फलैश्च। यदधिका-- वाक्यजन्यत्वमननादिहेतुत्वपरोक्षत्वादिस्वरूपफलकात् यस्मात् विलक्षणा। सः अर्थबोधो विद्याङ्गं तु भवतु-- तथा विद्यातो विलक्षणं वेदान्तवाक्यार्थज्ञानं समानविषयत्वेन स्वसापेक्षाया विद्याया अङ्गं भवतु। तुरेवार्थः। विद्याया एवाङ्गं भवितुर्महति नतु कर्मणः, अनपेक्षत्वात् कर्मत्यागहेतुत्वाच्च। नित्यात्मज्ञानमात्रं क्रतुषु नियमतोऽपेक्षितम्-- देहान्तरानुभाव्यफलसाधनानुष्ठानाय नित्यात्मज्ञानमात्रं यागादिषु नियमेनापेक्षितम्। नान्यविद्या-- नतु पृथक्फला जीवभिन्नपरमात्मभक्तिः। अपेक्षितेति शेषः। सापि-- एवंविलक्षणा विरोधितया अनपेक्षणीया विद्यापि। एषाम्-- तद्विरुद्धगतीनां काम्यकर्मणाम्। यद्यङ्गं-- अङ्गमिति यद्यङ्गीक्रियते तर्हि। सविद्ये इह-- ब्रह्मविद्यानिष्णातेऽस्मिन्नधिकारिणि। काम्यत्यागः कथं भविता-- काम्यानां कर्मणां श्रुतिस्मृत्यादिप्रतिपन्नस्त्यागः कथं भविता। अङ्गत्वे 
विद्यावतः काम्यकर्मत्यागविधानं न सम्भवेदित्यर्थः।।
	7. नाङ्गमित्यादि। विद्या मखादेरङ्गं न-- ब्रह्मविद्या यज्ञादिकर्मणोऽङ्गं न भवति। हि-- यस्मात् कारणात्। तदधिकृतेष्वेव तां नामनामः-- कर्माधिकृतेष्वेव प्रकरणेषु विद्यां नामनामः। दर्शपूर्णमासप्रकरणे प्रयाजादीनामिव यज्ञादिकर्मप्रकरणे विद्याया अनाम्नानात् श्रुतिलिङ्गवाक्यस्थानसमाख्यानाञ्चाभावात् न विद्या कर्माङ्गमिति भावः। तत्तत्कर्मणां सा अङ्गं स्यादित्यपि न-- ब्रह्मविद्यानिष्ठानामेव तपस्तीर्थदानादिविधानात् तत्तत्कर्मणां विद्या अङ्गं भवत्वित्यपि न युक्तं। बहुविधाद्वैपरीत्योपदेशात् -- ' तमेवं वेदानुवचनेन ब्राह्मणा विविदिषन्ति यज्ञेन दानेन ' 'क्रियावानेष ब्रह्मविदां वरिष्ठः' 'कर्मणैव हि संसिद्धिम्' इत्यादिबहुविधविद्याङ्गित्वकर्माङ्गत्वरूपविपरीतोपदेशात्। जाबालैरूर्ध्वरेतोविधिः पठितः अन्यैरपि चानूद्यते-- जाबालैश्शाखिविशेषैः ऊर्ध्वरेतोविधिः 'ब्रह्मचर्यं समाप्य गृहीभवेद् गृहाद्वनी भूत्वा प्रव्रजेद्यदिवेतरथा ब्रह्यचर्यादेव प्रव्रजेत् ' इत्यूर्ध्वरेतआश्रमविधिः पठितः, अन्यैरपि शाखान्तरस्थैरपि चानूद्यते ' त्रयो धर्मस्कन्धाः ' इत्यादिना ऊर्ध्वरेतआश्रमोऽनूद्यते। तस्मात् प्राप्तिर्ग्राह्या-- एवं प्रमाणदर्शनाद्विधिरङ्गीकार्यः। ऊर्ध्वरेतआश्रमविधिरङ्गीकार्यइत्यर्थः। अन्यथापि-- ' त्रयो धर्मस्कन्धाः '
इत्यादिवाक्यस्याप्राप्तविषयत्वात् अनुवादत्वाभावेऽपि । इहतु-- अस्मिन् ' त्रयो धर्मस्कन्धाः ' इति वाक्य एव। स्वयं विधिः-- साक्षाद्विधिः। धारणादिवाक्य इव विधिप्रत्ययः कल्पनीय इत्यर्थः।' त्रयो धर्मस्कन्धाः ' इत्यादिवाक्यस्यानुवादरूपत्वे तस्य पुरोवादसापेक्षत्वात् तस्मादेव पुरोवादादूर्ध्वरेतआश्रमविधिरस्तु। यद्वा अस्य वाक्यस्याप्राप्तार्थविषयत्वेनानुवादत्वाभावे इदं वाक्यमेव ऊर्ध्वरेतआश्रमविधायकमित्याश्रमान्तरस्य प्रामाणिकत्वात् तन्निष्ठेषु यज्ञाद्यभावेऽपि विद्यादर्शनात् न विद्या कर्माङ्गमिति भावः। तन्निषेधः-- ' वीरहा वा एष देवानां यो.़ग्निमुद्वासयते ' इत्यादिनिषेधस्तु। सरागे-- अविरक्ताधिकारिविषये। सावाकाश इति शेषः।।
3.4.2
	8.  जुह्वादीत्यादि। रसतमाद्युक्तिः-- छान्दोग्ये ' स एष रसानां रसतमः परमः परार्ध्योऽष्टमो य उद्गीथः' इत्यादिषु रसचमाद्युक्तिः। जुह्वादिस्तोत्रनीत्या-- ' इयमेव जुहुः स्वर्गो लोक आहवानीयः ' इत्यादि जुह्वादिस्तोत्ररूपत्वकल्पनन्यायेन। अङ्गस्तुतित्वं भजतु-- क्रत्वङ्गभूतोद्गीथस्तुतिरूपत्वमेव भजतु। मैवम्-- एवं मा शङ्किष्ठाः। तत्तद्विधानप्रकरणरहितापूर्वनिर्देशयुक्तेः-- उद्गीथादितत्तत्क्रत्वङ्गविधानप्रकरणरहितस्य अपूर्वनिर्देशस्यप्राप्तार्थनिर्देशस्य युक्तेर्योगात्। यद्युद्गीथादिविधानप्रकरण एवेदं वाक्यं स्यात् तदानीं विहितार्थप्रशंसारूपार्थवादत्वं भजेत। तेन तत्प्रकरणरहितत्वेनापूर्वार्थयोगेन च नार्थवादरूपत्वं युक्तिमदिति भावः। किञ्च इह विविधं तत्तद्दृष्टेर्विधानं एतत्समीपे समालक्षि च-- युक्तयन्तरं चास्ति, एतत्प्रकरणे नानाविधं तत्तद्दष्टेर्विधानं तत्तद्रूपेण द्दष्टेर्विधानं एतत्समीपे रसतमत्वद्दष्टिविधिसमीपे समुपलभ्यते च। तेन-- एवमुपपादितेन हेतुना। अनन्यार्थशिष्टे-- अन्यस्याङ्गतया विधानरहिते। फलवति च-- ' यदेव विद्यया करोति, तदेव वीर्यवत्तरं भवति ' इति फलवति उद्गीथोपासने। कल्पमानो विधिर्युज्यते-- विधिरेव युक्तः, न पुनरर्थवादत्वम्। पर्णमयत्वादिकं त्वन्यार्थशिष्टं फलसाधनताप्रतिपादकविभक्त्यभावात् फलशून्यञ्च तस्मात् तत्र न विधिः किन्त्वर्थवादत्वमेवेति प्रागेवोक्तमिति भावः।।
	9. किञ्चेत्यादि। किञ्च-- पुनर्युक्त्यन्तरमुच्यते। प्राप्तेरभावात् तदनुवदनं न-- युक्तेत्युपरितनस्य पदस्य लिङ्गविपरिणामेनानुकर्षः। रसतमत्वादीनामन्यत्र विधानाभावात् तदनुवादत्वं न युक्तम्। अन्यत्र विहितस्य ह्यन्यत्रानुवाद इत्यर्थः। अधिरोप्यस्तुर्वा न युक्ता-- अन्यत्राधिरोप्यस्य रसतमत्वादेः स्तुतिर्वा न युक्ता। अन्यत्र विधानाभावादेव। अन्यत्र विहितस्य हि स्तुतिर्वाभवति तदभावात् स्तुतिरपि न युक्तेत्यर्थः। विध्येकवाक्ये अगतेरियं गतिः-- विधिना एकत्वेन प्रतिपन्न एव वाक्ये अगत्या इयं तत्प्रशंसारूपत्वरूपार्थवादत्वगतिर्युक्ता। आसक्तिहानेः-- विध्यासक्त्याभावात्। सा-- अर्थवादरूपता। 
अत्र-- रसतमत्वादिदृष्टिविधाने। न-- न सम्भवति। उत्कर्षः कल्प्यते चेत्-- अत्र विध्यभावेऽपि यत्र विधिरस्त्यन्त्र तत्रेदं वाक्यमुत्कृष्य स्तुतिपरत्वेन नेयमिति चेत्। तत्-- उत्कर्षकल्वपनम्। अगतिकविषये-- गत्यन्तरशून्यविषये। प्रसह्य-- बलात्कारेण। प्रसह्यम्-- सोढव्यम्। अत्र पुनरसतमत्वाद्यपूर्वार्थदृष्टिविधानेन गत्यन्तरसद्भावान्नोत्कर्षसम्भव इति भावः। किञ्च विद्याविधीनां मध्ये-- अधश्चोपरिच विद्याविधीनां मध्ये। इदं वचनम्-- रसतमत्वादिदृष्टिविधिवचनम्। इति-- एवं पूर्वोत्तरः प्रकरणस्यापि विद्यापरत्वाद्धेतोः। एतत्-- रसतमत्वादिवाक्यमपि। विद्यार्थं तु स्यात्-- तथा उपासनार्थमेभवेत्।।
	10. विद्यार्थत्वेऽपीत्यादि। विद्यार्थत्वेऽपि असतः कीर्तनादियं स्तुतिर्युक्ता-- भवदुक्तरीत्या विद्यार्थत्वेऽपि अविद्यमानार्थकथनात् इयं स्तुतिरित्युचिता। अविद्यमानार्थकथनं हि स्तुतिरित्युच्यत इति भावः। इत्ययुक्तम्-- इति शङ्कनमयुक्तम्। दृष्ट्युद्देशेऽतिचारात्-- ' गरुडमात्मानं ध्यायेत्' इत्यादिदृष्टिविधौ अविद्यमानार्थकथनरूपत्वसत्त्वेऽपि स्तुतिरूपत्वाभावेन व्यभचारात्। अथ च विशयनं स्यादिति त्वर्भकोक्तिः-- अविद्यमानकीर्तनरूपत्वयुक्तेर्व्यभिचारेऽपि सन्देह एव स्यात्, व्यभिचारो हि विवक्षितार्थासाधकत्वेन सन्देहमेवावहति तेन रसतमादिवाक्यं विधिर्वा स्तुतिर्वेति सन्देह एव स्यात्, इति पूर्वपक्षिवाक्यं बालभाषितमित्यर्थः। अस्मिन् नित्ये निगमः अप्रमाणं हि प्रसजति-- अस्मिन् संशये नित्ये नियामकविशेषदर्शनानन्तरमपि सर्वदासम्भावितत्वेनाङ्गीकृते वेदः अप्रमाणं भवेत्। नित्यस्य संशयस्य सर्वत्रापि सुलभत्वादिति भावः। युक्तिवार्यत्वपक्षे तु-- संशयस्य विशेषदर्शनादियुक्तिर्वायत्वरूपद्वितीयपक्षे तु। इत्थम्भावे बुभुत्स्ये-- ' इतिकर्तव्यताभागं मीमांसा पूरयिष्यति ' इति वचनात् प्रमाणवाक्यस्य न्यायपर्यालोचनारूपेतिकर्तव्यामपेक्षितायाम्। इह-- उदाहृतप्रकरणे। फलवद्वचः-- ' यदेव विद्यया करोति तदेव वीर्यवत्तरं भवति ' इति फलयुक्तविषयकमिदं रसतमादिदृष्टिवचनम्। दृष्टिविध्यर्थमेव-- रसतमत्वादिदृष्टिविध्यर्थमेव भवेत्। फलवदप्राप्तार्थवचनस्य विध्यर्थत्वमेव हि न्यायवित्सम्मतमिति भावः।।
3.4.3
	11. विद्यास्त्वित्यादि। विद्यासु-- कौषीतकिच्छान्दोग्यसद्विद्यादिषु ब्रह्मविद्याप्रकरणेषु। आख्यानभेदाः-- ' प्रतर्दनो हवै दैवोदासिरिन्द्रस्य प्रियं धामोपजगाम ' ' श्वेतकेतुर्हारुणेय आस ' इत्यादयः कथाभागविशेषाः। विधिमहिमहृताः-- ' आख्यानानि शंसन्ति ' इति सामान्यशब्दघटितविधिबलेन तादर्थ्यं नीतास्सन्तः। पारिप्लवार्थास्सन्तु-- आख्यानशंसनरूपपारिप्लवप्रयोगशेषभूता भवन्तु। न स्युः-- तथा न भवेयुः। कुत इति चेत्, प्रकरणपठितैर्विद्याविधानैरेकवाक्यत्वदृष्टेः-- तत्तदाख्यानप्रकरणपठितैर्विद्याविशेषविधिवाक्यैरेकार्थाभिधायित्वरूपैकवाक्यत्वदर्शनात्। तत्तत्प्रकरणगतविद्याविध्येकवाक्यत्वेन विद्याविध्यर्थत्वदर्शनान्न पारिप्लवार्थत्वमित्यर्थः। तर्हि पारिप्लवप्रयोगस्य को विषय इत्यत्राह-- मन्वाद्याख्यानमत्रमिति। तत्र च-- पारिप्लवंससनविधिप्रकरणे। कथितम्-- ' मनुर्वैवस्वतो राजा ' इत्यादिनदाहृतम्। मन्वाद्याख्यानमात्रम्-- मन्वाद्याख्यानविशेषमात्रम्। पारिप्लवार्थं  भवति-- पारिप्लवंशसनार्थं भवति, मन्वाद्याख्यानवदितराण्यपि स्युरित्यत्राह-- तेनेत्यादि। तेन-- मन्वाद्याख्यानेन। आकाङ्क्षानिवृत्तौ-- 'शंसन्ति ' इति विधेर्विषयसिद्ध्या आकाङ्क्षायां निवृत्तायां सत्याम्। तदधिकपराख्यानतादर्थ्यक्लृप्तिर्न-- तदधिकानां पराख्यानानां तादर्थ्यक्लृप्तिः पारिप्लवार्थकल्पनं न युक्तमित्यत्यर्थः।।
3.4.4
	12. यज्ञादेरित्यादि। यज्ञादेरङ्गभावात् तदनधिकृतेषु अङ्गिनोऽधिक्रिया न स्यात्-- ' यज्ञेन दानेन ' इत्यादिना यज्ञादेर्ब्रह्मविद्याङ्गत्वेनोपदेशात् यज्ञाद्यनधिकृतेषु यज्ञाद्यनर्हेषु अङ्गिनो विद्याया अधिक्रिया अधिकारो न भवेत्। एवं ऊर्ध्वरेतस्सु विद्या न-- उक्तक्रमेण यज्ञाद्यनर्हेषु ऊर्ध्वरेतआश्रमिषु ब्रह्मविद्या न सिध्यतीत्यर्थः। अङ्गवैकल्ये.़प्यङ्गिनस्साद्गुण्याभावेन 
फलसाधनत्वभङ्गादिति भावः। इति न-- एवं शङ्कापि न युक्ता। बहुविधस्वाश्रमर्हाङ्गतोक्तेः-- बहुविधानां बहूनां साधारणानां सत्यवचनादीनां स्वाश्रममात्रनियतानां जपोपवासभगवदाराधनादीनाञ्च विद्याङ्गत्ववचनात्। तैर्विद्याय अङ्गापेक्षा शाम्यतीति भावः। चतुर्णां विद्यायोगो विधिरपि हि समश्श्रूयते-- चतुर्विधानामाश्रमाणां ब्रह्मविद्याधिकारो विधानाञ्च तुल्यतया श्रूयते 'ब्रह्मसंस्थोऽमृतत्वमेति ' ब्रह्मचर्यं समाप्य गहीभवेद्गृहाद्वनी भूत्वा प्रव्रजेद्यदिवेतेरथा ब्रह्मचर्यादेव प्रव्रजेत् गृहाद्वा वनाद्वा यदहरेव विरजेत्तदहरेव प्रव्रजेत् ' इत्यादिश्रुत्या प्रतीयते। स्मर्यते च-- पराशरादिभिः 'प्राजापत्यं गृहस्थानां ब्राह्मं सन्न्यासिनां स्मृतम् ' इत्यादिस्मृत्या प्रतिपाद्यते च। प्रायेण औचित्यभूम्ना मुनिभिः क्वापि मोक्षाश्रमत्वमभिहितम्-- बहुशः पुत्रकलत्रादिविरोध्यसंवासादिरूपनिवृत्तिमार्गौचित्यातिशयेन सर्वज्ञैर्मुनिभिः चतुर्ष्वाश्रमेषु मोक्षार्हेषु सत्स्वपि सन्न्यासरूपे कुत्रचिदेकस्मिन्नाश्रमे मोक्षाश्रमत्वमभ्यधायि। तथावचनस्यौचित्यमेव हेतुः नत्वाश्रमान्तरे मोक्षाभावप्रतिपादनमिति भावः।।
3.4.5
	13. त्यक्त इत्यादि। ऊर्ध्वरेतस्सु- परिव्राजकप्रभृतिषु। यज्ञादिधर्मे त्यक्ते परभजनविधेर्दृष्ट्या-- यज्ञादिधर्मे त्यक्तेऽपि परमात्मोपासनानुष्ठानदर्शनात्। गृहवति च विद्या तेनानपेक्षा भवेत्-- गृहस्थेऽपि ब्रह्मविद्या यज्ञादिधर्मनिरपेक्षैव भवेत्। इति अनालोचितोक्तिः-- इति जल्पनमनोलोचितवचनम्। अस्य-- गृहस्थस्य। यज्ञेनेत्यादिकाभिश्श्रुतिभिः-- ' तमेतं वेदानुवचनेन ब्राह्मणा विविदिषन्ति यज्ञेन	दानेन ' इत्यादिभिश्श्रुतिभिः। सा-- ब्रह्मविद्या। तत्प्रसाध्या ह्यवगता-- यज्ञादिकर्मानुष्ठानसाध्या ह्वगता। जिज्ञासार्थत्ववादः पदाजिगमिषतीत्यादिनीत्या निवर्त्यः-- 'यज्ञेन, विविदिषन्ति ' इति यज्ञादेर्ज्ञानेच्छासाधनत्ववचनं पदाजिगमिषतीत्यादौ पदो गमनसाधनत्ववत् इच्छासाधनत्वबाधात् इच्छाविषयज्ञानसाधनत्वपरताङ्गीकारेण परिहरणीयम्।।
	14. नन्वित्यादि। ननु-- आक्षिप्यते। जिगमिषतिपदेत्यादिके इच्छार्थत्वहानिः गत्यभावात्-- जिगमिषतिपदेत्यादिस्थले इच्छार्थत्वयागः पदो गमनेच्छासाधनत्वबाधात् अगत्या आश्रिताः। श्रुत्युक्ते अस्मिन् तथा न-- अतीन्द्रियार्थे प्रमाणभूतया श्रुत्या प्रतिपन्ने वेदनेच्छां प्रति यज्ञादीनां साधनत्वे तु तथा प्रमाणान्तरेण बाधो नास्ति। श्रुतिर्यथा वदति तथा हि  प्रतिपत्तव्यम्। इत्यसत्-- इति शङ्कनमसाधु। इह च यतो गत्यभावस्समानः-- इह च श्रुत्युक्तेऽपि यज्ञादीनां विविदिषासाधनत्वे यतः इच्छार्थत्वबाधप्रयुक्तो गत्यभावस्तुल्यः। श्रुतिरपि प्रमाणान्तरविरुद्धं न प्रतिपादयति ' आदित्यो यूपः ' इत्यादावान्यपर्यस्तापनादिति भावः। गत्यभावसाम्यमेव प्रकटयति-- इच्छा स्यादित्यादिना। धीविशेषात् इच्छा स्यात्-- विषयवैलक्षण्यज्ञानात् इच्छा उत्पद्येत। तदनुपजनेन-- विषयवैलक्षम्यज्ञानस्यानुत्पत्तौ। सा-- इच्छा । कर्मभिः-- यज्ञादिभिः। न साध्या-- विषयवैलक्षण्यज्ञानमन्तरा कर्मभिर्वेदनेच्छा नोत्पादयितुं शक्येत्यर्थः। किञ्च जिज्ञासां प्राप्तुमिच्छोस्तज्ज्ञानं पुरैव इष्टं नन भवति-- जिज्ञासाप्राप्त्यर्थं  कर्मानुतिष्टितः पुरुषस्य कर्मानुष्ठानसाध्येच्छाविषयभूतं  ज्ञानं कर्मानुष्ठानात्पूर्वमेव इष्टं नभवतीति न। इष्टमेव भवति। फलेच्छाभावे साधनाप्रवृत्त्या ज्ञानेच्छाविषयकेच्छायास्सिद्धत्वात् तदैवेच्छाविषयभूतं ज्ञानमपि इच्छाविषयभूतमिति कर्मानुष्ठानात्पूर्वमेव ज्ञानेच्छावश्यकीति न तदर्थं कर्मानुष्ठेयमित्यर्थः।।
	15. नन्वित्यादि	। ननु-- पुनराक्षिप्यते। अत्र-- ' तमेतं वेदानुवचनेन ब्राह्मणा विविदिषन्ति यज्ञेन दानेन ' इत्यादिवाक्ये। इच्छानुवृत्तिं प्रति-- यज्ञेन विविदिषन्तीत्यनेन इच्छानुवृत्तिंप्रति पुनः पुनर्वेदनेच्छानुवृत्तिसिद्ध्यर्थं। इदं कर्म विहितं योज्यम्-- इदं यज्ञादिकर्म विहितमिति योज्यम्। अयमाशयः-- पूर्वं सामान्यतो ज्ञानं तेनेच्छा इच्छातः कर्मानुष्ठानं कर्मानुष्ठानात् पुर्विशेषत इच्छा तस्मादुत्तरोत्तरमिच्छाज्ञानानुवृत्तिरित्येवमिच्छानुवृत्त्यर्थं कर्मविधानं न पुनः पूर्वेच्छां प्रतीति। ततः किम्-- तावताकिमभइमतं लभ्यते। प्रत्युत सिद्धान्तविरोध एवेत्यर्थः। इदं हृदयम्-- यावज्जीवमिच्छानुवृत्तिं प्रति कर्मानुष्ठामिति योज्यञ्चेत् तर्हि विविदिषार्थस्य कर्मणो नित्यानुवृत्तत्वात् अनुष्ठेयस्य कर्मणस्स्वरूपप्रतिपत्त्यर्थं कर्मविचारस्यैव पूर्ववृत्तत्वं सिद्धिं स्वसिद्धान्तविरोध इति। इच्छार्थमुदितं 
धीविशेषप्रयजननं तावता वारितं न स्यात्-- किञ्च इच्छाया विषयवैलक्षम्यज्ञानायत्तत्वात् इच्छार्थमुक्तं ज्ञानविशेषजननं तावता इच्छानुवृत्तिं प्रति कर्मेति कल्पनामात्रेण वारितं न भवेत्। इच्छार्थं तादृशज्ञानपरम्परैव सिध्यति नतु पुनः कर्मैवाव्यवधानेनेच्छाहेतुरिति सिध्यतीति भावः। ज्ञानार्थं विविधं कर्म विध्यन्तरं तेऽपि नापलापक्षमम्-- ज्ञानोत्पत्त्यर्थं नानाविधं ' क्रियावानेष ब्रह्मविदां वरिष्ठः ' 'कषायैः कर्मभिः पक्वे ततो ज्ञानं प्रवर्तते ' ' कर्मणैव हि संसिद्धिमास्थिता जनकादयः ' 'इयाज सोऽपि सुबहून् यज्ञान् ज्ञानव्यपाश्रयः' इत्यादिरूपं कर्मणो ज्ञानार्थविध्यन्तरं जगदपलापसमर्थस्य तेऽपि न दुरर्थकल्पनया अपलपितुं योग्यम्। अतस्तु-- उक्तोपपादनात्। निध्यानन्यायतः-- यथा
 'निदिध्यासितव्यः ' इति ध्याने सन्प्रयोगो विधेयस्य ज्ञानस्येष्टतमाह नपुनरिच्छाया विधेयत्वं तद्वदित्यर्थः। सन्प्रयोगः-- 'विविदिषन्ति ' इतीच्छार्थकसन्प्रत्ययप्रयोगः। विधेयेष्टतामनुवदति-- विधेयस्य वेदनस्येष्टतां आनन्दरूपब्रह्मविषयकत्वेन स्वस्यापि सुखरूपत्वादेष्टव्यतां प्रतिपाद्य सार्थक्यमनुभवति। नपुनरिच्छाया विधेयत्वं वदति तस्या ज्ञानविशेषं विना कर्मासाध्यत्वादिति भावः।।
3.4.6
	16. यज्ञादीत्यादि। यज्ञादिव्यापृतत्वात्-- यज्ञादीनां गृहस्थधर्मतया तेषु प्रवृत्तिरूपेषु सर्वदा गृहस्थस्य प्रवृत्तकरणत्वात्। सर्वकालम्-- सर्वस्मिन्नपि काले। अनिभृतकरणे-- अनिश्चलेन्द्रिये। गृहस्थे-- गार्हस्थ्यधर्मानुष्ठातर्यधिकारिणि। शान्त्यादीनामयोगात्-- निखिलकरणव्यापारोपरमरूपाणां शमदमादीनामशक्यानुष्ठानत्वात्। ते-- शमादयो गुणाः। तदितरविषयाः-- गृहस्थेतरयत्यादिविषयतया नेयाः। इत्ययुक्तम्-- इति शङ्कनमसाधु। प्रव्रज्यादिस्थितानामपि-- प्रव्रज्या सन्यासः आदिशब्देन वानप्रस्थ्यमुच्यते। तन्निष्ठानां यतिवनिप्रमुखानामपि। तदुपधिकानेकधर्मप्रवृत्तेः-- तत्तदाश्रमोचितेषु सन्ध्यावन्दन दण्डपात्रशिक्यकषायकन्थादिमात्राधारणभैक्षाचरणप्रमुखेषु बहुषु स्वस्वाश्रमधर्मेषु शमादिविरोधिषु प्रवृत्तेर्दर्शनात्। तत्सर्वं सह्यते चेत्-- तत्सर्वं प्रवृत्तिरूपतया शमादिविरोधिभूतमपि विहितत्वाच्छमादीन् तद्व्यतिरिक्तविषयतया व्यवस्थाप्य सह्यते चेदङ्गीक्रियते यदि। तदपि-- गृहस्थाश्रमकर्मापि। सह-- विहितत्वादत्याज्यत्वाच्च शमादीन् तदतिरिक्तविषयतयापि व्यवस्थाप्य सहस्व अङ्गीकुर्वित्यर्थः। अत्र फलाद्युज़्झनञ्च तुल्यम्-- अत्र गृहस्थाश्रमे फलसङ्गकर्तृत्वादित्यागपूर्वककर्मानुष्ठानादिकं यत्याश्रमतुल्यमेव। फलसङ्गकर्तृत्वादित्यागस्य सर्वमुमुक्षुजनसाधारणत्वात् न तस्य यत्याश्रमे विशेषोऽस्तीति शमादीनां विहितव्यतिरिक्तविषयतया व्यवस्थापनेन न यतिषु विशेषइति भावः। अत्र सहेति परस्मैपदित्वमनुदात्तेत्त्वप्रयुक्तस्यात्मनेपदस्यानित्यत्वात्। चक्षिङ इकारस्यानुदात्तत्वेऽपि ङित्करणादनुदात्तेत्त्वप्रयुक्तमात्मनेपदमनित्यमिति ज्ञाप्यते।।
	17. प्रज्ञातस्वापराधा इत्यादि। प्रज्ञातस्वापराधाः -- प्रज्ञतास्स्वकृतापराधा यैस्ते प्रज्ञातस्वापराधासेवकाः। अनुतपने -- पश्चात्तापे जाते सति। लोकसिद्धैः -- एतैरेतैः प्रभुस्सन्तुष्यतीति लोकतस्सिद्धैरवगतैः। आत्मार्हैः उपायैः -- तदिष्टपुष्पफलादिसमर्पणस्तुतिकरणाद्युपायैः। प्रभुम् -- अनुग्रहे निग्रहे च समर्थं दयालुं स्वामिनम्। अर्चयन्तः -- आराधयनत्स्सन्तः। क्रशमितरूपः -- क्रमेण किञ्चित्कालसेवाक्रमेण शमितकोपास्सन्तः। तस्य -- प्रभोः। सेवाम् -- कैङ्कर्यम्। लभन्ते।इत्थम् -- उर्कराजसेवकन्यायेन। नः -- चेतानामस्माकम्। शास्रसिद्धैः -- 'तस्माच्छास्त्रं प्रमाणं ते कार्याकार्यव्यवस्थितौ' इत्यादिवचनेन शास्त्रैकमसधिगतैः। इदम् -- कर्तव्यम्। अनिदम् -- अकर्तव्यम्।
इति -- एवङ्क्रमेण। स्वाधिकारैः -- स्वस्वयोग्यताभिः। विभक्तैः -- इमे धर्मा ब्राह्मणस्य इमे धर्माः क्षत्रियस्य इमे ब्रह्मचारिणः इणे गृहस्थस्य इत्यादिरीत्या प्रतिवर्णं प्रयाश्रमञ्च व्यवस्थापितैः कर्मभिः। निष्प्रत्यूहः -- विनृत्तस्वविरोधिभूतहृदयकालुष्यः। निरुपाधिसुहृदश्श्रीधरस्य प्रसादः -- 'सुहृदं सर्वभूतानाम्' इति सर्वभूतसुहृदः कारुण्यादसन्धुक्षणविचक्षणां निखिललोकमातरं सदा वक्षसि वहतः पुरुषोत्तमस्य प्रसादः। अधिगम्यः -- प्रथमं सम्पादनीयः। तस्मिन् सिद्धे 'किमलभ्यं भगवति प्रसन्ने 
श्रीनिकेतने' इत्युक्तरीत्या सर्वं सिध्यतीति भावः।।
	*3.4.7.
	18. आहास्येत्यादि।प्राणविद्यामधिकर्तुः -- प्राणविद्यानिष्ठस्य। वचनात् -- 'न ह वा एवंविदि किञ्चनानन्नं भवति' इति सर्वान्नानुमतिवचनात्।आहारस्य व्यवस्था -- श्रोत्रियान्नस्य भक्षणीयत्वं शूद्राभिशस्ताद्यन्नस्यानदनीयत्वमित्यादिरूपो जात्याश्रयनिमित्तादिदुष्टादुष्टान्नाभक्षणव्यवस्था न भवति। कुत इति चेत् सामान्यस्थो निषेधः -- सामान्यधर्मसम्बद्धो ' न हिंस्यात्सर्वा भूतानि' इत्येवमादिरूपो निषेधः। बलवति विधौ -- अनन्यथासिद्धए 'अग्नीषोमीयं पशुमालभेत'इत्यादि विशेषविधौ सति। संकुचेद्धि -- विशेषविधइविषयमपहाय तदन्यविषयमात्र एव व्यवतिष्ठेत हि। तथा च  'आहारशुद्धौ सत्त्वशुद्धिः' इत्यादिसामान्यनिषेध उदाहृतप्राविद्यानिष्ठविषयसर्वान्नानुमतिवचनात् तद्विषयचमपहाय अन्यविषय ए सङंकुचितस्तिष्ठतु, प्राणविद्यानिष्ठः सर्वान्नीनोऽपि न दुष्यतु। इति अयुक्तम् -- इति यत् शङ्कनं तन्न युक्तम्। अनुमतिवचनं अङ्गत्वेनाविधेः प्राणभङ्गप्रसङ्गे स्यात् -- प्राणविद्यायां सर्वान्नभक्षणानुमतिवचनं विद्याङ्गत्वेन विधानाभावात् प्राणात्ययप्रसङ्गदशाविषयमेव स्यात्। प्राणनिष्ठात् अधिकमहिमनि ब्रह्मनिष्ठे -- प्राणविद्यानिष्ठपुरुषापेक्षया अधिकमाहात्म्यशालिनि ब्रह्मविद्यानिष्ठे। उपस्तौ  हि -- प्रसिद्धम्। एतत् -- प्राणात्ययप्रसङ्गदशायामेव अनन्नभक्षणम्।पश्य --'मठचीहतेषु' इत्यादिच्छान्दोग्यस्थोषस्त्युषाख्यानपर्यालोचनयावगच्छेत्यर्थः।।
	*3.4.8.
	19. वर्णादेरित्यादि।वर्णादेः कर्मणाम् -- वर्णाश्रमसम्बन्धिनां सन्ध्यावन्दनाग्रनिहोत्रादिकर्मणाम्।ब्रह्मविद्याङ्गभावः -- ब्रह्मविद्याङ्गत्वम्।श्रुतिभिरभिदधे  हि -- 'तमेवं वेदानुवचनेन ब्राह्मणा विविदिषन्ति यज्ञेन दानेन' इत्यादिश्रुतिभिरुक्तं हि।तस्मात् -- कारणात्।अब्रह्मनिष्ठे --ब्रम्हविद्याशून्येकेवलाधिकारिणि।तदननुसरणात् -- ब्रह्मविद्याङ्गभूतकर्माननुसरणात्। स्वैरतैवास्तु -- कर्मविधिपारतन्त्र्याभावेन यथेच्छवर्तनमेव भवतु। तथावर्तनेऽपि तस्य प्राश्चित्तमनुष्ठेयं मा भूदिति भावः।मैवम् - एवं मा शङ्किष्ठाः। तदुचितविनियुक्त्यन्यभावानुसारात् नित्यत्वस्यापि सिद्धेः -- एवं हि तान्त्रिकमर्यादा, .यानि कर्माण्येकत्र विनियुज्यन्ते तान्यन्यत्रापि विनियुक्तानि चेत् विनियोगपृथक्त्वादेवोभयत्रान्वयसिद्धिरिति।अतस्तत्तत्कर्मोचतविनियोगान्तरानुसारात् तेषआं कर्माणां विद्याङ्गत्वं विनापि नित्यानुष्ठेयत्वसिद्धेः। इह परविन्नित्यवर्गेऽपि -- अस्मिन् ब्रह्मवित्सम्बन्धिनित्यकर्मवर्गेऽपि। काम्याग्निहोत्रादिवत् --काम्याग्निहोत्रादिभिस्तुल्यम्। यथा स्वर्गादिफलसाधनं वर्णाश्रमशेषभूतञ्चा्गनिहोत्रदर्शपूर्णमासादिकं देशकालाद्यैक्येन पृथगनुष्ठानानर्हतया फलार्थमनुष्ठीयमानमपि नित्यानुष्ठानसिद्धिमपि करोति तथेत्यर्थः। तन्त्रं योज्यम् -- एकवारानुष्ठानेनैव उभयानुष्ठानसिद्धिहेतुत्वं पर्यालोचनीयम्। तथाचाचार्यकारिका --
	'नित्यकाम्य्सवरूपैक्ये विनियोगपृथक्त्वतः। फलार्थं क्रियमाणेऽपि नित्यं भवति तन्त्रतः।।' इति।
	*3.4.9.
	20. दारालाभ इत्यादि।	दारालाभे विरक्तेर्म्रदिमनि च - पाणिगृहीतदाराणां मरणे धनाद्यभावाद्दारान्तरालाभे विरक्तेः प्रव्रज्याधिकारभूतवैराग्यस्य म्रदिमनि च दार्ढ्याभावे च सति।आश्रमानन्तरेण यो भवेत् --आश्रमशून्यतया यो वर्तेत। वनिश्शेषधर्मत्यजि तस्मिन् - साकल्येन धर्मान् अग्निहोत्रयज्ञादिकान् त्यक्तवति तस्मिन् विधुरे।ब्रह्मविद्या कथं भवतु -- 'सर्वापेक्षा च' इत्यादिना यज्ञाद्यङ्गिका ब्रह्मविद्या कथं सम्भवेत्।इति चेन्न -- इति शङ्क्यते चेत्तन्नयुक्तम्।गुणनियतियुतैः -- फलसङ्गस्वतन्त्रकर्तृत्वादित्यागरूपगुणनियतिगुणैः।सामान्यैः -- साधारणैः। वर्णधर्मैः -- सत्यवचनजपोपवासदेवतापूजनादिभिर्विधुरस्यापि सम्भावितैर्वर्णधर्मैः। सा -- ब्रह्मविद्या। तत्रापि -- विधुरेऽपि।साङ्गा हि -- अङ्गयुक्ततया प्रसिद्धा। न तु लुप्ताङ्गेत्यर्थः। एतत् -- आश्रमशून्यत्वेऽपि सम्भावितवर्णधर्माङ्गकं ब्रह्मविद्यानुष्ठानम्।भीष्मादौ -- भीष्मसंवर्तरैक्वप्रभृतिब्रह्मविज्जने।दृष्टम् -- 
भारतादिप्रमाणैरवगतम्।वृषले तु गत्यभावादभावो भवति -- शूद्राधिकारिविषये तु गत्यभावात् वेदाध्ययनादिनिषेधेन विद्यासम्भवकल्पकप्रमाणाभावेन च ब्रह्मविद्याया अभावो भवति। अनुष्ठानाभावोऽङ्गीकृतो भवतीत्यर्थः।।
	*3.4.10.
	21. आरूढ इत्यादि।यः -- पुरुषः। नैष्ठिकादित्रयम् --नैष्ठिक्यवानप्रस्त्थ्यपारिव्रज्याश्रमेष्वन्यतमम्।आरूढः -- आश्रितः।अथ - तत्तदाश्रमपरिग्रहानन्तरम्। तत्परावर्तनात् -- तेषामाश्रमाणां परावर्तनात् विसर्जनात्।पतितः -- वैदिकमार्गात् प्रच्युतः।तत्रापि -- तस्मिन्नधिकारिण्यपि।तद्दशार्हैः -- तादृशदशायोग्यैः । स्वधर्मैः-- उपवासहरिकीर्तनादिभिस्तदनुगुणधर्मैः।सहकृता -- कृतोपकारा अङ्गवतीत्यर्थः।ब्रह्मविद्या भवतु -- अनुष्ठीयतामित्यर्थः।मैवम् -- एवं मा शङ्किष्ठाः।यद्यपि इदमुपपतनमभीच्छन्ति -- पक्षभेदेन इदं नैष्ठिक्याद्याश्रमपरावर्तनं उपपातकं केचिदभिच्छन्ति।नतु महापातकम्।अनेकं सर्वार्हं कीर्तनाद्यं शोधकञ्चास्ति -- अनेकवइधं सर्वार्हं आचण़्डालमखिलार्तजनयोग्यं हरकीर्तनस्मरणनमस्करणादिकं पापनिवर्तक़ञ्चास्ति।तदपि -- तथापि। तादृङ्निषेधात् -- 
             "आरूढो नैष्ठिकं धर्मं यस्तु प्रच्यवते द्विजः।
             प्रायश्चित्तं न पश्यामि येन शुध्येत्स आत्महा।।"
इति प्रायश्चित्तनिषेधात्। एषः -- नैष्ठिक्यादिभ्रष्टः।तदुचितो न -- ब्रह्मविद्यानुष्ठानयोग्यो न भवतीत्यर्थः।।
	22. प्रायश्चित्तमित्यादि।उपपतनमहापातोयर्ब्रह्मयोगं प्रायश्चितंत वदन्ति हि -- उपपातमहापातकयोर्ब्रह्मध्यानमेव प्रायश्चित्तं स्मर्तारो वदन्ति।योगिनां प्रमादात् पाते प्राप्ते मुनयोयोगमेव प्रायश्चित्तं विदधति ---किञ्च योगिनामनवधानेन पातकसम्भवे मुनयो योगमेव प्रायश्चित्तं वदन्ति। तस्मात् आरूढपातेऽपि अधिकृतिरिति च  -- तस्मात् कारणात् नैष्ठिक्याद्यारूढस्य तत्परावर्तनाजनितापातेऽपि प्रायश्चित्तात् ब्रह्मविद्यायामधिकारोऽस्त्वितीदं शङ्कनं न युक्तम्।शास्त्रं अचोदनीयं हि --शास्त्रगतिरपर्यनुयोज्या खलु। तथा च यथा शास्रोणोच्यते तत्तथैवाङ्गीकार्यम्।यावज्जीवं तु तन्निष्कृतिरिति नियमस्सूत्रकाराद्यभीष्टः -- यावज्जीवं तन्निषअकृतिर्भगवदनुसन्धानादिरूपा कर्तव्येति नियमः आश्रमच्युतानां निर्बन्धः सूत्रकारस्मृतिकाराणामभिमतः।।
	23. यो बालमित्यादि।यो बालं हन्ति -- यश्शिशुं मारयति।यस्स्त्रीं --हन्ति।यश्च शरणमुपगतं शरणागतं च हन्ति।यो वा कृतघ्नः -- कृतमुपकारं विस्मरति।इमान् -- बालघ्नादीन्।प्रायश्चित्तं -- तत्तत्पापानुगुणप्रतिपदोक्तप्रायश्चित्तैः।विशुद्धानपि -- विशोधितपापानपि।साधुसंसृष्ट्यनर्हान् -- साधूनां संवासभाषणश्राद्धनिमन्त्रमार्त्विज्यदानप्रतिग्रहविद्यादानादिसंसर्गानर्हान्।मुनयो जगदुः।तस्मात् , स्मृत्याचारानुसारात् -- स्मृत्याचारयोरनुसारात्।इह च -- आश्रमच्युतविषये च। सूत्रकारैः। इयं गतिः -- प्रायश्चित्ताभावः, प्रायश्चित्तकरणेऽपि विद्याधइकाराभाव इत्येषा गतिः। दर्शिता -- प्रतिपादिता।नः -- शास्त्रपरतन्त्राणामस्माकम्।शास्त्रम् -- इदं कुरु इदं मा कुरु इत्यादिविधिनिषेधरूपं शास्त्रम्।शासनीयं 
भवति यदि -- अस्मदिच्छानुसारेण शिक्षणीयं भवेद्यदि। तदा धर्मसेतुस्सम्प्लुतः -- धर्ममर्यादा विध्वंसितैव भवेदिति। तस्माद्यथाशास्त्रमवस्थेयं शास्त्रपरतन्त्रैरिति भावः।।
	24. ब्रह्मांशत्व इत्यादि। ब्रह्मांशत्वे समाने -- ब्रह्मविशेषणत्वे तुल्येऽपि।गुणविषमतया --सत्त्वरजस्तमोगुणवैषम्येण।शुद्ध्यशुद्धिस्वभावैः -- शुद्धिस्वभावैरशुद्धिस्वभावैश्च। सत्त्वगुणातिशय प्रयुक्तः प्रेक्षणादिस्वरूपयोग्यताविशेषश्शुद्धिः तमोगुणातिशयप्रयुक्तः प्रेक्षणाद्ययोग्यताविशेषोऽशुद्धिः। तद्धर्मकैरित्यर्थः। वस्तुतस्तु सत्त्वगुणातिशयश्शुद्धिः तमोगुणातिशयोष़शुद्धिः। तथा च स्मृतिः -- 'तमश्शूद्रे रजः क्षत्रे ब्राह्मणे सत्त्वमुत्तमम्' इति। उत्तमं अधिकभागविशिष्टं तमश्शूद्रे तथा उत्तमं रजः क्षत्रे क्षत्रिये 
तथैवाधिकभागविशिष्टं सत्त्वं ब्राह्मण इत्यर्थः। तत्तच्छीरर इति फलितम्। देहैः -- ब्राह्मणचण्डालादिशरीरैः।योगात् --सम्बन्धात्।प्रेक्षणस्पर्शनादेः -- आदिशब्देन सम्भाषणसहवासादिकं ग्राह्यम्। तादृशकार्यवर्गस्य।अनुज्ञा --करणे दोषाभावपर्यन्तोऽङ्गीकारः।परिहरणमपि --करणे दोषतत्परिहारकस्नानादिविधिपर्यन्तो निषेधः। भवतीति शेषः। शास्त्रप्रतिपादितं भवतीत्यर्थः। इत्येवं प्राक् सूत्रितम् -- 'अनुज्ञापरहारौ देहसम्बन्धाज्ज्योतिरादिवत् ' इति सूत्रेण प्रत्यपादि।इह -- अस्मिन्पादे।पुनः, विविधालेपकक्षोभशान्त्यै -- विविधाः मृषावादिमतनचनविष्णुभक्तिनटनादिवेषभेदेन वैविध्यमानो ये अलेपकाः वैदिकधर्मसम्बन्धशून्याः तत्कर्तृकक्षोभः ज्ञानिनां वर्णाश्रमधर्मत्याग एव कार्यः अज्ञानामेव तादचरणम् ' इत्यादिप्रलापैस्साधुजनमनस्सन्देहापादनम्, तस्य शान्त्यै निवर्तनाय। सम्यक् -- यथावस्थित स्वभावेन। ज्ञात्मानोऽपि -- स्वात्मपरमात्मज्ञानपूर्वकं स्वाधिकारानुरूपविद्यानिष्ठस्याप्यिकारिणः। प्रेक्षणस्पर्शनादेरनुज्ञापरिहरणमपि -- प्रेक्षणस्पर्शनाद्यनुज्ञातत्परिहरणञअचोक्तरूपम्।स्वतनुमुचिताचारतः -- स्वस्वशरीरगतब्राह्मणत्वक्षत्रियत्ववैश्यत्वब्रह्मचारित्वगृहित्वववनित्ययतित्वरूपवर्णाश्रमनुगुणाचारकर्तव्यताप्रतिपादनेन। प्रत्यबोधि -- प्रत्यभ्यज्ञाप्यतेत्यर्थः। प्रत्यभिज्ञापयामासेति वार्थः। प्रथमपक्षे सूत्रकारेणेत्यध्याहारः। अस्मिन्पक्षे सूत्रकार इति शेषः। बुधधातोर्लुङि कर्तर्यपि चिणान्तादबोधीति रूपमुपपद्यते।। 
	25.  उद्गीथादावित्यादि।अत्र उद्गथादौ। उपास्तिः -- रसतमत्वाद्यापासना।फलिना -- फलभाजा।यज्वनैव -- यजमानेनैव।शक्या -- कर्तुं शक्या।भवति हि। तस्मात् असौ --उद्गीथोपासना।तत्कर्तृका -- यजमानकर्तृका भवतु। गोदोहनेनापां प्रणयनं तु ऋत्विक्कर्तृकतया यजमानेन न कर्तुं शक्यम्, उद्गातृकर्तृकस्याप्युद्गीथस्योपासनं यजमानेन कर्तुं शक्यत इति 'शास्त्रफलं प्रयोक्तरि' इति न्यायस्य नात्रापवाद इति भावः। इति यदि न --एवं शङ्क्यते चेत् तन्न युक्तम्।परिक्रीतकर्माश्रत्वात् -- परिक्रीतो दक्षिणादानेन क्रीतो यः ऋत्विक् यत्कर्म उद्गीथप्रयोगरूपं तदाश्रयत्वात् तद्विषयक्तवादुसानस्य।अन्ये गुणफलविधयः -- गोदोहनप्रयोगादीनि पश्वादिफलान्तरार्थानि कार्याणि।यथा -- यथा ऋत्विक्कर्तृकाणि तथा।ऋत्विक्साध्या -- ऋत्विक्कर्तृकैवेत्यर्थः। एवम् -- ऋत्विक्कर्तृकतया।एषा --उद्गीथोपासना।अनूद्यते  च -- 'यदेव विद्यया करोति श्रद्धयोपनिषदा तदेव वीर्यवत्तरं भवति' इति श्रुत्या 'विद्यया करोति' इति सहपठितविद्याकर्तृत्वमपि विद्याश्रयोद्गीथकर्तुरेवेति प्रतिपाद्यते च। शक्यत्वमुपाधिर्न हि -- शक्यत्वमात्रस्य न नियामकत्वमित्यर्थः। तथा सति सर्वस्यापि यज्ञयकर्मणस्सर्वऋत्विक्कर्तृकत्वप्रसङ्गात्। अतो यथाविधानमनुष्ठेयमित्यर्थः। स्वामिभृत्यक्रमेण -स्वामिना कर्तव्यं सर्वं कार्यं यथा भृत्यः करोति तन्न्यायेन।विधइबलनियतेः -- उदाहृतविधिंचोदनाबलेन ऋत्विक्कर्तृकत्वनियमात्। ऋत्विक्साध्येति पूर्वेणान्वयः।।
	*3.4.11.
	26. मन्तव्यत्व इत्यादि।	मन्तव्यत्वे श्रुते सति -- मननसम्पादनस्य 'श्रोतव्यो मन्तव्यः' इत्यादिश्रुतिसिद्धत्वेऽपि। अथ मुनिरिति वाक् तस्य अनुवादोऽस्तु -- 'तस्माद्ब्राह्मण पाण्डित्यं निर्विद्य बाल्येन तिष्ठासेत् बाल्यं च पाण्डित्यञ्च निर्विद्याथ मुनिः' इत्यत्र 'अथ मुनिः' इति वचनं तस्य मन्तव्य इत्युक्तस्य मननस्य अनुवादरूपं भवतु। पूर्वं विहितस्य पुनर्विधानायोगादिति भावः। अत्र -- अस्मिन्वाक्ये।कश्चिद्विधिर्न दृष्टो हि --मुनिस्स्यात् इति कश्चिद्विधिर्न दृश्यते हि इत्यर्थः।इति न -- इति शङ्कनं न युक्तम्।पुरः -- मुनित्वकथनात्पूर्वम्।पण्डितत्वस्य -- ऊहापोहार्हप्रतिभावत्त्वरूपस्य पण्डितत्वस्य।लब्धेः -- लाभात्।श्रवणप्रतिष्ठार्थयुक्तुचिन्तनरूपमननात् मसधिकस्य ऊबापोहक्षमप्रतिभावत्त्वरूपपण्डितत्वस्य 'अथ मुनिः' इत्यतः पूर्वं कथनात् तत उपरि कथ्यमानमिदं मौनं श्रवणप्रतिष्ठापकमननादन्यदेव सहकारिविशेशलभ्यं सहकार्यन्तरमित्यवगन्तव्यमिति भावः। श्रवणमननतोऽनन्तरं पण्जितत्वं ऊहापोहार्हता हि -- श्रवणमननानन्तरं श्रूयमाणं पण्डितत्वं 'ऊबापोहक्षमा बुद्धिः पण्डा तद्वान् हि पण्डितः' इत्यादिप्रसिद्ध्योहापोहक्षमप्रतिभाविशेषरूपमेव 
हि।मानख्यातिः प्रकृष्टे मनने -- मौनत्व प्रसिद्धिः श्रवणप्रतिष्ठापकमननाद्विलक्षणे पाण्डित्यानन्तरभाविनि निरतिशयमनने। इति ---हेतोः।एषा।विभौ -- परमात्मनि विषये। धारणाद्युक्तिः - धारणाध्यानाख्यं समाधइपूर्वाङ्गद्वयमेव 'अथ मुनिः' इति विधीयत इत्यर्थः।।
	*3.4.12.
	27.शिष्टमित्यादि विदुषो बाल्येन तिष्ठासनमपि शिष्टम् -- ब्रह्मविदः 'पाण्डित्यं निर्विद्य बाल्येन तिष्ठासेत्'इति श्रुत्या बाल्येनावस्थानं विहितम्। तत्र बालस्य भावस्तु भर्तुं न सुशक इति -- बालत्वं नान्येन भर्तुं सुशकम्,अन्यधर्माणामन्येन धर्तुमशक्यत्वादिति हेतोः।तत् बालकृत्यमस्तु --बाल्यं कामचारवादभक्षणरूपं बालकृत्यमस्तु।ततः किमिति चेत् अस्य स्वैरिता -- अस्य ब्रह्मविदः स्वच्छन्दता विधिपारतन्त्र्यं विना यथेच्छं वर्तनं स्यात्। इति चेन्न -- इति शङ्क्यत चेत्तन्न युक्तम्।नाविरत इति वचः --'नाविरतो दुश्चरितात्' इति श्रुतिवाक्यम्।अमुम् -- ब्रह्मविदम्।दुश्चरित्रात् -- अकृत्यकरणकृत्याकरणरूपात् दुश्चरित्रात्। सन्निरुन्धे हि-- निवर्तयति किल। ' नाविरतः ' इत्यादिश्रुत्या ब्रह्मविदस्स्वच्छन्दवर्तनस्य निषिद्धत्वादित्यर्थः। अइतः। असौ स्वं माहात्म्यं निगूहेत्-- अतोऽसौ ब्रह्मवित् स्वकीयं माहात्म्यं ब्रह्मनिष्ठाप्रयुक्तं महान्तमनुभावं गोपायेत् बहिर्न प्रकाशयेत्। इति मुनिविहिते बाल्यविध्याशयस्स्यात्-- एवं रीत्या ' जडोन्मत्तादिवत्तिष्ठेत् ' इत्यादिमहर्षिविहिते ब्रह्मविदो जडोन्मत्तादिरीत्या वर्तनेन स्वमाहात्म्याप्रकाशने ' बाल्येन तिष्ठासेत् ' इति बाल्यविधेस्तात्पर्यं भवेत्। तथा च बालस्य यत् स्वमाहात्म्यानाविष्करणं तदुपाददानो विद्वांस्तिष्ठेदिति बाल्यविधेर्हृदयमिति भावः।।
 *3.4.13.
	28. भोगार्थेत्यादि। भोगार्थोपासनानाम्-- ऐहिकफलार्थोपासनानाम्। स्वजनकसुकृतैः स्वोत्पादकसुकृतविशेषैः। तत्क्षणादेव। उद्भवः-- उत्पत्तिः स्यात्। स्वर्गादिस्तु--- अग्निहोत्रदर्शपूर्णमासादिफलभूतस्स्वर्गादिस्तु। अत्र  देहे न घटते-- अस्मिन्देहे नानुभोक्तुं शक्यते। अतस्तस्याधुना लाभो मा भूत्। इह तु-- ऐहिकफलोपासनोत्पत्तिविषये तु। स्वान्तशुद्ध्या उपपत्तिः-- चित्तशुद्धिमात्रेणोपासनोत्पत्तेरुपपत्तिः। ततः-- चित्तशुद्धिमात्रेण तदुत्पत्तेरुपपत्तेः। स्नानप्रायत्यनीतिः-- स्नानानन्तरमेव यथा प्रायत्वं प्रयतभावश्शुद्धिरुत्पद्यते तद्वत् उत्पादककर्मानन्तरक्षण एवैहिकफलोपासनोत्पत्तिर्भवतु। इति न-- इति शङ्कनं न युक्तम्। पुरो विघ्नसम्भावनोक्तेः-- निष्पत्तेः पूर्वं विघ्नसम्भावनायाः 'श्रेयांसि बहुविघ्नानि ' इत्यादिभिरुक्तत्वात्। सगुणविरचितेऽपि-- सगुणतया अविकलाङ्गतया विरचितेऽपि अनुष्ठितेऽपि। कारीर्यादौ---वंशाङ्कुरहोम्यद्रव्यके वृष्टिफलके इष्टिविशेषे । तदर्हैः-- अत्यन्तप्रबलैस्तत्प्रतिबन्धार्हैः कर्मभिः। कदाचित् विघ्नोऽस्ति-- फलविलम्बो दृश्यते। अतस्तत्क्षण एवेति नियमो न। प्रतिबन्धकाभावे तत्क्षणएव तत्सत्त्वे तु तन्निवृत्त्यनन्तरमेवेत्यनियम इति भावः।।
* 3.4.14
	29. अस्वन्यत्रेत्यादि। अन्यत्र अन्तरायोऽस्तु-- अब्रह्मविदां विद्यानिष्पत्तिहेतुकर्मसु प्रतिबन्धस्स्यान्नाम अब्रह्मवित्कर्मणां दुर्बलत्वात्। सात्त्विकत्यागयुक्तम्-- फलसङ्गकर्तृत्वादित्यागयुक्तम्। निवृत्त्याह्वयम्-- निवृत्तिसंज्ञकम्। कर्म प्रबलतमं प्रोक्तम्-- गीतादिषु। इति-- एवं प्रबलत्वात्। इदं कर्म। सपदि-- तत्क्षण एव। ब्रह्मविद्यां विदध्यात्-- निष्पादयेत्। मैवम्-- एवं मा शङ्किष्ठाः। तस्मात्-- विद्यानिष्पादकान्निवृत्तिधर्मादपि। बलीयान् -- तदपि प्रतिबन्धुं शक्तः। परब्रह्मभक्तापराधोभवति यदि-- परब्रह्मणः परमपुरुषस्य भक्तानां विषये योऽपराधस्स सम्भवति चेत्। तच्छान्तौ-- तादृशपरब्रह्मभक्तापराधस्य क्षापणादिना निवृत्तौ सत्याम्। तत्प्रसूतिः-- र्विद्यानिष्पत्तिः। स नयदि-- परब्रह्मभक्तापराधो न सम्भवेच्चेत्। परोपास्तिलाभो झटिति स्यात्-- ब्रह्मविद्यानिष्पत्तिश्शीघ्रमेव स्यात्।।
	30. विद्यार्थत्वमित्यादि। क्रियाणाम्--कर्मणाम्। विद्यार्थत्वम्-- विद्यानिष्पादकत्वम्। विद्याङ्गत्वमिति यावत्। व्यभिचरणवशात्-- विद्यानिष्पादकक्रियानुष्ठानेऽपि 
विद्यानिष्पत्तिरूपकार्यादर्शनात् यो व्यतिरेकव्यभिचारस्तद्बलादित्यर्थः। न-- न सम्भवति। इति शङ्कापनुत्त्यै-- एवंरूपशङ्कानिरासाय। सर्वदा चतुर्णाम्-- चतुराश्रमिणामपि। प्रत्यूहानाम्-- विघ्नानाम्। प्रशमनम्-- निवारणम्। उचितम्-- अवश्यमनुष्ठेयम्। इति प्रसिद्ध्यै-- एवं निश्चयजननाय च। निष्प्रत्यूहस्य-- भागवतापचारादिप्रतिबन्धकशून्यस्य निवृत्त्याख्यधर्मस्य। सद्यः-- तत्क्षण एव। फलम्-- विद्यानिष्पत्तिरूपं फलम्। इति च सतां तोषहेतोः-- सन्तोषसम्पादनाय च। अमुष्मिन् पादान्ते-- तृतीयाध्यायचतुर्थपादान्ते। अनियमविषयौ-- विद्यानिष्पत्त्यनियमविषयकौ। अधिकारौ-- द्वे अधिकरणे 'ऐहिकमप्रस्तुतप्रतिबन्धे तद्दर्शनात् ''एवं मुक्तिपलानियमस्तदवस्थावधृतेस्तदवस्थावधृतेः ' इत्यधिकरणे इत्यर्थः। शास्त्रकर्त्रा-- सूत्रकारेण। न्यासिषाताम्-- विरचितावित्यर्थः।।
	31. प्रत्यूहस्येत्यादि। इह-- प्रकरणे। परवित्कर्मणाम्-- परविद्यानिष्ठसम्बन्धिनां कर्मणाम्। प्रत्यूहस्य-- प्रतिबन्धकस्य। प्रसङ्गः- प्रसक्तिः, विचारः। तद्विधूत्यै-- प्रत्यूहविधूननाय। क्षमः युक्त एव। प्रत्यूहज्ञानं विना तद्विधूननोपायमार्गणासम्भवादिति भावः। भोगार्थोपास्तिहेतुषु-- भोगार्थोपासननिर्वर्तकेषु कर्मसु। अयम्-- प्रत्यूहप्रसङ्गः। अत्र-- प्रकरणे। मुधा-- निरर्थकमेव। किमनुकथितः-- कुतः प्रतिपादितः। इति चेन्न-- इति शङ्क्यते चेत्तन्न युक्तम्। काम्ये-- काम्यकर्मणि। निर्विघ्नबुद्ध्या-- निर्विघ्नत्वज्ञानेन। मतिः-- अनुष्ठेयत्वबुद्धिः। पतति-- कस्यचिन्मन्दबुद्धेः प्रसरति। अतः-- कारणात्। तत्र-- काम्यकर्मणि। वैराग्यभूम्ने-- विघ्नबुद्ध्या वैराग्यातिशयाय। प्रथमतः काम्यकर्माणि नश्वरश्रुद्रफलानि विघानाश्च सन्तीति ज्ञानेन वैराग्यातशयलाभः। तत्प्रत्यूहप्रसक्तिः-- तेषां काम्यकर्मणां प्रत्यूहविचारण्। फलवती-- प्रयोजनवती भवति। विद्यार्थकाम्यं स्याच्च-- यद्वा विद्यार्थं यत्काम्यं कर्म तदत्र विवक्षितं स्यात्। तत्प्रत्यूहविचारस्तु परविद्यार्थ एव भवेदिति नासङ्कत्यमिति भावः।।
	32. एकं विद्येत्यादि। एकं विद्याश्रमार्थम्-- एकमेव कर्म विद्यार्थमाश्रमार्थञ्चेति। अयं 'विहितत्वाच्च ' इत्याद्यष्टमाधिकरणार्थः। विधुरमवियुतं विद्ययाहुः-- विधुरमपि युतं  विद्ययाहुरिति पाठद्वयम्। प्रथमे विधुरं दाररहितमपि विद्यया अवियुतं सेयुतमाहुरित्यर्थः। द्वितीये विधुरमपि मृतभार्यतया यज्ञाद्यनर्हमप्यधिकारिणं विद्यया युतं युक्तमाहुरित्यर्थः। वेदान्तिन इति शेषः। अयं 'अन्तराचापि ' इत्यादिनवमाधिकरणार्थः। च्युतं न-- नैष्ठिक्याद्याश्रमभ्रष्टं विद्यया युतं नाहुरिति। अयं 'तद्भूतस्य ' इत्यादिदशमाधिकरणार्थः। क्रत्वङ्गे दृष्टिः ऋत्विक्कृतिः-- क्रत्वङ्गेषूद्गीथतदवयवप्रणवादिषु रसतमत्वादिदृष्टिः ऋत्विक्कार्यं नतु यजमानकार्यमिति। अयं 'स्वामिनः' इत्याद्येकादशाधिकरणार्थः। अथध्यानसिद्ध्यै मुन्ता चोदिता-- अनन्तरं ध्यानसिद्धयै विहितब्रह्मोपासनरूपसमाधिसिद्ध्यर्तं मुनिता धारणारूपप्रकृष्टमनननिष्ठा विहितेति। अयं 'सहकार्यान्त-' ित्यादिद्वादशाधिकरणार्थः। बाल्यं शक्त्यादिगुप्तिः-- 'बाल्येन तिष्ठासेत् ' इति ब्रह्मविदो विहितं बाल्यं स्वशक्त्यानुभावगोपनं नतु स्वाच्छन्द्यमिति। अयं 'अनाविष्कुर्वन् ' इत्यादित्रयोदशाधिकरणार्थः। अन्यविद्या बलवदभिहतैः कर्मभिर्न-- अब्रह्मविद्या बलवत्प्रतिबन्धकविहतैः कर्मभिर्न निष्पद्यत इति। अयं 'ऐहिकम् ' इत्यादिचतुर्दशाधिकरणार्थः। तद्वत् मुक्त्यर्थविद्या स्वजनसुकृतैः-- अब्रह्मविद्यावदेव मोक्षार्था ब्रह्मविद्यापि प्रबलतमभागवतापचारादिप्रतिबन्धकरहितैः स्वजनककर्मभिर्निष्पद्यते अपचारसम्भवे तन्निवृत्त्यनन्तरमित्यनियम इति। अयं 'एवं मुक्तिफल' इत्यादिपञ्चदशाधिकरणार्थः। अत्र पादे-- अस्मिन् 'पुरुषार्थः ' इत्यादितृतीयाध्यायचतुर्थपादे। इति-- उक्तमर्थजातम्। उवाच-- प्रत्यपादयत्। सूत्रकार इति शेषः।।
	33. वाक्यार्थज्ञानेत्यादि। कतिचिन कुदृशो वाक्यार्थज्ञानमात्रं मुक्त्युपायं गृणन्ति-- कतिचिन मृषावादिप्रभृतयः कुदृशः  कुदृष्ट्यः वाक्यार्थज्ञानमात्रं प्रमाणतन्त्रमपुरुषतन्त्रं केवलवाक्यार्थज्ञानं मोक्षोपायं वदन्ति। एके ज्ञानं कर्म इति युग्मं करणमिति समुच्चित्य मन्यन्ते-- एके यादवप्रकाशमतस्थाः ज्ञानं कर्मेत्येवंरूपं युग्मं द्वन्द्वं करणं मुक्तिसाधनमिति समुच्चित्य परस्परमेकीकृत्य मन्यन्ते। अन्येकर्मप्राधान्यं निजगदुः-- अन्ये निरीश्वरमीमांसकाः कर्मप्राधान्यं विद्याङ्गकं कर्मैव 
पुरुषार्थसाधानमिति कर्मप्राधान्यं मन्यन्ते। अपरे मुक्तिमसाध्यामिच्छन्ति--  अपरे सांख्यादयो मुक्तिं असाध्यां पुरुषस्य नित्यमुक्तत्वात्सिद्धां इच्छन्ति अङ्गीकुर्वन्ति।ते सर्वेपि अत्र कर्माङ्गकभजनविधिस्थापनोक्त्या निरस्ताः -- ते सर्वेऽपि वादिनोऽस्मिन्पादे कर्माङ्गकस्य भजनस्य उपासनस्य विधिर्मुमुक्षउभिरनुष्ठानं तत्स्थापन्या उक्त्या सूत्रात्मिकया सूत्रकारवाचा निरस्ताः पराभूता इत्यर्थः।।
	34.य द्दुःखमित्यादि। यत् दुःखं वर्तते -- यत् दुखमिदानीमनुभूयमानतया वर्तते। तत् क्षणभिदुरतया स्वयत्नोपरोध्यं न -- तत् स्वयं क्षणिकतया स्वप्रयत्नेन विनाश्यं न भवति। अतीतार्थं च यत्नो न -- अतीतदुःखनिवृत्त्यर्थञ्च यत्नो न कार्यः।  स्वयमेव विनष्टत्वादिति भावः।हेतौ समग्रे -- भाविदुःखहेतौ समग्रे अविकले तिष्ठति सति। भावि च न सुपरिहरम् -- भाविदुःखं न सुपरिहरम्।भावित्वादिदानीमलब्स्वरूपत्वादेव भाविदुःखपरिहरणं न युक्तमिति च भावः। अनादिकालसिद्धेषु बहुषु पापेषु विद्यमानेषु कथमिदानीमलब्ध्स्वरूपं वा भाविदुःखं सुपरिहरमिति भावः। अतः -- सम्भावितत्रिविधदुःखनिवर्तनस्यासम्भवात्। दुःखात्यनतोपरोधे --दुःखसामान्यनिवृत्तिरूपेमोक्षे। करणविधिः -- उपायविधिः।व्यर्थः -- निष्फलः।इति अर्थरम्यम् --अर्धं श्रोत्रुसुखं अर्धं तु न रम्यम्। कृतानां प्रायश्चित्या परम् अकरणतो दुःखसामग्र्यपोहात् -- विद्यरम्भात्पूर्वं कृतानां पापानां प्रायश्चित्तरूपया ब्रह्मविद्यया नाशात् उत्तरं दुरितानां अकरणादनारम्भाच्च दुःखसामदग्र्या भाविदुःखकारणस्य अपोहात् निवर्तनात्। संसारानुवृत्तिर्निपुध्यत इति।।
	35.राजद्विष्टादीत्यादि। राजद्विष्टादि -- राजद्वेषादिकम्। सर्पाद्यपि -- सर्पवृश्चिकादीसंसर्गमपि। परिहरसि -- विसृजसि खलु। भाव्यनर्थपरिहाराय खल्विदमित्यर्थः। छत्रपूर्वम् -- छत्रादिकम्। बिभर्षि -- भाविवर्षादिपरिहाराय धारयसि। प्रायश्चित्ताप्रवृत्तौ -- सर्वदुः खमुत्पादयति। इति -- एवं निश्चत्य। इह -- सकलभाविदुःखहेतुपापप्रायश्चित्तरूपब्रह्मोपासने। एवमीहाम् -- तृतीयचतुर्थपादोक्ततक्रमेण एवमह्गकैवंरूपविद्यानुष्ठानोद्योगमपि। इच्छ --  अङ्गीकुरु। उत्प्रेक्षारूढभाव्यापजयशमनतः -- यद्यहं तूष्णीमेव स्यां तदा मम पराजयो भविष्यतीति आरूढो हुदयलग्नो भाव्यः उत्तरकालानुभाव्श्च योऽपजस्तच्छमनेन। खोक्तिसाफयमिच्छन् -- इदानीन्तनस्ववचनफलवत्तामङ्गीकुर्वम्। आबालतिर्यक् -- बालांसितरश्चश्चभिव्याष्यबालतिर्यक्पर्यन्तं सुलभाम्। भयचकितगतिञ्च -- भयेन सर्पवृश्चिकमृगशुनकादिनिमित्तभाव्यनर्थचिन्तनरूपेण चकितां स्स्वलनसंकोचनादिवैकृतयुक्तां  गर्तिं सञ्चरणं च। पश्यन् -- भाव्यनर्थपरिहारायैव इदं सर्वमेवमेभिः क्रियत इति निश्चन्वत्। इत्थम् -- उक्तार्थाङ्गीकारेण प्रयुक्तितशून्यतया वर्तितव्यामिति मत्वा। जोषं जुषख -- तूष्णीमास्स्व। अयुक्तमसन्दर्भञ्च वचो मा वदेत्यर्थः।।

	36. साध्यं वत्यादि। साध्यं वा साध्यं वा --  कार्यं वा कारणं  वा। स्वविहितविपथैः -- स्वालोचितदुर्मार्गैः। अयं तेषां दुर्मार्गः किं कारणाभिन्नमभिन्नं वा कार्यम्। भिन्नं चेत् तस्य तत् कार्यं न स्यात् ,नहि घटस्य पटः- कार्यम्। अभिन्नं चेत् तथापि  न कार्यम्, नहि घटस्य घट एव कार्यम्। भिन्नाभिन्नत्वं  त्वावाच्यमेव। तथा कुर्वत्कारणमकुर्वजद्वा उभयथापि न सम्भवति। यथाहुः -- कुर्वत्कार्यमकुर्वतद्व यत्किञ्चित्कारणं भवेत्। कुर्वञ्चेदनवस्थानमकुर्वत्त्वव्यवस्थितिः।। इति। किञ्च कारणशब्दार्थं एव निरूपयितुं न शक्यते। नियतपूर्वभावि कारणमिति निरुच्यते चेत् तत्किं सर्वापेक्षया नियतपूर्वंभावत्वम् -- तन्न अतिप्रसङ्कात्। कार्यांपेक्षया चेत् परस्पाश्रयदोषः, कार्यकारणयोरन्योन्यनिरूपकत्वादित्यादिः। दुर्निरूपं वदन्तः -- निरूपयितुमशक्यमिति वदन्तो बौद्धादयः। तद्वादे -- कार्यकारणभावभङ्गवादे। किं प्रवृत्ताः  - किंफलमुद्दिश्य प्रवृत्ताः । परवादिजयमुद्दिश्य प्रवृत्तश्चेत् वादपरवादिविजययोः  कार्यकारणभावस्तत एव सिद्ध इति न कार्यकारणभावबिभित्सा युक्ता। न किमपि फलमुद्दिश्येति चेत् नहि प्रयोजनमनुद्दिश्यानुन्मत्तः किञ्चित्कार्यं 
प्रति प्रवर्तत्। किञ्च अन्वहम् ---प्रतिदिनम्। भोजनार्दिंश्च -- भोजनसलिलपानादींश्च।  किमिति विदधाति - किं फलं भविष्यतीति मन्वानाः कुर्वन्तीत्यर्थः। क्षुत्तृष्णानिवृत्तितृप्त्यादिफलमुद्दिश्येति चेत् सिद्धस्तर्हि कार्यकारणभावः। फलमनुद्दिश्य तावत् कष्टसाध्यान्नसम्पादनतद्भोजनादिकरणं तु अनुन्मत्तकृत्यं न भवति। मुक्तेर्नित्यत्वसिद्ध्या भजनलमित्यप्यसत् -- जीवो हि नित्यमुक्तः, अतस्तस्य मुक्तेर्नित्यत्वसिद्ध्या तथा नित्यसिद्धमुक्त्यर्थं परमात्मभजनं विफलमिति यत् शङ्कनं तदप्यसाधु। प्रागसिद्धेः -- सकलसांसारिकदुःखोच्छेदरूपाया मुक्तेस्साधननिष्पत्तेः पूर्वमसिद्धत्वात्। आगामिमोक्षवादिनामस्माकं नेदं दूषणम्। न वयं जीवं नित्यमुक्तं भणामः। सकरणदशया नित्यमुक्तिं गृणन्तस्सांख्यास्तु -- करणकलेबरसहभावदशया सह जीवस्य नित्यमुक्तिं विरुद्धां वदन्तो निरीश्वरसाङख्या एव। अत्र -- विषये।अनुयोज्याः -- प्रष्टव्याः।अतो नास्माभिस्तद्दूषणपरिहाराय प्रयततव्यमिति भावः।।
	37.मोक्षाभाव इत्यादि।	मोक्षाभावे सपरिकरं चिन्त्यमानमिदं साधनं मुधा स्यात् -- जीवस्य नित्यमुक्तत्ववादिनां मृषावादिनां पक्षे मोक्षाभावे कर्मशमदमादिपरकतरविशिष्टतया पादद्वये विचार्यमाणमिदं साधनमुपासनरूपं व्यर्थं भवेत्।मुक्तिर्भ्रान्तिसिद्धा चेत् --वस्तुतो मुक्त्यभावेऽपि भ्रान्तिसिद्धामुक्तिः फलमिति चेत्।इह -- पक्षे।यावदात्मस्वरूपं भ्रमो भविता --आत्मस्वरूपं यावन्तं कालं वर्तते तावन्तं कालं मुक्तिभ्रमो भविता।अयमाशयः --संसारभ्रान्तिदशायां मुक्तिभ्रान्त्य्सम्भवात् मुक्तिदशाकालिकमुक्तिभ्रान्तिपक्षए आरोपितमोक्षविषयभ्रान्त्यनुवृत्तेर्यावदात्मस्वरूपं भ्रान्तिरेव स्यादिति। इत्थम् --एवम्।क्षेत्रज्ञं नित्यमुक्तं कथयितुस्साधनाध्यायः अफलः --जीवं बन्धदशायामपि मुक्तं कथयतो मोक्षसाधविद्याविचारपरकः साधनाध्याय एव निष्प्रयोजनः। मुक्तिः प्रध्वंसात्मा हि नयविदभिमता -- मुक्तिः प्रध्वंसाभावरूपा न्यायविदां तार्किकाणामभिमता। दुःखाध्वंसो मोक्ष इति खलु नैयायिकसिद्धान्त इति भावः। सा तु -- मुक्तिरेव। नः -अस्माकम्।भावात्मिका -- अपहतपाप्मत्वादिगुणाष्टकाविर्भआवरूपत्वेन भावरूपापि 'नच पुनपावर्तते' इत्यादिश्रुतिबलान्नित्यैव।।
	38. सन्तत्यात्मेत्यादि।अन्यत्र -- मृत्पिण्डघटादिवस्तुजाते। नाशः। कपालप्रभृतिबहुविधआवस्थया -- कपालशकलरेणुप्रमुखना
नाविधआवस्थारूपतया।सन्तत्यात्मा -- अवस्थासन्तानस्वरूपो दृश्यते। धीसङंकोचप्रणाशः -- धर्मभूतज्ञानसंङकोचनाश एव। विकसनम् -- पूर्वसङ्कुचितज्ञानविकसनम्। अतथाभूतम् -- नित्यसिद्धम्। अत्र -- अस्मत्पक्षे पुनः। आगमात् -- 'न च पुनरावर्तते' इत्यादिश्रुतिवचनात्। स्यात् -- सिध्येत्। अन्ये तु -- अन्ये त्वाचार्याः। धारावहनमतिनयात् -- धारावाहिकबुद्धिन्यायेन। मुक्तबुद्धेः -- मुक्तसम्बन्धिज्ञानस्य। सन्ततिम् -- समानाकारज्ञानधारकापरम्पराम्। मन्यन्ते -- नित्यसिद्धां अङ्गीकुर्वन्ति। सामग्री च -- तादृशनित्यसिद्धमुक्तज्ञानधाराकारणञ्च। ईश्वरेच्छाप्रभृतिसमुदयः --
मुक्तानमितः परं नित्यमनुवर्ततमित्याकारकपरमात्मेच्छातन्मूलसहजवात्सल्यकारुण्यगुणादिसमुदायएव। 
अतस्तादृषनित्यसामग्र्या मुक्तज्ञानधाराया नित्यानुवृत्तिरिति भावः। एवम् -- धर्मभूतज्ञानविकसनं स्वरूपतो नित्यमिति पक्षे वा धारावाहिकज्ञानवत् मुक्तज्ञानसन्ततेर्नित्यमनुवृत्तिरिति पक्षे वा। अनावृत्तिः स्यात् -- आवृत्तिरनित्यत्वं तदभावोऽनावृत्तिः उभयथापि मुक्तेर्नित्यत्वं सिध्यतीति।।

		इति  तृतीयाध्यायस्य चतुर्थः पादः समाप्तः







 

