Adhyaya 1 Sloka 1  to 11 श्रीः।। गीताभाष्यतात्पर्यचन्द्रिकायां प्रथमोऽध्यायः ।।श्रीमान्वेङ्कटनाथार्यः कवितार्किककेसरी । वेदान्ताचार्यवर्यो मे सन्निधत्तां सदा हृदि ।।यतिपरिबृढो यद्गीतानामदर्शयदञ्जसा निगमपरिषन्नेदीयांसं (सुधा) निरामयमाशयम् ।जननपदवीयातायातश्रमापहरां धियं जनयतु स मे देवः श्रीमान् धनञ्जयसारथिः ।।अनुचितपदवीभिश्चिन्तयित्वा प्रयातान्यलमलमतिमात्रत्रासचिन्ताविषादैः ।उपनिषदमुदारामुद्वमन्पाण्डवार्थं शरणमुपगतान्नस्त्रायते शार्ङ्गधन्वा ।।सन्तः सारलिहश्चित्ततमः प्रमथिनीमिमाम् । भजन्तु भगवद्गीताभाष्यतात्पर्यचन्द्रिकाम् ।।श्रीमद्गीतां व्याचिख्यासुः, अविघ्नपरिपूरणप्रचयगमनार्थं परमाचार्यस्य संग्रहश्लोकनिर्माणमुखेन तदर्थोपदेष्टृतां तदनुवृत्तेः स्वाचार्यसंप्रीणनतामप्यनुसन्दधानः परमाचार्यभजनरूपं मङ्गलमाचरति - यत्पदाम्भोरुहेत्यादि । यच्छब्देन सर्वोत्तराचार्यगुणपौष्कल्यहेतुकां प्रसिद्धिं सूचयति । अम्भोरुहशब्देन भोग्यत्वप्रतीतेर्भक्तिरूपत्वं ध्यानस्य व्यज्यते । यामुनाचार्यस्य, द्रोणाचार्यस्य एकलव्य इवाहमित्यभिप्रायेण ध्यानशब्दः । सकृत्सन्दर्शनेन प्रायशः कल्मषाणि विध्वस्तानि, तन्मूलनिरन्तरस्मरणेन तेषां सवासनोन्मूलनं कृतमित्यभिप्रायेण 'ध्यानविध्वस्ताशेषकल्मषः' इत्युक्तम् । वस्तुताम् अस्ति ब्रह्मेति चेद्वेद सन्तमेनं ततो विदुः' (तै.उ 2.6.1) इत्याद्युक्तप्रकाराम् । अहं वस्तुतामुपयात इत्याश्चर्यगर्भम् । एवमनिष्टनिवर्तनेष्टप्रापणरूपोपकारस्मृतिप्रेरितवागादित्रितयकरणकः प्रणामः शिष्यशिक्षणार्थं श्रोतृणां फलसिद्ध्यर्थं च ग्रन्थे निवेशितः । तेन स्वाचार्यवत्तदाचार्यपरम्पराया अपि भजनमत्यादरेण करणीयमित्यपि शिक्षितम् । तथा च श्रूयते, 'स चाचार्यवंशो ज्ञेयो भवति, आचार्याणामसावसावित्या भगवत्तः'(रह.ब्रा) इति ।।अथाभिमतपरदैवतस्य भगवतः स्वरूपरूपगुणविभवादिभावनावर्णनाभ्यामर्थादभङ्गुरं मङ्गलमाचरन्,'स्वधर्मज्ञानवैराग्यसाध्यभक्त्येकगोचरः । नारायणः परं ब्रह्म गीताशास्त्रे समीरितः' (गी.सं 1) इति संग्रहानुरोधेन व्याख्येयशास्त्रप्रधानप्रतिपाद्यं च सप्रकारं दर्शयन्, शास्रप्रामाण्यस्थापनाय वक्तुः स्वतःसर्वज्ञत्वपरमकारुणिकत्वसाधुपरित्राणोन्मुखावस्थत्वसर्वशक्तित्वादिना भ्रमविप्रलम्भप्रमादाशक्त्याद्यभावप्रदर्शनेनाप्ततमत्वं समर्थयन्, अपवर्गप्रधानचतुर्वर्गोपायबोधात्मकमवान्तरप्रयोजनम् अपवर्गदशानुभाव्यसप्रकारभगवत्स्वरुपं च परमप्रयोजनं प्रकाशयन्,शंकरादिपक्षे शास्त्रोपदेशारम्भाद्यनुपपत्तेर्वक्ष्यमाणायाः स्वपक्षे प्रसङ्गाभावाय शास्त्रोपदेशाद्यनुकूलजीवपरमात्मपारमार्थिकभेदादि कथनेन शास्त्रारम्भं समञ्जसयन्, कारणशोधकोपासनभेदाभेदघटकवचसां सर्वेषामपि मुख्यतां ख्यापयन्, गुणतनुजनिविभवविहरणादिविधिनिषेधोपनिषदामल्पश्रुतकुमतिविहितप्रतारणकृतकलहकूलङ्कषां विषयव्यवस्थामपि स्थापयन्, अवाप्तसमस्तकामस्यापि लीलामात्रविहितनिखिलव्यापरत्वेन शारीरकद्वितीयाध्ययसिद्धं विरोधपरिहारमुपलक्षयन्, जिज्ञास्यजगत्कारणपरब्रह्मभूतदेवताविशेषमपि सर्वशाखाप्रत्ययसामान्यविशेषादिन्यायैः त्रिमूर्त्यैक्यसाम्योत्तीर्णव्यक्त्यन्तरत्वव्युदासेन निरूपिताकारं निर्दिशन् 'बहु स्याम्' (छा.उ 6.2.3)इति संकल्पमारभ्यसारथ्यचर्यापर्यन्तस्य सर्वस्य जगद्व्यापारस्याश्रितार्थतया व्याजमात्रलाभादपि परमपुरुषार्थभूतस्वात्मोपलम्भका- ध्यात्मशास्त्रावतरणादिना च सौलभ्यातिशयमुद्धोषयन्, प्राप्यत्वोपास्यत्वैकान्तपरत्वसौलभ्यस्थापनौपयिकगुणवर्गद्वये जगत्पतित्वसर्वत्ज्ञत्वसर्वशक्तित्वसर्वेश्वरत्वादिकं परमरारुणिकत्वशुभाश्रयत्वाश्रितार्थावतारत्वविरोधि निरसन - शीलत्वासेचनकदर्शनत्वादिकं चोदाहरन्, प़ञ्चमवेदपरमप्रतिपाद्यस्य भगवतो नारायणस्य प्राक्तनोदन्तं गीतोपनिषदुपदेशेन संगमयति - श्रियः पतिरित्यादिना अवतारयामासेत्यन्तेन । तत्रेत्यादिना चकारेत्यन्तेन द्वितीयेन वाक्येन बुभुत्सोर्धृतराष्ट्रस्य ज्ञातांशनिष्कर्षः । एवं ज्ञात्वापीत्यादिना तु तृतीयेन वाक्येन शास्रोपोद्धातारम्भभूतप्रश्नसंगतिः ।अत्र दिव्यात्मस्वरूपव्यतिरिक्तं समस्तमपि नारशब्दार्थतया विविच्य दर्शयिष्यन्, तदयनं स्वरूपमन्यपदार्थतयाउत्तरपदार्थतया वा समासद्वयेऽपि प्रधानभूतं प्रथमं निष्कृष्य दर्शयति -श्रियः पतिरित्यादिना ।।`विशेषज्ञप्तये भर्तुरभिगम्यत्वसिद्धये ।समस्तमङ्गलाप्त्यै च प्रथम श्रीरिहोदिता ।।'एष नारायणः श्रीमान्क्षीरार्णवनिकेतनः ।नागपर्यङ्कमुसृज्य ह्यागतो मधुरां पुरीम् ।।' (ह.वि 54.50)'अर्थो विष्णुरियं वाणी'(वि.पु 1.8.18) इत्यादिकमिह भाव्यम् । कतिपयहेयनिवर्तकतीर्थसेवादिव्युदासाय निखिलेति विशेषणम् । अत्र  हेयशून्यत्वमर्थसिद्धम् । न हि परगतनिखिलहेयनिराकरणसमर्थः स्वगतं हेयं क्षमते । यद्वा हेयविरोधिस्वभावतया हेयशून्यमित्यर्थः । तदा निखिलशब्दःसर्वाचिद्गतं विकारादिकं सर्वचिद्गतं क्लेशादिकं च संगृह्णाति । कुमतिपरिकल्पितमंशभेदेनाकल्याणस्पर्शमपाकर्तुं कल्याणैकतानशब्दः । अत एव 'ज्ञानानन्दैकस्वरूपः' इत्यनेनापौनरुक्त्यम् । अथवा सामान्यविशेषनिर्देशरूपत्वाद् पुनरुक्तिः । यद्वा कल्याणैकतानः कल्याणगुणानामेवाश्रयभूत इति वक्ष्यमाणगुणप्रप़ञ्चस्य संग्रहः ।।त्रिविधानां चेतनाचेतनानां  पराधीनत्वादिसाम्यादेवंभूतं वस्त्वन्तरं नास्तीत्यभिप्रायेणाह - स्वेतरेति । एतेन ज्ञानभोगसाम्येऽपि सर्वप्रकारसमत्वनिषेधः । 'नित्यं विभुं सर्वगतम्'(मु.उ 1.1.6) 'विश्वमेवेदं पुरुषं (तै.ना 11.1)इत्यादिप्रसिद्धं त्रिविधपरिच्छेदराहित्यं प्राधान्यतः पृथगाह - अनन्तेति । अनन्तं त्रिविधपरिच्छेदरहितम् । 'अत्रैव देशेऽस्ति, अत्र तु नास्ति' इति देशपरिच्छेदः; 'अत्र कालेऽस्ति, अत्र तु नास्ति' इति कालपरिचछेदः; 'इदम् इदं न भवति' इति वस्तुपरिच्छेदः, अल्पवर्णस्वर्णवत् स्वरुपापकृष्टत्वादिकं वा । एवंविधपरिच्छेदत्रयराहित्यं नाम सर्वदेशसर्वकालव्यापित्वसर्वान्तर्यामित्वरूपम् । वस्तुपरिच्छेदराहित्यं हि समस्तवस्तुसामानाधिकरण्ययोग्यत्वादिकम्; न पुनर्मिथोविरुद्धविविधवस्तुतादात्म्यं स्वव्यतिरिक्तसमस्तवस्तुमिथ्यात्वं वा, उभयोरत्यन्तासंभावितत्वात् । विस्तरस्तु शतदूषण्यां कृतोऽस्माभिः । आनन्दस्य ज्ञानविशेषत्वात् ज्ञानानन्दशब्दयोः सामानाधिकरण्यमुपपन्नम् । तर्हि आनन्दशब्दस्य विशेषशब्दत्वात् 'घटद्रव्यं' इत्यादिवत् 'आनन्दज्ञानम्' इति वक्तव्यमिति चेत्, तन्न; बहुलग्रहणेन सर्वोपपत्तेः । यद्वा आनन्दशब्दस्य अनुकूलवेदनीयेषु जडेष्वपि प्रयोगत्तद्विशेषणतया ज्ञानशब्दस्य पूर्वत्वोपपत्तिः । स्वरूपं प्रतीदं विशेषणद्वयं वा ।।स्वाभाविकेति । स्वरूपापेक्षया गुणविग्रहादिनामपृथक्सिद्धिसाम्येऽपि विग्रहादिधारणनियमनादौ ज्ञानादिगुणगणा-पेक्षत्वप्रदर्शनाय उत्तरोत्तरसुग्रहत्वसिद्धये च प्रथमं गुणोक्तिः । समस्तगुणबृन्दप्रधानतया षाड्गुण्यस्य स्वरूपेणोपादानम्; इतरेषां च सौशील्यादीनां प्रभृति शब्देन संग्रहणं कृतम् । तवानन्तगुणस्यापि षडेव प्रथमे गुणाः । यैस्त्वयेव जगत्कुक्षावन्येऽप्यन्तर्निवेशिताः' इति ह्याहुः । संहृतिसृष्टिस्थितिहेतुभूतसंकर्षणादिव्यूहत्रये ज्ञानबलादि द्वन्द्वत्रिकस्य यथाक्रमं तत्तत्कार्यविशेषोन्मुखत्वेनाविर्भावविशेषात् ज्ञानबलेत्यादिक्रमविशेषः कृतः । स्वतः सर्वं सर्वथासर्वदा साक्षात्करोति, तथा साक्षात्कृतं च सर्वं धारयति, धारयन्नेव नियच्छति, धारयन्नियच्छं श्चाशिथिलो भवति, अघ़टितं च घटयति, तत्र च सहकारिनिरपेक्षो न केनचिदभिभूयते किंतु  सर्वाभिभूर्भवति, इति च गणक्रमपाठविवक्षा । स्वाभाविकत्वमनन्याधीनत्वम् ।  मुक्तनित्ययोरपि हि तादृशं ज्ञानादिकं तदनुगुणपरमात्मसंकल्पाधीनम् । अनवधिकत्वमत्रोत्कृष्टावधिराहित्यम् । द्वाभ्यां विशेषणाभ्यां 'परास्य शक्तिर्विविधैव श्रूयते, स्वाभाविकी ज्ञानबलक्रिया च' (श्वे.उ 6.8)इत्याम्नाते परत्वस्वाभाविकत्वे प्रतिगुणमन्विते  प्रदर्शिते । असङ्ख्येयशब्देन महोदधिशब्देन च'यथा रत्नानि जलधेरसङ्ख्येयानि पुत्रक ।तथाच गुणा ह्यनन्तस्य असङ्ख्येया महात्मनः' (वा.पु 74.40)इत्यादि स्मारितम् । कल्याणशब्देन गुणनिषेधवचनानां हेयगुणविषयत्वमुत्सर्गापवादन्यायसिद्धं सूचितम् ।।अथ कारणोपसनादिप्रकरणेष्वस्त्रभूषणाध्यायादिषु च प्रतिपन्नं विलक्षणविग्रहयोगं दर्शयति - स्वाभिमतेति । अभिमतेऽप्यननुरूपत्वस्य अनुरूपेऽप्यनभिमतत्वस्य लोके दृष्टत्वात्तदुभयव्यवच्छेदाय स्वाभिमतानुरूपेत्युक्तम् । एकरूपेत्यनेन व्यूहविभवाद्यवस्थास्वपि हेयप्रत्यनीकत्वानन्दावहत्वमुमुक्षूपास्यत्वप्राप्यत्वादिस्वभावपरित्यागोऽभिहितः । यद्वा व्यूहादिपरिणामे सत्यपि परमव्योमनिलयस्य विग्रहस्य प्राचीनसंस्थानावस्थितिरुक्ता । 'सावयवत्वादनित्यम्' इत्यादीनांधर्मिग्राहकबाधादिभिराभासतामभिप्रेत्य अचिन्त्यत्वोक्तिः । एको दिव्यशब्दः संस्थानवैलक्षण्यपरः, परमव्योमवर्तित्वमात्रपरो वा;इतरस्त्वप्राकृतत्वपरः । विचित्रावतारयोगः, प्रतिक्षणमपूर्ववदनुभाव्यत्वम्, वटपत्रशयनविश्वरूपाद्यवस्थागतमाश्चर्यं च, अद्भुतशब्देन विवक्षितम् । नित्यत्वं कालापरिच्छिन्नत्वम् । तथा चामानन्ति रहस्याम्नायविदः, 'नित्यालिङ्गा स्वभावसंसिद्धिरिन्द्रियाकाराङ्गप्रत्यङ्गव्यञ्जनवती'(रह.ब्रा) इति । श्रीपौष्करे च,'नित्यसिद्धे तदाकारे तत्परत्वे च पौष्कर ।यस्यास्ति सत्ता हृदये तस्यासौ संनिधिं व्रजेत्'(पा.पौ.सं)इति । निरवद्यत्वं जरादिराहित्यम् । उत्तरोत्तरनिरवद्यशब्देषु पूर्वपूर्वेभ्यः सुग्रहत्वं वा विवक्षितम् । शुभाश्रयत्वभोग्यत्वाद्युपयुक्तमङ्गलगुणयोगो निरतिशयौज्ज्वल्येत्यादिनोक्तः । निरतिशयत्वं स्वापेक्षया उत्कृष्टराहित्यम्,अनुत्तमत्ववत् । तच्च प्रतिगुणमन्वेतव्यम् । औज्ज्वल्यं भास्वरत्वम् । सौन्दर्यं अवयवशोभा । 'सर्वगन्धः' (छा.उ 3.14.4) इतिश्रुतिरनुकूलगन्धविषया; स्रक्चन्दनादि चात्र कृतकरमित्यभिप्रायेण सौगन्ध्यशब्दः । सौकुमार्यं महाबलत्वेऽपि 'पुष्पहासः'(भा.आ.स 102),(वि.स) इति नाम दुहानं मार्दवम्; यथोक्तम्, 'सुकुमारौ महाबलौ'(रा.आ 19.14) इति । लावण्यं समुदायशोभा । यत्तदुच्यते भगवच्छास्रे, 'विश्वमाप्याययन्कान्त्या पूर्णेन्द्वयुततुल्यया' (सा.सं 2.70) इति ।'भूयिष्टं तेज एवाद्भिर्बहुलाभिर्मृदूकृतम् ।चक्षुरानन्दजननं लावणयमिति कथ्यते'(अहि.सं 52)इति ह्याहुः । यौवनं कौमारानन्तर्योपलक्षणीयः स्वभावविशेषः, न तु कौमारानन्तरभाविन्येव दशा; तद्यौवनस्यानादित्वात्, देवादिषु च केषांचित् युवत्वेनैवोत्पत्तिदर्शनात् । आदिशब्देन शुभाश्रयप्रकरणेषूक्ताः सर्वे विग्रहगुणाः संगृहीताः ।।एवं स्वरूपतद्गुणौ विग्रहतद्गुणौ च प्रतिपाद्य, विग्रहाश्रितमाभरणवर्गमायुधवर्गं च दर्शयति - स्वोचितेत्यादिपदद्वयेन । पूर्वोक्तविलक्षणविग्रहविशिष्टं स्वरूपमिह स्वशब्दार्थः । अत्र 'आयताश्च सुवृत्ताश्च बाहवः परिघोपमाः । सर्वभूषण भूषार्हाः ' (रा.कि 3.15)इत्यादि भाव्यम् । किरीटहारादिरूपेण वैविध्यम् । एकजातीयेष्वपि मणिका़ञ्चनादिद्रव्यविशेषवर्णसंस्थानादि- विशेषविशिष्टव्यक्तिभेदाद्वैचित्र्यम् । अपरिमितेत्यसंख्येयत्वोक्तेः अनन्तत्वमाश्चर्यविशेषणम् । अनवधिकाश्चर्यरसावहत्वमनन्ता- श्चर्यत्वम्; अथवा अनन्तानि आश्चर्याणि संस्थानविशेषसौगन्ध्यसुखस्पर्शत्वादीनि येषां भूषणानां तानि तथोक्तानि । नित्यनिरवद्यशब्दौ पूर्ववत् । अपरिमितत्वमसंख्येयत्वमेव, न तु ह्रस्वदीर्घादिपरिमाणविरहः । यद्वा अनन्तेत्यसंख्येयत्वम्, अपरिमितेति च विग्रहानुरूपमहत्त्वं, विवक्षितम् । भूषणायुधयोर्दिव्यत्वमप्राकृतत्वम् । पूर्वोक्तगुणविग्रहाभरणविशिष्टः 'स्वानुरूप' इत्यत्र स्वशब्दार्थः । असंख्येयेति । पञ्चायुधत्वप्रसिद्धिः प्राधान्यादिति भावः । अचिन्त्यशक्तीति । कुठारटङ्ककुद्दा- लादिभिः प्रत्येकं कृच्छ्रसाध्यं सालशैलवसुधातलविदारणम् एकेन हि महेषुणा कृतमिति भावः । निरतिशयकल्याणत्वं निरतिशयानन्दावहत्वम्, भूषणकोटावप्यनुप्रवेशात्; यद्वा लोके यान्यायुधलक्षणानि मङ्गलावहताय प्रसिद्धानि, तैः सर्वैः संपूर्णत्वम् ।।पूर्वं स्वरूपनिरूपकतया सामान्यतोऽभिहितां श्रियं विभूतिमध्येऽपि स्थितां विशेषतो दर्शयन्नर्थात्तत्स्वरूपादिकमप्याह- स्वाभिमतेति । स्वरूपं स्वासाधारणधर्मविशिष्टं श्रियो दिव्यात्मस्वरूपम् । रूपं दिव्यविग्रहः । रूपानन्तरो गुणशब्दस्तद्गत- निरतिशयौज्ज्वल्यसौन्दर्यादिपरः । विभवशब्दः परिजनपरिबर्हादिपरः । परत्वसौलभ्यौपयिकगुणवर्गद्वयम् ऐश्वर्यशीलपदाभ्या- मुपलक्षितम् । ततश्चादिशब्दः प्रत्येकमन्वयात् ज्ञानशक्त्यादिकं वात्सल्यादिकं च संगृह्णाति । ऐश्वर्यशीलादेर्गणत्वानौचित्यात्, अनवधिकातिशयत्वस्यापि गणविशेषणत्वे प्रत्येकं गुणानामुत्कर्षस्याशाब्दत्वात्, गुणविशेषणतयैव समास उचितः । स्वरूपम्, रूपम्, तद्गुणः, विभवः, ऐश्वर्यादिगुणगणश्च इति द्वन्द्वः । स्वरूपादिपञ्चकं भगवदभिमतानुरूपं नित्यं निरवद्यं यस्याः, सा स्वाभिमतेत्यादिगुणगणेत्यन्तनोक्ता । स्वरूपम्, रूपम्, तद्गुणः, विभवः, ऐश्वर्यम्, शीलम्, इत्यादिगुणगण इति योजनायां स्वरूपरूपयोरपि गुणानुप्रवेशप्रसङ्गः । स्वरूपादेः सर्वस्य परमात्माभिमतत्वं व्यक्तम् । स्वरूपस्य नित्यत्वं निर्विकारतया सर्वकालवर्तमानत्वम् । नितवद्यत्वं पूर्वं परमात्मस्वरूपे प्रतिपादितप्रकारम्, तद्वत्पितृत्वप्रयुक्तकादाचित्कोष्मलत्वादिराहित्यं वा । अनुरूपत्वं तु यथाप्रमाणं प्राग्वदेव कल्याणैकतानत्वादिकम् । 'शान्तानन्त'(च. 4)इत्यादिकमिह भाव्यम् । रूपस्य नित्यत्वमवतारादिदशायामपि परमपदनिलयभगवदेकासनस्थितस्य तथावस्थितत्वम् । अनुरूपत्वं च, 'अस्या देव्या यथारूपमङ्गप्रत्यङ्गसौष्ठवम् । रामस्य च यथा रूपं तस्येयमसितेक्षणा'  (रा.सु 15.51) 'विष्णोर्देहानुरूपां वै करोत्येषात्मनस्तनुम्'(वि.पु 1.9.145)इत्यादिप्रतिपादितम् । विग्रहगुणानां नित्यत्वं नाम औज्ज्वल्यादेः कदाचिदप्यपकर्षाद्यभावः । निरवद्यत्वं च दुष्प्रेक्षतादिराहित्यम् । अनुरूपत्वं, 'घनकनकद्युती युवदशामपि मुग्धदशाम्' (गु.र.को 29)इत्याद्युक्तप्रकारम् ।   विभवस्यानुरूपत्वं,'देवतिर्यङ्मनुष्येषु पुन्नामा भगवान् हरिः ।स्त्रीनाम्नीलक्ष्मीर्मैत्रेय नानयोर्विद्यते परम्' (वि.पु 1.8.35)इत्यादिभिरनुसंधेयम् । अनवधिकातिशयत्ववचनादीश्वरव्यतिरिक्ताशेषगोचरस्यापि तदैश्वर्यस्य ईश्वराभिमतत्वान्न द्वैराज्यादिदोषः । 'अस्येशाना जगतो विष्णुपत्नी'(यजु 4.4.12.57)इति विष्णुपत्नीत्ववेषेण हि सर्वस्य जगत इयमीष्टे । 'ईश्वरीं सर्वभूतानाम्'(श्री.सू) इत्यत्र तु, यद्यपि सर्वभूतानामिति प्रतिसम्बन्धिनिर्देशात् स्त्रीप्रत्ययानुसारेण ईश्वरपत्नीति विवक्षा न शक्या । तथापि वाक्यान्तर-बलादर्थस्य तथात्वसिद्धिः । निरवद्यत्वं भगवदैश्वर्यैकरसत्वं वा निग्रहादिप्रसङ्गाभावो वा । प्रतिकूलदण्डत्वं हि पुंस्त्वानुरूपं तद्वल्लभस्यैव भागः । शूलस्य नित्यत्वं महत्त्वे सत्यपि मन्दैः सह नीरन्ध्रसंश्लेषे कदाचिदपि स्वोत्कर्षप्रकाशनाभावः; निरवद्यत्वं तत्र विप्रलम्भाभिप्रायादिविरहः । अनुरूपत्वम्, अनवधिकातिशयत्वं च, 'तुल्यशीलवयोवृत्ताम्'(रा.सु 16.5) इत्याद्युक्तप्रकारम् । एवं श्रियः पृथङ्नित्यस्वरूपगुणविभवैश्वर्यशीलादिप्रतिपादनेन ज्ञानादिगुणवदपृथक्सिद्धशक्तिमात्रत्वम्, व्यूहविशेषत्वम्, स्वरूपैक्यम्, अन्यदपि, वदन्तो निरस्ताः । शक्तित्ववादस्तु पत्नीत्वेन कार्योपयुक्तविशेषणत्वाभिप्रायाः । प्रयुज्यते हि शास्त्रेषु सर्वत्र स्त्रीपुंसात्मकेषु द्वन्द्वान्तरेष्वपि स्त्र्यंशे शक्तिशब्दः । एकत्ववादास्तु समस्तप्रपञ्चप्रतियोगिकैकशेषित्वाश्रयत्वेन, विशिष्टैक्येन, आत्महविः प्रत्युद्देश्यैकदेवतात्वादिवेषेण वा, निर्वाह्याः । अत एव हि 'व्यापकावतिसंश्लेषादेकतत्त्वमिवोदितौ' (अहि 4.78) इत्युच्यते । उक्तं च श्रीराममिश्रैः षडर्थसंक्षेपे 'उभयाधिष्टानं चैकं शेषित्वम्' (ष.सं)इत्यादि । एवंविधाया भगवत्याः श्रियो वल्ल्भः प्रियतमः, श्रीः वल्ल्भा यस्येति वा । न चाभिमतशब्द(ः)पुनरुक्तिः, प्रत्येकसमुदायविषयतयाभिमतत्वातिशयव्यञ्जनपरत्वादिति ।।अथ नित्यपरिजनविशिष्टतां दर्शयति - स्वसङ्कल्पेति । स्वरूपं धर्म्यंशः । स्थितिः अप्रच्युततयावस्थानम् । प्रवृत्तिः व्यापारः । नित्यानां स्वरूपस्थित्योः परमात्मसंकल्पानुविधायित्वं नाम तन्नित्येच्छासिद्धत्वम् । तच्चानिच्छासम्भवे निवर्तयितुं शक्यतामात्रम् । तेषु त्वनिच्छायाः कदाचिदप्यभावात् स्थितेः सदातनत्वम् । इदं च परमात्मसङ्कल्पानुविधायिस्वरूप स्थितिप्रवृत्तित्वं बद्धमुक्तप्रकृतिप्राकृतकालादिष्वपि भाव्यम् । तच्च सर्वं प्रप़ञ्चयिष्यते । शेषता शेषवृत्तिरित्यर्थः । अशेषशेषता यथाभिमताकारता । अत्र'शरा नानाविधाश्चापि धनुरायतविग्रहम् ।अन्वगच्छन्न काकुत्स्थं सर्वे पुरुषविग्रहः'(रा.उ 109.7)'निवासशय्यासनपादुका'(स्तो.र 40)इत्यादि द्रष्टव्यम् । एकैककृतस्यैव हि कैङ्कर्यस्य मिथः सर्वार्थतयाऽनुसन्धानात्  सर्वेऽप्यस्य सर्वकैङ्कर्यकारिणो भवेयुः । यद्वा स्वरूपस्थितिप्रवृत्तिभेदा एव अशेषशब्देन संगृह्यन्ते; तेषामशेषाणां परमात्मानं प्रति शेषता शेषभावः । एवमुक्तप्रकारायां शेषतायामितरपरित्यागेन तदेकावलम्बिनी प्रीतिरेव रूपं स्वरूपं स्वभावो वा येषां ते  अशेषशेषतैकरतिरूपाः । ते च सर्वे नित्याः । स्वरूपनित्यत्वस्य सर्वात्मसाधारणत्वात् मुक्तवत्कदाचिदाविर्भूतस्वरूपत्वमिह नित्यशब्देन व्युदस्यते, नित्यासंकुचितज्ञानादिगुणा इत्यर्थः । तत एव निरवद्याः- शकर्मस्वातन्त्र्याभिमानादिदोषात्यन्ताभाववन्तः । एषां ज्ञानस्य निरतिशयत्वं परमात्मज्ञानतुल्यत्वम् । क्रियया निरतिशयत्वं स्वच्छन्दानन्तकैङ्कर्यात्मकत्वम् । ऐश्वर्यस्य निरतिशयत्वं परमात्मकैङ्कर्योपयोगिस्वेच्छागृहीतशरीरेन्द्रियादिनियमने निर्विघातत्वम्; न तु सर्वविषयत्वम्, 'जगद्व्यापारवर्जं प्रकरणादसन्निहितत्वाच्च' (ब्र.सू 4.4.17) इति न्यायात् । अत्र निरतिशयज्ञानक्रियैश्वर्यादिरनन्तो गुणगणो येषामिति विग्रहः । ते च अपरिमिताः असङ्ख्येयाः सूरयः । 'सदा पश्यन्ति सूरयः,तद्विप्रासो विपन्यवो जगृवाँसः समिन्धते'(सा.वे 3.18.2.4) इत्याद्यनुसन्धानेनाह - अनवरताभिष्टतचरणयुगल इति । विपन्यवः विशेषेण स्तुतिशीलाः । 'पण व्यवहारे स्तुतौ च । पन च ।' (धा.पा.भ्वा) अभिष्टुतेत्यभिर्विशब्दार्थः । स्तुतिशीलत्वादनवरतत्वोक्तिः ।।स्तुतिविषयत्वप्रसक्तमैश्वर्यादेरियत्तारूपं परिच्छेदमपाकरोति - वाङ्मनसेति । एतेन'यस्यामतं तस्य मतं मतं यस्य न वेद सः ।अविज्ञातं विजानतां विज्ञातमविजानताम्'(के.उ 2.3)'सो अङ्ग वेद यदि वा न वेद'(ऋ.अ 8.7.11.11, यजु.2.8.9) 'यतो वचो निवर्तन्ते, अप्याय मनसा सह'(तै.उ 4.1)इत्यादीनां वाङ्मनसयोरवेद्यत्वार्थतां वदन्तो निरस्ताः । तथा सति तद्विजिज्ञासस्व' (तै.उ.भृ 1.1) 'मनसा तु विशुद्धेन'(म.व्या 1.8) 'ब्रह्मवित्'(तै.उ 1.1) 'आनन्दं ब्रह्मणो विद्वान्'(तै.उ 4.1) इत्यादिभिः 'यतो वाचो निवर्तन्ते' इत्यत्र यच्छब्दादिभिश्च , विरोधप्रसङ्गः । विरोधपरिहाराय मुख्यवृत्तिनिषेधविषयतया व्यवस्थाप्य इति चेत्, आगतोऽसि पन्थानम्; विषयव्यवस्था तु यथाप्रमाणमस्माभिः क्रियत इति विशेषः । वाङ्मनसेत्यादिकं परमव्योमविशेषणतया केचिद्व्याचक्षते, श्रीवैकुणठगद्ये तथोक्तेः । वयं तु अत्रैव षष्ठाध्याये, 'योगिनामपि' इति श्लोके 'वाङ्मनसापरिच्छेद्यस्वरूपस्वभावम्'इति परमात्मविशेषणत्वेनैवाभिधानात्, कुमतिनिरासार्थमपेक्षितत्वाच्च, अत्रापि तथा विवक्षामाचक्ष्महे ।।स्वोचितेत्यादि । अत्राप्यनन्ताश्चर्यशब्द: पूर्ववत् । विभवशब्देनवाहनरत्नादिग्रह: । अनन्तपरिमाणत्वं तिर्यगूर्ध्वादिदेशापेक्षया ।अधस्तात् प्रकृत्यवच्छिन्नत्वात् । अनन्तशब्दावृत्ति: प्रत्येकमानन्त्ये तात्पर्यातिरेकात् । नित्यत्वं प्राकृतव्योमवत् लयरहितत्वम् । निरवद्यत्वं शुद्धसत्त्वमयत्वेन रजस्तमस्तत्कार्यराहित्यम् । अक्षरत्वम् अंशतोऽपि सृष्टिसंहारविरह: । परमशब्देनपरनिर्दिष्टप्रक्रियया प्राकृतव्योमव्यवच्छेद: । एतेन `तदक्षरे परमे व्योमन्' (तै.ना) इत्यादिश्रुतिसूचनम् । एवं नित्यविभूतियोगउक्त: ।अथ लीलाविभूतियोगप्रतिपादनमुखेन, `यतो वा इमानि' (भृ 1) इत्यादिवाक्यै:, `जन्माद्यस्य यत:' (ब्र.सू 1.1.2)इति सूत्रेण च निरूपितं जिज्ञास्यब्रह्मलक्षणयोगं दर्शयति- *विविधेति ।  शब्दस्पर्शादिरूपेण दिव्यादिव्यादिभेदेनचात्र भोग्यवैविध्यवैचित्र्ये । `इमानि' इत्यादिश्रुत्या हस्तप्रसारणेन तत्तत्प्रमाणसिद्धसमस्तकार्यप्रकारनिर्देशात् बहुवचनासङ्कोचाच्च भोक्तॄणां ज्ञानसुखादितारतम्यहेतुभूतं देवादिरूपेण वैविध्यम्, तदवान्तरविधाभूतब्राह्मणादिरूपेण वैचित्र्यंच दर्शितम् । यद्वा *विविधशब्द एव सावान्तरभेदं समस्तं वैविध्यं संगृह्णाति । * विचित्र शब्दस्त्वाश्चर्य(पर)रूपत्वेन अन्या(मनना)शक्यत्वपर:, `मेघोदय:' इत्यारभ्य `विष्णोर्विचित्रा: प्रभवन्ति माया:' (स.भा 303) इत्यादिवत् । ज्ञानसुखादितारतम्याभावेन परमव्योम्नि भोक्तृवैविध्याभावात् परभोग्यतैकरसानां नित्यसूरीणां पृथगुक्तत्वाच्च तत्र भोक्तृवर्गानुक्ति: । भोगोपकरणभोगस्थानानि अत्राप्यर्थसिद्धानि । एवंविधायाश्च विषमसृष्टेर्विचित्रानादिचेतनकर्मप्रवाहमूलत्वान्न वैषम्यादिदोष: । * निखिलशब्देन कतिपयसृष्ट्यादिनिमित्तोपादानभूतचतुर्मुखादिव्यावर्तनम् । * उदयशब्देन सद्वारकाद्वारकसमस्तसृष्टिसंग्रहणम् । एवं * विभवशब्देन विष्ण्ववतारान्तर्यामित्वादिकृतविविधस्थितिसंग्रह: । *लयोऽपि नित्यनैमित्तिकादिरूपः । निखिलसृष्ट्यादिष्वन्यतमस्यैव ब्रह्मलक्षणत्वे संभवत्यपि उपात्तव्यतिरिक्तयो: किमन्य:कर्तेति शङ्काव्यावर्तनाय सृष्ट्यादित्रयोपादानम् । जगद्गतानां त्रयाणामुदयविभवलयानामेतद्गतलीलात्वेन व्यपदेशादुपादानत्वंसूचितम् । जगदाकारेण जायमानत्वादीनि अस्य लीला:, `बहु स्यां प्रजायेय' (त.उ.आ 6, छा.उ 6.2.3) इति हिजगत्कारणस्य तस्य संकल्प: । सूक्ष्मचिदचिद्विशिष्टस्यैवोपादानत्वात्, बालस्येव युवत्वादिप्राप्तौ, न स्वरूपगतो विकार इति निर्विकार[त्व]श्रुत्यविरोध: अवाप्तसमस्तकामस्यकथं जगद्व्यापार इति शङ्कां परिहरता *लीलाशब्देन   निमित्तत्वमपितस्यैवेति सिद्धम् । एतेन निमित्तोपादानभेदं वदन्तो निरस्ता: । न च लोके निमित्तोपादानभेददर्शनमात्रात् विरोध:, लौकिककारणविलक्षणत्वात् श्रुतिसिद्धस्य ब्रह्मण:। अन्ततो वैशेषिकादिभिरपिघटेश्वरगतसंयोग-विभाग-द्वित्व-द्विपृथक्त्वादिकार्येष्वीश्वरस्यैव निमित्तत्वमुपादानत्वं च अभ्युपगतमिति न कश्चिदस्मन्मते दोष:। तथा बुद्धि(द्वयपूर्व)पूर्वकस्वसुखोत्पादनादावपि द्रष्टव्यम् ।एवं ब्रह्मलक्षणयोगान्नारायणस्यैव परब्रह्मत्वं दर्शयन्, सद्ब्रह्मात्मादिसामान्यशब्दानां नारायणाख्यविशेषपर्यवसानं च सूचयन्,`नारायण परं ब्रह्म'(तै.ना) इति श्रुत्यनुकारिण:, `नारायण: परं ब्रह्म गीताशास्त्रे समीरित:' इतिगीतार्थ(शास्त्रार्थ)संग्रहश्लोकस्य प्रपञ्चनमिह क्रियत इति ज्ञापयन्, उक्तै: प्रकारै: समाख्यात्रयमस्यैवसंगतमिति चोदाहरन्, उक्तेष्वर्थेषु वा समाख्यात्रयं प्रमाणयन्, `परं धाम पवित्रं परमं भवान्' (गी 10.12) `प्रथित:पुरुषोत्तम:' (गी 15.18) `एष नारयण: श्रीमान्' (ह.वि 54.50) इत्यमीषां कृष्णैकविषयत्वं च दर्शयन्, अभेदश्रुतीनां भेदश्रुतीनां घटकश्रुतीनां कारणशोधकोपासनश्रुतीनां च निष्कृष्टमर्थं संगृह्णाति- *परं ब्रह्म पुरुषोत्तमो नारायण इति । सर्वसामानाधिकरण्यं सर्ववैलक्षण्यं च सर्वान्तर्यामित्वेनोपपन्नमिति पदत्रयाभिप्राय: । अत एव अत्र प्रपञ्चबाध-भेदाभेदादिना सामानाधिकरण्यं वदन्तो निरस्ता: । `एको ह वै नारायण आसीन्न ब्रह्म नेशान:' इत्यारभ्य, `तत्र ब्रह्मा चतुर्मुखोऽजायत' (महा.उ 1.1.1-1.2.1), `यो ब्रह्माणं विदधाति पूर्वं यो वै वेदांश्च प्रहिणोति तस्मै (श्वे.उ 6.18)इत्याद्युक्तकरणकलेबरप्रदानहितोपदेष्टृत्वादिकमभिप्रेत्याह- * ब्रह्मादि स्थावरान्तमखिलं जगत् सृष्ट्वेति । ब्रह्मसृज्यस्यस्थावरपर्यन्तस्य जगत: परमात्मसृज्यत्ववचनात् ब्रह्मादिकञ्चुकित: परमात्मा तत्तत् सृजतीति सिद्धम् ।अथ स्वेच्छयाऽवतारं तत्प्रयोजनं च वक्तुमनवतारदशायां तत्प्रयोजनानिर्वृत्तिं दर्शयति- * स्वेनेत्यादिना*अगोचर इत्यन्तेन । अगोचरत्वम् अव्यक्तत्वात् । यथोच्यते- ''यैर्लक्षणैरुपेतस्सहरिरव्यक्तरूपधृत् । तैर्लक्षणैरुपेतौ हिव्यक्तरूपधरौ युवाम्'' (म.भा.भो 344.49) इति । *ब्रह्मादिदेवेति वचनात्, `तदुपर्यपि बादरायण: संभवात्'(ब्र.सू 1.3.25) इत्यधिकरणेऽर्थित्वसामर्थ्याभ्यां समर्थितं ब्रह्मरुद्रेन्द्रादिदेवजातीनामपि परमात्मोपासनाधिकारित्वंसूचितम् । स्वप्रयोजनाभावे कथं प्रवर्तेतेत्यत्राह *अपारेति । स्वार्थनिरपेक्षया परदु:खासहिष्णुतया, महत्त्वाप्रतिरुद्धयामन्दै: सह निरन्तरसंश्लेषरसिकतया, स्वाभाविकेन परदोषतिरस्कारिणा संबन्धविशेषेण, पिशाचगोपालगोपिकादिभ्य:स्वात्मसमर्पणे कृतेऽपि कियद्दत्तमिति भावयता महौदार्येण च प्रेरितोऽवतरतीत्यर्थ:(वि.पु 1.22) अस्त्रभूषणाध्यायोक्तं विग्रहम्,``समस्ता: शक्तयश्चैता नृप यत्र प्रतिष्ठिता: ।तत् विश्वरूपवैरूप्यं  रूपमन्यद्धरेर्महत् ।।''इति परामृश्य,``समस्तशक्तिरूपाणि तत् करोति जनेश्वर ।देवतिर्यङ्मनुष्याख्याचेष्टावन्ति स्वलीलया ।।'' (वि.पु 6.7.70,71)इत्युक्तप्रकारेणावतारविग्रहस्याप्यप्राकृतपरमपदनिलयविग्रहांशविशेषत्वं दर्शयितुं *स्वमेव रूपम् इत्यादि उपन्यस्तम् (उक्तम्)। `नैष गर्भत्वमापेदे न योन्यामवसत् प्रभु:' (म.भा.स 61.32), `न तस्य प्राकृता मूर्तिर्मांसमेदोस्थिसंभवा(वायु.पु 1.34.40, व.पु 4.41.) `न भूतसंघसंस्थानो दोहोऽस्य परमात्मन:' (म.भा.उ) इति चोच्यते । `अजोऽपि सन्'(भ.गी 4.6.) इत्यादिवक्ष्यमाणमनुसंदधान आह- *स्वस्वभावमजहदेवेति । `यदा यदा हि धर्मस्य ग्लानिर्भवतिभारत... संभवामि युगेयुगे' (भ.गी 4.7.8.) इत्यादिवीप्सार्थम्, `बहूनि मे व्यतीतानि जन्मानि' (भ.गी 4.5) इत्यादिश्लोकार्थं च भावयन् आह- *तेषु तेषु लोकेष्ववतीर्यावतीर्येति । `स उ श्रेयान् भवति जायमान:'(यजु 3.6.1.3) `यस्यावताररूपाणि समर्चन्ति दिवौकस: ।  अपश्यन्त: परं रूपम्' (वि 1.19.80) इत्यादिकं स्मारयितुम् *अवतीर्यावतीर्य तैस्तैराराधित: इत्युक्तम् । *तत्तदिष्टानुरूपम् इति वचनात् फलप्रदाने वैषम्यदोष: परिहृत: । `तस्मिन् प्रसन्नेकिमिहास्त्यलभ्यम्' (वि 1.17.91) इत्यादि चात्रानुसंधेयम् ।एवमवतारसामान्यं तत्प्रयोजनं च दर्शितम् । अत्र तद्विशेषं प्रस्तुतान्वितं दर्शयति- *भूभारावतारणेत्यादिना । भूभारावतारणंव्याजमात्रम्; सर्वसमाश्रयणीयत्वं तु साक्षादुद्देश्यम् । दुष्कृद्विनाशस्य साधुपरित्राणख्यमहाप्रयोजनानुषङ्गिकत्वात्*भूभारावतारणापदेशेन इत्युक्तम् । *अस्मदादीनामिति । अयोगिनामित्यर्थ: । सर्वसमाश्रयणीयत्वम् विवृणोति- *सकलेति ।``यन्न देवा न मुनयो न चाहं न च शंकर: । जानन्ति परमेशस्य तत् विष्णो: परमं पदम्'' (वि.पु 1.9.55)इत्यादिप्रतिपादितप्रकारेण महायोगिनां परिशुद्धेन मनसाऽपि दुर्ग्रह: सौलभ्यातिरेकात् मनुष्याणां तत्राप्यागोपालम्,अवधीरितविरुद्धविभागानां मांसचक्षुषा ग्राह्योऽभूदिति भाव: । एवमतरण-नयन-विषयत्वयोर्नकेवलमाराध्यत्वमेव प्रयोजनम्, किंतु तदनुभवोऽपीत्यभिप्रायेणाह *परावरेति । *परा:- उपासनसमर्था: ब्रह्मरुद्रभीष्माक्रूरादय:। *अवरास्तु आभीरप्रभृतय: । * निखिलजनेति स्त्रीपुंसादिविभागोऽपि नास्तीत्यभिप्रेतम्; `पुंसां दृष्टिचित्तापहारिणम्(रा.अ 3.29) इतिवत् । *दिव्यचेष्टितानि नवनीतनटनादीनि । एवं विशेषणद्वयं साधुपरित्राणप्रकारविशेषतयाऽभिहितम्। अथ साधुपरित्राणानुषङ्गिकं दुष्कृद्विनाशनप्रकारं प्रपञ्चयति- *पूतनेति । भगवतो बलभद्रस्याप्येतदंशरूपत्वात्प्रलम्बमुष्टिकादिहननमप्येतत्कर्तृकतयोपात्तम् । पुन: साधुपरित्राणान्तर्गतां भोग्यतां दर्शयति- *अनवधिकेति ।प्रियतमस्वरूपसंदर्शनं धारकम्; तच्चेष्टितदर्शनं पोषकम्; तेन सहाऽऽलापादि: भोगप्रकार: इतिनयनविषयत्वचेष्टितालोकनादिविभागनिर्देशाभिप्राय: ।*दया- स्वार्थनिरपेक्षा परदु:खनिराकरणेच्छा;*सौहार्दं- हितैषित्वम्; *अनुराग:- प्रीति: । एवं साधुपरित्राणं तदौपयिकं दुष्कृद्विनाशनं चोक्तम्;अथ धर्मसंस्थापनम् आराध्यस्वरूपप्रदर्शनेन, देशकालविप्रकृष्टानामपि परम्परयाऽनुग्राहकेणोपदेशेन चदर्शयति । *निरतिशयेत्यादिना वाक्यशेषेण । एतच्चाखिलम्, `परित्राणाय'(भ.गी 4.8) इति श्लोके व्याख्यास्यते(ति) ।तत्र हि साधूनां लक्षणस्भावादिकमुक्त्वाऽनन्तरमेवमुक्तम्- ''मत्स्वरूपचेष्टितावलोकनालापादिदानेन तेषां परित्राणाय, तद्विपरीतानां विनाशाय च, क्षीणस्य वैदिकस्य धर्मस्य मदाराधनरूपस्य आराध्यस्वरूपप्रदर्शनेनस्थापनाय च, देवमनुष्यादिरूपेण युगे युगे संभवामि'' इति । उपदेशतो धर्मस्थापनं व्यासादिमुखेनापि कर्तुं शक्यम् ।आराध्याकारप्रदर्शनेन स्थापनं तु स्वेनैवावश्यकर्तव्यमिति भाव: । बाह्यान्तरकरणग्राह्यगुणवर्गद्वयप्रदर्शनतया*सौन्दर्यसौशील्ययोर्ग्रहणम् । *परमभागवतान् कृत्वेति । भगवद्भक्तिरूपपरधर्मनिष्ठान् कृत्वेत्यर्थ: ।एवं प्राचीनभगवच्चरितस्य श्रीमद्गीतार्थोपदेशेन संगति: प्रदर्शिता । *पाण्डुतनययुद्धप्रोत्साहनव्याजेनेति तु भारतकथासंगति: ।अत्र *व्याजशब्देन, `अस्थानस्नेहकारुण्यधर्माधर्माधियाऽऽकुलम् । पार्थ प्रपन्नमुद्दिश्य शास्त्रावतरणं कृतम्' (गी.सं. 5)इत्यत्र उद्दिश्य इति पदस्याभिप्रायो विवृत: । *परमपुरुषार्थ इत्यादिना शास्त्रस्य परमप्रयोजनाभिधानम् । तेनात्रभूमविद्यायामिवात्मानुभवोक्तिरपि ऐश्वर्योक्तिवत् भगवदनुभवापेक्षया निकृष्टपुरुषार्थ[पर्व]त्वज्ञापनायेति सूचितम् ।*मोक्षसाधनतयेति साध्यसाधनभावनिर्देशेन सांसार्यात्मन एव नित्यमुक्तिं वदन्तो निराकृता: । *वेदान्तोदितं- वेदान्तविहितम्,न तु वेदान्तोत्पादितमित्यर्थ: । एतेन अविधेयज्ञानवादिन:निरस्ता: । वेदान्तोदितस्यार्थस्योपबृंहणमत्र क्रियत इति भाव:। *स्वविषयमिति- मोक्षार्थोपासनवाक्यानामन्यपरतया साक्षात्परमपुरुषाराधानविषयत्वमेव । अथर्वशिर: प्रतर्दनविद्यादिषुरुद्रेन्द्रादिभि: स्वस्य मुमुक्षूपास्यत्ववचनेऽपि रुद्रेन्द्राद्यन्तर्यामिभूत: परमात्मैवोपास्य इति, `शास्त्रदृष्ट्या तूपदेशो वामदेववत्' (1.1.31) इति *सूत्रकारैरेव प्रतिपादितमिति भाव: । एतेन वेदान्तोदितस्वमाहात्म्यत्वादिनो भगवत: `स्वगुणाविष्क्रियादोषोनात्र भूतार्थशंसिन:' (काव्या 1.24) इति सूचितम् । *स्वविषयमिति भक्तियोगस्य सिद्धरूपपरमप्रतिपाद्यानुबन्धित्वंदर्शितम् । प्रधानविधेयांशनिष्कर्षाय *भक्तियोगमित्युक्तम् । ज्ञानकर्मानुगृहीतत्वं ज्ञानकर्मसाध्यत्वम् । एतेन तत्समुच्चयादिपक्षानिरस्ता: । वैराग्यस्य संग्रहश्लोके(1)पृथगुक्तस्यापि निष्ठाद्वयानुप्रविष्टत्वादिहानुक्ति: । एवमुपायोपेयात्मकमुभयमपिशास्त्रप्रतिपाद्यमिति संग्रहश्लोकतात्पर्यमुक्तं भवति । *मोक्षसाधनतया वेदान्तोदितं भक्तियोगमिति वचनात्उपासनस्यार्वाचीनब्रह्मप्राप्त्यादिसाधनत्वं वाक्यार्थज्ञानमात्रस्य मोक्षसाधनत्वं च वदन्त:प्रत्युक्ता: । ज्ञानध्यानादिसामान्यवचसांभक्तिरूपविशेषे पर्यवसानमिति च भाव: । एतच्चाखिलमुत्तरत्र व्यक्तं भविष्यति ।एवं शास्त्रं संगमय्य, शास्त्रोपोद्घातं संगमयितुं *पाण्डुतनयेत्यादिना सूचितं पूर्ववृत्तान्तं प्रकटयन्,सारथित्वेनावस्थायाऽऽचार्यकृत्यकरणे प्रतारकत्वशङ्कां च वारयति- *तत्रेति । *तत्र=प्रथमं भक्तियोगमवतारयितुमेवंचकारेत्यर्थ:; यद्वा *तत्र=युद्धे प्रारब्धे इत्यन्वय:; भक्तियोगावतरणव्याजभूतप्रोत्साहनविषयभूते युद्धे प्रारब्धेइत्यर्थ: । भगवतोऽवतारदशायामपि पूर्णत्वस्वाच्छन्द्यादिकं वात्सल्यादिमूलसारथ्याद्यपकृष्टकर्मानुष्ठानस्यगुणरूपत्वादिकं च प्रदर्शयितुं *स भगवान् इत्यादि उक्तम् । *स भगवान् पुरुषोत्तम: सर्वेश्वरेश्वर: इति चतुर्भि: पदै:स्वरूपगुणवैलक्षण्यविभूत्यादिप्रतिपादनेन परत्वसंग्रह: । *सर्वेश्वरेश्वर: इत्यनेन, `सर्वेश्वरेश्वर: कृष्ण:' (वि.ध 75.43)इत्यादिवचनोक्तं स्वाच्छन्द्यं जगत्कुटुम्बित्वं च ज्ञापितम् । *जगदुपकृतिमर्त्य आश्रितवात्सल्यविवश: इति सौलभ्यसंग्रह: ।अविप्रलम्भकत्वं चानेन व्यञ्जितम्; `जगतामुपकाराय' (वि.पु 6.7.72) जगदुपकृतिमर्त्यं को विजेतुं समर्थ: (वि.पु 5.30.80) इत्यादिकमिह स्मारितम् । जगदुपकृतिमर्त्यत्वेऽप्युत्कृष्टचरितं परित्यज्य निकृष्टसारथ्यादिकृत्यं किमर्थं कुरुतेइत्यत्रोक्तम्- *आश्रितवात्सल्यविवश: इति । *पार्थ रथिनमात्मानं च सारथिमिति । अपकृष्टं पार्थमुत्कृष्टकृत्येस्वयमेवस्थाप्य आ(स्वा)त्मानमुत्कृष्टं निकृष्टकृत्ये चकारेति भाव: । *पार्थशब्देन वात्सल्यौपयिकलौकिकसंबन्धविशेषोऽपिसूचित:; पितृष्वसा हि पृथा भगवत: । *सर्वलोकसाक्षिकमिति । न चासौ निकृष्टकृत्यं सापत्रपो रहस्ये कृतवान्; अतइदमपि आश्रितवात्सल्यस्य नैरपेक्ष्यस्य अर्थापह्नवाद्यसंभवस्य च लिङ्गमिति भाव: । यद्वा सर्वेषां स्वसमाश्रयणेनपुरुषार्थलाभाय स्वस्य शास्त्रैकसमाधिगम्यमाश्रितपारतन्त्र्यं सर्वलोकप्रत्यक्षं चकारेति भाव: ।।*01.01-11अथ `त्वां शीलरूप' (स्तो 5) इत्यादिक्रमेण अनन्यसाधारणशील-रूप-चरित-परमसत्त्व-प्रबलशास्त्र-देवतापारमार्थ्यवेदिशान्तनवसञ्जयादिवचनैरप्यासुरप्रकृतीनां यथावदवगन्तुमशक्यतां प्रदर्शयन्,गीतोपनिषत्प्रस्तावनार्थं प्रथमश्लोकमवतारयति-*एवमिति । *श्रिय:पतिरित्यादिना पूर्वोक्तप्रकारेणेत्यर्थ: । *सर्वात्मनेति-न केवलं चक्षुषा, परत्रेह च हितमजानता मनसाऽपीत्यर्थ: । एवंविधमान्ध्यं सुयोधनविजयाभिलाषेण प्रश्ने हेतु: । अत्र*मामका: इति प्रथमोक्त्या, ममकारेण, `यत्र योगेश्वर:' (भ.गी 18.78) इत्यादिप्रतिवचनप्रक्रिया च सूचितंप्रष्टुरिभिप्रायं दर्शयितुं *सुयोधनेत्यादिकमुक्तम् । *सञ्जयमिति । व्यासप्रसादलब्धसकलभारतसमरवृत्तान्तसाक्षात्कारम्`शुद्धभावं गतो भक्त्या शास्त्रात् वेद्मि जनार्दनम्' (म.भा.उ 68.5) इत्यादिवादिनम् । एवंयथार्थदर्शित्वयथादृष्टार्थवादित्वाभ्यामाप्ततमतया निर्णीतमिति भाव: । *पप्रच्छ समरवृत्तान्तमिति शेष: ।धर्मक्षेत्रे- धर्मस्य स्थानभूते, समराध्वरसमुचिते इति भाव: । *कुरुक्षेत्रे पाण्डवधार्तराष्ट्राणां स्वकूटस्थनामोपलक्षितत्वेनबहुमानविषय (टि।।) इति भाव: । युयुत्सव:समवेता:- मिथ: प्रत्यनीकरूपेण व्यूढा इत्यर्थ: ।*च, एव इत्यव्ययद्वयमनतिरिक्तार्थम्; यद्वा समस्तभूमण्डलवर्तिनां राज्ञां तत्र समाहारेऽपि (टि।।) तादर्थ्यात्वर्गद्वयमेव तथाऽभूदिति *एवकाराभिप्राय: । *अकुर्वत इत्यात्मनेपदेन कर्त्रभिप्रायक्रियाफलविषयेण स्वार्थतोक्ता ।एवं सुयोधनविजयबुभुत्सया (टि।।) कृतस्य प्रश्नस्य यत्र योगेश्वर: इति साक्षादुत्तरं वक्ष्यन्,तत्प्रत्यायनार्थमखिलमवान्तरवृत्त[आन्त]मपि सञ्जय उवाच- दृष्ट्वेति । *पाण्डवानीकं व्यूढं दृष्ट्वा इति सुयोधनस्यधैर्यभ्रंशहेतु: । तदधीनो धैर्यभ्रंशरूपोऽस्थाविशेष: तुशब्देन सूच्यते ।दृष्ट्वेत्यादे: *अनुनादयन्नित्यन्तस्याव्यक्तांशं व्यञ्जयति- दुर्योधन इत्यादिना अकथयदित्यन्तेन । *संज्ञार्थं- सम्यग्ज्ञानार्थम्; संज्ञयापरिसंख्यानार्थं वा । तत्र *अन्तर्विषण्णोऽभवत् इत्यन्तेन *भीष्ममेवाभिरक्षन्तु भवन्त: सर्व एव हि इत्येतदन्तं व्याख्यातम् ।*अपर्याप्तमिति श्लोकस्यायमर्थ:- तत्-तस्मात्; अस्माकं बलं भीष्माभिरक्षितम् *अपर्याप्तं- परबल विजयाय नालम्; इदंत्वेतेषां पाण्डवानां बलं भीष्माभिरक्षितम् *पर्याप्तम्-अस्मद्बलविजयायालम् इति ।नन्विदमनुपपन्नं, *तत् बलमिति समानाधिकरण्यप्रतीतिभङ्गायोगात्; पूर्वत्र च परबलस्वबलयो:सामार्थ्यासामार्थ्यहेतूपन्यासाभावात् । न च भीष्मद्रोणादिरक्षितं स्वबलमयमसमर्थं मन्यते । प्रबलानामेव हिभीष्मद्रोणादीनां वध: सोपाधिक: । `न भेतव्यं महाराज' (म.भा.उ 55.1) इत्यादिषु च बहुश: स्वबलस्यैव सामर्थ्येदुर्योधनेनोपन्यस्तम् । न चेदानीं तद्विपरीतप्रतीतौ कारणमस्ति । द्वितीयदिवसारम्भे च दुर्योधन एवं वक्ष्यति-अपर्याप्तं तदस्माकं बलं पार्थाभिरक्षितम् । पर्याप्तं त्विदमेतेषां बलं पार्थिवसत्तमा: ।। (म.भा.भी 51.6) इति ।तत्र च *अस्माकमपर्याप्तमित्येवान्वय:; न पुन: *अस्माकं बलमिति । ततोऽत्रापि तथैव वचनव्यक्तिरुचिता ।तस्मात्(1)पाठभेदेन, (2)व्यवहितान्वयेन, (3)वाक्यभेदेन, (4)पदार्थभेदेन वा योजना स्यात् ।तत्र भीमभीष्मशब्दयोर्विपर्यासात् *पाठभेद: । तथाच भीमाभिरक्षितम् तत् बलमस्माकमपर्याप्तमित्यन्वये सामानाधिकरण्यम्;*तदिति विप्रकृष्टनिर्देशस्वारस्यम्; दुर्योधनाभिप्रायाविरोधश्च सिध्यति । *व्यहितान्वयेऽप्ययमेवार्थ: । द्विधा चव्यवहितान्वयोऽत्र शक्य: । भीमाभिरक्षित-भीष्माभीरक्षितशब्दयोगविपर्यासादेक: । अपर्याप्तं तत्,पर्याप्तं त्विदम्,इत्यनयोर्विपर्यासात् द्वितीय: । अर्थौचित्याय तु व्यवधानमात्रं सह्यते । *वाक्यभेदेऽयेवंयोजना-अपर्याप्तं तदित्येका प्रतिज्ञा; पर्याप्तं त्विदमिति द्वितिया । अत्र को हेतुरिति शंकायां वाक्यद्वयम्; अस्माकं बलं भीष्माभिरक्षितमिति । अस्मद्बलस्य प्रबलाधिष्ठितत्वात् परबलस्य[च] दुर्बलाधिष्ठितत्वदित्यर्थ: । *पदार्थभेदे त्वेवंयोजना-*पर्याप्तं पर्यापनं समापनम्; पर्याप्तमिति कर्तरि क्त:, नाशनसमर्थम्; अपर्यापप्तं नाशनासमर्थमित्यर्थ: ।भीष्माभिरक्षितमस्माकं बलं तत् *अपर्याप्तं नाशयितुं न शक्नोति । *तदिति अत्र पाण्डवबलं कर्तृतया निर्दिश्यते; इदमिति चस्वबलं परबलपर्यापनकर्तृतया । निष्ठायोगाच्च न कर्मणि षष्ठीप्राप्ति: । यद्वा *अपर्याप्तम्- अपरिमतमित्यर्थ:;*पर्याप्तं-परिमितमित्यर्थ:; स्वबलस्यैकादशाक्षौहिणीयुक्तत्वात्, परबलस्य सप्ताक्षौहिणीयुक्तत्वाच्च । सर्वथा तावन्नस्वबलदौर्बल्यं परबलप्राबल्यं च युद्धारम्भे दुर्योधन: प्रसञ्जयेदिति ।सोऽयं घण्टापथात् पाटच्चरकुटीरप्रवेश: । तथा हि- इह तावत् भीष्माभिरक्षितमित्येतत्प्रतिशिरस्तया भीमाभिरक्षितमितिकेनाभिप्रायेण निर्दिश्यते? न तावत् भीष्मवत् भीमस्यापि सेनापतित्वेन; धृष्टद्युम्नस्य तत्पतित्वेनोक्तत्वात् । नापिभीष्मसमपौरुषत्वेन; अत्यन्तविषमतया प्रसिद्धे: । यथोक्तं भीष्मेणैव "शक्तोऽहं धनुषैकेन निहन्तुं सर्वपाण्डवान् ।यद्येषां न भवेत् गोप्ता विष्णु: कारणपुरुष:' (म.भा.भी 120.32)  इति  नापि प्रतिबलाधीश्वरत्वेन; धर्मसूनोस्तथात्वात् ।नापि परिबलभटप्रधानत्वेन; अर्जुनस्यैव तथा प्रसिद्धे: । अतो भीमस्य समस्तधार्तराष्ट्रवधदीक्षितत्वात्तदुचितसाहसबलसहायादियुक्तत्वाच्च तस्य विशेषतो निर्देश: । एवं सति तत्प्रतिशिरस्त्वेन भीष्मस्य निर्देशोऽपिसमस्तपाण्डुतनय संरक्षणप्रवणत्वेन प्रतिपन्नत्वात् । अत: शत्रुभयसहाया(यका?)तिशङ्के पदद्वयसूचिते इत्युक्तं भवति ।यतूक्तं पूर्वत्र परबलस्वबलयो: सामर्थ्यासामर्थ्यहेतु: कश्चिन्नोक्त इति-तदप्यसमीक्षितवचनम् । उपक्रमे हि प्रथममेवस्वबलाच्चतुरक्षौहिणीन्यूनाऽपि *महतीं चमूम् इति प्रतिचमूर्वर्णिता । अनन्तरं *धीमता इत्यन्तेन प्रतिसेनापतिर्वर्णित: । तदनन्तरं च *अत्र शूरा महेष्वासा: इत्यारभ्य *सर्व एव महारथा: इत्यन्तेन दृष्टान्तीकृतभीमार्जुनाभ्यां सह आसन्नविंशतिसंख्या: पुरुषा निरतिशयपौरुषतया वर्णिता: । स्वपक्षे तु न चमूर्वर्णिता; नापि सेनापति: ।स्वबलप्रधानपरिसंख्याने च सप्त पुरुषा उपात्ता: । व्यतिरिक्तास्त्वाकृतिगणत्वेन, *अन्ये च बहव: शूरा: इत्युक्ता:। *मदर्थे त्यक्तजीविता: इति चोक्तम्, न तु मदर्थे जिगीषव इति । साभिसन्धिकत्वमेव तेनापि प्रतिपाद्यत इतिचेत्, सत्यम् ।तथापि वचनव्यक्ति प्रकार एवंविध: । अभिसन्धिद्योतनायापि हि त्यक्तजीवितत्ववचनं प्रतिभटानां बलीयस्त्वबुद्ध्यैव भवति। अनन्तरं च `तस्य संजनयन् हर्षं कुरुवृद्ध: पितामह:' इति दुर्योधनस्य जनयितव्यहर्षत्वेन पूर्वं विषाद: स्वरसत:प्रतीयते । (सूच्यते) एतदभिप्रायेणोक्तेनम्- *अन्तर्विषण्णोऽभवत् इति । परस्ताच्च ''स घोषो धार्तराष्ट्राणां हृदयानिव्यदारयत्" इति धार्तराष्ट्रहृदयसंक्षोभ एवोच्यते । अत उपक्रमे प्रतिचमूतत्सेनापतिसमग्रभटवर्णनात्, उपसंहारेऽपिशङ्खशब्दमात्रेण हृदयसंक्षोभवचनात्, मध्ये जनयितव्यहर्षत्वेन विषादोत्प(दाप)त्तितदपनयनसूचनात्, एतच्छ्लोकस्वारस्याच्च,उक्तार्थ एव तात्पर्यम् । अतस्तच्छब्दस्य तस्मादिति हेत्वर्थत्वमुपपन्नम् । अत एव विपकृष्टनिर्देशचोद्यं च परिहृतम् । न च परबलमिदानीं दुर्योधनस्य परोक्षम्, "दृष्ट्वा तु पाण्डवानीकम्", *पश्यैताम्, एतेषाम् इत्यादिप्रत्यक्षनिर्देशात् ।यत्तु भीष्मद्रोणादिरक्षितस्य स्वबलस्य दौर्बल्यप्रतीतिर (र्न) युक्तेति- तदप्यसत्; सोपाधिकस्यापि भीष्मद्रोणादिवधस्यज्ञातोपाधिना दुर्योधनेन शङ्कितत्वोपपत्ते: । यत्तु "न भेतव्यम्" इत्यादौ बहुश: स्वबलसामर्थ्यमुपन्यस्तम्;इदानीं च तद्विपरीतप्रतीतौ हेतुर्नास्तीति- तदपि न । यथाऽर्जुनो जिघांसया शरचापोद्यमनपर्यन्तं प्रवृत्तोऽपिहन्तव्यबन्धुसमुदायसंनिधिसंदर्शनेनोल्बणै: स्नेहकारुण्यधर्माधर्मभयैराकुलीकृत: पुनर्भगवता पर्यवस्थाप्यते, तथाऽत्रापिदृढघटितव्यूहबहुमहाभटनिबिडप्रतिभटबलसाक्षात्कारादुल्बणभयविषादो दुर्योधनो भीष्मेण पर्यवस्थापि(प्य)त इतिकिमनुपपन्नम्? प्रत्यक्षितं च दुर्योधनेन गोग्रहण स्वग्रहणादिवृत्तान्तेषु सर्वेभ्य: स्वबलभटेभ्य: परेषां सामर्थ्यम् । न चेदानीं तन्नस्मरति; वदति हि स्वयमेव "अकारादीनि नामानि अर्जुनत्रस्तचेतस:" (भा.स.) इति ।यत्तु द्वितीयदिवसारम्भोक्तवचनव्यक्तिवत् अत्रापि वचनव्यक्ति: कार्येति, तदपि मन्दम् । न ह्यवश्यमेकदेशसादृश्यात्सर्वथासादृश्यश्येन भवितव्यमिति नियम: । प्रथमद्वितीयदिवसयोरभिप्रायभेदोऽनुपपन्न इति चेत्, न;युद्धसिद्धेश्चञ्चलत्वाद्यनुसंधानेन विषमत्वादभिप्रायपद्धते: । किं चात्राचार्यभीष्माभ्यां सह व्यूहान्तरमार्गेषुयथाभागमवस्थापन-सेनापधिसंरक्षणादिहितनिरूपणे प्रवृत्तत्वादेवमभिप्राय उपपन्न: । तदेतद्दर्शितम्- *आचार्यायनिवेद्यान्तर्विषण्णोऽभवत् इति । द्वितीयदिवसे तु स्वसहायभूतेभ्य: सर्वेभ्य: पार्थिवेभ्य: स्वधैर्यप्राकाशने बलसान्त्वनादौ चप्रवृत्तत्वात् तथा व्यवहार इति न कश्चिद्दोष: । तदेतत् अखिलमभिप्रेत्य *दृष्ट्वा त्विति तु शब्द: प्रयुक्त: । इदं चप्रारम्भे दैवोपहतस्य दुर्योधनस्यातर्कितागतविषादमूलं स्वबलस्यापर्याप्तवचनमागामिनमपजयं सूचयति। अत: सर्वजनपठितपाठस्वरसिद्धार्थस्य निर्दोषत्वात्, पाठभेदादिपक्षा: परिक्षीणा:;पाठभेद-व्यवहितान्वय-वाक्यभेद-अप्रसिद्धार्थकल्पनादीनामेव च प्रबलदूषणत्वात् । वाक्यभेदयोजनायां तु प्रतिज्ञाद्वयेहेतुद्वयस्य यथाक्रमं तावत् अन्वयो न घटते । यो हि प्रबलो दुर्बलो वा यद्बलं रक्षति, स तस्य पर्याप्तौ अपर्याप्तौ वा हेतु:स्यात्; न तु तत्प्रतिबलस्य । फलतस्थानिर्देश इति चेत्, तदा(था)ऽप्यस्वारस्यम् ।प्रातिलोम्येन हेत्वोरन्वय इति चेत्, तर्हि व्यवहितान्वयोऽप्यागत: । हेतुद्वयं समुच्चित्य प्रत्येकं प्रतिज्ञाया योज्यत इति चेत्,तथापि व्यवहितान्वयास्वारस्ययोर्न परिहार:, समुच्चायकशब्दाभावश्चाधिको दोष: । एवं दूषणान्तराण्यपि भाव्यानि । अतोयथाभाष्यमेवार्थ इति ।।1-11।।
Adhyaya 1 Sloka 12  to 19 *तस्य संजनयन् इत्यादे: *तुमुलोऽभवत् इत्यन्तस्यार्थमाह *तस्येति । जनयन्निति शतु: ''लक्षणहेत्वो: क्रियाया:"(अष्टा 3.2.126) इति हेत्वर्थत्वसूचनाय *जनयितुम् इत्युक्तम् । *सिंहनादं विनद्येत्येतत्, ओदनपाकं पचतीतिवदितिसूचयितुं *कृत्वा इति पदम् । कृभ्वस्तय: क्रियसामान्यवचना इति । एतद्व्यञ्जनायोदाहरणतया *शङ्खध्मानं च कृत्वा इत्युक्तं ।*तत: शङ्खा: इत्यत्र ततश्शब्देन विजिगीषासूचनाय भीष्मेण सेनापतिना कारितत्वं ज्ञापितमित्यभिप्रायेणोक्तम्*अकारयदिति । *शङ्खभेरी इति पणवाद्युपलक्षणम् । तत: श्लोकेऽपि कतिपयवाद्यविशेषनिर्देश उपलक्षणार्थं इति सूचितम् ।सिंहनादशङ्खध्मानाभ्यां शङ्खभेर्यादिनादसमुच्चयार्थो द्वितीयश्चकार: । *कृत्वेत्यनेन अकारयदित्यस्य समुच्चयार्थस्तृतीय: ।।*तत: श्वेतैरित्यादिकं *धनंजय: इत्यन्तं व्याचष्टे- ततस्तमिति । *तत इति व्याक्येयपदम्; *तं घोषमाकर्ण्येतितद्विवक्षितकथनम् । *सर्वेश्वरेश्वर: पार्थसारथिरिति । सर्वोत्कृष्टेभ्य उत्कृष्ट: परमपुरषो निकृष्टात्मानुषमात्रादपि निकृष्टतामाश्रितवात्सल्येन नीत इति भाव: । पाण्डवविजय सूचनाय संजयेनोपात्तो *माधवशब्दोऽत्रश्रिय:पतित्ववाची सर्वेश्वरत्वपर एव *स्यन्दने स्थितौ इत्यविशेषेण स्थ्तितिव्यवच्छेदाय सारथित्वरथित्वविभाग:। श्वेतै: इत्यादिना प्रतिपादितमहत्त्वव्यक्त्त्यर्थमुक्तं *त्रैलोक्येति । नात्र परिमाणदिमहत्त्वमात्रं विविक्षितमिति भाव: । त्रैलोक्यंकम्पयन्ताविति तयो: स्यन्दने स्थितिमात्रमपि त्रैलोक्यकम्पनहेतुरिति भाव: । "यद्वा दिव्यौ शङ्खौ प्रदध्मतु:" इत्याद्युक्तप्रकृष्टाध्मानमूलकशङ्खघोषातिशयेन, "नभश्च पृथिवी चैव" इति वक्ष्यमाणेन च फलितमिदम् । दिव्यत्वोक्तिदर्शितशङ्खातिशयवैशद्याय पाञ्चजन्यदेवदत्तसंज्ञोक्ति: । एवं भीमसेनादिशङ्खचतुष्टयविशेषे नामनिर्देशोऽपि। *पृथक् पृथक् प्रदध्मुरिति । यथैकैकशङ्खध्वनिरेव धार्तराष्ट्राहृदयभेदाय स्यात्, तथा प्रदध्मुरिति भाव:; यद्वायथास्वं प्रहर्षद्योतनाय क्रमात् प्रदध्मुरिति । स घोष: इति श्लोके नभश्च पृथिवीं चानुनादयन्नपि धार्तराष्ट्राणामेवहृदयानि बिभेदेत्यन्वय:; अन्येषां तु हर्षहेतुरिति भाव: । *सर्वेषामेव भवत्पुत्राणामित्यनेन तेषु दृढचित्त: कश्चिदपिनास्तीति द्योतनाय *धार्तराष्ट्रशब्दतद्गतबहुवचनयोरर्थ उक्त: । *व्यदारयत् इत्यस्य वक्ष्यमाणाभिप्रायद्योतकंप्रतिपदं बिभेदेति । घोषस्य शस्त्रादिवत् हृदयविदारणत्वं कथमित्यत्राह- *अद्यैवेति । स्वबलस्यविजयित्वमध्यवस्तायां तन्नाशबुद्धिरेव हि हृदयभेद इति भाव: । धार्तराष्ट्राय प्रागुक्तप्रकारेण तदपजय सूचकमेवसञ्जयोऽकथयदित्याह- *एवमिति ।।
Adhyaya 1 Sloka 20  to 25 *अथ व्यवस्थितान् इत्यादे: कुरून् इत्यन्तस्यार्थमाह- *अथेत्यादिना, इति चावोचदित्यन्तेन । तत्र वाक्यत्रये प्रथमेन वाक्येन"प्रियचिकीर्षव:" इत्यन्तस्यार्थ उच्यते । *व्यवस्थितान् इत्यत्र विशब्द सूचितविशेषव्यक्तये *युयुत्सून् इत्युक्तम्;"योद्धुकामानवस्थितान्" इति ह्यन्तरमप्युच्यते । *कपिध्वज: इत्यत्र कपित्वमात्रप्रतिपन्नलाघवं निवारयितुं सौगन्धिकयात्रायांहनुमद्दत्तं वरम्, स्वरूपसंदर्शनमात्रेण रक्षसामिव परेषां संक्षोभं च सूचयितुं *लङ्कादहनवानरध्वज: इत्युक्तम् । अप्रच्युतस्वभावत्वप्रतिपादकाच्युतपदाभिप्रेतव्यञ्जनाय *ज्ञानेत्यादिकम् । *हृषीकेशपदव्याख्या *परावरेत्यादि । यद्वा सृष्ट्यादिकंवीर्यादिकं तदुपलक्षितुं ज्ञानादिकमपि हृषीकेशशब्दार्थ एव । यथोक्त*महिर्बुध्न्यसंहितायाम्-"क्रीडया हृष्यति व्यक्तमीश: सन् सृष्टिरूपया ।हृषीकेशत्वमीशत्वं(स्य) देवत्वं चास्य तत् स्फुटम्" ।।अविकारितया जुष्टो हृषीको वीर्यरूपया ।ईश: स्वातन्त्र्ययोगेन नित्यं सृष्ट्यादिकर्मणि ।।ऐश्वर्यवीर्यरूपत्वं हृषीकेशत्वमुच्यते" ।। (53.44.45.56) इति ।आश्रितान् न च्यावयति, अतश्च्युतोऽस्य नास्तीत्यच्युतशब्दस्य काचिन्निरुक्ति: । तां दर्शयति-*आश्रितवात्सल्येत्यादिना ।*स्वसारथ्येऽवस्थितमिति । हृषीकेशतया सर्वेषां करणानां सर्वप्रकारनियमनेऽवस्थितस्य रथयुग्यमात्रनियमनं कियदिति भाव:। *निरीक्षे इत्यत्रोपसर्गार्थ: *यथावत् इति दर्शित: । *यावच्छब्दोऽत्र साकल्यवाची; निरीक्षणकालावधिवाची वा,"यावत्पुरानिपातयोर्लट्" (अष्टा 3.3.4.) इति निरीक्षणस्य भविष्यत्त्वद्योतको वा । *यै: सह मया योद्धव्यं तान्निरीक्षे इत्यत्र, मया सह यैर्योद्धव्यं तानवेक्ष इति नोक्तम्; अत: *योत्स्यमानानिति श्लोकस्योत्थानम् । "धार्तराष्ट्रस्य दुर्बुद्धे:"इतिदुर्योधनादिदोषप्रख्यापनतात्पर्याच्च न पौनरुक्यम् । यद्वा "सेनयोरुभयोर्मध्ये" इति पूर्वोक्तत्वात्, सनयोरुभयोरपिस्थितानपश्यदिति वक्ष्यमाणत्वाच्च, स्वसेनास्थितस्वसहायविषय: पूर्वश्लोक:; तत्र कैर्मया सह स्थित्वा परैर्योद्धव्यमित्यर्थ: ।उत्तरस्तु श्लोक: प्रतिसैन्यस्थितधार्तराष्ट्रस्वसहायविषय: इति व्यक्त एव । प्रागेव तेषां विदितत्वेऽपिइदानीन्तनसंरम्भादिविशेषदर्शनेन तत्तदुचितसाम्परायिकव्यापारसौकर्याय यथावद्दर्शनमिहार्जुनेनाऽऽकाङ्क्षितम् । *सेनयोरुभयोर्मध्ये इत्यस्याभिप्रेतकथनं *तदीक्षणक्षमे स्थाने इति । *अचोदयत् इत्यनेन"स्थापय" इत्यत्र प्रत्ययस्य नियोगार्थत्वं दर्शितम् । सर्वप्रशासिता नियोज्योऽभवदित्याश्चर्यमिति भाव: ।।*एवमुक्त इत्यादे: *महीक्षिताम् इत्यन्तस्यार्थमाह *स चेति । अर्जुनवचनरथस्थापनयोर्व्यवधायकाभाव फलितमुक्तं*तत्क्षणादेवेति ``भीष्मद्रोणप्रमुख:''इत्यत्र *प्रमुखशब्द: आदिशब्दसमानार्थ:; तद्गतस्तसिप्रत्ययश्च सार्वविभक्तिकत्वात्षष्ठीबहुवचनार्थ इत्यभिप्रायेणोक्तम् । अनादरे षष्ठीति व्यञ्जनाय*पश्यतामिति पदध्याहार:;यद्वा *प्रमुखत:-अग्रत: इत्यर्थ: । तदेव *महीक्षिताम् इत्यत्रापि बुद्ध्या निष्कृत्य योजनीयम् । तदा *चकार: समुच्चायार्थ: ।भाष्ये *त्वेवकारोऽपि तदर्थ एव; *पश्यतामिति फलितार्थोक्ति: । *उवाच पार्थ इत्यस्य तात्पर्यमाह- *ईदृशीति । ''एतान् समवेतान्'' इति जेतव्यसमुदायप्रदर्शनेन विजयस्थितिरभिप्रेतेति भाव: । धार्तराष्ट्रकर्मकविजयस्थितिरित्यर्थ: । अथवा धार्तराष्ट्रं प्रति सञ्जयवाक्यभिप्रायेण *भवदीयानाम् इत्युक्तम् । अयमेवार्थ उचित:, अर्जुनं प्रति कृष्णेन भवतामित्येतावन्मात्रस्य वक्तव्यत्वात्; धृतराष्ट्रं प्रति तु भवत्पुत्राणाम् इति पूर्वोक्तवत् भवदीयान्विलोक्य इति वक्ष्यमाणवच्चात्रापि *भवदीय निर्देशोपपत्ते: । *किमकुर्वतेति गूढाभिसन्धे: पृच्छतो धृतराष्ट्रस्य गूढाभिसन्धि: सञ्जयो धार्तराष्ट्रहृदयविदारणादिकमेवमकथनम् ।। 20-25।।
Adhyaya 1 Sloka 26  to 47 अथाध्यायशेषस्य सङ्कलितार्थमाह- *स त्विति । तुशब्देन पूर्वोक्तप्रकारात् दुर्योधनात् वक्ष्यमाणप्रकारविशिष्टस्य पार्थस्य विशेषं*स कौन्तेय: इत्येनाभिप्रेतं द्योतयति । बन्धुव्यपदेशमात्रयोग्यशत्रुवधानिच्छया विजयादिकं त्रैलोक्यराज्यावधिकमपि तृणाय मन्यत इति *महामना इत्युक्तम् । *न काङ्क्षे विजयम् इत्यादिकं हि वदति । शत्रृणामप्यसौ दु:खं न सहत इति *परमकारुणिकत्वोक्ति: । *कृपया परयाऽऽविष्ट: इति ह्युक्तम् । यद्वा बन्धुना महापकारे कृतेऽपि स्वयं न शिथिलबन्धो भवतीति भाव: । *सर्वान् बन्धून्, स्वजनं हि इत्यादिकमिह भाव्यम् । आततायिपक्षस्थानमप्याचार्यदीनामहन्तव्यत्वानुसन्धनात्, कुलक्षयादिजनिताधर्मपारम्पर्यदर्शनाच्च *परमधार्मिक इत्युक्ति:;आततायिवधानुज्ञानमाचार्यादिव्यतिरिक्तविषयमित्यर्जुनस्य भाव: । *सभ्रातृक इति । नायमेक एवैवंविध:, किंतु सर्वेऽपि पाण्डवा इति भाव: । एतेन *अस्मात्, न:, वयम्, अस्माभि: इत्यादिभिरुक्तं संगृहीतम् । यद्वा, न केवलं स्वापकारमात्रानादरादेष बन्धुवधादिकमुपेक्षते; अपितु आसन्नतराचार्यादिस्थानीयबहुमतिस्नेहदयादिविषयधर्मराजद्रौपद्याद्यपकारेऽपीति भाव: । आचार्यादिवधदोषो भ्रातॄणामपि मा भूदित्यर्जुनाभिप्राय: । हन्तव्यत्वसूचनाय *घ्नातोऽपि इत्युक्तम् । तत् विवृणोति- *भवद्भिरित्यादिना । *जातुगृहदाहादिभिरित्यादिना *आततायिशब्दोऽपि व्याख्यात:;``अग्निदो गरदश्चैव शस्त्रपाणिर्धनापह:(हा) ।क्षेत्रदारहरश्चैव षडेते आततायिन: ।।''``आततायिनमायान्तं हन्यादेवाविचारयन् ।नाततायिवधे दोषो हन्तुर्भवति कश्चन'' (मनु 8.351)इति हि स्मरन्ति । *आदिशब्देनासकृच्छब्देन च आततायित्वहेतव: प्रत्येकं बहुश: कृता:, न चेदानीमप्युपरतमिति दर्शितम्। अनुपरतिश्च *घ्नतोऽपीति वर्तमाननिर्देशेन सूचिता । *भवद्भिंरित्यनेन धृतराष्ट्रमपि, ``मुह्यन्तमनुमुह्यामि दुर्योधनममर्षणम्'' (म.भा.आ 1.166) इति पुत्रस्नेहवशादनुमन्तारं तत्तुल्यं व्यपदिशति । एवं च दुर्योधनादीनां सर्वेषामप्यतिलोभोपहतचेतस्त्वादिना*महामना इत्युक्तविपरीतत्वमुक्तं भवति । शकुनिकर्णादिसहायानां धार्तराष्ट्रादीनां हनिष्यमाणानामपि हतत्वनिश्चयेन शोकोत्पत्त्यर्थमुक्तं *परमपुरुषेति । परमपुरुष: सहायो यस्येति विग्रह:; परमपुरुषस्य सहायो निमित्तमात्रमिति वा । वक्ष्यति हि- ``मयैवेते निहता: पूर्वमेव निमित्तमात्रं भव सव्यसाचिन्'' (भ.गी 11.36) इति । अर्जुनश्च पूर्वं महाबलसहस्रेभ्योपि निरायुधस्य परमपुरुषस्य संनिधिमात्रमेव विजयहेसुतया निश्चित्य तमेव वव्रे । स्नेहाद्यस्थानत्वसूचनाय *भवदीयान् विलोक्येत्युक्तम् । *बन्धुस्नेहेनेत्यादीनां- न ह्यसौ दुर्योधनवत् बन्धुद्वेषनृशंसत्वप्रतिभटभयादिना विषण्ण:; नापि परेषां गुणान्निवर्तते ; न च परमपुरुषसचिवस्य स्वस्य दौर्बल्यादिति भाव: । *सीदन्ति इत्यादे: *मन: इत्यन्तस्यार्थ:- *अतिमात्रेत्यादिना संगृहीत: । `एतान्न हन्तुमिच्छामि', `यदि मामप्रतीकारम्' इत्यादेरभिप्रेतमाह- *सर्वथाऽहमिति । सर्वथा बहुप्रकारम्- एषामाततायित्वेऽपि, इदानीं हन्तुमद्यतत्वेऽपि, युद्धान्निवृत्तेरधर्माकीर्त्यादिहेतुत्वेऽपि, युद्धस्य त्रैलोक्यराज्याद्युपायत्वेऽपि, किं बहुना- सर्वे[श्वरे]श्रेण मम हिततमोपदेशिना भवतोक्तत्वेऽपीति भाव: । बन्धुविनाशस्य सिद्धत्वाध्यवसाय: शोकहेतु: । विषादमात्रपरो वाऽत्र *शोकशब्द:, स च शोक: सशचरचापपरित्यागे हेतुरिति व्युत्क्रमपाठेन दर्शितम् । संविग्नमानस:- अत्यर्थचलितयुद्धाध्यवसाय इत्यर्थ: । ``ओ विजीभयचलनयो:'' इति धातु: । एवं चलितयुद्धाध्यवसायत्वात् समराध्वरसस्रुक्स्नुवादिस्थानीयं सशरं चापं विसृज्य प्रायोपवेशादिपर इव *रथोपस्थे रथिस्थानाद्विनिवृत्य रथोत्सङ्गे उपाविशदिति भाव: ।। *सखीन्- वयस्यान् ।। *सुहृद: वयोविशेषानपेक्षया हितैषिण: । *सेनयोरुभयोरपि- एकैकस्यां सेनायामेते सर्वे प्रायशो विद्यन्त इति भाव: । *समीक्ष्य शास्त्रलोकयात्रायुक्तमवलोक्येत्यर्थ: । *सर्वान् बन्धून् । न ह्यत्रानागत: कश्चिद्बन्धुरवशिष्यत इति भाव:। *अधर्मोऽभिभवतीति । मानसदोषोक्ति: ।। *प्रदुष्यन्तीति कायिकोक्ति: ।। 26-47 ।।।। इति गीताभाष्यतात्पर्यचन्द्रिकायां प्रथमोऽध्याय:।।
