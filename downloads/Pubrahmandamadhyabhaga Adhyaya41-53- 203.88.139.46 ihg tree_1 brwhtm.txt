वसिष्ठ उवाच
दृष्ट्वा पितुर्वधं घोरं तत्पुत्रास्ते शतं त्वरा ।।
वारयामासुरत्युग्रं भार्गवं स्वबलेः पृथक् ।। 41.1 ।।
एकैकाक्षैहिणीयुक्ताः सर्वे ते युद्धदुर्मदाः ।।
संग्रामं तुमुलं चक्रुः संरब्धास्तु पितुर्वधात् ।। 41.2 ।।
रामस्तु दृष्ट्वा तत्पुत्राञ्छूरान्रणविशारदान् ।।
परश्वधं समादाय युयुधे तैश्च संगरे ।। 41.3 ।।
तां सेनां भगवान्रामः शताक्षौहिणिसंमिताम् ।।
निजघान त्वरायुक्तो मुहुर्त्तद्वयमात्रतः ।। 41.4 ।।
निःशेषितं स्वसैन्यं तु कुठारेणैव लीलया ।।
दृष्ट्वा रामेण तेसर्वे युयुधुर्वीर्यसंमताः ।। 41.5 ।।
नानाविधानि दिव्यानि प्रहरंतो महोजसः ।।
परितो मंडलं चक्रुर्भार्गवस्य महात्मनः ।। 41.6 ।।
अथ रामोऽपि बलवांस्तेषां मंडलमध्यगः ।।
विरेजे भगवान्साक्षाद्यथा नाभिस्तु चक्रगा ।। 41.7 ।।
नृत्यन्निवाचौ विरराज रामः शतं पुनस्ते परितो भ्रमंतः ।।
रेजुश्च गोपी गणमध्यसंस्थः कृष्णो यथा ताः परितो भ्रमंत्यः ।। 41.8 ।।
तदा तु सर्वे द्रुहिणप्रधानाः समागताः स्वस्वविमानसंस्थाः ।।
समाकिरन्नंदनमाल्यवर्षैः समंततो राममहीनवीर्यम् ।। 41.9 ।।
यः शस्त्रपादादुदतिष्ठत ध्वनिर्हुंकारगर्भो दिवमस्पृशन्स वै ।।
तौर्यत्रिकस्येव शरक्षतानि भांतीव यद्वन्नखदंतपाताः ।। 41.10 ।।
क्रंदंति शस्त्रैः क्षतविक्षतांगा गायंति यद्वत्किल गीतविज्ञाः ।।
एवं प्रवृत्तं नृपयुद्धमण्डलं पश्यंति देवा भृशविस्मिताक्षः ।। 41.11 ।।
ततस्तु रामोऽवनिपालपुत्राञ्जिघांसुराजौ विविधास्त्रपूगैः ।।
पृथक्चकारातिब लांस्तु मंडलद्विच्छिद्य पंक्तिं प्रभुरात्तचापः ।। 41.12 ।।
एकैकशस्तान्निजघान वीराञ्छतं तदा पंच ततः पलायिताः ।।
शूरो वृषास्यो वृषशूरसेनौ जयध्वजश्चापि विभिन्नधैर्याः ।। 41.13 ।।
महाभयेनाथ परीतचिता हिमाद्रिपादांतरकाननं च ।।
पृथग्गतास्ते सुपरीप्सवो नृपा न कोऽपि कांस्विद्ददृशे भृशार्त्तः ।। 41.14 ।।
रामोऽपि हत्वा नृपचक्रमाजौ राज्ञः सहायर्थमुपागतं च ।।
समन्वितोऽसावकृतव्रणेन सस्नौ मुदाऽगत्य च नर्मदायाम् ।। 41.15 ।।
स्रात्वा नित्यक्रियां कृत्वा संपूज्य वृषभध्वजम् ।।
प्रतस्थे द्रष्टुमुर्वीश शिवं कैलासवासिनम् ।। 41.16 ।।
गुरुपत्नीमुमां चापि सुतौ स्कन्दविनायकौ ।।
मनोयायी महात्माऽसावकृतव्रणसंयुतः ।। 41.17 ।।
कृतकार्यो मुदा युक्तः कैलासं प्राप्य तत्क्षणम् ।।
ददर्श तत्र नगरीं महतीमलकाभिधम् ।। 41.18 ।।
नानामणिगणाकीर्णभवनैरुपशोभिताम् ।।
नानारुपधरैर्यक्षैः शोभितां चित्रभूषणैः ।। 41.19 ।।
नानावृक्षसमाकीणैर्वनैश्चोपवनैर्युताम् ।।
दीर्घिकाभिः सुदीर्घाभिस्तडागैश्चोपशोभिताम् ।। 41.20 ।।
सर्वतोऽप्यावृतां बाह्ये सीतयालकनंदया ।।
तत्र देवांगनास्नानमुक्तकुंकुमपिंजरम् ।। 41.21 ।।
तृषाविर हिताश्चांभः पिबंति करिणो मुदा ।।
यत्र संगीतसंनादा श्रूयन्ते तत्रतत्र ह ।। 41.22 ।।
गन्धर्वैरप्सरोभिश्च सततं सहकारिभिः ।।
तां दृष्ट्वा भार्गवो राजन्मुदा परमया युतः ।। 41.23 ।।
ययौ तदूर्ध्वं शिखरं यत्र शेवपरं गृहम् ।।
ततो ददर्श राजेंद्र स्निग्धच्छायं महावटम् ।। 41.24 ।।
तस्याधस्ताद्वरावासं सुसेव्यं सिद्धसंयुतम् ।।
ददंर्श तत्र प्राकारं शतयोजनमंडलम् ।। 41.25 ।।
नानारत्नाचितं रम्यं चतुर्द्वारं गणावृतम् ।।
नन्दीश्वरं महाकालं रक्ताक्षं विकटोदरम् ।। 41.26 ।।
पिंगलाक्षं विशालाक्षं विरूपाक्षं घटोदरम् ।।
मंदारं भैरवं बाणं रुरुं भैरवमेव च ।। 41.27 ।।
वीरकं वीरभद्रं च चंडं भृंगिं रिटिं मुखम् ।।
सिद्धेंद्रनाथरुद्रांश्च विद्याधरमहोरगान् ।। 41.28 ।।
भूतप्रेतपिशाचांश्च कूष्मांडान्ब्रह्मराक्षसान् ।।
वेतालान्दानवेंद्रांश्च योगीन्द्रांश्च जटाधरान् ।। 41.29 ।।
यक्षकिंपुरुषांश्चैव डाकिनीयो गिनीस्तथा ।।
दृष्ट्वा नंद्या5या तत्र प्रविष्टोंऽतर्मुदान्वितः ।। 41.30 ।।
ददर्श तत्र भुवनैरावृतं शिवमंदिरम् ।।
चतुर्योजनविस्तीर्णं तत्र प्राग्द्वारसंस्थितौ ।। 41.31 ।।
दृष्ट्वा वामे कार्त्तिकेय दक्ष चैव विनायकम् ।।
ननाम भार्गवस्तौ द्वौ शिवतुल्यपराक्रमौ ।। 41.32 ।।
पार्षदप्रवरास्तत्र क्षेत्रपालाश्च संस्थिताः ।।
रत्नसिंहासनस्थाश्च रत्नभूषमभूषिताः ।। 41.33 ।।
भार्गवं प्रविशन्तं तु ह्यपृच्छञ्शिवमंदिरम् ।।
विनायको महाराज क्षणं तिष्ठेत्युवाच ह ।। 41.34 ।।
निद्रितो ह्युमया युक्तो महादेवोऽधुनेति च ।।
ईश्वराज्ञां गृहीत्वाहमत्रागत्यक्षणांतरे ।। 41.35 ।।
त्वया सार्द्धं प्रवेक्ष्यामि भ्रातस्तिष्ठात्र सांप्रतम् ।।
विनायकचश्चैवं श्रुत्वा भार्गवनंदनः ।। 41.36 ।।
प्रवक्तुमुपचक्राम गणेशं त्वरयान्वितः ।।
राम उवाच ।।
गत्वा ह्यंतःपुरं भ्रातः प्रणम्य जगदीश्वरौ ।। 41.37 ।।
पार्वतीशंकरौ सद्यो यास्यामि निजमंदिरम् ।।
कार्त्तवीर्यः सुचन्द्रश्च सपुत्रबलबांधवः ।। 41.38 ।।
अन्ये सहस्रशो भूपाः कांबोजाः पङ्लवाः शाकाः ।।
कान्यकुब्जाः कोशलेशा मायावन्तो महाबलाः ।। 41.39 ।।
निहताः समरे सर्वे मया शंभुप्रसादतः ।।
तमिमं प्रणिपत्यैव यास्यामि स्वगृहं प्रति ।। 41.40 ।।
इत्युक्त्वा भार्गवस्तत्र तस्थौ गणपतेः पुरः ।।
प्रोवाच मधुरं वाक्यं भार्गवे स गणाधिपः ।। 41.41 ।।
विनायक उवाच ।।
ज्ञणं तिष्ट महाभाग दर्शनं ते भविष्यति ।।
अद्य विश्वेश्वरो भ्रातर्भवान्या सह वर्त्तते ।। 41.42 ।।
स्त्रीपुंसोर्युक्त योस्तात सहैकासनसंस्थयोः ।।
करोति सुखभंगं यो नरकं स व्रजेद्ध्रुवम् ।। 41.43 ।।
विशेषतस्तु पितरं गुरुं वा भूपतिं द्विजः ।।
र7स्यं समुपासिनं न पश्येदिति निश्चयः ।। 41.44 ।।
कामतोऽकामतो वापि पश्येद्यः सुरतोन्मुखम् ।।
स्त्रीविच्छेदो भवेत्तस्य ध्रुवं सप्रसु जन्मसु ।। 41.45 ।।
श्रोणिं वक्षः स्थलं वक्त्रं यः पश्यति परस्त्रियः ।।
मातुर्वापि भगिन्या वा दुहितुः स नराधमः ।। 41.46 ।।
भार्गव उवाच ।।
अहो श्रुतमपूर्वं किं वचनं तव वक्त्रतः ।।
ब्रांत्या विनिर्गतं वापि हास्यार्थमथवोदितम् ।। 41.47 ।।
कामिनां सविकाराणामेतच्छास्त्रनिदर्शनम् ।।
निर्विकारास्य च शिशोर्न दोषः कश्चिदेव हि ।। 41.48 ।।
यास्याम्यंतः पुरं भ्रातस्तव किं तिष्ठ बालक ।।
यथादृष्टं करिष्यामि तत्र यत्समयोचितम् ।। 41.49 ।।
तत्रैव माता तातश्च त्वया नाम निरूपितौ ।।
जगतां पितरौ तौ च पार्वतीपरमेश्वरौ ।। 41.50 ।।
इत्युक्त्वा भार्गवो राजन्नंतर्गंतुं समुद्यतः ।।
विनायकस्तदोत्थाय वारयामास सत्वरम् ।। 41.51 ।।
वाग्युद्धं च तयोरासीन्मिथो हस्तविकर्षणम् ।।
दृष्ट्वा सकंदस्तु संभ्रांतो बोधयामास तौ तदा ।। 41.52 ।।
बाहुभ्यां द्वौ समुद्गृह्य पृथगुत्सारितौ तथा ।।
अथ क्रुद्धो गणेशाय भार्गवः परवीरहा ।।
परश्वधं समादाय सप्रक्षेप्तुं समुद्यतः ।। 41.53 ।।
तं दृष्ट्वा गजाननो भृगुवरं क्रोधात्क्षिपंतं त्वरा स्वात्मार्थं परशुं तदा निजकरेणोद्धृत्य वेगेन तु ।।
भूर्लोकं भुवः स्वरपि तस्योर्ध्वं महर्वैजनं लोकं चापि तपोऽथ सत्यमपरं वैकुंठमप्यानयत् ।। 41.54 ।।
तस्योर्ध्वं च विदर्शयन्भृगुवरं गोलोकमीशात्मजो निष्पात्याधरलोकसप्तक मपीत्थं दर्शयामास च ।।
उद्धृत्याथ ततो हि गर्भसलिले प्रक्षप्तमात्रं त्वरा भीतं प्राणपरिप्सुमानयदथो तत्रैव यत्रास्थितः ।। 41.55 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय
उपोद्धातपादे भार्गवचरिते एकचत्वारिंशत्तमोऽध्यायः ।। 41 ।।

वसिष्ठ उवाच ।।
एवं संभ्रामितो रामो गणाधीशेन भूपते ।।
हर्षशोकसमाविष्टो विचिंत्यात्मपराभवम् ।। 42.1 ।।
गणेशं चाभितो वीक्ष्य निर्विकारमवस्थितम् ।।
क्रोधाविष्टो भृशं भूत्वा प्राक्षिपत्स्वपरश्वधम् ।। 42.2 ।।
गणेशस्त्वभिवीक्ष्याथ पित्रा दत्तं परश्वधम् ।।
अमोघं कर्त्तुकामस्तु वामे तं दशनेऽग्रहीत् ।। 42.3 ।।
स तु दंतः कुठारेण विच्छिन्नो भूतलेऽपतत् ।।
भुवि शोणितसंदिग्धो वज्राहत इवाचलः ।। 42.4 ।।
दंतपातेन विद्वस्ता साब्धिद्वीपधरा धरा ।।
चकंपे पृथिवीपाल लोकास्त्रासमुपागताः ।। 42.5 ।।
हाहाकारो महानासी द्देवानां दिवि पश्यताम् ।।
कार्त्तिकेयादयस्तत्र चुक्रुशुर्भृशमातुराः ।। 42.6 ।।
अथ कोलाहलं श्रुत्वा दंतपातध्वनिं तथा ।।
पार्वतीशंकरौ तत्र समाजग्मतुरीश्वरौ ।। 42.7 ।।
हेरम्बं पुरतो दृष्ट्वा वक्रतुंडैकदंतिनम् ।।
पप्रच्छ स्कन्दं पार्वती किमेतदिति कारणम् ।। 42.8 ।।
स तु पृष्टस्तदा मात्रा सेनानीः सर्वमादितः ।।
वृत्तांतं कथयामास मात्रे रामस्य श्रृण्वतः ।। 42.9 ।।
सा श्रुत्वोदंतमखिलं जगतां जननी नृप ।।
उवाच शंकरं रुष्टा पार्वती प्राणनायकम् ।। 42.10 ।।
पार्वत्युवाच ।।
अयं ते भार्गवः शंभो शिष्यः पुत्रः समोऽभवत् ।।
त्वत्तोलब्ध्वा परं तेजो वर्म त्रैलोक्यजिद्विभो ।। 42.11 ।।
कार्त्तवीर्यार्जुनं संख्ये जितवानूर्जितं नृपम् ।।
स्वकार्यं साधयित्वा तु प्रादात्तुभ्यं च दक्षिणाम् ।। 42.12 ।।
यत्ते सुतस्य दशन कुठारेण न्यपातयत् ।।
अनेनैव कृतार्थस्त्वं भविष्यसि न संशयः ।। 42.13 ।।
त्वमिमं भार्गवं शम्भो रक्षांतेवासिसत्तमम् ।।
तव कार्याणि सर्वाणि साधयिष्यति सद्गुरोः ।। 42.14 ।।
अह नैवात्र तिष्ठामि यत्त्वया विमता विभो ।।
पुत्राभ्यां सहिता यास्ये पितुः स्वस्य निकेतनम् ।। 42.15 ।।
संतो भुजिष्यातनयं सत्कुर्वंत्यात्मपुत्रवत् ।। 
भवता तु कृतोनैव सत्कारो वचसाऽपि हि ।। 42.16 ।।
आत्मनस्तनयस्यास्य ततो यास्यामि दुःखिता ।।
वसिष्ठ उवाच ।।
एतच्छ्रुत्वा तु वचनं पार्वत्या भगवान्भवः ।। 42.17 ।।
नोवाच किंचिद्वचनं साधु वासाधु भूपते ।।
सस्मार मनसा कृष्णं प्रणतक्लेशनाशनम् ।। 42.18 ।।
गोलोकनाथं गोपीशं नानानुनयकोविदम् ।।
स्मृतमात्रोऽथ भगवान् केशवः प्रणतार्त्तिहा ।।
आजगाम दयासिंधुर्भक्तवश्योऽखिलेश्वरः ।। 42.19 ।।
मेघश्यामो विशदवदनो रत्नकेयूरहारो विद्युद्वासा मकरसदृशे कुंडले संदधानः ।।
बर्हापीडं मणिगणयुतं बिभ्रदीषत्स्मितास्यो गोपीनाथो गदितसुयशाः कौस्तुभोद्भासिवक्षाः ।। 42.20 ।।
राधया सहितः श्रीमान् श्रीदाम्ना चापराजितः ।। 42.21 ।।
मुष्णंस्तेजांसि सर्वेषां स्वरुचा ज्ञानवारिधिः ।।
अथैनमागतं दृष्ट्वा शिवः संहृष्टमानसः ।। 42.22 ।।
प्रणिपत्य यथान्यायं पूजयामास चागतम् ।।
प्रवेश्याभ्यंतरे वेश्मराधया सहितं विभुम् ।। 42.23 ।।
रत्नसिंहासने नम्ये सदारं स न्यवेशयत् ।।
्थ तत्र गता देवी पार्वती तनयान्विता ।। 42.24 ।।
ननाम चरणान्प्रभ्वोः पुत्राभ्यां सहिता मुदा ।।
्थ रामोऽपि तत्रैव गत्वा नमितकंधरः ।। 42.25 ।।
पार्वत्याश्चरणोपांते पपाताकुलमानसः ।।
सा यदा नाभ्यनंदत्तं भार्गवं प्रणतं पुरः ।। 42.26 ।।
तदोवाच जगन्नाथः पार्वतीं प्रीणयन्गिरा ।। 42.27 ।।
श्रीकृष्म उवाच ।।
अयि नगनं दिनि निंदितचंद्रमुखि त्वमिमं जमदग्निसुतम् ।।
नय निजहस्तसरोजसमर्पितम्स्तकमंकमनंतगुणे ।। 42.28 ।।
भवभयहारिणि शंभुविहारिणि कल्मषनाशिनि कुंभिगते ।।
तव चरणे पतितं सततं कृतकिल्बिषमप्यव देहि वरम् ।। 42.29 ।।
श्रुणु देवि महाभागे वेदोक्तं वचनं मम ।।
यच्छ्रुत्वा हर्षिता नूनं भविष्यसि न संशयः ।।
विनायकस्ते तनयो महात्मा महतां महान् ।। 42.30 ।।
यं कामः क्रोध उद्वेगो भयं नाविशते कदा ।।
वेदस्मृतिपुराणेषु संहितासु च भामिनि ।। 42.31 ।।
नामान्यस्योपदिष्टानि सुपुण्यानि महात्मभिः ।।
यानि तानि प्रवक्ष्यामि निखिलाघहराणि च ।। 42.32 ।।
प्रमथानां गणा ये च नानारूपा महाबलाः ।।
तेषामीशस्त्वयं यस्माद्गणेशस्तेन कीर्त्तितः ।। 42.33 ।।
भूतानि च भविष्याणि वर्त्तमानानि यानि च ।।
ब्रह्मांडान्यखिलान्येव यस्मिँल्लंबोदरः स तु ।। 42.34 ।।
यः स्थिरो देवयोगेन च्छिन्नं संयोजितं पुनः ।।
गजस्य शिरसा देवितेन प्रोक्तो गजाननः ।। 42.35 ।।
चतुर्थ्यामुदितश्चंद्रो दर्भिणा शप्त आतुरः ।।
अनेन विधृतो भाले भालचंद्रस्ततः स्मृतः ।। 42.36 ।।
शप्तः पुरा सप्तभिस्तु मुनिभिः संक्षयं गतः ।।
जातवेदा दीपितोऽभूद्येनासौशूर्पकर्मकः ।। 42.37 ।।
पुरा देवासुरे युद्धे पूजितो दिविषद्गणैः ।।
विघ्नं निवारयामास विघ्ननाशस्ततः स्मृतः ।। 42.38 ।।
अद्यायं देवि रामेण कुठारेण निपात्य च ।।
दशनं दैवतो भद्रे ह्येकदंतः कृतोऽमुना ।। 42.39 ।।
भविष्यत्यथ पर्याये ब्रह्मणो हरवल्लभे ।।
वक्रीभविष्यत्तुंडत्वाद्वक्रतुंडः स्मृतो बुधैः ।। 42.40 ।।
एवं तवास्य पुत्रस्य संति नामानि पार्वति ।।
स्मरणात्पापहारीणि त्रिकालानुगतान्यपि ।। 42.41 ।।
अस्मात्त्रयोदशीकल्पात्पूर्वस्मिन्दशमीभवे ।।
मयास्मै तु वरो दत्तः सर्गदेवाग्रपूजने ।। 42.42 ।।
जातकर्मादिसंस्कारे गर्भाधानादिकेऽपि च ।।
यात्रायां च वणिज्यादौ युद्धे देवार्चने शुभे ।। 42.43 ।।
संकष्टे काम्यसिद्ध्यर्थं पूजयेद्यो गजाननम् ।।
तस्य सर्वाणि कार्याणि सिद्ध्यंत्येव न संशयः ।। 42.44 ।।
वसिष्ठ उवाच ।।
इत्युक्तं तु समाकर्ण्य कृष्णेन सुमहात्मना ।।
पार्वती जगतां नाथा विस्मिताऽसीच्छुभानना ।। 42.45 ।।
यदा नैवोत्तरं प्रादात्पार्वती शिवसन्निधौ ।।
तदा राधाऽब्रवीद्देवीं शिवरूपा सनातनी ।। 42.46 ।।
श्रीराधोवाच ।।
प्रकृतिः पुरुषश्चोभावन्योन्याश्रयविग्रहौ ।।
द्विधा भिन्नौ प्रकाशेते प्रपंचेऽस्मिन् यथा तथा ।। 42.47 ।।
त्वं चाहमावयोर्देवि भेदो नैवास्ति कश्चन ।।
विष्णुस्त्वमहमेवास्मि शिवो द्विगुणतां गतः ।। 42.48 ।।
शिवस्य हृदये विष्णुर्भवत्या रूपमास्थितः ।।
मम रूपं समास्थाय विष्णोश्च हृदये शिवः ।। 42.49 ।।
एष रामो महाभागे वैष्णवः शैवतां गतः ।।
गणेशोऽयं शिवः साक्षाद्वैष्णवत्वं समास्थितः ।। 42.50 ।।
एतयोरोवयोः प्रभवोश्चापि भेदो न दृश्यते ।।
एवामुक्त्वा तु सा राधा क्रोडे कृत्वा गजाननम् ।। 42.51 ।।
मूर्ध्न्युपाघ्राय पस्पर्श स्वहस्तेन कपोलके ।।
स्पृष्टमात्रे कपोले तु क्षतं पूर्त्तिमुदागतम् ।। 42.52 ।।
पार्वती मुप्रसन्नाभूदनुनीताऽथ राधया ।।
पादयोः पतितं राममुत्थाप्य निजपाणिना ।। 42.53 ।।
क्रोडीचकार सुप्रीता मूर्ध्न्यु पाघ्राय पार्वती ।।
एवं तयोस्तु सत्कारं दृष्ट्वा रामगणेशयोः ।। 42.54 ।।
कृष्णः स्कंदमुपाकृष्य स्वांके प्रेम्णा न्यवेशयत् ।।
अथ शंभुरपि प्रीतः श्रीदामानम् पस्थितम् ।। 42.55 ।।
स्वोत्संगे स्थापयामास प्रेम्णा मत्कृत्य मानदः ।। 42.56 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादे भार्गवचरिते द्विचत्वारिंशत्तमोऽध्यायः ।। 42 ।।

वसिष्ठ उवाच ।।
एवं सुस्निग्धचित्तेषु तेषु तिष्ठत्सु भूपते ।।
भवान्युत्संगतो रामः समुत्थाय कृताजलिः ।। 43.1 ।।
तुष्टाव प्रयतो भूत्वा निर्विशेष विशेषवत् ।।
अद्वयं द्वैतमापन्नं निर्गुणं सगुणात्मकम् ।। 43.2 ।।
राम उवाच ।।
प्रकृतिविकृतिजातं विश्वमेतद्विधातुं मम कियदनुभातं वैभवं तत्प्रमातुम् ।।
अविदिततनुनामाऽभीष्टवस्त्वेकधामाऽभवदथ भव भामा पातु मां पूर्णकामा ।। 43.3 ।।
प्रकटितगुणाभानं कालसंख्याविधानं सकलभवनिदानं कीर्त्यते यत्प्रधानम् ।।
तदिह निखिलतातः संबभूवोक्षपातः कृतकृतकनिपातः पातु मामद्य मातः ।। 43.4 ।।
दनुजकुलविनाशीलेखपाताविनाशी प्रथमकुलविकाशी सर्वविद्याप्रकाशी ।।
प्रसभरचितकाशी भक्तदत्ताखिलाशीरवतु विजितपाशी मांसदा षण्मुखाशी ।। 43.5 ।।
हरनिकट निवासी कृष्णसेवाविलासी प्रणतजनविभासी गोपकन्याप्रहासी ।।
हरकृतबहुमानो गोपिकेशैकतानो विदितबहुविधानो जायतां कीर्तिहा नौ ।। 43.6 ।।
प्रभुनियतमाना यो नुन्नभक्तांतरायो त्दृतदुरितनिकायो ज्ञानदातापरायोः ।।
सकलगुणगरिष्ठो राधिकांकेनिविष्टो मम कृतमपराधं क्षंतुमर्हत्वगाधम् ।। 43.7 ।।
या राधा जगदुद्भवस्थितिलयेष्वाराध्यते वा जनैः शब्दं बोधयतीशवक्त्रंविगलत्प्रेमामृतास्वादनम् ।।
रासेशी रसिकेश्वरी रमणत्दृन्निष्ठानिजानंदिनी नेत्री सा परिपातु मामवनतं राधेति य कीर्त्यते ।। 43.8 ।।
यस्या गर्भसमुद्भवो ह्यतिविराड्यस्यांशभूतो विराट् यन्नाभ्यंबुरुहोद्भवेन विधिनैकांतोपदिष्टेन वै सृष्टं सर्वमिदं चराचरमयं विश्वं च यद्रोमसु ब्रह्मांडानि विभांति तस्य जननी शश्वत्प्रसन्नाऽस्तु सा ।। 43.9 ।।
पायाद्यः स चराचरस्य जगतो व्यापी विभुः सच्चिदानंदाब्धिः प्रकटस्थितो विलसति प्रेमांधया राधया ।।
कृष्णः पूर्णतमो ममोपरि दयाक्लिन्नांतरः स्तात्सदा येनाहं सुकृती भवामि च भवाम्यानंदलीनांतरः ।। 43.10 ।।
वसिष्ठ उवाच ।।
स्तुत्वैवं जामदग्न्यस्तु विरराम ह तत्परम् ।।
विज्ञाताखिलतत्त्वार्थो हृष्टरोमा कृतार्थवत् ।। 43.11 ।।
अथोवाच प्रसन्नात्मा कृष्णः कमललोचनः ।।
भार्गवं प्रणतं भक्त्या कृपापात्रं पुरस्थितम् ।। 43.12 ।।
कृष्म उवाच ।।
सिद्धोऽसि भार्गवेंद्र त्वं प्रसादान्मम संप्रतम् ।।
अद्य प्रभृति वत्सास्मिँल्लोके श्रेष्ठतमो भव ।। 43.13 ।।
तुभ्यं वरो मया दत्तः पुरा विष्णुपदाश्रमे ।।
तत्सर्वं क्रमतो भाव्यं समा बह्वीस्त्वया विभो ।। 43.14 ।।
दया विधेया दीनेषु श्रेय उत्तममिच्छता ।।
योगश्च सादनीयो वै शत्रूणां निग्रहस्तथा ।। 43.15 ।।
त्वत्समो नास्ति लोकेऽस्मिंस्तेजसा च बलेन च ।।
ज्ञानेन यशसा वापि सर्वश्रेष्ठतमो भवान् ।। 43.16 ।।
अथ स्वगृहमासाद्य पित्रोः शुश्रूषणं कुरु ।।
तपश्चर यथाकालं तेन सिद्धिः करस्थिता ।। 43.17 ।।
राधोत्संगात्समुत्थाप्य गणेशं राधिकेश्वरः ।।
आलिंग्य गाढं रासेण मैत्रीं तस्य चकार ह ।। 43.18 ।।
अथोभावपि संप्रीतौ तदा रामगणेश्वरौ ।।
कृष्णाज्ञया महाभागौ बभूवतुररिंदम ।। 43.19 ।।
एतस्मिन्नंतरे देवी राधा कृष्णप्रिया सती ।।
उभाभ्यां च वरं प्रादात्प्रसन्नास्या मुदान्विता ।। 43.20 ।।
राधोवाच ।।
सर्वस्य जगतो वंद्यौ दुराधर्षौ प्रियावहौ ।।
मद्भक्तौ च विशेषेण भवंतौ भवतां सुतौ ।। 43.21 ।।
भवतोर्नाम चौच्चार्य यत्कार्यं यः समारभेत् ।।
सिद्धिं प्रयातु ततसर्वं मत्प्रसादाद्धि तस्य तु ।। 43.22 ।।
अथोवाच जगन्माता भवानी भववल्लभा ।।
वत्स राम प्रसन्नाऽहं तुभ्यं कं प्रददे वरम् ।।
तं प्रब्रूहि महाभाग भयं त्यक्त्वा सुदूरतः ।।
राम उवाच ।।
जन्मांत रसहस्रेषु येषुयेषु व्रजाम्यहम् ।। 43.23 ।।
कृष्णयोर्भवयोर्भक्तो भविष्यामीति देहि मे ।।
अभेदेन च पश्यामि कृष्णौ चापि भवौ तथा ।। 43.24 ।।
पार्वत्युवाच ।।
एवमस्तु महाभाग भक्तोऽसि भवकृष्णयोः ।।
चिरंजीवी भवाशु त्वं प्रसादान्मम सुव्रत ।। 43.25 ।।
अथोवाच धराधीशः प्रसन्नस्तमुमापतिः ।।
प्रणतं भार्गवेंद्रं तु वरार्हं जगदीश्वरः ।। 43.26 ।।
शिव उवाच ।।
रामभक्तोऽसि मे वत्स यस्ते दत्तो वरो मया ।।
स भविष्यति कार्त्स्येन सत्यमुक्तं न चान्यथा ।। 43.27 ।।
अद्यप्रभृति लोकेऽस्मिन् भवतो बलवत्तरः ।।
न कोऽपि भवताद्वत्स तेजस्वी च भवत्परः ।। 43.28 ।।
वसिष्ठ उवाच ।।
अथ कृष्णोऽप्यनुज्ञाप्य शिवं च नगनंदिनीम् ।।
गोलोकं प्रययौ युक्तः श्रीदाम्ना चापि राधया ।। 43.29 ।।
अथ रामोऽपि धर्मात्मा भवानीं च भवं तथा ।।
संपूज्य चाभिवाद्याथ प्रदक्षिणमुपा क्रमीत् ।। 43.30 ।।
गणेशं कार्त्तिकेयं च नत्वापृच्छ्य च भूपते ।।
अकृतव्रणसंयुक्तो निश्चक्राम गृहांतरात् ।। 43.31 ।।
निष्क्रम्यमाणो रामस्तु नंदीश्वरमुखैर्गणैः ।।
नमस्कृतो ययौ राजन्स्वगृहं परया मुदा ।। 43.32 ।।
इति श्री ब्रह्मांडे महापुराणे वायुप्रोक्ते मध्यमाभागे तृतीय 
उपोद्धातपादे भार्गवचरिते त्रिचत्वारिंशत्तमोऽध्यायः ।। 43 ।।

वसिष्ठ उवाच ।।
राजन्नेवं भृगुर्विद्वान्पश्यञ्जनपदान्बहून् ।।
समाजगाम धर्मात्माऽकृतव्रणसमन्वितः ।। 44.1 ।।
निलिल्युः क्षत्त्रियाः सर्वे यत्र तत्र निरीक्ष्य तम् ।।
व्रजंतं भार्गवं मार्गे प्राणरक्षणतत्पराः ।। 44.2 ।।
अथाससाद राजेंद्र रामः स्वपितुराश्रमम् ।।
शांतसत्त्वसमाकीर्णं वेदध्त्रनिनिनादितम् ।। 44.3 ।।
यत्र सिंहा मृगा गावो नागमार्ज्जारमूषकाः ।।
समं च रंति संहृष्टा भयं त्यक्त्वा सुदूरतः ।। 44.4 ।।
यत्र धूमं समीक्ष्यैव ह्यग्निहोत्रसमुद्भवम् ।।
उन्नदंति मयूराश्च नृत्यंति च महीपने ।। 44.5 ।।
यत्र सायंतने काले सूर्यस्याभिमुखं द्विजैः ।।
जलांजलीन्प्रक्षिपद्भिः क्रियते भूर्चलाविला ।। 44.6।।
यत्रांतेवासिभिर्नित्यं वेदाः शास्त्राणि संहिताः ।।
अभ्यस्यंते मुदा युक्तैर्ब्रह्मचर्यव्रते स्थितैः ।। 44.7 ।।
अथ रामः प्रसन्नात्मा पश्यन्नाश्रमसंपदम् ।।
प्रविवेश शनै राजन्नकृतव्रणसंयुतः ।। 44.8 ।।
जयशब्दं नमःशब्दं प्रोच्चरद्भिर्द्विजात्मजैः ।।
द्विजैश्च सत्कृतो रामः परं हर्षमुपागतः ।। 44.9 ।।
आश्रमाभ्यंतरे तत्र संप्रविश्य निजं गृहम् ।।
ददर्श पितरं रामो जमदग्निं तपोनिधिम् ।। 44.10 ।।
साक्षाद्भृगुमिवासीनं निग्रहानुग्रहक्षमम् ।।
पपात चरणोपान्ते ह्यष्टांगालिंगितावनिः ।। 44.11 ।।
रामोऽहं तवा दासोऽस्मि प्रोच्चरन्निति भूपते ।।
जग्राह चरणौ चापि विधिवत्सज्जनाग्रणीः ।। 44.12 ।।
अथ मातुश्च चरणवभिवाद्य कृतांजलिः ।।
उवाच प्रणतो वाक्यं तयोः संहर्षकारणम् ।। 44.13 ।।
राम उवाच ।।
पितस्तव प्रभावेण तपसोऽतिदुरासदः ।।
कार्त्तवीर्यो हतो युद्धे समुत्रबलवाहनः ।। 44.14 ।।
यस्तेऽपराधं कृतवान्दुष्टमंत्रिप्रचोदितः ।।
तस्य दण्डो मया दत्तः प्रसह्य मुनिपुंगव ।। 44.15 ।।
भवन्तं तु नमस्कृत्य गतोऽहं ब्रह्मणोंऽतिकम् ।।
तं नमस्कृत्य विधिवत्स्वकार्यं प्रत्यवेदयम् ।। 44.16 ।।
समामुवाच भगवाञ्छ्रुत्वा वृत्तांतमादितः ।।
व्रज स्वकार्यसिद्ध्यर्थं शिवलोकं सनातनम् ।। 44.17 ।।
श्रुत्वाऽहं तद्वयस्तात नमस्कृत्य पिता महम् ।।
गतवाञ्छिवलोकं वै हरदर्शनकांक्षया ।। 44.18 ।।
प्रविश्य तत्र भगवन्नुमया सहितः शिवः ।।
नमस्कृतो मया देवो वांछितार्थ प्रदायकः ।। 44.19 ।।
तदग्रे निखिलः स्वीयो वृत्तांतो विनिवेदितः ।।
मया समाहितधिया स सर्वं श्रुतवानपि ।। 44.20 ।।
श्रुत्वा विचार्य त त्सर्वं ददौ मह्यं कृपान्वितः ।।
त्रैलोक्यविजयं नाम कवचं सर्वसिद्धिदम् ।। 44.21 ।।
तल्लब्ध्वा तं नमस्कृत्य पुष्करं समुपागतः ।।
तत्राहं साधयित्वा तु कवचं हृष्टमानसः ।। 44.22 ।।
कार्त्तवीर्यं निहत्याजौ शिवलोकं पुनर्गतः ।।
तत्र तौ तु मया दृष्टौ द्वारे स्कन्दविनायकौ ।। 44.23 ।।
तौनमस्कृत्य धर्मज्ञ प्रवेष्टुं चोद्यतोऽभवम् ।।
स मामवेक्ष्य गामपो विशन्तं त्वरयान्वितम् ।। 44.24 ।।
वारयामास सहसा नाद्यावसर इत्यथ ।।
मम तेन पितस्तत्र वाग्युद्धं हस्तकर्षणम् ।। 44.25 ।।
सञ्जातपरशुक्षेममतोऽभूद्भृगुनन्दन ।।
स तज्ज्ञात्वा समुद्गृह्य मामधश्चोर्द्ध्वमेव च ।। 44.26 ।।
करेण भ्रामयामास पुनश्चानीतवांस्ततः ।।
तं दृष्ट्वातिक्रुधा क्षिप्तः कुठारो हि मया ततः ।। 44.27 ।।
दंतो निपति,स्तस्य ततो देव उपागतः ।।
पार्वती तत्र रुष्टाऽभूत्तदा कृष्णः समागतः ।। 44.28 ।।
राधया सहितस्तेन सानुनीता वरं ददौ ।।
मह्यं कृष्मो जगामाथ तेन मैत्रीं विधाय च ।। 44.29 ।।
ततः प्रणम्य देवेशौ पार्वतीपरमेश्वरौ ।।
आगतस्तव सान्निध्यमकृतव्रणसंयुतः ।। 44.30 ।।
वसिष्ठ उवाच ।।
इत्यक्त्वा भार्गवो रामो विरराम च भूपते ।।
जमदग्निरुवाचेदं रामं शत्रुनिबर्हणम् ।। 44.31 ।।
जमदग्निरुवाच ।।
क्षत्रहत्याभिभूतस्त्वं तावद्दोषोपशांतये ।। 
प्रयश्चित्तं ततस्तावद्यथावत्कर्तुमर्हसि ।। 44.32 ।।
इत्युक्तः प्राह पितरं रामो मतिमतां वरः ।।
प्रायश्चित्तं तु तद्योग्यं त्वं मे निर्देष्टुमर्हसि ।। 44.33 ।।
जमदग्निरुवाच ।।
व्रतैश्च नियमैश्चैव कर्षयन्देहमात्मनः ।।
शाकमूलफलाहारो द्वादशाब्दं तपश्चर ।। 44.34 ।।
वसिष्ठ उवाच ।।
इत्युक्तः प्रणिपत्यैनं मातरं च भृगूद्वहः ।।
प्रययौ तपसे राजन्नकृतव्रणसंयुतः ।। 44.35 ।।
स गत्वा पर्वत वरं महेंद्रमरिकर्षणः ।।
कृत्वाऽऽश्रमपदं तस्मिंस्तपस्तेपे सुदुश्चरम् ।। 44.36 ।।
व्रतैस्तपोभिर्नियमैर्देवताराधनैरपि ।।
निन्ये वर्षाणि कति चिद्रामस्तस्मिन्महामनाः ।। 44.37 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे 
सगरोपाख्याने भार्गवचरिते चतुश्चत्वारिंशत्तमोऽध्यायः ।। 44 ।।
वसिष्ठ उवाच ।।
ततः कदाचिद्विपिने चतुरंगबलान्वितः ।।
मृगयामगमच्छूरः शूरसेनादिभिः सह ।। 45.1 ।।
ते प्रविश्य महारण्यं हत्वा बहुविधान्मृगान् ।।
जग्मुस्तृषार्त्ता मध्याह्ने सरितं नर्मदामनु ।। 45.2 ।।
तत्र स्नात्वा च पीत्वा च वारि नद्या गतश्रमाः ।।
गच्छंतो ददृशुर्मार्गो जमदग्नेरथाश्रमम् ।। 45.3 ।।
द्दष्ट्वाश्रमपदं रम्यं मुनीनागच्छतः पथि ।।
कस्येदमिति पप्रच्छुर्भाविकर्मप्रचोदिताः ।। 45.4 ।।
ते प्रोचुरतिशांतात्मा जमदग्नेर्महातपाः ।।
वसत्यस्मिन्सुतो यस्य रामः शस्त्रभृतां वरः ।। 45.5 ।।
तछ्रुत्वा भीरभूत्तेषां रामनामानुकीर्त्तनात् ।।
क्रोधं प्रसङ्यानृशंस्यं पूर्ववैरमनुस्मरन् ।। 45.6 ।।
अथ ते प्रोचुरन्योन्यं पितृहंतुर्वधात्पितुः ।। 
वैर निर्यातनं किं तु करिष्यामो दिशाधुना ।। 45.7 ।।
इत्यक्त्वा खड्गहस्तास्ते संप्रविश्य तदाश्रमम् ।।
प्रजाघ्निरे प्रयातेषु मुनिवीरेषु सर्वतः ।। 45.8 ।।
तं हत्वाऽस्य शिरो हृत्वा निषादा इव निर्दयाः ।।
प्रययुस्ते दुरात्मानः सबलाः स्वपुरीं प्रति ।। 45.9 ।।
पुत्रास्तस्य महात्मानौ दृष्ट्वा स्वपितरं हतम् ।।
परिवार्य महाराज रुरुदुः शोककर्शिताः ।। 45.10 ।।
भर्त्तारं निहतं भूमौ पतितं वीक्ष्य रेणुका ।।
पपात मूर्च्छिता सद्यो लतेवाशनिताडिता ।। 45.11 ।।
सा स्वचेतसि संमूच्छ्य शोकपावकदीपिताः ।।
दूरप्रनष्टसंज्ञेव सद्यः प्राणैर्व्ययुज्यत ।। 45.12 ।।
अनालपंत्यां तस्यां तु संज्ञां याता हि ते पुनः ।।
न्यपतन्मूर्च्छिता भूमौ निमग्नाः शोकसागरे ।। 45.13 ।।
ततस्तपोधना येऽन्ये तत्त पोवनवासिनः ।।
समेत्याश्वासयामासुस्तुल्यदुःखाः सुतान्मुने ।। 45.14 ।।
सांत्व्यमाना मुनिगणैर्जामदग्न्या यथाविधि ।।
आधक्षुर्वचसा तेषामग्नौ पित्रोः कलेवरे ।। 45.15 ।।
चक्रुरेव तदूर्द्ध्वं वै यत्कर्त्तव्यमनंतरम् ।।
पित्रोर्मरणदुःखेन पीड्यमाना दिवानिशम् ।। 45.16।।
ततः काले गते रामः समानां द्वादशावधौ ।।
निवृत्तस्तपसः सख्या सहागादाश्रमं पितुः ।। 45.17 ।।
इति श्रीब्रह्मांडे महापुराणे वायुप्रोक्ते मध्यमभागे सगरोपाख्याने 
भार्गवचरिते पञ्चचत्वारिंशत्तमोध्यायः ।। 45 ।।

वसिष्ठ उवाच ।।
सगच्छन्पथि शुश्राव मुनिभ्यस्त त्त्वमादितः ।।
राजपुत्रव्यवसितं पित्रौः स्वर्गतिमेव च ।। 46.1 ।।
पितुस्तु जीवहरणं शिरोहरणमेव च ।।
तन्मृतेरेव मरणं श्रुत्वा मातुश्च केवलम् ।। 46.2 ।।
विललाप महाबाहुर्दुःखशोकसमन्वितः ।।
तमथाश्वासयामास तुल्यदुःखोऽकृतव्रणः ।। 46.3 ।।
हेतुभिः शास्त्रनिर्दिष्टै र्वीर्यसामर्थ्यसूचकैः ।।
युक्तिलौकिकदृष्टान्तैस्तच्छोकं संव्यशामयत् ।। 46.4 ।।
सांत्वितस्तेन मैधावी धृतिमालंब्य भार्गवः ।।
प्रययौ सहितः सख्या भ्रातॄणां तु दिदृक्षया ।। 46.5 ।।
स तान्दृष्ट्वाभिवाद्यैतान्दुःखितान्दुःखकर्शितः ।।
शोकामषयुतस्तैश्च सह त्स्थौ दिनत्रयम् ।। 46.6 ।।
ततोऽस्य सुमाहान्क्रोधः स्मरतो निधनं पितुः ।।
बभूव सहसा सर्वलोकसंहरणक्षमः ।। 46.7 ।।
मातुरर्थे कृतां पूर्वं प्रतिज्ञां सत्यसंगरः ।।
दृढीचकार हृदये सर्वक्षत्रवधोद्यतः ।। 46.8 ।।
क्षत्रवंश्यानशेषेण हत्वा तद्देहलोहितैः ।। 
करिष्ये तर्पणं पित्रोरिति निश्चित्य भार्गवः ।। 46.9 ।।
भ्रातॄणां चैव सर्वेषामाख्यायात्मसमीहितम् ।।
प्रययौ तदनुज्ञातः कृत्वा संस्थांपितुः क्रियाम् ।। 46.10 ।।
अकृतव्रणसंयुक्तः प्राप्य माहिष्मतीं ततः ।।
तद्बाह्योपवने स्थित्वा सस्मार स महोदरम् ।। 46.11 ।।
स तस्मै रथचापाद्यं सहसाश्वसमन्वितम् ।।
प्रेषयामास रामाय सर्वसंहननानि च ।। 46.12 ।।
रामोऽपि रथमारुह्य सन्नद्धः सशरं धनुः ।।
गृहीत्वापूरयच्छंखं रुद्रदत्तममित्रजित् ।। 46.13 ।।
ज्याघोषं च चकारोच्चै रोदसी कंपयन्निव ।।
सहसाहोथ सारथ्यं चक्रे सारथिनां वरः ।। 46.14 ।।
रथज्याशंखनादैस्तु वधात्पित्रोरमर्षिणः ।।
तस्याभून्नगरी सर्वा संक्षुब्धाश्च नरद्विपाः ।। 46.15 ।।
रामं त्वागतमाज्ञाय सर्वक्षत्रकुलांतकम् ।।
संक्षुब्धाश्चक्रुरुद्योगं संग्रामाय नृपात्मजाः ।। 46.16 ।।
अथ पंचरथाः शुराः शूरसेनादयो नृप ।।
रामेण योद्धुं सहिता राजभिश्च क्रुरुद्यमम् ।। 46.17 ।।
चतुरंगवलोपेतास्ततस्ते क्षत्रियर्षभाः ।।
राममासादयामासुः पतंगा इव पावकम् ।। 46.18 ।।
निवार्य तानापततो रथेनैकेन भार्गवः ।।
युयुधे पार्थिवैः सर्वैः समरेऽमितविक्रमः ।। 46.19 ।।
ततः पुनरभूद्युद्धं रामस्य सह राजभिः ।।
जघान यत्र संक्रुद्धो राज्ञां शतमुदारधीः ।। 46.20 ।।
ततः स शूरसेनादीन्हत्वा सबलवाहनान् ।।
त्रणेन पातयामास क्षितौ क्षत्रियमंडलम् ।। 46.21 ।।
ततस्ते भग्नसंकल्पा हतस्वबलवाहनाः ।।
हतशिष्टा नृपतयो दुद्रुवुः सर्वतोदिशम् ।। 46.22 ।।
एवं विद्राव्य सैन्यानि हत्वा जित्वाथ संयुगे ।।
जघान शतशो राज्ञः शूराञ्छरवराग्निना ।। 46.23 ।।
ततः क्रोधपरीतात्मा दग्धुकामोऽखिलां पुरीम् ।।
उदैरयद्भार्गवोऽस्त्रं कालाग्निसदृशप्रभम् ।। 46.24 ।।
ज्वालाकवलिताशेषपुरप्राकारमालिनीम् ।।
पुरीं सहस्त्यश्वनरां स ददाहास्त्रपावकः ।। 46.25 ।।
दह्यमानां पुरीं दृष्ट्वा प्राणत्राणपरायणः ।।
जीवनाय जगामाशु वीतिहोत्रो भयातुरः ।। 46.26 ।।
अस्त्राग्निना पुरीं सर्वां दग्ध्वा हत्वा च शात्रवान् ।।
प्राशयानोऽखिलान् लोकान् साक्षात्काल इवांतकः ।। 46.27 ।।
अकृतव्रणसंयुक्तः सहसाहेन चान्वितः ।।
जगामरथघोषेण कंपयन्निव मेदिनीम् ।। 46.28 ।।
विनिघ्नन् क्षत्रियान्सर्वान् संशाम्य पृथिवीतले ।।
महेंद्राद्रिं ययौ रामस्तपसे धतमानसः ।। 46.29 ।।
तस्मिन्नष्टचतुष्कं च यावत्क्षत्रसमुद्गमम् ।।
प्रत्येत्य भूयस्तद्धत्यै बद्धदीक्षो धृतव्रतः ।। 46.30 ।।
क्षत्रक्षेत्रेषु भूयश्च क्षत्रमुत्पादितं द्विजैः ।।
निजघान पुनर्भूमौ राज्ञ शतसहस्रशः ।। 46.31 ।।
वर्षद्वयेन भूयोऽपि कृत्वा निःक्षत्रियां महीम् ।।
षट्चतुष्टयवर्षांतं तपस्तेपे पुनश्च सः ।। 46.32 ।।
भूयोऽपि राजन् संबुद्धं क्षत्रमुत्पादितं द्विजैः ।।
जघान भूमौ निःशेषं साक्षात्काल इवांतकः ।। 46.33 ।।
कालेन तावता भूयः समुत्पन्नं नृपात्त्वयम् ।।
निघ्नंश्चचार पृथिवीं वर्षद्वयमनारतम् ।। 46.34 ।।
अलं रामेण राजेंद्र स्मरता निधनं पितुः ।।
त्रिः सप्तकृत्वः पृथिवी तेन निःक्षत्रिया कृता ।। 46.35 ।।
त्रिःसप्तकृत्वस्तन्माता यदुरः स्वमताडयत् ।।
तावद्रामेण तस्मात्तु क्षत्रमुत्सादितं भुवि ।। 46.36 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे भार्गवचरिते षट्चत्वारिंशत्त मोऽध्यायः ।। 46 ।।

वसिष्ठ उवाच ।।
ततो मूर्द्धाभिषिक्तानां राज्ञाममिततेजसाम् ।।
षट्सहस्रद्वयं रामो जीवग्राहं गृहीतवान् ।। 47.1 ।।
ततो राजसहस्राणि गृहीत्वा मुनिभिः सह ।।
स जगाम महातेजाः कुरुक्षेत्रं तपोमयम् ।। 47.2 ।।
सरसां पंचकं तत्र खानयित्वा भृगुद्वहः ।।
सुखावगाहतीर्थानि तानि चक्रे समंततः ।। 47.3 ।।
जघान तत्र वै राज्ञः शरीरप्रभवामृजा ।।
सरांसि तानि वै पंच पूरयामास भार्गवः ।। 47.4 ।।
स्नात्वा तेषु यथान्यायं जामदग्नयः प्रतापवान् ।।
पितॄन्संतर्पयामास यथाशास्त्रमतंद्रितः ।। 47.5 ।।
पितुः प्रेतस्य राजेंद्र श्राद्धादिकमशेषतः ।।
ब्राह्मणैः सह मातुश्च तत्र चक्रे यथोदितम् ।। 47.6 ।।
एवं तीर्णप्रतीकः स कुरुक्षेत्रे तपोमये ।।
उवासातंद्रितः सम्यक् पितृपूजापरायणः ।। 47.7 ।।
ततः प्रभृत्यभूद्राजंस्तीर्थानामुत्तमोत्तमम् ।।
विहितं जामदग्न्येन कुरुक्षेत्रे तपोवने ।। 47.8 ।।
सस्यमं तपंचकमिति स्थानं त्रैलोक्यविश्रुतम् ।।
यत्र यक्रे भृगुश्रेष्ठः पितॄणां तृप्तिमक्षयाम् ।। 47.9 ।।
स्नानदानतपोहोमद्विजभोजनतर्पणैः ।।
भृशमाप्यायितास्तेन यत्र ते पितरोऽखिलाः ।। 47.10 ।।
अवापुरक्षयां तृप्तिं पितृलोकं च शाश्वतम् ।।
समंतपंचकं नाम तीर्थं लोके परिश्रुतम् ।। 47.11 ।।
सर्वपापक्षयकरं महापुण्योपबृंहितम् ।।
मर्त्यानां यत्र यातानामेनांसि निखिलानि तु ।। 47.12 ।।
दूरादेवापयास्यंति प्रवाते शुष्कपर्णवत् ।।
तत्क्षेत्रचर्यागमनं मर्त्यानामसतामिह ।। 47.13 ।।
न लभ्यते महाराज जातु जन्मशतैरपि ।।
समंतपंचकं तीर्थं कुरुक्षेत्रेऽतिपावनम् ।। 47.14 ।।
यत्र स्नातः सर्वतीर्थैः स्नातो भवति मानवः ।।
कृतकृत्यस्ततो रामः सम्यक् पूर्णमनोरथः ।। 47.15 ।।
उवास तत्र नियतः कंचित्कालं महामतिः ।।
ततः संवत्सरस्यांते ब्राह्मणैः सहितो वशी ।। 47.16 ।।
पितृपिंडप्रदानाय जामदग्न्योऽगमद्गयाम् ।।
ततो गत्वा ततः श्राद्धे यथाशास्त्रमरिंदमः ।। 47.17 ।।
ब्राह्मणांस्तर्पयामास पितॄनुद्दिश्य सत्कृतान् ।।
शैवं तत्र परं स्थानं चन्द्रपादमिति स्मृतम् ।। 47.18 ।।
पितृतृप्तिकरं क्षेत्रं तादृग्लोके न विद्यते ।।
यत्रार्चिताः स्वकुलजैर्यथाशक्ति मनागपि ।। 47.19 ।।
पितरः पिंडदानाद्यैः प्राप्स्यंति गतिमक्षयाम् ।।
पितॄनुद्दिश्य तत्रासौ तर्प्पितेषु द्विजातिषु ।। 47.20 ।।
ददौ च विधिवत्पिंडं पितृभक्तिसमन्वितः ।।
ततस्तत्पितरः सर्वे पितृलोकादुपागताः ।। 47.21 ।।
जगृहुस्तत्कृतां पूजां जमदग्निपुरोगमाः ।।
अथ संप्रीतमनसः समेत्य भृगुनंदनम् ।। 47.22 ।।
ऊचुस्तत्पितरः सर्वेऽदृश्या भूत्वांतरिक्षगाः ।।
पितर ऊचुः ।।
महत्कर्म कृतं वीर भवतान्यैः सुदुष्करम् ।। 47.23 ।।
अस्मानपि यथान्यायं सम्यक् तर्पितवानसि ।।
अस्माकमक्षयां प्रीतिं तथापि त्वं न यच्छसि ।। 47.24 ।।
क्षत्रहत्यां हि कृत्वा तु कृतकर्माभवद्यतः ।।
क्षेत्रस्यास्य प्रभावेण भक्त्या च तव दर्शनम् ।। 47.25 ।।
प्राप्ताःस्म पूजिताः किं तु नाक्षय्यफलभागिनः ।।
त्समात्त्वं वीरहत्यादिपापप्रशमनाय हि ।। 47.26 ।।
प्रायश्चित्तं यथान्यायं कुरु धर्मं च शाश्वतम् ।।
वधाच्च विनिवर्तस्व क्षत्रियाणामतः परम् ।। 47.27 ।।
पितुर्न्न तेऽपराध्यंते न स्वतंत्रं यतो जगत् ।।
तन्निमित्तं तु मरणं पितुस्ते विहितं पुरा ।। 47.28 ।।
हंतुं कं कः समर्थः स्याल्लोके रक्षितुमेव वा ।।
निमित्तमात्रमेवेह सर्वः सर्वस्य चैतयोः ।। 47.29 ।।
ध्रुवं कर्मानुरूपं ते चेष्टंते सर्व एव हि ।।
कालानुवृत्तं बलवान्नृलोको नात्र संशयः ।। 47.30 ।।
बाधितुं भुवि भूतानि भूतानां न विधिं विना ।।
शक्यते वत्स सर्वोऽपि यतः शक्त्या स्वकर्मकृत् ।। 47.31 ।।
क्षत्रं प्रति ततो रोषं विमुच्यास्मत्प्रियेप्सया ।।
शममा प्नुहि भद्रं ते स ह्यस्माकं परं बलम् ।। 47.32 ।।
वसिष्ठ उवाच ।।
इत्युक्त्वांतर्दधुः सर्वे पितरो भृगुनन्दनम् ।।
स चापि तद्वचः सर्वं प्रतिजग्राह सादरम् ।। 47.33 ।।
अकृतव्रणसंयुक्तो मुदा परमया युतः ।।
प्रययौ च तदा रामस्तस्मात्सिद्धवनाश्रमम् ।। 47.34 ।।
तस्मिन्स्थित्वा भृगुश्रेष्ठो ब्राह्मणैः सहितो नृप ।।
तपसे धृतसंकल्पो बभूव स महामनाः ।। 47.35 ।।
सरथं सहसाहं च धनुःसंहननानि च ।।
पुनरागमसंकेतं कृत्वा प्रास्थापयत्तदा ।। 47.36 ।।
ततः स सर्वतीर्थेषु चक्रे स्नानमतंद्रितः ।।
परीत्यपृथिवीं सर्वां पितृदेवादिबूजकः ।। 47.37 ।।
एवं क्रमेण पृथिवीं त्रिवारं भुगुनन्दनः ।।
परिचक्राम राजेंद्र लोकवृत्तमनुव्रतः ।। 47.38 ।।
ततः स पर्वतश्रेष्ठं महेंद्रं पुनरप्यथ ।।
जगाम तपसे राजन्बाह्मणैरभिसंवृतः ।। 47.39 ।।
स तस्मिंश्चिररात्राय मुनि सिद्धनिषेविते ।।
निवासमात्मनो राजन्कल्पयामास धर्मवित् ।। 47.40 ।।
मुनयस्तं तपस्यंतं सर्वक्षेत्रनिवासिनः ।।
द्रष्टुकामाः समाजग्मुर्नियता ब्रह्मवादिनः ।। 47.41 ।।
ददृशुस्ते मुनिगणास्तपस्यासक्तमानसम् ।।
क्षात्रं कक्षमशेषेण दग्ध्वा शांतमिवानलम् ।। 47.42 ।।
अथ तानागतान्दृष्ट्वा मुनीन्दिव्यांस्तपोमयान् ।।
अर्घ्यादिसमुदाचारैः पूजयामास भार्गवः ।। 47.43 ।।
कृतकौशलसंप्रश्नपूर्वकाः सुमहोदयाः ।।
तेषां तस्य च संवृत्ताः कथाः पुण्या मनोहराः ।। 47.44 ।।
ततस्तेषामनुमते मुनीनां भावितात्मनाम् ।।
हयमेधं महायज्ञमाहर्तुमुपचक्रमे ।। 47.45 ।।
संभृत्य सर्वसंभारानौर्वाद्यैः सहितो नृप ।।
विश्वामित्रभरद्वाजमार्कंडेयादिभिस्तथा ।। 47.46 ।।
तेषा मनुमते कृत्वा काश्यपं गुरुमात्मनः ।।
वाजिमेधं ततो राजन्नाजहार महाक्रतुम् ।। 47.47 ।।
तस्याभूत्काश्यपोऽध्वर्युरुद्गाता गौतमो मुनिः ।।
विश्वामित्रोऽभवद्धोता रामस्य विदितात्मनः ।। 47.48 ।।
ब्रह्मत्वमकरोत्तस्य मार्कंडेयो महामुनिः ।।
भरद्वाजाग्निवेश्याद्या वेद वेदांगपारगाः ।। 47.49 ।।
मुनयश्चक्रुरन्यानि कर्माण्यन्ये यथाक्रमम् ।।
पुत्त्रैः शिष्यैः प्रशिष्यैश्च सहितो भगवान्भृगुः ।। 47.50 ।।
सादस्यमकरोद्राजन्नन्यैश्च मुनिभिः सह ।।
स तैः सहाखिलं कर्म समाप्य भृगुपुंगवः ।। 47.51 ।।
ब्रह्माणं पूजयामास यथावद्गुरुणा सह ।।
अलंकृत्य यथान्याय कन्यां रूपवतीं महीम् ।। 47.52 ।।
पुरग्रामशतोपेतां समुद्रांबरमालिनीम् ।।
आहूय भृगुशार्दूलः सशैलवनकाननाम् ।। 47.53 ।।
काश्यपाय ददौ सर्वामृते तं शैलमुत्तमम् ।।
आत्मनः सन्निवासार्थं तं रामः पर्यकल्पयत् ।। 47.54 ।।
ततः प्रभृतिराजेंद्र पूजयामास शास्त्रतः ।।
हिरण्यरत्नवस्त्रश्वगोगजान्नादिभिस्तथा ।। 47.55 ।।
पुरा समाप्य यज्ञांते तथा चावभृथाप्लुतः ।।
चक्रे द्रव्यपरित्यागं तेषामनुमते तदा ।। 47.56 ।।
दत्त्वा च सर्वभूतानामभयं भृगुनंदनः ।।
तत्रापि पर्वतवरे तपश्चर्तुं समारभत् ।। 47.57 ।।
ततस्तं समनुज्ञाय सदस्या ऋत्विजस्तथा ।।
ययुर्यथागतं सर्वे मुनयः शंसितव्रताः ।। 47.58 ।।
गतेषु तेषु भगवानकृतव्रणसंयुतः ।।
तपो महत्समास्थाय तत्रैव न्यवसत्सुखी ।। 47.59 ।।
काश्यपी तु ततो भूमिर्जननाथा ह्यनेकशः ।।
सर्वदुःखप्रशांत्यर्थं मारीचानुमतेन तु ।। 47.60 ।।
तत्र दीपप्रतिष्ठाख्यव्रतं विष्णुमुखोदितम् ।।
चचार धरणी सम्यक् दुखैःर्मुक्ताऽभवच्च सा ।। 47.61 ।।
इत्येष जामदग्न्यस्य प्रादुर्भाव उदाहृतः ।।
यस्मिञ्श्रुते नरः सर्वपातकैर्विप्रमुच्यते ।। 47.62 ।।
प्रभावः कार्त्तवीर्यस्य लोके प्रथिततेजसः ।।
प्रसंगात्कथितः सम्यङ्नातिसंक्षेपविस्तरः ।। 47.63 ।।
एवंप्रभावः स नृपः कार्त्तवीर्योऽभवद्भुवि ।।
न तादृशः पुमात्कश्चिद्भावी भूताऽथवा श्रुतः ।। 47.64 ।।
दत्तात्रेयाद्वरं वव्रे मृतिमुत्तमपूरुषात् ।।
यत्पुरा सोऽगमन्मुक्तिं रणे रामेण घातितः ।। 47.65 ।।
तस्यासीत्पंचमः पुत्रः पख्यातो यो जयध्वजः ।।
पुत्रस्तस्य महाबाहुस्तालजंघोऽभवन्नृप ।। 47.66 ।।
अभूत्तस्यापि पुत्राणां शतमुत्तमधन्विनाम् ।।
तालजंघाभिधा येषां वीतिहोत्रोऽग्रजोऽभवत् ।। 47.67 ।।
पुत्रैः सवीतिहोत्राद्यैर्हैहयाद्यैश्च राजभिः ।।
कालं महांतमवसद्धिमाद्रिवानगह्वरे ।। 47.68 ।।
यः पूर्वं राम बाणेन द्रवन्पृष्ठेऽभिताडितः ।।
तालजंघोऽपतद्भूमौ मूर्छितो गाढवेदनः ।। 47.69 ।।
ददर्श वीतिहोत्रस्तं द्रवन्दैववशादिव ।।
रथमारोप्य वेगेन पलायनपरोऽभवत् ।। 47.70 ।।
ते तत्र न्यवसन्सर्वे हिमाद्रौ भयपीडिताः ।।
कृच्छ्रं महांतमासाद्य शाकमूलफलाशनः ।। 47.71 ।।
ततः शांतिं गते रामे तपस्यासक्तमानसे ।।
जालजंघः स्वकं राज्यं सपुत्रः प्रत्यपद्यत ।। 47.72 ।।
सन्निवेश्य पुरीं भूयः पूर्ववन्नृपसत्तमः ।।
वसंस्तदा निजं राज्यमापालयदरिंदमः ।। 47.73 ।।
सुपुत्रः सानुगबलः पूर्ववैरमनुस्मरन् ।।
अभ्याययौ महाराज तालजंघः पुरं तव ।। 47.74 ।।
चतुरंगबलोपेतः कंपयन्निव मेदिनीम् ।।
रुरोदाभ्येत्य नगरीमयोध्यां स महीपतिः ।। 47.75 ।।
ततो निष्क्रम्य नगरात्फलगुतंत्रोऽपि ते पिता ।।
युयुधे तैर्नृपैः सर्वैर्वृद्धोऽपि तरुणो यथा ।। 47.76 ।।
निहतानेकमातगतुरंगरथसैनिकः ।।
शत्रुभिर्निर्जितो वृद्धः पलायनपरोऽ भवत् ।। 47.77 ।।
त्यक्त्वा स नगरं राज्यं सकोशबलवाहनम् ।।
अंतर्वत्न्या च ते मात्रा सहितो वनमाविशत् ।। 47.78 ।।
तत्र चौर्वाश्रमोपांते निवसन्नचिरादिव ।।
शोकामर्षसमाविष्टो वृद्धभावेन च स्वयम् ।। 47.79 ।।
विलोक्यमानो मात्रा ते बाष्पगद्गदकंठया ।।
अनाथ इव राजेंद्र स्वर्गलोकमितो गतः ।। 47.80 ।।
ततस्ते जननी राजन्दुःखशोकसमन्विता ।।
चितामारोपयद्भर्तू रुदती सा कलेवरम् ।। 47.81 ।।
अनशनादिदुःखेन भर्त्तुर्व्यसनकर्शिता ।।
चकाराग्निप्रवेशाय सुदृढां मतिमात्मनः ।। 47.82 ।।
और्वस्तदखिलं श्रुत्वा स्वयमेव महामुनिः ।।
निर्गत्य चाश्रमात्तां च वारयन्निदमब्रवीत् ।। 47.83 ।।
न मर्त्तव्यं त्वया राज्ञि सांप्रतं जठरे तव ।।
पुत्रस्तिष्ठति सर्वेषां प्रवरश्चवर्त्तिनाम् ।। 47.84 ।।
इति तद्वचनं श्रुत्वा माता तव मनस्विनी ।।
विरराम मृतेस्तां तु मुनिः स्वाश्रममानयत् ।।
ततः सा सर्वदुःखानि नियम्य त्वन्मुखांबुजम् ।। 47.85 ।।
दिदृक्षुराश्रमोपांते तस्यैव न्यवसत्सुखम् ।।
सुषाव च ततः काले सा त्वामौर्वाश्रमे तदा ।। 47.86 ।।
जातकर्मादिकं सर्वं भवतः सोऽकरोन्मुनिः ।।
और्वाश्रमे विवृद्धश्च भवांस्तेनानुकंपितः ।। 47.87 ।।
त्वयैव विदितं सर्वमतः परमरिंदम ।।
एवं प्रभावो नृपतिः कार्त्तवीर्योऽभवद्भुवि ।। 47.88 ।।
व्रतस्यास्य प्रभावेण सर्वलोकेषु विश्रुतः ।।
यद्वंशजैर्जितो युद्धे पिता ते वनमादिशत् ।। 47.89 ।।
तद्वृत्तांतमशेषेण मया ते समुदीरितम् ।।
एतच्च सर्वमाख्यातं व्रतानामुत्तमं तव ।। 47.90 ।।
समन्त्रतन्त्रं लोकेषु सर्वलोकफलप्रदम् ।।
न ह्यस्य कर्त्तुर्नृपतेः पुरुषार्थचतुष्टये ।। 47.91 ।।
भवत्यभीप्सितं किंचिद्दर्ल्लभं भुवनत्रये ।।
संक्षेपेण मयाख्यातं व्रतं हैहयभूभुजः ।।
जामदग्न्यस्य च मुने किमन्यत्कथयामि ते ।। 47.92 ।।
जैमिनिरुवाच ।।
ततः स सगरो राजा कृतांजलिपुटो मुनिम् ।। 47.93 ।।
उवाच भगवन्नेतत्कर्तुमिच्छाम्यहं व्रतम् ।।
सम्यक्तमुपदेशेन तत्रानुज्ञां प्रयच्छ मे ।। 47.94 ।।
कर्मणानेन विप्रर्षे कृतार्थोऽस्मि न संशयः ।।
इत्युक्तस्तेन राज्ञातु तथेत्युक्त्वा महामुनिः ।। 47.95 ।।
दीक्षयामास राजानं शस्त्रोक्तेनैव वर्त्मना ।।
स दीक्षितो वसिष्ठेन सगरो राजसत्तमः ।। 47.96 ।।
द्रव्याण्यानीय विधिवत्प्रचचार शुभव्रतम् ।।
पूजयित्वा जगन्नाथं विधिना तेन पार्थिवः ।। 47.97 ।।
समाप्य च यथायोग्यमनुज्ञाय गुरुं ततः ।।
प्रतिज्ञामकरोद्राजा व्रतमेतदनुत्तमम् ।। 47.98 ।।
आजीवांतं धरिष्यामि यत्नेनेति महामतिः ।।
अथानुज्ञाप्य राजानं वसिष्ठो भगवानृषिः ।। 47.99 ।।
सन्निवर्त्यानुगच्छंतं प्रजगाम निजाश्रमम् ।। 47.100 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे
सगरोपाख्याने वसिष्ठगमनं नाम सप्तचत्वारिंशत्तमोऽध्यायः ।। 47 ।।

जैमिनिरुवाच ।।
गते तस्मिन्मुनिवरे सगरो राजसत्तमः ।।
अयोध्यायामधिवस्न्पालयामास मेदिनीम् ।। 48.1 ।।
सर्वसंपद्गणोपेतः सर्वधर्मार्थतत्त्ववित् ।।
वयसैव स बालोऽभूत्कर्मणा वृद्धसंमतः ।। 48.2 ।।
तथापि न दिवा भुक्तें शेते वा निशि संस्मरन् ।।
सुदीर्घं निःश्वसित्युष्णमुद्विग्नहृदयोऽनिशम् ।। 48.3 ।।
श्रुत्वा राजा स्वराज्यं निजगुरुमवजित्यारिभिः संगृहीतं मात्रा सार्द्धं प्रयांतं वनमतिगहनंस्वर्गतं तं च तस्मिन् ।।
शोकाविष्टः सरोषं सकलरिपुकुलोच्छित्तये सत्प्रतिज्ञश्चके सद्यः प्रतिज्ञां परिभवमनलं सोढुमिक्ष्वाकुवंश्यः ।। 48.4 ।।
स कदाचिन्महीपालः कृतकौतुकमंगलः ।।
रिपुं जेतुं मनश्चक्रे दिशश्च सकलाः क्रमात् ।। 48.5 ।।
अनेकरथसाहस्रैर्गजाश्वरथसैनिकैः ।।
सर्वतः संवृतो राजा निश्चक्राम पुरोत्तमात् ।। 48.6 ।।
शत्रून्हंतुं प्रतस्थे निजबलनिवहेनोत्पतद्भिस्तुरंगैर्नासत्त्वोर्मिजालाकुलजलनिधिनिभेनाथ षाडंगिकेन ।।
मत्तैर्मातंगयूथैः सकुलगिरिकुलेनैव भूमंडलेन श्वेतच्छत्रध्वजौघैरपि शशिसुकराभातखेनैव सार्द्धम् ।। 48.7 ।।
तस्याग्रेसरसैन्ययूथचरणप्रक्षुण्णशैलोच्चयक्षोदापूरितनिम्नभागमवनीपालस्य संयास्यतः ।।
प्रत्येकं चतुरंगसैन्यनिकरप्रक्षोदसंभूतभूरेणुप्रावृतिरुत्स्थली समभवद्भूमिस्तु तत्रानिशम् ।। 48.8 ।।
निघ्नन्दृप्ताननेकान्द्विपतुरगरथव्यूहसंभिन्नवीरान्सद्यः शोभां दधानोऽसुरनिकरचमूर्निघ्नतश्चन्द्रमौलिः ।।
दूरादेवाभिशंसन्नरिनगरनिरोधेषु कर्माभिषंगे तेषां शीघ्रापयानक्षणमभिदिशति प्राणिधैर्यं विधत्ते ।। 48.9 ।।
विजिगीषुर्दिशो राजा राज्ञो यस्याभियास्यति ।। 48.10 ।।
विषयं स नृपस्तस्य सद्यः प्रणतिमेष्यति ।।
विजित्य नृपतीन्सर्वान्कृत्वा च स्वपदानुगान् ।। 48.11 ।।
संकेत गामिनः कांश्चित्कृत्वा राज्ये न्यवर्त्तत ।।
एवं स विसरन्दिक्षु दक्षिणाभिमुखो नृपः ।। 48.12 ।।
स्मरन्पूर्वकृतं वैरं हैहयानभ्यवर्त्तत ।।
ततस्तस्य नृपैः सार्द्धं समग्ररथकुंजरैः ।। 48.13 ।।
बभूव हैहयैर्वीरैः संग्रामो रोमहर्षणः ।।
राज्ञां यत्र सहस्राणि स बलानि महाहवे ।। 48.14 ।।
निजघान महाबाहुः संक्रुद्धः कोसलेश्वरः ।।
जित्वा हैहयभूपालान्भंक्त्वा दग्ध्वा च तत्पुरीम् ।। 48.15 ।।
निःशेषशून्या मकरोद्वैरांतकरणो नृपः ।।
समग्रबलसंमर्द्दप्रमृष्टाशेषभूतलः ।। 48.16 ।।
हैहयानामशेषं तु चक्रे राज्यं रजःसमम् ।।
राज्यं पुरीं चापहाय भ्रष्टैश्वर्या हतत्विषः ।। 48.17 ।।
राजानो हतभूयिष्ठा व्यद्रवंत समंततः ।।
अभिद्रुत्य नृपांस्तांस्तु द्रवमाणान्महीपतिः ।। 48.18 ।।
जघान सानुगान्मत्तः प्रजाः क्रुद्ध इवांतकः ।।
ततस्तान्प्रति सक्रोधः सगरः समरेऽरिहा ।। 48.19 ।।
मुमोचास्त्रं महारौद्रं भार्गवं रीपुभीषणम् ।।
तेनोत्सृष्टातिरौद्रत्रिभुवनभयदप्रस्फुरद्भार्गवास्त्रज्वालादंदह्यमानावशतनुततयस्ते नृपाः साद्य एव ।।
वाय्वस्त्रावृत्तधूमोद्गमपटलतमोमुष्टदृष्टिप्रसारा भ्रेमुर्भूपृष्टलोठद्बहुलतमरजोगूढमात्रा मुहूर्त्तम् ।। 48.20 ।।
आगनेयास्त्रप्रतापप्रतिहतगतयोऽदृष्टमार्गाः समंता द्भूपाला नष्टसंघाः परवशतनवो व्याकुलीभूतचित्ताः ।।
भीताः संत्युक्तवस्त्रायुधकवचविभूषादिका मुक्तकेशा विस्पष्टोन्मत्तभावान्भृश तरमनुकुर्वंत्यग्रतः शात्रवाणाम् ।। 48.21 ।।
विजित्य हैहयान्सर्वान्समरे सगरो बली ।।
संक्षुब्धसागराकारः कांबोजानभ्यवर्त्तत ।। 48.22 ।।
नानावादित्रघोषाहतपटहरवाकर्णनध्वस्तधैर्याः सद्यः संत्यक्तराज्यस्वबलपुरपुरंध्रीसमूहा विमूढाः ।।
कांबोजास्तालजंघाः शकयवनकिरातादयः साकमेते भ्रेमुर्भूर्यस्त्रभीत्या दिशि दिशि रिपवो यस्य पूर्वापराधाः ।। 48.23 ।।
भीतास्तस्य नरेश्वरस्य रिपवः केचित्प्रता पानलज्वालामुष्टदृशो विसृज्य वसतिं राज्यं च पुत्रादिभिः ।।
द्विट्सैन्यैः समभिद्रुता वनभुवं संप्राप्य तत्रापि तेऽस्तैमित्यं समुपागता गिरिगुहासुप्तोत्थितेन द्विषः ।। 48.24 ।।
तालजंघान्निहत्याजौ राजा स बलवाहनान् ।।
क्रमेण नाशयामास तद्राज्यमरिकर्षणः ।। 48.25 ।।
ततो यवनकांबोजकिरातादीननेकशः ।।
निजघान रुषाविष्टः पल्हवान्पारदानपि ।। 48.26 ।।
हन्यमानास्तु ते सर्वे राजानस्तेन संयुगे ।।
दुद्रुवुः संघशो भीता हतशिष्टाः समंततः ।। 48.27 ।।
युष्माभिर्यस्य राज्यं बहुभिरपत्दृतं तस्य पुत्रोऽधुनाऽहं हन्तुं वः सप्रतिज्ञं प्रसभमुपगतो वैरनिर्यातनैषी ।।
इत्युच्चैः श्रावयाणो युधि निजचरितं वैरिभिर्नागवीर्यः क्षत्रैर्विध्वंसितेजाः सगरनरपतिः स्मारयामास भूपः ।। 48.28 ।।
तं दृष्ट्वा राजवर्यं सकलरिपुकुलप्रक्षयोपात्तदीक्षं भीताः स्त्रीबालपूर्वं शरणमभिययुः स्वासुसरक्षणाय ।। 
इक्ष्वाकूणां वसिष्ठं कुलगुरुमभितः सप्त राज्ञां कलेषु प्रख्याताः संप्रसूता नृपवररिपवः पारदाः पल्हवाद्याः ।। 48.29 ।।
वसिष्ठमाश्रमोपांते वसंतमृषिभिर्वृतम् ।।
उपगम्याब्रुवन्सर्वे कृतांजलिपुटा नृपाः ।। 48.30 ।।
शरणं भंव नो ब्रह्मन्नार्त्तानामभयैषिणाम् ।। 
सगरास्त्राग्निनिर्दग्धशरीराणां मुमूर्षताम् ।। 48.31 ।।
स हंत्यसमानशेषेण वैरांतकरणोन्मुखः ।।
तस्माद्भयाद्धि निष्क्रांता वयं जीवितकांक्षिणः ।। 48.32 ।।
विभिन्नराज्यभोगर्द्धिस्वदारापत्यबांधवाः ।।
केवलं प्राणरक्षार्थं त्वां त्वयं शरणं गतः ।। 48.33 ।।
न ह्यन्योऽस्ति पुमाँल्लोके सौहृदेन बलेन वा ।।
यस्तं निवर्त्तयित्वास्मान्पालयेन्महतो भयात् ।। 48.34 ।।
त्वं किलार्कान्वयभुवां राज्ञां कुलगुरु र्वृतः ।।
तद्वंशपूर्वजैर्भूपैस्त्वतप्रभावश्च तादृशः ।। 48.35 ।।
तेनायं सगरोऽप्यद्य गुरुगौरवयंत्रितः ।।
भवन्निदेशं नात्येति वेलामिव महोदधिः ।। 48.36 ।।
त्वं नः सुहृत्पिता माता लोकानां च गुरुर्विभो ।।
तस्मादस्मान्महाभाग परित्रातुं त्वमर्हसि ।। 48.37 ।।
जैमिनिरुवाच ।।
इति तेषां वचः श्रुत्वा वसिष्ठो भगवानृषिः ।।
शनैर्विलोकयामास शरणं समुपागतान् ।। 48.38 ।।
वृद्धस्त्रीबालभूयिष्ठान्हतशेषान्नृपान्वयान् ।।
दृष्ट्वा त्वतप्यद्भगवान्सर्वभूतानुकंपकः ।। 48.39 ।।
चिरं निरूप्य मनसा तान्विलोक्य च सादरम् ।।
उज्जीवयञ्छनैर्वाचा मा भैष्टेति महामतिः ।। 48.40 ।।
अथावोचन्महाभागः कृपया परयान्वितः ।।
समये स्थापयामास राज्ञस्ताञ्जीवितार्थिनः ।। 48.41 ।।
भूपव्या कोपदग्धं नृपकुलविहिताशेषधर्मादपेतं कृत्वा तेषां वसिष्ठः समयमवनिपालप्रतिज्ञानिवृत्त्यै ।।
गत्वा तं राजवर्यं स्वयमथ शनकैः सांत्वयित्वा यथावत्सप्राणानामरीणामपगमनविधावभ्यनुज्ञां ययाचे ।। 48.42 ।।
सक्रोधोऽपि महीपतिर्गुरुवचः संभावयंस्तानरीन्धर्मस्य स्वकुलोचितस्य च तथा वेषस्य संत्यागतः ।।
श्रौतस्मार्त्तविभिन्नकर्मनिरतान्विप्रैश्च दूरोञ्झितान्सासून्केवलमत्यजन्मृतसमानेकैकशः पार्थिवान् ।। 48.43 ।।
अर्द्धमुण्डाञ्छकांश्चक्रे पल्हवान् श्मश्रुधारिणः ।।
यवनान्विगतश्मश्रून्कांबोजांश्चबुकान्वितान् ।। 48.44 ।।
एवं विरूपानन्यांश्च स चकार नृपान्वयान् ।।
वेदोक्तकर्मनिर्मुक्तान्विप्रैश्च परिवर्जितान् ।। 48.45 ।।
कृत्वा संस्थाप्य समये जीवतस्तान्व्य सर्जयत् ।।
ततस्ते रिपवस्तस्य त्यक्तस्वाचारलक्षणाः ।। 48.46 ।।
व्रात्यतां समनुप्राप्ताः सर्ववर्णविनिंतिताः ।।
धिक्कृता सततं सर्वेनृशंसा निरपत्रपाः ।। 48.47 ।।
क्रूराश्च संघशो लोके बभूवुर्म्लेछजातयः ।। 48.48 ।।
मुक्तास्तेनाथ राज्ञा शकयवनकिरातादयः सद्य एव त्यक्तस्वाचारवेषा गिरिगहनगुहाद्याशयाः संबभूवुः ।।
एता अद्यापि सद्भिः सततमवमता जातयोऽसत्प्रवृत्त्या वर्त्तन्ते दुष्टचेष्टा जगति नरपतेः पालयंतः प्रतिज्ञाम् ।। 48.49 ।।
इति श्रीब्रह्माण्डे महापुराणे वायुप्रोक्ते मध्यमभागे तृतीय उपोद्धातपादे सगरोपाख्याने सगरप्रतिज्ञापालनं नामाष्टाचत्वारिंशत्तमोऽध्यायः ।। 48 ।।

जैमिनिरुवाच ।।
अथानुज्ञाय सगरो वसिष्ठमृषिसत्तमम् ।।
बलेन महता युक्तो विदर्भानभ्यवर्त्तत ।। 49.1 ।।
ततो विदर्भराट् तस्मै स्वसुतां प्रीतिपूर्वकम् ।।
केशिन्याख्यामनुपमामनुरूपां न्यवेदयत् ।। 49.2 ।।
स तस्या राजशार्दूलो विधिवद्वह्निसाक्षिकम् ।।
शुभे मुहूर्ते केशिन्याः पार्णिं जग्राह भूमिपः ।। 49.3 ।।
स्थित्वा दिनानि कतिचिद्गृहे तस्यातिसत्कृतः ।।
विदर्भराज्ञा संमंत्र्य ततो गंतुं प्रजक्रमे ।। 49.4 ।।
अनुज्ञातस्ततस्तेन पारिबर्हैश्च सत्कृतः ।।
निष्क्रम्य तत्पुराद्राजा शूरसेनानुपेयिवान् ।। 49.5 ।।
संभावितस्ततश्चैव यादवैर्मातृसोदरैः ।।
धनौघैस्तर्पितस्तैश्च मधुराया विनिर्ययौ ।। 49.6 ।।
एवं स सगरो राजा विजित्य वसुधामिमाम् ।।
करैश्च स नृपान्सर्वांश्चक्रे संकेतगानपि ।। 49.7 ।।
ततोऽनुमान्य नृपतीन्निजराज्याय सानुगान् ।।
अनुजज्ञे नरपतिः समस्ताननुयायिनः ।। 49.8 ।।
ततो बलेन महाता स्कंधावारसमन्वितः ।।
शनैरपीडयन्देशान्स्वराज्यमुपजग्मिवान् ।। 49.9 ।।
संभाव्यमानश्च मुहुरुपदाभिरनेकशः ।।
नानाजनपदैस्तूर्ममयोध्यां समुपागमत् ।। 49.10 ।।
तदागमनमाज्ञाय नागरः सकलो जनः ।।
नगरीं तामलंचक्रे महोत्सवसमुत्सुकः ।। 49.11 ।।
ततः सा नगरी सर्वा कृतकौतुकमंगला ।।
सिक्तसंमृष्टभूभागा पूर्णकुम्भशतावृता ।। 49.12 ।।
समुच्छ्रितध्वजशता पताकाभिरंलकृता ।।
सर्वत्रागरुधूपाञढ्या विचित्रकुसुमोज्ज्वला ।। 49.13 ।।
सद्रत्नतोरणोत्तुंगगोपुराट्टलभूषिता ।।
प्रसूनलाजवर्षैश्च स्वलंकृतमहापथा ।। 49.14 ।।
महोत्सवसमायुक्ता प्रतिगेहमभूत्पुरी ।।
संबूजिताशेषवास्तुदेवतागृहमालिनी ।। 49.15 ।।
दिक्चक्रजयिनो राज्ञः संदर्शनमुदान्वितैः ।।
पौरजानपदैर्त्दृष्टैः सर्वतः समलंकृता ।। 49.16 ।।
ततः प्रकृतयः सर्वे तथांतः पुरवासिनः ।।
वारकाताकदबैश्च नगरीभिश्च सवृताः ।। 49.17 ।।
अभ्याययुस्ततः सर्वे समत्य पुरवासिनः ।।
स तैः समेत्य नृपतिर्लब्धाशीर्वाद सक्त्क्रियः ।। 49.18 ।।
बधिरीकृतदिक्चक्रो जयशब्देन भूरिणा ।।
नानावादित्रसंघोषमिश्रेण मधुरेण च ।। 49.19 ।।
सत्कृत्य तान्यथा योगं सहितस्तैर्मुदान्वितैः ।।
आनंदयन्प्रजाः सर्वाः प्रविवेश पुरोत्तमम् ।। 49.20 ।।
वेदघोषैः सुमधुरैर्ब्राह्मणैरभिनन्दितः ।।
संस्तूयमानः सुभृशं सूतमागधवंदिभिः ।। 49.21 ।।
जयशब्दैश्च परितो नानाजनपदेरितैः ।।
कलतालरवोन्मिश्रवीणावेणुतलस्वनैः ।। 49.22 ।।
गायद्भिर्गायकजनैर्नृत्यद्भिर्गणिकाजनैः ।।
अन्वीयमानो विलसच्छ्वेतच्छत्रविराजितः ।। 49.23 ।।
विकीर्यमाणः परितः सल्लाजकुसुमोत्करैः ।।
पुरीमयोध्यामविशत्स्वपुरीमिव वासवः ।। 49.24 ।।
दृष्टिपूतेन गंधेन ब्राह्मणानां च वर्त्मना ।।
जगाम मध्येनगरं गृहं श्रीमदलंकृतम् ।। 49.25 ।।
अवरुह्य ततो यानाद्भार्याभ्यां सहितो मुदा ।।
प्रविवेश गृहं मातुर्हृष्टपुष्टजनायुतम् ।। 49.26 ।।
पर्यंकस्थामुपागम्य मातरं विनयान्वितः ।।
तत्पादौ संस्पृशन्मूर्ध्ना प्रणाममकरोत्तदा ।। 49.27 ।।
साभिनंद्य तमाशीर्भिर्हर्षगद्गदया गिरा ।।
ससंभ्रमं समुत्थाय पर्यष्वजत चात्मजम् ।। 49.28 ।।
सहर्षं बहुधाशीर्भिरभ्यनंददुभे स्नुषे ।।
स तां संभाव्य कथया तत्र स्थित्वा चिरादिव ।। 49.29 ।।
अनुज्ञातस्तया राजा निश्चक्राम तदालयात् ।।
ततः सानुचरो राजा श्वेतव्यजनवीजितः ।। 49.30 ।।
सुरराज इव श्रीमान्सभां समगमच्छनैः ।।
संप्रविश्य सभां दिव्यामनेकनृपसेविताम् ।। 49.31 ।।
नत्वा गुरुजनं सर्वमाशीर्भिश्चाभिनंदितः ।।
सिंहासने शुभे दिव्ये निषसाद नरेश्वरः ।। 49.32 ।।
संसेव्यमानश्च नृपैर्नानाजनपदेश्वरैः ।।
नानाविधाः कथाः कुर्वन्स तत्र नृपसत्तमः ।। 49.33 ।।
संप्रीयमामः सुतरामुवास सह बंधुभिः ।।
प्रतिज्ञां पालयित्वैवं जितदिङ्मंडलो नृपः ।। 49.34 ।।
अन्वतिष्ठद्यंथान्याय मर्थत्रयमुदारधीः ।।
स्वप्रभावजिताशेषवैरिर्दिङ्मंडलाधिपः ।। 49.35 ।।
एकातपत्रां पृथिवीमन्वशासद्वृषो यथा ।।
स्वर्यातस्य पितुः पूर्वं परिभावममर्षितः ।। 49.36 ।।
स यां प्रतिज्ञामारूढस्तां सम्यक्परिपूर्य च ।।
सप्तद्वीपाब्धिनगरग्रामायतनमालिनीम् ।। 49.37 ।।
जित्वा शत्रूनशेषेण पालयामास मेदिनीम ।। 
एवं गच्छति काले च वसिष्ठो भगवानृषिः ।। 49.38 ।।
अभ्यजगाम तं भूयो द्रष्टुकामो जरेश्वरम् ।।
तमायांतमतिप्रेक्ष्य मुनिवर्यं ससंभ्रमः ।। 49.39 ।।
प्रत्युज्जगामार्घहस्तः सहितस्तैर्नपैर्नृपः ।।
अर्ध्यपाद्यादिभिः सम्यक्पूजयित्वा महामतिः ।। 49.40 ।।
प्रणाममकरोत्तस्मै गुरुभक्तिसमन्वितः ।।
आशीर्भिर्वर्द्धयित्वा तं वसिष्ठः सगरं तदा ।। 49.41 ।।
आस्यतामिति होवाच सह सर्वैर्नरेश्वरैः ।।
उपाविशत्ततो राजा कांचने परमासने ।। 49.42 ।।
मुनिना समनुज्ञातः सभार्यः सह राजभिः ।।
आपवस्तुनृपश्रेष्ठमुपासीनमुपह्वरे ।। 49.43 ।।
उवाच श्रृण्वतां राज्ञां शनैर्मृद्वक्षरं वचः ।।
वसिष्ठ उवाच ।।
कुशलं ननु ते राजन्वाह्येष्वाभ्यंतरेषु च ।। 49.44 ।।
मंत्रिष्वमात्यवर्गेषु राज्ये वा सकलेऽधुना ।।
दिष्ट्या च विजिताः सर्वे समग्रबलवाहनाः ।। 49.45 ।।
अयत्नेनैव युद्धेषु भवता रिपवो हि यत् ।।
दिष्ट्यारूढप्रतिज्ञेन मम मानयता वचः ।। 49.46 ।।
अरयस्त्यक्तधर्माणस्त्वया जीवविसर्जिताः ।।
तान्विजित्येतराञ्जेतुं पुनर्दिग्विजयेच्छया ।। 49.47 ।।
गतस्सवाहनबलस्त्वमित्यश्रृणवं वचः ।।
जितदिङ्मंडलं भूयः श्रुत्वा त्वां नगरस्थितम् ।। 49.48 ।।
प्रीत्याहमागतो द्रष्टुमिदानीं राजसत्तम ।।
जैमिनिरुवाच ।।
वसिष्ठेनैवमुक्तस्तु सगरस्तालजंघजित् ।। 49.49 ।।
कृतांजलिपुटो भूत्वा प्रत्युवाच महामुनिम् ।।
सगर उवाच ।।
कुशलं ननु सर्वत्र महर्षे नात्र संशयः ।। 49.50 ।।
कल्याणाभिमुखाः सर्वे देवताश्च मुनेऽनिशम् ।।
भवान्ध्यायति कल्याणं मनसा यस्य संततम् ।। 49.51 ।।
तस्य मे चोपसर्गाश्च संभवंति कथं मुने ।।
भवताऽनुगृहीतोऽस्मि कृतार्थश्चाधुना कृतः ।। 49.52 ।।
यन्मां द्रष्टुमिहायातः स्वयमेव भवान्गुरो ।।
यन्मह्यमाह भगवान्विपक्षविजयादिकम् ।। 49.53 ।।
तत्तथाऽनुष्ठितं किं तु सर्वं भवदनुग्रहात् ।।
भवत्प्रसादतः सर्वं मन्ये प्राप्तं महीक्षिताम् ।। 49.54 ।।
अन्यथा मम का शक्तिः शत्रून्हंतुं तथाविधान् ।।
अनल्पी कुरुते फल्यं यन्मे व्यवसितं भवान् ।। 49.55 ।।
फलमल्पमपि प्रीत्यै स्यादगस्याधिरोपितुः ।।
जैमिनिरुवाच ।।
एवं संभावितः सम्यक्सगेरण महामुनिः ।। 49.56 ।।
अभ्यनुज्ञाय तं भूयः प्रजागाम निजाश्रमम् ।।
वसिष्टे तु गते राजा सगरःप्रीतमानसः ।। 49.57 ।।
अयोध्यायामभिवसन्प्रशशासाखिलां भुवम् ।।
भार्याभ्यां समुपेताभ्यां रूपशीलगुणादिभिः ।। 49.58 ।।
बुभुजे विषयान्रम्यान्यथाकामं यथासुखम् ।।
सुमतिः केशिनी चोभे विकसद्वदनांबुजे ।। 49.59 ।।
रूपौदार्यगुणोपेते पीनवृत्तपयोधरे ।।
नीलकुंचितकेशाढ्ये सर्वाभरणभूषिते ।। 49.60 ।।
सर्वलक्षणसंपन्ने नवयौवनगोचरे ।।
प्रिये सन्निहिते तस्य नित्यं प्रियहिते रते ।। 49.61 ।।
स्वाचारभावचेष्टाभिर्जह्रतुस्तन्मनोऽनिशम् ।।
स चापि भरणोत्कर्षप्रतीतात्मा महीपतिः ।। 49.62 ।।
रममाणो यथाकामं सह ताभ्यां पुरेऽवसत् ।।
अन्येषां भुवि राज्ञां तु राजशब्दो न चाप्यभूत् ।। 49.63 ।।
गुणेन चाभवत्तस्य सगरस्य महात्मनः ।।
अल्पोऽपि धर्मः सततं यथा भवति मानसे ।। 49.64 ।।
रा5स्तस्यार्थकामौ तु न तथा विपुलावपि ।।
अलुब्धमानसोऽर्थं च भेजे धर्ममपीडयन् ।। 49.65 ।।
तदर्थमेव राजेंद्र कामं चापीडयंस्तयोः ।। 49.66 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे सगरदिग्विजयो नामैकोनपञ्चाशत्तमोऽध्यायः ।। 49 ।।

जैमिनिरुवाच ।।
एवं स राजा विधिवत्पालयामास मेदिनीम् ।।
सप्तद्वीपवतीं सम्यक्साक्षाद्धर्म इवापरः ।। 50.1 ।।
ब्राह्मणादींस्तथा वर्णान्स्वेस्वे धर्मे पृथक्पृथक् ।।
स्थापयित्वा यथान्यायं ररक्षाव्याहतेंद्रियः ।। 50.2 ।।
प्रजाश्च सर्ववर्णेषु यथाश्रेष्ठानुवर्त्तिनः ।।
वर्णाश्चैवानुलोम्येन तद्वदर्थेषु च क्रमात् ।। 50.3 ।।
न सति स्थविरे बालं मृत्युरभयुपगच्छति ।।
सर्ववर्णेषु भूपाले महीं तस्मिन्प्रशासति ।। 50.4 ।।
स्फीतान्यपेतबाधानि तदा राष्ट्राणि कृत्स्नशः ।।
तेष्वसंख्या जनपदाश्चातुर्वर्ण्यजनावृताः ।। 50.5 ।।
ते चासंख्यागृहग्रामशतोपेता विभागशः ।।
देशाश्चावासभुयिष्टा नृपे तस्मिन्प्रशासति ।। 50.6 ।।
अनाश्रमी द्विजः कश्चिन्न बभूव तदाभुवि ।।
प्रजानां सर्ववर्णेषु प्रारंभाः फलदायिनः ।। 50.7 ।।
स्वोचितान्येव कर्माणि प्रारभंते च मानवाः ।।
पुरुषार्थोपपन्नानि कर्माणि च तदा नृणाम् ।। 50.8 ।।
महोत्सवसमुद्युक्ताः पुरग्रामव्रजाकराः ।।
अन्योन्यप्रियकामाश्च राजभक्तिसमन्विताः ।। 50.9 ।।
ननिंदितोऽभिशस्तो वा दरिद्रो व्याधितोऽपि वा ।।
प्रजासु कश्चिल्लुब्धो वा कृपणो वाऽपि नाभवत् ।। 50.10 ।।
जनाः परगुणप्रीताः स्वसंपर्काभिकांक्षिणाः ।।
गुरुषु प्रणता नित्यं सद्विद्याव्यसनादृताः ।। 50.11 ।।
परापवादभीताश्च स्वदाररतयोऽनिशम् ।।
निसर्गात्खलसंसर्गविरता धर्मतत्पराः ।। 50.12 ।।
आस्तिकाः सर्वशोऽभूवन् प्रजास्तस्मिन्प्रशासति ।।
एवं सुबाहुतन्ये स्वप्रतापार्जितां महीम् ।। 50.13 ।।
ऋतवश्च महाभाग यथाकालानुवर्तिनः ।।
शालिभूयिष्ठसस्याढ्या सदैव सकला मही ।। 50.14 ।।
बभूव नृपशार्दूले तस्मिन् राज्यानि शासति ।। 50.15 ।।
यस्याष्टादशमंडलाधिपतिभिः सेवार्थमभ्यागतैः प्रख्यातोरुपराक्रमैर्नृपशतैर्मूर्द्धाभिषिक्तैः पृथक् ।।
संविष्टैर्मणिविष्टरेषु नितरामध्यास्यमानाऽमरैः शक्रस्येव विराजते दिवि सभा रत्नप्रभोद्भासिता ।। 50.16 ।।
संकेताविषयांतराभ्युपगमाः सर्वेऽपि सोपायनाः कृत्वा सैन्यनिवेशनानि परितः पुर्याः पृथक् पार्थिवाः ।।
द्रष्टुं कांक्षितराजकाः सतनयाविज्ञापयंतो मुहुर्द्वास्थैरेव नरेश्वराय सुचिरं वत्स्यन्तमंतःपुरे ।। 50.17 ।।
नमन्नरेंद्रमुकुटश्रेणीनामतिघर्षणात् ।।
किणीकृतौ विराजेते चरणौ तस्य भूभुजः ।। 50.18 ।।
सेवागतनरेंद्रौघविनिकीर्णैः समंततः ।।
रत्नैर्भाति सभा तस्य गुहा सोमे रवी यथा ।। 50.19 ।।
एवं स राजा धर्मेण भानुवंशशिखामणिः ।।
अनन्यशासनामुर्वीमन्वशासदरिंदमः ।। 50.20 ।।
इत्थं पालयतः पृथ्वीं सगरस्य महीपतेः ।।
न चापपात मुत् पुत्रमुखालोकनजृंभिता ।। 50.21 ।।
विना तां दुःखितोऽत्यर्थं चितयामास नैकधा ।।
अहो कष्टमपुत्रोऽहमस्मिन्वंशे ध्रुवं तु यत् ।। 50.22 ।।
प्रयांति नूनमस्माकं पितरः पिंडविप्लवम् ।।
निरयादपि सत्पुत्रे संजाते पितरः किल ।। 50.23 ।।
प्रीत्या प्रयांति तद्गेहं जातकर्मक्रियोत्सुकाः ।।
महता सुकृतेनापि संप्राप्तस्य दिवं किल ।। 50.24 ।।
अपुत्रस्यामराः स्वर्गे द्वारं नोद्धाटयंति हि ।।
पिता तु लोकमुभयोः स्वर्लोकं तत्पितामहाः ।। 50.25 ।।
जेष्यंति किल सत्पुत्रे जाते वंशद्वयेऽपि च ।।
अनपत्यतयाऽहं तु पुत्रिणां या भवेद्गतिः ।। 50.26 ।।
न तां प्राप्क्यामि वै नूनं सुदुर्लभतरा हि सा ।।
पदादैंद्रात्किलाभिन्नमृद्धं राज्यमखंडितम् ।। 50.27 ।।
मम यत्तदपुण्यस्य याति निष्फलतामिह ।।
इदं मत्पूर्वजैरेव सिंहासनमधिष्ठितम् ।। 50.28 ।।
अपुत्रत्वेन राज्यं च पराधीनत्वमेष्यति ।।
तस्मादौर्वाश्रममहं गत्वा तं मुनिपुंगवम् ।। 50.29 ।।
प्रसादयिष्ये पुत्रार्थं भार्याभ्यां सहितोऽधुना ।।
गत्वा तस्मै त्वपुत्रत्वं विनिवेद्य महात्मने ।। 50.30 ।।
स यद्वक्ष्यति तत्सर्वं करिष्ये नात्र संशयः ।।
इति सञ्चिंत्य मनसा सगरोराजसत्तमः ।। 50.31 ।।
इत्येष कृत्यविद्राजन्गंतुमौर्वाश्रमं प्रति ।।
स मन्त्रिप्रवरे राज्यं प्रतिष्ठाप्य ततो वनम् ।। 50.32 ।।
प्रययौ रथमारुह्य भार्याभ्यां सहितो मुदा ।।
जगाम रथघोषेण मेघनादातिशंकिभिः ।। 50.33 ।।
स्तब्धेक्षणैर्लक्ष्यमाणो मार्गोपांते शिखंडिभिः ।।
प्रियाभ्यां दर्शयन्राजन्सारंगांस्तिमितेक्षणान् ।। 50.34 ।।
क्षममूर्ध्वमुखान्सद्यः पलायनपरान्पुनः ।।
वृक्षान्पुष्पफलोपेतान्विलोक्य मुदितोऽभवत् ।। 50.35 ।।
अम्लानकुसुमैः स्वादुफलैः शाद्वलभूमिकैः ।।
सुस्निग्धपल्लवच्छायैरभितः संभृतं नगैः ।। 50.36 ।।
चूताग्रपल्लवास्वादस्निग्धकंठपिकारवैः ।।
श्रोत्राभिरामजनकैस्संघुष्टं सर्वतोदिशम् ।। 50.37 ।।
सर्वर्तुकुसुमोपेतं भ्रमद्भ्रमरमंडितम् ।।
प्रसूनस्तबकानम्रबल्लरीवेल्लितद्रुमम् ।। 50.38 ।।
कपियूथसमाक्रांतव नस्पतिशतावृतम् ।।
उन्मत्तशिखिसारंगकूजत्पक्षिगणान्वितम् ।। 50.39 ।।
गायद्विद्याधरवधूगीतिकासुमनोहरम् ।।
संचरत्किन्नरीद्वंद्वविराजद्वनगह्वरम् ।। 50.40 ।।
हंससारसचक्राह्वकारण्डवशुकादिभिः ।।
सुस्वरैरावृतोपांतैः सरोभिः परिवारितम् ।। 50.41 ।।
सरः स्वंबुज कह्लारकुमुदोत्पलराशिषु ।।
शनैः परिवहन्मंदमारुतापूर्णदिङ्मुखम् ।। 50.42 ।।
एवंविधगुणोपेतमधिगाह्य तपोवनम् ।।
गच्छन्रथेनाथ नृपः प्रहर्षं परमं ययौ ।। 50.43 ।।
उपशांताशयः सोऽथ संप्राप्याश्रममंडलम् ।।
भार्याभ्यां सहितः श्रीमान्वाहादवरुरोह वै ।। 50.44 ।।
धुर्यान्विश्रामयेत्युक्त्वा यंतारमवनीपतिः ।।
आससादाश्रमोपांतं महर्षेर्भावितात्मनः ।। 50.45 ।।
स श्रुत्वा मुनिशिष्येभ्यः कृतनित्यक्रियादरम् ।।
मुनिं द्रष्टुं विनीतात्मा प्रविवेशाश्रमं तदा ।। 50.46 ।।
मुनिमध्ये समासीनमृषिवृंदैः समन्वितम् ।।
ननाम शिरसा राजा भार्याभ्यां सहितो मुदा ।। 50.47 ।।
कृतप्रणामं नृपतिमृषिरौर्वः प्रतापवान् ।।
उपविशेति प्रेम्णा वै सह ताभ्यां समादिशत् ।। 50.48 ।।
अर्घ्यपाद्यादिभिः सम्यक्पूजयित्वा महामुनिः ।।
आतिथ्येन च वन्येन सभार्यं तमतोषयत् ।। 50.49 ।।
अथातिथ्योपविश्रांतं प्रणम्या सीनमग्रतः ।।
राजानमब्रवीदौर्वः शनैर्मृद्वक्षरं वचः ।। 50.50 ।।
कुशलं ननु ते राज्ये बाह्येष्वाभ्यंतरेषु च ।।
अपिधर्मेण सकलाः प्रजास्त्वं परिरक्षसि ।। 50.51 ।।
अपि जेतुं त्रिवर्गं त्वमुपायैः सम्यगीहसे ।।
फलंति हि गुणास्तुभ्यं त्वया सम्यक्प्रचोदिताः ।। 50.52 ।।
दिष्ट्यात्वया जिताः सर्वे रिपवो नृपसत्तम ।।
दिष्ट्या च सकलं राज्यं त्वया धर्मेण रक्ष्यते ।। 50.53 ।।
धर्म एव स्थितिर्येषां तेषां नास्त्यत्रविप्लवः ।।
न तं रक्षति किं धर्मः स्वयं येनाभिरक्षितः ।। 50.54 ।।
पूर्वमेवाहमश्रौषं विजित्य सकलां महीम् ।।
सबलोनगरीं प्राप्तः कृतदारो भवानिति ।। 50.55 ।।
राज्ञां तु प्रवरो धर्मो यत्प्रजापरिपालनम् ।।
भवंति सुखिनो नूनं तेनैवेह परत्र च ।। 50.56 ।।
स भवान्राज्य भरणं परित्यज्य मदंतिकम् ।।
भार्याभ्यां सहितो राजन्समायातोऽसि मे वद ।। 50.57 ।।
जैमिनिरुवाच ।।
एवमुक्तस्तु मुनिना सगरो राजसत्तमः ।।
कृतांजलिपुटो भूत्वा प्राह तं मधुरं वचः ।। 50.58 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे सगरस्यौर्वाश्रमगमनं नाम पञ्चशत्तमोऽध्यायः ।। 50 ।।

सगर उवाच ।।
कुशलं मम सर्वत्र महर्षे नात्र संशयः ।।
यस्य मे त्वमनुध्याता शमं भार्गवसत्तमः ।। 51.1 ।।
यस्तथा शिक्षितः पूर्वमस्त्रे शस्त्रे च सांप्रतम् ।।
सोऽहं कथमशक्तः स्यां सकलारिविनिग्रहे ।। 51.2 ।।
त्वं मे गुरुः सुहृद्दैवं बंधुर्मित्रं च केवलम् ।।
न ह्यन्यमभिजानामि त्वामृते पितरं च मे ।। 51.3 ।।
त्वयोपदिष्टेनास्त्रेण सकला भूभृतो मया ।।
विजिता यदनुस्मृत्या शक्तिः सा तपसस्तव ।। 51.4 ।।
तपसा त्वं जगत्सर्वं पुनासि परिपासि च ।।
स्रष्टुं संहर्त्तुमपि च शक्नोष्येव न संशयः ।। 51.5 ।।
महाननन्यसामान्यप्रभावस्तपसश्च ते ।।
इह तस्यैकदेशोऽपि दृश्यते विस्मयप्रदः ।। 51.6 ।।
पश्यसिंहासने बाल्यादुपेत्य मृगपोतकः ।।
पिबत्यंभः शनैर्ब्रह्मन्निःशंकं ते तपोवने ।। 51.7 ।।
धयत्यत्रातिविस्रंभात् कृशाऽपि हरिणी स्तनम् ।।
करोति मृगश्रृंगाग्रे गंडकंडूयनं रुरुः ।। 51.8 ।।
नवप्रसूतां हरिणीं हत्वा वृत्त्यै वनांतरे ।।
व्याघ्री त्वत्तपसावासे सैव पुष्णाति तच्छिशून् ।। 51.9 ।।
गजं द्रुतमनुद्रुत्य सिंहो यस्मादिदं वनम् ।।
प्रविष्टोऽनुसरंतौ त्वद्भयादेकत्र तिष्ठतः ।। 51.10 ।।
नकुलस्त्वाशुमार्जारमयूरशशपन्नगाः ।।
वृकसूकरशार्दूलशरभर्क्षप्लवंगमाः ।। 51.11 ।।
सृगाला गवयागावो हरिणा महिषास्तथा ।।
वनेऽत्र सहजं वैरं हित्वा मैत्रीमुपागताः ।। 51.12 ।।
एवंविधा तपःशक्तिर्लोकविस्मयदायिनी ।।
न क्वापि दृश्यते ब्रह्मंस्त्वामृते भुवि दुर्लभा ।। 51.13 ।।
अहं तु त्वत्प्रसादेन विजित्य वसुधामि माम् ।।
रिपुभिः सह विप्रर्षे स्वराज्यं समुपागतः ।। 51.14 ।।
वश्यामात्यस्त्रिवर्गेऽपि यथायोग्यकृतादरः ।।
त्वयोपदिष्टमार्गेण सम्यग्राज्यमपालयम् ।। 51.15 ।।
एवं प्रवर्त्तमानस्य मम राज्येऽवतिष्ठतः ।।
भवद्दिदृक्षा संजाता सापेक्षा भृगुपुंगव ।। 51.16 ।।
किं त्वद्य मयि पर्याप्तमनपत्यतयैव मे ।।
पितृपिंडप्रदानेन सह संरक्षणं भुवः ।। 51.17 ।।
तदिदं दुःशमत्यर्थमनिवार्यं मनोगतम् ।।
नानयोऽपहर्त्तां लोकंऽस्मिन् ममेति त्वामुपागतः ।। 51.18 ।।
इत्युक्तः सगरेणाथ स्थित्वा सोंऽतर्मनाः क्षणम् ।।
उवाच भगवानौर्वः सनिदेशमिदं वचः ।। 51.19 ।।
नियम्य सह भार्याभ्यां किंचित्कालमिहावस ।।
अवाप्स्यति ततोऽभीष्टं भवान्नात्र विचारमा ।। 51.20 ।।
स च तत्रावसत्प्रीतस्तच्छुश्रूषापरायमः ।।
पत्नीभ्यां सह धर्मात्मा भक्तियुक्तश्चिरं तदा ।। 51.21 ।।
राजपत्न्यौ च ते तस्य सर्वकालमतंद्रिते ।।
मुनेरतनुतां प्रीतिं विनयाचारभक्तिभिः ।। 51.22 ।।
भक्त्या शुश्रूषया चैव तयोस्तुष्टो महामुनिः ।।
राजपत्न्यौ समाहूय इदं वचनम ब्रवीत् ।। 51.23 ।।
भवत्यौ वरमस्मत्तो व्रियतां काममीप्सितम् ।।
दास्यामि तं न संदेहो यद्यपि स्यात्सुदुर्ल्लभम् ।। 51.24 ।।
ततः प्रणम्यशिरसा तेऽप्युभे तं महामुनिम् ।।
ऊचतुर्भगवान्पुत्रान्कामयावेति सादरम् ।। 51.25 ।।
ततस्ते भगवानाह भवतीभ्यां मया पुनः ।।
राज्ञश्चप्रियकामेन वरो दत्तोऽयमीप्सितः ।। 51.26 ।।
पुत्रवत्यौ महाभागे भवत्यौ मत्प्रसादतः ।।
भवेतां ध्रुवमन्यच्च श्रूयतां वचनं मम ।। 51.27 ।।
पुत्रो भविष्यत्येकस्यामेकः सोऽनतिधार्मिकः ।।
तथापि तस्य कल्पांतं संभूतिश्च भविष्यति ।। 51.28 ।।
षष्टिः पुत्रसहस्राणामपरस्यां च जायते ।।
अकृतार्थाश्च ते सर्वे विनंक्ष्यंत्यचिरादिव ।। 51.29 ।।
एवंविधगुणेपेतो वरौ दत्तौ मया युवाम् ।।
अभीप्सितं तु यद्यस्याः स्वेच्छया तत्प्रकीर्त्यताम् ।। 51.30 ।।
एवमुक्ते तु मुनिना वैदर्भ्यान्वयवर्द्धनम् ।।
वरयामास तनयं पुत्रानन्यास्तथा परा ।। 51.31 ।।
इति दत्त्वा वरं राज्ञे सगराय महामुनिः ।।
सभार्यामनुमान्यैनं विससर्ज पुरीं प्रति ।। 51.32 ।।
मुनिना समनुज्ञातः कृत कृत्यो महीपतिः ।।
रथमारुह्य वेगेन सप्रियः प्रययौ पुरीम् ।। 51.33 ।।
स प्रविश्य पुरीं रम्यां त्दृष्टपुष्टजनावृताम् ।।
आनंदितः पौरजनै रेमे परमया मुदा ।। 51.34 ।।
एतस्मिन्नेव काले तु राजपत्न्यावुभे नृप ।।
राज्ञे प्रावोचतां गर्भं मुदा परमया युते ।। 51.35 ।।
ववृधे च तयोर्गर्भः शुक्लपक्षे यथोडुराट् ।।
सह संतोषसंपत्त्या पित्रोः पौरजनस्य च ।। 51.36 ।।
संपूर्णे तु ततः काले मुहूर्ते केशिनीशुभे ।।
असूयताग्निगर्भाभं कुमारममितद्युतिम् ।। 51.37 ।।
जातकर्मादिकं तस्य कृत्वा चैव यथाविधि ।।
असमंचस इत्येव नाम तस्या करोन्नृपः ।। 51.38 ।।
सुमतिश्चापि तत्काले गर्भालाबमसूयत ।।
संप्रसूतं तु तं त्यक्तं दृष्ट्वा राजाऽकरोन्मनः ।। 51.39 ।।
तज्ज्ञात्वा भगवानौर्वस्तत्रागच्छद्यदृच्छया ।।
सम्यक् संभावितो राज्ञा तमुवाच त्वरान्वितः ।। 51.40 ।।
गर्भालाबुरयं राजन्न त्यक्तुं भवतार्हति ।।
पुत्राणां षष्टिसाहस्रबीजभूतो यतस्तव ।। 51.41 ।।
तस्मात्तत्सकलीकृत्य घृतकुंभेषु यत्नतः ।।
निःक्षिप्य सपिधानेषु रक्षणीयं पृथक्पृथक् ।। 51.42 ।।
सम्यगेवं कृते राजन्भवतो मत्प्रसादतः ।।
यथोक्तसंख्या पत्राणां भविष्यति न संशयः ।। 51.43 ।।
काले पूर्णे ततः कुम्भान्भित्त्वा निर्यांति ते पृथक् ।।
एवं ते षष्टिसाहस्रं पुत्राणां जायते नृप ।। 51.44 ।।
इत्युक्त्वा भगवानौर्वस्तत्रैवांतरधाद्विभुः ।।
राजा च तत्तथा चक्रे यथौर्वेण समीरितम् ।। 51.45 ।।
ततः संवत्सरे पूर्णे घृतकुंभात्क्रमेण ते ।।
भित्त्वाभित्त्वा पुनर्जज्ञुः सहसैवानुवासरम् ।। 51.46 ।।
एवं क्रमेण संजातास्तनयास्ते महीपते ।।
ववृधुः संघशो राजन्षष्टिसाहस्रसंख्याया ।। 51.47 ।।
अपृथग्धर्मचरणा महाबलपराक्रमाः ।।
बभूवुस्ते दुराधर्षाः क्रूरात्मानो विशेषतः ।। 51.48 ।।
स नातिप्रीतिमांस्तेषु राजा मतिमतां वरः ।।
केशिनीतनयं त्वेकं बहुमान सुतं प्रियम् ।। 51.49 ।।
विवाहं विधिवत्तस्मै कारयामास पार्थिवः ।।
सचाप्यानन्दयामास स्वगुणैः सुहृदोऽखिलान् ।। 51.50 ।।
एवं प्रवर्त मानस्य केशिनीतनयस्य तु ।।
अजायत सुतः श्रीमानंशुमानिति विश्रुतः ।। 51.51 ।।
स बाल्य एव मतिमानुदारैः स्वगुणैर्भृशम् ।।
प्रीणयामास सुत्दृदः स्वपितामहमेव च ।। 51.52 ।।
एतस्मिन्नंतरे राज्ञस्तस्य पुत्रोऽसमंजसः ।।
आविष्टो नष्टचेष्टोऽभूत्स पिशाचेन केन चित् ।। 51.53 ।।
स तु कश्चिदभूद्वैश्यः पूर्वजन्मनि धर्मवित् ।।
कस्याचिद्विषये राज्ञः प्रभूतधनधान्यवान् ।। 51.54 ।।
स कदाचिदरण्येषु विचरन्निधिमुत्तमम् ।।
दृष्ट्वा ग्रहीतुमारेभे वणिग्लोभवरिप्लुतः ।। 51.55 ।।
ततस्तद्रक्षकोऽभ्येत्य पिशाचः प्राह तं तदा ।।
क्षुधितोऽहं चिरादस्मिन्निवसन्निधिपालकः ।। 51.56 ।।
तस्मात्तत्परिहाराय मम दत्त्वा गवामिषम् ।।
कामतः प्रतिगृह्णीष्व निधिमेनं ममाज्ञया ।। 51.57 ।।
सतस्मै तत्परिश्रुत्य दास्यामीति गवामिषम् ।।
आदत्त च निधिं तं तु पिशाचेनानुमोदितः ।। 51.58 ।।
न प्रादाच्च ततो मौढ्यात्तस्मै यत्तत्प्रतिश्रुतम् ।।
प्रतिश्रुताप्रदानोत्थरोषं न श्रद्दधे नृप ।। 51.59 ।।
तमेवं सुचिरं कालं प्रतीक्ष्याशनकांक्षया ।।
अपनीतधनः सोऽपि ममार व्यथितः क्षुधा ।। 51.60 ।।
वैश्योऽपि बालो मरणं संप्राप्य सगरस्य तु ।।
बभूव काले केशिन्यां तनयोऽन्वयवर्द्धनः ।। 51.61 ।।
अशरीरः पिशाचेऽपि पूर्ववैरमनुस्मरन् ।।
वायुभूतोऽविशद्देहं राजपुत्रस्य भूपते ।। 51.62 ।।
तेनाविष्टस्ततः सोऽपि क्रूरचित्तोऽभवत्तदा ।।
मतिविभ्रंशमासाद्य मुहुस्तेन बलात्कृतः ।। 51.63 ।।
असमंजसत्वं नगरे चक्रे सोऽपि नृशंसवत् ।।
बालांश्च यूनः स्थविरान्योषितश्च सदा खलः ।। 51.64 ।।
हत्वाहत्वा प्रचिक्षेप सरय्वामतिनिर्दयः ।।
ततः पौरजनाः सर्वे दृष्ट्वा तस्य कदर्यताम् ।। 51.65 ।।
बहुशो निकृतास्तेन गत्वा राज्ञे व्यजिज्ञापन् ।।
राजा च तदुपश्रुत्य तमाहूय प्रयत्नतः ।। 51.66 ।।
वारयामास बहुधा दुःखेन महतान्वितः ।।
बहुशः प्रतिषिद्धोऽपि पित्रा तेन महात्मना ।। 51.67 ।।
जले तप्ते च संतप्ताः संबभूवुर्यथा यवाः ।।
नाशकत्तं यदा पापाद्विनिवर्त्तयितुं नृपः ।। 51.68 ।।
लोकापवादभीरुत्वाद्विषयानत्यजत्तदा ।। 51.69 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उपोद्धातपादे सगरचरितेऽसमंजसत्यागो नामैकपञ्चाशत्तमोऽध्यायः ।। 51 ।।

जैमिनिरुवाच ।।
त्यक्त्वा पुत्रं स धर्मात्मा सगरः प्रेम तद्गतम् ।।
धर्मशीले तदा वाले चकारांशुमति प्रभुः ।। 52.1 ।।
एतस्मिन्नेव काले तु सुमत्यास्तनया नृप ।।
ववृधुः सघशः सर्वे परस्परमनुव्रताः ।। 52.2 ।।
वज्रसंहननाः क्रूरा निर्दया निरपत्रपाः ।।
अधर्मशीला नितरामेकघर्माण एव च ।। 52.3 ।।
एककार्याभिनिरताः क्रोधना मूढचेतसः ।।
अधृष्याः सर्वभूतानां जनोपद्रवकारिणः ।। 52.4 ।।
विनयाचा रसन्मार्गनिरपेक्षाः समंततः ।।
बबाधिरे जगत्सर्वमसुरा इव कामतः ।। 52.5 ।।
विध्वस्तयज्ञसन्मार्गं भुवनं तैरुपद्रुतम् ।।
निःस्वाध्याय वषट्कारं बभूवार्तं विशेषतः ।। 52.6 ।।
विध्वस्यमाने सुभृशं सागरैर्वरदर्पितैः ।।
प्रक्षोभं परमं जग्मुर्देवासुरमहोरगाः ।। 52.7 ।।
धरासा सागराक्रांता न चलापि तदा चला ।।
तपः समाधिभंगश्च प्रबभूव तपस्विनाम् ।। 52.8 ।।
हव्यकव्यपरिभ्रष्टास्त्रिदशाः पितृभिः सह ।।
दुःशेन महाताविष्टा विरिञ्जभवनं ययुः ।। 52.9 ।।
तत्र गत्वा यथान्यायं देवाः शर्वपुरोगमाः ।।
शशंसुः सकलं तस्मै सागराणां विचेष्टितम् ।। 52.10 ।।
तच्छ्रत्वा वचनं तेषां ब्रह्मा लोकपितामहः ।।
क्षणमंतर्मना भूत्वा जगाद सुरसत्तमः ।। 52.11 ।।
देवाःश्रृणुत भद्रं वो वाणीमवहिता मम ।।
विनंक्ष्यंत्यचिरेमैव सागरा नात्र संशयः ।। 52.12 ।।
कालं कंचित्प्रतीक्षध्वं तेन सर्वं नियम्यते ।।
निमित्तमात्रमन्यत्तु स एव सकलेशिता ।। 52.13 ।।
तस्माद्युष्मद्धितार्थाय यद्वक्ष्यामि सुरोत्तमाः ।।
सर्वैर्भवद्भिरधुना तत्कर्त्तव्यमतं द्रितैः ।। 52.14 ।।
विष्णोरंशेन भगवान्कपिलो जयतां वरः ।।
जातो जगद्धितार्थाय योगीन्द्रप्रवरो भुवि ।। 52.15 ।।
अगस्त्यपीतसलिले दिव्यवर्षशतावधि ।।
ध्यायन्नास्तेऽधुनांऽभोधावेकांते तत्र कुत्र चित् ।। 52.16 ।।
गत्वा यूयं ममादेशात्कपिलं मुनिपुंगवम् ।।
ध्यानाव सानमिच्छंतस्तिष्ठध्वं तदुपह्वरे ।। 52.17 ।।
समाधिविरतौ तस्य स्वाभिप्रायमशेषतः ।।
नत्वा तस्मै वदिष्यध्वं स वः श्रेयो विधास्यति ।। 52.18 ।।
समाधिभंगश्च मुनेर्यथा स्यात्सागरैः कृतः ।।
कुरुध्वं च तथा यूयं प्रवृत्तिं विबुधोत्तमाः ।। 52.19 ।।
जैमिनिरुवाच ।।
इत्युक्तास्तेन विबुधास्तं प्रणम्य वितामहम् ।।
गत्वा तं विबुधश्रेष्टं ते कृतांजलयोऽब्रुवन् ।। 52.20 ।।
देवा ऊचुः ।।
प्रसीद नो मुनिश्रेष्ठ वयं त्वां शरणं गताः ।।
उपद्रुतं जगत्सर्वंसागरैः संप्रणश्यति ।। 52.21 ।।
त्वं किलाखिललोकानां स्थितिसहारकारणः ।।
विष्णोरंशेन योगींद्रस्वरूपी भुवि संस्थितः ।। 52.22 ।।
पुंसां तापत्रयार्त्तानामार्तिनाशाय केवलम् ।।
स्वेच्छया ते धृतो देहो न तु त्वं तपतां वरः ।। 52.23 ।।
मनसैव जगत्सर्वं स्रष्टुं संहर्तुमेव च ।।
विधातुं स्वेच्छया ब्रह्मन्भवाञ्छक्रोत्यसंशयम् ।। 52.24 ।।
त्वं नो धाता विधाता च त्वं गुरुस्त्वं परायणम् ।।
परित्राता त्वमस्माकं विनिवर्त्तय चापदम् ।। 52.25 ।।
शरणं भव विप्रेंद्र विप्रेद्राणां विशेषतः ।।
सागरैर्दह्यमानानां लोकत्रयनिवासिनाम् ।। 52.26 ।।
ननु वै सात्त्विकी चेष्टा भवतीह भवादृशाम् ।।
त्रातुमर्हसि तस्मात्त्वं लोकानस्मांश्च सुव्रत ।। 52.27 ।।
न चेदकाले भगवन्विनंक्ष्यत्यखिलं जगत् ।।
जैमिनिरुवाच ।।
इत्युक्तः सकलैर्देवैरुन्मील्य नयने शनैः ।। 52.28 ।।
विलोक्य तानुवाचेदं कपिलः सूनृतं वचः ।।
स्वकर्मणैव निर्दग्धाः प्रविनङ्क्ष्यंति सागराः ।। 52.29 ।।
काले प्राप्ते तु युष्माभिः सतावत्परिपाल्यताम् ।।
अहं तु कारणं तेषां विनाशाय दुरात्मनाम् ।। 52.30 ।।
भविष्यामि सुरश्रेष्ठा भवतामर्थसिद्धये ।।
मम क्रोधाग्नि विप्लुष्टाः सागराः पापचेतसः ।। 52.31 ।।
भविष्यंतु चिरेणैव कालोपहतबुद्धयः ।।
तस्माद्गतज्वरा देवा लोकाश्चैवाकुतोभयाः ।। 52.32 ।।
भवंतु ते दुराचाराः क्षिप्रं यास्यंति संक्षयम् ।।
तद्यूयं निर्भया भूत्वा व्रजध्वं स्वां पुरीं प्रति ।। 52.33 ।।
कालं कंचित्प्रतीक्षध्वं ततोऽभीष्टमवाप्स्यथ ।।
कपिलेनैवमुक्तास्ते देवाः सर्वे सवासवाः ।। 52.34 ।।
तं प्रणम्य ततो जग्मुः प्रतीताग्निदिवं प्रति ।।
एतस्मिन्नंतरे राजा सगरः पृथिवीपतिः ।। 52.35 ।।
वाजिमेधं महायज्ञं कर्तुं चक्रे मनोरथम् ।।
आहृत्य सर्वसंभारान्वसिष्ठानुमते तदा ।। 52.36 ।।
और्वाद्यैः सहितो विप्रैर्यथावद्दीक्षितोऽभवत् ।।
दीक्षां प्रविष्टो नृपतिर्हयसंचारणाय वै ।। 52.37 ।।
पुत्रान्सर्वान्समाहूय संदिदेश महयशाः ।।
संचारयित्वा तुरगं परीत्य पृथिवीतले ।। 52.38 ।।
क्षिप्रं ममांतिकं पुत्राः पुनराहर्तुमर्हथ ।।
जैमिनिरुवाच ।।
ततस्ते पितुरादेशात्तमादाय तुरंगमम् ।। 52.39 ।।
परिचंक्रमयामासुः सकले क्षितिमंडले ।।
विधिचोदनयैवाश्वः स भूमौ परिवर्तिततः ।। 52.40 ।।
न तु दिग्विजयार्थाय करादानार्थमेव च ।।
पृथिवीभूभुजा तेन पूर्वमेव विनिर्जिता ।। 52.41 ।।
नृपाश्चोदारवीर्येण करदाः समरे कृताः ।।
ततस्ते राजतनया निस्तोये लवणांबुधौ ।। 52.42 ।।
भूतले विविशुर्हृष्टाः परिवार्य तुरंगमम् ।। 52.43 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय उवोद्धातपादे सगरवरितेऽश्वमोचनं नाम द्विपञ्चाशत्तमोऽध्यायः ।। 52 ।।

जैमिनिरुवाच ।।
तेषु तत्र निविष्टेषु वासवेन प्रचोदितः ।।
जहारं तुरगं वायुस्तत्क्षणेन रसातलम् ।। 53.1 ।।
अदृष्टमश्वं तैः सर्वैरपहृत्य सदागतिः ।।
अनयत्तत्पथा राजन्कपिलस्यांतिकं मुनेः ।। 53.2 ।।
ततः समाकुलाः सर्वे विनष्टेऽश्वे नृपात्मजाः ।।
परीत्य वसुधां सर्वां प्रमार्गंतस्तुरगमम् ।। 53.3 ।।
विचित्य पृथिवीं ते तु स पुराचलकाननाम् ।।
अपश्यंतो यज्ञपशुं दुःखं महदवाप्नुवन् ।। 53.4 ।।
ततोऽयोध्यां समासाद्य ऋषिभिः परिवारिताम् ।।
दृष्ट्वा प्रणम्य पितरं तस्मै सर्वं न्यवेदयन् ।। 53.5 ।।
परीत्य पृथ्वीमस्माभिर्निविष्टे वरुणालये ।।
रक्ष्यमाणोऽपि पश्यद्भिः केनापि तुरगो हृतः ।। 53.6 ।।
इत्युक्तस्तै रुषाविष्टस्तानुवाच नृपोत्तमः ।।
प्रयास्यध्वमधर्मिष्ठाः सर्वेऽनावृत्तये पुनः ।। 53.7 ।।
कथं भवद्भिर्जीवद्भिर्विनष्टो वै दरात्मभिः ।।
तुरगेण विना सत्यं नेहाग मनमस्ति वः ।। 53.8 ।।
ततः समेत्य तस्मात्ते सप्रयाताः परस्परम् ।।
ऊचुर्न दृश्यतेऽद्यापि तुरगः किं प्रकुमह ।। 53.9 ।।
वसुधा विचिताऽस्माभिः सशैलवनकानना ।।
न चापि दृश्यते वाजी तद्वार्त्तापि न कुत्रचित् ।। 53.10 ।।
तस्मादब्धेः समारभ्य पातालावधि मेदिनीम् ।।
विभज्य रवात्वा पातालं विविशाम तुरंगमम् ।। 53.11 ।।
इति कृत्वा मतिं सर्वे सागराः क्रूरनिश्चयाः ।।
निचख्नुर्भूमिमंबोधेस्तटा दारभ्य सर्वतः ।। 53.12 ।।
तैः खन्यमाना वसुधा ररास भृशविह्वला ।।
चुक्रुशुश्चापि भूतानि दृष्ट्वा तेषां विचेष्टितम् ।। 53.13 ।।
ततस्ते भारतं खंडं खात्वा संक्षिब्य भूतले ।।
भूमेर्योजनसाहस्रं योजयामासुरंबुधौ ।। 53.14 ।।
आपातालतलं ते तु खनंतो मेदिनीतलम् ।।
चरंतमश्वं पाताले ददृशुर्नृपनंदनाः ।। 53.15 ।।
संप्रहृष्टास्ततः सर्वे समेत्य च समंततः ।।
संतोषाज्जहसुः केचिन्ननृतुश्च मुदान्विताः ।। 53.16 ।।
ददृशुश्च महात्मानं कपिलं दीप्ततेजसम् ।।
वृद्धं पद्मासनासीनं नासाग्रन्यस्तलोचनम् ।। 53.17 ।।
ऋज्वायतशिरोग्रीवं पुरोविष्टब्धवक्षसम् ।।
स्वतेजसाऽभिसरता परिबूर्णेन सर्वतः ।। 53.18 ।।
प्रकाश्यमानं परितो निवातस्थप्रदीपवत् ।।
स्वांतप्रकाशिताशेषविज्ञानमयविग्रहम् ।। 53.19 ।।
समाधिगतचित्तंतु निभृतांभोधिसन्निभम् ।।
आरूढयोगं विधिवद्ध्येयसंलीनमानसम् ।। 53.20 ।।
