Adhyaya 12 Sloka 1 ।। अथ द्वादशोध्यायः ।।प्रसक्ताया भक्तेः श्रैष्ठ्यादिकमुच्यत इति द्वादशाध्यायार्थसङ्गतिं वक्तुं पूर्वोक्तमनुवदन् भक्तियागप्रकरणे वैश्वरूप्यप्रदर्शनसङ्गतिमप्यर्थात् विविनक्ति भक्तियोगनिष्ठानामिति । साक्षात्कृते हि पूर्णोपासनं शक्यम्, उपास्यत्वफलत्वोपयुक्ताकारेण तत्प्रकाशनं च युक्तमिति भावः । प्रस्तुतसाक्षात्कारादिकारणप्रधानसङ्गतिस्थलमाह उक्तं चेति । स्वप्रकाशनहेतुः कारुण्यादिकम् । तदैव कार्यसिद्ध्यर्थं सङ्कल्पत्वोक्तिः । उपायफलनिर्देशानन्तरं फलाविलम्बाद्युक्तिरिति सङ्गतिमाह अनन्तरमिति । एतेन " भक्तैः श्रैष्ठ्यमुपायोक्तिरिशक्तिरात्मनिष्ठता । तत्प्रकारास्त्वतिप्रीतिर्भक्ते द्वादश उच्यते "(16) इति संग्रहश्लोकोऽपि व्याख्यातः । अतिप्रीतिरित्यादिना संगृहीतस्य द्वादशाध्यायान्तिमश्लोकार्थस्य भाष्ये चकारेण संग्रहः । उपक्रान्तोपसंहारमात्ररूपत्वात् अस्य पृथगनुक्तिः । अस्मिन्नध्याये योगवित्तमयुक्ततमादिशब्दैः प्रश्नोत्तरगतैस्तारतम्यमात्रमुच्यते तच्चोपास्यप्रकर्षहेतुकफलतारतम्यनिबन्धनं किं न स्यादित्यत्राह भगवदुपासनस्येति । संप्रतिपन्नांशे पुनः प्रश्नो न युक्त इति भावः ।अव्ययहितवाक्यसङ्गतिव्यञ्जनार्थम् आसत्तिवशादौचित्याच्च एवंशाब्दानुदितमाह मत्कर्मकृदित्यादिनोक्तेन प्रकारेणेति । सततयुक्तशब्दोऽत्र सततयोगाशंसापर इत्यभिप्रायेणाह भगवन्तं त्वामेव परं प्राप्य मन्वाना इति । मत्परम इति हि पूर्वश्लोकोक्तम् । सुग्रहत्वानुगुणाकारसूचनार्थं सकलेत्यादिना त्वामिति निर्देशस्य प्राक् उपदेशदिव्यचक्षुर्भ्यां प्रतिपन्नविभूत्यादिवैशिष्ट्यपरत्वं दर्शितम् । यद्वा पर्युपासते इत्यत्रोपसर्गाभिप्रेतोक्तिरियम् । तदाह परिपूर्णमिति । अक्षरशब्दस्य प्रकृतावीश्वरे च प्रयोगादिह तद्व्यावृत्त्यर्धमाह प्रत्यगात्मस्वरूपमिति । अव्यक्तशब्दस्याक्षरशब्दसमभिव्याहृत[स्या?]चिद्विशेषपरत्वव्युदासायाह तदेव चाव्यक्तमिति । यच्छब्दत्रयाभावादुत्तरे च विशेषणविशेष्यव्यक्तेः अत्रोपास्यत्रयपरत्वमनुचितमिति भावः ।"पञ्चविंशकमव्यक्तं षड्विंशः पुरुषोत्तमः ।एवज्ज्ञात्वा विमुच्यन्ते यतयः शान्तबुद्धयः ।। "इति यमस्मृतिवचनेऽपि पुपुषोत्तमादर्वाचीन एवाव्यक्तशब्दः । अत्र योगवित्तमशब्दाभिप्रेतमाधिक्यं दर्शयति के स्वसाध्यमिति । प्रश्नस्योपास्याधिक्यादिपरत्वं मा भूत्, उक्तार्थपरत्वे किं प्रमाणमित्यत्राह भवामीति । प्रश्नान्यथानुपपत्त्यैव पारिशेष्यादयमर्थः सिद्धः, उत्तरवाक्ये तु स्पष्टः । ' क्लेशोऽधिकतरस्तेषाम् ' इति च अक्षरनिष्ठात् प्रकर्ष उच्यत इति भावः ।। 1 ।।
Adhyaya 12 Sloka 2 मय्यावेश्येत्यत्रोपासनान्यथानुपपत्तिलभ्यविषयीकरणमात्रपरत्वे निष्प्रयोजनत्वात् अक्षरनिष्ठस्याप्युपायतयाभगवति चित्तावेशसाम्यात् तद्व्यच्छेदार्थमाह प्राप्यविषयमिति ।। 2 ।।
Adhyaya 12 Sloka 3  to  5 अक्षरनिष्ठस्यापकर्षमाह ये त्वक्षरमित्यादिश्लोकत्रयेण । सर्वप्रकारनिर्देशनिषेधस्य स्ववचनविरोधादिदुष्टत्वात् यथावस्थितस्वरूप निषेध्यतया विवक्षितं निर्देशविशेषं सहेतुकमाह देहादन्यतयेति । यद्यपि देहादन्यस्मिन्नपि देहिनि देहद्वारा देवादिशब्दाः प्रवर्तन्ते, तथाऽपि विविच्य निर्देष्टव्ये प्रकृतिसंबन्धरहिते च अप्रवृक्तात्मस्वरूपे तावत् तादृशवृत्तिरपि न संभवतीत्यभिप्रायः । तत (अत) एव- देहादन्यत्वादेवेत्यर्थः । अत्यन्तानभिव्यक्तत्वविवक्षायाम् उपासत इति स्ववाक्येनापि विरोध इत्यभिप्रायेणाह चक्षुरादिकरणानभिव्यक्तमिति । सर्वत्रगमित्यत्राणुत्वश्रुतिविरोधपरिहारायाह देवादिदेहेष्विति । यद्वा निषेधस्य चिन्त्यत्वस्य प्रसङ्गार्थं सर्वत्रगमित्युक्तमित्याह देवादिदेहेषु वर्तमानमपीति । तेन तेन रूपेणेति आत्मचिन्ताविधिविरोधात् चिन्त्यत्वमात्रनिषेधो न शक्यत इति भावः । तत एव कूटस्थमिति । तत्तद्विलक्षणत्वादित्यर्थः । अनेकेषां संतन्यमानानां पुरुषाणां साधारणो हि पूर्वः पुरषः कूटस्थः;  अत्र तु साधारण्यमात्रं लक्ष्यत इत्याह सर्वसाधारणमिति । एतेन कूटशब्दनिर्दिष्टमायाध्यक्षत्वं वा राशिवत्स्थितत्वं वा वदन्तः प्रसिद्धार्थपरित्यागादिभिर्निरस्ताः । अतः कूट इव निश्चलं वृद्धिक्षयादिरहितमित्यप्यत्र मन्दम् । नन्वेकदासर्वसाधारणत्वमसिद्धम् ; कालभेदेन सर्वजातीयशरीरपरिग्रहेऽपि सर्वव्यक्तिपरिग्रहो नास्ति ; अतः कथं सर्वसाधारणत्वमित्यत्र आह देवादीति । न ह्यसाधारणाः देवत्वादय आत्मनि अव्यवधानेन संबध्यन्त इति भावः । उत्क्रान्त्यादिमतो जीवस्य स्पन्दनिषेधादेरनुपपन्नत्वादत्राचलशब्दविवक्षितमाह अपरिणामित्वेनेति । अनित्यत्वं हि परिणामेन व्याप्तम् ; ततश्च व्यापकाभावात् व्याप्याभावो विवक्षित इत्युपुनरुक्तिरित्याह तत एव ध्रुवमिति । उपासत इत्यनेनैव मनोनियमनस्य सिद्धत्वात् तदुपयुक्तबाह्येन्द्रियव्यापारनियमनपरतया व्याचष्टे चक्षुरादिकमिति । सम्यङ्नियम्येति, ``अहिंसा सत्यमस्तेयं ब्रह्मचर्याऽपरिग्रहः '' (वि.ध 104.3) इत्यादिकमभिप्रेत्योक्तम् । ``शुनि चैव श्वपाके च पण्डितास्समदर्शिनः '' (भ.गी 5.18) इत्यादिकमभिप्रेत्य आत्मसु ज्ञानैकाकारतया समबुद्धय इत्युक्तम् । तत एव समबुद्धित्वादेव । य एवमक्षरमुपासते- अक्षरशब्दवाच्यं प्रत्यगात्मानं प्राप्यतया निश्चित्य परमात्मानं तत्प्रापकतयोपासते । तेऽपीति । मद्व्यतिरिक्तप्राप्यान्तरनिश्चयवन्तोऽपीत्यर्थः । मां प्राप्नुवन्त्येव...वेत्यर्थ इति । ``विष्णुशक्तिः परा प्रोक्ता '' (वि 6.7.61) इत्युक्तप्रकारेण, ``अविभागेन दृष्टत्वात् '' (ब्रां 4.4.4) इत्यपृथक्सिद्धविशेषणभूतं मुक्तस्वरूपं मत्समानाकारं प्राप्नुवन्तीत्यर्थ इत्यर्थः । प्रमेयशरीरं साधीयः, यदि प्रमाणमुपलभामह इत्याशङ्क्य सोपबृंहणश्रुतिमुदाहरति परमं साम्यमुपैतीति । ननु ``अथ परा, यया, तदक्षरमधिगम्यते '' (मु.उ 1.1.5), ``अक्षरमम्बरान्तधृतेः '' (ब्र.सू 1.3.9) इत्यादिषु परब्रह्मसाधारण तया प्रयुज्यमानमक्षरपदं कथं जीवात्मवाचकम्? उच्यते ; ``अमृताक्षरं हरः ''(श्वे.उ 1.9), कूटस्थोऽक्षर उच्यते'' (भ.गी 15.16) इत्यादिषूक्तत्वादित्याह तथाऽक्षरशब्दनिर्दिष्टादित्यादिना । [अव्यक्तासक्त चेतसाम्?]``पञ्चविंशमव्यक्तं षड्विंशः पुरुषोत्तमः ।एतज्ज्ञात्वा विमुच्यन्ते यतयश्शान्तबुद्धयः ।। '' (य.स्मृ)इत्युक्तप्रकारेणाव्यक्तजीवात्मासक्तचेतसां क्लेशस्त्वधिकतरः ; मय्यावेशितचेतस्त्वाभावात् । अव्यक्तविषया मनोवृत्तिः सर्वेन्द्रियोपरतिरूपा । ननु देहवत्त्वं सनकादीनामपि संभवतीत्याशङ्क्य देहात्माभिमानयुक्तेरित्युक्तम् ।। 4-5 ।।
Adhyaya 12 Sloka 6 ये तु सर्वाणीति । देहयात्राशेषभूतानि कृष्यादीनि । सकारणानि संध्यावन्दनसहितानि । सोद्देश्यानि स्वर्गाद्दुद्देशेन चोदितानि । अध्यात्मचेतसा- आत्मनि परमात्मनि यच्चेत;, तत् अध्यात्म चेतः; तेन चेतसा । मत्पराः- अहं परः परमप्राप्यं येषां ते मत्परा इति हृदि निधाय मदेकप्राप्या इत्युक्तम् । अनन्यप्रयोजनेनेति उपलक्षणं भगवद्ध्यानं `सततं कीर्तयन्तः' (भ.गी 9.18) इत्याद्युक्तानाम् । भगवत्प्राप्त्युपाये प्रयोजनत्वधीर्भगवति तद्बुद्धेर्वृद्धि(विधि)रिति भावः । स्वयमेवेति । न तु फलापेक्षयेत्यर्थः । मृत्युभूतात् संसाराख्यादिति निषादस्थपतिन्यायात् समानाधिकरणसमास उचितः ; हेयत्वार्थे च विशेषणमत्रोपयुक्तमिति भावः । मत्प्राप्तिविरोधितयेति मृत्युत्वोपचारनिमित्तम् । सत्यां ह भगवत्प्राप्तौ अमृतत्वम् । नेत्यस्य व्यस्ततया क्रियान्वयभ्रमव्युदासाय अचिरेणैव कालेन समृद्धर्तेत्यन्वय उक्तः ।। 6-7 ।।
Adhyaya 12 Sloka 8 सामान्येनोक्तं कर्तव्यमर्थं मय्येवेत्यादिना श्रोतर्यर्जुने निवेशयतीति सङ्गतिप्रदर्शनायाह अत इति । प्रागुक्तमत्रत्यं च समुच्चित्य हेतुत्रयमयुक्तम् अतिशयितपुरुषार्थत्वादित्यादिना । समाध्युपक्रमपरत्वव्यक्त्यर्थं मयि मनस्समाधानं कुर्वित्युक्तम् । उपायकभूतमनस्समाधानेन पुनुरुक्तिपरिहाराय बुद्धिशब्दार्थम्, प्राप्यभूतं तद्विषय विशेषं चाह अहमेवेति । अत ऊर्ध्वमित्युपदेशकालानन्तर्यपरत्वव्युदासायाह- अध्यवसायपूर्वकमनोनिवेशनानन्तर मिति । अव्यवधानविषयेण अत ऊर्ध्वमित्यनेन अवधारणं फलितमिति वा, तत्र एवकारस्यान्वयमभिप्रेत्य वा अनन्तरमेवेत्युक्तम् । मयि निवसिष्यसि । निवत्स्यसीति यावत् । अत्राधारत्वमात्रं सर्वदाऽस्ति, तद्बुद्धिश्च श्रवणत एव जातेति न तत्परत्वमत्रोचितम् ; अतो मनोनिवेशनानन्तरमेव मुक्तवद्भविष्यसीत्यर्थः । यद्वा दृष्टादृष्टसर्वप्रकाररक्षके मयि, आचार्ये शिष्यवत्, पितरि पुत्रवत् अवस्थित इति निर्भयो भवेत्यभिप्रायः ।। 8 ।।
Adhyaya 12 Sloka 9 भगवदुपासनस्य स्वसाध्यनिष्पादने शैघ्र्यात् सुसुखोपादानत्वाच्च श्रैष्ठ्यमुक्तम् । तस्मिन् मय्यध्यसायं कुरुष्वेतिचार्जुनं प्रत्यनुशिष्टम् । अथ शब्दादिविषयवासनाकृष्टचेतसाऽत्यन्तादृष्टपूर्वे त्वयि कथं स्थिरं चित्तसमाधानं शक्यमित्यर्जुनाशयमुन्नीय तदुपायमुपदिशति अथ चित्तमिति । कदाचिदप्यश्कयत्वे अनुपदेश्यत्वमेव,तदुपायोपदेशश्च व्यर्थस्स्यादित्यत्राह सहसैवेति । स्थिरमिति क्रियाविशेषणम् । मनसश्चलस्वभावत्वान्न तद्विशेषणत्वमुचितम् । अथेति प्रश्नार्थः; यद्यर्थविश्रान्तो वा । तत इति । साक्षाच्चित्तसमाधानाशक्तत्वादित्यर्थः । एवमुत्तरत्रापि अथ ततश्शब्दयोरर्थो ग्राह्यः । किंविषयोऽभ्यासः, कथं च तस्यापि शक्यत्वम्, कथं वा तेन त्वत्प्राप्तिरित्यत्राह- स्वाभाविकेति । इतरपरिहारहेतुभूतगुणवति तु विशेषेण सज्जन्त इत्यभिप्रायेण गुणगणग्रहणम् । अयमेवाभिप्रायः मद्गुणानुसन्धानकृतेत्यत्र (भा 12) व्यक्तो भविष्यति । तत्तद्गुणानां प्रत्येकं चित्ताकर्षकत्वप्रकारो यथासंभवमनुसन्धेयः । सकलकारणत्ववचनं पितृत्वेन प्रीत्यर्थमाश्चर्यत्वार्थं च । गुणवत्यपि यत्किंचिद्दोषदर्शनेऽपि मात्रया विरज्येरन्निति तत्परिहाराय निखिलहेयप्रत्यनीकत्वोक्तिः । हिरण्यादिवत् विपरीताभ्यासपरिहाराय निरतिशयप्रेमगर्भेत्युक्तम् । आलम्बने पुनःपुनस्स्थापनमभ्यासः स एव योगः । अभ्यासवैराग्याभ्यां चित्तनिरोधश्च योगानुशासने, अस्मिन्नपि शास्रे पूर्वमेवोक्तः । अभ्यासमात्रस्याव्यवधानेन प्राप्तिहेतुत्वव्युदासाय स्थिरं चित्तसमाधानं लब्ध्वेत्युक्तम् ।। 9 ।।
Adhyaya 12 Sloka 10 चिराभ्यस्तेषु प्रत्यक्षेषु शीघ्रलभ्येषु भोग्येषु प्रसक्तस्य मनसो दुर्निग्रहत्वात् गुणवति विशुद्धेऽपि त्वय्यभ्यासो न शक्यः कर्मस्वेव हि तेषु तेषु वासना ततः कर्मस्वेव मनः प्रवर्तेतेत्यर्जुनाभिप्रायमुन्नीय शीलितसजातीयमभ्यासोपायमुपदिशति अभ्यासेऽपीति । अथशब्दः (9) अत्रानुषक्तः । एवंविधत्वं निरतिशयप्रेमगर्भत्वम् । सर्वकर्मे(12)ति परस्मात् यज्ञादिकर्मणां पर्वान्तरत्वेन वक्ष्यणामत्वात्, अत्र च मत्कर्मेति विशेषतो निर्देशाच्च भगवदसाधारणं भक्त्यन्तरङ्गं सततं कीर्तयन्तो मामित्यादिभिः (भ.गी 9.14) प्राक्प्रपञ्चितमितिहासपुराणभगवच्छास्रादिप्रसिद्धं कर्मात्र विवक्षितमित्यभिप्रायेण आलयनिर्माणेत्यादिकमुक्तम् । परमशब्दाभिप्रेतमाह तान्यत्यर्थप्रियत्वेनाचरेति । मामिच्छाप्तुमिति पूर्वश्लोकोक्ता प्राप्तिरेवात्रापि सिद्धिशब्देन विवक्षितेति तत्स्थानप्राप्त्या प्रतीयते । तत्र पूर्वप्रक्रियया परम्पम्परयैवास्यापि कर्मणः साधकत्वमिति अपिशब्देन द्योत्यत इति ज्ञापनायाह अभ्यासयोगपूर्विकामिति । तत्तत्कर्मणामतिपवित्रत्वात् प्रतिकर्म तच्चिन्तनाच्च तत्स्मृत्यभ्यासोऽचिरात् सिध्यतीत्यर्थसिद्धमित्यभिप्रायेण अचिरादित्युक्तम् ।। 10 ।।
Adhyaya 12 Sloka 11 स्वार्थेष्वेव कर्मसु निबद्धचित्तस्य कथं त्वदर्थेषु कर्मस्वत्यर्थप्रियत्वेन प्रवृत्तिः संभवेदित्यत्र तदुपायपरम्पराकाष्ठाभूतं कर्मयोगं प्रत्यभिज्ञापयति अथैतदिति । मद्योगमाश्रितः इत्यस्याक्षरयोगविषयेणोत्तरार्धेन अन्वयव्युदासाय पूर्वार्धान्वयमाह अथ मद्योगमिति । तस्याशक्यत्वज्ञापनायाह मद्गुणेति । भक्तियोगावस्थाविशेषेषु अतः पूर्वा अवस्था नास्तीति व्यञ्जनाय भक्तियोगाङ्कुररूपमित्युक्तम् । मद्योगमित्यनेन जीवात्मयोगव्यवछेदः । ततश्च मद्योगामाश्रित्य तदङ्कुरे कर्मण्यसमर्थश्चेत्, जीवात्मयोगमाश्रित्य तदङ्कुरे कर्मयोगे प्रवर्तस्वेति वाक्यार्थः । तदेतदभिप्रेत्याह ततोऽक्षरेति । अक्षरयोगस्याप्यव्यवधानेन मोक्षोपायत्वव्युदासाय परभक्तिजननमित्युक्तम् । सप्रकाराक्षरयोगप्रत्यभिज्ञापनार्थं, मध्यमषट्कोदिताक्षरयोगव्यवच्छेदार्थं च पूर्वषट्कोदितमित्युक्तम् । सर्वकर्मफलत्यागस्य अव्यवधानेन भक्तियोगजनकत्वव्युदासाय तदुपायतयेत्युक्तम् । कर्मयोगपूर्वकात्मसाक्षात्कारस्य भक्त्त्युत्पत्त्युपयोगित्वप्रकारं प्रकरणान्तरोक्तं दर्शयति मत्प्रियत्वेनेति । मय्येव मन आधत्स्वेति पूर्वं परमात्मनि मनस्समाधानं विहितम्; तदशक्तं प्रत्युपदिश्यमानाक्षरयोगाङ्कुररूपे कर्मणि प्रवृत्तस्य तु पूर्वषट्कप्रपञ्चितैर्हेतुभिः मनोनियमनशक्यत्वं यतात्मवानित्युक्तमित्यभिप्रायेण यतमनस्क इत्युक्तम् । कर्मयोगस्यानन्तरश्लोकेऽभिधास्यमानक्रमेण परम्परया भक्तियोगजनकत्वप्रकारमाह ततोऽनभिसंहितेति । फलत्यागं कुर्विति साध्यांशत्यागवचनेन तत्पूर्वकसाधनानुष्ठानं विवक्षितमिति ज्ञापनाय अनभिसंहितफलेनेत्यादिकमुक्तम् । अनन्तराभिधास्यमानमनश्शान्तिद्वारा आत्मध्यानसिद्धिः । अविद्यां संसारकारणं कर्म 'अविद्या कर्मसंज्ञा' इत्युपक्रम्य, 'यया क्षेत्रज्ञशक्तिस्सा वेष्टिता' (वि 6.7.61) इति वचनात् । आदिशब्देन 'अनात्मन्यात्मबुद्धिर्या' (वि 6.7.11) इत्याद्युक्तसंग्रहः । यद्वाऽत्र अविद्या देहात्मभ्रमादिः आदिशब्देन कर्मवासनादिसंग्रहः । परभक्तिजनकत्वसिद्ध्यर्थमुक्तं मच्छेषतैकस्वरूप इति । यथा बाल्ये बालक्रीडाप्रसङ्गेन नरेन्द्रभवनान्निष्क्रान्तस्य मार्गाद्भ्रष्टस्य व्याधगृहीतस्य पक्कणे वर्तमानस्य राजकुमारस्य,आप्तोपदेशात् स्वात्मनस्तथात्वं मत्वा विमृशत, स्वात्मनि राजसाम्यमङ्गप्रत्यङ्गादिषु पश्यतः तस्मिन् पितृत्वप्रीतिर्निरतिशया जायते एवमस्यापि यथोपदेशं भगवच्छेषभूते स्वात्मनि तत्साम्याकारेण साक्षात्कृते भक्तिसिद्ध्यर्थं न किञ्चित् कर्तव्यमस्तीत्यभिप्रायेण मयि परा भक्तिः स्वयमेवोत्पद्यत इत्युक्तम् । एतेनाध्यायारम्भे, 'येचाप्यक्षरमव्यक्तम्' (1) इत्युक्ताक्षरयोगोऽप्यक्षरसाक्षात्कारद्वारा परभक्तिमुत्पाद्य परमात्मप्राप्तौ विश्राम्यतीति सिद्धम् । स एव ह्यत्रापि प्रथम ष़ट्कोक्तोऽक्षरयोगः प्रस्पष़्टमुच्यते । ननु यदशक्तं प्रति यदुपपदिश्यते, तत् तत्तुल्यफलमशक्ताधिकारं दृष्टम् ; यथा अवगाहनाशक्तस्य स्नानान्तराणि । उच्यते चान्यत्र क्रियायोगस्य साक्षान्मोक्षसाधनत्वम्,``मोक्षकारणमव्यक्तमचिन्त्यमपरिग्रहम् ।तमाराध्य जगन्नाथं क्रियायोगेन मुच्यते'' (वि.ध 1.54)इति । तथाऽत्रापि किं न स्यादिति शङ्कायां कर्मयोगस्य भक्तियोगसाधनत्वम् अष्टादशाध्याये वक्ष्माणं दर्शयति तथा चेति । (2) अन्यत्र चाप्ययं क्रमः स्फुटः,``तत्र चितं समावेष्टुं न शक्नोति भवान् यदि ।तदभ्यासपरस्तस्मिन् कुरु योगं दिवानिशम् ।तत्राप्यसामर्थ्यवतः क्रियायोगो महात्मनः ।ब्रह्मणा यः समाख्यातः तत्परस्सततं भव ।करोषि यानि कर्माणि देवदेवे जगत्पतौ ।समर्पयस्व भद्रं ते ततः कर्म प्रहास्यसि ।प्रधानं कारणं योगो विमुक्तेर्दितिजेश्वर ।क्रियायोगश्च योगस्य परमं तस्य साधनम् ।। '' (वि.ध 81 29)इति । ``मद्भक्तिं लभते पराम्'' (18.54) इति वक्ष्माणफलस्य कर्मयोगहेतुकत्वं प्रकरणसिद्धमिति ज्ञापनाय स्वकर्मणा तमभ्यर्च्य सिद्धिं विन्दति मानवः इत्यारभ्येत्युक्तम् ।। 11 ।।
Adhyaya 12 Sloka 12 अथाव्यवहितोपायानधिकारनिमित्तखेदनिवृत्त्यर्थं रजनीकरबिम्बलिप्सोदस्तहस्तस्तनन्धयवत् अशक्ये प्रवृत्तिपरिहारार्थं च व्यवहितेनेवोपायान् यथाधिकारं सौकर्यातिशयेन प्रशंसन् उक्तमुपपादयति श्रेयो हीति । यथा वस्थितवेषणाभ्यासात् तदुपायस्य श्रेयस्त्वं वक्तुमयुक्तम्, वैपरीत्यात् । अतोऽनधिकारिणा क्रियमाणो भगवदभ्यासः परिपक्वफलरसलोलुपवटुकरमृदितशलाटुवत् विरस एव स्यादिति तदपेक्षया यथावस्थितरसाभ्यासहेतोः श्रेयस्त् वमुचितमेव भवेदित्यभिप्रायेण अत्यर्थप्रीतिविरहितादित्युक्तम् । तत एव च पितोपहतपयःपानवत् अक्षीणपापस्य दुष्करतामाह कर्कशरूपादिति । अत्र परमात्माभ्यासोपायत्वेन विहितं ज्ञानं जीवात्मविषयमेव युक्तम् ;तच्च ध्यानसाध्यत्वेन विवक्षितत्वादपरोक्षाकारमित्यभिप्रायेण अक्षरयाथात्म्यानुसन्धानपूर्वकं तदापोक्ष्यज्ञानमित्युक्तम् । श्रेयः इत्यस्य विशिष्यत इत्यस्य च समानार्थत्वज्ञापनाय हितत्वे विशिष्यत इत्युक्तम् । व्यवहितोपायस्यापि सौकर्यातिशयलक्षणमत्र हितत्वम्; न तु मुख्यत्वादिरूपम् । अनिष्पन्नरूपादित्यस्यापि पूर्ववदभिप्रायः । कर्मणो रजस्तमोमूलरागद्वेषादिनिवृत्तिरूपशान्तिजनकत्वेऽवान्तरव्यापारमाह- निरस्तपापतयेति । ननु त्यागाच्छान्तिरित् यत्रापि पूर्ववत् श्रेयस्त्वविधानमेवोचितम्, अन्यथा रीतिभङ्गप्रसङ्गात् । ध्यानस्य कर्मसाध्यतया विवक्षितत्वेन ततोऽन्यस्य कर्मसाध्यत्वनिर्देशायोगात् । शान्तिव्यवहितस्य च कथं वैशिष््ट्यम्? इत्यत्राह शान्तो मनसीति । अयमभिप्रायः- अनन्तरमिति निर्देशेनैव रीतिस्त्यक्तेति प्रतीयते; ततश्च यदनन्तरं यद् दृश्यते, तस्य तत्कार्यत्वमेव व्यक्तम् । ध्यानं प्रति शान्तेर्हेतुतया ध्यानस्य कर्मसाध्यत्वात् तद्वैशिष्ट्याभिप्रायानुरूपमेव चेदम् इति । अत्र त्यागाच्छान्तिरनन्तरं इति हेतुकार्यभावनिर्देशः उपलक्षणतया ध्यानादिष्वप्यभिमत इति ज्ञापनाय ध्यानाच्चेत्यादिक मुक्तम् । ननु `श्रेयो हि ज्ञानमभ्यासात्' इत्यत्र स्वारस्येन अभ्यासप्रभृत्युत्तरोत्तरमन्तरङ्गत्वाकारेण प्रकृष्टं ज्ञान मभ्यासात्' इत्यत्र स्वारस्येन अभ्यासप्रभृत्युत्तरोत्तरमन्तरङ्गत्वाकारेण प्रकृष्टं ज्ञानादिकमिति किं नाङ्गीक्रियत इत्यत्र पिण्डितार्थं वदन् व्यवहितनिष्ठ्याश्रैष्ठ्यं निगमयति इति भक्तियोगाभ्यासाशक्तस्येति । अयमभिप्रायः - "अथ चित्तं समाधातुं न शक्नोषि"(9) इति ह्युपक्रान्तम्,"अथैतदप्यशक्तो । ़सि"(11) इत्यनेन च भक्तियोगाङ्कुरेऽप्यशक्तस्य कर्मफलत्यागो विहितः, स चात्र ध्यानात्कर्मफलत्यागः इति प्रत्यभिज्ञायते, ततश्चाभ्यासापेक्षया तस्याशक्तविषयत्वे सिद्धे तदुभयमध्यगतयोरपि ज्ञानध्यानयोरभ्यासात्पूर्वभावित्वेन कर्मणः, परत्वेन च प्रतीयमानयोस्तत्तदशक्ताधिकारिविशेषविषयत्वं सिद्धम् इति ।। 12 ।।
Adhyaya 12 Sloka 13  to 14 एवं "भक्तेश्श्रैष्ठ्यमुपायोक्तिरशक्तस्यात्मनिष्ठता" (गी.सं 16) इत्येतावदुक्तम्, "तत्प्रकारास्त्वतिप्रीतिर्भक्ते द्वादश उच्यते "इत्युक्तमुभयविशिष्टम्; तत्रापि `ये तु धर्म्यामृतम्' इत्यध्यायान्तिमश्लोके नातिप्रीतिरुच्यते; ततः पूर्वैः अद्वष्टेत्यादिभिः सप्तभिः श्लोकैरात्मनिष्ठाप्रकारा उच्यन्त इत्याह अनभिसंहितेति । तत्प्रकाराः इत्यनेन इति करव्यताविशेषरूपाः प्रकारा विवक्षिता इति ज्ञापनायोक्तम् उपादेयान् गुणानाहेति । ननु कर्मनिष्ठस्योपादेयान् गुणानाहेति कथं संगच्छते? एषु हि श्लोकेषु `मय्यर्पितमनोबुद्धिर्यो मद्भक्तस्स मे प्रियः ' (14), `सर्वारम्भपरित्यागी यो मद्भक्तस्य मे प्रियः' (16), `शुभाशुभपरित्यागी भक्तिमान् यस्स मे प्रियः' (17), `अनिकेतः स्थिरमतिर्भक्तिमान् मे प्रियो नरः'(भ.गी 7.9) इति भक्तिनिष्ठ एव प्रियत्वेन पुनःपुनरुच्यते । `प्रियो हि ज्ञानि नोऽत्यर्थमहं स च मम प्रियः' (7.17) सप्तमोक्त एव ज्ञानी प्रियशब्देन प्रत्यभिज्ञायते; समानाधिकरणानां च अद्वे ष्टेत्यादीनां तदुपायभक्त्यङ्गपरत्वं युक्तमिति । अत्रोच्यते । `ध्यानात् कर्मफलत्यागः' (12) इति कर्मप्रसङ्गा नन्तरमेव पठितानां तदङ्गत्वं प्रतीयते । अङ्गभूतानां चैषामुपकारः त्यागाच्छान्तिरनन्तरमित्युक्तः । प्रागपि कर्मयोगान्तर्भूतभक्तिरेवेति तत्र तत्र श्लोके व्याख्यास्यति । न हि भक्तिगन्धरहितौ कर्मज्ञानयोगौ; यथोक्तम्, ``त्रया णामपि योगानां त्रिभिरन्योन्यसंगमः'' (गी.सं.24) इति । साक्षाद्भक्तिनिष्ठास्तु, येतु(20) इति श्लोकेन वक्ष्यन्ते तत्र हि तुशब्देन, `मत्परमा भक्ताः' इति मत्परम शब्दविशेषणेन, `अतीव मे प्रियाः' इति प्रियत्वातिशयवर्णनेन च भक्तान्तरप्रतिपतिर्दृढतरा जायते । ततश्च तत्पूर्वं प्रियत्वमात्रेण निर्दिष्टास्त्वर्वाचीना एव भक्ता इति संग्रहविस्तर कृतोराशयः । प्रसक्तप्रतिषेधाय सर्वभूतानामिति सविशेषणनिर्दिशाभिप्रेतमाह विद्विषतामपकुर्वतामपीति । विशेषणे तात्पर्यमिति ज्ञापनाय सर्वेषामिति व्यासः । विद्विषतामिति मानसः, अपकुर्वतामिति विचिकः कायिकश्च व्यापारः । न केवलं तेष्वद्वेषमात्रम्, अपितु मैत्री चेत्याह मैत्र इति । मैत्रीहेतुं दर्शयति मदपराधेति । अयमेवाद्वेषस्यापि हेतुः । मैत्रीं मतिं कुर्वन्निति सामान्यविषये तद्धिताभिप्रेतविशेषोक्तिः । मैत्रीं हितैषिणीमित्यर्थः । करुणाया निरुपाधिकत्वायाह तेष्वेव दुःखितेष्विति । करुणां कुर्वन्निति करुणशब्दनिर्वचनम् । नामधातोः क्विबन्तात् (णिजन्तात्) पचादित्वादच् प्रत्ययः, अर्शआदित्वाद्वा मत्वर्थीयः । एवं मैत्रशब्दे । द्विषत्स्वपकुर्वत्स्वेवेति च एवकारभिप्रायः । निरहङ्कारत्वं निर्ममत्वे हेतुः । ममकारप्रसङ्गस्थले हि निर्ममत्वं विधेयमित्यभिप्रायेणाह देहे न्द्रियेषु तत्संबन्धिषु चेति । अनात्मनि आत्मबुद्धिर्ह्यत्र निषेधोऽहंकार इत्यभिप्रायेणाह देहात्माभिमानरहित इति । एतेन ``निर्गताहंप्रत्ययः'' इति परव्याख्या दूषिता, अहमर्थस्यैवात्मत्वसमर्थनात् । तत एवेति । निर्मिमत्वनिरहंका रत्वाभ्यामित्यर्थः । क्षमीति नामकर्तृषु क्षमा विवक्षिता, अद्वेष्टेत्यादिना गतार्थत्वात् । ततश्च `तांस्तितितक्षस्व' (भ.गी 2.14) इति प्रागुक्तावर्जनीयसांस्पर्शिकद्वन्द्वतितिक्षा स्मार्यते । तत्पौनरुक्त्यपरिहाराय समदुःखसुखः इत्येतत् आभिमानिकविषयम् । तथा सति निर्ममत्वनिरहंकारत्वानन्तरोक्तिश्च संगच्छत इत्यभिप्रायेण सांकल्पिकयोरित्युक् तम् । अहङ्कारममकारप्रयुक्तयोरित्यर्थः । संतुष्टो येन केनचित्' (19) इति वक्ष्यमाणत्वात्, `यदृच्छालाभसंतुष्टः' इति प्रागुक्तत्वाच्च स एव संतोषोऽत्राप्यादरार्थं संग्रहेणोक्त इत्यभिप्रायेणाह यदृच्छोपनतेन येन केनापीति । अन्य त्रापि ह्युच्यते,``येन केनतिदाच्छन्नो येन केनचिदाशितः ।यत्र क्वचनशायी स्यात् (च) तं देवा ब्राह्मणं विदुः ।। '' (म.भा.मो 251.12)इति । शास्त्रीयेष्वयत्नोपनतेषु प्रभूताल्पसरसविरसादिवैषम्यं नानुसन्धेयमिति भावः । यथोक्तमजगरेण,``न सन्निपतितं धर्म्युपभोगं यदृच्छया ।प्रत्याक्षे न चाप्येनमनुसन्धे सुदुर्लभम् । '' (म.भा.मो 179.24)इति । सततमिति योगकालोपकारकवासनास्थैर्यार्थम् । योगशब्दाश्चात्र योगदर्शनानुग्राहक प्राचीनानुसन्धानपरः, साक्षाद्योगस्य सर्वदा कर्तुमशक्यत्वादित्यभिप्रायेणाह सततं प्रकृतिवियुक्तेति । सततमात्मचिन्तनवत् अनात्मचिन्त ननिवृत्तिरपियोगान्तरङ्गमिति यतात्मशब्देनोच्यते इत्याह नियमितमनोवृत्तिरिति । अन्येषां यत्र संदेहप्रसङ्गः, तत्र ह्यस्य निश्चयो वाच्यः; स चात्रानुष्ठानोपकारक एव ग्राह्यः; तदाह अध्यात्मशास्त्रेति । मयीत्यनेन, ``अहं हि सर्वयज्ञानां भोक्ता च प्रभुरेव च'' (भ.गी 9.24) इत्युक्तमाराध्यत्वं फलप्रदत्वं चात्र कर्मयोगनिष्ठस्य मनोबुद्ध्यर्पणार्थ मपेक्षितमभिसंहितमित्यभिप्रायेणाह भगवानिति । भगवच्छब्देन सकलफलप्रदत्वौपयिकोभयलिङ्गत्वोक्तिः । वासु देवशब्देन सर्वकर्माराध्यत्वौपयिकसर्वदेवतान्तर्यामित्वोक्तिः । वक्तृरूपविवक्षा वा । आराध्यत्वेन चिन्तनमत्र मनसोऽर्पणम् । फलप्रदत्वाध्यवसायो बुद्ध्यर्पणम् । यद्वा द्वयोरपि चिन्ताध्यवसायौ भाव्यौ । मनसाऽध्यवसायो वा मनोबुद्धिः । उद्देश्यांशं निष्कर्षयति य एवंभूतो मद्भक्त इति । अशक्तस्य शक्यनिष्ठाप्रतिपादनप्रकरणत्वात् साक्षाद्भक्तियोगनिष्ठात् व्यवच्छिन्दन् श्लोकस्य पिण़्डितार्थमाह एवं कर्मयोगेनेति । उद्देश्यविशेषणेष्वपि तात्पर्यं मीमांसकैरेवाङ्गीकृतम्, यत्र धर्मिविशेषणप्रयोगस्य गत्यन्तरं नोपलब्धमि[ती?] भाघवः । प्रियः प्रीतिविषयः, प्रीतोऽहं तदभिलषितं ददामीति भावः ।। 13-4 ।।
Adhyaya 12 Sloka 15 अथ निर्ममत्वादिफलभूतं लोकोद्वेगकरकर्मत्यागरूपं गुणं विदधत् तत्फलयोगं च दर्शयति यस्मादिति श्लोकेन । यच्छब्दावृत्तिमात्रेणाधिकार्यन्तरत्वशङ्कानिवृत्त्यर्थम् यस्मात्कर्मनिष्ठादित्युक्तम्् । लोकगताया उद्वेग निवृत्तेः कर्मनिष्ठं प्रति विधातुमशक्यत्वादुद्वेगकारणभूतकर्मनिवृत्तिर्विधेयत्वेन विवक्षितेति दर्शयति यो लोकोद्वेग करमिति । अपकाररूपत्वाभावेऽप्यश्लीलभाषणादिमात्रेणापि हि लोकोद्वेगो जायत इत्यभिप्रायेण किञ्चिदपीत्युक् तम् । एतेन अद्वेष्टेत्यादिना पूर्वोक्तात्, समश्शत्रौ च (18) इत्यादिना वक्ष्यमाणाच्च वैषम्यं सिद्धम् । लोकान्नोद्विजते च यः इत्यत्रापि हेत्वभावे तात्पर्यम्; अन्यथा पूर्वोत्तरपौनरुक्त्यप्रसङ्गात्; अस्मिन्नपि श्लोके, हर्षामर्षभयोद्वेगैर्मुक्तः' इत्युद्वेगाभावस्य विहितत्वात्, `यस्मान्नोद्विजते' इत्यनेन भिन्नरीतित्वप्रसङ्गाच्चेत्यभिप्रायेणाह यमुद्दिश्येति । लोकगतोद्वेगकरकर्मनिवृत्तिरपि  नास्य विधेयेति विधेयं दर्शयितुं लोकस्य तथाविधकर्माकरणे हेतु माह सर्वेति । यथा सर्वाविरोधित्वेन कर्मनिष्ठं लोको निश्चिनुयात्, तथाऽसौ कर्मनिष्ठो वर्तेतेत्युक्तं भवति । `यो न हृष्यति न द्वेष्टि' (17) इति वक्ष्यमाणादत्र हर्षादेर्विषयभेदेन निवर्तकभेदेन च वैषम्यज्ञापनायाह अत एव कंचन प्रतीति । अत एवेति उपकारापकारादिहेतुभेदाभावादित्यर्थः । कंचन प्रत्युद्वेगेनेति भयादेः पृथगुक्तत्वात् भयकार्यभूतं कर्म वा जुगुप्सा वाऽत्रोद्वेगः । यस्मान्नोद्विजते इत्यादिवाक्यत्रयार्थसङ्कलनेनाह य एवंभूत इति । पूर्वश्लोकोक्तमैत्रत्वकरुणत्वादिगुणगणाभावेऽपि लोकोद्वेगकरकर्मनिवृत्तमात्रेणापि प्रीतो भवामीति सर्वेत्यादिनोच्यत इत्याह सोऽपीति ।। 15 ।।
Adhyaya 12 Sloka 16 आत्ममात्रापेक्षत्वेन शास्त्रीयमात्रजागरूकत्वं तद्व्यतिरिक्तेश्वत्यन्तनिरीहत्वं चाह अनपेक्ष इति श्लोकेन । प्रस्तुताधिकारविरोधव्युदासाय सामान्यं विशेषे नियमयति आत्मव्यतिरिक्त इति । अन्येषु संकोचकाभावात्कृत्स्न इत्युक्तम् । फलभूतस्य शुचित्वस्य स्वरूपेण विधातुमशक्यत्वात् तद्धेतौ तात्पर्यमित्याह शास्त्रविहितेति ।अन्यविषयसामर्थ्यस्यानुपयुक्तत्वात् तदुपयुक्तानुष्ठानसामर्थ्यं दक्षशब्देनाभिधीयत इत्याह शास्त्रविहितेति । अन्यविषयसामार्थ्यस्यानुपयुक्तत्वात् तदुपयुक्तानुष्ठानसामर्थ्यं तद्धेतौ तात्पर्यमित्याह शास्त्रीयेति । विरोधपरिहारायऔदासीन्यं विहितव्यतिरिक्तविषयमित्याह अन्यत्रोदासीन इति । अविहितताप्रतिषिद्धेष्वित्यर्थः । अपक्षपातित्वमिहौदासीन्यं वदन्तः समश्शत्रौ चेत्यादिवक्ष्यमाणपौनरुक्त्यान्निरस्ताः । निषिध्यमानव्यथाप्रसङ्गं दर्शयति शास्त्रीयक्रियानिर्वृत्ताविति । विहितयोगारम्भादिव्यवच्छेदायाह  शास्त्रीयव्यतिरिक्तेति । साभिसंधिकपरित्यागस्यात्र विवक्षितत्वात् माध्यस्थ्यरूपौदासीन्याद्भेदः । यद्वा निष्प्रयत्नतारूपोदासीनत्वफलं सर्वकर्मारम्भपरित्यागः । कर्मात्र वाक्कायव्यापारः । स एवारभ्यमाणत्वादारम्भः । तस्योपादानं वा । एतदखिलमपि मद्भक्तिविशिष्टतयैवप्रियत्वकारणमिति मद्भक्तशब्देन विवक्षितमित्याह य एवंभूतो मद्भक्त इति ।। 16 ।।
Adhyaya 12 Sloka 17 अथ दैवदागतेष्वपि प्रियाप्रियेषु शोकहर्षाद्यभावः अनागतेषु निषिद्धव्यतिरिक्तेष्वपि वाञ्छारहितत्वं तत्कारणत्यागश्चोच्यते यो न हृष्यतीति श्लोकेन । हर्षमर्षेति पूर्वं पुरुषविशेषनिमित्तं हर्षादिकं निषिद्धम्; इह त्वर्थलाभादि निमित्युक्ताद्विशेषज्ञापनायाह यच्चाप्रियं तत्प्राप्येति । हेत्वनागमने हर्षद्वेषशोकादेरभावस्य सर्वजनसाधारणत्वात् विकारहेतौ सति निर्विकारत्वं ह्यस्य विधेयो विशेष इति ज्ञापनाय तत्तन्निमित्तकथनम् । ``मिथिलायां प्रदीप्तायां न मे किंचन दह्यते'' (म.भा.रा 17.19) इतिवत् । प्राप्ते काङ्क्षणीयत्वाभावात् अप्राप्तमित्युक्तम् । तथाविधम्-यद्विना शो शोकः स्यात्, तथाभूतमित्यर्थः । एतेन शोकादिनिवृत्तौ हेतुः सूचितः । यथोक्तं भगवता पराशरेण,``यावतः कुरुते जन्तुः संबन्धान्मनसः प्रियान् ।तावन्तोऽस्य निखन्यन्ते हृदये शोकशङ्कवः ।। '' (वि 1.17.66)इति । शुभाशुभशब्दयोर्मङ्गलतदितरमात्रविषयतया प्रयोगेऽपि मङ्गलत्वाद्याकारताऽपि पुण्याद्याकाररूपत्वेनैवेति तन्निषेधे तात्पर्यम् । तत्र पापस्य दूरनिरस्तत्वात् दृष्टान्तार्थं तदुपादानमित्यभिप्रायेणाह पापवत्पुण्यस्यापीति । स्वर्गादिहेतोः पुण्यस्य विधिविषयस्यापि तत्साधनत्ववेषेण त्याज्यत्वे हेतुमाह बन्धहेतुत्वा विशेषादिति । एतेन स्वर्गादिहेतोः पुण्यस्यापि मुमुक्ष्वपेक्षया पापत्वमेवेति सूचितम् । शास्त्रवेद्यमनिष्टसाधनं हि पापम् । श्रुतिश्च `न सुकृतं न दुष्कृतम् इत्युक्तम्, `सर्वे पाप्मानोऽतो निवर्तन्ते' (छा.उ 8.4.1) इति निगमनेन सुकृत स्यापि पाप्मतामाह ।। 17 ।।
Adhyaya 12 Sloka 18  to 19 समश्शत्रौ चेत्यादिना श्लोकद्वयेन बहुविधं सहेतुकं साम्यमुच्यते; तत्र पुनरुक्तिमाशङ्क्य परिहर ति अद्वेष्टेति । सन्निहितस्स्वरूपमानावमानादिद्वन्दान्तरसहपाठवशादत्र शत्रुमित्रयोरपि सन्निहियतयोर्विवक्षा । सन् निधिर्हि विकारमतिशयेन जनयति । ततोऽप्यतिरिक्त इति । दूरस्थासन्नसाधारणात् अद्वेषमात्रादतिरिक्त इत्यर्थः । क्वचिदपि सङ्गवर्जितत्वात् शीतोष्णादिषु समत्वम् । निन्दास्तुत्योः फलभूतामर्षानुरागादिरहितत्वान्निष्फलत्ववे षेण तुल्यत्वम् । मौनीति नात्र मननं विवक्षितम्, स्थिरमतिरित्यनेनैव सिद्धत्वात् । मुनिर्मननशीलः,तस्य भावो मौनमित्यप्रसिद्धार्थता च स्यात् । नापि समस्तशब्दानुच्चारणम्; तस्यात्यन्तापेक्षाऽभावात्;सङ्कीर्तनादिविधेयश्च । न च कालविशेषादिनियतमौनव्रतम्; तस्योपयुक्तत्वेऽपि पूर्वोत्तरसंगत्याभावात् । निन्दन्तं हि निन्दन्ति लौकिकाः, स्तुवन्तं च स्तुवन्ति; ततः प्रसक्तनिन्दास्तोत्रप्रतिक्षेपपरत्वमेवोचितम् । संतुष्टो येन केनचिदिति मौनि त्वे हेत्वन्तरपरम्; अन्यथा,`संतुष्टस्सततं योगी' इति पूर्वोक्तत्वेन पुनरुक्तिप्रसङ्गात् । यदृच्छयाऽऽगतैर्यत्किञ्चिद् द्रव्यैसंतुष्टो हि सापेक्षतया स्तुतिपूर्वकं कञ्चन याचते, अदातारं च द्विष्यात् यद्वा(द्वेषाद्वा?) अन्यस्तुतितात्पर्येण वा निन्दन्ति(ति?) । स्थिरमतित्वस्य प्रकरणविशेषितं विषयं दर्शयन् सर्वस्योपरि निर्दिष्टस्य तस्य साक्षात्परंपरया वा पूर्वोक्तसमस्तहेतुत्वं च दर्शयति आत्मनीति । निकेतननिषेधस्य क्षेत्रादिनिषेधोपलक्षणतया आदिशब्दः । अत्र सम इति द्वौ परिव्राड्विषयाविति यादवप्राकशोक्तस्य न लिङ्गं पश्यामः । शत्रुमित्रसाम्यादिगुणानां मुमुक्षौ गृहस्थेऽप्यवश्यम्भावात् । अनिकेतत्वस्य च, ``न चापि रम्यावसथप्रियस्य''(आप.स्मृ 10.6.) इत्यादिन्यायेन निस्सङ्गतयाऽपि निर्वाहात्, गृहस्थादिषु निकेतसद्भावनिषेधस्यानुपकारकत्वात्, तत्सद्भावस्य क्वचित् योगाद्युपकारक भावनयी? च तत्सङ्गमात्रमेव निषेध्यतया विवक्षितमिति दर्शयितुम् असक्त इत्युक्तम् । अत एव अद्वेष़्टे? अक्षरोपासकसंन्यासिविषयत्वं शंकरोक्तं निरस्तम् । क्वचित्सक्तस्य हि स्वरूपतस्सुखत्वरहितैर्मानादिभिः प्रीत्यादिकम्, अतः क्वचिदपि सङ्गाभावान्मानादिषु समत्वमित्याह तत एवेति । पूर्वश्लोकेष्विवात्रापि यत्तच्छब्दाध्याहारेणोद्देश्यविधेयांशविभागं दर्शयति य एवं भूतो स मे प्रिय इति ।। 18-19 ।।
Adhyaya 12 Sloka 20 अध्यायोपक्रमे प्रश्नपूर्वकं भक्तियोगनिष्ठस्य अक्षरनिष्ठाच्छ्रैष्ठ्यं ह्युक्तम्; भक्तियोगाशक्तिप्रसङ्गेन अक्षरयोगस्य परम्परया भक्तियोगसाधनत्वं तदपेक्षितगुणाश्चोक्ताः; अथाध्यायारम्भगतप्रश्नस्योत्तरं प्रपञ्चितं निगमयतीत्याह अस्मादिति । `मय्यावेश्य मनो ये माम् 'इति श्लोकः अयं चैकार्थ एव ह्युपलभ्यत इत्यभिप्रायेण यथोपक्रममित् युक्तम् । तत्र नित्ययुक्ताः इत्युक्त एवार्थोऽत्र मत्परमाः इत्युच्यते । तत्र श्रद्धया परयोपेताः इत्युक्तम्, अत्र तु श्रद्धधाना इति । तत्र ते मे युक्ततमा मताः इत्युक्तम्; अत्र तु तत्फलित्वेन भक्तास्ते़ऽतीव मे प्रियाः इत्युच्यते । अतः स एवार्थोऽत्रोपसंह्रियते । अस्य चाधिकार्यन्तरपरत्वे तु शब्दविशेषणादयो हेतवः पूर्वमोवोक्ताः । अनेनैव च श्लोकेन मध्यमष़ट्कप्राधानार्थभक्तियोगोपसंहाराश्चकृतो भवति । धर्म्यामृतमित्यनेन विवक्षितमाकारद्वयं वक्तुं तदुपयुक्तं कर्मधारयतेवं दर्शयति- धर्म्यं चामृतं चेति । धर्मादनपेतं धर्म्यम् । अतोऽत्र धर्म्यशब्देन साधनत्ववचनादमृतशब्देनामृतसाधनत्वस्याविवक्षितत्वात् फलवदेव भोग्यत्वं विवक्षितमित्याह ये तु प्राप्यसममिति । यथोक्तमिति व्याख्येयपदोपादानम् । प्रसङ्गगतकर्मयोगोक्तेर्व्युदुसाय मय्यावेश्येत्यादिकमुक्तम् । पूर्वोक्तानामन्येषामपि भक्तत्वमस्तीति तद्वाक्यव्यवच्छेदाय ते भक्ता इति विशेष्यते । पूर्वेषु प्रियत्वमुदारत्वप्रयुक्तम्; अस्मिंस्तु स्वभिमतान्तरात्मत्वप्रयुक्तम् । अतो ह्यतीव प्रीयत्वमिहोक्तम् । उक्तं च प्रागेव, `उदारासर्व एवैते ज्ञानी त्वात्मैव मे मतम् ' (भ.गी 7.18) इत्याद्युपक्रम्य, `स महात्मा सुदुर्लभः' (भ.गी 7.19) इति । एतेन अद्वेष्टेत्यादिना प्रक्रान्तं धर्मजातं ये तु धर्म्यामृतमिति श्लोकेनोपसंह्रियत इति परोक्तं निरस्तम्, भिन्नाधिकारविषयत्वस्य व्यञ्जितत्वात् ।। 20 ।।।। इति श्रीमद्भगवद्गीताभाष्यटीकायां तात्पर्यचन्द्रिकायां द्वादशोऽध्यायः ।।
Adhyaya 13 Sloka 0 ।। अथ त्रयोदशोऽध्यायः ।।अथ तृतीयषट्कसंगतिं वक्तुं प्रथमद्वितीयषट्कार्थं संग्रहेणाह पूर्वस्मिन्निति । अत्र पादानां भावः प्राक्प्रपञ्चितः ।"ज्ञानकर्मात्मके निष्ठे योगलक्ष्ये सुसंस्कृते ।आत्मानुभूतिसिद्ध्यर्थे पूर्वषट्केन चोदिते ।।"इति प्रथमषट्कार्थसंग्रहः । सिषाधयिषितपर्यन्ताविच्छिन्नसाधनानुष्ठानमिह निष्ठा ।"मध्यमे भगवत्तत्त्वयाथात्म्यावप्तिसिद्धये ।ज्ञानकर्माभिनिर्वत्यो भक्तियोग प्रकीर्तितः ।। "इति संग्रहानुसारेण मध्यमषट्कप्रधानार्थमुक्त्वा प्रसङ्गोक्तं चाह अतिशयितेति । इति चेति चकारोऽन्वाचारार्थः । इदं चान्ते संगृहीतं-" भक्तियोगस्तदर्थी चेत् समग्रैश्वर्यसाधनम् ।आत्मार्थी चेत् त्रयोऽप्येते तत्कैवल्यस्य साधकाः ।।" इति" प्रधानपुरुषव्यक्तसर्वेश्वरविवेचनम् । कर्मधीर्भक्तिरित्यादिः पूर्वशेषोऽन्तिमोदितः ।।"इति संग्रहश्लोकव्याख्यानभिप्रायेण तृतीयषट्कं पूर्वोक्तषट्कद्वयेन संगमयति इदानीमिति । इदानीं सामान्यतः प्रतिपत्त्या बुभुत्सोदयेन विशोधनावसरे प्राप्त इत्यर्थः । तत्संसर्गरूपप्रपञ्चेति व्यक्तशब्दार्थविवरणम् । संसर्गोऽत्र समुदायः: यद्वा, 'तस्मिन् गर्भं दधाम्यहम् । संभवस्सर्वभूतानां ततो भवति' इति संसर्गविशेषमूलत्वात्संसर्गरूपोक्तिः । याथात्म्यशब्देन विवेचनशब्दाभिप्रेतकथनम् । विविच्यतेऽनेनेति व्यावर्तकधर्मोऽत्र विवेचनम् । तदुपादानप्रकारा इति आदिशब्दसंगृहीतोक्तिः । षट्कद्वयोदिताविशोध्यन्त' इत्यनेन 'पूर्वशेषोऽन्मितोदितः' इत्येदतभिप्रेतसंगतिविशेषविवरणम् । विशोध्यन्त इति वचनं वक्ष्यमाणस्य सर्वस्य सामान्यतः पूनरुक्तिपरिहारार्थम् । आभिप्रायिकानुक्तापेक्षितांशप्रतिपादनेन प्रागुक्तानां सर्वप्रकारेण निस्संशयीकरणं विशोधनम् । अथ-"देहस्वरूपमात्माप्तिहेतुरात्मविशोधनम् ।बन्धहेतुर्विवेकश्च त्रयोदश उदीर्यते ।।"इति संग्रह श्लोकमपि व्याकुर्वन् त्रयोदशमवतारयति तत्र तावदिति । तत्र तृतीयषट्के; वक्तव्ये [वा]? तावत्प्रथममित्यर्थः । तेनाध्यायान्तरेभ्यो वक्ष्यमाणेभ्यः । पञ्चभ्योऽस्य पूर्वत्वं संगतिविशेषसिद्धमित्यभिप्रेतम् । 	तथाहि- प्रथमषट्कं हि शास्त्रोपोद्घातशास्त्रावतरणहेतुभूतशोकनिवर्तकात्मदर्शनपरद्विकेन आत्मदर्शनस्यैव साधनप्रपञ्चनपरचतुष्केन च भिन्नम् । द्वितीयं च षट्कं साधनाधिकारिफलादिभेदपरिकरितभक्तियोगस्वरूपपरेण तदुत्पत्तिविवृद्ध्यर्थपरेण च त्रिकभेदेन भिन्नम् । तथा तृतीयं च षट्कं त्रिद्वयात्मकं; तत्र प्रधमत्रिकं प्रधानपुरुषव्यक्तसर्वेश्वररूपतत्त्वविवेचनपरम् । तत्र प्रसङ्गेन तु मात्रया कर्तव्यानुप्रवेशः । षोडशादित्रिकं कर्तव्यादिविवेचनपरम् । तत्रापि तत्तत्प्रसङ्गान्मात्रया तत्त्वानुप्रवेशः । शास्त्रवश्यत्वादिविवेकोऽपि हि कर्तव्यसिद्ध्यर्थमेव । एवं त्रिकभेदो विवक्षित इति षोडशारम्भे दर्शयिष्यति अतीतेनाध्यायत्रयेणत्यादिना । अत्र 'प्रधानपुरुषव्यक्तसर्वेश्वरविवेचनम्'(गी.सं 4) इति समासपदेन प्रथमत्रिकार्थः संगृहीतः । 'कर्म धीर्भक्तिरित्यादिः' इति तु कर्तव्यरूपद्वितीयत्रिकार्थः संगृहीत इति भाष्यकाराभिप्रायः । एतेन ' समाप्तं च पञ्चधदशोऽध्याये शास्त्रम् उत्तरैस्त्रिभिः खिलाध्यायैः परिशिष्टा नानाधर्मा निरूपिताः' इति यादवप्राकाशकल्पनाऽपि निरस्ता । अत्र च त्रिके त्रयोदशचतुर्दशाभ्यां 'गतासून् अगतासूंश्च; इत्यादिना क्रमेण देहात्मविवेकादिमुखेन प्रवृत्तप्रथमषट्कार्थशेषभूतदेहात्मयाथात्म्यसंसारतन्निवृत्तितन्निवर्तकादि परिशोध्यते; प़ञ्चदशेन तु मध्यमषट्कप्रतिपादितद्विविधप्रकृतिशेषभूतचतुर्विधाधिकारिभजनीयपरमपुरुषपरिशोधनं क्रियते । इमं च भेदं पञ्चदशारम्भे सूचयिष्यति क्षेत्राध्याय इत्यादिना । क्षेत्राध्यायप्रसक्तबन्धहेतुगुणसङ्गस्य बन्धहेतुताप्रकारतन्निवृत्त्यादिपरतया "परं भूयः" इत्यादेः अध्यायस्य च पश्चाद्भावित्वं सिद्धम् । ततः क्षेत्राध्यायस्य तृतीयषट्कादित्वं युक्तमिति । तदेतदखिलमभिप्रेत्य तत्र तावत् त्रयोदश इत्युक्तम् । देहात्मनोस्वरूपं देहयाथात्म्यशोधनमिति अध्यायशरीरपर्यालोचनन, संग्रहश्लोकेऽनुक्तस्यापि चकारसमुच्चितस्योक्तिः । देहस्वरूपमिति तत्प्रतिसंबन्ध्यात्मस्वरूपस्याप्युलक्षण[णार्थ]म् । आत्मविशोधनमिति संग्रहश्चदेहयाथात्म्यशोधनशोधनस्याप्युपलक्षणम् । देहात्मनोस्स्वरूपमिति धर्मनिर्देशो विवक्षितः । विवेकशब्देन च न विविच्य प्रतिपादनमात्रं भेदमात्रं वाल विवक्षितम्, आत्मविशोधनमित्यनेनैव गतार्थत्वात् । ध्यानेनात्मनि पश्यन्ति' इत्यादिना द्रष्टव्यत्वेन निर्दिष्टस्यात्मनः 'समं सर्वेषु' इत्यादिना स्वयं विविच्यानुसंधानप्रकारो हि वक्ष्यते । तदाह ततो विवेकानुसन्धानप्रकारश्चेति ।।00।।
