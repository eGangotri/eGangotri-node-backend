आदौ हंसोऽथमत्स्यस्तदुपरिसमभूत्सैन्धवः कन्धरायां
भूयो नारायणात्मा पुनरपि भगवत्व्यासरूपी शठारिः ।
नाथार्योयामुनार्यस्तत इह भगवत् संयमीन्द्रस्तदेतत्-
सर्वं श्रीवेदचूडागुरुवरवपुषा सार्थयन्तः परोऽव्यात् ।।  1
व्याख्याय स्वप्रबन्धान् विशद मविकलैर्वाजपेयादियज्ञैः
इष्ट्वा धर्मान् यतीनामनितरसुशकानप्यनुष्ठाय भूयः ।
श्रीशं संन्तोषयिष्यन् श्रुतिशिखर गुरुर्यन्मयः प्रादुरासीत्
श्रीमत् श्रीशैलरिः स जयतिस यतिराट् रङ्ग रामानुजाख्यः ।।  2
श्रीहयवक्त्रमुपास्य श्रीमत् श्रीशैलदेशिकाकारम् ।
अधिशतदूषणिटीकांकुर्वे दृश्यत्वहेतुभङ्गस्य ।।  3
आत्मापि हसति नितरां किमुत परे साहसं ममत्वेतत् ।
पारंदेशिकदृष्टिःनीत्वा पायात्तथापि परिपायात् -।।  4
प्रत्यूहगिरिनिर्भेद शतधारधुरन्धरः- ।
श्रीमतो हयवत्क्रस्यहेर्षहेषारवोेऽवतु- ।।  5
श्रीमत् कृष्णक्षितीन्द्रे जगदिद मवति श्रीमहीशूरपुर्यां
विद्वष्ट्रतामराद्रौ निरुपधिकदयौदार्यचातुर्यसिन्धौ - ।।
तल्लब्धाभीष्टतुष्टान् दराशत किरणश्श्रीनिवासो दयाद्रे
रुद्धुतश्चन्दिकायाः प्रसर

वादार्थं संगृह्ण मिथ्यावादनिराकरणस्य प्रकृष्टभगवत्प्रसादसाधनत्वं दर्श्यति-अबाधादिति-अध्यक्षप्रभृतिमितिवर्गेषुअवधृतमिदं-जगदबाधादन्तर्यमयितुः यस्य शरीरमित्यन्वयः । अवधृतमित्यस्य विषयीभूतमित्यर्थः । प्रमाणत्रयफलभूत तत्तत्प्रमितिविशेषविषयीभूतमिदं वियदादिरूपं सर्वं वस्तु अबाधितस्वरूपत्वादेवान्तः प्रविश्य नियंतुः यस्य परमात्मनः शरीरं भवतीत्यर्थः । अबाधितत्वं विना परगतातिशयाधानेच्छया उपादेयत्वात्मकशेषत्वविशेषरूपशरीरत्वं नोपपद्यते । नहि बाधितमर्थं कश्चिदुपादित्सेत् । न चान्तर्यमयितुः सर्वदर्श्िनः स्वनियाम्येषु भ्रमस्संभवति । अतः शरीरत्वा दिश्र्रुत्यन्यथानुपपत्त्या जगतो मिथ्यात्वा भावो निश्चीयत इत्याशयः । अथवा अन्तर्यमयितुर्यस्य शरीरमिदमखिलं जगत् अध्यक्षप्रभृतिमितिवर्गेष्वबाधादवधृतमित्यन्वयःअबाधादिति= ल्यब्लोपे पञ्चमी अबाधं प्राप्य प्रमातृभिर्निश्चितमस्ति यद्यथाप्रामाणेनावधृतं तत्तथैवेति निश्चितमस्तीत्यर्थः । ज्ञानप्रामाण्यस्य स्वतस्त्वादसंदिग्धप्रत्यक्षादिप्रतिपन्नस्य प्रपञ्चस्याद्वैतवाक्यैर्बाधो  न संभवति  तत्सत्यत्वं दुरपन्हव मित्याशयः । उद्देश्यस्य जगतश्छरीरत्वप्रतिपादनं शरीरस्यापन्हवे तदात्मत्वेन प्रतिपन्नस्य वस्तुनोऽप्यपन्हवस्स्यादिति सूचनार्थंनिजविभवलुण्टाकमथनैरितिवक्ष्यमाणार्थोपपादनार्थं चेति ज्ञेयं अबाधितप्रमाणगम्यत्वरूपसत्यत्वव्यवस्थापनार्थत्वादस्य वादस्य संग्राहकश्लोके तस्यैव विधेयत्वमुचितमित्येवं व्याख्यातं । महाचार्यास्तु-अध्यक्षप्रभृतिमितिवर्गेष्वबाधादिदमखिलं जगद्यस्य शरीरमिति व्याचक्रुः । एतैरुक्तैर्वक्ष्यमाणैश्चआसीदीदति- आसीदन्त्यः निगमशतसीमानः यस्य स तथोक्तः अनन्तशाखागतोपनिषद्भिरव्यवधानेन प्रतिपाद्यत इत्यर्थः । सीमाशब्दस्योपरिभागपरतया पर्यवसानभूमिभूतोपनिषत्परत्वात् । अत्र उपनिषत्पदार्थसूचनार्थं आसीददित्युक्तिः । तत् सूचनेन च उपनिषदन्तर्गतगुणविग्रहादिप्रतिपादकभागस्याग्नीन्द्रदिशरीरकतया परमात्मप्रतिपादकपूर्वभागापेक्षया वैलक्षण्येनाव्यवधानेन ब्रह्मप्रतिपादकत्वं स्वरूपपरसत्यज्ञानादिवाक्यादविशिष्टमेवेति पूर्वभागापेक्षया उपनिषद्भागस्य वैलक्षण्यमेवाप्रामाणिकं नतु तत्रापि स्वरूपमात्रपरवाक्यस्यैव तात्विकं प्रामाण्यमितरेषां तु व्यावहारिकमिति पराभिमतविभाग इति सूच्यते । अथवा आसीदन्निति भिन्नं पदं । निगमशतसीम अनन्तनिगमतात्पर्यविषयीभूतः हयमुखः मे आसीदन् समीपवर्ती विशदतरप्रत्यक्षविषयीभूतस्सन् प्रसीदत्वित्यर्थः । विभूतिगुणविग्रहाणामयथार्थत्वे ब्रह्मणः तत् प्रतिपादकश्रुतिवेद्यत्वं न स्यात् विभूत्यादिप्रतिपादकानां तच्छून्ये तात्पर्यासंभवात् । ततश्च""सर्वेवेदा यत्पदमामनन्ती''ति श्रुतिविरोधस्स्यादिति भावः । महाचार्यानुगृहीतरीत्या आसीदतो निगमशतस्य सीमा पर्यवसानभूमिरिति वा अर्थः । अवसीददित्यनेन विशिष्टाद्वैतपक्षे स्वरसतस्समन्वितत्वं वा विवक्षितं । अत्रमितिवर्गेष्वितिवर्गपदेन वक्ष्यमाणविकल्पतद्दोषास्सूच्यन्ते ।अबाधादवधृतमित्यनेनमिथ्यात्वानुमानस्यकालाप्त्ययापदिष्टत्वं""वैधर्म्याच्च न स्वप्नादिवदिति''सूत्रोक्तरीत्या बाधितत्वमुपाधिरित्यपि सूचितं ।मिथ्यांवादनिराकरणमावश्यकं चेत् मिथ्यात्वसाधकदृश्यत्वानुमानं कुतो भाष्ये न दूषितमित्याशंकामपनेतुं दृश्यत्वानुमाननिराकरणस्य भाष्यारूढत्वं दर्शयतिःयदेतदितिसन्मात्रब्रह्मण इत्यादिवाक्यस्य प्रकृतसन्मात्रग्राहि प्रत्यक्षदूषणस्यौपयिकसन्दर्भशालित्वं दृश्यत्वानुमानदूषणौपयिकं सन्दर्भशालित्वञ्च प्रतिपादयितुंयदेतदितिशब्दद्वयं जडत्वनाशित्वादय इत्यत्रादिपदं मिथ्यात्वार्थकं उक्ता इति उक्तप्रायास्स्युरित्यर्थः प्रमाविषयत्वांगीकारे जडत्वनाशित्वमिथ्यात्वांगीकारप्रसंग इति यावत् । अंगीकारपर्यन्तानुधावनं वस्तुगत्या आपादकस्यापाद्यव्याप्यत्वाभावात् व्याप्यतया परकीय्याभ्युपगम मात्रमूलकं परं प्रतीदमापादनमिति सूचनार्थं मिथ्यात्वापादनमेवात्र विवक्षितम् त्वयैवेत्येवकारः दृश्यत्वान्मिथ्यत्वं प्रपञ्चे साधयतः सत्यत्वेनाभ्युपगमे ब्रह्मणि दृश्यत्वमभ्युपगच्छतश्चैक्यमभिप्रयन् परस्य व्याहतवादित्वं सूचयति । अनेनेति आपाद्य व्यतिरेकनिश्चयं विना आपादनासंभवादापादनसामर्थ्यात्  परमतेऽपि ब्रह्मणो मिथ्यात्वाभावसिद्ध्या प्रमेयभावश्चेत्यनेन तत्र दृश्यत्वस्यापि प्रतिपादनात् दृश्यत्वरूपहेतोः अनैकान्त्यं पर्यवस्यतीति भावः । यद्यप्यापत्तेरापादकाभावसिद्धिपर्यवसयितया ब्रह्मणि दृश्यत्वाभावसिद्धौ अनैकान्त्यस्य न प्रसक्तिः । न चापादनं विनान्योऽर्थस्संभवति ब्रह्मणि जडत्वादेरनंगीकारात् मिथ्यात्वा भावसिध्या व्यभिचारपर्यवसायित्वासंभवाच्च । प्रत्यक्षस्य सन्मात्रग्राहित्वाभावासिद्ध्या प्रकृतानुपयोगाच्च तथापि पराभ्युपगतं सन्मात्रस्य प्रत्यक्षविषयत्वम् दूषयितुं सन्मात्रब्रह्मण इत्यादिवाक्यस्य प्रवृत्ततया तदापादकमिथ्यात्वा(नाम)पादनेन तदभावसिद्धौ दूषयितुस्तात्पर्यसद्भावेऽपि वस्तुगत्या परमते दृश्यत्वमिथ्यात्वाभावयोरेकत्राभ्युपगमज्ञापनादनैकान्त्यसिद्धरव्याहतेत्याशयः । सन्मात्रब्रह्मणः प्रमेयभाव इत्येनेन हि प्रत्यक्षविषयत्वरूपविशेषमभ्युपगच्छतां प्रमेयत्वरूपसामान्याभ्युपगम आवश्यक इत्युक्तं अतो न कश्चिद्दोषः । अनैकान्त्यमपीत्यपिना प्रत्यक्षस्य सन्मात्रग्राहित्वाभावस्समुच्चीयते ।  उक्तभाष्य वाक्यस्यार्थद्वयतात्पर्यकल्पनामसहमानं प्रत्यनन्यथासिद्धम् वाक्यान्तरमुदाहरतिउत्तरत्रापीति। क्वचित् प्रत्यक्षस्य शास्त्रबाध्यत्वनिराकरणार्थं भेदवासनाया  दोषत्वनिरासावसरे परमत  व्यावर्त्या परमतसिद्धव्यावर्त्या प्रसंगमिति ब्रह्ममिथ्याज्ञानविषयत्वादिति प्रयोक्तुर्भाष्यकृतः ब्रह्मणि मिथ्यात्वसिद्धेरनिष्टतया तद्वाक्यमापादनपरमेव । अतो ब्रह्ममिथ्येत्यस्य ब्रह्ममिथ्या स्यादित्यर्थ इति भावः। अत एव च भवन्ति चात्र प्रयोगा इति भाष्ये श्रुतप्रकाशिकायां शास्त्रस्याविद्यामूलत्वेऽनिष्टं प्रसञ्जयति भवन्ति चेत्यादिना व्याप्तिप्रदर्शनपरत्वात् प्रयोगा इत्युक्तम् । प्रतिज्ञादृष्टान्तहेतुरूपेण कथनमनिष्टप्रसंगः  । एवमपि न्याय इति ज्ञापनार्थमिति मिथ्यात्वप्रसञ्जनपरतयैव व्याख्यातम् । प्रसंङ्गः पृथगुक्त इति केषुचित् ग्रन्थेषु पाठो  दृश्यते - तत्र ब्रह्ममिथ्या अविद्यावत उत्पन्नज्ञानविषयत्वादिति पूर्वोक्तमिथ्यात्वप्रसङ्गात् पृथक्भावेन केवलज्ञानविषयत्वहेतुको मिथ्यात्वप्रसंग उक्त इत्यर्थः । यदि ब्रह्म अविद्यारूपदोषमूलज्ञान विषयस्स्यात्तदा मिथ्या स्यादिति पूर्ववाक्यलभ्यापत्तिरेव प्रकृतोपयोगिनी । तस्या ब्रह्मण अविद्यादिदोषमूलक ज्ञानविषयत्वाभावपर्यवसानात् तत् सिद्धेश्च ब्रह्मविषयकज्ञानहेतुभूतशास्त्राणां दोषमूलकत्वाभावसाधकत्वात् तेषां दोषमूलकत्वाभावस्य च भेदवासनादेर्दोषत्वाभावं विना असंभवात् भेदवासनायादोषत्वाभावसिद्धौ तन्मूलकत्वेन प्रत्यक्षस्य दुष्टकारणजन्यत्वोपपादनासंभवात् । अतो भेदवासनाया दोषत्वाभ्युपगमस्य स्वपक्षसाधकप्रमाणोच्छेदकत्वपर्यवसिततया तदसंभवात् तन्मूलकत्वेन प्रत्यक्षस्य शास्त्रबाध्यत्वं दुरुपपादमिति  प्रकृतार्थपर्यवसानात्  केवलज्ञानविषयतापादकका पादनं तु न प्रकृतोपयुक्तमिति तादृशापादनं दृश्यत्वानुमानस्यानैकान्त्यसूचनार्थमेवेति द्योतयितुं पृथगित्युक्तिः । यद्यपि शास्त्रस्यापि दोषमूलकत्वे ज्ञानसामान्यमेव दोषमूलकं स्यात् तथासति च ज्ञानविषयत्वस्य  मिथ्यात्वव्याप्यतया ब्रह्मणो मिथ्यात्वं स्यादिति कथंचित् प्रकृतोपयोगोऽपि वक्तुं शक्यः । तथाप्यविद्यावत उत्पन्नज्ञानविषयत्वादिति पूर्ववाक्येनैव उक्तार्थस्यापि लाभसंभवात् दोषमूलत्वघटितापादककापादनस्यैव स्वारसिकत्वाच पृथक् तत् प्रतिपादनं प्रसंगसंगत्या उक्तानुमानानैकान्त्यसूचनार्थमेव कृतमित्याशयः । एवमुक्तभाष्यवाक्यस्य प्रसंगसंगत्या प्रवृत्तत्वज्ञापनार्थमेव कण्ठतः स्थलविशेषमनिर्दिश्य क्वचिदित्युक्तिरिति ज्ञेयम् । प्रसगं प्रायुङक्तेति पाठेऽपि प्रसंगसंगतिज्ञापिकया क्वचिदित्युक्त्यैव उक्तार्थस्सर्वोऽपि सूच्यत इत्यवधेयं । मूले इतीत्यनन्तरं अनेनाप्यनैकान्तिकत्वम् सूचितमित्यनुषज्यते । ननु वृत्तिविषयत्वरूपं दृश्यत्वं हेतुरिति पक्षे उक्तरीत्या ऽनैकान्त्यं संभवति न तु चिद्विषयत्वरूपं हेतुरिति पक्षे-अभेदे भेदनियतस्य संबन्धस्याभावात् अधिष्ठानाथ्ध्यस्तभाव  प्रयुक्तचित्तादात्म्यस्यैव  चिद्विषयत्वरूपतयाऽनध्यस्तशुद्धचिद्रूपे ब्रह्मणि तदसंभवाच्च । अतश्चित्तादात्म्यरूपो हेतुर्भाष्ये न दूषित इत्याशंकामपनेतुं तत् पक्षस्यापि भाष्ये दूषितत्वं दर्श्रयतिःसांख्याधि करणेति- भाष्यकार  इति  शेषः । अत्र भाष्यमित्यनुषंगेण कथञ्चिन्निर्वाहेपि उत्तरवाक्ये अध्याहारस्यावश्यकत्वादत्रैवाध्याहार उचित इति ज्ञेयं । दृश्यत्वबाध्यत्वाभ्युपगमादिति भाष्यं। यदविद्याविरोधि तदेव तत्साक्षीति वाचनमसंगतमित्यर्थ इति व्याख्यातं श्रुतप्रकाशिकायां अत्र दृक् बाध्यत्वं हि मिथ्यात्वं -तत् दृगधीनसिद्धिकस्य न संभवतीति हेतुसाध्ययोर्व्याघातस्सूचित इति महाचार्यव्याख्यानं नन्वत्र कथं व्याघातः तत्त्वमस्यादिवाक्यजन्यवृत्त्यवच्छिन्नायाश्चितः तादृशवृत्तेर्वा परैरज्ञाननिवर्त कत्वाभ्युपगमात् तस्याश्चाज्ञानसाक्षित्वाभावादिति चेन्नतादृशवृत्तेरप्यज्ञानकार्यतया वृत्त्य वच्छिन्नचितोप्यज्ञानोपहित चित्त्वेन तत्साक्षिरूपत्वानपयात् वृत्तेरपि स्वावच्छिन्नचिन्निवर्त्त्यत्वेन तस्या एव तत् प्रतिभासरूपत्वेन च तदंशे विरोधस्या परिहाराच्च । अत एवाविद्यावृत्त्युपहिता चिदेवाज्ञान साक्षीत्युभ्युपगमान्नविरोध इत्यपास्तं । तथापि चरमवृत्तेः स्वप्रतिभास रूपस्वावच्छिन्नचिन्निवर्त्यतया विरोधानपायात् । वृत्तेरेव विवर्तकत्वपक्षस्तु अविद्यादेर्जडनिवर्त्यत्वे सत्यत्वप्रसंगान्नोपपद्यत इत्यभि प्रायः । अन्ये तु यदविद्याविरोधि इत्यस्याविद्यां विनापि वर्तमानमित्यर्थः । अविद्यानिवृत्त्युत्तरकालस्थायीति यावत् । अविद्यासाक्षी अविद्याप्रतिभासरूपं । ततश्च मिथ्यापदार्थस्य प्रतीतिमात्रशरीरतया मिथ्यापदार्थ निवृत्त्युत्तरं तत् प्रतिभासानुवृत्त्यसंभवात् यत्र मिथ्यात्वं तत्र स्वनिवृत्त्युत्तरकालिकापरोक्ष विषयत्वाभाव इति व्याप्त्या तादृशापरोक्षविषयत्वमिथ्यात्वयोरविद्यादावभ्युपगमाद्व्याघात इत्यर्थः इत्याहुः । तदयुक्तं परमते अविद्योपहितचित एवाविद्याप्रतिभासरूपतया अविद्यानिवृत्त्युत्तरं तदनुवृत्तेरनभ्युपगमात् शुक्तिरजतादिस्थलेऽपि तदपरोक्षत्वोपलक्षितचिदनुवृत्तेः परैरभ्युपगतत्वात् अनिर्वचनीयमनभ्युपगच्छतां मते उक्तव्याप्तेर संभवदुक्तिकतया परमतरीत्यैव व्याप्तेरुपपादनीयत्वाच्च वस्तुतस्तु अविद्या विरोधीत्यस्याविद्याशून्यमित्यर्थः विषयविषयिभावरूपतादात्म्य संबन्धेनाविद्याभाववदिति यावत् । तत् साक्षि तत् साक्षात्काररूपं विषयविषयिभावरूपतादात्म्य संबन्धेन तत् संबन्धामिति यावत् । ततश्च विमतं मिथ्या दृश्यत्वादित्यत्र हेतुसाध्ययोर्व्याघात स्वारसिक एवेति तथाहि साध्यभूतम् बाध्यत्वं चिद्रूपब्रह्मनिष्ठाभावप्रतियोगित्वरूपं नेह नानेत्यादि श्रुत्यर्थे विप्रतिपद्यमानं प्रति तादृशश्रुतिबोधितं बाध्यत्वरूपमिथ्यात्वं साध्यत इति परैरभ्युपगमात् स चाभावस्तादात्म्यसंबन्धावच्छिन्नप्रतियोगिताकः । अधिष्ठाने अध्यस्तस्य तादात्म्यसंबन्धेनैव प्रसक्ततया तेनैव संबन्धेन तन्निषेधात् । हेतुभूतदृश्यत्वं चित्तादात्म्यमेव । तत्पक्षे चित्तादात्म्यस्यैव चिद्विषयतारूपत्वात् चिन्निष्ठतादात्म्यसंबन्धा वच्छिन्नप्रतियोगिताकाभावप्रतियोगित्वं साध्यं चित्तादात्म्यं हेतुरिति पर्यवसानात् यत्र यन्मिष्ठयत्संबन्धावच्छिन्नप्रतियोगिताकव्याप्यवृत्त्यभावप्रतियोगित्वं तत् तदीय तत् संबन्धाभाव इति सामान्यमुखव्याप्त्या विशेषतोऽप्यसति साध्यवत्तायां हेत्वभावस्य च सुग्रहत्वाच्च । दृश्यत्व रूपहेतोः साध्यव्यापकाभावप्रतियोगित्वरूपविरोधो दुरपन्हव इति सूक्ष्मविद्धिर्विभावनीयं । नन्वेव मप्यस्वप्रकाशत्वादिरूपं दृश्यत्वं भाष्ये न दूषितमित्या शंकामपनेतुं मिथ्यात्वसाधकतया पराभिमतानां सर्वेषामपि हेतुनां यो दोषो दुरूद्धरस्तादृशदोषस्य सूत्रकारेणैव दर्शितत्वात् तादृशसूत्रव्याख्यानभाष्येनैव सर्वं मिथ्यात्वानुमानं दूषितमेव । अत एव भावरूपाज्ञानप्रयोगानुवादतद्दूषणवत् मिथ्यात्वानु प्रयोगानुवादतद्दूषणेनावश्यके सूत्रकारेणैव तस्य दूषितत्वादिति भाष्यकाराभिसन्धिरित्याह ः-योगाचारेति। जागरित प्रत्ययो निरालंबनः प्रत्ययत्वात् स्वाप्नप्रत्ययवदिति योगाचारोक्तानुमानदूषणपरं""वैधर्म्याच्च न स्वप्नादिवदि''ति सूत्रं जागरित प्रत्ययस्याबाधितविषयत्वेन बाधितविषयस्वप्नादिपे्रत्ययापेक्षया वैधर्म्यान्नजागरितप्रत्ययस्य निरालंबनत्वमिति तदर्थः । अनेन चोक्तानुमाने बाधितविषयत्वमिव दृश्यत्वानुमाने बाधितत्वमुपाधिरिति सूचितं । स्वाप्नार्थशुक्तिरजतादिषु विवादाभावात्  पक्षस्य चाबाधितत्वेन साधनाव्यापकत्वास्यापि सत्वात् परकीय भाष्य एव किं पुनर्वैधर्म्यं बाधाबाधाविति ब्रूमः । बाध्यते हि स्वप्नोपलब्धं वस्तु प्रबुद्धस्य मिथ्यामयोपलब्धो महाजनसमागम इति स्वाप्नार्थादेर्बाधितत्वमुपपाद्य नैवजागरितोपलब्धं वस्तु स्तंभादिकं कस्याञ्चिदप्यवस्थायां बाध्यत इति जागरितप्रत्ययावलंबनस्य वस्तुनः कस्याञ्चिदप्यवस्यायां बाधो नास्तीति स्पष्टं प्रतिपादनात्भामत्यामपि बाधाबाधौ वैधर्म्यमित्यादिना स्पष्टं जाग्रत्प्रत्ययस्याबाधितत्वमुक्तं । ननु परभाष्ये न ह्ययं लोकप्रमाण सिद्धो लोकव्यवहारः । अन्यत्तत्वमनधिगम्य शक्यतेऽपह्नोतुमिति तत्वाधिगमानानन्तरम् बाधः प्रदर्शित इति चेत् कामं प्रदर्श्यतां न तावता उक्तानुमानं स्वसाध्यसाधनाय प्रभवति । अद्वितीयात्मज्ञानात् पूर्वं पक्षे अबाधितत्वस्य निश्चिततया उक्तहेतौ सोपाधिकताज्ञानस्य दुर्वारतया व्यभिचारसत्प्रतिपक्षोन्नय नयोरवर्जनीयत्वात् । श्रुतिमनपेक्ष्यानुमानेनैव मिथ्यात्वसमर्थनं ह्यत्र निराक्रियते । श्रौतबाधश्चोत्तरत्र निराकरिष्यते । अत एव भामत्यां प्रमाणानि हि स्वगोचरे प्रवर्तमानानि तत्वमिदमित्येव प्रवर्तते अतात्विकत्वं चरस्यान्यतो बाधकादवगन्तव्यं न पुनस्सांव्यवहारिकं नः प्रामाण्यम् न तु तात्विकमित्येव प्रवर्तन्ते । बाधकञ्चातात्विकमेतेषां तद्गोचरविपरीततत्वोपदर्श्नेन दर्श्येदिति तत्वज्ञानात् पूर्वं प्रमाणेषु तात्विकप्रामाण्यनिश्चय एव प्रतिपादितः । न त्वव्यवस्थापिततत्वान्तरेण -प्रमाणानि शक्यानि बाधितुमित्युत्तरवाक्ये चायमर्थस्पष्टः । यदि च दृश्यत्वानुमाने बाधितत्वमुपाधिर्न स्यात् तदा संवेदनत्वानुमानस्य निर्दोषतया ""वैधर्म्याच्चे''ति सूत्रयतो भगवतोऽनुपादेयवचनत्वमपरिहार्यं स्यात् । नह्यसति मनागपि विशेषः । स्तंभादिप्रत्ययो मिथ्याविषयः प्रत्ययत्वात् स्तंभादिर्मिथ्याप्रत्ययविषयत्वात् इत्यनयोरनुमानयोर्विशेषणविशेष्यभावे वैपरीत्यमात्रस्य बाधाबाधानुपयोगित्वादिति । तस्मात् दृश्यत्वानुमानस्य सूत्रभाष्यकाराभ्यां स्थापितं सोपाधिकत्वं दुरपन्हवमिति सिद्धं । ननु सूत्रभाष्यकृत्भ्यामेव तदनुमानं दूषितं चेत् पुनर्भवतां तदारंभः किमर्थं इत्यत आहः-तदिहेतितर्कदृश्यत्वानुमान निरसनं इह परमतरीत्या वेदप्रामाण्यानुपपत्तिव्यवस्थापनानन्तरग्रन्थे अबाधितार्थ विषयकज्ञानजनकत्वमेव । नतु तद्वति तत् प्रकारकत्वं शुक्तिरजतादिपरवाक्यसाधारणत्वात् । अतो विश्वमिथ्यात्वे वेदप्रामाण्यं नोपपद्यत इति पूर्वं व्यवस्थापितं  तदनन्तरं दृश्यत्वानुमानेन  विश्वमिथ्यात्वसिध्या व्यवहारकालाबाध्यार्थ विषयकत्वमेव वेदस्य इतरव्यावृत्तं प्रामाण्यं त्रिकालाबाध्यार्थगोचरत्वरूपतत्वा वेदकत्वलक्षणप्रामाण्यं तु तत्वमस्यादिवाक्यस्यैवेति शंकायां दृश्यत्वानुमानेन मिथ्यात्वसिद्धिर्निरस्यत इति तात्पर्यं यद्यपि मीमांसाद्यपादसिद्धप्रमाणा प्रमाणव्यवस्थामुपजीव्य वेदान्तिभिरर्थविशेषो व्यवस्थापनीयः । अन्यथा प्रमाणनिरूपणस्यापि ब्रह्ममीमांसायां पृथक् कर्तव्यताप्रसंगात् । समन्वयाधिकरणन्तु ब्रह्मपरभागस्य विधिशेषत्वांशे अर्थवादाधिकरणापवादरूपतया प्रवृत्तं । न तु ब्रह्मस्वरूपमात्रपरमेव प्रमाणं इतरदप्रमाणमिति व्यवस्थापयितुं परकीयभाष्येऽपि तस्मान्नप्रतिपत्तिविधिशेषतया शास्त्रप्रमाणकत्वं ब्रह्मणस्संभवति अतस्स्वतन्त्रमेव ब्रह्म शास्त्रप्रमाणकं वेदान्तवाक्यसमन्वयात् इति स्वातन्त्र्यमात्रस्यैव व्यवस्थापनात् । अत एव तस्मात् पुरुषार्थानुपयोग्युपाख्यानादि भूतार्थवादविषयमानर्थक्याभिधानं द्रष्टव्यामति विधिशेषत्वं विना आनर्थक्याभिधानस्य विषयव्यवस्था हि दर्श्िता ।अरूपवदेव हि तत् प्रधानत्वादिति सूत्रेऽपितदेतत् ""ब्रह्मापूर्वमनपरमनन्तरमाबाह्यम् अयमात्मा ब्रह्मा''सर्वानु भूरित्येवमादीनिवाक्यानि निष्प्रपञ्च ब्रह्मात्मतत्वप्रधानानि नार्थान्तरप्रधानानीत्येतत् प्रतिष्ठापितं । तत्तु समन्वयादित्यत्रेत्यादिना प्राधान्यव्यवस्थापनार्थमेव समन्वयाधिकरणमित्यनूदितं प्रत्युतप्रकाशवच्चावैयर्थ्यमितिसूत्रे न हि वेदवाक्यानां कस्यचिदर्थवत्वं कस्यचिदनर्थवत्वमिति युक्तं प्रतिपत्तुं प्रमाणत्वाविशेषादिति सर्वेषां वेदान्तवाक्यानां प्रामाण्यांशे विशेषाभावस्पष्टं प्रतिपादितः । ननु तत्रैव महतायत्नेन निराकारत्वं ब्रह्मणोव्यवस्थापितमिति चेत् सत्यम् तत एव हि व्याहतिं ब्रूमः । न हि संभवति ब्रह्मनिराकारं आकारप्रतिपादकानां च प्रामाण्यमन्यूनमिति । न हि वेदवाक्यानां प्रामाण्यस्वरूपे तारतम्यं केनापि सूत्रे लेशेनावगम्यते । तस्मात् विश्वमिथ्यात्वे वेदप्रामाण्यानुपपत्तिर्दुरपन्हवैव । तथापि दृश्यत्वानुमानस्य वेदप्रामाण्यानुपपत्तिरूप प्रतिकूलतर्कपराहतिमात्रं न दोषः । किन्तु साध्याप्रसिद्धिसिद्धसाधनार्थान्तरा नैकान्तिकत्वबाधसत्प्रतिपक्षादयोऽपीति  हेतुसाध्यविकल्पमुखेन स्फुटीकर्तुमयमारंभ इत्यभिप्रायः ।विस्तृणीमह इति। हेतुसाध्यरूपतया संभावितसमस्तकोटिनिरसनं विस्तारः । वयमिति अस्मदस्थानित्व संभवेऽप्युपपदत्वाश्रयणं बहुवचनञ्च  स्वस्य  भाष्यतात्पर्यविषयसर्वार्थाभिज्ञत्वव्यञ्जनार्थं । दूषणीय्यं परेषां प्रयोगमनुवदतिः-विगीतमिति। चिदभिन्नं सत्वेन प्रतीत्यर्हं मिथ्या नवेति विप्रतिपत्तिवाक्य प्रयोज्य संशयविषयीभूतमित्यर्थः । तेन चिदो सतश्च कदाचिन्मिथ्यात्वप्रकारकसंशयविषयत्वेऽपि अवच्छेदकावच्छेदेन साधनेनांशतो बाधः अवच्छेदकावच्छेदेन सिद्धेरुद्देश्यत्वात् शुक्तिरजतादेः । पक्षतावच्छेदकाक्रान्तत्वेऽपि नांशतस्सिद्धसाधनं दोषः । अतो ब्रह्मज्ञानेतराबाध्यत्वं पक्षविशेषणं न देय मेव । वस्तुतस्तु विशिष्टाद्वैतिभिर्माध्वैस्तार्किकैर्वा नोक्तरीत्या सिद्धसाधनमुद्भावयितुं शक्यं । तैः प्रातिभासिकवस्त्वनभ्युपगमात् । न च स्वप्रकारकधीविशेष्यताव्यापकाभावप्रतियोगित्वरूपमिथ्यात्वसाधने भ्रमस्थले असत् ख्यातिवादिनामसद्रजतादिषु तादृशसाध्यस्य सिद्धत्वात् सिद्धसाधनोक्तिसंभव इति  वाच्यं । सत्वेन प्रतीत्यर्हत्व रूप विशेषणेनैव तद्वारणात् । न च विशिष्टाद्वैतिषु भ्रमस्थले तत् कालमात्रवृत्ति तत्तत्पुरुषमात्रगोचररजतादि जातीयतत्कार्यासमर्थवस्तुविशेषानीश्वरस्सृजतीति  मतमप्यस्ति  यथार्थख्याति समर्थनान्ते अथवेत्यादि भाष्येण तत्पक्षस्याप्यभिधानादिति तद्रीत्या सिद्ध साधनोक्तिसंभव इति वाच्यं । तादृशरजतादे स्वकालावच्छेदेन स्वाधिकरणे अभावस्य तैरस्वीकृततया स्वसमानाधिकरणाभाव प्रतियोगित्वसदसद्विलक्षणत्वादिरूप तत्रासिद्धत्वात् । अत एव""न तत्र रथानरथयो गा नपन्थान''इत्यादिश्रुतेः सकलेतरपुरुषानुभाव्यप्रसिद्धरथाद्यभावपरत्वमेव भाष्यादावुपवर्णितं । न तु प्रतीतिदशायामेव प्रतीयमानरथाद्यभावपरत्वं । न चेश्वरसृष्टस्वाप्नपदार्थशुक्तिरजतादेः बाधज्ञान जन्यध्वंस प्रतियोगित्वाभ्युपगमेऽपि आहत्य भाष्यादिविरोधाभावात् ज्ञानत्वेन ज्ञानजन्यध्वंसप्रतियोगित्वं मिथ्यात्वमिति कल्पे सिद्धसाधनोक्तिसंभव इति वाच्यं । घटो ध्वस्त इतिवत् शुक्तिरजतं ध्वस्तमिति अनुभवाभावेन तादृशकार्यकारणभावे मानाभावात् । ईश्वरसंकल्पमात्राधीनस्य तध्वंसस्य सद्भावेऽपि तत्प्रत्यक्षानभ्युपगमात् । बाधानुदयस्थले व्यभिचाराच्च । अतः पक्षकोटौ ब्रह्मज्ञानेतराबाध्यत्वविशेषणं व्यर्थमेव । यद्यपि निरुक्तधर्मावच्छिन्नविशेष्यताकसंशयविषयत्वस्य पक्षतावच्छेदकत्वापेक्षया तद्धर्मितावच्छेदकस्यैव पक्षतावच्छेदकत्वमुचितं लाघवात् । तथापि उक्तसंशयव्यक्तेः तद्व्यक्तित्वेन विशेष्यतासंबन्धेन पक्षतावच्छेदकत्वस्याभिमतत्वात् न कश्चिद्दोषः । अथवा संशयधर्मिता वच्छेदकीभूतचिद्भिन्तत्वादिकमेव पक्षतावच्छेदकं । विगीतपदोपादानं तु यदा चिद्भिन्नं मिथ्या न वेति  रूपाविप्रतिपत्तिः तदा चिद्भिन्नत्वादिकं पक्षतावच्छेदकं । यदा तु वियन्मिथ्या न वेत्यादिरूपा तदा वियत्त्वादिकमित्येतल्लाभार्थं विगानविषयता वच्छेदकावच्छिन्नापरमिति ध्येयं । यदित्थं तत्तथेति यद्यत् दृश्यं तन्मिथ्येत्यर्थः यथा शुक्तिरजतमिति शुक्तितादात्म्येन प्रतीयमानं रजतमित्यर्थः । तच्च परमते अनिर्वाच्यं  । सत्यत्ववादिमते तु प्रसिद्धरजतमसद्रजतं वा परैरस्तु स्वमताभिप्रापयेणायं दृष्टान्तः प्रदर्श्ितः । यद्यपि दृष्टान्तस्य उभयवादिसिद्धत्वमपेक्षितं तथापि तादृशदृष्टान्ताभाववत् अनन्यगतिकतया स्वमतमात्रसिद्धस्याप्युपादानम् दृष्टान्तमपि प्रसाध्य विश्वमिथ्यात्वं साध्यत इति परेषामभिमानः  असद्वादिनः प्रति तत्साधारणरूपं प्रपञ्चे साध्यते पक्षधर्मताबलात्तन्मिथ्यात्वरूपं पर्यवस्यतीति वा परेषामभिप्रायः इत्यादीत्यनन्तरं परेषां प्रयोगवचनमिति पूरणीयं ।तत्रतस्मिन् प्रयोगवचने विषयत्वम् सप्तम्यर्थः । मिथ्यात्वं - मिथ्यापदजन्यबोधप्रकारः । मिथ्याशब्दस्यैव तादृशधर्मवत् परत्वात् त्वप्रत्ययस्य तदर्थकत्वमुपपद्यते  तेन प्रकृते मिथ्यात्वशब्दस्य वक्ष्यमाणकोटिष्वेकतममात्रपरत्वे प्रकारान्तरेण विकल्पासंभव इति शंकाया नावकाशः । सिद्धान्तिनापि सर्वस्यापि वस्तुनस्स्वेतररूपेण मिथ्यात्वमिष्टं न हि घटादिः पटत्वादिना न मिथ्या भवति तदुक्तंतत्वमुक्ताकलापे-""विश्वं हीदं मृषा नस्तदितरवपुषेति'' वस्तुनस्तद्रूपेण मिथ्यात्वं तद्रूपप्रकारक भ्रमविषयत्वमित्यभ्युपगमात् । अतस्तादृश मिथ्यात्वव्यावृत्त्यर्थमित्युक्तिः सत्यत्ववादिनामनभिमतमित्यर्थः । तुच्छत्वादेर्मिथ्यात्वरूपतया परकीयग्रन्थेषु क्वाप्यनुक्तत्वात् कथं तस्य मिथ्यात्वरूपतया विकल्प इति शंकावारणार्थमभि  प्रेतमित्युक्तिः तात्पयार्थ  संभावनामात्रेण विकल्प उपपद्यते । नहि विकल्पदूषणपरेषु ग्रन्थेषु परैरुक्तमेव विकल्पनीयमिति नियमोऽस्तीति भावः । दृश्यते च दर्शनानां प्रत्येकं हेतुत्वं मिलितानां वा मेलनमपि स्वरूपतो व्यापारतो वेति मणिदीधित्यादिवाक्येषु तादृशविकल्पः । नहि भूयोदर्श्रनहेतुतावादिभिः भूयसां दर्शनानां प्रत्येकं वे हेतुत्वं वा स्वरूपतो मेलनं वा प्रतिपादितमित्येतत् संभवति किमिदं मिथ्यात्वमित्यत्र-किंशब्दः क्षेपे किं न किंचिद्वस्तु रूपसत्यत्वविरोधिमिथ्यात्वं दुर्निरूपमित्यर्थः । एतेन किं तुच्छत्वमित्यादिवाक्यस्थ किमादिभिरेव विकल्पबोधनात् तत्रेदं मिथ्यात्वं किं तुच्छत्वमित्यस्यैव पर्याप्ततया एकः किंशब्दोऽधिक  इति शंका निरस्ता ।तुच्छत्वमितिदेशकालासंबन्धित्वं प्रमाणशून्यत्वं वा । यद्यपि तुच्छादिपदस्य नोक्तार्थे शक्तिस्संभवति तथापि ""शब्दज्ञानानुपाती वस्तुशून्यो विकल्प''(   )  इति पातञ्जल सूत्रानुसारेण शब्दादसत् प्रतीतिमभ्युपगच्छतां मते स्वप्रकारकधीविशेष्यताव्यापकाभाव प्रतियोगित्वदेशकालासंबन्धित्वादिधर्माणाम् आश्रयसा -निरपेक्षत्वाभ्युपगमात् तत्प्रकारक बोधाभिप्रायेण तुच्छादिपदप्रयोग''उपपद्यते । जातिशक्तिन्यायेन तुच्छत्वादिशक्तस्यैव तुच्छादिवदस्य तत्प्रकारकबोधजनकत्व संभवात्ब्रह्मानन्दीयेतु सदसतोस्संसर्गानुपगमात् तादृशप्रतियोगित्वादिकमपि तुच्छमिति प्रतिपादितं । अयमर्थो  हेतुनिरुपणावसरे सम्यक् व्यक्तीभविष्यति । असदादिपदानां योगवृत्त्या बोधकत्वमपि तत्रैवोक्तं । तत् पक्षेऽपि तुच्छत्वादि प्रतीतेः निर्व्याघातत्वात् किं तुच्छत्वमित्याद्युक्तेर्न विरोधः । उक्तं च तत्रैव स्थालन्तरे शशविषाणादिविकल्पो न पदवृत्तिसापेक्षः किन्तु पदज्ञानमात्र सापेक्षः""शब्दज्ञानानुपाती वस्तुशून्यो विकल्प''इति पातञ्जलोक्तेरिति । यद्यपि सिद्धान्तिभिरसत्प्रतीतिर्नाभ्युपगम्यते  नाप्यसत्प्रतियोगिकाभावः  नितरामसन्निष्ठो धर्मः शशशृंगं नास्तीत्यादौ शशीयत्वेन प्रतीयमाने शृंगादौ शशीयत्वादि प्रकारक प्रमाविषयत्वाभावरूप नास्तित्वादेर्बोधाभ्युपगमात् । अत एव तुच्छादिपदानामपि समभिव्याहृतपदार्थता वच्छेदकप्रकारकप्रमा विषयत्वाभावबोधकत्वात् शशशृंगं तुच्छमित्यादिव्यवहारस्यापि नानुपपत्तिः । सत्यस्यैव हि रजतत्वादेः स्वात्यन्ताभावाश्रयनिष्ठतया प्रतीयमानत्ववेषेणेत्यादि पञ्चिव्याख्यानावसरे चायमर्थ स्फुटीभविष्यति तथापीदानीं शब्दादसत्प्रतीतिमभ्युपगम्यैव मिथ्यात्वादिविकल्पतद्दूषणरूपविचारस्य प्रवृत्तत्वात् उक्तविकल्पतद्दूषणयोर्नानुपपत्तिरिति ज्ञेयं । अन्यथाख्यातिविषयत्वं स्वाश्रयवत् भिन्ननिष्ठस्वनिरूपित विशेष्यतानिरूपकत्वस्वनिरूपकत्वोभयसंबन्धेन प्रकारताविशिष्टज्ञानविषयत्वं । स्वानुयोगिनिष्ठ विशेष्यतानिरूपितत्व स्वप्रतियोगिनिष्ठत्व स्वावच्छिन्नत्व एतत्रितयसंबन्ध विशिष्टान्य प्रकारताशालिज्ञान विषयत्वं वा सदसद्विलक्षणत्वं । सत्वात्यन्ताभाववत्वे सति असत्वात्यन्ताभाववत्वं सद्धिन्नत्वे सति असद्धिन्नत्वं वा । तादृशाभावद्वयवत्वं तादृशभेदद्वयवत्वं वा । इदञ्च । साध्यं स्वमतरीत्या अनिर्वचनीय्ये शुक्तिरजतादौ प्रसिद्धमिति परस्याभिमानः प्रतिपन्नोपाधिः स्वाधिकरणं तन्निष्ठाभाव प्रतियोगित्वं प्रतियोगितासंबन्धेन स्वाधिकरणवृत्त्यभावविशिष्टत्वरूपतया पर्यवस्यतीति बोध्यं । स्वात्यन्ताभाव समानाधिकरणतया प्रतीयमानत्वं स्वात्यन्ताभावाधिकरण एव प्रतीयमानत्वं स्वप्रकारकधी विशेष्यता व्यापकात्यन्ताभाव प्रतियोगित्वमिति यावत् । सत्यब्रह्मविलक्षणत्वं सद्विविक्तत्वं सत्वावच्छिन्न प्रतियोगिकताक भेदरूपासत्यत्वत्वं प्रपञ्च एव प्रसिद्धमिति तत्र तद्वत्भेदसाधने बाध इत्याशंकां वारयितुं ब्रह्मणि सत्यत्वप्रसिद्धिमुपजीव्य तद्वत् भेदः प्रपञ्चे साध्यते इत्याभिप्रायेण ब्रह्म शब्दः प्रयुक्तः । ब्रह्मभिन्नत्वं मिथ्यात्वमिति परैः क्वाप्यनुक्तेः सद्विविक्तत्वं मिथ्यात्वमित्यस्य परग्रन्थेषु सुप्रसिद्धत्वाच्चैवं व्याख्यातं  ।यद्वान्यदिति। ज्ञाननिवर्त्यत्वं मिथ्यात्वमिति पक्षोऽत्र विवक्षितः । परन्तु ज्ञानजन्याविद्यानिवृत्तेः परमते दुर्निरूपतया ज्ञाननिवर्त्यत्वमित्थंरूपमिति निष्कृष्यवक्तुमप्रभवद्भिः परैरेव तस्य बहुविधतया प्रतिपादनात् तेषामेव तत्र न निर्भर इति सूचनार्थम् यद्वान्यदिति सामान्यतो निर्देशः । अत एव विशेषरूपानादरज्ञापनार्थतया अन्यदेवेत्येवकारोऽपि सप्रयोजनः । तस्मात् ज्ञानव्यापकाभावप्रतियोगित्वं ज्ञानप्रयुक्ताभावप्रतियोगित्वम् ज्ञानोच्छेद्यत्वं ज्ञानत्वव्याप्यधर्मेण ज्ञानजन्यत्वं सप्रतियोगित्वमित्यादिरूपाः तत्प्रकारभेदाः ब्रह्मानन्दीयादौ प्रतिपादिताः सर्वेप्यत्र विवक्षिताः । ननु अद्यतनग्रन्थोक्तार्थ दूषणतात्पर्यकत्वं प्राचीनग्रन्थानां कल्पयितुमशक्यमिति चेन्न । अद्यतनग्रन्थेष्वपि परकायभाष्य पञ्चपादिकाविवरणभामति शारीरकसंक्षेपादिप्राचीनग्रन्थसूचितार्थानामेव व्यक्तीकरणात् तत् सूचितार्थावधारणेन तद्दूषणतात्पर्यस्यापि सर्वतन्त्रसंकटप्रशमनविशंकठमतीनामाचार्याणां प्रायशस्संभवात् भाविकल्पनामार्गनिरोधस्यापि संभावितत्वाच्च अनुगृहीतं हिमहाचार्यैःआवरणानुपपत्तौ आगामिनोऽपि कथकानलमस्मदार्य सूक्तिस्तदातनमतं विहितापिरोद्धुं इति ।।
किञ्चिदितीतिशब्दः विकल्पग्रन्थसमाप्तिद्योतकः प्रतीतिविरोधादिति प्रपञ्चे कालासंबन्धित्वादि साधने इदानीं घट इत्यादि प्रत्यक्षप्रतीतिभिः यदा तमस्तदित्यादिशास्त्रजन्यप्रतीतिभिश्च विरोधप्रसंगात् प्रत्यक्षागमाभ्यां बाधादिति यावत् । यद्यपि मिथ्यात्वरूपतया संभावितस्य यस्य कस्यचित् साधनेऽपि बाधरूपदोषस्य वक्ष्यमाणत्वात् तस्य मिथ्यात्वसामान्य दूषणतया विकल्प्यदूषणप्रस्तावे विशेष्यापि तत् प्रतिपादनं नोचितं तथापि मिथ्यात्वाभावत्वेन तदभावावगाहि प्रत्यक्षादिभिर्बाध उत्तरत्र वक्ष्यते । अत एव स दोषो विकल्पान्तरसाधारणः । अत्र तु साध्यभूताभावप्रतियोगितावच्छेदककालसंबन्धित्वादिरूपेण कालसंबन्धाद्यवगाहिप्रत्यक्षादिभिर्बाध उच्यते । अयं च बाधो न सर्वविकल्पसाधारण इति न सन्दर्भ विरोधः  ।अपसिद्धान्ताच्चेतिअसच्चेन्न प्रतीयेते ति प्रतीत्यन्यथानुपपत्त्या प्रपञ्चस्यासद्वैलक्षण्यं परैरेव साधितं । अतोत्तरासत्वसाधने तेषां स्वसिद्धान्तव्याघात इत्यर्थः । न च वस्तुतो देशकालसंबन्धशून्ये ब्रह्मणि देश कालासंबन्धित्वस्य परमतरीत्या सद्भावात् ब्रह्मणोऽपि मिथ्यात्वप्रसंग इति दोषः कुतो नोक्त इति वाच्यं । देशकालसंबन्धिभिन्नत्वस्यैव मिथ्यात्वरूपतया विकल्पितत्वात् विशिष्टभेदवादिमतेऽपि कालादिसंबन्धिनि तद्वत्प्रतियोगिकस्यात्यन्त भेदस्यासंभवात् । अथवा प्रतीतिविरोधादित्यस्या सच्चेन्न प्रतीय्येतेति परोक्तरीत्या प्रपञ्चस्य तुच्छत्वे प्रतीतिर्न स्यादित्यर्थः । अत एव शब्दादसत्प्रतीतिमभ्युपगम्य विचारस्य प्रवृत्तत्वात् तुच्छत्वे प्रतीतिर्नस्यादित्यापादनमयुक्तमित्याशंकाया अनवकाशः । "असच्चेन्न प्रतीय्येते''ति परोक्तस्यैव अत्राभिधानात् । तत्र हि विकल्पान्य प्रतीत्यभावः सत्वेन प्रतीत्यभावःअपरोक्षप्रतीत्यभावो वा आपाद्य इति परैरंगीकृतं ।  अत एवापसिद्धान्तोऽपिस्पष्टइत्याहअपसिद्धान्ताच्चेति।अस्याम् व्याख्यायां प्रतीतिविरोधापादनं दृश्यत्वानुमानस्य विरुद्धत्वे सत्प्रति पक्षत्वे चापर्यवस्यति । अपसिद्धान्तोक्तिसत्वर्थान्तररूपदोष इति स्पष्टमेव ।अत एवेति-अपसिद्धान्तादेवेत्यर्थः। अनिर्वचनीयख्यातिमभ्युपगच्छद्धिः परैरन्यथारव्यात्यनभ्युपगमाथादिति भावः । परेषामेकदेशिभिः परोक्षस्थले अन्यथाख्यमतिरभ्युपगम्यत इत्यत्राहमिथ्यात्वादिति। आदिपदेन क्षणिकत्वादेः शुक्तिरजतादेश्च  परिग्रहः  । अध्यासोविपर्ययः अध्यासादीत्यादिपदेन मिथ्यात्वादिसंशयो गृह्य ये निश्चितौ हि वादं कुरुत'' इति न्यायो उक्तानुमान प्रयोक्तुर्मिथ्यात्वनिश्चयः पूर्वमेवासति तद्विषयत्वनिश्चयोऽपि वादिनोर्मध्यस्थानाञ्च प्रायशस्संभाव्यत इति मिथ्यात्वनिश्चयमादायैव सिद्धसाधनमुपपादितं । यदा तु सन्दिहानस्यैव परस्य तत्वबुभुत्सया वादः प्रवर्तते तदा परकीयनिश्चयविषयत्वं न सिद्धम् यद्यपि प्रत्येकशः शुक्त््यादौ अध्यासविषयत्वं सिद्धमेव तथाप्यवच्छेदकावच्छेदेनानुमाने अवच्छेदकावच्छेदेन सिद्धिरेव दोषतया प्रदर्श्नीय्या । सा च शुक्तिकारजताद्यध्यासमादाय दुरूपपादा । यस्मिन् धर्मिविशेषे कस्यचिदपि भ्रमो नाभूत्तत्रासिद्धेः । सर्वविशेष्यकैकप्रकारकाध्यास एव गृहीतव्य इत्यौचित्यात् उपस्थिति कृत लाघवाच्च । मिथ्यात्वाद्यध्यास एवोपात्तः । तस्य क्वचिदभावेऽपि कथायाः पूर्वं विप्रतिपत्तेरावश्यकतया क्वचिद्विपर्ययं  च क्वचित् संशयं दायमिति मिथ्वात्वादिप्रकारकान्यथाख्यातिविषयत्वं सिद्धमित्युप पादनार्थमादिपदमुपात्तमिति दृष्टव्यं । मिथ्यात्वादीत्यत्र मिथ्यात्वं घटसमानाधिकरणाभाव प्रतियोगित्वादिकं विवक्षितमितिमहाचार्याः। वस्तुतस्तु शब्दादसत् प्रतीतिमभ्युपगम्य विचारप्रवृत्तेरुक्तत्वात् स्वप्रकारकधीविशेष्यताव्यापकाभावप्रतियोगित्वरूपमिथ्यात्वविवक्षायामपि न दोषः । असति प्रसिद्धस्य विश्वस्मिन्नारोपसंभवात् । क्षणिकत्वमपि क्षणद्वयावृत्तित्वरूपं असत्येव सुग्रहं । अतस्सत्यत्ववादिमते मिथ्यात्वक्षणिकत्वयोरप्रसिध्या तत्प्रकारकभ्रममादाय सिद्धसाधनोपपादनमयुक्तमिति चोद्यस्य नाव- काशः । यद्यपि परस्य मिथ्यात्वज्ञानेन्याथारव्यातित्वमसम्मतम् तथापि सत्यत्वादिनां  तत्रान्यथारव्यातित्वस्या वश्यकत्वात्  संशयस्याप्रामाण्यशंकाग्रस्तस्यापि अन्यतरकोटावन्यथाख्यातित्वेन निश्चितत्वात् उक्तसंशयविपर्ययावादाय सिद्धसाधनोक्तिरुपपाद्यते । नन्वेषमपि सिद्धान्ति भिरन्यथाख्यात्यनभ्युपगमात् सिद्धसाधनकथनमयुक्तमिति चेन्न ।।
""स्वारस्यमन्यथाख्यातावाख्यातौ लाघवं मतं'' इत्युक्तरीत्या सिद्धान्त्येक देशिना मन्यथाख्यात्यभ्युपगमस्यापि सत्वात् तार्किकान् प्रति मिथ्यात्वसाधनदशायां सिद्धसाधन प्रसंगात् मिथ्यात्वं नोक्तरूपमित्यभिप्रायाच्च । मुख्यपक्षे तु  साध्याप्रसिद्धिरूपदोषस्स्पष्टः । ननु यदि प्रपञ्चो न मिथ्या तदा मिथ्येति ज्ञानस्य प्रपञ्चो न विषयीभवितुमर्हति अन्याकारत्वात् । न हि घट इति ज्ञानं पटविषयकं भवितु मर्हति  । इदं रजतमिति भ्रमे स्थले तु इदमाकारवृत्तिः रजताकारवृत्तिश्चेति वृत्तिद्वयमभ्युपगम्यते उक्तं ।चाद्वैतसिद्धौतस्मादधिष्ठानांशे अन्तःकरणवृत्तिः अध्यस्तांशे चाविद्यावृत्तिरिति । अतो मिथ्यात्वाद्यध्यासविषयत्वं न प्रपञ्चस्येति परमतवासनया समागतां शंकां निरस्यतिशुक्त्यादिरेव हीति ।अन्यथाख्यातिवादिनं प्रति तद्विषयत्वरूपमिथ्यात्वसाधने सिद्धसाधनमुक्तं । तैश्च दोषवत्वादन्याकारस्यापि ज्ञानस्या परविषयकत्वमभ्युपगतमेव । तत्सम्भवासंभवविचारस्य तु नायम वसरः ।  प्रतिवाद्युभ्युपगममात्रस्यैव सिद्धसाधन प्रयोजकत्वादिति भावः । अभ्युपगम्यत इत्यत्र तार्किकादिभिरिति शेषः । अनेन स्वसिद्धान्ते तदभावेऽपि न क्षतिरिति सूचितं । ननु स्वाभावतन्निष्ठ विशेष्यताप्रकारताश्रयत्वं विवक्षितं अतो न मिथ्यात्वाद्यध्यासमादाय सिद्धसाधनमिति शंकतेः-अथेति । आरोपितत्वेनेति। अभेदे तृतीया आरोपि तत्व रूपं विषयत्वमित्यर्थः । इष्येतविवक्ष्येततथापीतियेन केन चिदित्येतदावृत्त्या केनचित् पुरुषेण  केनचिद्रूपेणेत्युभयार्थकं गिरिगुहान्तरवर्ति तृणादेरसाधारणरूपेण कुत्रचिदारोपितत्वनिर्बन्धनाभावेऽपि अ सर्वज्ञे सर्वज्ञप्तादिभ्रमस्थले तादृशपुरुषनिष्ठज्ञाने विषयितासंबन्धेन सर्वप्रकारकभ्रमसंभवात् सर्वस्याप्यारोपितत्वं दुरपन्हवमिति भावः । संयोगादिसंबन्धेना रोपासंभवस्थलेऽपि उक्तरीत्या विषयिता संबन्धेन तदनधिकरणकाले कालिकसंबन्धेन च भ्रमसंभवज्ञापनार्थंयत्र कुत्र चिदित्युक्तिः। देशकालेवेत्यर्थःपरं प्रतीतिःसत्यत्ववादिनं प्रतीत्यर्थः ।अप्रसिद्धविशेषणत्वादितिःपक्षस्येत्यादिः अत्र विशेषणं साध्यरूपं विवक्षितं । विश्वसत्यत्ववादिभिः सिद्धान्तिभिर्माध्वैः तार्किकैर्वा अनिर्वाच्यवस्त्वनभ्युपगमात् तन्मतरीत्या सत्वात्यन्ताभाववत्वे सत्यसत्वात्यन्ताभाववत्वादिरूपं सदसद्विलक्षणत्वं तत्राप्यप्रसिद्धिमिति भावः । ननु इदं रजतमित्यादिभ्रमस्थले प्रतीयमानं रजतादिकं न सद्धाधामुपपत्ते नाप्यसत् अपरोक्षप्रतीत्यनुपपत्तेः अतः ख्यातिबाधान्यथानुपपत्त्या शुक्तिरजतादेः सदसद्विलक्षणत्वं स्वीकर्तव्यमिति तत्रैव साध्यं प्रसिद्धमिति शंकतेः-अर्थापत्तीति। परं प्रति साधनदशायां पराभ्युपगत एव दृष्टान्तो वक्तव्यः न ह्यनिर्वचनीय शुक्तिरजतादिः पराभ्युपगतः । नच उक्तयुक्त्या तत्साधनानन्तरमेव विश्वमिथ्यात्वं साध्यत इति वक्तुं शक्यं तादृशार्थापत्तेः सत्यत्वादिभिर्दूषितत्वेनाद्यापि तत् साधनस्य निर्वृत्तत्वात् । अन्यथा वियदादौ प्रत्येकमिथ्यात्वं साध्यते पृथिव्यादिकं दृष्टान्त इति कुतो न ब्रवीषि । न च शुक्तिरजतादेः विश्वसत्यत्ववादिभिरपि बाधोऽभ्युपगत इति वैषम्यमस्तीति शंक्यं । भवदभिमतस्य बाधकज्ञानजन्यनिवृत्तिप्रतियोगित्वरूपस्य स्वाधिकरणवृत्तिनिषेधप्रतियोगित्वरूपस्य अन्यविधस्यवा असद्विलक्षणसद्वैलक्षण्यबाधकस्य बाधस्य सत्यवादिभिः कैश्चिदप्यनभ्युपगमात् । तदभ्युपगतबाधस्य सद्विलक्षणत्वे सद्वैलक्षण्यासाधकत्वात् । अतस्साध्याप्रसिद्धिर्दुरपन्हवेत्याशयेन समाधत्तेनेति। स्वावसरे दूषयिष्यमाणत्वात् इत्यस्य उक्तार्थीपत्तिदूषणं  प्रकृते नावश्यकं । तदभावेऽपि सत्यत्ववादिमते साध्याप्रसिद्धेरपरिहारणैव उक्तसाध्यकानुमानस्य दूषितत्वात् वस्तुगत्या । तद्दूषणजिज्ञासायान्तु तद्दूषणं वक्ष्यते । प्रकृते तदवचने न काचित् क्षतिरिति तात्पर्यं । ननु सत्वात्यन्ताभाववत्वे सत्यसत्वात्यन्ताभावरूपस्य सद्वेदकत्वे सत्यसद्वेदवत्वरूपस्य वा विशिष्टस्य साध्यत्वविवक्षायां विशिष्ठस्य कस्मिन् चिदप्यधिकरणे अनिश्चिततया व्याप्तिग्रहाद्यसंभवेन तत्साधनासंभवेऽपि तदुभयस्य साध्यतायां नाप्रसिद्धिदोषः । असति ब्रह्मणि च प्रत्येकं प्रसिद्ध योरुभयाभावस्य तयोरेव सुलभत्वेन व्यतिरेकव्याप्तिग्रहसंभवात् । तत्र हेत्वभावस्याप्यभ्युपगमात् न चोभयाभावग्रहे उभयाधिकरणप्रसिद्धिरपेक्षिता तार्किकादिभिस्सर्वैरपि विरुद्घघटत्वपटत्वो- भयाद्यभावस्याभ्युपगतत्वात् । न च विशेषणविशेष्ययोः प्रत्येकप्रसिद्ध्या विशिष्टसाध्य ताप्येवं कुतो न संभवतीति शंक्यम् । उभयाधिकरणनिरपेक्षापेक्षाबुध्यधीनद्वित्वस्य सद्रूपतया तत् प्रसिद्धिसौलभ्येऽपि उभयाधिकरणसापेक्षविशिष्टबुद्धेरसद्गोचरत्वावश्यंभावेन  तस्यास्साध्यप्रसिद्धिरूपत्वा  संभवात् । असदभावस्य हेत्वधिकरणेऽप्यावश्यकतया व्यतिरेकव्याप्त्यसंभवाच्च । उभयाभावस्य तु उक्तरीत्या सत् प्रतियोगिकस्य न सार्वत्रिकत्वनिश्चय इति हेत्वभावे तद्न्यापकताग्रह उपपद्यत इति चेन्मैवम् । परार्थानुमानस्थले यत्र क्वचिदधिकरणे साध्यप्रसिद्धिरावश्यकीति वक्ष्यमाणत्वात् । किं च इमामाशंकां परिहर्तु मेव साध्याप्रसिद्धेरित्यनुक्त्वा अप्रसिद्धेर्विशेषणत्वादित्यनुगृहीतं । प्रसिद्धपदस्य भावेक्तान्ततया अनाहार्यनिश्चयत्वाभाववत् साध्यरूपविशेषणत्वादित्यर्थो विवक्षितः । उक्तरीत्या प्रत्येकं साध्य प्रसिद्धिसंभवेऽपि पक्षे उक्तोभयत्वरूपसाध्यतावच्छेदकावच्छिन्नप्रकारकनिश्चय रूपसत्वाभावत्वा सत्वाभावत्वाभ्यामे तदुभयप्रकारिकापि वानुमितिर्न संभवति । सत्वासत्वयोः परस्परविरहतया तयोरिव तद्भावयोरपि एकस्मिन् धर्मिणि अनाहार्यनिश्चयायोगात् । तयोरपि परस्पराभावात्मकत्वात् गोत्वतदभावोभयवत्ताबुद्धेरिव गोत्वं तदभावश्चात्र नास्तीति बुद्धेरपि अनुभवविरुद्धत्वात् । सतस्स्वातन्त्र्येण तत् प्रसिद्धावपि पक्षविशेषणतया तदुभयसिद्ध्यसंभवात् उक्तोभयवत्वं सद्विलक्षणत्वमिति पक्षोऽपि नोपपद्यत इति विशिष्टसाध्यता पक्षे साध्याप्रसिद्धिः उभयसाध्यतापक्षे तु व्याहतिरिति दूषणद्वयमात्र विवक्षितं । अत एव तत्वमुक्ताकलापे""तुच्छत्वं तेन हीष्टं  सदसदितरताव्याहतत्वादिदुस्था सिद्धा चासौ परेषां भवदनभिमतो नात्मनावेद्यतादिरि''ति श्लोके सदसद्विलक्षणत्वं मिथ्यात्वमिति पक्षे व्याहतिः सत्यत्ववादिमते (   ) साध्याप्रसिद्धिरिति दोषद्वयमपि स्पष्टं प्रतिपादितं । तद्व्याख्यायाञ्चसर्वार्थसिद्धाै सदसद्विलक्षणत्वं नाम सत्वासत्वात्यन्ताभावसमुदायवत्त्वं वेत्यादि विकल्पपूर्वकं आद्ये व्याहतता""परस्परविरोधे हि न प्रकारान्तरस्थिति''रिति न्यायात् न ह्यत्रानुष्णाशीतवद्गतिः कोट््यन्तर स्यात्यन्तमनुपलंभात् । न च तत्राप्युष्णानुष्ण विकल्पे कोट््यन्तरं समस्तीति व्याहतिरेव स्पष्टमुपपादिता । यद्यपि तत्र विशिष्टसाध्यता पक्षः कण्ठतो न विकल्पितः । तथापि किं च विगीतप्रयोगेषु सर्वेषु यत्र कुत्रचित् पूर्वसिद्धमेव पक्षे साध्यं इह तु ब्रह्मणि तुच्छे वा साध्यग्रहः तयोर्विपक्षत्वात् । न च विगीते तस्य सन्दिग्धसाध्यत्वात् सपक्षस्तु शुक्तिरजतशब्दे प्रदर्शयितुं न शक्यत इति उक्तं । न च परास्सिद्धसाध्यावस्थो दृष्टान्तस्स्यात् तत् साधनञ्च दूषयिष्यते तदसौ तदभिमता सदसद्विलक्षणता परेषां सर्वत्रासिद्धतया पक्षे दुस्साधेत्यभिप्रयन्नाहअसिद्धा चेत्युत्तरग्रन्थसन्दर्भेण। तद्दूषणमेव विवक्षितंन्यायसिद्धाञ्जनेऽपिअनिर्वाच्यत्वसाधने अप्रसिद्धविशेषणत्वस्ववचनविरोधादि दोषाद्विरुद्धयोस्समुच्चयवत्तत्प्रतिक्षेपयोरपि परस्पराभावात्मनोस्समुच्चयस्य तद्विरुद्धत्वात् । तथा सदसद्व्यतिरिक्तस्य सिद्ध्या सदसदात्मतेत्युक्तं स्वावसरे दूषयिष्यमणत्वादिति वाक्यस्यास्मदुक्ताभिप्रायोऽपि उपात्तसर्वार्थसिद्धिवाक्य एव स्फुट इत्यवधेयं ।यदत्रोक्तमद्वैतसिद्धौसत्वात्यन्ताभावासत्वात्यन्ताभाव रूपधर्मद्वयविवक्षायम् न व्याहतिः । सा हि सत्वासत्वयोः परस्परविरहरूपतया परस्परविरहव्यापकतया परस्परविरहव्याप्यतया वा । नाद्यः तदनंगी कारात्  । तथाहि त्रिकालाबाध्यत्वरूप सत्वव्यतिरेको नासत्वं । किन्तु क्वचिदप्युपाधौ सत्वेन प्रतीयमानत्वानधिकरणत्वं तद्व्यतिरेकश्च साध्यत्वेन विवक्षितः । तथा च त्रिकालाबाध्यविलक्षणत्वे सति क्वचिदप्युपाधौ सत्वेन प्रतीयमानत्वरूपं साध्यं पर्यवसितं एवञ्च सति न शुक्तिरूप्ये साध्यवैकल्यमपि बाध्यत्वरूपासत्वव्यतिरेकस्य साध्याप्रवेशात् । नापि व्याघातः परस्परविरहरूपत्वाभावात् । अत एव न द्वितीयोऽपि सत्वाभाववति शुक्तिरूप्ये विवक्षिता सत्वव्यतिरेकस्य विद्यमानत्वेन व्यभिचारात् । नापि तृतीयः तस्य व्याघाताप्रयोजकत्वात् । गोत्वाश्वत्वयोः परस्परविरह व्याप्यत्वेऽपि तद्भावयोरुष्ट्रादावेकत्र सहोपलंभात् । अत्रब्रह्मानन्दीयेव्याख्यातार्थ उच्यतेत्रिकालाबाध्यत्वं कालानवच्छिन्नमबाध्यत्वांसत्वेन प्रतीयमानत्वम् सत्वेन प्रतीतियोग्यत्वं तच्च सत्तादात्म्यमेव  नातश्श्रश् श्रृंगादेरपि कदाचित् सत्वेन प्रतीतिसंभवेऽपि अतिप्रसक्तिः । शुक्तिरजतादाविदं तादात्म्यमिव घटस्सन्नित्यादिप्रतीत्या घटादावपि अधिष्ठानभूतसत्तादात्म्यमसतीत्यभ्युपगम्यते । तत्तदाकारेण परिणममाना ज्ञानस्यैव तत्तन्निष्ठसत्तादात्म्यात्मना परिणामाभ्युपगमात् शशशृंगादावसति न सत्तादात्म्यं तदाकारेणाज्ञानस्य परिणामाभावात् असद्विषयविकल्पस्य सद्विषयकत्वरूपवस्तुशून्यत्वोक्तेश्च गुरुत्वादेरतीन्द्रियस्यापि घटाद्यवच्छिन्नचित्यारोपितत्वात् तत्रापि सत्तादात्म्यमक्षतम् । सत्तादात्म्यं सदिति प्रतीत्या सत्तादात्म्यस्य स्वरूपसंबन्धेन स्वस्मिन्नपि वृत्तिरभ्युपेयते । अतो न तत्राव्याप्तिः । इत्थं च त्रिकालाबाध्यविलक्षणत्वे सति सत्तादात्म्यवत्त्वं मिथ्यात्वमिति पर्यवसितम् । बाध्यत्वे सति सत्तादात्म्यमिति यावत् । न च ज्ञाननिवर्त्यत्वरूपसाध्यत्वस्यासत्यसंभवात् सत्तादात्म्यनिवेशनमफलमिति वाच्यम् । सत्वव्यापकाभाव प्रतियोगित्वस्य स्वप्रकारकधीविशेष्यताव्यापकाभावप्रतियोगित्वरूपस्य वा बाध्यत्वस्यात्र निवेशि तत्वात्  । सत्तादात्म्यमात्रस्य सत्यपि सत्वात् तद्व्यावृत्तये बाध्यत्व निवेशः । तथा च सदसद्वैलक्षण्ययोः परस्परव्याघात इति तदेतत् सर्वं एकवक्तृकैकप्रकरणस्यसर्वार्थसिद्धिन्यायसिद्धाञ्जनवाक्यविवृताशयेना प्रसिद्धविशेषणत्वादिति मूलवाक्येनैव निरस्तं । तथा हि उदाहृतसिद्धितद्व्याख्याभ्यां हि स्वप्रकारकधीविशेष्यता व्यापकाभावप्रतियोगित्वरूपबाध्यत्वसत्तादात्म्योभयं साध्यतया पर्यवसितं तत्र च बाध्यत्वमबाध्यत्व रूपस्य सत्वस्याभावः सत्तादात्म्यञ्च सत्तादात्म्यशून्यत्वरूपस्यासत्वस्याभाव  इति तदुभयं सदसद्विलक्षणत्वरूपमनिर्वचनीयत्वमिति तदाशयः । तत्र च मिथो व्याघातो दुरपन्हवः । निरुक्तयोरपि सदसत्वयोः परस्परविरहव्यापकत्वरूपतदुक्तव्याघातप्रयोजकाक्रान्तत्वात् । तथाहि मन्मतरीत्या सत्तादात्म्य शून्यत्वरूपस्यासत्वस्याभावस्तावत् ब्रह्मणि प्रपञ्चे शुक्तिरूप्यादौ च वर्तते । तत्र ""चाबाध्यत्वरूपं सत्यत्वमस्त्येव । वस्तुतोबाध्यभूतयोरपि प्रपञ्चशुक्तिरूप्याद्योरारोपितस्या बाध्यतादात्म्यस्येवारोपितस्य बाध्यत्वस्याप्यक्षतत्वात् । सन् घटः सदिदं रजतमित्यनुभवात् । अन्योन्यसम्भिन्नन्योन्यात्मकतामन्योन्य धर्मान् चाध्यस्येति शारीरकाद्यनुरोधेन तैरेव तथाभ्युपगमाच्च । एवमसत्वेऽपि सत्वाभावव्यापकत्वमक्षतं ।  शशशृङ्गादावेव सत्वाभावसद्भावात् । ननु सबाध्यत्वरूपस्सत्वाभावश्श्रुक्तिरजतादावप्यस्ति तत्र व्यभिचारात् असत्वस्य सत्वाभावव्यापकत्वम् नास्तीतिसिद्धावेवप्रतिपादितं । न च शुक्तिरजतादौ सत्तादात्म्यवत्वेऽपि तस्य मिथ्यात्वेन तदभावस्यापि सत्वान्न व्यभिचार इति वाच्यं । तादृशाभावस्यासत्वरूपत्वे ब्रह्मणोऽप्यसत्वापत्तेः । प्रतियोगिव्यधिकरणतदभावस्यैवासत्वरूपत्वादिति चेत् । मैवं प्रतियोगिव्यधिकरणपरस्परविरहव्यापकत्वस्यैव व्याघातप्रयोजकत्वात् । अन्यथा कपिसंयोगकपि विभागाभावयोः परस्परविरह व्यापकतया तदभावयोर्व्याहति प्रसंगात् परस्परविरहं प्रति भेदघटितव्यापकता रूपविरोधिज्ञानेऽपि तयोस्तदभावयोर्वा समुच्चयबुद्ध्यनुदयात् । ततश्चाबाध्यत्वरूपप्रतियोगिव्यधि करणस्सत्वाभावश्च शश्रृङ्गादावेव नतु शुक्तिरूप्यादौ । तत्रारोपितस्याबाध्यत्वस्य सद्भावात् अनारोपितस्य तस्याप्रसिद्धेः । आरोपितस्यापि सत्तादात्म्यासत्वाभाव रूपत्ववत् आरोपितस्याप्य बाध्यत्वस्य सत्वरूपतोपपत्तेश्च । आस्तां वा यथाकथंचित् तन्मतरीत्या परस्परव्यापकत्वाभावोपपादनं तथापि तैः परान् प्रति साधनदशायां तदभिमतसत्तादात्म्यस्य सत्तादात्म्यत्वेन निवेशो न संभवति तद्धर्मातिरिक्तस्य तादात्म्यरूपस्यावखण्डधर्मस्य तद्गततादात्म्यत्वस्य च तैरनभ्युपगमात् । तद्धर्मवत्तादात्म्यं हि तद्धर्मरूपमेव तैरभ्युपगम्यते । अतस्तन्मतसाधारणेन सत्भेदाभावत्वेन सदसदसाधारणधर्मत्वेन वा सत्तादात्म्यं साध नीयं । तत्र चाद्यपक्षे रजतत्वाभावरजतभेदयोरिव बाध्यत्वाभावा बाध्यभेदयोरपि परस्परविरह-व्यापकतायास्सर्वानुभवसिद्धत्वात् रजतत्वाभावाभावारजतभेदाभावयोरिव बाध्यत्वाभावाभावा बाध्यभेदाभावयोरप्येकत्र साधनमशक्यमेव । द्वितीये चाबाध्यासाधारणधर्मत्वस्याबाध्येतरावृत्तित्व रूपाबाध्यत्वव्याप्यतागर्भत्वात् बाध्यत्वाबाध्य तादात्म्योभयसाधने व्याहतिरपरिहार्यैव । न हि वन्हितदभावव्याप्योभयवानित्यनाहार्यज्ञानम् संभवति । अत एव ह्ययगौरिति  अगोतादात्म्यावगाहि बुद्धिदशायां गौरिति गोत्वप्रकारकबुद्धिर्न जायते । वस्तुतस्तु यथा हृदे वन्ह्मभावावगाहिन्याम् वन्हौ हृदनिष्ठाभावप्रतियोगित्वावगाहिन्यां वा हृदे वन्हिर्नास्तीति बुद्धौ सत्यां हृदो वन्हिमानिति बुध्यनुदयात् । तयोर्द्वयोरपि तत्र  प्रतिबन्धकत्वं तथा अयमगौरिति गोत्वाभावतद्वत् भेदावगाहिबुद्धेरिति वा गोतादात्म्यावगाहि तादृशबुद्धेरपि गोत्ववत्ताबुद्धिप्रतिबन्धकतायास्सर्वानुभवसिद्धत्वात् । तद्वत्ता बुद्धिं प्रति तदभावतद्वत् भेदबुध्योरिव तादात्म्येन तदभावबुद्धेरपि प्रतिबन्धकत्वमावश्यकमिति । अयं गौरगौश्चेति बुद्धिवत् अयं दण्डवानदण्डवान् चेति धीवच्चान्यत्रापि तद्वत्वतदभाववत्तादात्म्योभयावगाहिबुद्धेर संभवात् तद्वत्वतदभाववत्तादात्म्योभयसाधनमशक्यमेव । न हि तादात्म्यस्य संसर्गत्वप्रकारत्वाभ्यां विशेषसमवायेन रूपतदभावबुध्योरिव रूपसमवाय तत् संबन्धावच्छिन्नतदभाव बुध्योरपि विरुद्धतायास्सर्वानु भवसाक्षि कत्वात्  । तस्मादाद्ये व्याहतमतति आचार्य सूक्तिसिद्धो दोषस्सुदूरस्थपरेऽपि दुष्परिहरर एव । किं च ब्रह्मणि बाध्यात्यन्तभेदो यः परैरुपगतः स तावन् मिथ्यैव अन्यथा द्वैतहानेः । स्वरूपात्मकत्वपक्षेऽपि भेदत्वोपहितस्य मिथ्यात्वमवर्जनीयमिति बाध्यभेदत्वेन बाध्यभेदोपहितमपि मिथ्यात्वेनैव स्वीकृतं । चिद्भिन्नत्वरूपपक्षता वच्छेदकाक्रान्तञ्च शुद्धोपहितयोर्भेदाभ्युपगमात् । ततश्च बाध्यात्यन्तभेदोपहिते बाध्यत्वघटित साध्याभावादंशतो बाधो दुरपन्हवः । अत एव मिथ्यात्वस्य प्रकारान्तरत्वेऽपि मिथ्याभेदोपहितस्य मिथ्यात्वं जडभेदोपहितस्य जडत्वमित्यादिकं तन्मते दुर्निर्वहमेव । तद्वदत्यन्ता- भेदतद्वत्वयोर्विरोधस्य परैरप्यभ्युपगतत्वात् न खलु मृषावादिना अन्येनापि भेदाभेदवादिना नीलत्वोपहिते नीलभेदः नीलभेदोपहिते नीलत्वं वाभ्युपगम्यते । घटो घटः नीलो नील इति प्रतीतिवारणार्थमेव भेदाभेदयोस्समानाधिकरण प्रत्ययं प्रति प्रयोजकत्वमभ्युपगम्य नीलघटाद्योर्भेदाभेदसमर्थनात् । तत्रापि तद्वति तद्वदत्यन्तभेदस्य व्याप्यवृत्तेः केनाप्यनभ्युपगमाच्च । अत एव बाध्यत्वकालसंबन्धित्वोभयमेव सदसद्विलक्षणत्वमिति कल्पनापि प्रत्युक्ता । बाध्यत्वाभाव बाध्यत्वभेदोपहिते पक्षत्वेन स्वीकृते बाधकदृष्टान्तासिद्धेश्च प्रत्येकं । प्रसिद्धयोः केवलव्यतिरेकिणा पक्षे समुच्चयसाधनमप्यनुचितं । परार्थानुमानस्थले यत्किञ्चिदधिकरणेपूर्वं प्रसिद्धस्यैव साधनीयत्वात् । उक्तद्वित्व विशिष्टस्यातथात्वात् । अन्यथा शशीयत्वशृङ्गत्वयोस्तादात्म्येन शशशृंगयोश्च साधनप्रसंगात् साध्यप्रसिद्धिं विना विप्रतिपत्तिप्रतिज्ञयोरनुपपत्तेश्च । विगीतप्रयोगेषु सर्वत्र यत्र कुत्रचित् पूर्वसिद्धमेव पक्षे साध्यमितिसर्वार्थसिद्धिवाक्येचायमर्थस्फुटः । परेषामप्यनुमित एव । अत एव सदसद्विलक्षणत्वस्य माध्वान् प्रतिसाधने दृष्टान्तस्य साध्यवैकल्यमाशंक्य माध्वान् प्रति सद्विवित्तत्वादिरूपमेव मिथ्यात्वं साधनीयं । ननु सदसद्विलक्षणत्वमिति परैरेव स्वीकृतं । उक्तं हिलघुचन्द्रिकायांनचैवं शुक्तिरूप्यादौ साध्यवैकल्यं । तं प्रति सद्विवित्तत्वादि वक्ष्यमाणमिथ्यात्वस्यैवसाध्यत्वादिति प्रत्येकप्रसिद्धा । उभयसाधनसंभवे तु तत् पक्षपरित्यागो निर्बीजस्स्यात् । अथ सत्तादात्म्ये स्वतस्वरूपेणैव निवेशो नत्वबाध्यत्वरूपसत्वेनातो नव्याहतिरिति चेन्न । स्वरूपेण  पदजन्योपस्थितिविशेष्यतायास्सर्वानुभवविरुद्धत्वात् । अखण्डवाक्यार्थवादिना त्वयापि तदनङ्गीकाराच्च । प्रतिज्ञया यादृशरूपेण साध्यमुपस्थाप्यते तद्रूपावच्छिन्नत्वस्यैव साधनीयत्वाच्च । तस्मादद्येव्याहततेति आचार्यसूक्तिर्निरवद्या । यदप्यनिर्वचनीयत्व प्रमाणनिरूपणावसरेसिद्धिकृतान च सत्वासत्वयोः परस्परविरहरूपतया साध्यं व्याहतमिति वाच्यं अतात्विकत्वेन परस्परविरहानात्मकत्वेन च समाहितत्वादित्युक्तंतदप्ययुक्तम् अतात्विकत्वेनेत्यनेन हि लोके तात्विकयोरेव विरोधो दृश्यते प्रकृते अतात्विकत्वान्नविरोध इति युक्तिः ।
प्रदर्शिता सा च युक्तिर्नलगतीति स्पष्टं । अतात्विकत्वं हि मिथ्यात्वमेव तदेव दुर्निरूपमिति वदन्तं प्रति तत्स्वरूपनिरूक्तिवेलायां तदेव हेतूकृत्यविरोधोपपादनं कथं युज्यते हेतोरसिद्धत्वात् विरोधस्सन्दिग्ध इत्यत्र तात्पर्यमिति चेत् न । विरोधसन्देहेन व्याहत्यभावे सर्वत्र तद्वदेव तत्तदभावसंदेहायत्ता प्रामाण्यसन्देहेन कारणतावच्छेदकाक्रान्तपरामर्शादेरप्यसंपत्तेः । मिथ्यात्वसिद्धेः पूर्वं व्यवहारकालादिघटितप्रामाण्य ज्ञानादिकारणताया असंभवदुक्तिकत्वात् । न हि लौकिकानां प्रवृत्त्यौपयिकप्रामाण्यज्ञानं व्यवहारकालादिविषयकमित्येतत् संभवति कथं वा विरोधप्रतियोगितात्विकवस्तुद्वयमनभ्यपगच्छता अतात्विकत्वमविरोध प्रयोजकतयोच्यते अतात्विकयोरेव त्वया विरोधांगीकारात् अन्यथा विरोध एव तुच्छस्स्यात् । प्रतिभासिकस्य प्रतियोगिनोऽभावस्य वा तदन्यतरेण न विरोध इत्यत्र तात्पर्यमिति चेत् आस्तामेवं तावता कः प्रकृतोपयोगः ब्रह्मण्यसति चाभ्युपगते ये सत्वासत्वे तदभावौ हि प्रपञ्चे साध नीयौ । ते च न प्रातिभासिके तयोस्सत्वासत्ववैपरीत्यापातात् ननु तयोः प्रातिभासिकत्वाभावोऽपि व्यावहारिकत्वमेवोपेयते तावताप्यतात्विकत्वं न हीयत इति चेन्न । तयोः परस्परविरुद्धत्वेनैवाभ्युपगततया अविरोधोक्त्ययोगात् नन्वेवमपि प्रपञ्च एव सत्यत्वं प्रातीतिकंव्यावहारिकं वाक्यसत्वं तु प्रातीतिकमिति तयोर्नविरोधः अत एव तदभावद्वयमपि संभवति तात्पर्यमिति चेन्न । प्रातीतिकमनभ्युपगच्छतः प्रतिसाधनदशायां तेनरूपेण साध्यनिवेशायागोता सत्वसामान्याभावस्य च सत्वसामान्येन व्यावहारिकसत्वरूपसत्वविशेषेण च विरोधस्य दुरपन्हवत्वात् न हि त्वन्मतेऽपि सत्ववत्ताबुद्धेः प्रातीतिकत्वाविशेषितो यस्सत्वसामान्याभावः तद्वत्ताबुद्धिं प्रति अविरोधित्वमभ्युपगतं । अतःअतात्विकत्वेनेत्युक्तिरनुपयुक्तैव । ननु तात्विकत्ववादिनामेव विरोधः परिहर्तव्यः नत्वतात्विकत्व वादिनामित्यभिप्राय इति चेत् तर्हि निर्वन्हिर्वन्हिमानित्यपि त्वया साधयितुं शक्यमित्यत्वं सर्वैर्विचारैः पक्षतावच्छेदककोटौ चिदभिन्नत्वनिवेशनं च व्यर्थः प्रपञ्च इव चिति मिथ्यात्वसिद्धावपि विरोधाभावात् असत्यपि मिथ्यात्वसंभवात् सत्वेन प्रतीत्यर्हत्व निवेशनमप्यपार्थकमेव तत्र स्वमतसिद्धप्रमेयाणामविरोधोपपादनार्थश्रमोऽपि निष्प्रयोजनस्स्यात् तस्मादतात्विकतकत्वेनेप्युक्तिरसंगतैवेति ध्येयं । यदपि तेनैषानिर्षाच्यत्वनिर्वचनावसरे किञ्चिदन्यथोक्तं पराभिमते सत्वासत्वे एव विवक्षिते न तु पारिभाषिके अतो न तादृक् सदसद्वैलक्षण्योक्ताविष्टापत्तिः नापि तयोः परस्परविरुद्धत्वे न एकनिषेधया परविधिपर्यवसन्नतया  एकत्रोभयवैलक्षण्यस्य निषेधसमुच्चयस्य तात्विकत्वांगीकारात् न ह्यतात्विकरजतेन शुक्तेर्विरोधः न च तर्हि सदादिवैलक्षण्योक्तिः कथं तत् प्रतियोगिदुर्निरूपतामात्र प्रकटनाय नहि स्वरूपतो दुर्निरूपस्य किंचिदपिरूपं वास्तवं भवतीति व्याख्यातं चेदंब्रह्मानन्दीयेसत्वासत्वयोर्मिथो विरहरूपत्वं नास्तीति मिथ्यात्वानुमाने उक्तं । तथापि तयोस्तदंगीकृत्य समाधत्तेपराभिमतेति। पराभ्युपगतयोस्सत्वासत्वयोरभावावसत्वसत्वरूपौ न लक्षणेति निवेश्यते किन्तु तात्विकत्वेन प्रतियोगिसमानाधिकरणव्याप्यवृत्ति अतो न व्याहतिरिति भावः । कथं किमर्थं अतात्विकयोस्तदभावयोस्तदधिकरणे ममापीष्टत्वात्तदुक्तिस्ते व्यर्थेति भावः । न सा व्यर्था तादृशाभावयोरेव निवेशेन स्वान्यूनसत्ताकस्वसमानाधिकरणात्यन्ताभावरूपमिथ्यात्वस्य सत्वादौ ज्ञापकत्वादित्या शयेनाह ः-तत्  प्रतियोगिदुर्निरूपत्व  इति। प्रपञ्चसत्वादिमिथ्यात्व इत्यर्थः । ननु त्वन्मते प्रपञ्चे सत्वाद्य भावस्य तात्विकत्वमेव युक्तं अन्यथासत्वादेस्तत्र तात्विकत्वापत्तेः तत्राहःस्वरूपतो दुर्निरूपस्येति। मिथ्याभूतस्येत्यर्थः किञ्चिदपि सत्वादिकमधिष्ठानान्यरूपमिति तदप्येतेनैष निरस्तं  तथाहि उक्तसिद्धिग्रन्थतद्य्वख्याग्रन्थाभ्यां हि सत्वविरुद्धसत्वाभावरूपं यदसत्वं यच्च तद्विरुद्धं सत्वं तद्रूपतया पर्यवसितं सदसद्वैलक्षण्यमनिर्वाच्यत्वरूपतया नाभिमतं किन्तु व्यावहारिकमिथ्यात्वेन प्रतियोगिसमसत्ताकः प्रतियोगिसमानाधिकरणश्च यस्सत्वाभावः असत्वस्यापि यस्तादृशोऽभावः तदुभयमनिर्वाच्यत्वमित्यर्थो लभ्यते । तत्रेदमुपपादनं किं स्वमतरीत्या उत सत्यत्ववादिमतरीत्या । नाद्यः- असत्वसत्वरूपाभावौ न निवेश्यते इत्युक्तिविरोधात् । स्वमते प्रतियोगिविरुद्धाभावस्यैवाप्रसिध्या तत् पर्युदासायोगात् । न द्वितीयः- सत्यत्ववादिमते प्रतियोगिसमानाधिकरणसत्वाद्यभावासिद्धेः । न च परमतसिद्धावभावौ पर्युदस्य स्वमतसिद्धाभावनिवेशो विवक्षित इति वाच्यं । एवमपि  प्रतियोगिसमानाधिकरणत्वेन सत्वाभावादिनिवेशे सत्यत्ववादिमतरीत्या  साध्याप्रसिद्धेः । केवलसत्वाभावत्वादिना तन्निवेशे च व्याहतेरपरिहारात् । न हि स्वस्य प्रतियोगिसामानाधिकरण्याभ्युपगमः प्रतिवादिनो व्याहतिबुद्धिः विरुणद्धि । न च परं प्रति साधनदशायां एतादृशाभावद्वयसाधनं न विवक्षितं । किन्तु पूर्वोक्तरीत्या परस्परविरहानात्मकमेव सदसद्वैलक्षण्यं स्वमतरीत्या अनिर्वाच्यत्वं तु एवं निरुक्तमिति वाच्यं । मिथ्याशब्दो निर्वचनीयतया वचनः मिथ्येत्यनिर्वचनीयतोच्यते इतिपञ्चपादिकोक्त्यनुसारेणानिर्वचनीयत्वं मिथ्यात्वमिति तत् साधनाय प्रवर्तमानान् प्रत्येव सत्ववादिभिर्व्याहतिदोषस्य प्रतिपादितत्वात्  । यदितु  तादृशमनिर्वाच्यत्वमस्माभिः न साध्यत इति व्यावर्तेथाः तदा सत्यत्ववाद्येव विजयते । तदुक्तं दूषणापगमेन स्वपक्षपरित्यागात् । किं च यदि प्रतियोगिसमानाधिकरणसत्वाभावो निर्वचनीयताघटकः असदेव रजतं प्रत्यभादित्यनुभवविरोध इत्याशंक्या निर्वाच्यत्वैक देशसत्वव्यतिरेकविषयत्वे नैवोपपत्तिरिति समाधानं विरूध्यते । असच्छब्दोल्लेखिप्रतीत्या प्रतियोगिविरुद्धसत्वाभावस्यैव विषयीकरणात् । नञः प्रतियोगिविरुद्धाभावार्थकत्वात् । अत एव ""नासदासीन्नोसदासीदिति'' श्रुतेरनिर्वाच्यत्वे प्रमाणतयोपन्यासोऽपि न संगच्छते । तत्रापि नञानिर्वाच्यत्वघटकसत्वाभाव बोधनासंभवात् । यदि असत्भेदः तत्र प्रतिपाद्यः तदा सुतरां तस्यानिर्वाच्यत्वे प्रमाणत्वानुपपत्तिः । प्रपञ्चगत सत्वाभावस्य प्रतियोगिसामानाधिकरण्यमभ्युपगच्छता तत्र सत्वस्यांगीकार्यतया सत्वावच्छिन्नप्रतियोगिताकभेदस्य तत्रासंभवात् सत्वस्य मिथ्यात्वेऽपि तद्वतोत्यन्तभेदस्य तत्र त्वयाप्यनभ्युपगमात् सत्प्रतियोगिकभेदमात्रस्य परैरभ्युपेतस्यानिर्वाच्यतारूप सत्वासंभवाच्च । न च प्रतियोगिविरुद्धात्यन्ताभाव नञर्थ इत्यविवादः प्रतियोग्यैक्यविरोधिभेदस्य प्रतियोगिविरोध्यत्यन्ताभावस्य च नञर्थतायाब्रह्मानन्देनैवबहुधा व्यवस्थापनात् ।चन्द्रिकायांहि भेदाभावसमथर्नग्रन्थे विशिष्ट ज्ञातमात्रस्य विशेष्यविशेषणभेदविषयकत्वं व्यवस्थाप्यनचैवं घटो द्रव्यभिन्न इत्यादिप्रतीतिरपि प्रमा स्यादिति वाच्यं नञादि पदाभिलप्यज्ञाने तादात्म्यविरोधित्वविशिष्टभेदस्य विषयत्वा""दित्यारभ्य'' एतेन विशिष्टकेवलयोर्भेदे विशिष्टसत्ता सत्या नेति प्रमास्यादिति शिरोमप््युक्तापत्तिरपास्ते""त्यन्तग्रन्थेन । विशेषतोऽयमर्थस्सम्यक् व्यवस्थापितः नञश्चैष स्वभावः यत् स्वसंबन्धिनो भावं बोधयतीति समन्वयाधिकरणस्थपरकीयभाष्यवाक्यस्यावप्ययमेवाशयः । नहि''  ब्राह्मणो न हन्तव्य इत्यादौ हननक्रियान्तरविरोध्यभावो नञर्थो  भवितुमर्हति । किंच यदि प्रतियोगिसमानाधिकरणसत्वा भावो निर्वाच्यताघटकः तर्हि ब्रह्मणोऽपि अनिर्वाच्यत्वं स्यात् । निर्धर्मके तत्र सद्रूपधर्माभावस्यावश्य कत्वात् । यदुक्तंसिद्धौब्रह्मणि नातिव्याप्तिः तत्र सत्ववत् तदत्यन्ताभावस्यापि अभावात् । अन्यथा निर्विशेषत्वादिति श्रुतिविरोधापत्तेः । न च निर्विशेषत्वरूपविशेष सत्वासत्वयोर्व्याघातेन श्रुतिरन्यपरा विशेष्यस्य तदभावासत्वेन तत् सत्वाभावेन तत् सत्वाभावे न व्याघाताभावात् स्वाप्नगजतदभाववदिति  । तदसतत्वदुक्तरीत्या व्याघाताभावात् असत्वाभावस्याप्यावश्यकत्वात् तस्य कल्पितत्वेऽप्यतिव्याप्तेर परिहारात् । तन्मते सर्वेषामपि धर्माणां कल्पिततया कल्पितत्वस्यातिव्याप्तावप्रयोजकत्वात् । न च सत्वाभावस्तत्र प्रातिभासिक इति वक्तुं शक्यं । निर्विशेषश्रुतेर्व्यावहारिकप्रामाण्यस्यापि विलोपापातात् । यदपि चन्द्रिकायामुक्तं धर्मस्समसत्ताकसत्तात्यन्ताभावो लक्षणमिति नातिव्याप्तिः । न च सत्वात्यन्ताभाववत्वं व्यर्थमिति वाच्यं तद्व््यक्तित्वेनैव लक्षणत्वात् । असन्मते लक्षणावाक्यस्य इतरव्यावृत्ताखण्डार्थकत्वेन प्रामाण्यस्य वक्ष्यमाणतया वैयर्प्थशङ्काविरहाच्चेति । तदप्यसत् । सत्वाभावरूपविशेषोपहितस्य ब्रह्मणो मिथ्यात्वेन सत्वाभावस्य धर्मिसमसत्ताकत्वात् । न चोपहितमादाय धर्मिसमसत्ताकत्वे प्रतिपादिते सत्यतिव्याप्तिवचनमसंगतं । उपहितस्यैव तद्वत्वात् तस्य च लक्ष्यत्वादिति वाच्यं । उपहितरूप धर्मिसत्तया समसत्ताकस्य शुद्धेऽपि विद्यमानत्वादतिव्याप्तिप्रसञ्जनात् । न च स्वसमानसत्ताकतादृशाभाववत्वं  विवक्षितं । स्वपदेन शुद्धस्य उपादेयतया तत्रातिव्याप्त वाच्यं । उपहिते केवलतादात्म्यस्य सत्वेन शुद्धस्य स्वपदे नोपादानेऽपि स्वसमानसत्ताकत्वस्य दुरपन्हवत्वात् । तर्हि शुद्धोपहितयोरधिष्ठा नाध्यस्तयोरिवात्यन्तभेदस्वतीक्रियते । तथासति उपहितवृत्तिसत्वाभावस्य शुद्धवृत्तिताभावेनातिव्याप्त्य प्रसक्त्या धर्मिससमत्ताकत्वरूपविशेषनिवेशस्य व्यर्थत्वात् । नहि  शुद्धोपहितयोरैक्यं । उपहितवृत्तेरभावस्य शुद्धिवृत्तितायां प्रयोजकम्  । समसत्ताकत्वे तु न प्रयोजकमिति राजाज्ञा । ननूपहितनिष्ठव्यावहारिकत्वस्य शुद्धेऽपि यदि सद्भावः तदानीमेव शुद्धस्य स्वपदेनोपादानेपि तत् समसत्ताकत्वं तादृशाभावस्य वक्तुं  शक्येत  । नच व्यावहारिकत्वस्य शुद्धे सद्भावः शुद्धसत्यताग्राहकप्रमाणेन तत्र मिथ्यात्वादिधर्माणां निषिद्धत्वात् असति बाधके उपहितवृत्तिधर्माणां शुद्धवृत्तित्वाभ्युपगमेपि स उत्सर्गप्रवृत्तेरिति चेन्न स्वाप्नगजतदभावन्यायेन समानसत्ताकयोरपि विरोधमभ्युपगम्य व्याघातः परिहृतः । एतत् पक्षे चोपहितवृत्तिमिथ्यात्वस्य शुद्धे अभ्युपगमेऽपि नसत्यत्वादिग्राहकप्रमाणविरोधः । सत्यत्वस्य मिथ्यात्वाभावत्वरूपत्वेव तत् पापत्वरूपत्वे वा मिथ्यात्वेन साकमविरुद्धतया तत् प्रतिपादकप्रमाणस्याप्यविरोधात् । प्रमाणविरोधस्य विषयद्वारैव वक्तव्यत्वात्  शुद्धेप्युपहितवृत्ति धर्मान्तरन्यायेन मिथ्यात्वस्यापि संभवात् स्वसमानसत्ताकसत्वाभावस्यापि अक्षततया अतिव्याप्तिर्दुर्वारैव । ननु शुद्धेऽपि मिथ्यात्वसत्वे तस्यापि लक्ष्यत्वमेवेति क्वातिव्याप्तिरिति चेत् अनिर्वाच्यत्वमेवं परिष्कुर्वतश्श्रून्यवादापत्तिरिति अस्मदुक्तदोषस्त्वयांगीकृत इति सिद्धं नस्समीहितं । मिथ्यालक्षणस्यालक्ष्यं किमपि नास्तीत्युक्तेः शून्यवादस्य च विशेषाभावात् । किं  च यदि ""सत्यं ज्ञान'' मित्यादि श्रुतिविरोधादुपहितनिष्ठा व्यावहारिकसत्ता शुद्धे नास्तीत्युच्यते तर्हि तद्विरोधादेव सत्ताभावोऽपि न वर्तत इत्युक्तिसंभवेन धर्मिसमसत्ताकत्वानिवेशनमफलमेव । तस्मात्तन्निवेशनातिव्याप्तिवारणो दुर्घट एव अपि च मिथ्यात्वाभावोपहिते मिथ्यात्वासंभवात् तत्र स्वसमानसत्ताकसत्ताभाववत्त्वरूपलक्षणम व्याप्तं  । यदि तु मिथ्यात्वाभावोपहितं न लक्ष्यं तदा दुरपन्हवोद्वैतवादः । शुद्धोपहितयोर्भेदाभ्युपगमात् यद्यपि तद्व्यक्तित्वेन सत्वाभावो लक्षणमित्युक्तं तदप्ययुक्तं घटादौ तन्निष्ठरूपरसामात्रकत्वस्येव सत्वाभावत्वातिरिक्तस्य तद्व्यक्तित्वस्य तस्य दुर्वचत्वात् तच्छब्दस्य बुद्धिविषयतावच्छेदका वच्छिन्नवाचकतया  सत्वाभावस्यैव  तथात्वसंभवाच्च । तस्या एकव्यक्तिमात्ररूपतया अतिप्रसक्त्यनवकाशात् तादृशाभावस्याधिकरणभेदेन भेदे च एकव्यक्तेर्लक्षणत्वमसंभवदुक्तिकं अव्याप्तिप्रसंगात् । वस्तुतस्तद्व्यक्तित्वेन लक्षणत्वेऽतिव्याप्तिरेव सुस्थिरा । प्रपञ्चे ब्रह्मणि च सत्वाभावस्य एकत्वात् । उभयत्रापि तस्य प्रतियोगिमिथ्यात्वप्रयुक्ततयाप्रतियोगिसमानाधिकरणत्वात् तत् भेदे मानाभावात् स्वसामानसत्ताकत्वविशिष्टस्य लक्षणत्वे च सत्ताभावत्वं व्यर्थमेव । तावन्मात्रं तु नानिर्वाच्यतारूपं पारमार्थिकतयापि तदुपपत्तेः । यदपि स्वमते व्यर्थविशेषणत्वान्न दोष इति उपपादनं तदसंगतं इतरभेदानुमापकतायाम् व्यभिचारवारकविशेषणघटिततया हेतोराभासत्वादेर्दुर्वारत्वात् । लक्षणवाक्यस्य त्वन्मते अखण्डव्यक्तिपरत्वे उपलक्षणीभूतलक्षणेऽपि अवान्तरतात्पर्यस्यावश्यकतया तस्या व्यर्थविशेषणाघटितत्वासंभवात् । अन्यथा  रासभकालीनगन्धवति पृथिवीत्यादिलक्षणवाक्यमपि साधु स्यात्  । तत्र तत्र लक्षणे प्रयोजनकथनमप्यनपेक्षितं स्यादिति यत् किञ्चिदेतत् । तस्मात् प्रतियोगिसमानाधिकरणस्सत्वाभावो  निर्वाच्यताघटक इत्ययुक्तमेव । एववस्यापि तादृशस्य तथात्वमनुपपन्नं सत्यत्ववादिमते सत्वस्य शशशृङ्गादिमात्रप्रसिद्धतया तदभावे प्रतियोगिसामानाधिकरण्यसंभवात् । त्वन्मतरीत्या प्रपञ्चेऽपि वर्तमानस्य सत्वाभावरूपासत्वस्याभावस्तु तादृशस्संभव अत्र तव ""विवक्षितः पराभिमते सत्वासत्वे एव विवक्षिते इति प्रतिज्ञानानात् । नहि सत्वसमानाधिकरणस्तदभावः पराभिमतः तस्मादनिर्वाच्यलक्षणसमर्थनोक्तप्रक्रियया व्याहतेरतिव्याप्तिश्च परिहारे भवत्येवमिथ्यात्वानुमान प्रकरणोक्तव्याहतिपरिहारमार्गोऽपि पूर्वमेव दूषितः । तत् प्रक्रिययापि ब्रह्मव््यतिव्याप्तिपरिहारो न संभवति । ब्रह्मणस्सत्वासत्वरूपधर्मद्वयशून्यत्वे तत्र तद्भावद्वयसत्वात् । अत्रोक्तमद्वैतसिद्धौ''नच निर्धर्मकत्वात् ब्रह्मणः सत्वाससत्वरूपधर्मद्वयशून्यत्वेन न  तत्रातिव्याप्तिः सद्रूपत्वेन ब्रह्मणस्तदत्यन्ताभावानधिकरणत्वात् निर्धर्मकत्वेनाभावरूपधर्मानधिकरणत्वाच्चेति । अत्रगुरुचन्द्रिकाधर्मद्वयशून्यत्वेनेति यद्यपि ब्रह्मणस्सत्वमबाध्यत्वोपलक्षितं तत् स्वरूपमेव । तदन्यत्वे तस्य मिथ्यात्वात् ब्रह्म वस्तुगत्या सत्यं न स्यात् ""प्राणा वै सत्यं तेषामेष सत्यं'' ""नित्यो नित्यानां चेतनश्चेतनानां'' ""अणोरणीयान् महतो महीयान्'' इत्यादिश्रुतिभिः व्यवहारकालाबाध्यत्वरूपप्रपञ्चसत्यत्वापेक्षया अबाध्यत्वाद्युपलक्षितारूपात्मकत्वेन ब्रह्मसत्यत्वादेरुत् कर्षोक्तेः पञ्चीकरणशारीरकतत्संक्षेपादौ ब्रह्मणो नित्यत्वादिस्वभावोक्तेश्च । तथा च सत्वं न ब्रह्मणो धर्मः प्रपञ्चस्य तु सुतरां न धर्म इति सत्वासत्वरूपधर्मद्वयग्रन्थासंगतिः । न च स्वरूपस्यापि स्वस्मिन्नभावात् धर्मेत्यस्य च विवक्षितत्वान्नोक्तासंगतिरिति  वाच्यं । धर्मद्वयशून्यं  नेत्यत्र निर्धर्मकत्वादिति हेत्वसंगतेः । तथापि तादृशसत्वादेराधारत्वं तादृश ब्रह्मणि कल्पितमवश्यं वाच्यं अन्यथा । उक्त श्रुतिभिस्सत्वादेर्ब्रह्मधर्मतोक्तेरसंगतेः । अत एव ब्रह्मणो निर्धर्मकत्वात् तद्धर्माध्यासानुपपत्तिमा शंक्यानन्दो विषयानुभवो नित्यत्वं चेति सन्ति धर्माः अपृथक्त्वेऽपि चैतन्यात्पृथगिवावभासन्त इत्युक्तं पञ्चपादि कायां । तत्र चकारात् सत्यत्वशुद्धत्वविभुत्वादीनां ग्रहणम् । एवञ्च सत्वाद्युक्तसंबन्धस्क्षेपहित एव (सत्वेपि) वर्तते न तु शुद्ध इति तत्र तदभाव एव उपहिततादात्म्यात् शुद्धेऽपि सत्वादिधर्मकत्वव्यवहार इत्याशयेनातिव्याप्त्युक्तिः । नचैवमभावोऽपि स्वोपहित  एव न तु शुद्ध इति वाच्यं भावाभावयोरेकस्यावश्य कत्वं  । अन्यथा निर्धर्मकत्वानुपपत्तिश्चेत्यभिमानात् सद्रूपत्वेनेति । उक्तसंबन्धवत् प्रतियोगिकतादात्म्येनेत्यर्थः उक्तसंबन्धस्य स्वोपहित एव सत्वेऽपि तत्तादात्म्यं शुद्ध सेत्येव शुद्धाशुद्धयोस्तादात्म्यांगीकारात् । अन्यथा शुद्धस्याशुद्धोपरागेण भानासंभवे संसारकाले स्वप्रकाशत्वं न स्यात् । न हि शुद्धस्य तदा पृथक् भानमति स्ति तथा च""तमेव भान्तमनुभाति सर्व''मिति शुद्ध प्रतिपादकश्रुतेः""अनुकृतेस्तस्य चे''ति सूत्रस्यानुपपत्तिः ।तदभावेति-उक्ततादात्म्याभावेत्यर्थः तथाचोक्ततादात्म्याभाव एव निवेश्यो न तु सत्वाभाव इति भावः । न चोक्ततादात्म्यस्य  कल्पितत्वेन शुद्धे तदभावोऽपीति  वाच्यं । प्रतियोगिव्यधिकरणस्य उक्तभावस्य निवेशात् । ननु  उक्तसत्वसबन्धोपहितब्रह्मण एवकारादौ उपपादनवत् सत्वोपहितकपालेदेर्घटाद्युपादानत्वाच्च  प्रपञ्चेप्युक्ततादात्म्यसत्वात् नोक्ताभावसंभव इत्यव्याप्तिः । न  च प्रपञ्चे स्वोपहित एव उक्ततादात्म्यमिति तदनुपहितसाधारणप्रपञ्चे अव्याप्त्युक्तिर्न  युक्ता । सत्वानुपहितस्यैव कपालादेरूपादानत्वेन घटादौ तद्वारापि न  सत्वोपहिततादाम्त्यमिति वाच्यं । केवलयोर्निर्गुण इत्यादिश्रुत्या धर्माभावेऽपि कैवल्योक्त्या केवलं ब्रह्मास्ति न तु धर्मोपहितमिति अन्वयव्यतिरेकाभ्याम् स्वोपहित एव ब्रह्मणि धर्म इति युक्त्या च शुद्धे ब्रह्मण्येव धर्मानंगीकारात् प्रपञ्चमात्रस्य सत्वादिप्रतीतेः तत्र तदावश्यकत्वादिति चेन्न । स्वाभाविकस्य सत्वसंबन्धस्य उपहितकेवलाभावेन तादात्म्यस्य च निवेश्यत्वात् प्रपञ्चे च सदधिष्ठानतादात्म्यस्यैव सत्वसंबन्धस्य सत्वात् सत्वोपहितब्रह्मणः तादात्म्यस्य प्रपञ्चे सत्वेऽप्युक्तब्रह्मकेवलरूपत्वाभावात् । यदि च निर्धर्मकभिन्न एव भावाभावयोरन्यतरनियमः तुच्छे तदन्यतरादर्शनात् धर्माभाश्रयतादात्म्यादेव निर्धर्मकत्वस्य केवलश्रुत्यादौ व्यवहारादिति सूक्ष्मं पश्यसि तदातिव्याप्तिस्त्वत्प्रामन्त्येवेत्याशयेनाहनिर्धर्मकत्वेनैवेति। यदि च शुद्धेऽप्यस्ति धर्मः तद्वदस्येव तस्यापि कल्पितत्वस्य सत्वे बाधकाभावात् श्रुत्यादिनापि न परमार्थतो धर्म इति प्रतिपादनसंभवात् । अन्यथा तत्रात्यन्तासत्वबोधने प्रतीतिविरोधात् । तथा च ब्रह्मणो धर्मत्वेन प्रतीयमानस्य सर्वस्याभावत्वेन सत्वस्याप्यभावात् अतिव्याप्तिरिति शंकितुर्भावः- तदा  सद्रूपत्वेनेत्यस्य बाध्यस्वरूपत्वेनेत्यर्थः ।तद भावेति- अबाध्यस्वरूपप्रतियोगिव्यधिकरणसत्वाभावेति यावत् । बाध्यवृत्तिस्सत्वाभाव इति तु  निष्कर्षः  । बाध्यत्वं च ज्ञानजन्यध्वंसप्रतियोगित्वं ज्ञानात्मकध्वंसप्रतियोगित्वादिकं वा प्रकृते ग्राह्यं । तेन प्रपञ्चे सत्वाभावस्यौपाधिकत्वसत्वसंबन्धसमानाधिकरणत्वेऽपि न दोषः । न वा बाध्यवृत्ति अभावस्यैव लक्षणत्वापत्या शेषवैयर्थ्यम् । उक्तबाध्यवृत्त्यथाभावस्यैव ज्ञानप्रागभावादावपि सत्वात् । अत्र सिद्धसाधनापत्तेः । वस्तुतो ब्रह्मन्यत्वमेव बाध्यत्वं वाच्यं । अन्यथा सत्वाभाववैयर्थ्यं अथवा निर्धर्मकत्वेनैवाभाव रूपधर्मानधिकरणत्वादिति निर्धर्मकत्वज्ञानज्ञाप्यत्वात् अभावरूपधर्मस्यापि ब्रह्मणि बाधादित्यर्थः तथा च धर्मिसमानसत्ताकस्य सत्वाभावस्याश्रयत्वं प्रकृते वाच्यं । धर्मिसमानसत्ताकस्य सत्ताभावस्याश्रयत्वं तु लक्षणान्तरं । तदुभयमपि प्रपञ्च एवेति भावः । तथा च दृश्यमात्रं ब्रह्मणि नास्तीति बाधकेन प्रपञ्चतद्धर्मयोर्बाधनात् स्वबाधकसाध्यस्य सत्वाभावस्यासत्वाभावस्य वाधिकरणत्वमेव प्रकृते वाच्यं । यत्राधिकरणत्वं स्थास्य तदेव स्वमिति तु निष्कर्षः इति ।अत्रोच्यतेउदाहृतगुरुचन्द्रिकाग्रन्धेन हि अबाध्यत्वोपलक्षित सद्रूपात्मकसूक्तापहिततादात्म्यस्य प्रतियोगिव्यधिकरणाभावस्साध्य इत्येकः  पक्षः  । तादृशसत्वाभाव एव साध्यः स च शुद्धब्रह्मणि नाभ्युपगम्यते इत्यपरः । बाध्यवृत्तिसत्वाभावस्साध्य इत्यन्यः । धर्मिसमाब्नसत्ताकसत्वाभावस्साध्य इति चापरः । एवञ्चत्वारः पक्षाः पर्यवसिताः । तत्र तावदाद्यः पक्षोऽनुपपन्नः कल्पिततादात्म्यस्य ब्रह्मणि योऽभावः तत्रापि प्रतियोगिव्यधिकरणत्वस्य त्वन्मतरीत्यासूपपादत्वात् प्रतियोगिभूततादात्म्योपहितभेदस्य केवले सत्वात् । न च प्रतियोगितावति कथं तद्वत्भेदस्वाषश्यकत्वात् । नचात्यन्तभेदः प्रतियोगिवैयधिकरण्यघटकः स चैक्यासमानाधिकरणो भेद इति नोक्तदोष इति वाच्यं । ऐक्यासमाधिकरण इत्यस्य तत्सामानाधिकरण्याभावार्थकत्वे उक्तदोषानिस्तारात्  । सामानाधिकरण्यस्य मिथ्यात्वेन तदभावस्य तत्रावश्यकत्वात् । समानाधिकरणभेदविवक्षायामपि अधिकरणवृत्तित्वविशिष्टभेदस्य केवले सत्वात् । अन्यथाअधिकरणभेदेप्यभावभेदाभावेन प्रपञ्चेऽप्युक्तसाध्योपपादनासंभवात् । अत एव तत्रैक्यानधिकरणविवक्षायामप्युक्तदोषानिस्तारः । उक्तरीत्या तस्याप्यवश्यकत्वात्  तत्राप्यात्यन्तिकत्वनिवेशेऽनवस्था (प्रसंगात्) नात् । एवमबाध्यत्वोपलक्षित सद्रूपसत्वस्य प्रपञ्चेऽप्यारोपितस्य सत्वात् तत्रापि तदुपहिततादात्म्यस्यावश्यकतया ब्रह्मणीव प्रपञ्चेऽपि प्रतियोगिव्यधिकरणस्तदभावो दुरुपपाद एव यत्तु एतद्दोषवारणार्थं स्वाभाविकसत्वसंबन्धो निवेशनीय इत्युक्तं तत्र ब्रूमः स्वाभाविकत्वं नाम किमभिप्रेतं किमनारोपितत्वंकिमनागन्तुकत्वंउत यावत्  स्वरूपभावितंकिं वा नन्याधीनत्वं  नाद्यः अनारोपिततादृशधर्माप्रसिद्धेः । न द्वितीयःअविद्यादिरूपानादिपदार्थेषु सत्वस्याप्यनादितया तत्र निरुक्तप्रतियोगिव्यधिकरण सत्वाभावासंभवात् । नापि तृतीयःब्रह्मपञ्चयोस्सत्यत्वमिथ्यात्ववैप-रीत्यप्रसंगात् । ब्रह्मणि भेदसंबन्धेनारोपितस्य सत्वस्य मुक्तिदशायामभावेन तत्र यावत् स्वरूपभावित्वा भावात् प्रपञ्चे तस्य यावत् स्वरूपभावित्वाभावात् प्रपञ्चे तस्य यावत् स्वरूपभावित्वाच्च नापि चतुर्थः-तादृशसत्वाधारतापन्ने ब्रह्मणि मिथ्या नं ते तादृशसत्वोपहिततादात्म्यसत्वेन तत्र तदभावस्य प्रतियोगिसमानाधिकरणतया अंशतो बाधात्-तत्प्रयोगित्वविशिष्टतादात्म्याभावविवक्षायामपि ब्रह्मण्यारोपिता या अबाध्यत्वोपहितसत्ता तस्यास्सत्तन्तराभ्युपगमेऽनवस्थाप्रसंगात् । स्वस्या अपि सत्तास्वयमेवेत्यभ्युपगन्तव्यतया तस्या अनन्याधीनसत्ताकत्वेन पक्षान्तर्गतायां तस्यां प्रतियोगिव्यधिकरमतादृशाभावस्य दुरुपपादतया अंशतो बाधप्रसंगात् । सर्वत्रोपहितसत्ताया उपाध्यधीनत्वात् उपहितस्यासत्वे उपलक्षितस्यापि सत्वासंभवाच्च । अबाध्यत्वोपलक्षितसत्तात्वेन ब्रह्मसत्ताया अपि अबाध्यत्वाधीनतया अनन्याधीनतादृशसत्वाप्रसिद्धेश्च । न हि शशश्रृंगत्वोपहितमसत् तदुपलक्षितं तु सदिति संभवति । प्रपञ्चसत्वेऽन्याधीनत्वस्यापि मिथ्यात्वेन तदभावस्यापि आवश्यकतया प्रपञ्चेऽपि प्रतियोगिव्यधिकरणाभावस्य दुरुपपादत्वाच्च । अन्याधीनभेदनिवेशेपि अन्याधीनत्वोपहितभेदस्य केवले सत्वात् उक्तदोषानिवृत्तेः । आत्यन्तिकभेदानिवेशेऽप्यत्यन्तिकत्वस्वरूपविचारे पूर्वोक्तरीत्या तद्दोषतादवस्थ्यात् । अत एवानौपाधिकत्वम् स्वाभाविकत्वमित्यपि प्रत्युक्तं । उक्तरीत्या ब्रह्मणि कल्पितसत्ताया स्वसत्तायामुपाध्यन्तराभावेनानौपाधिकसत्तायोगित्वादंशतोबाधादिदोषस्य दुर्वारत्वात् । आैपाधिकत्वस्यामिथ्यात्वेन प्रपञ्चसत्तायामपि अनौपाधिकत्वस्य त्वन्मतरीत्या अवर्जनीयत्वाच्च । किं च साध्यकोटौ ब्रह्मरूपसत्ताया उपादाने सिद्धसाधनं तद्भावस्य प्रपञ्चे सत्यत्ववादिभिः स्वीकृतत्वात् तदभ्युपगततत्तत्स्वरूपसत्वोपादाने च बाधः । न च सत्पदवाच्यतावच्छेदकत्वेन मतद्वयसाधारणरूपेण साध्यकोटौ निवेशान्नदोष इति वाच्यं । एवमपि सत्पदवाच्यतावच्छेदकवत्तादात्म्यसामान्यस्य यः स्वप्रतियोग्यनाधिकरणवृत्तित्वविशिष्टाभावः तस्य साध्यतया सत्यत्ववादिमते साध्याप्रसिद्धेः । तादृशतादात्म्यरूपप्रतियोग्यनधिकरणताया शशश्रृंगमात्रे स्वीकृततया तद्वृत्तित्वविशिष्टाभावस्याप्यसत् स्वरूपत्वात् । यत् किंचित् सत्पदवाच्यतावच्छेदकतद्वत्तादात्म्योपादाने सिद्धसाधनस्य दुर्वारत्वात् अपिचाबाध्यत्वोपलक्षितसद्रूपात्मका सत्ता स्वोपहिते वर्त्तते न तु शुद्धे । तादात्म्यं तु शुद्धेऽपि वर्तत इत्युभ्युपगम्य तादात्म्यपर्यन्तानुधावनं कृतं । तादृशाभ्युपगमश्च न निमित्तकः तादात्म्यंगीकुर्वतो निर्विशेषश्रुति संकोचस्यावश्यकत्वात् । सत्यत्वातिरिक्तपरतयैव संकोचस्य युक्तत्वात् भावाभावयोरन्यतरस्यावश्यकत्वमपि परान्तमतानादारणेऽपि भावाभ्युपगमस्यैव युक्तत्वात् । तस्मादाद्यो पक्षो नोपपद्यते । नापि द्वितीयः-भावाभावन्यतरवत्तानियमो निर्धर्मकत्वातिरिक्तस्थले न तु निर्धर्मक इत्युक्तेः निर्धर्मके तु भावोऽपि नास्ति अभावोऽपि नास्तीत्यर्थकतया व्याघाततात् । तत्रैकनिषेधस्यापरविधिपर्यवसायित्वात् शशश्रृंगादौ सत्वं नास्तीति (कश्चित् प्रत्येति न हि शशश्रृङ्गादौ) एव प्रतीतिः न त्वसत्वं नास्तीति असत् प्रतीत्यभ्युपगन्तृभिर्धर्मिसत्तामनपेक्ष्यैव तादृशधर्माणां सदभावाभ्युपगमात् न त्वसत्वं नास्तीति कश्चित् प्रत्येति । नहि शशश्रृङ्गादौ असत्वमजानतः तत्र सत्वं नास्तीति व्यवहारोऽस्ति । निर्धर्मकशब्दस्य धर्माभाववदर्थकतया नियमखण्डनव्याघाताच्च । धर्माभाववदर्थकतया नियमखण्डनव्याघाताच्च । धर्मसामान्याभावमभ्युपगम्य तद्विशेषाभावनिराकरणस्यायुक्तत्वाच्च । ननु निर्धर्मकशब्दस्य (निर्धर्मककातिरिक्तस्थले भावाभावयोरन्यतरनिय) धर्माभावोपलक्षितस्वरूपमात्र परत्वान्न दोष इति चेत्
अस्त्वेवं तथापि निर्धर्मकतया निरुक्तसत्तारहितं तदुपहितं यदभ्युपगम्यते तत्र निर्धर्मकत्व(मभंगाभावेन)स्य सत्वाभावरूपधर्मस्य चाभ्युपगततया व्याघात एव ।  नच स्वस्य सत्वाभावस्य च स्वयमेवाभावात्मकनिर्धर्मकत्वमित्यभ्युपगम्यते इति वाच्यं । निर्धर्मकातिरिक्तस्थले भावाभावयोरन्यतर नियम इत्युक्तेः । तद्विरोधमताभिप्रायकतया उक्तसमानायोगात् स्वस्य स्वाभावकत्वाश्रयणे निर्धर्मकस्थलेप्युक्तनियमभङ्गाभावेन तदतिरिक्तस्थल इत्युक्तेर्वैयर्थ्यात् । किं च ब्रह्मणो धर्मत्वेन कल्पिता तद्रूपाया सत्ता तस्यास्स्वोपहिततादात्म्यापन्नकेवलरूपे अभावाभ्युपगमे कल्पितत्वं न स्यात् । स्वाधिष्ठाने स्वाभावं विना कल्पितत्वायोगात् । न च स्वोपहितं स्वस्याधिष्ठानं भवितुमर्हति पूर्वसिद्धस्यैवाधिष्ठानत्वात् न चानादेरूपाधे स्वोपहितमधिष्ठानमिति वक्तुं शक्यं स्वोपहितज्ञानस्य स्वनिवर्तकप्रसंगात् । न च स्वाधिष्ठानस्य यत् केवलं रूपं तदज्ञानमेव निवर्तकमित्यपि साधुवत्वं । केवलरूपस्य स्वभाव  विना तत् ज्ञानस्यापि निवर्तकत्वायोगात् । न चाधिष्ठानेऽध्यस्ताभावं कदाप्यगृहीतवतः पुरुषस्य तत् ज्ञानमध्यस्तभ्रमनिवर्तकतया क्वचिद्दृष्टचरं । अत एव स्वाभावोपलक्षितस्वरूपज्ञानं निवर्तकमित्यपि  दत्तोत्तरं  । यथा  कथंचित् प्रतिपन्नोपाधौ स्वकालावच्छेदेन  स्वाभावग्रहस्यावश्यकत्वात्  प्रतिपन्नोपाधिकतया स्वोपहितग्रहणे तस्य स्वाभावोपहितत्वप्रसंगात् । नचेदमिष्टं सन्नियदित्यादिप्रतीतिव्यवहारप्रसंगात् स्वोपहितस्वाभावोपहितयोरत्यन्तभेदस्य त्वदभिमतत्वाच्च । अविरुद्धविशेषणद्वयप्रभवत्वेऽपि विशिष्टरूपयोः घटते । यदैकदा तदा सुतरां तद्विपरीतरूपयोः तर्कइत्युक्तेः ।चन्द्रिकायामपि प्रति कर्मव्यवस्थायाम विरुद्धविशेषणोपहितयोरत्यन्तभेदो नास्ति किं तु भेदाभेदः विरुद्धविशेषणोपहितयोस्तु  अत्यन्तभेद   इत्युक्तेश्च । स्वोपहितसंबन्धिकेवलरूपे स्वाभावस्य स्वोपहिततादात्म्यसंबन्धेन ज्ञानं निवर्तकमिति कल्पने परंपरासंबन्धविषयतायाः कल्पनीयतया गौरवाच्च । स्वोपहितस्वाभावोपहितयोरेकतादात्म्यापन्नतया अत्यन्तभेदव्याघातश्च । यदि चाभावस्याधिकसत्ताकस्य विरुद्धतया तदुपहितयोरत्यन्ताभेदो नावश्यक इत्युच्यते तदा सत्वाभावस्य पारमार्थिकतया ब्रह्मस्वरूपत्वात् निर्धर्मकश्रुत्या तदभावाबोधनात् नियमसंकोचो नावश्यक एव । यदि च तत्पक्षेऽपि अभावत्वोपहितस्येव धर्मत्वात् तस्य च मिथ्यात्वं निर्धर्मकश्रुतेः सोऽपि विषय  इत्युच्यतेतदा  तस्य  व्यावहारिकत्वेन  समसत्ताकत्वमेवागतं समसत्ताऽ समसत्ताकयोरप्यऽविरोध पक्षे तु नियमसंकोचो नाश्रयणीय इत्युक्तमेव । किं च केवलरूप अभावो नाभ्युपगम्यत इत्युक्तिस्साधकप्रमाणाभावामाबाधकप्रमाणाद्वानाद्यः कैवल्यश्रुतेरेव साधकत्वात् । नच सर्वधर्मशून्यत्वादन्यत् कैवल्यं नाम । न च कैवल्यरूपधर्मेणैव व्याहतिपरिहारार्थं तस्य निर्धर्मकत्वोपहिततादात्म्यपरत्वमंगीकर्तव्यमित्येतदसंभवदुक्तिकं । धर्मशून्यताश्रुतेः भावरूपधर्मवत्वे तात्पर्यं न तु धर्माभाव इत्युक्तेः । सचेतसामनुचितत्वात् न द्वितीयः निर्विशेषश्रुतिं विना बाधकान्तरस्य तवाप्यनुपलंभात् । तस्याश्च साधकताया उपपादितत्वात् सत्वरूपधर्मस्य तत्रानभ्युपगमे न प्रतियोगि-सद्भावरूपबाधकाभावाच्च । न चास्मिन् पक्षे केवलश्रुतेस्तादात्म्येऽपि तात्पर्यं नाभ्युपगम्यत इति वाच्यं  । निस्तात्पर्यकत्वप्रसंगात् । न च तदुपलक्षितस्वरूपमात्रे तात्पर्यं स्वोपहित तादात्म्यवत्वस्वरूपपरं परासंबन्धस्याप्यभावे तदुपलक्षितसत्वस्याप्यभावात् तादृशश्रुतेर्धर्माभाववत्तादात्म्ये तात्पर्याभावे तत्र प्रमाणाभाव प्रसंगाच्च । स्वरूपमात्रपरत्वे तस्य धर्माभ्युपगमं प्रति बाधकाभावेन प्रकृतानुपयोगाच्च । तस्माद्वितीयः पक्षोऽप्यनुपपन्नः । नापि तृतीयः ज्ञानजन्यध्वंस प्रतियोगिसत्पदार्थतावच्छेदका भावरूपसाध्यस्य सत्यत्ववादिमते अप्रसिद्धेः शशशृङ्गादौ प्रसिद्धेऽपि  विशेष्यविशेषणासंप्रतिपत्तेः । असत् ख्यातिमते यथार्थख्यातिमते अन्यथाख्यातिमते वा ज्ञानप्राणभावादावारोपितसत्पदार्थता वच्छेदकाभावसंभवात् । किं च बाध्यवृत्तीत्यत्र बाध्यत्वं यद्युपलक्षणं तर्हि ब्रह्मण्यतिव्याप्तिः स्पष्टैव यदि विशेषणं तदापि बाध्यत्वोपहिता तदन्यस्मिन् केवल प्रपञ्चे तद्वृत्तित्वविशिष्टसद्भावाभ्युपगमे ब्रह्मण्यपि तादृशाभावस्संभवत्येव तस्यापि विशेषोपहितात्मना बाध्यत्वादिति ब्रह्मण्यतिव्याप्तिः यदितु केवलबाध्य वृत्तित्वविशिष्टं नाभ्युपगम्येत तदा केवलप्रपञ्चे अंशतो बाधः न च ब्रह्मणोपि विनाशित्वादि ग्राहकप्रमाणसद्भावात्तत्रन विनाशित्वमभ्युपगम्यते प्रपञ्चे तु तदभावात्तदभ्युपगम्यत इति वाच्यम् अविनाशित्वोपहितेपि विनाशित्वस्य त्वन्मते आवश्यकतया अविनाशित्वस्य तद्विरोधित्वा भावात् । यदि च विनाशित्वोपहिते विनाशित्वं नाभ्युपगम्येत तर्हि तत्रैव उक्तलक्षणस्या व्याप्तिरंशतोबाधश्चहरौ न च शुद्धब्रह्मणि विनाशित्वग्राहकप्रमाणाभावादेव विनाशित्वं नाभ्युपगम्यत इति वाच्यं उपहिततादात्म्यस्यैव तत्र प्रमाणत्वात् अन्यथा केवले ब्रह्मणि धर्मसामान्यानभ्युपगमप्रसंगात् । नचेष्टापत्तिः यदि  च  शुद्धेऽप्यस्ति धर्म इत्यादिना शुद्धेपि धर्माभ्युपगमपूर्वकमेव तृतीयचतुर्थकल्पयोरूपपादितत्वात्  अन्यथा  बाध्यवृत्तित्वारूप विशेषणस्यैव वैयर्थ्यात् । अत एव ब्रह्मान्यवृत्तित्वमेवाभावे  निवेश्यत  इति  पक्षोऽपि  प्रत्युक्तः । ब्रह्मान्येत्यत्र शुद्धचित्वब्रह्मत्वावच्छिन्नभेदविवक्षायां तदुपहिते अव्याप्तेः । तत्प्रतियोगिक भेदमात्र विवक्षायामुपहितभेदमादाय शुद्धेऽतिव्याप्तेः ईश्वरस्याद्युपहितभेदस्यापि तस्य शुद्धादैक्यमादाय तत् प्रतियोगिकत्वासंभवात् तस्मात्तृतीयकल्पोप्यसंगत एव चुतर्थकल्पसत्वनिर्वाच्यत्वप्रमाणनिरूपणावसरे वक्ष्यमाणपरिष्कार एव स चातिव्याप्तेरपरिहार्यतया आदावेव दूषितः । किं च धर्मिसमानसत्ताकत्वं धर्मिबाधकबाध्यत्वमित्युक्तं तच्च सत्यत्ववादिमते अप्रसिद्धमत एव तदबाधकाबाध्यत्वमपि मूलप्रकृत्यादिना तस्य तदबाध्यस्य च तदनभ्युपगतत्वात् तस्माच्चत्वारोपि प्रकारा नोपपद्यन्त इति सिद्धं । किं चा बाध्यत्वोपलक्षित सत्तासत्वमंगीकृत्य सर्वोऽपि परिष्कारः प्रवर्तितः तत्राबाध्यत्वं बाध्यत्वाभावो वा बाध्यभेदमात्रं वा बाध्यात्यन्तभेदो वा । आद्ये प्रपञ्चस्यापि सत्वापत्तिः तत्रापि बाध्यत्वस्य मिथ्यात्वेन तदभावसत्वात् न च तत्स्वरूपं न सत्तेति वाच्यं । तथा सति अबाध्यत्वोपलक्षितत्वोक्तिवैयर्थ्यात् अबाध्यत्वात्  ब्रह्मस्वरूपमेव सत्ता न तु बाध्यः प्रपञ्च  इत्यभिप्रायेण वा ब्रह्मस्वरूपं सत्तात्मना भानकाले अबाध्यत्वेनैव भासते तथाप्याबाध्यत्वं तत्रोपलक्षणमेव न तु विशेषणं विशिष्टस्य मिथ्यात्वेन सत्तारूपत्वासंभवादिति वा तादृशोक्तेस्तात्पर्यम् वक्तव्यं । तच्चोक्तरीत्या बाध्यत्वाभावस्य प्रपञ्चसाधारणत्वेन उपपाद्यत एव अव्यावृत्तत्वात् प्रपञ्चस्यापि तेन रूपेण भानस्यावर्जनीयत्व प्रसंगाच्च । अत एव न द्वितीयः- प्रपञ्चेऽपि तदुपहितभेदस्य सत्वात् । नापि तृतीयः-ब्रह्मरूपचैतन्यस्यापि प्रमातृत्वष्वसत्वादि विशिष्टतयात्वाध्यात्वेन तत्र तदप्यन्ताभेदासंभवात् । ननु बाध्यात्यन्तभेद एवाबाध्यत्वं तत्र च प्रतियोगितावच्छेदकीभूतं बाध्यत्वं न विनाशित्वमात्ररूपं किं तु विनाशित्वादिमत् स्वीयकेवलरूपकत्वम् तच्च प्रपञ्च एव न तु प्रमातृत्वादिविशिष्ट इति नोक्त दोष इति चेन्मैवं स्वीयकेवलरूपेत्यनेन विशिष्टकेवलभावप्रयुक्तस्वतादात्म्यापन्नस्य विवक्षणे । तादात्म्यविशिष्टस्यापि विनाशित्वादेरावश्यकतया पूर्वोक्तदोषापरिहारात् । तादात्म्योपलक्षितग्रहणेऽप्युपलक्षितत्वधर्ममादायैव तद्दोषतादवस्थ्यात् तस्मादबाध्यत्वोपलक्षितं ब्रह्मस्वरूपमेव सत्वमित्येतत् परमतरीत्यैव न संघटत इति ।लघुचन्द्रिकायान्तु सद्रूपत्वेन ब्रह्मणस्तत्यन्ताभावानधिकरणत्वादित्यादिसिद्धग्रन्धः प्रकारान्तरेण व्याख्यातः । सद्रूपत्वेन बाध्यत्वाभाववत्वेन तथा च भावरूपधर्मानाश्रयत्वेऽपि ब्रह्मणो बाध्यत्वादिशून्यत्वरूपा भावस्मधर्माश्रयत्वान्नातिव्याप्तिः न चोक्ताभावस्य ब्रह्मस्वरूपाधिकरणस्वरूपत्वेन तदभावो ब्रह्मण्यस्त्येवेति वाच्यं उक्ताभावत्वविशिष्टरूपेण ब्रह्मणि तादात्म्येस्येव भेदस्यापि सत्वेन तत्रोक्ताभाववैशिष्ट्यस्यैव संभवेन तदभावासंभवात् तादात्म्यमेव हि अभावस्याधिकरणवैशिष्ट्यं भट्टादिमते स्वीक्रियते उक्तं च न्यायकुसुमाञ्जलौ तादात्म्यमेव परस्यमते अभावाधिकरणयोस्संबन्ध इति परस्य भद्दृस्येति तत्रवर्द्धमानादिटीकान चैवमभावाधिकरणयोराधाराधेयभावानुपपत्तिरिति वाच्यं संयोगस्येव तादात्म्यस्यापि कस्य चिदाधारतानियामकत्वस्वीकारात् घटाभावे घटो नास्तीत्यादौ सर्वैरपि तथा वाच्यत्वात् । अत एव घटे रूपमित्यादौ रूपत्वादिरूपेण तादात्म्येनैवाधारतासंबन्धान्तरस्वीकारात् एतदभिप्रायेण द्वितीयमिथ्यात्वप्रस्तावान्ते आचार्यैर्वक्ष्यते ब्रह्मणो भावरूपधर्मानाश्रयत्वेऽप्यभावरूपधर्माश्रयत्वेन सत्यत्वादिधर्मवत्वमिति । ननु बाध्यत्वाभावरूपो  धर्मोऽपि न शुद्धे ब्रह्मणि किं तु स्वोपहिते भाववदभावोऽपि युक्तेस्तुल्यत्वात्तत्राह-निर्धर्मकत्वेनैवेतिअभावरूपधर्मानधिकरणत्वात् सत्वाभावरूप धर्माधिकरणत्वस्याप्यसंभवात् तथा च सत्वाभावं ब्रह्मणि (पक्षेऽपि सत्यब्रह्मस्वरूपादतिरिक्तस्य) स्वीकृत्यातिव्याप्तिदानं तवासंगतम् तस्मादभावरूपधर्मस्य न भावरूपधर्मतुल्ययुक्तित्वं । प्रपञ्चे कल्पितस्य व्यावहारिक बाध्यत्वादेरभावस्याधिष्ठान ब्रह्मस्वरूपत्वात् अन्यथा तस्यापि व्यावहारिकत्वे उक्तबाध्यत्वपत्तिक्षेपकत्वासंभवात् तत् संभवस्वीकारेपक्षेऽपि सत्यब्रह्मस्वरूपादतिरिक्तस्य तादृशाभावस्वरूपस्य कल्पने गौरवात् अतिरिक्त तादृशस्वरूपस्वीकारपक्षेऽपि तस्य ब्रह्मणित्वया संबन्धास्वीकारे सत्वाभावस्याप्यतितिरिक्तस्य शुद्धब्रह्मसंबन्धासंभवात् न कोऽपि दोष इतिभावः इतितदपि पूर्वोक्तदोषैरेव निरस्तप्रायं । ब्रह्मस्वरूपस्यापि बाध्यत्वाभावस्य बाध्यत्वाभावविशिष्टतया ब्रह्मवृत्तित्वोपपादने तद्रूपेण मिथ्यात्वस्यावश्यकतया तदभावस्यापि ब्रह्मण्यवश्यंभावात् अतिव्याप्तेरपरिहारात् । प्रतियोगिवैयधिकरण्यविवक्षायां तादृशाभावत्वविशिष्टोपहिते मिथ्यालक्षणस्याव्याप्तेः भावाभावरूपत्वेऽपि धर्मत्वांशो विशेषाभावेन वैषम्यांगीकारस्य निर्मूलत्वात् नचाभावस्याप्यनुपगमे सत्वा भावस्याप्युपादाना संभवः । सत्यभूताभावानभ्युपगमेऽपि मिथ्याभूताभावमादायातिव्याप्ति उक्तेरविरोधात् । निर्धर्मकत्वोक्तेरपि सामान्याभावे सति विशेषाभाव आवश्यकः इत्येतत्परत्वात् । यदपि बाध्यत्वाभावरूपसत्वाभावस्य मिथ्यात्वरूपत्वे बाध्यत्वस्य मिथ्यात्वरूपतया आत्माश्रयमाशंक्य तत् समाधानमुक्तं ज्ञाननिवर्त्यत्व रूपबाध्यत्वस्य प्रकृते निविष्ट्त्वेन सदसद्विलक्षणत्वरूपबाध्यलक्षणे निवेशने धूमप्रागभाववत् वैयर्थ्येऽपि सत्वाभावविशिष्टत्वरूपेणैव लक्षणत्वमुचितं त्वस्याभावानिवेशात् । ननु ज्ञानानिवर्त्यत्वरूपसत्वाभावस्य निवेशे असत्वाभावस्य वैयर्थ्यं असत्वाभावस्य विशेष्यतया न तु सत्वाभावविशिष्टासत्वाभावत्वेन अभावद्वयत्वेन लक्षणत्वपक्षे सत्वाभावेतरांशत्रैयर्प्थमिति चेन्न ज्ञाननिवर्त्यत्वरूपसत्वाभावत्वेन निवेशे हि तदितरांशस्य ज्ञाननिवर्त्यत्वेतरांशस्यैव वा वैयर्थ्यं भवत्येव परं तु तथा न निवेशः दूषणान्तरसत्वात् ज्ञानोच्छेद्यत्वरूपज्ञाननिवर्त्यत्वस्य वक्ष्यमाणस्य वादिप्रतिवाद्यादिसम्मतस्यैकस्याभावेन तदभावस्यैकरूपत्वाभावात् ज्ञानानिवर्त्यरूपसत्भेदनिवेशपक्षे असन्मात्रे ब्रह्ममात्रविषयकतत्तधी विषयत्वस्वरूपस्यैव लाघवेनोक्तभेदप्रतियोगितावच्छेदकत्वेन ज्ञानानिवर्त्यत्वावच्छिन्न प्रतियोगिताकभेदाप्रसिद्धेः उक्तधीविषयत्वावच्छिन्नप्रतियोगिताकभेदनिवेशे सिद्धसाधनतापत्तेश्च । किं तु सत्यं सर्वं वाच्यमित्याकारकस्य पराभ्युपगतस्य कस्य चिदज्ञानस्य यद्विषयत्वं तद्यृक्त्यवच्छिन्न प्रतियोगिताकभेदत्वेन । सत्भेदस्य तत् व्यक्त्यत्यन्ताभावत्वेन सत्वाभावस्य वा निवेशः तादृशज्ञाने चास्मदभ्युपगतबाध्यत्वविरोध्यलीकव्यावृत्तसत्यत्वप्रकारकत्वं परैस्स्वीक्रियते तदीयमुख्य विशेष्यताव्यक्तेरत्यन्ताभावादिसाधने सिद्धसाधनं तैर्वक्तुमशक्यं मुख्यविशेष्यतात्वं च प्रकारतासंसर्गकविषयतान्यविषयतात्वं तच्च विशेष्यताविशेष्य इव निर्विकल्पकज्ञानीय तुरीयविषयतायामप्यस्तीति परमते आद्यस्य मन्मते द्वितीयस्य नासंग्रहः । मन्मते हि सत्यं सर्वं वाच्यमिति वाक्ये सत्यादिसमानाधिकरणनामभिस्सत्यत्वाद्युप लक्षितशुद्धब्रह्मणो निर्विकल्पकधीरेव जायते इति तदीयविषयतालाभः सर्वपदमहिम्ना सत्यत्वव्यापकविषयतालाभः । तेन किंचित् सत्यनिष्ठविषयतायाः कुत्र चित् सत्ये अभावमादाय परेषां सिद्ध साधनं (मुख्यविशेष्यता) वाच्यत्वेनोपलक्षितं शुद्धं ब्रह्मापि भवति विशिष्टब्रह्मनिष्ठस्य तस्य विशेष्यभूतशुद्धेऽपि सत्वात् । वाच्यत्व स्थले ज्ञेयत्वं वा निवेश्यं तत् ज्ञानीयमुख्य विशेष्यतानिष्ठानवच्छिन्नावच्छेदकताकप्रतियोगिताकनिरूपकभेदत्वेन मुख्यविशेष्यतासंन्न तदज्ञानव्यक्तित्वावच्छिन्नप्रतियोगिताकात्यन्ताभावत्वेन  वा  निवेशान्नव्यापकत्वादि निवेश कृतगौरवादिकमिति । तदप्यसंगतं ब्रह्मणे बाध्यत्वादिशून्यत्वरूपाभावरूपधर्माश्रयत्वान्नातिव्याप्ति रित्युपपादयत उत्तरवाक्येऽपि प्रपञ्चे कल्पितस्य व्यावहारिकबाध्यत्वादेरभावस्याधिष्ठानब्रह्मस्व रूपत्वादित्युपपादयिष्यतश्च मध्ये सत्यं सर्वं वाच्यमिति ज्ञानस्य विशेष्यतासंबन्धेनाभाव रूपतया सत्वाभावं परिष्कृत्यासत्वाभावांशसार्थक्योपपादनस्य स्वकीयपूर्वोत्तरवचनविरुद्धत्वात् । विशेष्यतासंन्नतादृश ज्ञानाभावरूपं यत् बाध्यत्वं तदभावो हि तादृश ज्ञानरूपः अभावाभावस्य प्रतियोगिस्वरूपत्वात् । अत एव तदभावस्य ब्रह्म स्वरूपत्वोपपादनविरोधश्च अन्तः करणवृत्तिरूपतादृशज्ञानस्य ब्रह्मस्वरूपत्वासंभवात् ।न चाभावाभावोतऽिरिक्तः । ""द्वौ नञौ प्रकृतमर्थं गमयत''  इति  न्यायविरोधात् । सत्वेन प्रतीयमानत्वाभावरूपं यदसत्वं तदभावस्य प्रतीयमानत्वरूपत्वं वदता त्वयापि अभावाभावस्य प्रतियोगिरूपत्वाभ्युपगमाच्च । तद्व्यक्तित्वावच्छिन्नाभावस्य साध्यत्वमप्यनुपपन्नं । परार्थानुमाने तच्छब्दादिना साध्य निर्देशस्यासांप्रदायिकत्वात् । विषयविशेषाद्यघटितस्य ज्ञाननिष्ठतद्व्यक्तित्वस्य दुर्वचत्वाच्च । अबाध्यं सर्वं प्रमेयमिति ज्ञानविषयस्यावश्यकतया तत्राव्याप्तेश्च । यत्तु पदार्थतावच्छेदकविशिष्टत्वपरत्वशून्य तद्वाक्यतात्पर्यविषयलक्षणाग्रहाद्यजन्यबोधविषयत्वाभावस्य विवक्षितत्वान्नदोष इति । तन्न-सत्यत्ववादिमतरीत्या तादृशबोधाप्रसिध्या साध्याप्रसिद्धेः । न हि वाक्यान्निष्प्रकारकबोधस्तदभ्युपगतः नच सप्रकारकबोधस्त्वदुक्तरूपो भवितुमर्हति । तथात्वे चाबाध्यपहितेऽव्याप्तिस्तदवस्थैव । तदज्ञानीयमुख्यविशेष्यतानिष्ठानवच्छिन्नावच्छेदकताकप्रतियोगितानिरूपकभेदत्वेन साध्यनिवेशनमपि न सत् । विशेष्यतादिविषयतायास्स्वरूपतो भानस्य निर्युक्तिकतयानवच्छिन्नावच्छेदकत्वासंभवात् । उक्तज्ञानाभावविशिष्टत्वेनैव साध्यता संभवेनासत्वाभावत्वांशवैयर्थ्यस्यानुरोधाच्च । न हि सद्रूपाधिकरणवृत्तित्वविशिष्टं असत् साधारणं । न चासदादाय सामानाधिकरण्यरूपं वैशिष्ट्यं उपपादयितुं शक्यं । असत्घटितमूर्तिकस्याच्यसत्वेन तमादायातव्याप्त्युपपादना संभवात् । यदिचा सदादायाव्यतिव्याप्तिस्संभवति तदा तत्रातिव्याप्तिकारणां दुश्शकमेव ।चन्द्रिकायांहि यत्तु ""सत्वेन प्रतीयमानत्वरूपासत्वाभावोऽलीकेऽप्यस्ति'' इति  तत्घटितं लक्षणमयुक्तमिति । तन्नसत्वेन प्रतीयमानत्वस्य सत्तादात्म्यतद्वदन्यतरत्वपर्यवसितस्य निवेशसंभवात् । नचैवं सत्प्रतियोगिकत्वविशिष्टतादात्म्यस्य ब्रह्मण्यसंभवात् ब्रह्मवारणस्य तेनैव संभवेन सत्वाभावोपादानं व्यर्थमिति वाच्यं । परमते घटाद्यात्मकसत् प्रतियोगिकत्वविशिष्ट तादात्म्यस्य सद्रूपघटत्वादौ संभवेन प्रपञ्चस्य सद्रूपाद्व््यावृत्त्यसंभवेनानुमाने सिद्धसाधनादिति । असत्वाभावस्य सत्तादात्म्यतद्वदन्यतरत्वरूपतयातिव्याप्तिवारणं कृतम् । यदि चासदादायातिव्याप्तिस्तदा सत्तादात्म्यवत् शशशृङ्गं नास्तीति प्रतीति संभवादसद्रूपसत्तादात्म्येन कथं नातिव्याप्तिः तस्मादसत्वाभावत्वनिवेशवैयर्थ्यं दुर्वारं । किं च प्रपञ्चे सत्वाभावसाधनेऽपि सत्वरूपधर्मशून्यस्य ब्रह्मण इवामिथ्यात्वोपपत्त्या अर्थान्तरम् । अत्र यदुक्तं एकेनैव सर्वानुगतेन सर्वत्र सत्प्रतीत्युपपत्तौ ब्रह्मवत् प्रपञ्चस्य प्रत्येक सद्भावताकल्पने मानाभावादित्यादि तत् सर्वमुत्तरत्र । तृतीये तु प्रपञ्चस्यापि तद्वत्सत्वे को विरोध इति व्याख्यानावसरे निराकरिष्यते अत्र तन्निराकरणं नावश्यकम् । सद्रूपताग्राहकप्रमाणसंशयेन सद्रूपत्वाभावसंशयसंभवेपि उक्तानुमाने अर्थान्तरस्यापरिहारात् । न हि स्वतः प्रमाणभूतप्रत्यक्षादिसिद्धे सद्रूपत्वाभावो निश्चितः येन पक्षधर्मताबलात् सत्वाभावो मिथ्यात्वेपर्यवस्येत् । तन्निषेधे वा उक्तानुमानस्य कथं न सिद्धसाधनदोषः सद्रूपत्वाभावेऽपि सत्ववत्तया केन चित् सत्यत्वमभ्युपगतं चेत् खलु सत्वाभावोपि पुनस्साधनीयः । न च तथाभ्युपगन्ता कश्चिदस्ति सत्वाभावेऽपि सद्रूपत्वमद्वैतवादिनैव स्वीक्रियते नतु सिद्धान्तिभिरिति कथमर्थान्तरोत्वि (विशेषात्)द्भावनमिति तु न शंक्यं स्वाभ्युपगतरीत्यैवार्थान्तरमुद्भावनीयमिति निर्बन्धाभावात् येनानुमानं प्रयुज्यते तन्मतरीत्या साध्यसिध्यसिध्यभावेपि आर्थान्तरत्वाविशेषात् बाध्यत्वस्य साध्यतापक्षेनैवमर्थान्तरमिति चेन्न । उपहितवृत्तिधर्माणां स्वरूपेऽपि सद्भावाभ्युपगमे विशिष्टरूपेण मिथ्याभूते स्वरूपेण सद्रूपेपि प्रपञ्चे बाध्यत्वसंभवेन तदाप्यर्थान्तरापरिहारात् नच शुद्धप्रपञ्चस्यापि पक्षान्तर्गततया तत्रापि बाध्यत्वसिद्धै तस्य सद्रूपत्वासंभवात् कथमर्थान्तरमिति वाच्यं विशिष्टवृत्ति बाध्यत्वस्य स्वरूपेऽपि विसिष्टबाध्यत्वातिरिक्तस्य स्वरूपबाध्यत्वस्यानभ्युपगमेन स्वरूपसद्रूपत्वासंभवात् । तद्धि बाध्यत्वं यत् किं चित् विशेष्णबाध्यतायामेव पर्यवस्यति न पुनस्स्वरूपस्य । एवं सद्भेदसाधनेऽपि सद्रूपेपि सत्वोपहितभेदसंभवात् न चात्यन्तभेदस्साध्य इति वाच्यं । आत्यन्तिकत्वस्य दुर्निरूपत्वात् तस्यैक्या सामानाधिकरण्यरूपत्वे सामानाधिकरण्यमिथ्यात्वेन तद्वत्यपि तदभावस्यावश्यकत्वात् तदनधिकरणवृत्तित्वरूपत्वेपि तदनधिकरणत्वोपहितभेदमादायतद्दोषतादवस्थ्यात् । तत् समानाधिकरणभेदरूपत्वेऽपि केवलभेदे सामानाधिकरण्यविशिष्टभेदमादाय तद्दोष तादवस्थ्यमित्यर्थान्तरं परमतरीत्या दुष्परिहरमेव ।न्यायामृतव्याख्यायांतरङ्गिण्यांतु त्रिकालाबाध्यत्वरूपसत्वव्यतिरेको नासत्वं किन्तु क्वचिदप्युपाधौ सत्वेन प्रतीयमानत्वानधिकरणत्वमित्यादिसिद्धिग्रन्थःअसच्चेन्नप्रतीयेतेति परोक्ततर्के आपाद्यापादकयोरैक्यापत्त्या दूषितः । अत्रब्रह्मानन्दीयेकृतः तद्दूषणपरिहारःपुनर्वनमालामिश्रगतं ब्रह्मानन्दीयदूषणञ्चवनमालामिश्रवाक्यनुपूर्वीलेखनेनैव प्रदर्श्यते । अत्रवनमालामिश्राःयत्तु  असच्चेन्न प्रतीयेतेत्यत्राप्रतीतिरपरोक्षा साभिप्रायेण यद्वा परोक्षाभावरूपा तदातस्यास्सत्वेन प्रतीयमानत्वेनापादनेन किञ्चित् बाधकं । यदि चाध्यासमात्राभिप्रायेण सा सत्वेन प्रतीतिरूपा तथाप्यापादकम् यद्विषयकबुद्धिविषयत्वरूपं सत्वप्रतीत्यनर्हत्वमिति । तन्न अप्रतीयमानत्वापरोक्षत्वाभावयोरेव व्याप्तिसंभवेन क्वचिदुपाधौ सत्वेनेति वैयर्थ्यात् ।  तुच्छस्य प्रतीत्यंगीकारे सत्वेनापि संभवात् तावन्मात्रे त्वापादका प्रसिद्धिः  । न च प्राप्तिग्राहकत्वात् व्यतिरेकव्याप्तिग्राहकस्य तद्विनापि संभवात् व्यतिरेके आपरोक्ष्ये  वैयर्थ्याच्च  । तत्र हि तस्यापादकव्यतिरेकाभिन्नत्वात् क्वचिदुपाधौ सत्वेनाप्रतीयमानब्रह्मण आपरोक्ष्येवदपरोक्षाध्यास संभवेन तर्कस्याप्रयोजकत्वात् । आपरोक्ष्ये  चोभ्यत्र  तुल्यत्वेऽपि अध्यासत्वस्य भ्रमत्वापरनाम्नः दोषाधीनत्वात् त्वदभिमताध्यासस्यास्मदनङ्गीकारेणापाद्यव्यतिरेके निर्णयाभावेन तुच्छस्य प्रतीत्यङ्कीकारे सत्वेनापि संभवाच्चविशिष्टाभावस्य त्वयातिरिक्तत्वानंगीकाराच्च । अध्यासेति विना कृतस्य ब्रह्मव्यभिचाराच्च स्वीकृतं च तत् त्वद्गुरुणा क्वचिदुपाधौ सत्वेन प्रतीयमानत्वं तस्येति यदिचेत्याद्ययुक्तं सद्विषयकेति वैयर्थ्यात् तावन्मात्रञ्चासिद्धं सद्विषयकबुध्यविषयत्वं हि सत्वप्रकारकबुध्यविषयत्वं । सत्वेन प्रतीयमानत्वञ्च सत्वप्रकारकप्रतीत्यविषयत्वमिति आपाद्यापादकवैशिष्ट्यानुद्धारात् सत्वविधि विषयत्वरूपापाद्याभावनिर्णयेनैव तद्धीयोग्यत्वरूपापादकाभावोऽपि निर्णीत इत्ययुक्तस्तर्कः । किं च निर्धर्मकत्वात् ब्रह्मणस्सत्वासत्वरूपधर्मद्वयशून्यत्वेन  तत्रातिव्याप्तिः । ननु सद्रूपत्वेन ब्रह्मणस्तद भानधिकरणत्वं निर्धर्मकत्वेनैवाभावरूपधर्मानधिकरणत्वञ्चेति न तत्रातिव्याप्तिरिति  चेन्न ।   हेतोस्सत्वासत्वाभ्यां व्याघातात् । निर्धर्मकत्वसद्रूपयोरिव सत्वासत्वाभावयोरपि संभवाच्चेत्याहुः । यच्चान्यद्वनमाल्यकोक्तंचन्द्रिकोपरिदूषणं तदुच्यतेविशेषज्ञाश्शेषास्संविद्रते सतः यदपि सत्वमबाध्यत्वोपलक्षितस्वरूपमेवेत्यादितत्तुच्छं । स्वरूपातिरिक्ताबाध्यत्वस््यावेन तदुपलक्षितत्वा संभवात्  नहि (सत्यत्वम्) स्वेनैव स्वमुपलक्षितं भावे वा तस्यैवाबाध्यत्वेन तदुपलक्षितस्य तत्वे माना भावात् । न चैवं ब्रह्मणो मिथ्यात्वापत्तिः सत्ववतो मिथ्यात्वासंभवात् सत्यत्वं सदा एकाकारत्वं प्राण इत्यादिश्रुतेः निर्धारणपरत्वाभावस्य वक्ष्यमाणत्वात् । यथा स्वरूपतो धर्मतो भगवति निर्विकारत्वं तथा जीवजडयोर्नास्तीत्यर्थाच्चेतनानां तदुक्तेस्तवानिष्टत्वाच्च निर्विशेषब्रह्मस्वरूपसत्वस्य उत्कर्षासंभवात् । किं चाबाध्यत्वोपलक्षितस्वरूपस्य स्वस्मिन्नसत्वेनातिव्याप्तितादवस्थ्यात् तथापीत्याद्ययुक्तं । तदाधारत्वस्य तादात्म्यस्य च व्यावहारिकस्यासंभवात् प्रातीतिकस्य शुक्तिरजतादावपि सत्वात् तेनैव सधर्मत्वापत्त्या पक्षनिक्षेपापत्तेः अन्यधेत्याद्ययुक्तम् पारमार्थिकसत्वेनैव प्रपञ्चे सदबुद्धेरूपपाद्यमानत्वात् अधिष्ठानेत्याद्ययुक्तं अबाध्यत्वावच्छिन्नस्य मिथ्यात्वेन तत्तादात्म्येन सत् बुद्धेर्निर्षोद्धुमशक्यत्वात् नचैव मिथ्याद्ययुक्तं स्वोपहितातिरिक्तस्याभावोपहितत्वनियमेन केनाप्यनुपहितत्वस्य त्वदाशामात्रत्वात् । यदप्युक्तं संबन्धस्य स्वोपहित एव सत्वेपि सत्तादात्म्यम् शुद्धेस्त्येवेत्यादि तत्तुच्छं ।  तादात्म्येनैव तस्याप्यशुद्धत्वेन पक्षनिक्षेपात् अन्यथा प्रपञ्चस्यापि तद्वत् पारमार्थिकत्वं स्यात् अन्यथेत्याद्ययुक्तं तादृशस्वप्रकाशकत्वस्याशामात्रत्वात् श्रुतौ चन्द्रतारकादेः भावस्य तदधीनताया वक्ष्यमाणत्वात् प्रपञ्चेप्युक्ततादात्म्यस्य सत्वाच्च । नच प्रपञ्चेप्युक्तसंबन्धेन सत्ववत्वेन तत्तादात्म्यस्याभाव इति वाच्यं । सन् घट इत्यनुगतचाक्षुषादिविषयत्वेन विशिष्ट सत एव तादात्म्यस्य त्वया स्वीकारात् । किं च ब्रह्मणीव प्रपञ्चेऽप्युक्त एव संबन्धः तद्वत्तादात्म्यं शुद्धे प्रपञ्च इति वक्तुं शक्यत्वाच्च । यत्तु""केवलो निर्गुण''इत्यादिश्रुत्या धर्माभावेऽपि कैवल्योक्तेः केवलं  ब्रह्मास्तीति न तु धर्मोपहित  इत्यन्वयव्यतिरेकाभ्यां स्वोपहित एव ब्रह्मणि धर्म इति युक्त्या च शुद्धे ब्रह्मण्येव धर्मानंगीकार इति तत्तुच्छं ।""साक्षीचेता  केवलो  निर्गुणश्चे''ति श्रुतेस्साक्षित्व चेतसत्वनिर्गुणत्व धर्मबोधकत्वे वृत्तान्वयव्यतिरेकयोरभावात्  युक्तेस्तु प्रपञ्चेऽपि वक्तुं शक्यत्वात् । यत्तु यदि च निर्धर्मकभिन्न एव भावाभावयोरन्यतरनियमस्तुच्छाभावाभावदर्शनाद्धर्माभावाश्रय तादात्म्यदेर्निर्धर्मकत्वस्य केवलश्रुत्यादौ व्यवहारादिति सूक्ष्मं पश्यति तदातिव्याप्तिस्तव भ्रान्त्यैवेत्याशयेनाहनिर्धर्मकत्वेनेतीति। सापि तवैव भ्रान्तिः धर्माभाववत एव निर्धर्मकशब्देन बोध्यमानत्वेन तद्भिन्न एवान्यतरनियमोक्तेस्तुच्छत्वात् धर्मतदभावशून्यताया एकत्र व्याघाताच्च । किं च निर्धर्मकपद- प्रवृत्तिनिमित्तस्याभावस्यापि तत्र धर्मत्वेन धर्मसामान्याभावाश्रयत्वस्य नृशृङ्गायमाणत्वात्तुच्छस्यभानाङ्गीकारे तवादर्श्रनोक्तेस्तुच्छत्वात् । किं च शुद्धे तव धर्माङ्गीकार आवश्यकः अन्यथा धर्माणामत्यन्तासत्वस्य साधने प्रतीते विरोधापत्तेः । तथा च सत्वाभावस्याप्यवश्यकत्वात् सुस्थातिव्याप्तिः । यत्तु सद्रूपत्वेनोत्यस्या बाध्यस्वरूपेणेत्यर्थः प्रतियोगिव्यधिकरणो बाध्यवृत्तिर्यस्सद्रूपत्वाभावः तदधिकरणत्वमित्यर्थः । बाध्यत्वं च ज्ञानजन्यध्वंसप्रतियोगित्वं ज्ञानात्मकध्वंस प्रतियोगित्वं वेति । तन्न प्रतियोगिमतोपि ब्रह्मणो वस्तुतस्तदन्यत्वेन तन्निष्ठाभावस्यापि प्रतियोगिव्यधिकरणत्वात् । अधिकरणभेदेनाभावभेदाभावात् बाध्यवृत्त्यभावस्यापि ब्रह्मणि सत्वाच्च । बाध्यवृत्तित्वविशिष्टाभावस्योक्तौ चोभयसिद्धौ बाध्यवृत्तित्वविशिष्ठा भावस्य पक्षे बाधितत्वात् उक्तबाध्यत्वस्यैव प्रपञ्चेऽप्यसिद्धेश्च अविद्योपादेयस्य ज्ञानस्याविद्याध्वंसजनकत्वस्य तध्वंसरूपस्य वा संभवात् । यत्तूतमबाध्यतादात्म्यत्वव्यापकविषयताकं ज्ञानं तद्व्यापकविषयत्वं वा अबाध्यत्वव्यापकविषयताकमबाध्यत्व व्यापकविषयत्वं वा यत्तदवच्छिन्न प्रतियोगिताकोऽभावस्साध्यः तादृशविषयत्वं वा शुद्धचिदात्मकमबाध्यमिति ज्ञानीयं ममोक्ततादात्म्यं सर्वं व्याप्यं प्रमेयमिति ज्ञानीयं परेषां तादृशस्य जनकस्य चिदभावः पक्षे परेषामिति न सिद्धसाधनमिति । तन्न तादृशतादात्म्यत्वव्यापक विषयत्वं हि विशेष्यत्वं प्रकारत्वं वा । नाद्यः नाद्यः त्वन्मते अबाध्यस्यैव विशेष्यत्वेन तादात्म्यस्यापि  विशेष्यत्वात् तादात्म्याद्युपहितस्य मिथ्यात्वेन तत्र तदभावासत्वात् । न द्वितीयः अस्माकमुक्ततादात्म्य प्रकारकज्ञानस्य प्रपञ्चे सत्वेन तदभावासत्वात् । तव ब्रह्मणि चाभावात् निष्प्रकारकमेवाखण्डार्थकवेदान्तैः ज्ञानं जन्यते । उक्ततादात्म्यस्य मिथ्यात्वेन उक्तरीत्या प्रति योगिव्यधिकरणस्य तदभावस्य ब्रह्मण्यपि सत्वात् । कल्पितसत्ववतस्तादात्म्येन ब्रह्मणो बाध्यत्ववत् प्रपञ्चस्यापि तदुपपत्तेः । नहि प्रपञ्चे कल्पितं सत्वमपि नास्ति किञ्चोक्ततादात्म्यमप्यबाध्यं । अन्यथा कल्पितसत्तादात्म्यस्य प्रातीतिकेऽपि संभवात् । न च तादात्म्यं नातिरिक्तं स्वरूपाभावस्य ब्रह्मण्यपि सत्वे नातिव्याप्तेः । न च सद्भेदस्सध्यः विशिष्टभेदस्य शुद्धेवर्तमानत्वादित्याहुः""तद्धैकआहुरसदेवेदनग्र आसीदि''ति""असदेवेदमग्र आसीदि''ति वाक्यस्या सतस्सत्वेन प्रतीतिसाधकत्वादिसमथनं तु नानुदितं तादृश श्रुतेस्सिद्धान्तरीत्या असतस्सत्वेन प्रतीतिपरत्वाभावात् भाष्योपयोगाभावाच्चेति दृष्टव्यं । यत्वत्रब्रह्मानन्दीयेप्रपञ्चे सत्तादात्म्यसमर्थनसंगत्या अन्योन्यस्मिन् अन्योन्यात्मकतामन्योन्यधर्मान् चाध्यस्याहमिदं ममेदमिति व्यवहार इति स्वकीयभाष्यवाक्यार्थ समर्थनाभिनिवेशेन परस्पराध्यासममर्थनादिकं विशिष्य कृतमस्तीति तत् सर्वमेतद्वादान्ते अनूद्य निरसिष्यते । यत्तु घटस्सन् इत्यादि प्रतीत्या घटादौ सद्रूपब्रह्मतादात्म्यमेव सिध्यति न तु घटादेस्सद्रूपता यतः प्रपञ्चे तस्यास्स्वीकारे तार्किकादिमते घटस्सन् इत्याकारक प्रत्यये शुद्धसत्ताया विशेषणत्वात् अन्यैरपि तादृशप्रत्यये शुद्धत्व एव तादात्म्येन विशेषणत्वं वाच्यं । तथाच प्रपञ्चे बाधत्वाभाववैशिष्ट्यं नोक्तप्रत्ययेन सिध्यति नाप्यबाध्य इत्यादिप्रत्ययेन । तस्याबाध्यब्रह्मतादात्म्यविषयत्वेनाप्युपपत्तौ अबाध्यत्वप्रपञ्चयोवैशिष्ट्य विषयकत्वे मानाभावात् । न च विनिगमकाभावः शुद्धसदाकारपूर्वोक्तप्रत्ययसिद्धस्य ब्रह्मप्रपञ्चतादात्म्यैव तद्विषयत्वसंभवेन उक्तवैशिष्ट्यस्य तद्विषयताकल्पने गौरवस्यैव विनिगमकत्वात् । नापि प्रत्यक्षादीनां स्वतः प्रामाण्यबलेन न व्यावहारिकमेव प्रामाण्यमित्यस्य वक्ष्यमाणत्वात् । न च सदाकारप्रत्यये सत्ताजातिर्विशेषणामिति युज्यते द्रव्यत्वं सदित्यादौ तदनुपपत्तेः तत्र सामानाधिकरण्य संबन्धेन विशेषणाप्रतीतेः संबन्धांशेप्यनुकारत्वस्यावश्यकत्वादिति तदप्यसत् । घटस्सन् इत्यादि प्रतीतेर्घटा दौसत्वानवगाहित्वे सत्वप्रकारकसंशयाध विरोधित्वप्रसंगात् । न हि तादृशनिश्चयोत्तरं घटादौ तादृशसंशयः कस्याप्यनुभवसिद्धः यदि च धर्मिपारतन्त्येण घटादौ सत्वादेरपि प्रकारत्वमप्यप्युपगम्यते तर्हि घटस्सन् इत्यादौ सर्वत्र स्वरूपेण ब्रह्मरूपसत एव विशेषणताभ्युपगमव्याघातः । उक्तं हि त्वयैव तादृशप्रत्यये शुद्धसत एव तादात्म्येन विशेषणत्वं वाच्यमित्यत एव सद्रूपतासदाकारबुद्धौ विशेषणतेति त्वयैव व्याख्यातं । सत्वस्य प्रकारत्वे घटादेस्सत्वं सिद्धमेवेति तादात्म्यावगाहित्वकल्पनं च व्यर्थं स्यात् । न च तादात्म्ये सत्प्रकारक  संशयादि विरोधित्वानुरोधात् तदप्यावश्यकं इति शंक्यं । सद्भेदबुद्धिं प्रति सत्वप्रकारकबुद्धेः विरोधित्वस्य निर्विवादतया तादात्म्यानवगाहित्वेऽपि तादृशसंशयादिविरोधित्वोपपत्तेः । एतेन धर्मिपारतन्त्र्येण सत्वावगाहित्वेऽपि तादात्म्येन प्रकारतापन्नब्रह्मनिष्ठसत्वस्यैव तत्र भानात् न घटादेःसत्वसिद्धिरिति निरस्तं । सत्व प्रकारकत्वस्यावश्यकत्वे तादात्म्यावगाहिताकल्पनस्य गौरवपराहतत्वात् तादात्म्यावगाहित्वेऽपि ब्रह्मणीव घटादावपि सत्वसंबन्धसिद्धतत्प्रतियोगिव्यधिकरणतदभावासंभवाच्च न घटादौ सत्वसंबन्धः प्रातीतिक इति वक्तुं शक्यं । तादात्म्यस्यापि प्रातीतिकत्वप्रसंगात् न हि तादात्म्याध्यासेन धर्माध्यासस्थले धर्मितादात्म्यधर्मयोर्भिन्नसत्ताकत्वम् क्वचिद्दृष्टं । न च तादात्म्यस्यापि प्रातिभासिकत्वे इष्टापत्तिः । ब्रह्मज्ञानेतराबाध्यत्वस्य सत्वस्य वा तदसंभवात् ब्रह्मज्ञानेतराबाध्यत्वादिघटित पक्षतावच्छेदकस्य सत्तादात्म्यमुपपादयता त्वया तत्र व्यावहारिकत्वाभ्युपगमाच्च  यदि च प्रपञ्चे सत्तादात्म्यं सत्वं वा प्रातीतिकं स्यात् तदा प्रपञ्चोऽपि तथैव स्यात् इति तस्य शुक्तिरजतादिवैलक्षण्याभ्युपगमव्याघातः । ननु तादात्म्येन सत् प्रकारक बुद्धेरपि सत्वाभाववधीत्वं पूर्वमुपपादितं । इदानीं तु तद्विरोधित्वानुरोधात् सत्वप्रकारकत्वमावश्यकमिति कथमुच्यत इति चेन्नस्वरूपेण सत्तादात्म्ये संबन्धेन विशेषणतायामेव तादृशबुद्धिविरोधित्वापादनात् । सत्वेन सतो भानाभ्युपगमे तादात्म्यावगाहित्वकल्पनमनुपपन्नम् गौरवा दित्युक्तं ।  किं  च  सतस्स्वरूपेण भानाभ्युुपगमे सत्ता न क्वचिदस्तीति ज्ञानवतोपि सन् घट इति प्रतीत्यापत्तिः नचेष्टापत्तिः । अनुभवविरोधात् । यदप्युक्तं तार्किकमते सत्तायास्स्वरूपतो भानाभ्युपगमात् अन्यैरपि सतस्तथाभानमभ्युपगन्तव्यमित्युक्तं तदतिस्थवीयः । तार्किकाभ्युपगतं सत्ताप्रकारकत्वमेव परित्यजतस्तव तत् स्वीकृतानुभवपरित्यागस्यावश्यकतया स्वरूपतो भानानुसरणमात्रेण तत् संवादा संभवात् । नहि यस्य कस्यापि येन केनापि संबन्धेन स्वरूपतो भानमात्रेण तदभ्युपगतानुभवनिर्वाहः । तथासति सतस्सत्वेन भानेऽपि सत्तात्वस्य स्वरूपतो भानादेव तन्निर्वाहे सतस्तथाभानकल्पनस्य निर्बीजत्वापातात् । ननुसमबाधं निराकृत्यास्माभिर्धर्मधर्मिणोस्तादात्म्यस्यैव सर्वत्र संबन्धत्वाभ्युपगमात् अयं घटो नील इति बुद्धावपि तादात्म्यमेव संबन्ध इति सदाकारानुभवेऽपि स एव संबन्धो वाच्य इति तादात्म्यैव समवायस्थानीयतया तेन संबन्धेन विशेषणस्यैव स्वरूपत्वो भानाभ्युपगमान्नानुभवविरोध इति चेन्मैवंउक्तरीत्या समवायस्थानापन्नतादात्म्यैव सदाकारबुद्धौ संसर्गत्वाभ्युपगमे घटादोः स्वाभाविकघटत्वादिसंबन्धस्यैव सत्तासंबन्धस्यापि सिध्या तादात्म्यावगाहित्वसमर्थनश्रमवैफल्यात् । सद्रूपत्वासिध्यसिध्युपपादनार्थं हि तदभ्युपगमः समवायस्थानापन्न तादात्म्यस्य संसर्गत्वे च घटादेरेव सद्रूपत्वं सिद्धमिति कथं तदसिद्धिः । ननु तादात्म्यस्य संसर्गत्वे सत्यप्यधिष्ठानाध्यस्तभावप्रयुक्तस्य तादात्म्यस्यैव संसर्गतया भानसंभवात् समवायस्थानीयतादात्म्यस्य संसर्गतायां न नियामक इति न सद्रूपत्वसिद्धिरिति चेन्नघटस्सन् इत्यनुभवानन्तरं घटे सत्वं जानामीति घटे सत्वमिति च घटवृत्तितया सत्वानुभवव्यवहारादिभिः समवायस्थानीयतादात्म्यस्यैव तत्र संसर्गतया आवश्यकत्वात् । समवायस्यैव तदवच्छिन्नाधारतारूपतया सिद्धान्तलक्षणे गदाधरभठ्ठाचार्येणैव व्यवस्थापितत्वात् । तत् स्थानीयतादात्म्यस्याप्याधारत्वरूपत्वात् अत एव गुरुमते समवायिनोरपि धर्मधर्मिभाव एव विशिष्टधीविषय इत्युक्तं । त्वत्कल्पितमधिष्ठानाध्यस्त तादात्म्यं तु न तथा समवायस्थानीयता विरहात् । न हि त्वन्मतरीत्या अधिष्ठानाध्यस्तयोरनिर्वचनीयतादात्म्याभ्युपगमेऽपि तदधिष्ठानस्याध्यस्ताधेय्यता नियामकं भवति । रजतत्वादि भ्रमानन्तरं रजते इदमस्तीत्यादि व्यवहारस्य सर्वानु भवविरुद्धत्वात् रजते इदन्त्वनुभूतमित्यादि व्यवहारस्तु संभवति । यदि तु तथेह निर्वाहस्तदानीं सतस्स्वरूपतो भानं दूरापास्तमेव अधिष्ठानधर्माध्यासेनैव तस्य निर्वहणीयत्वात् । अत एव त्वयापि परस्परतादात्म्याध्याससमर्थनग्रन्थे  सत्तादात्म्यावच्छेदेन घटादिवत् तत्तादात्म्यावच्छेदेन घटादिवत् तत्तादात्म्यं घटत्वादिसंसर्गश्च जायत इति प्रतिपादितं । न हि सतस्स्वरूपतो भाने सत्वादिधर्मसंसर्गोत्पत्यभिव्यक्त्यभिधानं कथं चिदपि घटते । तस्मात् सन् घट इति प्रतीतौ सतस्तादात्म्येन स्वरूपतोभानस्यावश्यकतावर्णनमनुभवविरुद्धम् युक्तिविरुद्धं स्ववचनविरुद्धं  चेति  । यत् किं चिदेतत् । किं च तार्किकमते शुद्धाया विशेषणत्वादित्याद्युक्तिरप्यसंगतायतस्तार्किकमत एवानुभवत्वादिजात्यङ्गीकारतदभावाभ्यां अनुभवामीति प्रत्यये अनुभवत्वादेः स्वरूपतो भानं किंचिद्रूपेण भानञ्चाङ्गीकर्तव्यं भवतीति मतान्तरे तादृशोनुभवभेदाभ्युपगमः कैमुतिकसिद्धः । यदपि घटस्सन् द्रव्यत्वं सदित्यादि प्रतीतेस्सत्ताप्रकारकत्वे अनुगताकारता न निर्वहतीत्युक्तं तदपि नअबाध्यत्वरूपसत्वस्यैव सर्वत्रानुगतत्वात् । अबाध्यत्वत्वादिरूपेणाबाध्यत्वरूपसत्तायाभानाभ्युपगमेऽपि अनुभवविरोधाभावात् तार्किकमतानुसरणस्यानावश्यकतायाः प्रतिपादितत्वात् । वस्तुतः परमत एवानुगतप्रत्ययानुपपत्तिः । घटादितादात्म्यापन्नसत एव घटस्सन् इत्यादिप्रतीतिविषयत्वात् प्रकारस्य तन्मतरीत्या भिन्नभिन्नत्वात् शुद्धसतस्तद्विषयत्वे अदृश्यत्वादिग्राहकप्रमाणविरोधात् । न चाविद्योपहितं सद्रूपमेव सर्वदृश्यानुगतमिति वाच्यं अविद्योपहितं सदिति प्रत्यये अविद्योपहितसतः प्रकारत्वसंभवात् अधिष्ठानभूतसत्तादात्म्यस्यैव तादृशप्रतीतिविषयत्वात् स्वस्य स्वाधिष्ठानत्वायोग्यत्वात् । तत्र शुद्धविषयत्वे चाननुगमतादवस्थ्यात् भ्रमविषयत्वस्य मिथ्यात्वव्याप्यतया त्वदभ्युपमात् शुद्धसतो मिथ्यात्वप्रसंगाच्च । इतरेतराध्यासनमेव ततः चिति चैत्ययोरपिभवेदुचितमिति सतोप्यध्यस्तत्वोक्तिविरोधाच्च अत एवाबाध्यो घट इत्यादि-
प्रतीत्यापि घटादेरबाध्यत्वं सिध्यति अबाध्यत्वं जानामि अबाध्यत्वमस्तीत्यनुभवा (विरोक्षु) नुरोधात् तादात्म्य विषयताकल्पने गौरवाच्च । सन् अबाध्य इति प्रत्ययोरेकविषयत्वस्यैवोक्तत्वाच्च । अत एवाबाध्यवैशिष्ट्य विषयकत्वे गौरवोक्तिरत्यन्तविपरीता । तादात्म्य विषयकत्वेऽप्यबाध्यत्व विषयकत्वास्यावश्यकतया तन्मात्राभ्युपगमस्यैव लघुत्वात् । यदि सन्निति प्रत्यये सत्तायास्स्वरूपतो भाननिर्बन्धः तदानीमप्य बाध्यत्वरूपसत्वस्यैव स्वरूपतो भानसंभवान्नकश्चिद्विरोधः । समवायसामानाधिकरण्यान्यतरसंबन्धावच्छिन्न सत्ताभावादिरूपाभावत्वादेरभावत्वादिप्रकारकप्रत्यये स्वरूपतो भानस्य तार्किकादिमते ऽप््यावश्यकत्वात् अन्यथानवस्थानापातात् । तार्किकपरिभाषाया निर्बीजतया जात्याद्यतिरिक्तस्य स्वरूपतः प्रकारतायां बाधकाभावाच्च जात्यनभ्युपगन्तृणां तादृशनियमासंभवाच्च । एवं प्रत्यक्षादीनां स्वतः प्रामाण्यबलादपि घटादेरबाध्यत्वं सिध्यति अबाधितार्थगोचरत्वस्यैव प्रामाण्यरूपत्वात् । न च तद्वति तत्प्रकारकज्ञानत्वरूपं प्रामाण्यमेव प्रवृत्त्याद्यौपयिकमिति वक्तुं शक्यं । शुक्तिरजतादिबाधानन्तरमपि तन्मतरीत्या तत् ज्ञाने तादृश प्रामाण्यग्रहसंभवेन प्रवृत्त्यादिप्रसंगात् । व्यवहारब्रह्मज्ञानाद्युपस्थितिशून्यानामपि प्रामाण्यग्रहतत् कार्ययोरानुभाविकतया बाधितत्वसामान्याभावस्यैव प्रमात्वघटकताया अनिर्वाच्यवस्तुवादिनापि अनुसर्तव्यत्वादिति पूर्वमेवोक्तं वक्ष्यते चाधिकमुपरिष्टात् तस्मात् । सत्वरूपधर्मस्य मिथ्यात्वेन तदभावेऽपि ब्रह्मणस्सद्रूपत्वे प्रपञ्चस्यापि तद्वदेव सद्रूपतासंभवात् उक्तानुमाने अर्थान्तरं दुरुद्धरमेव । इदञ्च उत्तरत्र सत्वनिरूपणावसरे तद्वदेव प्रपञ्चस्यापि सत्वे को विरोध इति मूल एव वक्ष्यते । तद्वाक्याभिप्रेतार्थ एव प्रकरणानुग्राहायात्र निरूपित इति ज्ञेयं । यदप्यनेकसद्व्यक्तिकल्पने गौरवात् ब्रह्मैकमेव सदित्युक्तं  तदप्यसत् क्लृप्तानामेव व्यक्तीनां सद्रूपताभ्युपगमेन गौरवानवकाशात् । न च विशिष्टतास्यातिरिक्ततामते सद्रूपत्वविशिष्टानन्त व्यक्तिकल्पना आवश्यकीति वाच्यं विशिष्टसत्वस्यातिरिक्ततामनभ्युपगच्छतां सिद्धान्तिनां तादृशगौरवासंभवात् तदभ्युपगमेऽप्यनन्तसत्तादात्म्यकल्पनापेक्षया गौरवासंभवात् । न च तथाप्यनेकव्यक्तिषु सद्रूपकत्वकल्पनात् गौरवं अबाध्यत्वादिरूपस्य सद्रूपत्वस्य सर्वत्रैकत्वात् । किं च बाध्यत्व ग्राहकप्रमाणाभावादेवाबाध्यत्वं सिद्धमिति न तत् केनचित् कल्पनीयं प्रत्युत बाध्यत्वपक्ष एव तत्तदधिकरणे तत्तदभावस्य कल्पनीयतया दुर्वारं गौरवं । किञ्च कल्पनाया गौरवज्ञानं प्रतिबन्धकं । न च सद्रूपत्वं पृथक् कल्पनीयं तत्तद्धर्मिग्राहकप्रमाणेन सिद्धिदशायामेव सद्रूपतया तत्तद्वस्तुसिद्धेः । न हि प्रमाणेन तत्तद्वस्तुसिध्यनन्तरं कस्यापि तत्र सद्रूपतासन्देहो भवति । सद्रूपत्वञ्च यथा प्रत्यक्षयोप्यं तथा उत्तरत्र निरूपयिष्यते । किं च गौरवभिया प्रपञ्चस्य सद्रूपत्वं यदि नाभ्युपगम्यते तर्हि ब्राह्मणोऽपि तन्नस्यात् ब्रह्मरूपस्य परमार्थसतोऽपि  अनभ्युपगमे ततोऽपि लाघवात् प्रमाणविरुद्धलाघवानादरस्य प्रपञ्चांशेपि तौल्यात् । यत्तु दृश्यमात्रे बाधकज्ञानविषयस्य ब्रह्मणो बाधकान्तराभावे न बाध्यसिद्धिरप्रत्यूहा । नच शून्यज्ञानमेव तदबाधकं तस्य परमतस्सिद्धौ सांवृतत्वाद्यापत्तेः स्वतस्सिद्धौ शून्यतायाः परिभाषामात्रत्वा दितितदसत् शून्यभावनामूलकशून्याध्यवसायविशेषस्य भाविनः परमत एवानुमानादितस्सिद्धावपि भवदभिमतदृश्य सामान्याभावनिश्चयवदेवस्वस्वेतरनिखिलबाधकत्वोपपत्त्या सांवृतत्वादेरिष्टत्वात् अनवस्थाद्य भावात् दृश्याभावस्य स्वप्रतियोगिकाभावत्वमभ्युपगच्छतां भवतां स्वस्मिन् स्वबाधकत्वस्य सम्मतत्वात् जन्यज्ञानस्वप्रकाशतावादिमते तद्विनाशवत् शून्यज्ञानस्य स्वतस्सिद्धावपि तदितरनिखिलावच्छेदकस्य तस्य भवन्मते दृश्याभावतद्वृत्त्योरिव क्षणिकतया स्वयमेव निवृत्तिसंभवाच्च । स्वप्रकाशत्वस्य सर्वोच्छेदपर्यवसितां शून्यतां प्रति अविरोधित्वात् । यदप्युक्तंअबाध्यवस्तुमात्रं नाङ्गीकार्यमिति वदता सन् घट इत्यादि प्रतीतिरंगीक्रियते न वा न चेदनुभवविरोधः अंगीकारे तु सानुगतैकानिर्वाच्यसद्विषयिणी न वा नोचेदनुगतप्रतीत्यनुपपत्तिकल्पनागौरवे अनुगता निर्वाच्यसद्विषयकत्वे च तर्कबाधकधी विषयस्सचेत्युभयमङ्गीकार्यं तवेति गौरवं दुर्वारमिति तदपि निरस्तं । सर्वानुगतानिर्वाच्यसत एव त्वन्मतरीत्यास्वस्वेतरनिखिल बाधकधीविषयत्व संभवस्योपपादितत्वात्
इत्थं निर्मूलितंसिद्धिचन्द्रिकादिपरिष्कृतं - ।
तदुक्तंष्वाद्यमिथ्यात्वंप्रीयतां श्रीहायाननः ।।
