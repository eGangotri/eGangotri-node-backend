श्रीः
यो नित्यमच्युतपदांबुजयुग्मरुक्मव्यामोहतस्तदितराणि तृणाय मेने।
अस्मद्गुरोर्भगवतोऽस्य दयैकसिन्धोः रामानुजस्य चरणौ शरणं प्रपद्ये।।
वेदान्तदीपः
श्रियः कान्तोऽनन्तो वरगुणगणैकास्पदवपुः हताशेषावद्यः परमखपदो वाङ्मनसयोः। 
अभूमिर्भमिर्यो नतजनदृशामादिपुरुषो मनस्तत्पादाब्जे परिचरणसक्तं भवतु मे।।
प्रणम्यशिरसाऽऽचार्यांस्तदादिष्टेन वर्त्मना। ब्रह्मसूत्रपदान्तस्थवेदान्तार्थः प्रकाश्यते।।
 अत्रेयमेव हि वेदविदां प्रक्रिया ---  अचिद्वस्तुनः स्वरूपतः स्वभावताश्चत्यन्तविलक्षणः तदात्मभूतः चेतनः प्रत्यगात्मा। तस्माद् बद्धात् मुक्तात् नित्याच्च निखिसहेयप्रत्यनीकतया, कल्याणगुणैकतीनतया च, सर्वावस्थचिदचिद्व्यापकतया, धारकतया, नियन्तृतया, शेषितया चात्यन्तविलक्षणः परमात्मा। यथोक्तं भगवता __ 
 " द्वाविमौ पुरुषौ लोके क्षरश्चाक्षर एव च। क्षरः सर्वाणि भूतानि कीटस्थोऽक्षर उच्यते।।
   उत्तमः पुरुषस्त्वन्यः परमात्मेत्युदाहृतः। यो लोकत्रयमाविश्य बिभर्त्यव्यय ईश्वरः।।
   यस्मात् क्षरमतीतोऽहमक्षरादपि चोत्तमः। अतोऽस्मि लोके वेदे च प्रथितः पुरुषोत्तमः।।" इति।।
  श्रुतिश्च __  "प्रधानक्षेत्रज्ञपतिर्गुणेशः", "पतिं विश्वस्यात्मेश्वरम्","अन्तर्बहिश्च तत्सर्वं व्याप्य नारायणः स्थितः" इत्यादिका। कूटस्थः मुक्तस्वरूपम्;
"ये त्वक्षरमनिर्देश्यमव्यक्तं पर्युपासते  सर्वत्रगमचिन्त्यं च कूटस्थमचलं ध्रुवम्"  इत्यादिव्यपदेशात्।
  सूत्रकारश्चैवमेव वदति __" नेतरोऽनुपपत्तेः"," भेदव्यपदेशात्"," अनुपपत्तेस्तु न शरीरः"," कर्मकर्तृव्यपदेशाच्च", "शूब्दविशेषात्"," संयोगप्राप्तिरिति चेन्न वैशेष्यात्",' न च स्मार्तमतद्धर्माभिलापाच्छारीरश्च"," उभये अुपि हि भेदेनैनमधीयते", "विशेषणभेदव्यपदेशाभ्यां च नेतरौ"," मुक्तोपसृप्यव्यपदेशाच्च"," स्थित्यदनाभ्यां च", "इतरपरामर्शात् स इति चेन्नासंभावात्", "उत्तराच्चेत् आविर्भूतस्वरूपस्तु", "सुषुप्त्युत्क्रान्त्योर्भेदेन", " पत्यादिशब्देभ्यः ", " अधिकं तु भेदनिर्देशात्", "अधिकोपदेशात्तु बादरायणस्यैव तद्दर्शनात्", "जगद्व्यापारवर्जं प्रकरणादसंनिहितत्वाच्च", "भोगमात्रसाम्यलिङ्गाच्च"इत्यादिभिः।
  न चाविद्याकृतमुपाधिकृतं वा भेदमाश्रित्यैते निर्देशाः;
  "इदं ज्ञानमुपाश्रित्य मम साधर्म्यमागताः। सर्गे अुपि नोपजायन्ते प्रलये न व्यथन्ति च।।", "तदा विद्वान् पुण्यपापे विधूय निरञ्चनः परमं साम्यमुपैति", "मुक्तोपसृप्यव्यपदाशाच्च", "उत्तराच्चेदाविर्भूतस्वरूपस्तु", "सम्पद्याविर्भावः स्वेनशब्दात्", "जगद्व्यापारवर्जं प्रकरणादसंनिहितत्वाच्च", "भोगमात्रसाम्यलिङ्गाच्च", इति सर्वाविद्योपाधिविनिर्मुक्तमधिकृत्यैव भेदोपपादनात्।
 श्रुतिस्मृतिसूत्रेषु सर्वत्र भेदे निर्दिष्टे चिदचदीश्वरस्वरूपभेदः स्वभाविको विवक्षित इति निश्चियते।
 "सर्वं खल्विदं ब्रह्म तज्जलानिति शान्त उपासीत", " वाचाऽऽरम्भणं विकारो नामधेयं मृत्तिकेत्येव सत्यम्", "सदेव सौम्येदमग्र आसीदेकमेवाद्वितीयम्। तदैक्षत बहु स्यां प्रजायेयेति। तत् तेजोऽसृजत", "सन्मूलाः सोम्येमाः सर्वीः प्रजाः सदायतनाः सत्प्रतिष्ठाः ऐतदात्म्यमिदं सर्वं तत् सत्यं। स आत्मा तत्त्वमसि श्वेतकेतो", "क्षेत्रज्ञं चापि मां विद्धि","तदनन्यत्व- 
मारम्भणशब्दादिभ्यः" इति परस्य ब्रह्मणः कारणत्वम्, कृत्स्नस्य चिदचिदात्मकप्रप़ञ्चस्य कार्यत्वम्, कारणात् कार्यस्यानन्यत्वं चोच्यमानम् एवमेवोपपद्यते __    सर्वावस्थस्य चिदचिद्वस्तुनःपरमात्मशरीरत्वम्, परमात्मनश्चा- ऽऽत्मत्वम्,"यः पृथिव्यां... यस्य.... पृथिवीशरीरम्, य आत्मनि तिष्टन् यस्यात्मा शरीरम्.... य आत्मानमन्तरो यमयति", "यस्याव्यक्तं शरीरम्, यस्याक्षरं शरीरम् यस्य मृत्युः शरीरम्, एष सर्वंभूतान्तरात्मा अपहतपाप्मा दिव्यो देव एको नारायणः", "अन्तः प्रविष्टश्शास्ता जनानां सर्वात्मा" इत्यादि श्रुत्यैवोपदिष्टमिति सूक्ष्मचिदचिद्वस्तुशरीरः परमात्मा कारणम्, स एव परमात्मा स्थूलचिदचिद्वस्तुशरीरः कार्यमिति,  कारणावस्थायां कार्यावस्थायां च चिदचिद्वस्तुशरीरकतया तत्प्रकारः परमात्मैव सर्वशब्दवाच्य इति परमात्मशब्देन 
सर्वशब्दसामानाधिकरण्यं मुख्यमेवोपपन्नतरम्। "अनेन जीवनात्मनाऽनुप्रविश्य नामरूपे व्याकरवाणि", "तत् सृष्ट्वा तदेवानुप्राविशत् 
तदनुप्रविश्य सच्च त्यच्चाभवत्" इत्यादिश्रुतिरेवममर्थमुपपादयति। सर्वमात्मतयाऽनुप्रविश्य तत्तच्छरीरत्वेन सर्वप्रकारतया स एव सर्वशब्दवाच्यो भवतीत्यर्थः। " बहु स्याम्" इति बहुभवनसङ्कल्पोऽपि नामरूपविभागानर्ह- सूक्ष्मचिदचिद्वस्तुशरीरकतयैकधाऽवस्थितस्य विभक्तनामरूपचिदचिचछरीरकतया बहुप्रकारताविषयः।। इति वेदवित्प्रक्रिया।।
येन पुनः निर्विशेषकूटस्थस्वप्रकाशनित्यचैतन्यमात्रं ब्रह्म ज्ञातव्यतयोक्तमिति वदन __ तेषाम्, "जन्माद्यस्य यतः", "शस्त्रयोनित्वात्", "तत्तु समन्वयात्", "ईक्षतेर्नाशब्दम्"इतेः __ "जगद्व्यापारवर्जं प्रकरणादसंनिहितत्वाच्च", " भोगमात्र- साम्यलिङ्गाच्च", " अनावृत्तिश्शब्दादनावृत्तिश्शब्दात्"इत्यन्तस्य सूत्रगणस्य ब्रह्मणो जगत्कारणत्वबहुभवनसङ्कल्प- 
रूपेक्षणाद्यनन्तविशेषप्रतिपादनपरत्वात् सर्वं सूत्रजातम्। सूत्रकारोदाहृताः, "यतो वा इमानि भूतानि जायन्ते", " तदैक्षत   बहु स्यां प्रजायेयेति" इत्याद्याः सर्वंश्रुतयश्च न संगच्छन्ते।
  अथोच्येत __ "येनाश्रुतम् श्रुतम्" इत्येकविज्ञानेन  सर्वविज्ञानं प्रतिज्ञाय, "यथा सोम्यैकेन मृत्पिण़्डेन"इत्येकमृत्पिण्डारब्ध-
घटशरावादीनां तन्मृत्पिण्डादनन्यद्रव्यतयः तज्ज्ञानेन तेषां ज्ञातातेव, ब्रह्मज्ञानेन तदारब्धस्यकृत्स्नस्य चिदचिदात्म- कस्य जगतस्तस्मादनतिरिक्तवस्तुतया ज्ञातता सम्भवतीत्युपपाद्य, "सदेव सौम्येदमग्र आसीदेकमेवाद्वितीयम्" इतीदंशब्दवाच्यस्य चिदचिदात्मकप्रपञ्चस्य सृष्टेः प्राक् निखिलभेदप्रहाणेन सच्छब्दवाच्येनैकतापत्तिं घटशरावाद्युत्पत्तेः प्राक् उत्पादकमृत्पिण्डैकतापत्तिवत् अभिधाय, 'तदैक्षत बहु स्याम्" इति  तदेव सच्छब्दवाच्यं परं ब्रह्म चिदचिदात्मकप्रप़ञ्चरूपेणाऽऽत्मनो बहुभवनम् एकमृत्पिण्डस्य घटशरावादिरूपेण बहुभवनवत् सङ्कल्प्य
आत्मानमेव तेजः प्रभृतिजगदाकारेणासृजतेति चाभिधाय, "ऐतदात्म्यमिदं सर्वं तत् सत्यं स आत्मा तत् त्वमसि" इत्यभिधानात् ब्रह्मैकमेवाविद्याकृतेन पारमार्थिकेन वा उपाधिना संबद्धं देवादिरूपेण बहुभूतमिति वेदविद्भिरभ्युप- गन्तवम् __ इति।।
  तदयुक्तम्, "ज्ञाज्ञौ द्वावजावीशनीशौ", "नित्यो नित्यानांचेतनश्चेतनानामेको बहूनां यो विदधाति कामान्" इत्यादिश्रुतिभिः जीवानामजत्वनित्यत्वबहुत्ववचनात्।  यदि घटशरावादेरूत्पत्तेः प्रागेकीभूतस्य मृद् द्रव्यस्योत्तरकालभावि- बहुत्ववत् सृष्टेः प्रागेकीभूतस्यैव ब्रह्मणः सृष्ट्युत्तरकालीनं नानाविधजीवरूपेण बहुत्वमुच्यते __ तदा जीवानामजत्वनित्यत्व- बहुत्वादि विरुध्येत।
  सूत्रलिरोधश्च _ " इतरव्यपदेशात् हिताकरणादिदोषप्रसक्तिः" इति ब्रह्मैव देवमनुष्यादिजीवरूपेण बहुभूतं चेदात्मनो हिताकरणादिदोषप्रसक्तिरित्युक्त्वा,"अधिकं तु भेदनिर्देशात्" इति जीवाद् ब्रह्मणोऽर्थान्तरत्वमुक्तम्। तथा च "वैषम्यनैर्घण्य न सापेक्षत्वात्"इति देवादिविषमसृष्टिप्रयुक्तपक्षपातनैर्घृण्ये, "जीवानां पूर्वंकर्मापेक्षत्वातद्विषमसृष्टेः" इति परिहृते। तथा "न कर्मा- विभागीदिति तेन्ननादित्वादुपपद्यते चाप्युपलभ्यते च" इति, "सदेवसोम्येदमग्र आसीदेकमेवाद्वितीयम्" इति सृष्टेः प्राक् अविभागवचनात् सृष्टेः  प्राक् जीवानामभावात् तत् कर्म न संभवतीति परिचोद्य, जीवानां तत्कर्मप्रवाहाणां चानादित्वादिति
परिहृतम्।
     "नात्मा श्रुतेर्नित्यत्वाच्च ताभ्यः' इत्यात्मन उत्पत्त्यभावश्चोक्तो नित्यत्वं च। स्वाभ्युपगमविरोधश्च; आमोक्षाज्जीव- भेदस्यानादित्वं सर्वैरेव हि वेदान्तिभिरभ्युपगम्यते।  
    अतः श्रुतिविरोधात् सूत्रविरोधात् स्वाभ्युपगमिरोधाच्च सृष्टेः प्रागेकत्वावधारणं नामरूपविभागाभावाभिप्रायम्, नामरूपविभागानर्हंसूक्ष्मचिदचिद्वस्तुमेदसहं चेति सर्वैरभ्युपगम्यते।
      इयांस्तु विशेषः __  अविद्यापरिरल्पेने अुपि उपाधिपरिकल्पने अुपि ब्रह्मव्यतिरिक्तस्याविद्यासम्बन्धिनश्चोपधिसंबन्धिनश्च चेतनस्याभावात्  अविद्योपाधिसम्बन्धौ तत्कृताश्च  दोषा 
ब्रह्मण एव भवेयुरिति।।
  सन्मात्रब्रह्मवादे अपि प्राक्सृष्टेः सन्मात्रं ब्रह्मैकमेव सृष्ट्युत्तरकालं भोक्तृभोग्यनियन्तृरूपेण त्रिधा भूतं चेत् 
घटशरावमणिकवत्, जीवेश्वरयोरूत्पत्तिमत्त्वमनित्यत्वश्च स्यात्। अथैकत्वापत्तिवेलायामपि  भोक्तृभोग्यनियन्तृशक्तित्रयमवस्थितमिति चेत्, किमिदं शक्तित्रयशब्दवाच्यमिति विवेचनीयम्। यदि सन्मात्रस्यैव भोक्तृभोग्यनियन्तृरूपेण परिणामसामर्थ्यं शक्तित्रयशब्दवाच्यम् __ एवं तर्हि मृत्पिण्डस्य घटशरावादिपरिणामसमर्थ्यस्य तदुत्पादकत्वमिव ब्रह्मण ईश्वरादीनामुत्पादकत्वमिति तेषामनित्यत्वमेव। अथेश्वरादीनां सूक्ष्नरूपेणावस्थिरेव शक्तिरित्युच्यते, तर्हि तदतिरिक्तस्य सन्मात्रस्य ब्रह्मण प्रमाणाभावात् बहुत्वादेकत्वावधार- णाभावात् तदभ्युपगमे च तदुत्पाद्यतयेश्वरादीनामनित्यत्वप्रसङ्गाच्च त्रयाणां नामरूपविभागर्हसूक्षेमदशापत्तिरेव प्राक्सृष्टेरेकत्वा- वधारणावसेयेति वक्तव्यम्। न तदा तेषां ब्राह्मात्मकत्वावधारणं विरुध्यते । अतः सर्वावस्थावस्थितस्य चिदचिद्वस्तुनः ब्रह्मशरीरत्वश्रुतेः सर्वदा सर्वशब्दैर्ब्रह्मैव तत्तच्छरीरकतया तत्तद्विशिष्टमेवाभिधीयते इति स्थूलचिदचिद्वस्तुविशिष्टं ब्रह्मैव कार्यभूतं  जगत्, नामरूपविभागानर्हसूक्ष्मचिदचिद्वस्तुविशिष्टं ब्रह्मकारणमिति  तदेव मृत्पिण्डस्थानीयम्, 'सदेव सोम्यदमग्र आसीदेकमेवाद्वितीयम्' इत्युच्यते, तदेव विभक्तनामरूपचिदचिद्वस्तुविशिष्टं ब्रह्म कार्यमिति सर्वं समञ्चसम्। 
              श्रुतिन्यायविरोधस्तु तेषां भाष्ये प्रपञ्चित इति नेह प्रतन्यते।
              भाष्योदितोऽधिकरणार्थः ससूत्रविवरणः सुखग्रहणाय संक्षेपेणोपन्यस्यते।
                                    शारीरकाध्यायपादार्थसंग्रहः
   तत्र प्रथमे पादे प्रधानपुरुषावेव जगत्कारणतया वेदान्ताः प्रतिपादयन्तीत्याशङ्क्य सर्वज्ञं सत्यसङ्कल्प निरवद्यं समस्तकल्याणगुणाकरं ब्रह्मैव जगत्कारणतया प्रतिपादयन्तीत्युक्तं। द्वितीयतृतीयचतुर्थपादेषु कानिचित् वेदान्तवाक्यानि प्रधानादिप्रतिपादनपराणीति तन्मुखेन सर्वाक्षेपमाशङ्य तान्यपि ब्रह्मपराणीत्युक्तम्।तत्रास्पष्टजीवा-
दिलिङ्गाकानि वाक्यानि द्वितीये निरूपितानि; स्पष्टलिङ्गकानि तृतीये; चतुर्थे तु प्रधानादिप्रतिपादनतच्छायानुसारिणीति  विशेषः। अतः प्रथमे अुध्याये सर्वं वेदान्तवाक्यजातं सार्वज्ञ्यसत्यसङ्कल्पत्वादियुक्तं ब्रह्मैव जगत्कारणतया प्रतिपादयतीति स्थापितम्।
   द्वितीयेऽधयाये तस्यार्थस्य दुर्धर्षणत्वप्रतिपादनेन द्रढिमोच्यते। तत्र प्रथमे पादे सांख्यादिस्मृतिविरोधात् न्यायविरोंवाच्च प्रसक्तो दोषः परिहितः। द्वितीये तु साख्यादिवेदबाह्यपक्षप्रतिक्षेपमुखेन तस्यैवादरणीयतास्थिरीकृता। तृतीयचतुर्थयोर्वेदान्तवाक्यानामम्योन्यविप्रतिषेधादिदोषगन्धाभावख्यापनाय वियदादीनां ब्रह्मकार्यताप्रकारो विशोध्यते।  तत्र तृतीये पादे चिदचित्प्रपञ्चस्य ब्रह्मकार्यत्वे सत्यपि अचिदंशस्य स्वरूपान्यथाभावेन कार्यत्वम्; चिदंशस्य स्वभावान्यथाभावेन ज्ञानसङकोचविकासरूपेण कार्यतोदिता। चतुर्थे तु जीवोपकरणानामिन्द्रियादीना-   मुत्पत्तिप्रकारः इति प्रथमेनाध्यायद्वयेन मुमुक्षुभिरूपास्य निरस्तनिखिलदोषगन्धम् अनवधिकातिशयासंख्येयकल्याण- गुमगणं निखिलजगदेककारणं ब्रह्मेति प्रतिपादितम्। 
  उत्तरेण द्वयेन ब्रह्मोपासनप्रकारः तत्फलभूतमोक्षस्वरूपञ्च चिन्त्यते।
 तत्र तृतीयस्य  प्रथमे पादे ब्रह्मोपासिसिषोत्पत्तये जीवस्य संसरतो दोषः कीर्तिताः। द्वितीये च उपासिसिषोत्पत्तय
एव ब्रह्मणो निरस्तनिखिलदोषताकल्याणगुणाकरतारूपोभयलिङ्गता प्रतिपाद्यते। तृतीये तु ब्रह्मोपासनैकत्वनानात्वविचार- पूर्वकमुपासनेषूपसंहार्यनुपसंहार्यगुणविशेषाः प्रप़ञ्चिताः। चतुर्थे तूपासनस्य वर्णाश्रमधर्मेतिकर्तव्यताकत्वमुक्तम्।
    चतुर्थेऽध्याये ब्रह्मोपासनफलचिन्ता क्रियते। तत्र प्रथमे पादे ब्रह्मोपासनफलं वक्तुमुपासनस्वरूपपूर्वकोपासनानुष्टानप्रकारो विद्यामाहात्म्यञ्चोच्यते। द्वितीये तु ब्रह्मोपासीनानां ब्रह्मप्राप्तिगत्युपक्रमप्रकारः चिन्तितः। तृतीये तु अर्चिरादिगतिस्वरूपम्, अर्चिरादिनैव ब्रह्मप्राप्तिरिति च प्रतिपाद्यते। चतुर्थे तु मुक्तस्य ब्रह्मानुभवप्रकारश्चिन्त्यते।
  अतो मुमुक्षुभिर्ज्ञातव्यं निरस्तनिखिलदोषगन्धमनवधिकातिशयासंख्येयकल्याणगुणाकरं निखिलजगदेककारणं परं ब्रह्म,  तत््ज्ञानञ्च मोक्षसाधनमसकृदावृत्तस्मृतिसंतानरूपमुपासनात्मकम्, उपासनफलञ्चार्चिरादिना ब्रह्म संपद्य स्वस्वरूपभूतज्ञानादि- गुणाविर्भावपूर्वक अनन्तमहाविभूत्यनवधिकातिशयानन्दब्रह्मानुभवोऽपुनरावृत्तिरूप इति शारीरकषास्त्रेणोक्तं भवति।। 
(इतः परमधिकरणार्थः)  
*1.1.1
      ब्रह्ममीमांसा विषय। सा किम् आरम्भणीया, उत अनारभ्णीया इति संशयः। तद् अर्थं परीक्ष्यते __ वेदान्ताः किं ब्रह्मणि प्रमाणम्, उत न इति। तद् अर्थं परीक्ष्यते, परिनिष्पन्ने अर्थे शब्दस्य बोधनसामर्थ्य अवधारणं संभवति,। न इति न संभवति इति पूर्व पक्षः। संभवति इति सिद्धान्तः। यदा न संभवति, तदा परिनिष्पन्ने अर्थे शब्दस्य बोधनसामर्थ्य अभावात् सिद्धरूपे ब्रह्मणि न वेदान्ताः प्रमाणम् इति तद् विचाराकारा ब्रह्ममीमांसा न आरम्भणीया। यदा संभवति तदा सिद्धे अपि अर्थे शब्दस्य बोधनसामर्थ्य संभवात् वेदान्ताः ब्रह्मणि प्रमाणम् इति सा च आरम्भणीया स्यात्।                     
अत्र पूर्वपक्षवादी मन्यते __ वृद्धव्यवहाराद् अन्यत्र व्युत्पति असम्भवात् व्यवहारस्य च कार्यबुद्धिपूर्वकत्वेन कार्य एव अर्थे शब्दशक्ति अवधारणात् परिनिष्पन्ने अर्थे ब्रह्मणि  न वेदान्ताः प्रमाणम् इति तद् विचाररूप ब्रह्ममीमांसा न आरम्भणीयेति।
सिद्धान्तस्तु __ बालानां मातापितृप्रभृतिभिः अम्बातातमातुलशशिपशुपक्षिमृगादिषु अङ्गुल्या निर्दिश्य तत्तदभिधायिनः शब्दान् प्रयुञ्चानैः क्रमेण बहुशः शिक्षितानां तत्तच्छब्दश्रवणसमनन्त स्वात्मनामेव तदर्थबुद्ध्युत्पत्तिदर्शनात्, शब्दार्थयोः संबन्धान्तरादर्शनात्, संकेतयितृपुरुषाज्ञानाच्च बोध्यबोधकभाव एव शब्दार्थयोः सम्बन्ध इति निश्चिन्वानानां परिनिष्पन्नेऽर्थे शब्दस्य बोधकत्वावधारणं सम्भवतीति ब्रह्मणि वेदान्तवाक्यानां प्रामाण्यात् तदर्थविचाराकारा ब्रह्ममीमांसा आरम्भणीयेति।।
सूत्रार्थस्तु _  अथ इति आनम्तर्थे। अतः इति च वृत्तस्य हेतुभावे। ब्रह्मणो जिज्ञासा  ब्रह्मजिज्ञासा; ज्ञातुमिच्छा जिज्ञासा। इच्छायाः इष्यमाणप्रधानत्वादिष्यमाणं ज्ञानमिहाभिप्रेतम्।पूर्ववृत्तादल्पास्थिरफलकेवलकर्माधिगमादनन्तरं
तत एव हेतोरनन्तास्थिरफलब्रह्माधिगमः कर्तव्य इति।।1।।
*1.1.2
  तैतरीयके, "यतो वा इमानि भूतानि जायन्ते। येन जातानि जीवन्ति। यत् प्रयन्त्यभिसंविशन्ति तद् विजिज्ञासस्व तद् ब्रह्म" इति एतद्वाक्यं विषयः। किमेतत् जिज्ञास्यतया प्रतिज्ञातं ब्रह्म जगज्जन्मादिकारणतया लक्षणतः प्रतिपादयितुं शक्नोति, न वेति संशयः।
  न शक्नोतीति पूर्व पक्षः।कुतः? जगज्जन्मादीनामुपलक्षणतया विशेषतया वा ब्रह्मलक्षणत्वासंभवात्। उपलक्षणत्वे ह्युपलक्ष्यस्याऽऽकारान्तरयोगोऽपेक्षितः?न चेह तदस्ति। अतः उपलक्षणत्वं न संभवति। विशेषणत्वेऽप्यनेकविशेषण विशिष्टतया अपूर्वस्यैकस्य प्रतिपादकत्वं न संभवति। विशेषणानां व्यावर्तकत्वेन विशेषणबाहुल्ये ब्रह्मबहुत्वप्रसक्तेः।
   सिद्धान्तस्तु _ एकस्मिन् अविरूद्धानां विशेषणानाम् अनेकत्वेऽपि श्यामत्वयुवत्वादिविशिष्टदेवदत्तवत् जगज्जन्मादिविशिष्टं ब्रह्मैकमेव विशेष्यं भवति। उपलक्षणत्वे जन्मादिभिरुपलक्ष्यस्य ब्रह्मशब्दावगतबृहत्त्वाद्याकाराश्च सन्तीति जगज्जन्मादिकारणं ब्रह्मेति लक्षणतः प्रतिपादयितुं शक्नोति इति। सूत्रार्थः _ अस्य विविधविचित्राभोक्तृभोग्यपूर्णस्य जगतो यतो जन्मादि तद् ब्रह्मेति प्रतिपादयितुं शक्नोत्येतद्वाक्यमिति।।2।।
*1.1.3
यतो वा इमानि इत्यादि वाक्यमेव विषयः। तत् किं जगत्कारणे ब्रह्मणि प्रमाणम् ?  उत नेति संशयः।  
 नैतत् प्रमाणमिति पूर्व पक्षः। अनुमानसिद्धब्रह्मविषयत्वात् । प्रमाणान्तरविषये हि शास्त्रं प्रमाणम्। जगतः सावयवत्वेन कार्यत्वात्। कार्यस्य स्वोपादानोपकरणसंप्रदानप्रयोजनाद्यभिज्ञकर्तृकत्वात्, जगन्निर्माणकार्यचतुरः 
कर्मपरवशपरिमितशक्त्यादिक्षेत्रज्ञविलक्षणः सर्वज्ञः सर्वशक्तः सर्वेश्वरोऽनुमानसिद्ध इति तस्मिन् 'यतो वा इमानि भूतानि' इत्यादिवाक्यं प्रमाणमिति।।
सिद्धान्तस्तु __ जगतः कार्यत्वेऽपि एकदैवैकेनैव कृत्स्नं जगत् निर्मितमित्यत्र प्रमाणाभावात्; क्षेत्रज्ञानामेव  विलक्षणपुण्यानां ज्ञामशक्तिवैचित्रयसंभावनया कदाचित् कस्यचिज्जगदेकदेशनिर्माणसामर्थ्यसंभवात्, तदतिरिक्त - पुरुषानुमानंन संभवतीति शास्त्रैकेप्रमाणकत्वात् ब्रह्ममः तत्प्रतिपादकत्वेन तस्मिन्, "यतो वा इमानि भूतानि" 
इत्यादिवाक्यं प्रमाणमिति। शस्त्रं योनिः यस्य कारणं प्रमाणम्, तद् ब्रह्म शास्त्रयोनिः;प्रमाणान्तराविषयत्वेन शास्त्रैकप्रमाणकत्वातद् ब्रह्मणः तस्मिन्, "यतो वा इमानि" इत्यादि वाक्यं प्रमाणमिति सूत्रार्थः।।3।।
*1.1.4
ब्रह्मणः शास्त्रप्रामाणकत्वं संभवति, निति विचार्यते।
न संभवतीति पूर्व पक्षः। कुतः? प्रवृत्तिनिवृत्त्यन्वयविरहिणो ब्रह्मणः स्वरूपेणापुरूषार्थत्वात् पुरूषार्थबोधकत्वेन च शास्त्रस्य प्रामाण्यात् मोक्षसाधनब्रह्मध्यानविधिपरत्वेऽपि असत्यपि ब्रह्मणि तद् ध्यानविधानसंभवात् न ब्रह्मसद्भावे तात्पर्यमिति ब्रह्मणः शास्त्रप्रमाणकत्वं न संभवति __ इति।
सिद्धान्तस्तु __ अतिशयितगुणपितृपुत्रादिजीवनज्ञानवत् अनवतिकातिशयानन्दस्वरूपब्रह्मज्ञानस्य निरतिशयपुरूषार्थत्वात् तस्य शास्रप्रमाणकत्वं संभवति, "आनन्दो ब्रह्म",'यदेष आकाश आनन्दो न स्यात्', "यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्" इत्यादिभिरनवधिकातिशयानन्दस्वरूपं  ब्रह्मेति हि प्रतिपाद्यते। अतो ब्रह्म स्वेन परेण वाऽप्यनुभूयमानं निरतिशयानन्दस्वरूपमेवेति। तत्प्रतिपादनपरस्यैव साक्षात् पुरुषार्थान्वयः। प्रवृत्तिनिवृत्तिपरस्य तु तत्साध्यफलसम्बन्धात् पुरुषार्थान्वयः __ इति।।
        सूत्रार्थः __  तुशब्दः प्रसक्ताशङ्कानिवृत्त्यर्थः।  तत् पूर्वसूत्रोदितं ब्रह्मणः शास्त्रयोनित्वं सिद्ध्यति।  समन्वयात् __ सम्यक् पुरुषार्थतया अन्वयः समन्वयः। वेदितुर्निरतिशयानन्दस्वरूपत्वेन परमपुरूषार्थरूपे परे ब्रह्मणि वेदकतया शास्त्रस्यान्वयाद् ब्रह्मणः शास्त्रप्रमाणकत्वे सिद्ध्यत्येवेति।।4।।   
*1.1.5
	1.'येनाश्रुतं श्रुतं भवति' इत्यादिजगत्कारणवादिवेदान्तवेद्यं विषयः। तत् किं साङ्ख्योक्तं प्रधानम्, उत अनवतिकातिशयानन्दं ब्रह्मेति संशयः।
प्रधानमिति पूर्व पक्षः। कुतः? प्रतिज्ञादृष्टान्तान्वयेनानुमानाकारवाक्यवेद्यत्वात्। 'येनाश्रुतं श्रुतं भवति' इत्यादिना एकविज्ञानेन सर्वविज्ञानं प्रतिज्ञाय, 'यथा सोम्यैकेन मृत्पिण्डेन' इति दृष्टान्तेन ह्युपपाद्यते। एवमानुमानिकमेवैतद्वाक्यवेद्यमिति निश्चीयते। 'सदेव सोम्येदम्'  इति सच्छब्दः प्रधानविषयः। 'तदैक्षत बहु स्याम्' इति च गौणमीक्षणं भवितुमर्हति; "तत् तेज ऐक्षत" इत्यादिगौणक्षणसाहचर्याच्च। 
सिद्धान्तस्तु _' तदैक्षत बहु स्याम्' इति बहुभवनसङ्कल्परूपेक्षणान्वयात्, 'सदेव सोम्य'इति कारणवाचिसच्छब्दविषयो
नाचेतनं प्रधानम्; अपि तु सार्वज्ञ्यसत्यसङ्कल्पादियुक्तं परं ब्रह्मैवेति निश्चूयते। न चानुमानाकारमेतद्वाक्यम्, हेत्वनुपादानात्। अन्यज्ञानेन अन्यज्ञानसंभवपरिजिहीर्षया तु दृष्टान्तोपादानम्। न च मुख्येक्षणसंभवे गौणपरिग्रहसम्भवः। तेजः प्रभृतिशरीरकस्यान्तर्यामिणो वाचकत्वादिति परमेव ब्रह्म जगत्कारणवादिवेदान्तवेद्यम्  __ इति।।
सूत्रार्थश्च __  ईक्षतेरिति ईक्षतिधात्वर्थः ईक्षणम्। शब्दः प्रमाणं यस्य न भवति तत् अशब्दः, परोक्तमानुमानिकं प्रधानम्।।
'सदेव सोम्येदम्'  इति जगत्कारणतया प्रतिपादितान्वयिनः ईक्षणव्यापारान्नाचेतनमशब्दं तत्, अपि तु सर्वज्ञं सत्यसङ्कल्पं ब्रह्मैव जगत्कारणमिति निश्चीयते __  इति।।5।।
*1.1.6 
'तत्तेज ऐक्षत' इत्यचेतनगतगौणेक्षणसाहचर्यात्,"तदैक्षत" इत्यत्र ईक्षतिर्गौण इति चेन्न आत्मशब्दात्। सच्छब्दाभिहित ईक्षतरि, 
"ऐतदात्म्यमिदं सर्वं तत् सत्यं स आत्मा" इति श्रूयमाणाच्चेतनवाचिनः आत्मशब्दादयमीक्षतिर्मुख्य एवेति प्रतीयते। "ऐक्षदात्म्यदं सर्वं" इति तेजप्रभृतीनामपि तदात्मकत्वावगमात् तेज प्रभृतीक्षणमपि मुख्यमेवेत्यभिप्रायः।।6।।
इतश्च सच्छब्दाभिहितं न प्रधानम्। अपि तु परमेव ब्रह्म __
*1.1.7
."तत्त्वमसि" इति सदात्मकतया प्रत्यगात्मानुसन्धाननिष्टस्य, "तस्य तावदेव चिरं यावन्न विमोक्ष्ये अथ सम्पत्स्ये" इति मोक्षोपदेशात् तत्कारणं परमेव ब्रह्म।।
*1.1.8
यदि प्रधानमिह कारणतया विवक्षितम्, तदा तस्य मोक्षविरोधित्वात् हेयत्वमुच्येत। न  चोच्यते। अतश्च न प्रधानम्।।8।।
*1.1.9
  प्रधानवादे प्रतिज्ञा च विरुध्यते, " येनाश्रतं श्रुतम्"इति वक्ष्यमाणकारणविज्ञानेन चेतनाचेतनमिश्रकृत्स्नप्रपञ्चज्ञानं हि प्रतिज्ञातनम्। चेतनांशं इति प्रधानस्याकारणत्वात्, तज्ज्ञानेन चेतनांशे न ज्ञायत इति न प्रधानं कारणम्।।9।।
*1.1.10
'स्वमपीतो भवति.... सता सोम्य तदा संपन्नो भवति' इति जीवस्य सुषुप्तस्य स्वाप्ययश्रुतेः। स्वकारणे ह्यप्ययः स्वाप्ययः। जीवं प्रति प्रधानस्याकारणत्वात् स्वाप्ययश्रुतिर्विरूध्यते। अतश्च न प्रधानम्; अपि तु ब्रह्मैव।।10।।
*1.1.11
11.इतरोपनिषद्  गतिसामान्यादस्यां चोपनिषदि न प्रधानं कारण विवक्षितम्। इतरासु चोपनिषत्सु, "यः सर्वज्ञः सर्ववित्... तस्मादेतद्ब्रह्म नाम रूपमन्ऩञ्च जायते", 'पराऽस्य शक्तिर्विविधैव श्रूयते स्वाभविकी ज्ञानबलक्रिया च' 'स कातणं करणाधिपाधिपः', 'आत्मनि खल्वरे विज्ञाते सर्वमिदं विदितम्','तस्य ह वा एतस्य महतो भूतस्य विश्वसितमेतद्यदृग्वेदः', 'पुरुष एवेदं सर्वं यद्भूतं यच्च भव्यम्','तस्माद्विराडजायत', 'आत्मा वा इदमेक एवाग्र आसीत् ... स इमान् लोकनसृजत', 'एको ह वै नारायण आसीत् ... स एकाकी न रमते' इति सर्वज्ञः पुरूषोत्तम एव कारणतया प्रतिपादनमर्हतीति च न प्रधानम्।।
*1.1.12
12.श्रुतमेव ह्यस्यामुपनिषदि __ आत्मन एवेदं सर्वम् इति। अतश्च सदेव सोम्य इत्यादिजगत्कारणवादि वेदान्तवेद्यं न प्रधानम्; सर्वज्ञं सत्यसङ्कल्पं परमेव ब्रह्मेति स्थितम्।।
*1.1.13
13.तैत्तिरीयके __ "तस्माद्वा एतस्मादात्मन आकशस्संभूतः" इति प्रकृत्य, "तस्माद्वा एतस्माद्विज्ञानमयात्। अन्येऽन्तर आत्माऽऽनन्दमयः" इत्यत्र जगत्कारणतयाऽवगत आनन्दमयः किं प्रत्यगात्मा? उत परमात्मेति संशयः। प्रत्यगात्मेति पूर्व पक्षः। कुतः? तस्यैष एव शारीर आत्मा इति आनन्दमयस्य शारीरत्वश्रवणात्। शरीरो हि शरीर सम्बन्धी।स च प्रत्यगात्मैव। तस्य चेतनत्वेनेक्षापूर्विका च सृष्टिरुपपद्यत इति।
राद्धान्तस्तु __ "सैषाऽऽनन्दस्य मीमांसा भवति" इत्यारभ्य, "यतो वाचो निवर्तन्ते अप्राप्य मनसा सह। आनन्दं ब्रह्मणो विद्वान्" इति निरतिशयदशाशिरस्कोऽभ्यास्यमान आनन्दः प्रत्यगात्मनोऽर्थान्तरभूतस्य परस्यैव ब्रह्मण इति निश्चीयते। शारीरात्मत्वञ्च परमात्मना एव।"तस्माद्वा एतस्मादात्मन आकाशस्संभूतः" इत्याकाशादिजगत्कारणतयाऽवगत एवान्नमयस्य शारीर आत्मेति प्रतीयते, आत्मान्तरानिर्देशात्। श्रुत्यन्तरेषु पृथिव्यक्षरादीनां शरीरत्वं परमात्मन आत्मत्वञ्च श्रूयते __  "यस्य पृथिवी शरीरम्","एष सर्वभूतान्तरात्माऽपहतपाप्मा दिव्यो देव एको नारायणः" इति। अन्नमयस्यात्मैव प्राणमयादिषु, "तस्यैष एव शारीर आत्मा यः पूर्वस्य" इत्यनुकृष्यत इति प्रत्यगात्मनो विज्ञानमयस्य च स एव शरीर आत्मा। आनन्दमये तु,'तस्यैष एव शारीर आत्मा। यः पूर्वस्य'इति निर्देशः आनन्दमयस्यानन्यात्मत्वप्रदर्शनार्थः। अतो जगत्कारणतया निर्दिष्टं 
आनन्दमयः परमात्मैवेति।।
सूत्रार्थस्तु __ आनन्दमयशब्दनिर्दिष्टः आकाशादिजगत्कारणभूतः प्रत्यगात्मनोऽर्थान्तरभूत परमात्मा कुतः? तस्यानन्दस्य निरत्शयप्रतीतिबलात्। स एको मानुष आनन्दः। ते ये शतम् इत्याद्यभ्यासात्, तस्य च 
प्रत्यगात्मन्यसंभावितस्य तदतिरिक्ते परमात्मन्येव संभवात्।।
*1.1.14
14."आनन्दमयः"इति विकारार्थान्मयट्च्छब्दात् नायमविकृतः परमात्मा। अस्य च विकारार्थत्वमेव युक्तम्, "अन्नमयः" इति विकारोपक्रमादिति चेन्न-प्रत्यगात्मन्यपि,"न जायते म्रियते वा" इत्यादि विकारप्रतिषेधात् प्राचुर्यार्थ एवायं मयडिति निश्चयात्। अस्मिंश्चानन्दे, "यतो वाचो निवर्तन्ते" इति वक्ष्यमाणात् प्राचुर्यादयमानन्दप्रचुरः परमात्मैव। न ह्यनवधिकातिशयरूपः प्रभूतानन्दः प्रत्यगात्मनि संभवति।।
1.1.15
"एष ह्येवाऽऽनन्दयाति" इति जीवान् प्रति आनन्दयितृत्वव्यपदेशादयं परमात्मैव।।15।।
1.1.16
16"सत्यं ज्ञानमनन्तं ब्पह्म" इति मन्त्रवर्णोदितं ब्रह्मैव, "तस्माद्वा एतस्मादात्मनः" इत्यारभ्य, "आनन्दमयः" इति च गीयते। ततश्चाऽऽनन्दमयो ब्रह्म।।
प्रत्यगात्मनः परिशुद्धं स्वरूपं मन्त्रवर्णोदितमित्याशङ्क्याशङ्क्याह __
1.1.17
17.परस्माद् ब्रह्मणः इतरः प्रत्यगात्मा न मन्त्रवर्णोदितः, तस्य,"विपश्चिता  ब्रह्मणा" इति विपश्चित्त्वानुपपत्तेः। विविधं पश्यच्चित्त्वं हि विपश्चित्त्वम्। तच्च, "सोऽकामयत बहु स्यां प्रजायेय" इत्यादिवाक्योदितनिरुपाधिकबहुभवनसङ्कल्परूपं सर्वज्ञत्वम्। तत्तु प्रत्यगात्मनः परिशुद्धस्यापि न संभवति, "जगद् व्यापारवर्जं प्रकरणादसंनिहितत्वाच्च" इति वक्ष्यमाणत्वात्। अतः परं ब्रह्मैव मान्त्रवर्णिकम्।।
1.1.18
"भीषास्माद्वातः पवते" इत्यादिना अग्निवायुसूर्यादिजीववर्गस्यानन्दमयात् प्रशासितुः प्रशासितव्यत्वेन भेदो व्यपदिश्यते। अतश्चानन्दमयः परमात्मेति।। योजनान्तरम् __ 'तस्माद्वा अतस्माद्विज्ञानमयात्। अन्योऽन्तर आत्माऽऽनन्दमयः"  इति विज्ञानमयाज्जीवादानम्दमयस्य भेदो व्यपदिश्यति। विज्ञानमयो हि जीव एव; न बुद्धिमात्रम्, मयट्च्छ्रुतेः। अतश्चानन्दमयः परमात्मा।।18।।
*1.1.19
19."सोऽकामयत" इत्यारभ्य, "इदं सर्वमसृजत"इति कामादेव जगत्सर्गश्रवणात्  अस्यऽऽनन्दमयस्य जगत्सर्गे नानुमानगम्य- प्रकृत्यपेक्षा प्रतीयते। प्रत्यगात्मनों यस्य कस्यचिदपि सर्गे प्रकृत्यपेक्षास्ति। अतश्चायं प्रत्यगात्मनोऽयः परमात्मा।।
*1.1.20
20."रसो वै सः। रसं ह्येवायं लब्ध्वाऽऽनन्दी भवति" इति अस्मिन् __ आनन्दमये रसशब्दनिर्दिष्टे, अस्य अयंशब्दनिर्दिष्टस्य, जीवस्य,तल्लाभादानन्दयोगं शास्ति शास्त्रम्। प्रत्यगात्मनो यल्लाभादानन्दयोगः,स तस्मादन्यः परमात्मैवेत्यानन्दमयो ब्रह्म।।
*1.1.21
छान्दोग्ये __ " य एषोऽन्तरादित्ये हिरण्मय पुरुषो दृश्यते", "य एषोऽन्तरक्षिणि पुरुषो दृश्यते" अत्याक्ष्यादित्याधारतया श्रूयमाणः पुरुषः किं जीवविशेषः, उत परमपुरुष इति संशयः। जीवविशेष इति पूर्व पक्षः। कुतः? सशरीरत्वात्। शरीरसंयोगो हि कर्मवश्यस्य जीवस्य स्वकर्मफलभोगायेति। 
राद्धान्तस्तु __ 'स एष सर्वेभ्यः पाप्मभ्यः उदितः" इत्यादिना अपहतपाप्मत्वपूर्वककामेशत्वोपदेशात् तेषां च जीवेष्वसम्भवात् अयमक्ष्यादित्याधारः पुरुषोत्तम एव। स्वासाधारणविलक्षणरूपवत्त्वं च ज्ञानबलैश्वर्यादिकल्याणगुणवत् तस्य संभवति। श्रूयते च तद्रूपस्याप्राकृतत्वम्। "आदित्यवर्णं तमसस्तु पारे" 
इत्यादौ। सूत्रार्थस्तु __ आदित्याद्यन्तश्श्रूयमाणः पुरुषः परं ब्रह्म। तदसाधारणापहतपाप्मत्वादिधर्मोपदेशात्।।21।।
*1.1.22
22. "य आदित्ये तिष्टन्नादित्यादन्तरः","य आत्मनि तिष्टन्नात्मनोऽन्तरः" इत्यादिभिः जीवात् भेदव्यपदेशाच्चायं जीवादन्यः परमात्मैव।।
*1.1.23
छान्दोग्ये __ 'अस्य लोकस्य का गतिरिति। आराश इति होवाच सर्वाणि ह वा इमानि भूतान्याकाशादेव समुत्पद्यन्ते आकाशं प्रत्यस्तं यन्ति' इत्यत्र आकाशशब्दनिर्दिष्टं जगत्कारणं किं प्रसिद्धाकाशः  उत समस्तचिदचिद्वस्तुविलक्षणं ब्रह्मेति संशयः। प्रसिद्धाकाशः इति पूर्व पक्षः। कुतः? आकाशशब्दस्य लोके तत्रैव 
व्युत्पत्तेः, 'यतो वा इमानि' इत्यादि सामान्यलक्षणस्य, सदादिशब्दानामपि साधारणत्वेन,' आकाशदेव समुत्पद्यन्ते', इति विशेषे पर्यवसानात्। ईक्षणादयोऽपि आकाश एव जगत्कारणमिति निश्चिते सति गौण वर्णनीया इति। राद्धान्तस्तु __ "सर्वाणि ह वा इमानि भूतानि" इति प्रसिद्धवन्निर्देशात्, प्रसिद्धेश्चक्षापूर्वकत्वात् चिदचिद्वस्तुविलक्षणं सर्वज्ञं ब्रह्म आकाशशब्दनिर्दिष्टमिति।
सूत्रार्थस्तु __ आकाशशब्दनिर्दिष्टं परमेव ब्रह्म, प्रसिद्धवन्निर्दिश्यमानात् जगत्कारणत्वादिलिङ्गात्।।
*1.1.24
24.छान्दोग्ये __ "प्रस्तोतर्या देवता प्रस्तावमन्वायत्ता"इति प्रस्तुत्य, 'कतमा सा देवतेति। प्राण इति होवाच, सर्वाणि ह वा इमानि भूतानि प्राणमेवाभिसंविशन्ति; प्राणमभ्युज्जिहते, सैषा देवता प्रस्तावमन्वायत्ता' इत्यत्र विखिलजगत्कारणतया       प्राणशब्दनिर्दिष्टः किं प्रसिद्धः प्राणः, उतोक्तलक्षणं ब्रह्मेति संशयः। प्रसिद्धप्राण इति पूर्व पक्षः। कुतः? सर्वस्य जगतः प्राणायत्तस्थितिदर्शनात् स एव निखिलजगदेककारणतया निर्देशमर्हतीति।  राद्धान्तस्तु __ शिलाकाष्टादिष्वचेतनेषु चेतनस्वरूपेषु च प्राणायत्तस्थित्यभावत् , 'सर्वाणि ह वा इमानि भूतानि' इति प्रसिद्धवन्निर्देशादेव हेतोः प्राणशब्दनिर्दिश्टं  परमेव ब्रह्म। सूत्रमपि व्याख्यातम्।।
*1.1.25
छान्दोग्ये __ 'अथ यदतः परो दिवो ज्योतिर्दीप्यते विश्वतः पृष्टेषु  सर्वतः पृष्ठेष्वनूत्तमेषूत्तमेषु लोकेषु इदं वाव तद् यदिदमस्मिन्नन्तः पुरुषे ज्योतिः'   इत्यत्र जगत्कारणत्वव्याप्तिनिरतिशयदीप्तियुक्ततया ज्योतिश्शब्दनिर्दिष्टं किं प्रसिद्धादित्यादि ज्योतिः, उत परमेव ब्रह्मेति संशयः। प्रसिद्धज्योतिरिति पूर्व पक्षः। कुतः? 'इदं वाव तद्यदिदमस्मिन्नन्तः पुरुषे ज्योतिः' इति कौक्षेयज्योतिषा प्रसिद्धेनैक्यावगमात्, स्ववाक्ये तदतिरिक्तपरब्रह्मासाधारणलिङ्गादर्शनाच्च। राद्धान्तस्तु __ प्रसिद्धज्योतिषोऽन्यदेव परं ब्रह्मेह निरतिशयदीप्तियुक्तं ज्योतिश्शब्दनिर्दिष्टं। कुतः? 'पादोऽस्य सर्वा भूतानि। त्रिपादस्यामृतं दिवि'इति पूर्ववाक्ये संबन्धितया निर्दिष्टस्यैव चतुष्पदो ब्रह्मणः, 'अथ यदतः परो दिवो ज्योतिः' इत्यत्र प्रत्यभिज्ञानात्।तच्च परमेव ब्रह्मेति विज्ञातम्, सर्वेषां भूतानां तस्य पादत्वेव व्यपदेशात्। एवं परब्रह्मत्वे निश्चिते कौक्षेयज्योतिषः तदात्मकत्वानु- सम्धानं फलयोपदिश्यत इति ज्ञायते।
सूत्रार्थस्तु __ज्योतिश्शब्दनिर्दिष्टं परं ब्रह्म, अस्य ज्योतिषः  पूर्ववाक्ये सर्वभूतचरणत्वाभिधानात्। सर्वभूतचरणत्वञ्च परस्यैव ब्रह्मण उपपद्यते।।
*1.1.26
"गायत्री वा इदं सर्वम्" इति गायत्र्याथख्यच्छन्दसः प्रत्कृतत्वात्सर्वभूतपादत्वेन गायत्र्या एवाभिधानन्ना ब्रह्मेति चेत्,    
नैतत्। तथा चेतोऽर्पणनिगमात् गायत्री यथा भवति तथा ब्रह्मणि चेतोऽर्पणोपदेशात्। गायत्री सादृश्यं चतुष्पात्त्वं ब्रह्मण्यनुसंधेयमित्युपदिश्यते। गायत्र्याःसर्वात्मत्वानुपपत्तेरित्यर्थः। तथा हि दर्शनं तथा ह्यन्यत्रापि छन्दस एव सादृश्याच्छन्दः शब्देनाभिधानं दृश्यते " ते वा पञ्चान्ये प़ञ्चान्ये दश संपद्यन्ते " इत्यारभ्य " सैषा विराडन्नादी" इति।।
*1.1.27
भूतपृथिवीशरीरहृदयानि निर्दिश्य "सैषा चतुष्पदा" इति च भूतादीनां पादत्वव्यपदेशो ब्रह्मण्येवोपपद्यत इति च ब्रह्मैव गायत्रीशब्दनिर्दिष्टमिति गम्यते।।
*1.1.28
" पादोऽस्य सर्वा भूतानि त्रिपादस्यामृतं दिवि" इति पूर्ववाक्योदितं परं ब्रह्मैवास्तु; तथापि "अथ यदतः परो दिवो ज्योतिः" इति द्युसंबन्धमात्रेण नेह तत्प्रत्यभिज्ञायते; तत्र चात्र चोपदेशप्रकारभेदात्; तत्र हि "दिवि" इति द्यौः  सप्तम्यानिर्दिश्यते, इह च "दिविः परो ज्योतिः" इति प़ञ्चम्या, ततो न प्रतिसंधानीमपि चेन्न। उभयस्मिन्नपि व्यपदेश उपरिस्थितिरूपार्थैक्येन प्रतिसंधानाविरोधात्। यथा वृक्षाग्रे श्येनः, वृक्षाग्राचत्परतः श्येन इति।।
*1.1.29
कौषीतकिब्राह्मणे प्रतर्दनविद्यायाम् "त्वमेव वरं वृणीष्व यं त्वं मनुष्याय हिततमं मन्यसे" इति प्रतर्दृनेनोक्त इन्द्रः 
"प्रणोऽस्मि प्रज्ञात्मा तं मामायुरमृतमित्युपास्व" इत्याह। अत्र हिततमोपासनकर्मतया निर्दिष्ट इन्दः प्राणशब्दभिधेयः किं जीव उत परमात्मेति संशयः।। जीव इति पूर्व पक्षः इन्द्रशब्दस्य जीवविशेषे प्रसिद्धेः प्राणशब्दस्यापि तत्समानाधिकरणस्य स एवार्थ इति "तं मामायुरमृतमित्युपास्व" इति तस्यैवोपास्यत्वोपदेशात्।। राद्धान्तस्तु - इन्द्रप्राणशब्दनिर्दिष्टं जीवादर्थान्तरभूतं परं ब्रह्म "स एष प्राण एव प्रज्ञात्माऽऽनन्दोऽजरोऽमृत"इतीन्द्रप्राणशब्दनिर्दिष्टस्यैव जीवेष्वसंभावितानन्दत्वाजरत्वामृतत्वश्रवणात्।। सूत्रार्थस्तु -  उपास्यतयोपदिष्टमिन्द्रप्राणशब्दाभिधेयं परं ब्रह्म। तथेति प्रकारवचनः परब्रह्मप्रकारभूतेष्वानन्दादिष्वस्यानुगमात्।।
*1.1.30
नायमुपास्यः परमात्मा, "मामेव विजानीहि। तं मामायुरमृतमित्युपास्व" इति प्रज्ञातजीवस्येन्द्रस्य वक्तुः स्वात्मन उपास्यत्वोपदेशात्, उपक्रमे जीवभावनिश्चे सत्युपसंहारस्य तदनुगुणतया नेयत्वादिति चेन्न। अध्यात्मसंबन्धभूमा ह्यस्मिन् आत्मनि संबन्धोऽध्यात्मसंबन्धस्तस्यभूमा बहुत्वम्। जीवादर्थान्तरभूतात्माऽसाधारणधर्मसंबन्धबहुत्वमस्मिन्प्रकरण उपक्रमप्रभृत्युपसंहारादुपलभ्यते। उपक्रमे तावत् " यं त्वं मनुष्याय हिततमं मन्यसे" इत्यनेनोच्यमानमुपासनं परमात्मोपसनमेव। तस्यैव हिततमत्वात्। तथा " एषा एव साधुकर्म कारयति"इत्यादि साध्वसाधुकर्मणोः कारयितृत्वं परमात्मान एव धर्मः। "तद्यथा रथस्यारेषु नेमिरर्पिता नाभावरा अर्पिता एवमेवैता भूतमात्राः प्रज्ञामात्रास्वर्पिताः प्रज्ञामात्राः प्राणेऽर्पिताः" इति सर्वाधारत्वं च तस्यैव धर्मः। आनन्दादयश्च। " एष लोकाधिपतिरेषसर्वेशः" इति च। हीति हतौ अतः परब्रह्मैवायमित्यर्थः।।
*1.1.31
परमात्मैवोपास्यश्चेत्कथमिन्द्रो "मामुपास्व" इत्युपादिदेशेत्यत आह __ 
इन्द्रस्य जीवस्यैव सतः  स्वात्मत्वेनोपास्यभूतपरमात्मोपदेशोऽयं शास्त्रदृष्ट्या। "अन्तः प्रविष्टः शान्तः जनानां सर्वात्मा। तत्त्वमसि। य आत्मनि तिष्टन्नात्मनोऽन्तरो यमात्मा न वेदे यस्यात्मा शरीरं य आत्मानमन्तरो यमयति स त आत्माऽन्तर्य्याम्यमृतः। एष सर्वभूतान्तरात्माऽपहतपाप्मा दिव्यो देव एको नारायणः" इत्यादीनि हि शास्त्राणि परमात्मानं जीवात्मन आत्मतयोपदिदिशुः। अतो जीवात्मवाचिनः शब्दाः जीवात्मशरीरकं परमात्मानमेव वदन्तीति विदितशास्त्रार्थस्य "मामेव विजानीहि। मामुपास्व" इति स्वात्मवाचि शब्देनपरमात्मोपदेशोऽयं न विरुद्ध्यते। यथा वामदेवः शास्त्रदृष्ट्या स्वात्मशरीरकं परमात्मानं पश्यन्नहमिति परमात्मानमवोचन् " तद्धैतत्पश्यन्नृषिर्वामदेवः प्रतिपेदे अहं मनुरभवं सूर्य्यश्चाहं कक्षीवानृषिरस्मि विप्रः" इति।।
*1.1.32
" त्रिशिर्षाणां त्वाष्ट्रमहनमरुन्मुखान्यतीन्सालावृकेभ्यः प्रायछम्। यावदस्मिञ्छरीरे प्राणो वसति तावदायुः" इति जीवमुख्यप्राणलिङ्गान्नाध्यायत्मसंबन्धभूम्ना परमात्मत्वनिश्चय इति चेन्न। परमात्मन एव स्वाकारेण जीवशरीरकत्वेन प्राणशरीरकत्वेन चोपासात्रैविध्याद्धेतोसोतत्तच्छब्देनाभिधानमिति निश्चीयते। अन्यत्रापि ब्रह्मोपासने त्रैविध्यस्याश्रितत्वात् "सत्यं ज्ञानमनन्तं ब्रह्म। अनन्दो ब्रह्म" इतिस्वाकाररेणोपास्यत्वं" "सच्च 
त्यच्चाभवत्"इतियादिना भोक्तृशरीरकत्वेन भोग्यशरीरकत्वेन च। इह प्रतर्दनविद्यायामपि तस्य त्रैविध्यस्य लंभवात्। अत इन्द्रप्राणशब्दनिर्दिष्टः परमात्मा।।  
अथ प्रथमाध्यायस्य द्वितीयपादः
*1.2.1
छान्दोग्ये श्रूयते " सर्वं खल्विदं ब्रह्म तज्जलानिति शान्त उपासीत, अथ खलु क्रतुमयोऽयं पुरुषो यथा क्रतुरस्मिँल््लोके पुरुषो भवति तथेतः प्रेत्य भवति स क्रतुं कुर्वीत मनोमयः प्राणशरीसरः" इति। अत्र "सर्वं खल्विदं ब्रह्म" इति सर्वात्मत्वेन निर्दिष्टं ब्रह्म किं प्रत्यगात्मोत परमात्मेति संशयः।। प्रत्यगात्मेति पूर्वः पक्षः। सर्व तादात्म्योपदेशो हि तस्यैवोपपद्यते। परस्य तु ब्रह्मणः सकलहेयप्रत्यनीकल्याणैकतानस्य 
समस्तहेयाकरसर्वतादात्म्यं विरोधादेव न संभवति। प्रत्यगात्मनो हि कर्मनिमित्तब्रह्मादिस्तम्बपयन्तसर्वभाव उपपद्यते। सृष्ट्यादिहेतुकत्वं च तत्तत्कर्मनिमित्तत्वेन सृष्ट्यादेरुपपद्यते। ब्रह्मशब्दोऽपि बृहत्वगुणयोगेन "तस्मादेतद्ब्रह्म नामरूपमन्नं च जायते"इति वत्तत्रैव वर्त्तते।।राद्धन्तस्तु __ "तज्जलान्" इति "सर्वं खल्विदं ब्रह्म" इति तज्जन्मस्थितिलयहेतुकं तदात्मकत्वं प्रसिद्धवन्निर्दिश्यमानं परस्यैव ब्रह्मण उपपद्यते। परस्मातद्ब्रह्मण एव हि जगज्जन्मस्थितिलयाः प्रसिद्धाः " सोऽकामयत बहुस्यां प्रजायेयेति। इदं सर्वमसृजत" इत्यादिषु। तथा सर्वात्मकत्वं च जन्मादिहेतुकं परस्यैव ब्रह्मणः प्रसिद्धं "सन्सूलाः सोम्येमाः सर्वाः प्रजाः सदायतनाः सत्प्रतिष्टाः। ऐतदात्म्यमिदं सर्वम्" इति। हेयप्रत्यनीककल्याणैकतानात्मनश्च परस्य हेयाकरसर्वभूतात्मत्वमविरुद्धम्। यः पृथिव्यां तिष्टन् - यस्य पृथिवीशरीरम्। य आत्मनि तिष्टन् __ यस्यत्माशरीरं स त आत्मान्तर्याम्यमृतः" इत्यादिना शरीरात्मभावेन सर्वात्मत्वोपपादनात्। शरीरात्मभावेन सर्वात्मत्वोपपादनात्। शरीरत्मनोश्च स्वभावव्यवस्थापनात्। सर्वं ब्रह्मेति सर्वत्र सर्वशब्दस्य सर्वशरीरके ब्रह्मण्येव प्रवृत्तेरुपपद्यते। शरीरवाची हि शब्दः शरीरिण्यात्मन्येव पर्य्यवस्यीति। देवमनुष्यादिशब्दनत्।। सूत्रार्थः - सर्वत्र "सर्वं खल्विदं ब्रह्म" इति निर्दिष्टे सर्वत्र सर्वशब्दसामानाधिकरण्येन तदात्मतया निर्दिष्टं परं ब्रह्मैव। कुतः। प्रसिद्धोपदेशात् तज्जलानिति सर्वमिदं ब्रह्म खल्विति प्रसिद्धवत्सर्वात्मकत्वस्योपदेशात्। तदेव हि जगज्जन्मस्थितिलय हेतुत्वेन वेदान्तेषु प्रसिद्धम्।।  
*1.2.2
मनोमयत्वादिकाः सत्यसंकल्पत्वमिश्रा विवक्षिताः गुणाः परस्मिन्नेवोपपद्यन्ते।।
*1.2.3
एतेषां गुणानामनन्तदुःखमिश्रपरिमितसुखलवभागिन्यज्ञेकर्मपरवशे शरीरे प्रत्यगात्मन्यनुपपतेश्चायं न शरीरः। अपि तु परमेव ब्रह्म।।
*1.2.4
"एतमितः प्रत्याभिसंभवितास्मि" इति प्राप्यतयोपास्यो निर्दिश्यते, प्राप्तृतया च जीवः। अतश्च जीवादन्यदेवेदं परं ब्रह्म।।
*1.2.5
"एष म आत्माऽन्तहृर्दये" इति शारीरः षष्ट्या निर्दिष्टः, उपास्यः प्रथमया। अतश्च जीवादन्यः।।
*1.2.6
"सर्वस्य चाहं हृदि संनिविष्टो मत्तः स्मृतिर्ज्ञानमपोहनं च" इति स्मृतेश्च जीवादन्य उपास्यः परमात्मा।।
*1.2.7
"एष म आत्माऽन्तहृर्दये" इत्यल्पस्थानत्वात् "अणीयान्वीहेवा यवाद्वा" इत्यल्पत्वव्यपदेशाच्च न परं ब्रह्मेति चेन्न।निचाय्यत्वादेवं एवमुपास्यत्वाद्धेतोरल्पायतनत्वाल्पत्वव्यपदेशः। न स्वरूपाल्पत्वेन। " ज्यायान्पृथिव्याः" इत्यादिना सर्वस्माज्ज्यायस्त्वोपदेशात्। ज्यायसोऽप्यस्य हृदयायतनावच्छेदेनाल्पत्वानुसंधानमुपपद्यते। व्योमवत् यथा महतोऽपि व्योम्नः सूचिवाश्यादिष्वल्पत्वानुसंधानम्। चशब्दोऽवधारणे तद्वदेवेत्यर्थः। स्वाभाविकं चास्य महत्त्वमत्रव्यपदिश्यत इत्यर्थः। "ज्यायान्पृथिव्या ज्यायानन्तरिश्क्षाज्ज्यायान्दिवो ज्यायानेभ्यो लोकेभ्यः" इति ह्यनन्तरमेव व्यपदिश्यते।।
*1.2.8
यद्युपासकशरीरेहृदयेऽयमपि वर्त्तते ततस्तद्वदेनास्यापि शरीरप्रयुक्तसुखदुःखसंभोगप्राप्तिरिति चेन्न। हेतुवैशेष्यात्। न हि शरीरान्तर्वर्त्तित्वमेव सुखदुःखोपभोगहेतुः। अपि तु कर्मपरवशत्वम्। तत्त्वपहतपाप्मनः परमात्मनो न संभवति।।
*1.2.9
कठवल्लीष्वाम्नायते "यस्य ब्रह्म च क्षत्रं चोभे भवत ओदनः" मृत्युर्यस्योपसेचनं क इत्था वेद यत्र सः" इति। अत्रौदनोपसेचनसूचितोऽत्ता किं जीव उत परमात्मेति संशयः।। जीव इति पूर्वः पक्षः। भोक्तृत्त्वस्य कर्मनिमित्तत्त्वात् जीवस्यैव तत्संभावात्।। राद्धान्तस्तु - सर्वोपसंहारे मृत्यूपसेचनमदनीयं चराचरात्मकं कृत्स्नं जगदिति तस्यैतस्यात्तापरमात्मैव न चेदं कर्मनिमित्तं भोक्तृत्त्वम्। अपितु जगत्सृष्टिस्थितिलयलीलस्य परमात्मनो 
जगदुपसंहारित्वरूपं भोक्तृत्वम्।। सूत्रार्थः - ब्रह्मक्षत्रौदनस्यात्ता परमात्मा। ब्रह्मक्षत्रशब्देन चराचरस्य कृत्स्नस्य जगतो ग्रहणात्। मृत्यूपसेचनो ह्योदनो न ब्रह्मक्षत्रमात्रम्। अपि तु तगुपलक्षितं चराचरात्मकं कृस्नं जगदेव।।
*1.2.10
" महान्तं विभुमात्मानं मत्वा धीरो न शोचति नायमात्मा प्रवचनेन लभ्यो न मेधया" इति परस्यैव हीदं प्रकरणम्। अतश्चायं परमात्मा।।
अनन्तरं " ऋतं पिबन्तौ सुकृतस्य लोके गुहं प्रविष्टौ परमे परार्द्ध्ये" इति द्वयोः कर्मफलादनानन्वयादन्तः करण द्वितीयो जीव एव तत्रात्तेति प्रतीयते, अतोऽत्रापि स एव जीवोऽत्ता भवितुमर्हतीत्याशङ्क्याह --
*1.2.11
गुहां प्रविष्टौ हि जीवात्मपरमात्मानौ। जीवद्वितीयः परमात्मात्मैव तत्र प्रतीयत इत्यर्थः। स्वयमनश्नतोऽपि परमात्मनः प्रयोजकतया पानेऽवन्यो विद्यते। जीवद्वितीयः परमात्मेति कथमवगम्यते। तद्दर्शनात्। तयोरेव ह्यस्मिन्प्रकरणे गुहाप्रवेशव्यपदेशो दृशयते "तं दुर्दर्शं गू़ढमनुप्रविष्टं गुहाहितं गह्वरेष्टं पुराणम्, अध्यात्मयोगाधिगमेन देवं मत्वा धीरो हर्षषोकौ जहाति" इति परमात्मनः "या प्राणेन संभवत्यदितिर्देवतामयी, गुहां प्रविश्य तिष्टन्ती सा भूतेभिर्व्यजायत" इति जीवस्य। कर्मफलान्यत्तीत्यदितिर्जीवः।।
*1.2.12
अस्मिन्प्रकरणे ह्युपक्रमप्रभृत्योपसंहारा ज्जीवपरमात्मनावेवोपास्यत्वोपासकत्वप्राप्यत्वादिभिर्विशिष्येते "महान्तं विभुमात्मानं मत्वा धीरो न शोचति। विज्ञानसारथिर्यस्तु मनःप्रग्रहवान्नरः, सोऽध्वनः पारमाप्नोति तद्विष्णोः परमं पदम्" इत्यादिषु। अतश्चात्ता परमात्मा।।
*1.2.13
छान्दोग्ये"य एषोऽक्षिणि पुरुषो दृश्यते एष आत्मेति होवाच एतदमृतमभयमेतद्ब्रह्म" इत्यत्राक्ष्याधारः पुरुषः किं प्रतिबिम्बात्मजीवदेवताविषेषेष्वन्यतम उत परमात्मेति संशयः।। एष्वन्यतम इति पूर्वपक्षः। " य एष-दृश्यते" इति प्रसिद्धवत्साक्षत्कारणनिर्द्देशात्।। राद्धान्तस्तु - परमात्मैवायमक्ष्याधारः पुरुषः अक्षिपुरुषसंबन्धितया श्रूयमाणा निरूपाधिकात्मत्वामृतत्वाभयत्वब्रह्मत्वसंयद्वामत्वादयः परमात्मन्येवोपपद्यन्ते। प्रसिद्धवन्निर्द्देशश्च" यश्चक्षुषि तिष्ठन्" इत्यादि श्रुत्यन्तरप्रसिद्धेरुपपद्यते। साक्षात्कारश्च तदुपासननिष्ठानां योगिनामिति।। सूत्रार्थः - अक्ष्यन्तरपुरुषः परमात्मा। संयद्वामत्वादीनां गुणानामत्रैवोपपत्तेः।। 
*1.2.14
स्थानं स्थितिः। परमात्मन एव "यश्चक्षुषि तिष्ठन्" इत्यादौ चक्षुषि स्थितिनियमनादीनां व्यपदेशाच्चायं परमात्मा।।
*1.2.15
"प्राणो ब्रह्म कं ब्रह्म खं ब्रह्म" इति सुखविशिष्टतया प्रकृतस्यैव परस्य ब्रह्मणोऽक्ष्याधारतयोपास्यत्वाभिधानाच्चायं परमात्मा। एवकारोऽस्यैव हेतोर्नैरपेक्ष्यावगमाय।।
"प्राणो ब्रह्म कं ब्रह्म खं ब्रह्म" इत्यत्र सुखविशिष्टं परमेव ब्रह्माभिहितमिति कथमिदमवगम्यते यावता 
नामादिवत्प्रतीकोपासनमेवेत्याशङ्क्याह -
1.2.16
यतस्तत्र भवभयभीतायोपकोसलाय ब्रह्मस्वरुपजि ज्ञासवे "कं च तु खं च न विजानापि " इति पृच्छते "यद्वा व कं तदेव खं यदेव खं तदेव कम्" इत्यन्योन्यव्यवच्छेदकतायाऽपरिछिन्नसुखस्वरूपं ब्रह्मत्यभिधाय "प्राणं च हास्मै तदाकाशं चोचुः" इत्युक्तम्। अत एव खशब्दाभिधेयः स आकशोऽपरिछिन्नसुखविशिष्टं परं ब्रह्मैव।।
*12.17
श्रुतोपनिषत्कैरधिगतब्रह्मयाथात्म्यैर्ब्रह्मप्राप्तये या गतिरर्चिरादिकाऽधिगन्तव्यतयाऽवगता श्रत्यन्तरे तस्यैश्चेहाक्षिपुरूषं श्रुतवतोऽधिगन्तव्यतया "तेऽर्चिषमेवाऽभिसंभवन्ति"इत्यादिनाऽभिधानादक्षिपुरूषः परमात्मा।।
*1.2.18
परमात्मन इतरो जीवादिकः। तस्याक्षिणि नियमेनानवस्थितेरमृततत्वसंयद्वामत्वादीनां चासम्भवान्न सोऽक्ष्याधारः।।
1.2.19
बृहदारण्यके "यः पृथिव्यां तिष्टन्पृथिव्या अन्तरोयं पृथिवी न वेद यस्य पृथिवी शरीरं  यः पृथिवीमन्तरो यमत्येष त आत्माऽन्तर्याम्यमृतः" इत्यादिषु सर्वेषु पर्यायेषु श्रूयमाणोऽन्तर्यामी किं प्रत्यगात्मोत परमात्मेति संशयः।। प्रत्यगात्मेति पूर्व पक्षः। "नान्योऽतोऽस्ति द्रष्टा"इति द्रष्टन्तरनिषेधाच्च।  राद्धान्तस्तु -  पृथिव्याद्यात्मपर्यन्तसर्वतत्त्वानां सर्वैरेभिरदृष्टेनैकेन नियमनं निरुपाधिकामृतत्वादिकं च  परमात्मन एव धर्म इत्यन्तर्यामी परमात्मा । द्रष्ट्रृत्वादिश्च रुपादिसाक्षात्कारः।  
स च " पश्यत्यचक्षुः सशृणोत्य कर्णः" इत्यादिना च परमात्मानोऽप्यस्ति। " नान्योऽतोऽस्ति द्रष्टा" इति जीवेनादृष्टान्तर्यामि- द्रष्ट्टवत् अन्तर्यामिणाऽप्यदृष्टद्रन्तरनिषेधपरः।। सूत्रार्थः - अधिदैवाधिलोकादिपदचिह्नितेषु वाक्येषु श्रूयमाणोऽन्तर्यामी परमात्मा। सर्वान्तरत्वसर्वाविदितत्वसर्वशरीरकत्वसर्वनियमनसर्वात्मत्वामृतत्वादिपरमात्मधर्माणां व्यपदेशात्।।
(1-2-20)
स्मार्त्तं प्रधानम्। शारीरः प्रत्यगात्मा। स्मार्त्तं च शारीरश्च नान्तर्यामी। तयोरसंभावितात्मधर्माभिलापात्। यथा स्मार्त्तस्याचेतनस्यासंभावनया नान्तर्यामित्वप्रसक्तिस्त्रथा प्रत्यगात्मनोऽपीत्यर्थः।।
(1-2-21)
उभये काण्वा माध्यान्दिनाश्चापि " यो विज्ञाने तिष्टन्। य आत्मनि तिष्टन्" इति यतः प्रत्यगात्मनो भेदेनैनमन्तर्यामिणमधीयते अतोऽयं तदातिरिक्तः परमात्मा।।
(1-2-22)  
आथर्वणे " अथ परा यया तदक्षरमधिगम्यते यत्तदद्रेयम्" इत्यारभ्य " यद्भूतयोनिं परिपश्यन्ति धीराः। अक्षरात्परतः परः"  इत्यादौ किं प्रधानपुरुषौ  प्रतिपाद्येते उत परमात्मेति संशयः।। प्राधानपुरुषाविति पूर्व पक्षः। पृथिव्याद्यचेतनगतदृश्यत्वादीनां प्रतिषेधात्तज्जातीयमचेतनं प्रधानमेव भूतयोन्यश्क्षरमिति पतीयते। तथा" अक्षरात्परतः परः " इति च तस्याधिष्टाता पुरुष एवेति।।राद्धान्तस्तु--उत्तरत्र ''यः सर्वज्ञः सर्ववित् '' इति प्रधानपुरुषयोरसंभावितं सार्वज्ञ्यनभिधाय ''तस्मादेतह्ब्रह्म नामरूपमन्नं च जायते '' इति सर्वज्ञात्सत्यस्कल्पाज्जगदुत्पत्तिश्रनणात्पूर्वोक्तमदृश्यत्वादिगुणकं भूतयोन्यक्षरम्। ''त्र्प्रक्षरात्परतः परः '' इति च निर्दिष्टं तदक्षरं परं ब्रह्मैवेति विज्ञायते।।सूत्रार्थः--त्र्प्रदृश्यत्लादिगुणकः परमात्मा।सार्वज्ञ्या।
(1-2-23)
विशिनष्टि हि प्रकरणं प्रधानाद्भूतयोन्यक्षरमेकविज्ञानेन सर्वविज्ञानादिना।तथा ''अ7रात्परतः परः '' इत्यक्षरादव्यकृतात्पररतोऽवस्थितात्पुरुषात्पर इति पुरुषाच्चास्य भूतयोन्यक्षरस्य भेदो व्यपदिश्यते।अतश्च न प्रधानपुरुषौ।त्र्प्रपि तु परमात्मैवात्र निर्दिष्टः।।
(1-2-24)
''अग्निर्मूर्द्धा'' इत्यादिना समस्तस्य चिदचिदात्मकप्रपञ्चस्य 
भूतयोन्यक्षररूपत्वेनोपन्यासाच्चायमदृश्यत्वादिगुणकः परमात्मा।।

(1-2-25)
छान्दोग्ये '' त्र्प्रात्मानमेवेमं वैश्वानरं संप्रत्यध्येषि तमेव नो ब्रूहि '' इत्यारम्भ '' यत्स्वेतमेव प्रादेशमात्रमभिविमानमात्मानं वैश्वानरमुपास्ते" इत्यत्र किमयं वैश्वानरः परमात्मेति शक्यनिर्णयः, उत नेति संशयः।  अशक्यनिर्णय इति पूर्वः पक्षः; वैश्वानरशब्दस्य जाठराग्नौ, भूततृतीये, देवताविशेषे परमात्मनि च वैदिकप्रयोगदर्शनात् ; अस्मिन् प्रकरणे सर्वेषां लिङ्गोपलब्धेश्च। राद्धान्तस्तु - " को न आत्मा किं ब्रह्म" इति सर्विषां जीवानामात्मभूतं ब्रह्म किमिति प्रक्रमात्, उत्तरत्र च, "आत्मानं वैश्वानरम् "  इति ब्रह्मशब्दस्थाने सर्वत्र वैश्वानरशब्दप्रयोगाच्च, वैश्वानरात्मा सर्वेषां  जीवनामात्मभूतं ब्रह्म किमिति प्रक्रमात्, उत्तरत्र च, * त्र्प्रात्मानमेवेमं वैश्वानरं * इति ब्रह्मशब्दस्थाने सर्वत्र वैश्वानरशब्दप्रयोगाच्च, वैश्वानरात्मा सर्वेषां जीवानामात्मभूतं परं ब्रह्मेति 
विज्ञायते। सूत्रार्थः-- वैश्वानरशब्दनिर्दिष्टः परमात्मा, वैश्वानरशब्दस्यानेकार्थसाधारणस्याप्यस्मिन्प्रकरणे परमात्मासाधारणविशेषणैस्सर्वात्मत्वादिभिः विशेष्यमाणत्वात्। विशेष्यत इति विशेषः।।
(1.2.26)
	स्मर्यमाणं-- प्रत्यभिज्ञायमानम्, अनुमीयतेऽनेनेति अनुमानम्, इति शब्दः प्रकारवचनः, इत्थं रूपं स्मर्यमाणं वैश्वानरस्य परमात्मत्वेऽनुमानं स्यात् ; द्युप्रभृतिपृथिव्यन्तमवयवविभागेन वैश्वानरस्य रूपमिहोपदिष्टम् *अग्निर्मूर्धा चक्षुषी चन्द्रसूर्यौ *  * द्यां मूर्धानं यस्य विप्रावदन्ति * इति श्रुतिस्मृतिप्रसिद्धं परमपुरुषरूपमिह प्रत्यभिज्ञायमानं वैश्वानरस्य परमात्मत्वे लिङ्गं स्यादित्यर्थः।। 
(1.2.27)
	अनिर्णयमाशङ्क्य परिहरति-- शब्दादिभ्योऽन्तःप्रतिश्ठानाच्चेति। शब्दस्तावत् वाजिनां वैश्वानरविद्याप्रकरणे * स एषोऽग्निर्वैश्वानरः * इति वैश्वानरसमानाधिकरणोऽग्निशब्दः। अस्मिन् प्रकरणे च हृदये गार्हपत्यः* इत्यारभ्य वैश्वानरस्य हृदयादिस्थानस्याग्नित्रयपरिकल्पनं प्राणाहुत्याधारवञ्चेत्यादि प्रतीयते। वाजिनामपि *स यो ह वैतमेवमग्निं वैश्वानरं पुरुषविधं पुरुषेऽन्तः प्रतिष्ठितं वेद * इति वैश्वानरस्य शरीरान्तःप्रतिष्ठितत्वं प्रतीयते। अतः एतैर्लिङ्गैर्वैश्वानरस्य जाठराग्नित्वप्रतीतेर्नायं परमात्मेति शक्यनिर्णय इति चेत् तन्न तथा दृष्ट्युपदेशात्, दृष्टिः-- उपासनम्, तथोपासनोपदेशादित्यर्थः। जाठराग्निशरीरतया वैश्वानरस्य परमात्मानं उपासनं ह्यत्रोपदिश्यते *अयमग्निर्वैश्वानरः पुरुषेऽन्तः प्रतिष्ठितः* इत्यादौ। कथमवगम्यत इति चेत्, असंभवात्--- केवलजाठराग्नेस्त्रैलोक्य शरीरत्वाद्यसंभवात्। पुरुषमपि चैनमधीयते-- चशब्दः प्रसिद्धौ वाजिनस्तत्रैव *स एषोऽग्निर्वैश्वानरो यत्पुरुषः * इति एनं वैश्वानकं पुरुषमपि ह्यधीयते। पुरुषश्च परमात्मैव *पुरुष एवेदं सर्वम्  * पुरुषान्न परं किञ्चित् * इत्यादिषु प्रसिद्धेः।।
(1.2.28)
	यतस्त्रैलोक्यशरीरोऽसौ वैश्वानरः, यतश्च निरुपाधिकपुरुषशब्दनिर्दिष्टः ; अत एव नाग्न्याख्या देवता, महाभूततृतीयश्च वैश्वानरश्शङ्कनीयः।।
(1.2.29)
	अग्निशरीरतया वैश्वानरस्योपासनार्थमग्निशब्दसामानाधिकरण्यनिर्देष इत्युक्तम्। विश्वेषां नराणां नेतृत्वादिना संबन्धेन यथा वैश्वानरशब्दः परमात्मनि वर्तते, तथावाग्निशब्दस्यापि अग्ननयनादिना योगेन साक्षात्परमात्मनि वृत्तौ न कश्चिद्विरोध इति जैमिनिराचार्यो मन्यते।।
	* यस्त्वेतमेवं प्रादेशमात्रमभिवामनमात्मानं वैश्वानरम् * इति द्युप्रभृतिपृथिव्यन्तप्रदेशसंबन्धिन्या मात्रया परिच्छिन्नत्वमनवच्छिन्नस्य परमात्मनो वैश्वानरस्य कथमुपपद्यत इत्यत्राह---
(1.2.30)
	अनवच्छिन्नस्यैव परमात्मनः उपासनाभिव्यक्त्यर्थं द्युप्रभृतिपृथिव्यन्तप्रदेषपरिच्छिन्नत्वमिति आश्मरथ्य आचार्यो मन्यते।।
	द्युप्रभृतिप्रदेषावच्छेदेनाभिव्यक्तस्य परमात्मनो द्युभ्वादित्यादीनां मूर्धाद्यवयवकल्पनं किमर्थमिति चेत् ; तत्राह----
(1.2.31)
	अनुस्मृतिः- उपासनम्, ब्रह्मप्राप्तये तथोपासनार्थं मूर्धप्रभृतिपादान्तदेहपरिकल्पनमिति बादरिराचार्यो मन्यते।।
	अयं वैश्वानरः परमात्मा त्रैलोक्यशरीरः उपास्य उपदिश्यते चेत्, * उर एव वेदिर्लोमानि बर्हिर्हृदयं गार्हपत्यः * इत्यादिना उपासकशरीरावयवानां गार्हपत्यादिपरिकल्पनं किमर्थमित्यत्राह--
(1.2.32)
	वैश्वानरविद्याङ्गभूतायाः उपासकैरहरहः क्रियमाणायाः प्राणाहुतेरग्निहोत्रत्वसंपादनाय गार्हपत्यादिपरिकल्पनमिति जैमिनिराचार्यो मन्यते। तथा ह्यग्निहोत्रसंपत्तिमेव दर्शयतीयं श्रुतिः प्राणहुतिं विधाय, * 
अथ य एवं विद्वानग्निहोत्रं जुहोति* इति । उक्तानामर्थानां पूजितत्वखयापनायाचार्यग्रहणम्।।
(1.2.33)
	एनं परमपुरुषं वैश्वानरं द्युभ्वादिदेहम्, अस्मिन् उपासकदेहे प्राणाग्निहोत्रेणाराध्यत्वाय आमनन्ति हि *तस्य ह वा एतस्य वैश्वानरस्य मूर्धैव सुतेजाः * इत्यादिना। उपासकमूर्धादिपादान्ता एव द्युप्रभृतयः परमपुरुषस्य मूर्धादय इति प्राणाग्निहोत्रवेलायामनुसन्धेया इत्यर्थः।।
	-----------
अथप्रथमाध्याये तृतीयः पादः
	------------
(1.3.1)
	आथार्वणे * यस्मिन् द्यौः पृथिवी चान्तरिक्षमोतं मनस्सह प्राणैश्च सर्वैस्तमेवैकं जानथात्मानमन्या वाचो विमुञ्चथ अमृतस्यैष सेतुः * इत्यत्र द्युपृथिव्यादीनामायतनं किं जीवः, उत परमात्मेति संशयः। जीव इति पूर्वः पक्षः, मन प्रभृतीन्द्रियाधारत्वश्रुतेः, उत्तरत्र नाडीसंबन्धात्, जायमानत्वश्रुतेश्च।राद्धान्तस्तु निरुपाधिकात्मत्वामृतसेतुत्वयोः परमात्मधर्मयोश्श्रवणात्परमात्मैवायम्। सर्वं नियन्तृतया आप्नोतीति ह्यात्मा। अमृतस्य प्रापकतया सेतुश्च स एव। ना़डीसंबन्धः , बहुधाजायमानत्वञ्च , * सन्ततं सिराभिस्तु लम्बत्याकोशसन्निभम् * अजायमानो बहुधा विजायते* इत्यादिषु
सर्वसमाश्रयणीयत्वायाजहत्स्वभावस्यैव परमात्मनोऽपि दृश्यत इति। सूत्रार्थस्तु-- द्युपृथिव्यादीनामायतनं परमात्मा, स्वशब्दात्।।
(1.3.2)
	तदा विद्वान्पुण्यपापे विधूय निऱञ्जनः परमं साम्यमुपैति * तथा विद्वान्नामरूपाद्विमुक्तः परात्परं पुरुषमुपैति दिव्यम् * इति च बन्धान्मुक्तस्य प्राप्यतया व्यपदेशाच्चायं परमात्मा।।
(1.3.3)
	आनुमानम्-- अनुमानगम्यं प्रधानम्। यथा तद्वाचिशब्दाभावात्तदिह न गृह्यते तथा प्राणभृदपीत्यर्थः। अतश्चायं परमात्मा।।
(1.3.4)
	*अनीशया शोचति मुह्यमानः। जुष्टं यदा पश्यत्यन्यमीशम् * इत्यादिनाजीवाद्भेदेन व्यपदेशाच्चायं परमात्मा।।
(1.3.5)
	* अथ परा यया तदक्षरमधिगम्यते * इत्यादिना परमात्मन एव प्रकृतत्वात्।।
(1.3.6) 
	* तयोरन्यः पिप्पलं स्वाद्वत्ति अनश्नन्नन्यो अभिचाकशीति * इति कर्मफलमनश्नतः परमात्मनो दीप्यमानतया स्थितेः, जीवस्य कर्मपरवशतया तत्फलदनाच्च परमात्मनो जीवात् भेदावगमात् अमृतसेतुद्युभ्वाद्यायतनं न जीवः। * अदृश्यत्वादिगुणक इत्यनेन परमात्मत्वे स्थापितेऽपि, नाडीसंबन्धबहुधाजायमानत्वलिङ्गात्,  याऽवान्तरप्रकरणविच्छेदाशङ्का, सा निराकृता * द्युभ्वाद्यायतनमिति। वैश्वानरस्य त्रैलोक्यशरीरत्वादिना परमात्मत्वनिर्णय इति मध्ये वैश्वानरविद्या निरुपिता।। इति द्युभ्वाद्यधिकरणम्।।
(1.3.7)
	छान्दोग्ये * यत्र नान्यत्पश्यति नान्यच्छ्रुणोति नान्यद्विजानातिस भूमा * इत्यत्र भूमशब्दनिर्दिष्टो निरतिशयवैपुल्यविशिष्टसुखस्वरुपः किं प्रत्यगात्मा, उत परमात्मेति संशयः।प्रयगात्मेति पूर्वः पक्षः। * तरति शोकमात्मविदिति प्रक्रम्य नामादिपरम्परयोत्तरभूयस्त्वेन प्रश्नप्रतिवचनाभ्यां प्रवृत्तस्यात्मोपदेशस्य प्राणशब्दनिर्दिष्टे प्रत्यगात्मनि समाप्तिदर्शनात्, प्रत्यगात्मन एव भूमसंशब्दनमिति निश्चीयते। राद्धान्तस्तु-- यद्यपि प्रश्नप्रतिवचनाभ्यामुत्तरोत्तभूयस्त्ववचनं प्राणे पर्यवस्थितम् ; तथापि प्राणवेदिनोऽतिवादित्वमुक्त्वा, * एष तु वा 
अतिवदति यस्सत्येनादिवदतीति तुशब्देनोपासकभेदं प्रतिपाद्य, तस्य सत्योपासकस्य पूर्वस्मादाधिक्योपदेशात्, सत्यशब्दाभिधेयं परं ब्रह्मैव भूमविशिष्टमिति। सूत्रार्थस्तु-- भूमगुणविशिष्टं परं ब्रह्मैव, संप्रसादादद्युपदेशात्-- संप्रसादः प्रत्यगात्मा, * एष संप्रसादोऽस्माच्छरीरात्समुत्थाय परं ज्योतिरुपसंपद्य* इत्याद्युपनिषत्प्रसिद्धेः * एष तु वा अतिवदतीति प्रत्यगात्मनोऽधिकतयोपदेशात्। अतिवादित्वं हि स्वोपास्याधिक्यवादित्वम्।।
(1.3.8)
	स्वाभाविकामृतत्वस्वमहिमप्रतिष्ठितत्वसर्वातमत्वसर्वोत्पत्तिहेतुत्वादीनां भूम्निश्रूयमाणानां धर्माणां परस्मिन्नै ब्रह्मण्युपपत्तेश्च भूमा परं ब्रह्मैव।। इति भूमाधिकरणम्।।	
(1.3.9)
	वाजिनां	गार्गिप्रश्ने * स होवाचैतद्वै तदक्षरं गार्गि ब्राह्मणा अभिवदन्त्यस्थूलमनण्वह्नस्वमदीर्घमलोहितमस्नेहमच्छायम्*  इत्यत्राक्षरशब्दनिर्दिष्टं प्रधानम् ? जीवो वा ? उत परमात्मा? इति संशयः। प्रधानम्, जीवो वा, न परमात्मेति पूर्वपक्षः। * कस्मिन्नु खल्वाकाश ओतश्च प्रोतश्च * इत्युक्ते, आकाशाधारतयोच्यमानमक्षरं प्रधानम्, जीवो वा प्रधानस्य विकाराधारत्वात्, जीवस्याचिद्वम्त्वाधारत्वात् न परमात्मा-इति। राद्धन्तम्तु--- * यदूर्ध्वं गार्गि दिवः * इत्यारभ्य, कालत्रय वर्तिनः कृत्स्नस्याधारतया निर्दिष्ट आकाशोऽव्याकृतमेव न वायुमानाकाशः। ततः पश्चात् * कस्मिन्नु खल्वाकाश ओतश्च प्रोतश्च * इति पृष्टे, तदाधारतयोच्यमानमेतदक्षरं न प्रधानं भवितुमर्हति। नापि जीवः * एतस्य वा अक्षरस्य प्रशासने गार्गि सूर्याचन्द्रमसो विधृतौ तिष्ठतः * इत्यारभ्य प्रसासनात्सर्वाधारत्वश्रुतेः। सूत्रार्थस्तु - * एतद्वै तदक्षरं गार्गि* इति निर्दिष्टमक्षरं, परमात्मा, अम्बरान्तधृतेः - अम्बरम् - वायुमानाकाशः, अम्बरान्तः- अम्बरपारभूतम्, अम्बरकारणमिति यावत् ; कारणापत्तिरेव हि कार्यस्यान्तः। स चाम्बरान्तः अव्याकृतं प्रधानम्, तस्य धृतेः - धारणात्। अव्याकृतस्यापि धृतेरक्षरं परमात्मैवेत्यर्थः।।
एवं तर्हि जीवो भवितुमर्हति, तस्य प्रधानधृत्युपपत्तेरित्याशङ्क्याह --
(1-3-10)
     सा च - अम्बरान्तधृतिः * एतस्य वा अक्षरस्य प्रशासने गार्गि सूर्याचन्द्रमसौ* इति प्रशासनात् श्रूयते। प्रशासनम् - प्रकृष्टं शासनम्, अप्रतिहताज्ञा। न चाप्रतिहताज्ञया कृत्स्नस्य चिदचिदात्मकस्य जगतो धृतिर्जीवे उपपद्यते; अतो न जीवः।।
(1-3-11)
अन्याभावः - अन्यत्वम्, अस्याक्षरस्य परमपुरुषादन्यत्वं व्यावर्तयति वाक्यशेषः, * अदृष्टं द्रष्टृ* इत्यादिना सर्वरदृष्टमेतदक्षरं सर्वस्य द्रष्ट्रित्यादि प्रधानजीवासंभावनीयार्थप्रतिपादनात्।।
(1-3-12)
 आथर्वणिकानां सत्यकामप्रश्ने * यः पुनरेतं त्रिमात्रेणोमित्यनेनैवाक्षरेण परं पुरुषभिध्यायीत* इत्यारभ्य, * ससामभिरुन्नीयते
ब्रह्मलोकं स एतस्माज्जीवघनात्परात्परं पुरिशयं पुरुषमीक्षते* इत्यत्र, ध्यायतीक्षतिकर्मतया व्यपदिष्टः परः किं हिरण्यगर्भः, उत परब्रह्मभूतः पुरुषोत्तम इति संशयः। हिरण्यगर्भ इति पूर्व पक्षः। पूर्वत्रैकमात्रं प्रणवमुपासीनस्य मनुष्यलोकप्राप्तिं फलम्, द्विमात्रमुपासीनस्यान्तरिक्षलोकप्राप्तिञ्च फलमभिधाय, अनन्तरं * यः पुनरेतं त्रिमात्रेण* इति त्रिमात्रं प्रणवमुपासीनस्य फलत्वेनोच्यमानब्रह्मलोकस्थपुरुषेक्षणकर्मभूतश्चतुर्मुख एवेति विज्ञायते, मनुष्यलोकान्तरिक्षलोकसाहचर्यात् ब्रह्मलोकोऽपि क्षेत्रज्ञलोक इति निश्चयात्।
राद्धान्तस्तु - * परात्परं पुरिशयं पुरुषमीक्षते* इतिक्षतिकर्मतया निर्दिष्टपुरुषविषये  श्लोके * तमोङ्कारेणैवायतनेनान्वेति विद्वान्यत्तच्छान्तमजरममृतमभयं परञ्च* इतिनिरुपाधिकशान्तत्वामृतत्वादिव्यपदेशात्परमात्मैवायमिति निशचीयते। एवं परमात्मत्वे निश्चिते ब्रह्मलोकशब्दश्च तत्स्थानमेवाभिदधातीत्यवगम्यते। तद्विषयतयोदाहृते च श्लोके * यत्तत्कवयो वेदयन्ते * [* तद्विण्णोः परमं पदं सदा पश्यन्ति सूरयः*] इत्येवमादिभिः सूरिभिर्दृश्यत्ववचनं तदेव द्रढयति। सूत्रार्थस्तु - 
ईक्षतिकर्म सः - परमात्मा, ध्यायतीक्षत्योरेकविषयत्वेन ध्यायतिकर्मापि स एवेत्यर्थः ; व्यपदेशात् -- तद्विषयतया 
* शान्तमजरममृतमभयं परञ्च* इति परमात्मधर्माणां व्यपदेशात्।।
(1-3-13)
 छान्दोग्ये * अथ यदिदमस्मिन्ब्रह्मपुरे दहरं पुण़्डरीकं वेश्म दहरोऽस्मिन्नन्तर आकाशस्तस्मिन्यदन्तस्तदन्वेष्टव्यं तद्वाव विजिज्ञासितव्यम्*  इत्यत्र हृदयपुण़्डरीकमध्यवर्ती दहराकाशश्श्रूयमाणः किं भूतकाशः? उत जीवः? अथ परमात्मा -- इत संशयः। प्रथमं तावद्भूताकाश इति युक्तमाश्रयितुमिति पूर्व पक्षः ; आकाशशब्दस्य भूताकाशे प्रसिद्धिप्राचुर्यात्, आकाशान्तर्वर्तिनोऽन्यस्यान्वेष्टव्यताप्रतीतेश्च। राद्धान्तस्तु -- * किं तदत्र विद्यते यदन्वेष्टव्यम् * इति चोदिति, * यावान्वा                        अयमाकाशः* इत्यारभ्य, * एतत्सत्यं ब्रह्मपुरम्*  इत्यन्तेन, दहराकाशस्यातिमहत्त्वसर्वाश्रयत्वाजरत्वसत्यत्वाद्यभिधाय,        * अस्मिन्कामास्समाहिताः* इत्याकाशान्तर्वर्तिनोऽन्वेष्टव्याः कामा इति प्रतिपाद्य, कोऽयं दहराकाशशब्दनिर्दिष्टः ? के तदाश्रयाः कामाः? इत्यपेक्षायाम्, * एष आत्माऽपहतपाप्मा * इत्यारभ्य, * सत्यसङ्कल्पः * इत्यन्तेन आकाशशब्दनिर्दिष्टः      आत्मा, कामाश्चापहतपाप्मत्वादयस्तद्विशेषणभूता इति प्रतिपादयद्वाक्यमपहतपाप्मत्वादिविशिष्टपरमात्मानमाह। उपक्रमे चान्वेष्टव्यतया  प्रतिज्ञात आकाशः आत्मा, एतद्विशेषणभूताः अपहतपाप्मत्वादयः कामा इति [वाक्यं] ज्ञापयत् * अथ य इहात्मानमनुविद्य व्रजन्त्येतांश्च सत्यान्कामान् तेषां सर्वेषु लोकेषु कामचारो भवति* इत्युपसंहरति। अतेऽयं दहराकाशोऽपहतपाप्मत्वादिविशिष्टः परमात्मेति निश्चीयते, न भूताकाशादिरिति।।
 एवं तर्ह्यस्मिन्वाक्ये * अथ य एष संप्रसादेऽस्माच्छरीरात्समुत्थायेति प्रत्यगात्मप्रतीतेः, तस्य चोत्तरत्र प्रजापतिवाक्येऽपहत- पाप्मत्वादिगुणकत्वावगमात्, प्रत्यगात्मैव दहराकाश इति पूर्वपक्षी मन्यते। राद्धान्ती तु -- प्रत्यगात्मा कर्मपरवशतया जागरितस्वप्नसुषुप्याद्यवस्थाभिः तिरोहितापहतपाप्मत्वादिकः परमात्मानमुपसंपन्नः तत्प्रसादादाविर्भूतगुणकः प्रजापतिवाक्ये प्रतिपादितः। दहराकाशस्त्वतिरोहितनिरुपाधिकापहतपाप्मत्वादिकः प्रत्यगात्मन्यसंभावनीयजगद्विधरणसमस्तचिदचिद्वस्तु- नियमनाद्यनन्तगुणकः प्रतिपन्न इति नायं प्रत्यगात्मा दहराकाशः, अपि तु परमात्मैवेति मन्यते। सूत्रार्थस्तु --  दहराकाशः          परं ब्रह्म, उत्तरेभ्यः-- उत्तरवाक्यगतेभ्योऽपहतपाप्मत्वादिपरमात्मासाधारणधर्मेभ्यो हेतुभ्यः।।
(1-3-14)
     अस्मिन्दहराकाशे सर्वासां प्राजानामजानतीनामहरहर्या गतिश्श्रूयते, यश्च दहराकाशावमर्शरूपैतच्छब्दसमानाधिकरणतया प्रयुक्तो ब्रह्म लोकशब्दः, ताभ्यां दहराकाशः परं ब्रह्मेत्यवगम्यते * तद्यथा हिरण्यनिधिं निहितमक्षेत्रज्ञा उपर्युपरि सञ्चरन्तो न विन्देयुरेवमेवेमास्सर्वाः प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढाः* इति। तथा हि दृष्टम् -- तथा ह्यन्यत्र परस्मिन्ब्रह्मण्येवंरूपं गमनं दृष्टम् -- * एवमेव खलु सोम्येमास्सर्वाः प्रजास्सति संपद्य न विदुस्सति संपत्स्यामह इति * तथा 
ब्रह्मसोकशब्दाश्च परस्मिन्ब्रह्मण्येव दृष्टः -- * एष ब्रह्मलोकस्सम्राडिति होवाच * इति । लिङ्गञ्च -- मा भूदन्यत्र दर्शनम्, अस्मिन् प्रकरणे सर्वासां प्रजानां श्रूयमाणमहरहर्गमनं, ब्रह्मलोकशब्दश्च दहराकाशस्य परमात्मत्वे पर्याप्तं लिङ्गम्। चशब्दोऽवधारणे। एतदेव पर्याप्तमित्यर्थः।।
(1-3-15)
      अस्य धृत्याख्यस्य परमात्मनो महिम्नः अस्मिन् दहराकाशे उपलब्धेरयं परमात्मा। धृतिः -- जगद्विधरणं परमात्मनो महिमेत्यन्यत्रानगम्यते। * एष सर्वेश्वर एष भूताधिपतिरेष भूतपाल एष सेतुर्विधरण एषां लोकानामसंभेदाय* इति। सा चास्मिन्दहराकाशे उपलभ्यते * अथ य आत्मा स सेतुर्विधृतिरेषां लोकानामसंभेदायेति।।  	
(1-3-16)
         * को ह्येवान्यात्कः प्राण्यात्, यदेष आकाश आनन्दो न स्यात्, * सर्वाणि हवा इमानि भूतान्याकाशादेव समुत्पद्यन्ते * इत्यादिष्वाकाशशब्दस्य परस्मिन्ब्रह्मणि प्रसिद्धेः आकाशशब्द एव परमात्मधर्मविशेषितो भूतकाशशङ्कां निवर्तयतीत्यर्थः।।
(1-3-17)
     परमात्मन इतरः जीवः ; * अथ य एष संप्रसादोऽस्माच्छरीरात्समुत्थाय * इति जीवस्य परामर्शात्स एव दहराकाश इति चेत्तन्न, पूर्वोक्तानां गुणानां तस्मिन्नसंभवात्।।
(1-3-18)
उत्तरात् - प्राजापतिवाक्यात्, अपहतपाप्मत्वादिगुणको जीवोऽवगम्यत इति चेत्तन्न ; जागरिताद्यवस्थाभिरनादिकालप्रवृत्ताभिः
पुण्यपापरूपकर्ममूलाभिः तिरोहितगुणकपरब्रह्मोपासनजनिततदुपसंपत्त्याऽऽविर्भूतस्वरुपोऽसौ दीवः तत्र प्रजापतिवाक्येऽपहत- पाप्मत्वादिगुणकः कीर्तितः। दहराकाशस्वातिरोहितस्वरूपोऽपहतपाप्मत्वादिगुणक इत्यस्मिन्दहराकाशे न जीवशङ्का।।
दहरवाक्ये जीवपरामर्शः किमर्थमिति चेत्, तत्राह-
(1-3-19)
	*अस्माच्छरीरात्समुत्थाय परं ज्योतिरुपसंपद्य स्वेन रूपेणाभिनिष्पद्यते* इति परंज्योतिस्स्वरूपदहराकाशोपसंपत्त्याऽस्य जीवस्यानृततिरोहितस्वरूपस्य स्वरूपाविर्भावो भवतीति दहराकाशस्य जगद्विधरणादिवज्जीवस्वरूपाविर्भावापादनरूपसंपद्विशेषप्रतिपादनार्थो जीवपरामर्शः।।
(1-3-20)
	*दहरोऽस्मिन्नत्यल्पपरिमाणश्रुतिराराग्रोपमितस्य जीवस्यैवोपपद्यते, न तु सर्वस्माज्ज्यायसो ब्रह्मण इति चेत्, तत्र यदुत्तरं वक्तव्यम्, तत्पूर्वमेवोक्तम्-*निचाय्यत्वादित्यनेन।।
(1-3-21)
	अनुकृतिः-अनुकारः; तस्य परमात्मनोऽनुकाराद्धि जीवस्याविर्भूतस्वरूपस्यापहतपाप्मत्वादिगुणकत्वम्। अतोऽनुकर्तुः जीवादनुकार्यः परब्रह्मभूतो दहराकाशोऽर्थान्तरभूत एव। तदनुकारश्च तत्साम्यापत्तिः श्रूयते *यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम्। तदा विद्वान्पुण्यपापे विधूय निरञ्जनः परमं साम्यमुपैति।। इति।।
(1-3-22)
	स्मर्यते च तदुपासनात्तत्साम्यापत्तिरूपानुकृतिर्जीवस्य, *इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते प्रलये न व्यथन्ति च।। इति।। इति दहराधिकरणम्।।
(1-3-23)
	कठवल्लीष्वाम्नायते *अङ्गुष्ठमात्रः पुरुषो मध्य आत्मनि तिष्ठति। ईशानो भूतभव्यस्य न ततो विजुगुप्सते। एतद्वैतत्* उत्तरत्र च* अङ्गुष्ठमात्रः पुरुषो ज्योतिरिवाधूमकः *तथोपरिष्टात्- *अङ्गुष्ठमात्रः 
पुरुषोऽन्तरात्मा सदा जनानां हृदये सन्निविष्टः* इति। अत्राङ्गुष्ठप्रमितो जीवात्मा, उत परमात्मेति संशयः। जीवात्मेति पूर्वः पक्षः, अन्यत्र स्वीकृतस्पष्टजीवभावे पुरुषे अङ्गुष्ठप्रमितत्वश्रुतेः *प्राणाधिपस्सञ्चरति स्वकर्मभिरङ्गुष्ठमात्रो रवितुल्यरूपः* इति। राद्धान्तस्तु-तत्र *स्वकर्मभिरिति जीवभावनिश्चयवदत्रापि, *ईशानो भूतभव्यस्येति भूतभव्येशितृत्वदर्शनात् परमात्मैवेति। सूत्रार्थस्तु-शब्दादेव प्रमितः-अङ्गुष्ठप्रमितः परमात्मैव, *ईशानो भूतभव्यस्येति भूतभव्येशितृत्वदर्शनात् परमात्मैवेति। सूत्रार्थस्तु- शब्दादेव प्रमितः- अङ्गुष्ठप्रमितः परमात्मैव, *ईशानो भूतभव्यस्येति परमात्मवाचिशब्दात्।।
	कथमनवच्छिन्नस्य परमात्मनोऽङ्गुष्ठप्रमितत्वमित्याशङ्क्याह-
(1-3-24)
	उपासनार्थमुपासकहृदये वर्तमानत्वात्, उपासकहृदयस्याङ्गुष्ठमात्रत्वात् तदपेक्षयेदमङ्गुष्ठप्रमितत्वम्। मनुष्याणामेवोपासकत्वसंभावनया मनुष्यानधिकृत्य प्रवृत्तत्वाच्छास्त्रस्य मनुष्यहृदयापेक्षयेदमुक्तम्। स्थितं तावदुत्तरत्र समापयिष्यते।। इति प्रमिताधिकरणभागः।।

(1-3-25)
	मनुष्याधिकारं ब्रह्मोपासनशास्त्रमित्युक्तम्। तत्प्रसङ्गेन देवादीनामपि ब्रह्मविद्यायामधिकारोऽस्ति नवेति चिन्त्यते। न देवादीनामधिकारोऽस्तीति पूर्वः पक्षः, परिनिष्पन्ने ब्रह्मणि शब्दस्य प्रामाण्यसंभवेऽपि देवादीनां विग्रहादिमत्त्वे प्रमाणाभावात्, मन्त्रार्थवादानामपि विधिशेषतया विग्रहादिसद्भावपरत्वाभावात्, विग्रहवन्निर्वर्त्याहरहरनुष्ठीयमानविवेकादिसाधनसप्तकसंस्कृतमनोनिष्पाद्योपासननिर्वृत्तौ तेषां सामर्थ्याभावात्। राद्धान्तस्तु-जगत्सृष्टिप्रकरणेषु नामरूपव्याकरणश्रुत्यैव देवादीनां विग्रहादिमत्त्वं सिध्यति। देवादीनां देहेन्द्रियादिकरणमेव हि नामरूपव्याकरणम्, मन्त्रार्थवादयोश्च तदुपलब्धेः, तयोरनुष्ठेयप्रकाशनस्तुतिपरत्वेऽपि तदुपपत्तये प्रमाणत्वाद्देवादीनां विग्रहादिमत्त्वसिद्धिः, न हि विग्रहादिमत्तया स्तुतिः प्रकाशनं च तदभावे संभवति। अतस्सामर्थ्यसंभवादस्त्येवाधिकारः। सूत्रार्थस्तु- तदुपर्यपि तेभ्यः मनुष्येभ्यः उपरि वर्तमानानां देवादीनाम्, अप्यधिकारोऽस्ति। यद्वा तत्- ब्रह्मोपासनम्, उपरि-देवादिष्वपि संभवति; तेषामपि ब्रह्मस्वरूपतदुपासनप्रकारज्ञानतदर्थित्वतदुपादानसामर्थ्यसंभवात्। पूर्वोपार्जितज्ञानाविस्मरणात् ज्ञानसंभवः तापत्रयाभिहतिपूर्वकब्रह्मगुणज्ञानाच्चार्थित्वसंभवः; सृष्टिवाक्यमन्त्रार्थवादेषु विग्रहवत्त्वादिदर्शनात् सामर्थ्यसंभवश्चेति भगवान् बादरायणो मन्यते।।
(1-3-26)
	कर्मणि-यागादौ, विग्रहवत्त्वे सति एकस्य युगपदनेकयागेषु सन्निधानानुपपत्तेर्विरोधः प्रसज्यत इति चेत्; तन्न, शक्तिमतां सौभरिप्रभृतीनां युगपदनेकशरीरप्रतिपत्तिंदर्शनात्।।
(1-3-27)
	विरोध इति वर्तते; माभूत्कर्मणि विरोधः, शब्दे तु वैदिके विरोधः प्रसज्यते, विग्रहवत्त्वे हि तेषां सावयवत्वेनोत्पतिविनाशयोगादुत्पत्तेः प्राक् विनाशादूर्ध्वं च, वैदिकानामिन्द्रादिशब्दानामर्थशून्यत्वमनित्यत्वं वा स्यादिति चेत्; तन्न, अतः प्रभवात् अतः- वैदिकादेव शब्दात् इन्द्रादेः प्रभवात्। पूर्वपूर्वेन्द्रादौ विनष्टे वैदिकादिन्द्राद्याकृतिविशेषवाचिनश्शब्दादिन्द्राद्याकृतिविशेषं स्मृत्वा तदाकारमपरमिन्द्रादिकं सृजति प्रजापतिरिति वैदिकस्य शब्दस्य न कश्चिद्विरोधः। न हि देवदत्तादिशब्दवदिन्द्रादिशब्दाः व्यक्तिविशेषे संकेतपूर्वकाः प्रवृत्ताः; अपि तु गवादिशब्दवदाकृतिविशेषवाचिन इति तेषामपि नित्य एव वाच्यवाचकभावः। वैदिकादिन्द्रादिशब्दात्तदर्थविशेषं स्मृत्वा कुलालादिरिव घटादिकं प्रजापतिस्सृजतीति कुतोऽवगम्यते? प्रत्यक्षानुमानाभ्यां- श्रुतिस्मृतिब्यामित्यर्थः। श्रुतिस्तावत् *वेदेन रूपे व्याकरोत्सतासती प्रजापतिः*तथा* स भूरिति व्याहरत् सभूमिमसृजत*इत्यादिका। स्मृतिरपि- *सर्वेषाञ्च स नामानि कर्माणि च पृथक् पृथक्। वेदशब्देभ्य एवादौ पृथक् संस्थाश्च निर्ममे।। *नाम रूपञ्च भूतानां कृत्यानाञ्च प्रपञ्चनम्। वेदशब्देभ्य एवादौ देवादीनां चकार सः।। इत्यादिका।।
(1-3-28)
	यतः प्रजापतिः वैदिकाच्छब्दादर्थाकारं स्मृत्वा तदाकारं सर्वं सृजति, अतश्च वसिष्ठविश्वामित्रादीनां मन्त्रसूक्तादिकृत्त्वेऽपि मन्त्रादिमयस्य वेदस्य नित्यत्वं तिष्ठत्येव। प्रजापतिर्हि नैमित्तिकप्रलयानन्तरम् * मन्त्रकृतो वृणीते* विश्वामित्रस्य सूक्तं भवति* इत्यादिवेदशब्देभ्योऽनधीतमन्त्रादि दर्शनशक्तवसिष्ठाद्याकृतिविशेषं स्मृत्वा, वसिष्ठत्वादिपदप्राप्तयेऽनुष्ठितकर्मविशेषांश्चानुस्मृत्य, तदाकारविशेषांस्तान्वसिष्ठादीन् सृजति; ते चानधीत्यैव वेदैकदेशभूतमन्त्रादीन् खरतो वर्णतश्चास्खलितान्पठन्ति। तदेषां मन्त्रादि कृत्वेऽपि वेदनित्यत्वमुपपद्यते।।
	प्रजापतिप्रभृतिषु सर्वेषु तत्त्वेष्वव्याकृतपर्यन्तेषु अव्याकृतपरिणामरूपेषु शब्दमयेषु वेदेषु च विनष्टेष्वव्याकृतसृष्ट्यावृत्तौ कथं वेदस्य नित्यत्वमित्यत्र आह-
(1-3-29)
	अव्याकृतसृष्ट्यावृत्तावपि सृज्यानां समाननामरूपत्वादेव न कश्चिद्विरोधः। आदिसर्गेऽपि हि परमपुरुषः पूर्वसंस्थानं जगत्स्मरन् तथैव सृजति। वेदांश्च पूर्वानुपूर्वीविशिष्टानाविष्कृत्य हिरण्यगर्भाय ददातीति। पूर्वसंस्थानमेव जगत्सृजतीति कथमवगम्यते? दर्शनात् स्मृतेश्च। दर्शनं श्रुतिः, *अहोरात्राणि विदधद्विश्वस्य मिषतो 
वशी, सूर्याचन्द्रमसौ धाता वथापूर्वमकल्पयत्, दिवं च पृथिवीं चान्तरिक्षमथो सुवः *इति, *यो ब्रह्माणं विदधाति पूर्वं यो वै वेदांश्च प्रहिणोति तस्मै * इति च। स्मृतिरपि-*यथर्तुष्वृतुलिङ्गानि नानारूपाणि पर्यये। दृश्यन्ते तानि तान्येव तथा भावा युगादिषु।। इति। एतदेव वेदस्य नित्यत्वम्- यत्पूर्वपूर्वोच्चारणक्रमविशेषं स्मृत्वा तेनैव क्रमेणोच्चार्यत्वम्, परमपुरुषोऽपि खस्वरूपस्वारावनतत्फलयाथात्म्यावबधि वेदं स्वस्वरूपवन्नित्यमेव पूर्वानुपूर्वीविशिष्टं स्मृत्वाऽऽविष्करोति। अतो देवादीनां ब्रह्मविद्याधिकारे न कश्चिद्विरोधः।। इति प्रमिताधिकरणगर्भे देवताधिकरणम्।।
(1-3-30)
	छान्दोग्ये *असौ वा आदित्यो देवमधु *इत्युपक्रम्य *तद्यत्प्रथमममृतं तद्वसव उपजीवन्ति *इत्युक्त्वा, *स य एतदेवममृतं वेद वसूनामेवैको भूत्वाऽग्निनैव मुखेनैतदेवामृतं दृष्ट्वा तृप्यति *इत्यादिना ऋग्यजुस्सामादिवेदोदितकर्मसंपाद्यरसाधारतया मधुमयस्यादित्यस्य पूर्वदक्षिणपश्चिमोत्तरोर्ध्वांशान्वसुरुद्रादित्यमरुत्साध्यनाम्नां देवगणानां भोग्यत्वेनाभिधाय, तैर्भुज्यमानाकारेणादित्यांशानुपास्यानुपदिश्य, तानेवादित्यांशान् तथा बूतान्प्राप्यानुपदिशति। एवमादिषूपासनेषु वस्वादित्यादीनामधिकारोऽस्ति, न वेति संशयः। नास्त्यधिकार इति पूर्वः पक्षः, वस्वादीनामुपास्यान्तर्गतत्वेन कर्मकर्तृभावविरोधात्, प्राप्यस्य वसुत्वादेः प्राप्तत्वाच्च। राद्धान्तस्तु- ब्रह्मण एव तदवस्थस्योपास्यान्तर्गतत्वेन सतां स्वावस्थब्रह्मानुसन्धानाविरोधात्, कल्पान्तरे वसुत्वादेः प्राप्तत्वाविरोधाच्च वस्वादीनामविकारस्संभवतीति। सूत्रार्थस्तु-मधुविद्यादिषु वस्वादीनामनधिकारं जैमिनिर्मन्यते, असंभवात्- वस्वादीनामेवोपास्यानामुपासकत्वासंभवात्, वसुत्वादेः प्राप्तत्वादेव प्राप्यत्वासंभवाच्च।।
(1-3-31)
	*तं देवा ज्योतिषां ज्योतिरायुर्होपासतेऽमृतम्* इति ज्योतिषि परस्मिन् ब्रह्मणि देवमनुष्ययोरधिकारसाधारण्ये सत्यपि, ज्योतिषां ज्योतिः परं ब्रह्म देवा उपासते इति विशेषवचनं वस्वादीनां कर्मकर्तृभावविरोधातेषु तेषामनधिकारं द्योतयति। देवाः इति सामान्यवचनञ्च बम्बादिविशेष विषयमित्यवगम्यते अन्येषामविरोधात्।।
(1-3-32)
	तु शब्दः पक्षं व्यावर्तयति। वस्वादीनां मधुविद्यादिष्वधिकारसद्भावं भगवान् बादरायणो मन्यते। अस्ति हि वस्वादीनामेवोपास्यत्वं प्राप्यत्वं च। इदानीं वसूनामेव सतां कल्पान्तरे वसुत्वस्य प्राप्यत्वसंभवात्प्राप्यत्वं संभवति। स्वात्मनां ब्रह्मभावानुसन्धानसंभवादुपास्यत्वं च संभवति। *य एतामेव ब्रह्मोपनिषदं वेद* इति हि कृत्स्नाया मधुविद्यायाः ब्रह्मविद्यात्वमवगम्यते।। इति प्रमिताधिकरणगर्भे मध्वधिकरणम्।।
(1-3-33)
	ब्रह्मविद्यायां शूद्रस्याप्यधिकारोऽस्ति नेति संशयः। अस्तीति पूर्वः पक्षः, अर्थित्वसामर्थ्यसंभवात्; शूद्रस्यानग्निविद्यत्वेऽपि मनोवृत्तिमात्रत्वादुपासनस्य संभवति हि सामर्थ्यम्। ब्रह्मस्वरूपतदुपासनप्रकारज्ञानं चेतिहासपुराणश्रवणादेव निष्पद्यते। अस्ति हि शूद्रस्यापीतिहासपुराणश्रणानुज्ञा *श्रावयेच्चतुरो वर्णोन्कृत्वा ब्राह्मणमग्रतः * इति। तथा तत्रैव विदुरादीनां ब्रह्मनिष्ठत्वं दृश्यते। उपनिषत्स्वपि *आजहारेमाश्शूद्रानेनैव मुखेनालापयिष्यथाः *इति शूद्रशब्देनामन्त्र्यब्रह्मविद्योपदेशदर्शनाच्छूद्रस्यापीहाधिकारस्सूच्यते। राद्धान्तस्तु- उपासनस्य मनोवृत्तिमात्रत्वेऽप्यनधीतवेदस्य शूद्रस्य उपासनोपायभूतज्ञानासंभवात् न सामर्थ्यसंभवः। कर्मविधिवदुपासनाविधयोऽपि त्रैवर्णिकविषयाध्ययनगृहीतस्वाध्यायोत्पन्नज्ञानमेवोपासनोपायतया स्वीकुर्वते। इतिहासादयोऽपि स्वाध्यायसिद्धमेव ज्ञानमुपबृंहयन्तीति ततोऽपि नास्य ज्ञानलाभः। श्रवणानुज्ञा तु पापक्षयादिफला। विदुरादीनां तु भवान्तरवासनया ज्ञानलाभात् ब्रह्मनिष्ठत्वम्। शूद्रेत्यामन्त्रणमपि न चतुर्थवर्णत्वेन; अपि तु ब्रह्मविद्यावैकल्याच्छुगस्य संजातेति। अतो न शूद्रस्याधिकारः। सूत्रार्थस्तु-ब्रह्मविद्यावैकल्येन हंसोक्तानादरवाक्यश्रवणात् तदैवाचारयं प्रत्याद्रवणाच्चाचार्येण तस्य शुश्रूषोर्विद्याऽलाभकृता शुक्सूच्यते। हिशब्दो हेतौ। यस्मादस्य शुक्सूच्यते, अतश्शोचनाच्छूद इति कृत्वा आचार्यो रैक्वः जानश्रुतिं शूद्रेत्यामन्त्रयते; न 
जातियोगेनेत्यर्थः।।
(1-3-34)
	अस्य शुश्रूषोः क्षत्रियत्वावगतेश्च न जातियोगेन शूद्रेत्यामन्त्रणम्। प्रकरणप्रक्रमे हि *बहुदायी* इत्यादिना दानपतित्वबहुतरपक्वान्नदायित्वक्षत्तृप्रेषणबहुग्रामादिप्रदानैरस्य जानश्रुतेश्शुश्रूषोः क्षत्रियत्वं प्रतीतम्।।
(1-3-35)
	उपरिष्टाच्चास्यां विद्यायां ब्राह्मणक्षत्रिययोरेवान्वयो दृश्यते *अथ ह शौनकं च कापेयमभिप्रतारिणञ्च *इत्यादिना। अभिप्रतारी हि चैत्ररथः क्षत्रियः। अभिप्रतारिणश्चैत्ररथत्वं क्षत्रियत्वं  च कापेयसाहचर्याल्लिङ्गादवगम्यते; प्रकरणान्तरे हि कापेयसहचारिणः चैत्ररथत्वं क्षत्रियत्वञ्चावगतम् *एतेन वै चैत्ररथं कापेया अयाजयन्* इति, *तस्माच्चैत्ररथो नामैकः क्षत्रपतिरजायत* इति च। अतोऽस्यां विद्यायामन्वितो ब्राह्मणादितरो जानश्रुतिरपि क्षत्रियो भवितुमर्हति।।
(1-3-36)
	विद्योपदेशे *उप त्वा नेष्ये* इत्युपनयन संस्कारपरामर्शात्, शूद्रस्य तदभाववचनाच्चानधिकारः। *न शूद्रे पातकं किञ्चिन्न च संस्कारमर्हति* इति हि निषिध्यते।।
(1-3-37)
	नैतदब्राह्मणो विवक्तुममर्हति समिधं सौम्याहर* इति शुश्रूषोर्जाबालेश्शूद्रत्वाभावनिश्चय एवोपदेशे प्रवृत्तेर्नाधिकारः।।
(1-3-38)
	शूद्रस्य श्रवणाध्ययनादीनि हि प्रतिषिध्यन्ते * तस्माच्छूद्रसमीपे नाध्येतव्यमिति। अनुपश्रृण्वतोऽध्ययनादिर्न संभवति।।
(1-3-39)
	स्मर्यते च शूद्रस्य वेदश्रवणादौ दण्डः *अथ हास्य वेदमुपश्रृण्वतः त्रपुजतुभ्यां श्रोत्रप्रतिपूरणमुदाहरणे जिह्वाच्छेदो धारणे शरीरभेदः* इति।। इति प्रमिताधिकरणगर्भे अपशूद्राधिकरणम्।
प्रासङ्गिकं परिसमाप्य प्रकृतं परिसमापयति-
(1-3-40)
	अङ्गुष्ठप्रमितप्रकरणमध्ये *यदिदं किञ्च जगत्सर्वं प्राण एजति निस्सृतम्। महद्भयं वज्रमुद्यतम्* भयादस्याग्निस्तपति* इत्यादौ प्राणशब्दनिर्दिष्टाङ्गुष्ठप्रमितजनितभयनिमित्तादग्निवायुसूर्यप्रभृतिकृत्स्न 
जगत्कम्पनाच्छ्रूयमाणादङ्गुष्ठप्रमितः परमात्मैवेति निश्चीयते।।
(1-3-41)
	*अस्मिन्नेव प्रकरणे तत्संबन्धितया *न तत्र सूर्यो भाति* इत्यारभ्य *तस्य भासा सर्वमिदं विभाति* इति सर्वेषां छादकस्यानवधिकातिशयस्य भाश्शब्दाभिहितस्य ब्रह्मभूतस्य परस्य ज्योतिषो दर्शनाच्च अङ्गुष्ठप्रमितः परमात्मा।। इति प्रमिताधिकरणम्।।
(1-3-42)
	छान्दोग्ये *आकाशो ह वै नामरूपयोर्निर्वहिता ते यदन्तरा तद्ब्रह्म तदमृतं स आत्मा *इत्यत्राकाशशब्दनिर्दिष्टः किं मुक्तात्मा, उत परमात्मेति संशयः। मुक्त इति पूर्वः पक्षः, *धूत्वा शरीरमकृतं कृतात्मा ब्रह्मलोकमभिसंभवामि *इति मुक्तस्यानन्तरप्रकृतत्वात्। राद्धान्तस्तु-*नामरूपयोर्निर्वहिता ते यदन्तरेति स्वयमस्पृष्टनामरूपतया नामरूपयोर्निर्वोढत्वेन श्रूयमाणोऽयमाकाशो बद्धमुक्तोभयावस्थात्प्रत्यगात्मनोऽर्थान्तरत्वात्परमात्मैव। सूत्रार्थस्तु- आकाशः परमात्मा, तस्य नामरूपयोर्निर्वोढृत्व तदस्पर्शलक्षणार्थान्तरत्वव्यपदेशात्। प्रत्यगात्मनो ह्यर्थान्तरभूत एव नामरूपयोर्निर्वोढा। बद्धावस्थस्तावन्नामरूपाभ्यां स्पृष्टस्तत्परवशश्चेति न निर्वोढा; मुक्तस्यापि जगद्व्यापाररहितत्वान्न निर्वोढृत्वम्। आदिशब्देन निरुपाधिकब्रह्मत्वामृतत्वात्मत्वादीनि गृह्यन्ते; तानि निरुपाधिकानि मुक्तस्यापि न संभवन्ति।।
	ननु तत्त्वमस्यादिनैक्यव्यपदेशात्, *नेह नानाऽस्तीति भेदप्रतिषेधाच्च न प्रत्यगात्मनोऽर्थान्तरभूतः परमात्मेत्याशङ्क्याह-
(1-3-43)
	*व्यपदेशादिति वर्तते। *प्राज्ञेनात्मना संपरिष्वक्तः *प्राज्ञेनाऽत्मनाऽन्वारूढः *इति सुषुप्त्युत्क्रान्त्योः लुप्तसकलविशेषविज्ञानात्प्रत्यगात्मनस्तदानीमेव सर्वज्ञतया भेदव्यपदेशात्प्रत्यगात्मनोऽर्थान्तरभूत एव परमात्मा।।
(1-3-44)
	परिष्वञ्जके प्राज्ञे श्रूयमाणेभ्यः पत्यादिशब्देभ्यश्चायं प्रत्यगात्मनोऽर्थान्तरभूतः परमात्मा, *सर्वस्याधिपतिस्सर्वस्य वशी सर्वस्येशानः* इत्यादौ। ऐक्योपदेशभेदप्रतिषेधौ तु ब्रह्मकार्यत्वनिबन्धनाविति *तज्जलानिति* सर्वं खल्विदं ब्रह्मेत्यादिश्रुतिभिरेव व्यक्तौ।। इति अर्थान्तरत्वादिव्यपदेशाधिकरणम्।।

।।अथ प्रथमाध्याये चतुर्थः पादः।।
(1-4-1)
	आनुमानिकमप्येकैषामिति चेन्न शरीररूपकविन्यस्तगृहीतेर्दर्शयति च। कठवल्लीषु *इन्द्रियेभ्यः परा ह्यर्था अर्थेभ्यश्च परं मनः। मनसश्च परा बुद्धिर्बुद्धेरात्मा महान्परः।। महतः परमव्यक्तमव्यक्तात्पुरुषः परः। पुरुषान्न परं किञ्चित्सा काष्ठा सा परा गतिः।। *इत्यत्र किं साङ्ख्योक्तं प्रधानमव्यक्त शब्दाभिधेयम्, उत नेति संशयः। प्रधानमिति पूर्वः पक्षः, *महतः परमित्यादितत्तन्त्रप्रक्रियाप्रत्यभिज्ञानात्, *पुरुषान्न परं किञ्चिदिति पञ्चविंशकपुरुषात्तिरिक्ततत्त्वनिषेधाच्च। राद्धान्तस्तु-- नाव्यक्तशब्देन प्रधानमिह गृह्यते। पूर्वत्र *आत्मानं रथिनं बिद्धि शरीरं रथमेव चेत्यादिना उपासनानिर्वत्तये वश्वेन्द्रियत्वापादानाय, ये आत्मशरीरबुद्धिमनइन्द्रियविषयाः, रथिरथसारथिप्रग्रहहयगोचरत्वेन रूपिता; तेषु वशीकार्यत्वे पराः*इन्द्रियेभ्यः परा इत्यादिनोच्यन्ते; तत्र चेन्द्रियादयः स्वशब्देनैव गृह्यन्ते, रथत्वेन रूपितं शरीरमिहाव्यक्तशब्देन गृह्यत इति नेह तत्तन्त्रप्रक्रियाप्रत्यभिज्ञागन्धः। *अव्यक्तात्पुरूषः पर इति च न पञ्चविंशकः; अपि तु प्राप्यः परमात्मैव। अन्तर्यामितयोपासनस्याप्युपायभूत इति स इह वशीकार्यकाष्ठात्वेन *पुरुषान्न परं किञ्चिदित्युक्तः।।

	सूत्रार्थस्तु-एकेषां-कठानां शाखायाम्, आनुमानिकं-प्रधानं जगत्कारणत्वेन *महतः परमव्यक्तमित्याम्नायते इति चेत्; तन्न, अव्यक्तशब्देन शरीराख्यरूपकविन्यस्तस्य गृहीतेः-पूर्वत्रात्मादिषु रथिरथादिरूपकविन्यस्तेषु रथत्वेन रूपितस्य शरीरस्यात्राव्यक्तशब्देन गृहीतेरित्यर्थः। अतो वशीकार्यत्वे परा इहोच्यन्ते। दर्शयति चैनमर्थं 
वाक्यशेषः इन्द्रियादीनां नियमनप्रकारं प्रतिपादयन् *यच्छेद्वाङ्मनसी *इत्यादिः।।
	कथमव्यक्तशब्दस्य शरीरं वाच्यं भवतीत्याशङ्क्याह-
(1-4-2)
	तुशब्दोऽवधारणे। सूक्ष्मम्-अव्यक्तमेवावस्थान्तरापन्नं शरीरं भवति, तदवस्थस्यैव कार्यार्हत्वात्।।
	यदि रूपकविन्यस्ता आत्मादय एव वशीकार्यत्वे पराः *इन्द्रियेभ्यः परा इत्यादिना गृह्यन्ते; तर्हि *अव्यक्तात्पुरुषः परः, पुरुषान्न परं किञ्चिदिति पुरुषग्रहणं किमर्थमित्यत आह-
(1-4-3)
	अन्तर्यामिरूपेणावस्थितपुरुषाधीनत्वादात्मादिकं सर्व रथिरथत्वादिना रूपितम् अर्थवत्-प्रयोजनवद्भवति। अत उपासननिर्वृत्तौ वशीकार्यकाष्ठा पुरुषः प्राप्यश्चेति* पुरुषान्न परं किञ्चित् सा काष्ठा सा परा गतिरित्युक्तम्। भाष्यप्रक्रियया वा नेयमिदं सूत्रम्- परमपुरुषशरीरतया तदधीनत्वात् भूतसूक्ष्ममव्याकृतमर्थवदिति तदिहाव्यक्तशब्देन गृह्यते; नाब्रह्मात्मकं स्वनिष्ठं तन्त्रसिद्धमिति।।
(1-4-4)
	ज्ञेयत्वावचनाच्च। यदि तन्त्रसिद्धप्रक्रियेहाभिप्रेता; तदाऽव्यक्तस्यापि ज्ञेयत्वं वक्तव्यम्। *व्यक्ताव्यक्तज्ञविज्ञानात्* इति हि तत्प्रक्रिया। न ह्यव्यक्तमिह ज्ञेयत्वेनोक्तम्, अतश्चात्र न तन्त्रप्रक्रियागन्धः।।
(1-4-5)
	*अशब्दमस्पर्शमित्युपक्रम्य *महतः परं ध्रुवं निचाय्य तं मृत्युमुखात्प्रमुच्यते* इति प्रधानस्य ज्ञेयत्वमनन्तरमेव वदतीयं श्रुतिरिति चेत्; तन्न,*अशब्दमस्पर्शमित्यादिना प्राज्ञः-परमपुरुष एव ह्यत्रोच्यते; *सोऽध्वनः पारमाप्नोति तद्विष्णोः परमं पदम्* एष सर्वेषु भूतेषु गूढोत्मा न प्रकाशते* इति प्राज्ञस्यैव प्रकृतत्वात्।।
(1-4-6)
	अस्मिन्प्रकरणे * येयं प्रेति विचिकित्सा मनुष्ये* इत्यारभ्यासमाप्तेः परमपुरुषतदुपासनोपासकानां त्रयाणामेवैवं ज्ञेयत्वेन उपन्यासः प्रश्नश्च दृश्यते, न प्रधानादेस्तान्त्रिकस्यापि। अतश्च न प्रधानमिह ज्ञेयत्वेनोक्तम्।।
(1-4-7)
	यथा *बुद्धेरात्मा महान्परः* इत्यात्मशब्दसामानाधिकरण्यान्महच्छब्देन न तान्त्रिकं महत्तत्त्वं गृह्यते, एवमव्यक्तशब्देनापि न तान्त्रिकं प्रधानम्।। इति आनुमानिकाधिकरणम्।।
(1-4-8)
	श्वेताश्वतरे * अजामेकां लोहितशुक्लकृष्णां बह्वीः प्रजास्सृजमानां सरूपाः। अजो ह्येको जुषमाणोऽनुशेते जहात्येनां भुक्तभोगामजोऽन्यः।। इत्यत्र किमजाशब्देन तन्त्रसिद्धा प्रकृतिरभिधीयते, उत ब्रह्मात्मिकेति संशयः। तन्त्रसिद्धेति पूर्वः पक्षः, *अजामेकामित्यस्या अकार्यत्वप्रतीतेः, बह्वीनां प्रजानां स्वातन्त्र्येण कारणत्वश्रवणाच्च। राद्धान्तस्तु- न तन्त्रसिद्धायाः प्रकृतेरत्र ग्रहणम्, जननविरहश्रवणमात्रेण तन्त्रसिद्धायाः प्रकृतेः प्रतीतिनियमाभावात्। न हि यौगिकानां शब्दानामर्थप्रकरणादिभिर्विशेष्यव्यवस्थापकैर्विना विशेषे वृत्तिनियमसंभवः; न चास्यास्स्वातन्त्र्येण सृष्टिहेतुत्वमिह प्रतीतम्, अपि तु सृष्टिहेतुत्वमात्रम्; तत् ब्रह्मात्मिकायाश्च न विरुद्धम्। अत्र तु ब्रह्मात्मिकाया एव शाखान्तरसिद्धायाः एतत्सरूण्मन्त्रोदितायाः प्रत्यभिज्ञानात्सैवेति निश्चीयते।।
	सूत्रार्थस्तु- नायमजाशब्दस्तन्त्रसिद्धप्रधानविषयः; कुतः? चमसवदविशेषात्;  यथा *अर्वाग्बिलश्चमसः*इति मन्त्रे चमनसाधनत्वयोगेन प्रवृत्तस्य चमसशब्दस्य शिरसि प्रवृत्तौ *यथेदं तच्छिर एषह्यर्वाग्बिलश्चमसः *इति वाक्यशेषे विशेषो दृश्यते; तथा *अजामेकामित्यजाशब्दस्य तन्त्रसिद्धप्रधाने वृत्तौ विशेषाभावान्न तद्ग्रहणं न्याय्यम्।।
	अस्ति तु ब्रह्मात्मिकाया एव ग्रहणे विशेष इत्याह-
(1-4-9)
	ज्योतिः-ब्रह्म यस्याः उपक्रमः कारणम्, सा ज्योतिरुपक्रमा। तुशब्दोऽवधारणे। ब्रह्मकारणिकैवैषाऽजा; तथा ह्यधीयत एके, यथारूपोऽयमजायाः प्रतिपादको मन्त्रः; तथारूपमेव मन्त्रं ब्रह्मात्मिकायाः तस्याः प्रतिपादकमधीयत एके शाखिनः *अणोरणीयान्हतो महीयान् *इत्यादिना ब्रह्म प्रतिपाद्य, *सप्त प्राणाः प्रभवन्ति तस्मात्सप्तार्चिषस्संमिधस्सप्तजिह्वाः। सप्त इमे लोका येषु चरन्ति प्राणागुहाशयान्निहितास्सप्तसप्त। अतस्समुद्रा गिरयश्च सर्वे* इत्यादिना ब्रह्मण उत्पन्ननत्वेन ब्रह्मात्मकतया सर्वानुसन्धानविधानसमये *अजामेकां लोहितशुक्लकृष्णां बह्वीं प्रजां जनयन्तीं सरूपाम्* इति प्रतिपाद्यमाना ब्रह्मात्मिकैवेति तत्प्रत्यभिज्ञानादिहाप्यजा ब्रह्मात्मिकैवेति निश्चीयते।।
	अजात्वं ज्चोतिरुपक्रमात्वं च कथमुपपद्यते इत्यत आह-
(1-4-10)
	कल्पना सृष्टिः, * सूर्याचन्द्रमसौ धाता यथा पूर्वमकल्पयत्* इत्यादिदर्शनात्। *अस्मान्मायी सृजते विश्वमेतत्* इति हि सृष्टिरिहोपदिश्यते। प्रलयवेलायामेषा प्रकृतिः परमपुरुषाश्रया कारणावस्था अतिसूक्ष्माक्यवा शक्तिरूपेणावतिष्ठते; तदवस्थाभिप्रायेणास्या अजात्वम्। सृष्टिवेलायां पुनस्तच्छरीरीत् ब्रह्मणः स्थूलावस्था जायते; तदवस्था ज्योतिरुपक्रमेति न कश्चिद्विरोधः। मध्वादिवत्-यथा आदित्यस्यैकस्यैव कार्यावस्थायाम् * असौ वा आदित्यो देवमधु* इति वस्वादिभोग्यरसाधारतया मधुत्वम्, तस्यैव *अथ तत ऊर्ध्वं उदेत्य नैवोदेता नास्तमेतैकल एव मध्ये स्थाता* इत्यादिना नामरूपप्रहाणेन कारणावस्थायां सूक्ष्मस्यैकस्यैवावस्थानं न विरुध्यते, तद्वत्।।इति।।
(1-4-11)
	वाजसनेयके *यस्मिन्पञ्च पञ्चजना आकाशश्च प्रतिष्ठितः। तमेवंमन्य आत्मानं विद्वान्ब्रह्मामृतोऽमृतम् * इत्यत्र िकं साङ्ख्योक्तानि पञ्चविंशतितत्त्वानि प्रतिपाद्यन्ते, उत नेति संशयः। तान्येवेति पूर्वः पक्षः। *पञ्च पञ्चजना इति हि पञ्चसङ्ख्याविशिष्टाः पञ्चजना पञ्चविंशतिस्संपद्यन्ते। कथम्? पञ्चजना इति समाहारविषयोऽयं समासः; पञ्चपूल्यः इतिवत्। पञ्चभिर्जनैरारब्धस्समूहः पञ्चजनः। पञ्चजनीत्यर्थः। लिङ्गव्यत्ययश्छान्दसः। प़ञ्चजना इति बहुवचनात्समूह बहुत्वं चावगम्यते। ते च कतीत्यपेक्षायां पञ्च पञ्चजनाः इति पञ्चशब्दविशेषिताः पञ्चजनसमूहा इति पञ्चविंशतिस्तत्त्वानि भवन्ति। मोक्षाधिकारात्तान्त्रिकाण्येवेति निश्चीयन्ते। एवं निश्चिते सति *तमेवं मन्य आत्मानं विद्वान्ब्रह्मामृतोऽमृतमिति पञ्चविंशकमात्मानं ब्रह्मभूतं विद्वानमृतो भवतीति। राद्धान्तस्तु-*यस्मिन्पञ्च पञ्चजना आकाशश्च प्रतिष्ठितः* इति यच्छब्दनिर्दिष्टब्रह्माधारत्वात्तदाधेयानां तत्त्वानां ब्रह्मात्मकत्वमवगम्यते; यच्छब्दनिर्दिष्टं च * तमेवं मन्य आत्मानम् (इति तच्छब्देन परामृश्य, *ब्रह्मामृतोऽमृतम्)इति निर्देशात् ब्रह्मेति निश्चीयते। अतो न तान्त्रिकप्रसङ्गः।।
	सूत्रार्थस्तु-* पञ्च पञ्चजना इत्यत्र पञ्चविंशतिसङ्ख्योपसङ्ग्रहादपि न तान्त्रिकाणीतानि तत्त्वानि, यस्मिन्निति यच्छब्दनिर्दिष्टब्रह्माधारतया तान्त्रिकेभ्यो नानाभावात्-एषां तत्त्वानां पृथग्भावादित्यर्थः। अतिरेकाच्च- तान्त्रिकेभ्यस्तत्त्वातिरेकप्रतीतेश्च; यस्मिन्निति निर्दिष्टमतिरिक्तमाकाशश्च। *न सङ्ख्योपसङ्ग्रहादपीत्यपिशब्देन सङ्ख्योपसङ्ग्रहो न संभवतीत्याह, आकाशस्य पृथङ्निर्देशात्। अतः पञ्चजनाः इति न समाहारविषयः, अपि तु* दिक्सङ्ख्ये संज्ञायाम्* इति संज्ञाविषयः; पञ्चजनसंज्ञिताः केचित्, ते च पञ्चैवेति। सप्त सप्तवर्षयः इतिवत्।।
(1-4-12)
	पञ्चजनसंज्ञिताः पञ्च पदार्थाः प्राणादय इति वाक्यशेषादवगम्यते। *प्राणस्य प्राणमुत चक्षुषश्चक्षुः श्रोत्रस्य श्रोत्रमन्नस्यान्नं मनसो ये मनो विदुः *इति। ब्रह्मात्मकानीन्द्रियाणि पञ्च पञ्चजना इति निर्दिष्टानि। जननाच्च जनाः।।
	काण्वपाठेऽन्नवर्जितानां चतुर्णां निर्देशात् पञ्चजनसंज्ञितानीन्द्रियाणीति कथं ज्ञायत इत्यत्राह-
(1-4-13)
	एकेषां-काण्वानां वाक्यशेषे असत्यन्नशब्दे वाक्योपक्रमगतेन* तं देवा ज्योतिषां ज्योतिरिति ज्योतिश्शब्देन पञ्चजनाः इन्द्रियाणीति विज्ञायन्ते। कथम्? *ज्योतिषां ज्योतिरिति ब्रह्मणि निर्दिष्टे प्रकाशकानां प्रकाशकं ब्रह्मेति प्रतीयते। के ते प्रकाशका इत्यपेक्षायां *पञ्च पञ्च जनाः * इत्यनिर्ज्ञातविशेषाः पञ्चसंख्यासंख्याताः प्रकाशकानि पञ्चेन्द्रियाणीत्यवगम्यते। अतः *यस्मिन्पञ्च पञ्चजना आकाशश्च प्रतिष्ठितः * इतीन्द्रियाणि भूतानि च ब्रह्मणि प्रतिष्ठितानीति न तान्त्रिकतत्त्वगन्धः।।इति सङ्ख्योपसंग्रहाधिकरणम्।।
(1-4-14)
	जगत्कारणवादीनि वेदान्तवाक्यानि किं प्रधानकारणतावादैकान्तानि, उत ब्रह्मकारणतावादैकान्तानीति संशयः। प्रधानकारणतावादैकान्तानीति पूर्वः पक्षः, *सदेव सोम्येदमग्र आसीदिति क्वचित्सत्पूर्विका सृष्टिराम्नायते; अन्यत्र *असदेवेदेमग्र आसीत्* असद्वा इदमग्र आसीत्* तथा* तद्धेदं तर्ह्यव्याकृतमासीत्तन्नामरूपाभ्यां व्याक्रियत *इति। अव्याकृतं हि प्रधानम्। अतः प्रधानकारणतावादनिश्चयात्तदेकान्तान्येव। राद्धान्तस्तु-*सत्यं ज्ञानमनन्तं ब्रह्मेत्युपक्रम्य* तस्माद्वा एतस्मादात्मन आकाशस्संभूतः *तदैक्षत बहुस्यां प्रजायेयेति तत्तेजोऽसृजतेत्यादिषु सर्वज्ञस्य परस्य ब्रह्मणः कारणत्वप्रतिपादनात्तस्यैव ब्रह्मणः कारणावस्थायां नामरूपविभागसंबन्धितया सद्भावाभावात् असदव्याकृतादिशब्देन व्यपदेश इति ब्रह्मकारणतावादैकान्तान्येव। सूत्रार्थस्तु-आकाशादिपदचिह्नितेषु *तस्माद्वा एतस्मादात्मन आकाशस्संभूतः *इत्यादिषु सर्वज्ञस्य परस्य ब्रह्मणः कारणत्वप्रतिपादनात्, सर्वेषु सृष्टिवाक्येषु यथाव्यपदिष्टस्यैव कारणत्वेनोक्तेः ब्रह्मकारणतावादैकान्तानि। यथाव्यपदिष्टम्- सार्वात्म्यादियुक्ततयाऽस्माभिर्व्यपदिष्टम्।।
	तथा सति* असद्वा इदमग्र आसीदिति किं ब्रवीतीत्यत आह-

(1-4-15)
	*सोऽकामयत, बहुस्यां प्रजायेयेतीति बहुभवनसङ्कल्पपूर्वकं जगत्सृजतो ब्रह्मणस्सर्वज्ञस्य *असद्वा इदमग्र आसीदित्यत्र समाकर्षात् कारणावस्थायां नामरूपसंबन्धित्वाभावेन  असदिति ब्रवीति। एवं *तद्धेदं तर्ह्यव्याकृतमासीदित्यादिषु *स एष इहानुप्रविष्ट आनखाग्रेभ्यः* *पश्यत्यचक्षुः* इत्यादिपूर्वापरपर्यालोचनया तत्रतत्र सर्वज्ञस्य समाकर्षो द्रष्टव्यः।। इति कारणत्वाधिकरणम्।।
(1-4-16)
	कौषीतकिनां *ब्रह्म ते ब्रवाणि* इत्युपक्रम्य *यो वै बालाक एतेषां पुरुषाणां कर्ता यस्य वैतत्कर्म स वै वेदितव्यः* इत्यत्र वेदितव्यतयोपदिष्टः साङ्ख्यतन्त्रसिद्धः पुरुषःष उत परमात्मेति संशयः। पुरुष एव प्रकृतिवियुक्त इति पूर्वः पक्षः, *यस्य वैतत्कर्मेति कर्मशब्दस्य क्रियत इति व्युत्पत्त्या जगद्वाचित्वात् कृत्स्नं जगद्यस्य कार्यम्, स परमपुरुष एव वेदितव्यतयोपदिष्टो भवतीति। सूत्रमपि व्याख्यातम्।।
(1-4-17)
	*एवमेवैष प्रज्ञात्मैतैरात्मभिर्भुङ्क्ते* इत्यादि भोक्तॄत्वरूपजीवलिङ्गात्, *अथास्मिन्प्राण एवैकधै भवति* इति मुख्यप्राणलिङ्गाच्च नायं परमात्मेति चेत्; तस्य परिहारः प्रतर्दनविद्यायामेव व्याख्यातः। पूर्वापरप्रकरणपर्यालोचनया परमात्मपरमिदं वाक्यमिति निश्चिते सति अन्यलिङ्गानि तदनुगुणतया नेतव्यानीत्यर्थः।।
	ननु *तौ ह सुप्तं पुरुषमाजग्मतुः* इति प्राणनामभिरामन्त्रणाश्रवणयष्टिधातोत्थापनादिना शरीरेन्द्रियप्राणाद्यतिरिक्तजीवात्मसद्भावप्रतिपादनपरमिदं वाक्यमित्यवगम्यत इत्यत उत्तरं पठति-
(1-4-18)
	तुशब्दश्शङ्कानिवृत्त्यर्थः। जीवसङ्कीर्तनम् अन्यार्थम्- जीवातिरिक्तब्रह्मसद्भावप्रतिबोधनार्थमिति प्रश्नप्रतिवचनाभ्यामवगम्यते। प्रश्नस्तावज्जीवप्रतिपादनानन्तरं *क्वैष एतद्बालाके पुरुषोऽशयिष्ट* इत्यादिकः 
सुषुप्तजीवाश्रयविषयतया परमात्मपर इति निश्चितः। प्रतिवचनमपि *अथास्मिन्प्राण एवैकधा भवति* इत्यादिकं परमात्मविषयमेव। सुप्तपुपरुषाश्रयतया हि प्राणशब्दनिर्दिष्टः परमात्मैव *सता सोम्य तदा संपन्नो भवतीत्यादिभ्यः। जैमिनिग्रहणमुक्तस्यार्थस्य पूज्यत्वाय। अपि चैवमेके-एके वाजसनेयिनः इदमेव बलाक्यजातशत्रुसंवादगतं प्रश्नप्रतिवचनरूपं वाक्यं परमात्मविषयं स्पष्टमधीयते*क्वैष एतदित्यादि *य एषोऽन्तर्हृदय आकाशस्तस्मिञ्च्छेते* इत्येतदन्तम्।। इति जगद्वाचित्वाधिकरणम्।।
(1-4-19)
	बृहदारण्यके मैत्रेयीब्राह्मणे* न वा अरे पत्युः कामाय पतिः प्रियो भवति आत्मनस्तु कामाय *इत्यारभ्य, *आत्मा वा अरे द्रष्टव्यश्श्रोतव्यो मन्तव्यो निदिध्यासितव्यः * इत्यादौ द्रष्टव्यतया निर्दिष्टः पुरुषः तन्त्रसिद्धः, उत परमात्मेति संशयः। तन्त्रसिद्धः पञ्चविंशकः एवेति पूर्वः पक्षः। पतिजायापुत्रवित्तमित्रपश्वादिप्रियसंबन्ध्यात्मा न परमात्मा भवितुमर्हति। स एव हि*आत्मा वा अरे द्रष्टव्य इति प्रतिपाद्यते। राद्धान्तस्तु-न पत्यादीनां कामाय पत्यादयः प्रिया भवन्ति, आत्मनस्तु कामायेत्युक्त्त्वा,  *आत्मा वा अरे द्रष्टव्याः इति निर्दिष्ट आत्मा, जीवातिरिकतस्सत्यसङ्कल्पस्सर्वज्ञः परमात्मैव, यत्सङ्कल्पायत्तं पत्यादीनां स्वसंबन्धिनः प्रति प्रियत्वम्, स हि सत्यसंकल्पः परमात्मा। आत्मज्ञानेन सर्वज्ञानादयोऽपि वक्ष्यमाणाः परमात्मन्येव संभवन्ति।
	सूत्रार्थस्तु-वाक्यस्य कृत्स्नस्य परमात्मन्येवान्वयात् द्रष्टव्यतया निर्दिष्ट आत्मा परमात्मैव *अमृतत्वस्य तु नाशाऽस्ति वित्तेन* आत्मनि खल्वरे दृष्टे श्रुते मते विज्ञाते इदं सर्वं विदितम् *इदं सर्वं यदयमात्मा* तस्य ह वा एतस्या महतो भूतस्य निश्श्वसितमेतद्यदृग्वेदः* येनेदं सर्व विजानाति तं केन विजानीयात्* इति हि कृत्स्नस्य वाक्यस्य परमात्मन्यन्वयो दृश्यते।।
	*एतेभ्यो भूतेभ्यस्समुत्थाय तान्येवानुविनश्यतीति जीवलिङ्गस्य मतान्तरेण निर्वाहमाह-
(1-4-20)
	एकविज्ञानेन सर्वविज्ञानप्रतिज्ञासिद्धये जीवस्य परमात्मकार्यतया परस्मादात्मनोऽनन्यो जीव इति 
जीवशब्देन परमात्मनोऽभिधानमित्याश्मरथ्यमतम्।।
(1-4-21)
	*परं ज्योतिरुपसंपद्य स्वेन रूपेणाभिनिष्पद्यते* इति शरीरात् उत्क्रमिष्यतः अस्य जीवस्य परमात्मभावाज्जीवशब्देन परमात्मनोऽभिधानमिति औडुलोमिराचार्योमेने।।
(1-4-22)
	*य आत्मानि तिष्ठन्* इत्यादिभिर्जीवात्मन्यन्तरात्मतया परमात्मनः अवस्थितेः जीवात्मशब्दस्य परमात्मनि पर्यवसानाज्जीवात्मशब्देन परमात्मनोऽभिधानमिति काशकृत्स्न आचार्यो मन्यते। इदमेव सूत्रकाराभिमतमित्यगम्यतेष त्रयाणामन्योन्यविरोधात्, त्रयाणामन्योन्यविरोधात्, इतः परमवचनाच्च।। इति वाक्यान्वयाधिकरणम्।।
(1-4-23)
	परं ब्रह्म किं जगतो निमित्तकारणमात्रम्, उतोपादानकारणमपीति संशयः। निमित्तकारणमात्रमिति पूर्वः पक्षः, मृत्कुलालादौ निमित्तोपादानयोर्भेददर्शनात्; *अस्मान्मायी सृजते विश्वमेतत् *इत्यादिभिर्भेदप्रतिपादनात्, ब्रह्मणोऽविकारत्वश्रुतिविरोधाच्च। राद्धान्तस्तु-*येनाश्रुतं श्रुतमिति ब्रह्मविज्ञानेन सर्वविज्ञानप्रतिज्ञानान्यथानुपपत्त्या *यथा सोम्यैकेन मृत्पिण्डेन सर्वं मृण्मयमिति मृत्तत्कार्यदृष्टान्तेन तदुपपादनाच्च जगदुपादाकारणमपि ब्रह्मैवेति विज्ञायते। प्रमाणान्तरावसितसकलवस्तुविलक्षणस्य शास्त्रैकसमधिगम्यस्य परस्य ब्रह्मणस्सर्वज्ञस्य सर्वशक्तेः कार्यकारणोभयावस्थायामपि स्वशरीरभूतचिदचित्प्रकारतयाऽवस्थितस्यैकस्यैव निमित्तत्वमुपादानत्वं चाविरुद्धम्। शरीरभूताचिद्वस्तुगतो विकार इति कार्यावस्थावस्थितस्यापि शरीरिणः परमात्मनोऽविकारित्वं सिद्धमेव। चिदचिद्वस्तुशरीरस्य ब्रह्मण एवोपादानत्वेऽपि ब्रह्मण्यपुरुषार्थविकारास्पर्शप्रदर्शनाय हि *अस्मान्मायी सृजते विश्वमेतत्तस्मिंश्चान्यो माययासन्निरुद्ध इति व्यपदेशः। प्रतिज्ञादृष्टान्तानुपरोधात् उपादानं च ब्रह्मैवेति सूत्रार्थः।।
(1-4-24)
	*सोऽकामयत बहुस्याम्* तदैक्षत बहुस्यां प्रजायेयेति स्रष्टुर्ब्रह्मणस्स्वस्यैव जगदाकारेण बहुभवनचिन्तनोपदेशाच्च जगदुपादानं निमित्तं च ब्रह्मैवेति निश्चीयते।।
(1-4-25)
	*किं स्विद्वनं क उ स वृक्ष आसीत्* इत्यादिना जगदुपादाननिमित्तादौ पृष्टे *ब्रह्म वनं ब्रह्म स वृक्ष आसीत्* ब्रह्माध्यतिष्ठत् *इत्युपादानं निमित्तं चोभयं ब्रह्मैवेति हि साक्षादाम्नायते; अतश्चोभयं ब्रह्म।।
(1-4-26)
	*तदात्मानं स्वयमकुरुतेति स्रष्टुरात्मन एव जगदाकारेण कृतिरुपदिश्यते; अतश्चोभयं ब्रह्मैव। नामरूपभावाभावाभ्यामेकस्य कर्मकर्तृभावो न विरुद्धः।।
	यद्यात्मानमेव ब्रह्म जगदाकारं करोति, तर्हि ब्रह्मणोऽपहतपापत्वादिकमनवधिकातिशयानन्दस्वरूपत्वं सर्वज्ञत्वमित्यादि सर्वं विरुध्यते, अज्ञत्वासुखित्वकर्मवश्यत्वादिविपरीतरूपत्वाज्जगत इत्यत उत्तरं पठति--
(1-4-27)
	अज्ञब्रह्मविवर्तवादे हि तद्भवत्येव, अज्ञानस्य तत्कार्यरूपानन्तापुरुषार्थस्य च वेदान्तजन्यज्ञाननिवर्त्यस्य ब्रह्मण्येवान्वयात् तदा शास्त्रस्य भ्रान्तजल्पितत्वापाताच्च। अविभक्तनामरूपसूक्ष्मचिदचिद्वस्तुशरीरकस्य ब्रह्मणो विभक्तनामरूपस्थूलचिदचिद्वस्तुशरीरत्वेन परिणामो हि वेदान्तेषूपदिश्यते, *तद्धेदं तर्ह्यव्याकृतमासीत्तन्नामरूपाभ्यां व्याक्रियत* इत्येवमादिभिः। अपुरुषार्थाश्च विकाराश्शरीरभूतचिदचिद्वस्तुगताः। कारणावस्थायां कार्यावस्थायां चात्मभूतं ब्रह्म अपहतपाप्मत्वादिगुणकमेव। स्थूलसूक्ष्मावस्थस्य कृत्स्नस्य चिदचिद्वस्तुनो ब्रह्मशरीरत्वम्, ब्रह्मणश्च तदात्मत्वम् *यः पृथिव्यां तिष्ठन्... यस्य पृथिवी शरीरमित्यारभ्य *यस्याव्यक्तं शरीरम् यस्याक्षरं शरीरम् यस्य मृत्युश्शरीरम् एष सर्वभूतान्तरात्मा अपहतपाप्मा दिव्यो देवः* इत्येवमादिश्रुतिशतसमधिगतम्। अतः सर्वमनवद्यम्।।
(1-4-28)
	*यद्भूतयोनिं परिपश्यन्ति धीराः* कर्तारमीशं पुरुषं ब्रह्मयोनिम्* इत्यादिषु सर्वस्य भूतजातस्य परमपुरुषो योनित्वेन गीयते। हिशब्दो हेतौ। यस्माद्यनिरिति गीयते, तस्माच्चोपादानमपि ब्रह्मं। योनिशब्दश्चोपादानकारणपर्यायः।। इति प्रकृत्यधिकरणम्।।
(1-4-29)
	*यतो वा इमानीत्यादिषूदाहृतेषु वाक्येषु *जन्माद्यस्य यतः* इत्यादिनोक्तन्यायकलापेन सर्वे वेदान्ताः ब्रह्मपरा व्याख्याताः। पदाभ्यासोऽध्यायपरिसमाप्तिद्योतनार्थः।। इति सर्वंव्याख्यानाधिकरणम्।।
इति श्रीभगवद्रामानुजयिरचिते श्रीवेदान्तदीपे प्रथमस्याध्यायस्य चतुर्थः पादः।।
।।समाप्तश्चाध्यायः।।




