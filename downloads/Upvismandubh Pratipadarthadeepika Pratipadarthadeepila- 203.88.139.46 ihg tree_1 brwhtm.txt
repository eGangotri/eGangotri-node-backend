1.1
हरिः ओम् । ओमित्येतदक्षरमिदं सर्वम् । तस्योपव्याख्यानम् । भूतं भवद्
"भविष्यदिति सर्वमोङ्कार एव । 	यच्चान्यत् त्रिकालातीतं, तदप्योङ्कार एव ।। 1 ।।"
B.1.1
प्रतिपदार्थदीपिका
[श्रीभारद्वाजरामानुजाचार्यविरचिता]
[मङ्गलाचरणम् ]
"		भार्गवं रूपमासाद्य क्षत्रियान् हतवांश्च यः ।"
"		अंशावतारं तु हरेः अर्जुनघ्न1महं भजे ।। 1 ।।"
"		श्रीशं श्रियं शठारातिं2 भाष्यकारादिदेशिकान् ।"
"		पूर्वानस्मद्गुरून् वात्स्यान् श्रीनिवासादिकान् भजे ।। 2 ।।"
"		संप्रार्थ्य द्रविडवेदान्तवक्तारं कारिजं सताम् ।"
"		माण्डूक्याश्च श्रुतेर्व्याख्यां करोमि हृदयङ्गमाम् ।। 3 ।।"
"	समस्तव्यस्तरूपप्रणवप्रतिपाद्यभगवदुपासनं वक्तुं प्रवृत्तेयमादौ समस्तप्रणव- प्रतिपाद्यमाह । ओमित्येतदक्षरमिदं"
सर्वमिति । इदं - चेतनाचेतनात्मकं सर्वं जगत्, ओमित्येतदक्षरं - ओतं जगदस्मिन् इति व्युत्पत्त्या ओमित्युक्तमेतदक्षररूपं
ओङ्कार- स्वरूपं ; सर्वं प्रपञ्चं ओङ्कारे विद्यमानत्वादोङ्कारस्वरूपमित्यर्थः। तस्योपव्याख्यानं -
गुणविभूत्युपासनाप्रकारप्रपञ्चनं ; क्रियत इति शेषः । भूतं भवद् भविष्यदिति । ओमित्युक्तं ब्रह्म भूतं -
अतीतकाले विद्यमानं, भवत् - वर्तमानकाले विद्यमानं, भविष्यत् - आगामिकाले विद्यमानं इति । एवं सर्वमोङ्कार
एव - सर्वं ओमित्युच्यमानमक्षरमेव । यच्चान्यत् त्रिकालातीतं तदप्योङ्कार एव - कालत्रय- विकारातीतं यदन्यद्वस्त्वस्ति
तदप्योङ्कार एव - ओमित्युच्यमानमक्षराख्यं ब्रह्मैव ; न त्वन्यदित्यर्थः ।। 1 ।।
1.2
सर्वं ह्येतद् ब्रह्म; अयमात्मा ब्रह्म । सोऽयमात्मा चतुष्पात् ।। 2 ।।
B.1.2
[नादात्मकः पादचतुष्टययुक्तः परमात्मा]
।। इति प्रथमः खण्डः ।।
"	प्र.दी. - उपासनार्थं प्रणवप्रतिपाद्यब्रह्मस्वरूपमुक्त्वा इदानीं अकारोकारम- कारनादात्मकपादचतुष्टयवत्योंकारे"
अनिरुद्धसङ्कर्षणप्रद्युम्नवासुदेवापरपर्याय विश्वतैजस- प्राज्ञतुरीयाख्यपादचतुष्टययुक्तब्रह्मदृष्टिमाह
- सर्वं ह्येतद्ब्रह्मेति । एतत् - पूर्वोक्तं कालत्रयपरिच्छिन्नमपरिच्छिन्नं सर्वमिदं जगत् , ब्रह्मैव -
प्रणवशब्दवाच्यं ब्रह्मैव । अयमात्मा ब्रह्म - ब्रह्मादिदेवादिषु विद्यमानः आदानादिकर्ता जीवः, ब्रह्म -
प्रणव- शब्दवाच्यपरब्रह्मसदृशः । यद्वा अयं-ओंकारवाच्यः आत्मा ब्रह्म - सर्वात्मभूतं ब्रह्म । सोयमात्मा
चतुष्पात् - ओङ्कारे अध्यस्यमानः अयं परमात्मा पादचतुष्टययुक्तः इत्यर्थः ।। 2 ।।
।। इति प्रथमखण्ड प्रतिपदार्थदीपिका ।।
2.1
जागरितस्थानो बहिष्प्रज्ञः सप्ताङ्ग एकोनविंशतिमुखः
स्थूलभुग्वैश्वानरः प्रथमः पादः ।। 1 ।।
B.2.1
अथ द्वितीयः खण्डः
[वैश्वानरात्मकः ओङ्कारस्य प्रथमपादः]
"	प्र.दी. - ओङ्कारवाच्यपरब्रह्मणः प्रथमपादं विशिनष्टि - जागरितस्थान इति । जागरितं स्थानं यस्य जागरितस्थानः"
। जाग्रद्दशानिर्वाहकः । ब्रह्म- शब्दितस्यानिरुद्धस्यैव जाग्रद्दशानिर्वाहकत्वम् । बहिः प्रज्ञः - बहिः
रूपादौ प्रज्ञा येन सः बहिः प्रज्ञः । सप्ताङ्ग एकोनविंशतिमुखः । सप्ताङ्गः एतस्य वैश्वानरस्य मूर्धैव सुतेजाः
चक्षुर्विश्वरूपः प्राणः पृथग्वर्त्मा सन्देहो बहुलः वस्तिरेव रयिः पृथिव्येव पादौ (छां.उ. 5-18-2) इति वैश्वानरविद्योक्तद्युसूर्यवाय्वाकाशवारिपृथिवीरूपैः षड्भिरङ्गैः
जाग्रताजीवेन च सप्ताङ्गत्वम् । एकोनविंशतिमुखः - ज्ञानेन्द्रियपञ्चक कर्मेन्द्रिय- पञ्चक प्राणपञ्चकान्तःकरणचतुष्टयरूपाणि
मुखानि यस्य सः । तेषामधिष्ठेयत्वमस्य जाग्रदवस्थजीवद्वारा द्रष्टव्यम् । स्थूलभुक् स्थूलरूपादिकं भुङ्क्ते
इति स्थूलभुक् । अस्य ब्रह्मणः भोजने ऋतं पिबन्ताविव प्रयोजककर्तृत्वम् । विश्वान् नरान् नयतीति वैश्वानरः1
। अनिरुद्धापरपर्यायविश्वनामकः वैश्वानरः ओङ्कारशब्दवाच्यपरब्रह्मणः प्रथमःपादः - एकः पादः इत्यर्थः ।। 1 ।।
2.2
स्वप्नस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक् तैजसो द्वितीयः पादः ।। 2 ।।
B.2.2
[तैजसरूपः भगवान् प्रणवस्य द्वितीयः पादः]
"	प्र.दी. ओङ्कारवाच्यपरब्रह्मणः प्रद्युम्नापरपर्यायस्तैजसः द्वितीयः पादः इत्याह- स्वप्नस्थानोऽन्तःप्रज्ञ"
इति । स्वप्नं स्वप्नोत्पत्तिस्थानभूतं कण्ठं यस्य स्थानं सः स्वप्नस्थानः । अन्तःप्रज्ञः - बाह्यार्थज्ञानवासनाजन्यान्
स्वप्नार्थान् प्रकर्षेणान्तः ज्ञापयति वा जानाति इति वा अन्तःप्रज्ञः । सप्ताङ्ग एकोनविंशतिमुखः - स्वाप्निकैरीश्वर-
सृष्टैस्सूर्यादिभिः प्राणैरिन्द्रियैस्तदानीम् प्रलीनान्तःकरणचतुष्टयेन च, सप्ताङ्गत्वैकोन- विंशतिमुखत्वे
पूर्ववद्द्रष्टव्ये । स्वाप्नानामर्थानां तत्तत्पुरुषमात्रभोग्यतया स्वप्नदशापन्नस्य जीवस्य प्रविविक्तभुक्त्वात्
तदधिष्ठातुस्तैजसशब्दितस्य प्रद्युम्नस्यापि प्रविविक्तभुक्त्व- मस्तीति वेदितव्या, इतराविदितातिसूक्ष्मस्वाप्निकपदार्थानां
स्वाप्नजीवाधिष्ठातुः प्रद्युम्नस्य तेजोवद्भासकत्वात् अस्य तैजस इति व्यवहारस्सम्प्राप्तः इत्यर्थः । तैजसो
द्वितीयः पादः प्रद्युम्नापरपर्यायः तैजसः परब्रह्मणो द्वितीयः पादः इति यावत् ।। 2 ।।
2.3
यत्र सुप्तो न कञ्चन कामं कामयते न कञ्चन स्वप्नं पश्यति, तत् सुषुप्तम् ।
सुषुप्तस्थान एकीभूतः प्रज्ञानघन एव आनन्दमयो ह्यानन्दभुक् चेतोमुखः
प्राज्ञस्तृतीयः पादः ।। 3 ।।
B.2.3
"			[प्राज्ञात्मकः ओङ्कारस्य तृतीयः पादः]"
"	प्र.दी. - ओङ्कारवाच्यपरब्रह्मणः सङ्कर्षणापरपर्यायः प्राज्ञस्तृतीयः पाद इत्याह - यत्र सुप्तो न कञ्चन"
कामं कामयत इति । जीवः यत्र स्थाने सुप्तः रागादिदोषरहितः सन् न कञ्चन कामं कामयते कंचन कमपि कामं काम्यमानमर्थं
प्रार्थयते न कञ्चन स्वप्नं पश्यति अहं सुखमस्वाप्सं इति प्रतीतेः स्वात्मानं विना कमपि स्वप्नपदार्थं न
पश्यति तत्सुषुप्तं तत्स्थानं सुषुप्तिस्थानमित्यर्थः ।
"	सुषुप्तिस्थान एकीभूतः सुषुप्तिस्थानेन एकीभूतः स्वयं सुषुप्तिस्थानभूत इत्यर्थः । प्रज्ञानघन एव - प्रकर्षेण"
ज्ञानस्वरूपः, आनन्दमयः - सत्यज्ञानानन्द- रूपः आनन्दभुक् । स्वयं विषयविलक्षणानन्दभुक् अन्यानपि आनन्दं
भोजयिता च । चेतोमुखः - मुखशब्दोऽत्र अवयवपरः । ज्ञानानन्दरूपावयवविशिष्टः । प्राज्ञः - प्रळयविषयं सर्वं
प्रकर्षेण जानाति इति प्राज्ञः । सङ्कर्षणापरनामधेयकः सुषुप्तिकाले सर्वं रक्षति आकर्षतीति सङ्कर्षणः । एतन्नामकः
प्राज्ञस्तृतीयः पादः इत्यर्थः ।। 3 ।।
2.4
एष सर्वेश्वर एष सर्वज्ञ एषोऽन्तर्याम्येष योनिस्सर्वस्य । प्रभवाप्ययौ हि भूतानाम् ।। 4 ।।
B.2.4
[सृष्टिप्रलयकारकः भगवानेव]
"	प्र.दी. - भगवद्व्यूहरूपविश्वतैजसप्राज्ञापरनामधेयकानिरुद्ध-प्रद्युम्न-सङ्कर्षण- स्वरूपं निरूप्य वासुदेवापरपर्यायक"
तुरीयस्वरूपं नान्तःप्रज्ञमित्यादिना निरूपयिष्यन् चतुर्णां भगवद्रूपाणां महिमानमाह - एष सर्वेश्वर इति ।
एषः - उक्तवक्ष्यमाण- चतूरूपपरमात्मा सर्वेश्वरः - सर्वनियन्ता । एष - सर्वज्ञः सामान्यविशेषज्ञः । एषोऽन्तर्यामी
सर्वभूतान्तर्यामी । एषः - परमात्मा सर्वस्य योनिः - स्थानभूतम् । हेति प्रसिद्धौ । भूतानां - सर्वभूतानां
प्रभवाप्ययौ उत्पत्तिप्रलयहेतुक इत्यर्थः ।। 4 ।।
2.5
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं नप्रज्ञं नाप्रज्ञं
अदृष्टमव्यवहार्यमग्राह्यमलक्षणमचिन्त्यमव्यपदेश्यमैकात्म्यप्रत्ययसारं
प्रपञ्चोप शमं शान्तं शिवमद्वैतं चतुर्थं मन्यन्ते । स आत्मा । स विज्ञेयः ।। 5 ।।
।। इति द्वितीयः खण्डः ।।
B.2.5
[उपनिषत् - तुरीयस्य वासुदेवस्य निरूपणम् ]
"	प्र.दी. - विश्वतैजसप्राज्ञापरनामधेयकानिरुद्धप्रद्युम्नसंकर्षणस्वरूपं निरूप्य तुरीयापरनामधेयकमुक्तप्राप्यवासुदेवस्वरूपमाह"
- नान्तःप्रज्ञमिति । न बहिःप्रज्ञं - बहिः प्रज्ञा यस्य बहिःप्रज्ञः । अयं जाग्रद्दशानिर्वाहको न । अनेन
विश्वव्यावृत्तिः । नान्तःप्रज्ञं - अन्तः प्रज्ञा यस्य अन्तःप्रज्ञम् । स्वप्नदशानिर्वाहको न । अनेन
तैजसव्यावृत्तिः । नोभयतःप्रज्ञं - जाग्रत्पदार्थं स्वप्नपदार्थांश्च पश्यति । काचिद्दशा उभयदशानिर्वाहकविश्वतैजसौ
च न भवत्ययं तृतीयः । न प्रज्ञानघनं, न प्रज्ञं, - प्रज्ञानघनः प्रज्ञश्चायं न भवति सुषुप्त्यवस्थाधिष्ठानभूतप्राज्ञोऽपि
न भवति । अथ चतुर्थपादभूततुरीयापरनामकमुक्तप्राप्यवासुदेवस्वरूपमाह नाप्रज्ञम् -  न विद्यते प्रज्ञा यस्य
अप्रज्ञः अज्ञः । अप्रज्ञो न भवतीति नाप्रज्ञः, सर्वज्ञ इत्यर्थः । तं अदृष्टं- प्राकृतचक्षुषा न दृष्टं
अव्यवहार्यं - परिमितवाचा वक्तुमशक्यं, अपरिच्छिन्नत्वात् । अग्राह्यं - हस्तैर्गृहीतुमशक्यं अलक्षणं - लक्ष्यति
अनेनेति लक्षणं अनुमानं, तेन न गम्यं, वेदवेद्यमित्यर्थः । यद्वा प्राकृतलक्षणरहितम् । अत सातत्यगमने (धा.पा. 38)
इति धातुः । अतति सर्वं व्याप्नोतीति आत्मा । एकश्चासावात्मा च एकात्मा । स्वार्थेष्यञ् । ऐकात्म्यः
मुख्यप्रापकः प्रत्ययःज्ञानं, तस्य सारः, सर्वव्यापकत्वेऽपि अचिन्त्यं - ईदृगिति चिन्तितुमशक्यम् । व्यपदेश्यम्
- ईदृशमितिव्यपदेष्टुमशक्यं ऐकात्म्यप्रत्ययसारं - एकःमुख्यः इत्यादि आनन्दरूपमेव भवतीत्यर्थः इत्यतम्1
प्रपञ्चोपशमं - प्रलयकाले प्रपञ्चमुपशाम्यत्यस्मिन्निति प्रपञ्चोपशमम् । शान्तं - ऊर्मिषट्करहितम्2 । विश्वं
स्वयं मङ्गलस्वरूपं अद्वैतं - सजातीयद्वितीय- वस्तुरहितम् । चतुर्थं  तुरीयं वासुदेवं मन्यन्ते । ब्रह्मविदाः
। सः आत्मा अयं वासुदेवः एव परमात्मा इति विज्ञेयः । आत्मा त्वरे द्रष्टव्यः (बृ.उ.4-4-5) इत्यादि श्रुत्यन्तरसिद्धः
परमात्मेति विज्ञेयः ।। 5 ।।
।। इति द्वितीय खण्ड प्रतिपदार्थदीपिका ।।
3.1
हरिः ओम् सोऽयमात्मा अध्यक्षरमोङ्कारोऽधिमात्रम् ।
पादा मात्राः मात्राश्च पादाः अकार उकारो मकार इति ।। 1 ।।
B.3.1
अथ तृतीयः खण्डः
[पादभूतस्य भगवतः मात्रास्वरूपत्वम् ]
"	प्र.दी. - एवं समस्तोङ्कारप्रतिपाद्यस्य परमात्मनः विश्वाद्यपर- नामधेयकानिरुद्धप्रद्युम्नसङ्कर्षणवासुदेवस्वरूपमुक्त्वा"
तेषां चतुर्णामकारोकार-  मकारनादवाच्यत्वमाह - सोऽयमात्मेति । ओङ्कारः - ओमित्याक्रियमाणतया
ओङ्कारशब्दवाच्यो यः सोयं चतुरात्मकत्वेनोक्तः परमात्मा इत्यर्थः । ओङ्कारः कीदृशः इत्याह - अध्यक्षरम् ।
अक्षरेषु अधि अधिकं अध्यक्षरं - अक्षरशब्द- स्वाभाव्यान्नपुंसकलिङ्गता । अधिमात्रं - अधि अधिकाः मात्राः
अंशाः यस्य अधिमात्रम् । मात्राः के इत्यत आह - मात्राः पादा  इत्युच्यन्ते पादाः मात्रा इत्युच्यन्ते ।
त एव अकारोकारमकार इति । एते नादस्याप्युपलक्षणभूताः । ततश्च प्रणवावयवभूताकारोकारमकारनादवाच्या एव अनिरुद्धप्रद्युम्नसङ्कर्षण-
वासुदेवा इत्युच्यन्ते ।। 1 ।।
3.2
जागरितस्थानो वैश्वानरोऽकारः प्रथमा मात्रा । आप्तेरादिमत्त्वाद्वा आप्नोति ह
वै सर्वान् कामानादिश्च भवति । य एवं वेद ।। 2 ।।
B.3.2
[प्रणवाक्षरेषु अकाररूपः परमात्मा वैश्वानरः]
"	प्र.दी. -  जाग्रदवस्थाधिष्ठातरि वैश्वानरे अकारवाच्ये अनिरुद्धदृष्टिः कर्तव्येत्याह - जागरितस्थान इति"
। जागरितस्थानाधिष्ठाता वैश्वानरः प्रथमा मात्रा शब्दितः अकारः अकारवाच्यः अनिरुद्ध इत्यर्थः । वैश्वानरापरनामधेयका-
निरुद्धपरमात्मन इवाकारस्य सर्वशब्दव्याप्तत्वं सर्वशब्दादिभूतत्वं चाह - आप्तेरादिमत्वादिति । अकारस्य आप्तेः
सकलशब्दप्रकृतिभूतत्वात्सर्वशब्द- व्याप्तत्वम् आदिमत्वाद्वा सर्वशब्दादिभूतत्वादादिमत्वम् । यः विद्वान्
एवं वेद विश्वनामकापरनामधेयकानिरुद्धस्य अकारवाच्यत्वं जानाति इहैवोपासनकाल एव सर्वान् कामानाप्नोति । आदिश्च
भवति समानानामुत्तमश्लोकोऽस्त्वितिवत् ब्रह्मविद्गण- नायामादिमो भवतीत्यर्थः ।। 2 ।।
3.3
स्वप्नस्थानस्तैजस उकारो द्वितीया मात्रोत्कर्षादुभयत्वाद्वा उत्कर्षति ह वै
ज्ञानसन्ततिं समानश्च भवति नास्याब्रह्मवित्कुले भवति य एवं वेद ।। 3 ।।
B.3.3
[उकाररूपः तैजसः प्रणवद्वितीयमात्रा]
"	प्र.दी. - स्वप्नावस्थानाधिष्ठानभूत उकारशब्दवाच्य तैजसापरनामधेयक- प्रद्युम्नज्ञाने फलमाह - स्वप्नस्थान"
इति । स्वप्नाधिष्ठानभूतः द्वितीयमात्राभिधेयक उकारशब्दवाच्यस्तैजसः प्रद्युम्न इत्युच्यते । उकारस्योत्कर्षत्वोभयत्वे
चाह - उत्कर्षादिति । तेजस विश्वादतिसूक्ष्मत्वेनोत्कृष्टत्वादित्यर्थः । उभयत्वाद्वा द्वितीयामात्राभूतत्वाद्वा
। एकमात्रा द्विमात्रस्याधिक्यं खलु उत्कर्षति उकारः उत्कर्षं प्राप्नोतीत्यर्थः । ह वै इति प्रसिद्धिः ।
यः अधिकारी एवं वेद उकारस्योत्कर्षादिकं जानाति अस्य कुले वंशे अब्रह्मविन्न भवति । ज्ञानसन्ततिं शिष्यप्रशिष्यादिषु
ज्ञानातिशयं प्राप्नोति । समानश्च भवति उत्कृष्टेषु समानो भवतीत्यर्थः ।। 3 ।।
3.4
सुषुप्तस्थानो प्राज्ञो मकारस्तृतीया मात्रा मितेरपीतेर्वा ।
मिनोति ह वा इदँ सर्वं, अपीतिश्च भवति, य एवं वेद ।। 4 ।।
B.3.4
[तृतीयमात्रायाः मकारस्य निरूपणम् ]
"	प्र.दी. - सुषुप्त्यवस्थाधिष्ठानभूतमकारवाच्यप्राज्ञापरनामधेयकसङ्कर्षणज्ञाने फलमाह - सुषुप्तस्थान इति"
। सुषुप्त्यवस्थाधिष्ठानभूततृतीयमात्राभिधेयकमकार- वाच्यः प्राज्ञः सङ्कर्षण इत्युच्यते । मकारवाच्यस्य सङ्कर्षणस्य
स्वपरिच्छिन्नजगत्स्व स्वलीनजगत्स्वरूपमहिमानमाह - 1मितेरपीतेर्वा । मकारः अकारोकारौ स्वात्मनि परिच्छिनत्तीति,
पीतेर्वा उकारोकारौ मकारे लीयते इति वा । मकारावधिकत्वेना- कारोकारयोस्तस्मिन् लीयते एतौ । एवं प्राज्ञेन
सङ्कर्षणेन सर्वं जगत् परिच्छिद्यते तस्मिन् लीयते च । एवं मकारस्योत्कृष्टता प्रणवपूर्तिकरत्वात् यः अधिकारी
एवंविधमहिमानं मकारवाच्यं सङ्कर्षणं वेद - जानाति ; ह वेति - प्रसिद्धौ ; सः इदं सर्वं जगत् मिनोति परिच्छिनत्ति
- जानातीत्यर्थः । अपीतिश्च - अस्य सर्वानिष्टलयश्च भवतीत्यर्थः ।। 4 ।।
1.4.1
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत एवमोङ्कार
आत्मैव संविशत्यात्मनात्मानम् । य एवं वेद, य एवं वेद ।। 1 ।।
B.1.4.1
अथ चतुर्थः खण्डः
[प्रणवस्थनादस्य निरूपणम् ]
"	प्र.दी. - प्रणवैकदेशनादवाच्यव्यूहवासुदेवस्वरूपं तदुपासकफलं चाह -"
अमात्र इति । अमात्रः - नादस्य अमात्रत्वेन व्यवहारात् अमात्रप्रतिपाद्यत्वेन अमात्र इत्युच्यते । सीताजन्यत्वात्सीतेतिवत्
। यद्वा अपरिच्छेद्यः अव्यवहार्यः - परिमितवाचा वक्तुमयोग्यः । प्रपञ्चोपशमः - प्रपञ्चमुपशाम्यत्यस्मिन्
प्रलयकाल इति । शिवः - मङ्गलकरः । अद्वैतः-सजातीयद्वितीयवस्तुरहितः । चतुर्थः - नादस्य प्रणवचतुर्थपादत्वेन
तद्वाच्यत्वेन चतुर्थ इत्युच्यते । चतुर्थः तद्वाच्यः व्यूहवासुदेवः ओंकारः - समस्त ओंकारवाच्यः आत्मैव -
परवासुदेव एव । स एव चतुर्था- वतीर्णत्वात् सन्निहितत्वाच्च । य एवं वेद - यः उपासकः एवं वेद - प्रणवावयव-
भूतनादवाच्यं व्यूहवासुदेवं समस्तप्रणववाच्यं परवासुदेवं वेद - जानाति आत्मना - परमात्मना अनुगृहीतस्सन्
तेनोपायेन आत्मानं - परमात्मानं संविशति - प्राप्नोतीत्यर्थः । य एवं वेदेति द्विरुक्तिः एवं विधोपासनोपदेशावधारणार्था ।। 1 ।।
।। इति चतुर्थखण्ड प्रतिपदार्थदीपिका ।।