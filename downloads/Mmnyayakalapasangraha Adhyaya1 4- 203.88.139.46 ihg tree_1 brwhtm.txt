।। प्रथमाध्यायस्य चतुर्थः पादः ।। 
28 ।। आनुमानिकाधिकरणम् ।। 1 ।। 
अव्यक्तं महतः परं तु पुरुषः  तस्मात् परः तत्पंर 
नैवास्तीति कुतन्त्रसिद्धगणना तत्प्रक्रियानुस्मृतेः । 
एतन्नैव यथार्थमत्र रथताद्युक्तेषु वागादिकेषु 
अव्यक्तं तु शरीरमेव पुरुषः सोऽयं परः पूरुषः ।। 45 ।।
29 ।। चमसाधिकरणम् ।। 2 ।। 
अजां इत्येतस्मिन् वचसि गदितं तन्त्रगदितं 
प्रधानं स्वातन्त्र्यात् सकलजगतीसर्गकरणात् । 
इदं नैवैतस्मिन् खलु सृजति मात्रं त्वभिहितं 
विशेषस्याभावात् वदति च विशेषं श्रुतिरतः ।। 46 ।।
30 ।। संख्योपसंग्रहाधिकरणम् ।। 3 ।। 
यस्मिन् पञ्चजनाश्च पञ्च गगनं चापी ति वाक्ये स्फुटं 
संख्यासंग्रहणात् तु तन्त्रगणनेत्येतन्न हि प्राणिति 
ब्रह्माधारतया स्थितेरतिशयस्फूर्तेश्च संज्ञात्वतः 
प्राणादीन्द्रियपञ्चकस्य च यथा सप्तेति सप्तर्षयः ।। 47 ।।
31 ।। कारणत्वाधिकरणम् ।। 4 ।। 
क्वचित् सत् क्वाप्यात्मा क्वचित् असदपि क्वापि  पुरुषः 
क्वचित् ब्रह्मेत्येवं विविधवचनात् हेतुवचसाम् । 
न निर्णीतिः क्वापि त्विति न खलु, सर्वत्र हि परः 
समाकृष्टो लिङ्गप्रकरणगुणद्यैरिति यतः ।। 48 ।। 
32 ।। जगद्वाचित्वाधिकरणम् ।। 5 ।। 
यः कर्ता यस्य कर्मे त्यभिहितपुरुषो जीव एवात्र वृत्तः 
कर्तृत्वात् कर्मवत्त्वात् सहजनिजगुणैः भोक्तृभावप्रतीतेः । 
इत्येवं नैव शङ्क्यं जगदिह वचने कर्मशब्दाभिधेयं 
दृष्ट्यर्थं प्राणजीवग्रहणमिह सुषुप्त्याश्रयो ब्रह्म यस्मात् ।। 49 ।। 
33 ।। वाक्यान्वयाधिकरणम् ।। 6 ।। 
पत्न्यादीनां प्रियत्वं स्वकृतमिति वचस्यत्र जीवोऽभिधेयः 
द्रष्टव्यत्वेन यस्मात् श्रुतमिह पतिपत्न्यादिसंबन्धभाक्त्वम् ।
नैवान्यस्मिन् हि वाक्यान्वयनं अमृतता हेतुभावस्तथोक्तः 
वाक्यान्ते जीवलिङ्गश्रवणमिदमवस्थानतोऽन्तः परस्य ।। 50 ।। 
34 ।। प्रकृत्यधिकरणम् ।। 7 ।।
उपादानात् अन्यत् त्वितरदिति नैकत्र घटना 
विकारित्वाभावश्रवणमपि जागर्ति भुवने ।
अतो नोपादानं पर इति न शक्यं कथयितुम् 
प्रतिज्ञानात् साक्षात् उभयकथनात् किंस्विदिति च ।। 51 ।। 
प्रक्रियाप्रत्यभिज्ञानात् स्वभावकथनात् तथा । 
संख्योपसंग्रहाच्चापि व्याकुलत्वात् परस्परम् ।। 52 ।। 
कर्मसंबन्धकथनात् पत्यादिश्रवणात् तथा । 
लोके च भेदसन्दृष्टेः उपादाननिमित्तयोः ।। 53 ।। 
ब्रह्मैव कारणं नान्यत् इत्येषा नैव निश्चितिः । 
इति यत् तान्त्रिकेषूक्तं तदनेन निराकृतम् ।। 54 ।। 
त्रिभिः प्रधानस्य निराकृतिः स्यात् 
चतुर्थतोऽन्योन्यविरोधभङ्गः । 
मुक्तिं गतो बन्धगतश्च जीवो 
व्यावर्तितः पञ्चमषष्ठकाभ्याम् ।। 55 ।।
एतावता सूत्रकलापकेन
निरीश्वरं सांख्यं अपाचकार । 
शेषात् धुनोति स्म च सेश्वरं तत् 
ऐक्यं निमित्तेश्वरयोः समिच्छन् ।। 56 ।। 
एवं जगत्कारणवादिवाक्यैः 
उक्तं समस्तैरपि चैककण्ठैः । 
ब्रह्मैव सर्वज्ञमनन्तशक्ति 
निदानमेषां जगतामितीदम् ।। 57 ।। 
सूक्ष्मचिदचिच्छरीरं कारणतां याति तत् परं ब्रह्म । 
स्थूलचिदचिच्छरीरं पुनश्च तत् कार्यतां याति ।। 58 ।। 
।। इति प्रथमस्य चतुर्थः ।। 
इति सेनेश्वराचार्यकृते न्यायकलापसङ््ग्रहे 
प्रथमोऽध्यायः ।। 