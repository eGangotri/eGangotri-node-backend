Adhyaya 10 Sloka 1 अथ दशमोऽध्यायःदशमसङ्गतिं वक्तुं नवमार्थं सप्तमप्रभृत्यध्यायत्रयार्थं वा संगृह्याह- भक्तियोग इति। ''स्वकल्याणगुणानन्त्यं कृत्स्नस्वाधीनतामतिः । भक्त्युत्पत्तिविवृद्ध्यर्था विस्तीर्णा दशमोदिता'' (14) इति संग्रहश्लोकं  व्याकुर्वन् सङ्गतिमाह इदानीमिति । पूर्वत्र सपरिकरभक्तियोगस्वरूप प्रपञ्चनपरतया स्वकल्याणगुणादेः संग्रहेण कथनम्, इह तु तत्प्रपञ्चनमित्यवसरप्राप्तिरपौन रुक्त्यं च विस्तीर्णैत्यनेन विवक्षितमिति दर्शयितुम् इदानीमिति । पूर्वत्र सपरिकरभक्तियोग स्वरूपप्रपञ्चनपरतया स्वकल्याणगुणादेः संग्रहेण कथनम्, इह तु तत्प्रपञ्चनमित्यवसर प्राप्तिपौनरुक्त्यं च विस्तीर्णैत्यनेन विवक्षितमिति दर्शयितुम् इदानीं प्रपञ्च्यत इति पदद्वयम् । अर्जुनस्य वक्ष्यमाणार्थश्रवणयोग्यत्वं तस्यार्थस्य च (?)परमहितसाधनत्वादिकं च वदन् सोपच्छन्दनं सावधान यति भूय एवेति श्लोकेन । प्रश्नमन्तरेणापि स्वयमेव प्रतिपादने हेतुः प्रीयमाणयेत्यनेनोच्यत इत्यभिप्रयन् तादृशप्रीतेर्विषयं दर्शयति मम माहात्म्यं श्रुत्वेति । बाहुशालिनां हि परोत्कर्षकथनमसूयाव हम्; भवतस्तु शिशुपालादिव्याकुले जगति भाग्यवशादीदृशी प्रीतिः सञ्जातेति महाबाहो, प्रीयमाणाय इत्यनयोर्भावः । यद्वा बाहुबलात् यथा ते बाह्यशत्रुविजयः, तथा मद्विषयप्रीतिबलादान्तरशत्रवोऽपि त्वया जिता इति भावः । प्रकरणादर्थस्वभावच्च हितं विनष्टि मद्भक्तुत्पत्तिविवृद्धिरूपेति । ''सर्वपापैः प्रमुच् यते '' (3) ``सोऽविकम्प्येन योगेन युज्यते'' (7) इति हि वक्ष्यत इति भावः । उक्तमात्रस्य पुनरभिधाने प्रयोजनाभावात् भूय एवेत्यनेन प्रक्रान्तगुह्यतमानुबन्ध्यर्थप्रपञ्चनरूपत्वं विवक्षितमित्यभिप्रायेण भूयो मनमाहात्म्यप्रपञ्चविषयमेवेत्युक्तम् । एतेनैव वचसः परमत्वे हेतुरपि दर्शितः । श़ृण्वत एवार्जुनस्य पुनः शृण्विति विधानं विशिष्टश्रावणार्थमित्यभिप्रायेणाह  तदवहितमना इति । पूर्वमनसूयवे दोषनिवृ त्त्या गहनमात्रमुक्तम्; इदानीमुच्यमाने प्रीयमाणाय गुणसंपत्त्याऽतिगहनमुच्यते; अतस्त्वयाऽत्यन्तावहितेन भवितव्यमिति भावः ।।1।।
Adhyaya 10 Sloka 2 वक्ष्यमास्य ज्ञानस्यातिदुर्लभत्वमादरणीयतरत्वायोच्यते न मे विदुरिति श्लोकेन । सुरगणाः महर्षयः इत्याभ्यां प्रतिषेधौपयिकप्रतिषेध्यसंभावनास्थलाभिप्रायेणोक्तम् अतीन्द्रियार्थदर्शिनोऽधिकतरज्ञा ना अपीति । प्रभवगोचरवेदनमत्र निषिध्यते; न तु प्रभवः, विशिष्टनिषेधे गौरवात्, कर्मधीनोत्पत्तेरभावादेव तद्वेदनस्य निषेद्धुमयुक्तत्वात् । अनन्तरं च यो माम् (3) इति प्रभावज्ञानमेवोच्यते,न तु जन्मज्ञानम्, अत एवावताररहस्यविषयत्वमपि नात्रान्वितम् । प्रपञ्चितम् इति प्रभावज्ञानमेवोच्यते, न तु जन्मज्ञानम् ,अजमित्येव वचनात् । अत एवावताररहस्यविषयत्वमपि नात्रान्वितम् । प्रपञ्चितं च तत्प्रागेव; इह त्वन्यत् प्रपञ्च्यते; ततश्चात्र देवर्षिभिरप्यवेद्यः ईश्वरे विद्यमानश्च प्रभवः प्रकर्षेण सत्ता- प्रभाव एव भवितुमर्हतीत्यभिप्रायेण प्रभावमित्युक्तम् । प्रभावं विविच्याह मम नामेति । जन्मविषयत्वे हेतुरनन्वित इत्यभिप्रायेंण (?) यत इत्यनेन हिशब्दस्य हेतुपरता दर्शिता । सर्वशः इति न देवादीनां कार्त्स्यन्य मात्रं विवक्षितम्, तस्य बहुवचनासङ्कोचादपि सिद्धेः; अतस्तदभिप्रेतं व्यञ्जयति  तेषां  स्वरूपस्येत्या दिना । कथमसौ प्रभावापरिज्ञानहेतुरिति शङ्कायामभिप्रेतं अतस्तदभिप्रेतं हेतुत्वप्रकारं विशदयति तेषां देवत्वेति । वैषम्यनैर्धृण्यपरिहाराय परिमितत्वसिद्धये च पुण्यानुगुणत्वकथनम् । ``को अद्धा वेद क इह प्रवोचत् । कुत आजाता कुत इयं विसृष्टिः । अर्वाग्देवा अस्य विसर्जनाय । अथा को वेदा यत आबभूव । इयं विसृष़्टिर्यत आबभूव । यदि वा दधे यदि वा न । यो अस्याध्यक्षः परमे व्योमन् ।`` सो अङ्ग वेद यदि वा न वेद '' (अष्ट 2.8.9.76) इत्यादिश्रुत्यभिप्रायेणाह अत इति ।`यन्न देवा न मुनयो न चाहं न च शङ्करः ।जानन्ति परमेशस्य तद्विष्णोः परमं पदम्  '' (वि.1.9.55) इत्यादि स्मृतिश्च द्रष्टव्या ।।2।।
Adhyaya 10 Sloka 3 देवादिभिरप्यवेदनीयत्वकथनस्य वक्ष्यमाणोपयोगं व्यञ्जयन् योमामिति श्लोकाभिप्रेतमाह तदेतदिति । यो वेत्तीत्यनुवादरूपत्वप्रतीतावप्यर्थः फलानुवादेनोपायविधाने तात्पर्यमित्यभिप्रायेण उपाय माहेत्युक्तम् । अजशब्दस्यव्यवच्छेद्यप्रदर्शनाय व्युत्पत्तिं तावदाह न जायत इत्यज इति । विशेषण सामर्थ्यफलितात् तदुचितात् व्यवच्छेद्यात् व्यावृत्तिमाह अनेनेति । विकारिद्रव्यात्  तत्संसृष्टादित्युभाभ्यां व्यवच्छेदयोग्यत्वं दर्शितम् । `अजो नित्यशशाश्वतः' (श्वे.उ 6.19) इत्यादिभिर्नित्यस्य जीवस्य कथमचित् संसर्गमात्रेणाजशब्दव्यवच्छेद्यत्वमित्यत्राह संसारिचेतनस्येति । ईश्वरस्यापि सर्वशरीरतया तत्तदचित्संस र्गस्य विद्यमानत्वात् तद्व्युदासाय कर्मकृतेत्युक्तम् । मुक्तस्यापि स्वरूपानादित्वमस्ति ; ततः कथं व्यवच् छेद्यत्वमित्याह मुक्तात्मनो ह्यजत्वमादिमदिति । अजत्वविशिष्टवेषेणानादित्वमिह विवक्षितम् । स्वरूपानादित्व विवक्षायां तु पौनरुक्त्यमिति भावः । मुक्तदशायामचित्संसर्गो नास्ति, प्राचीनसंसर्गविवक्षायां बद्धादेर्व्यवच् छेदः स्यात्; अतस्तदानींतनस्वरूपात् व्यावृत्तिः कथमुक्ता स्यादित्यत्राह तस्येति । सहकारिसन्निधौ कुर्वत्स्वभावत्वं, सहकार्यभावप्रयुक्तकार्यभाववत्त्वमपि  हि योग्यतेत्यभिप्रायः । कालविशेषावच्छेदरहित निरद्यत्वविधायकश्रुत्या च अयमर्थस्सिद्ध इत्याह निरवद्यमिति । अन्वयार्थमाह एवमिति । देवैर्महर्षिभिश्च दुर्लभं ज्ञानं मन्दप्रज्ञेषु मर्त्येषु भाग्यवशात् कस्यचिज्जायत इति निर्धारणार्थत्वमुचितम् । उत्तरार्धे च फलनिर्देशेनासंमूढमर्त्यशब्दयोः समुचितान्वयो नास्ति; ``यो मामेवमसंमूढो जानाति पुरुषो त्तमम् '' (भ.गी 15.19) इति च वक्ष्यमाणच्छायाऽत्र युक्तेत्यभिप्रायेण मर्त्त्येष्वसंमूढो यो वेत्तीत्युक्तम् । असंमूढशब्दार्थं वक्तुमुपसर्गाभिप्रेतमर्थं व्यञ्जयति- इतरेति ।``एतां विभूतिं योगं च मम यो वेत्ति तत्त्वतः ।सोऽविकम्प्येन योगेन युज्यते नात्र संशयः '' (7)इत्यनन्तरमेव वक्ष्यमाणत्वात् अत्रापि तदुपयुक्तपापविमोक्ष एवाभिप्रेत इत्यभिप्रायेण मद्भवक्त्युत्पत्तिविरो धिभिरित्युक्तम् । लोकमहेश्वरे परस्मिन् प्रतिपन्ने च अप्रतिपन्ने च  न संमोहप्रसङ्गः ; येन तन्निषेधस्स्यात् । कथं च ब्रह्मरुद्रसनकादिषु जीवत्सु परमपुरुषस्यैव लोकमहेश्वरत्वम्; कथं वा बद्धमुक्तविल क्षणत्वेऽपि नित्यसूरिवर्गात् व्यवच्छेद इत्यादिशङ्कायां संमोहोदयतभावप्रकारौ विवृणोति  एतदुक्तमिति। तत्तदधिपतीनामपि लोके तत्तत्सजातिदर्शनादत्रापि सामान्यतोऽवगते शङ्कावकाशः । मनुष्यदेवाधिपतिप्रभृतिवत् अण्डाधिपतिप्रभृतेरपि कर्मविशेषमूलपरिमितदेशकालविषयभगवत्संकल्पाधीनैश्व र्ययोगितया भगवत एव उत्तरावधिरहितमैश्वर्यम् । श्लोकमहेश्वरशब्देन सर्वगोचरैश्वर्यस्य विवक्षितत्वादेव नित्यानामपि व्यवच्छेदसिद्धरिति भावः । सजातीयस्य कथमधिकत्वसिद्धिरित्यत्रोक्तं केनचित्कर्मणेति । कथमण्डाधिपतेः तदधीनस्वरूपस्थितिप्रवृत्तिभिरितरसंसारिभिस्साजात्यमित्यत्राह तस्यापीति । कर्मभावना, ब्रह्मभावना, उभयभावनेति भावनात्रयम् । तेषामपि भावनात्रययोगादिकं भगवत्पराशरशौनका दिभिः प्रपञ्चितम् । यथा हिरण्यगर्भादीनुपक्रम्य, ``अशुद्धास्ते समस्तास्तु देवाद्याः कर्मयोनयः '' (वि.पु 6 7.77) इति ,``आब्रह्मस्तम्बपर्यन्ता जगदन्तर्व्यवस्थिताः ।प्राणिनः कर्मजनितसंसारवशविर्तिनः ।यत स्ततो न ते ध्याने ध्यानिनामुपकारकाः'' (वि.ध.104.22) इति ।प्रतिबुद्धैरनुपास्यत्वं भगवदधीनत्वं चपञ्चम एव वेदे सुव्यक्तम् ,``ब्राह्माणं शितिकण्ठं च याश्चान्या देवताः स्मृताः ।प्रतिबुद्धा न सेवन्ते यस्मात्परिमितं फलम् '',``एतौ द्वौ विबुधश्रेष्ठौ प्रसादक्रोधजौ स्मृतौ ।तदादर्शितपन्थानौ सृष्टिसंहारकारकौ ।। '' (म.भा.मो 350.19)इत्यादिभिः । भावत्रयान्वयेन सह हिरण्यगर्भस्य कार्यत्वादिसमुच्चयार् थः चशब्दः । सनकसनत्कुमाररुद्रादिब्रह्मकुमारवर्गमभिप्रेत्याह- तथाऽन्येऽपीति । अणिमादीति ।` अणिमा महिमा च तथा लघिमा गरिमा वशित्वमैश्वर्यस्य क्वचिदकृत्रिमत्वोक्तिरपि जन्मप्रभृतिसिद्धतामाह । अन्यथा, ``महादेवः सर्वमेघे महात्मा हुत्वाऽऽत्मानं देवदेवो बभूव '' (भा.रा 20.12) इत्यादिभिर्विरोधात् । लोकशब्दो लोक्यत इति व्युत्पत्त्या सर्वसंग्राहक इत्यभिप्रायेणाह कार्येति । निखिलेत्यादिकं महच्छब्दस्याभिप्रेतविवरणम्; नियमनैकस्वभावतयेति ईश्वरशब्दस्य ।।3।।
Adhyaya 10 Sloka 4  to  5 भक्त्त्युत्पत्तिविवृद्ध्यर्था इत्यत्र विवक्षितं विवृण्वन्नुक्तेन तत्फलितेन च वक्ष्यमाणप्रकरणस्य च सङ्गतिमाह एवमिति । बुद्धिज्ञानशब्दयोः पौनरुक्त्यपरिहाराय बुद्धिमत्त्वाज्जानातीति प्रयोगानुसारेण शक्तिलक्षणया, बुद्ध्यतेऽनयेति व्युत्पत्या वा हेतुकार्यपरतया व्याख्याति बुद्धिर्मनसो निरूपणसामर्थ्यमिति । असंमोहासत्त्या तद्धेतुभूतं  ज्ञानमिह विवक्षितमित्यभिप्रायेणाह ज्ञानं चिदचिद्वस्तुविशेषविषयो निश्चय इति । बुद्धिज्ञानशब्दयोरध्यवसायमोक्षधीविषयत्वेन व्याख्यानं शब्दद्वयसङ्कोचादिप्रसङ्गादनादृतम् । विजातीये सजातीयताबुद्धिः संमोहः; तदुदाहरति पूर्वेति । पूर्वगृहीतात् आपणादिनिष्ठतयाऽनुभूतादित्यर्थः । इदं च स्यर्यमाणाध्यसोदाहरणम् । न कोपाख्यविकाराभावमात्रेण सुषुप्त्यादिषु क्षमाशब्दः, अपितु कोपहेतुषु सत्सु तदभावे तत्प्रयोग इत्यभिप्रायेणाह मनोविकारेति । क्रोधहेतावाक्रोशताडनादौ सत्यपीत्यर्थः । ननु कथं हेतौ सति तत्कार्यनिवृत्तिः; तथात्वे तस्य हेतुत्वमेव हीयते । उच्यते । न ह्यवश्यं हेतौ सति कार्येण भवितव्यमिति नियमः अपितु प्रतिबन्धकरहितायां सामग्र्यां सत्याम्, अन्यथा प्रत्येकं हेतूनां प्रतिबद्धानां च तत्तत्कार्यजनकत्वे कार्यस्य सदातनत्वसार्वत्रिकत्वप्रसङ्गात्; नित्यविभोश्च कारणस्य सद्भावात् ; तर्हि कः क्षमाया विस्मय(?) इति चेत्, यथा मणिमन्त्रादिभिः स्फोटसामग्री स्तम्भते, तथा प्रबलविवेकाख्यप्रतिबन्धकेन कोपसामग्र्या दुर्निवारायाः स्तम्भनादिति भावः । वस्तुसत्यत्वस्य यथार्थ (सत्यत्वस्य वस्तुयथार्थ?) दर्शनमप्यपेक्षितम् , तथा़ऽपि यधादृष्टवचनमात्रे वक्तुर्नापराधः, भ्रमस्य दैवागतत्वादित्यभिप्रायेण यथादृष्टविषयमित्येतावदुक्तम् । परानर्थहेतोः ``सत्यं भूतहितं प्रोक्तम् '' (व्या.स्मृ) इत्यादिभिः सत्यत्वप्रतिक्षेपात् भूतहितरूपमिति विशेषितम् । भावशब्दस्य मनोवृत्तौ प्रसिद्धप्रकर्षबलम् अग्र्यप्रायनयं चाभिप्रेत्य सत्यशब्दस्यात्र लाक्षणिकत्वमाह तदनुगुणेति । शमदमशब्दयोरेकैकस्योभयनियमनाभिधानसामर्थ्येऽपि पौनरुक्त्यपरिहाराय विषयभेदे वक्तव्ये नियमनक्रमेण दमशमयोर्बाह्यान्तरकरणविषयत्वोक्तिः । शास्त्रीयेभ्यो नियमनस्य निषिद्धत्वत् अनर्थविषयेभ्य इत्युक्तम् । तथेति । अनर्थविषयेभ्य एव । अनुकूलत्वमात्रं प्रतिकूलत्वमात्रमेव च सुखदुःखोयोर्लक्षणम् ; तथाऽपि मनोवृत्तिरूपत्वसिद्ध्यर्थमनुभवशब्दः । सुखदुःखभयाभयमध्यपठितत्वात् भवोऽभावः इत्यत्रापि परस्परविरुद्धार्थविषयत्वं संभवत् अपरित्याज्यम्; ततश्च भवभावशब्दयोः प्रत्ययभेदमात्रमेव, न त्वर्थभेदः तत्र चाभाव इत्येव पदच्छेदः । तयोरपि मनोवृत्तिरूपत्वं वक्तव्यम् । प्रस्तुतयोरेव च सुखदुःखयोस्तद्धेतुत्वमुचितम्; अत एव भवो भाव्यता भावोऽभिप्रायः इत्यादि परव्याख्यानं मन्दम् । तदेतदखिलमभिप्रेत्याह अनुकूलेति । भवनमिति उद्धर्षोऽत्र विवक्षितः, अवसादप्रतियोगित्वात् । अनवसादानुद्धर्षौ हि सहोक्तौ वाक्यकारेण, ``तल्लब्धिर्विवेकविमोकाभ्यासक्रियाकल्याणानवसादानुद्धर्षेभ्यः '' (छा.व्या) इति । सुखदुःखशब्दाभ्यां पौनरुक्त्यव्युदासाय भयाभयशब्दयोस्तद्विशेषविषयतां दर्शयति आगमिन इति । आगामिप्रत्यवायोत्प्रेक्षा भयमिति लक्षणेऽपि तस्यैव  ज्ञानविशेषस्य प्रतिकूलरूपत्वाद्दुःखत्वम् । न ह्यन्यो दुःखाख्यो गुणोऽस्मद्दर्शने । परदुःखाहेतुत्वमित्यत्र दुःखशब्देनाहितं विवक्षितम्; चिकित्सादौ हितरूपदुःखकरणस्य हिंसात्वाभावात् । प्रपञ्चितं चैतत् प्रागेव । अभयाहिंसानिषेधप्रसङ्गात् हिंसाविषयभूतशत्रुस्मृतिर्जाता; ततश्च द्वेषाद्यभावेन शत्रुमित्रादिसाम्यं प्रदेशान्तरप्रपञ्चितमिह विवक्षितमित्यभिप्रायेणाह आत्मनीति । `सममतिरात्मसहृद्विपक्षपक्षे ' (वि 3.7.20) इति भगवत्पराशरवचनमिह तत्तत्पदैः स्मारितम् । अर्थानर्थयोरिति । आत्मार्थपरार्थयोरात्मानर्थरपरानर्थयोश्चेत्यादि भाव्यम् । तुष्टेस्समतासहपाठात् शत्रूणां समृद्धिमतामपि संग्रहाय सर्वशब्दः । सर्वत्र सन्तोष एव ह्यात्मनः स्वारसिकः प्राप्तः, प्रातिकूल्यभावनाद्युपाध्यधीनं हि वैरादिकमित्यभिप्रायेण तोषस्वभावत्वमित्युक्तम्, इदं च मैत्र्यादिषु चतुर्षु मुदिताख्यचित्तपरिकर्म । बाह्यागमादिमूलक्लेशस्य तपस्त्वव्यवच्छेदायोक्तं शास्त्रीय इति । शास्त्रीयस्यैव भोगसङ्कोचस्य व्याध्यादिवशात् अक्लेशात्मकत्वे तपस्त्वं नास्तीति व्यञ्जनाय कायक्लेश इत्युक्तम्  । दाने परकीयानाम्, स्वकीयानामपि हेयभूतानां व्यवच्छेदाय स्वकीय भोग्यानामित्युक्तम् । परस्मै प्रतिपादनं- परस्वत्वापादनमित्यर्थः । अयश्सब्दे नञो विरोधिपरत्वं प्रयोगप्रकर्षसिद्धमाह- नैर्गुण्यप्रथेति । सदोषत्वप्रथेत्यर्थः । प्रथात्वमात्रमुभयसाधारणम्; अतो गुणवत्त्वनैर्गुण्याभ्यां विशेषणम् । एतच्चेत्यादिकं पूर्ववत् । सिंहावलोकितकेनाह तपोदाने च तथेति । मनोवृत्तिविशेषावित्यर्थः । उक्तमात्रव्युदासायोपलक्षणतामभिप्रेत्याह एवमाद्या इति । अभिप्रायेऽपि भाव शब्दप्रयोगादत्र भावशब्दस्य मनोवृत्तिविषयता । सर्वेषां कर्तृकरणादीनां प्रवृत्तेः स्वाधीनत्वे कैमुत्यार्थमाह प्रवृत्तिनिवृत्तिहेतव इति । मत्त एवेत्यत्र परोक्तसन्निधिमात्रादिव्युदासाय पञ्चम्यवगतं हेतुत्वं व्यापारमुखेनेत्याह मत्सङ्कल्पेति । पृथग्विधानां परस्परविरूद्धानामप्यहमेको हेतुरिति एवकाराभिप्रायः ।।4-5।।
Adhyaya 10 Sloka 6 सृष्टिस्थितिहेतुतया प्रसिद्धेषु महत्स्वपि हेतुभूतेषु स्वतन्त्रत्वशङ्का न कार्या, अन्यसङ्कल्पप्रसूते ष्वपि मत्सङ्कल्पमूलत्वमनुमसन्धेयमित्यस्योदाहारणतया महर्षयः इत्युच्यत इत्यभिप्रायेणाह सर्वस्येति । येषां लोक इमाः प्रजा इत्येतदभिप्रेतकथनं सर्वस्य भूतजातस्येत्यादि । सृष्टिस्थित्योरिति महर्षिषु मनुषु च क्रमादन्वेतव्यम् । सप्तर्षीणां पूर्वत्वविशेषणविवक्षितमिह अतीतमन्वन्तर इति । भृग्वादय इति `महर्षीणां भृगुरहम् ' (24) इति तत्प्रधानत्वं हि वक्ष्यते । `सप्त ब्राह्मण इत्येते पुराणे निश्चयं गताः ' (वि.पु 1.7.6) इत्यादिस्मारणाय सप्तशब्दः । आर्षेयवरणे वरणीयानां गोत्राणां प्रवर्तयितार इत्यभिप्रायेणाह नित्यसृष्टिप्रवर्तनायेति । नैमित्तिकसृष्ट्यादिव्यवच्छेदाय नित्यशब्दः । ब्रह्मणो मनस्संभवा इति । सैबाले (1) `स मानसान् सप्त पुत्रानसृजत्' इत्यादि । ननु ब्रह्मदिवसे चतुर्दश मनवः क्रमादधिकुर्व न्ति, एकस्मिन् मन्वन्तरे एक एव; तत् कथं चत्वार इति । अत्राह ये च सावर्णिकानामेति । ब्रह्मासाव र्णो रुद्रसावर्णो धर्मसावर्णो दक्षसावर्णः इति दक्षस्य दुहितरि तैश्चतुर्भिर्मानसा जनिताः । मद्भावाः इत्येतावदत्र विधेयम्; अन्यत् सर्वं पुराणादि[प्र]सिद्धमनूद्यते इति ज्ञापनाय यच्छब्दः । सन्तानमय इति । `जनो लोकः प्रोक्तः ' इति पाठाल्लोकोऽत्र सन्तानः । येषां लोके जाताः यत्पुत्रपौत्रादिभ्यो जाता इत्यर्थः । इमाः इति निर्देशः कालान्तरवर्तिनित्यसृष्टेरपि संग्राहकः; न तु व्युदासकः, ईश्वरस्य तत्राप्यापरोक्ष्यादित्यभिप्रायेणाह प्रतिक्षणमाप्रलयादिति । उत्पादकाः पालकाश्चेति महर्षीणां मनूनां च यथाक्रमं निर्देशः । उत्पादिकाः इत्यादिस्त्रीलिङ्गपाठे तु तत्तत्प्रजाभिर्यथासंभवमन्वयः । मम यो भाव स्स एव येषां भाव इति । भावसामानाधिकरण्यफलितोक्तिरियम्, मध्यमपदलोपी वा समासः । राज्ञो भाव एव किङ्करस्य भाव इतिवत् अभिप्रायसाम्यापेक्षयाऽयं व्यपदेश इति दर्शयति मन्मते स्थिता इति । स्वाच्छन्द्यादभिप्रायसाम्यं भृत्यादिवद्बुद्धिपूर्वानुवर्तमानमात्रं च व्युदस्यति मत्सङ्कल्पानुवर्तिन इति ।।6।।
Adhyaya 10 Sloka 7 एतां विभूतिं योगं चेति पूर्वोक्तार्थस्य बुद्धिक्रमेणानुवादः । स्वकल्याणेत्यादिसंग्रहश्लोके (14) त्वयमेवार्थो यथाक्रममुक्तः; तदनुसारेण पदार्थवाक्यार्थावाह विभूतिरैश्वर्यमित्यादिना । सर्वस्य मदायत्तो त्पत्तिस्थितिप्रवृत्तिता रूपां विभूतिमिति । तन्निरूप्यत्वात् तत्तत्सामानाधिकरण्यम् । उत्पत्तिस्थित्योरपि सङ्कल्पाधीनत्वान्नियमनविषयत्वम् ; । प्रवृत्तिरिह स्वकार्यार्थव्यापारः, स्पन्दादेरसार्वत्रिकत्वात् । 'विभू तिर्भूतिरैश्वर्यम्' (अ.को 1) इति नैघण्टुकाः । विभुशब्दश्च नियन्तरि प्रयुक्तचरः । अतो विभवनमिह नियमनमेव वक्ति, तस्य भावार्थतास्वारस्यात्, अनपवादाच्च । वस्त्वन्तरसामानाधिकरण्यवद्विभूतिशब्देषु तु नियन्तव्यविषयता वक्ष्यते । युज्यत इति व्युत्पत्त्या उभयलिङ्गत्वमिह योग उक्तः । ईश्वरेऽनीश्वरस्व भावभूतपारतन्त्र्यदुःखाज्ञानाद्यारोपम्, अनीश्वरे चेश्वराधीनस्वातन्त्र्यादेस्स्वतस्सिद्धत्वाद्यारोपं च परित्यज्येति दर्शयितुम् अप्रक(म्पे)म्प्येनेत्युक्तम् । पूर्वापरपरामर्शादुपासकान्वितयोगशब्दस्य योगविशेष निष्ठतामाह भक्ति योगेनेति । शास्त्रसिद्धस्याप्यर्थस्य साक्षात्कारे सत्येव ह्यत्यन्तवैशद्यमित्यभिप्रायेण नात्र संशयः इत्यस्याशयं विशदयति-  मद्विभूतीति ।।
Adhyaya 10 Sloka 8 उक्तार्थस्यानन्तरमुदापहरणप्रदर्शणप्रदर्शनमुखेन प्रपञ्चनं क्रियत इत्यभिप्रायेणाह विभूतिज्ञानेति । तदेव हि ज्ञानं भक्तिरूपेण परिणमत इत्यभिप्रायेण विभूतिज्ञानविपाकरूपत्वोक्तिः । असङ्कोचात् कार्य भूतब्रह्मादिसमस्तगोचरः सर्वशब्द इत्यभिप्रायेण विचित्रेत्यादिकमुक्तम् । प्रभवशब्दस्यात्रोत्पत्तिक्रियादिमा त्रपरत्वव्युदासायाह उत्पत्तिकारणमिति । अत्र  वक्ष्यमाणप्राकारेण सृष्ट्युपयुक्तकल्याणगुणयोगोऽपि गर्भितः । ब्रह्मादेरपि स्वप्रवृत्तिसामर्थ्यं मदधीनमिति मत्तस्सर्वमित्यनेन विवक्षितमित्यभिप्रायेणाह सर्वं मत्त एवेति । पूर्वेक्तविभूत्याद्यनुवादरूपतां दर्शयति  इतीदमित्यादिना । स्वाभाविकनिरङ्कुशशब्दाभ्या म् अर्वाचीनेश्वरव्यवच्छेदाय श्रुतिसिद्धाहेतुसाध्यत्वानवधिकत्वोक्तिः । वक्तृरूपावतारसौलभ्यपरास्मच्छब्दा भिप्रेतं मां भजन्ते इत्युच्यमानभजनस्यात्यन्तोपयुक्तं योगशब्दार्थमाह सौशील्येत्यादिना । सौशील्यवात् सल्येति दिव्यात्मगुणवर्गस्य प्रदर्शनार्थम् ; सौन्दर्येत्याकर्षकतमदिव्यमङ्गलविग्रहगुणवर्गस्य । बुध शब्देनात्र प्रकृतज्ञानविशेषवन्तः प्रागुक्ता महात्मानो विवक्षिता इत्यभिप्रायेण ज्ञानिन इत्युक्तम् । मत्वा भावसमन्विता इत्यन्वयः;एवंविधज्ञानस्य भक्तिसाधनत्वे तात्पर्यात् मामित्यनेनात्र भजनदशानुसन्धेयगुण गणमर्थमाह भावो मनोवृत्तिवेशेष इति । तमेव विशेषं विशदयति  मयि  स्पृहायालव इति ।।
Adhyaya 10 Sloka 9 भावमसमन्वितत्वप्रपञ्चनमेवानन्तरं क्रियत इत्यभिप्रायेण तदाकाङ्क्षां दर्शयति कथमिति । भक्ति परिपाकक्रमविशेषसिद्धाकारप्रदर्शनं मच्चित्ताः इत्यादिभिश्चतुर्भिर्विशेषणैः क्रियत इत्यभिप्रायेण मयि निविष़्टमनस इत्यादिकमुक्तम् । मद्गतप्राणा इत्यस्य तात्पर्यप्रदर्शनाय पर्यायं तावदाह मद्गतजीविता इति । भक्तगतस्य जीवितस्य कथं तद्गतत्वमित्यत्राह मया विनेति । बोधनकथनशब्दयोरेकविषयत्वे पौनरुक्त्यात् विषयभेदो वाच्यः; तत्र च बोधयन्तः इत्यनेन अज्ञातार्थज्ञापनं कथयन्तः इत्यनेन च इति वृत्तवर्णनं च (?) स्वरसतः प्रतीयत इत्यभिप्रायेण स्वैः स्वैरित्यादिकमुक्तम् । दिव्यानीति अतिमानुषत्व प्रयुक्ताद्भुतत्वं विवक्षितम् । तस्यैव भोग्यत्वं रमणीयानीत्यनेनोक्तम् । तुष्यन्ति च रमन्ति चेत्यनयोर्द्वयो रपि कथकविषयत्वेऽनतिभिन्नार्थतया मन्दप्रयोजनत्वात् कस्यचित् कथकविषयत्वमन्यस्य कथनाक्षिप्त श्रोतृविषयत्वं च युक्तम्;  तत्र च- स्वप्रयोजनान्तरसाधकपरप्रीत्यर्थं हि लोके कथाप्रयोगो दृष्टः, तोष शब्दश्चाधिस्पृहानिवृत्त्यर्थः, ततोऽत्र तुष्यन्तीत्यनन्यप्रयोजनकथकविषयम्; पारिशेष्यात् रमन्तीत्यस्य श्रवणमूलत्वं लब्धम् । तुष्यन्ति च रमन्ति चेत्यनयोः मच्चित्ताः इत्याद्युक्तैककर्तृकत्वं कथनकश्रवणयोरे कस्मिन्नेव कालभेदेन संभवान्न परित्याज्यम् । तदेतखिलमभिप्रेत्याह वक्तार इत्यादि रमन्त इत्यन्तम् ।।9।।
Adhyaya 10 Sloka 10 भगवद्गुणविभूतिज्ञानस्य भक्त्युत्पत्तिविवृद्धिहेतुत्वमुक्तम्;  तथाविधविवृद्धभक्तेर्भगवत्प्राप्तिपूर्वभावि विशदतम साक्षात्काररूपावस्थाविशेषहेतुत्वं भगवत्प्रसादावान्तरव्यापारकमुच्यते तेषामिति । मयि सततयोगमाशंसमानानामिति । न हि सततं समाधानरूपो योगः शक्यः ; सततशब्देन प्रतिदिवसविव क्षा च न स्वारसिकी; न च प्राप्तिरूपसततयोग इदानीं वृत्तः; अत आशंसार्थत्वमेव युक्तमिति भावः । तमेवेति । आशंसाविषयान्तर्गतमेवेत्यर्थः । सततयोगाशंसयैव भजने प्रीतिरूपत्वस्य फलितत्वात् प्रीति पूर्वकमित्यस्य भजनान्वये प्रयोजनं मन्दम्; ददामीत्यनेनान्वये तु भजनावान्तरव्यापारकथनेन परमोदारत्वादिभगवद्गुणगणप्रकाशनेन च महत् प्रयोजनमित्यभिप्रायेण प्रीतिपूर्वकं ददामीत्यन्वय उक्तः । मामुपयान्तीत्यत्रापरामृष्टपदपदार्थैर्मूढैरैक्यापत्तिर्व्याख्याता ।।10।।
Adhyaya 10 Sloka 11 उक्तबुद्धियोगोत्पत्तिप्रतिबन्धनिरसनं तेषामेवेति श्लोकेनोच्यत इत्यभिप्रायेणाह किंचेति । अनु कम्पाशब्देनात्र अनिष्टविवृत्तिपूर्वकेष्टप्राप्तिहेतुः `मदनुग्रहाय (भ.गी 11.1) इति वक्ष्यमाणप्रसादविशेषो विवक्षि तः, सहजकारुण्यमात्रपरत्वे अर्थशब्दस्य व्यर्थत्वादिपरत्वेऽधिकप्रयोजनं नास्ति; मनोवृत्तिविषयत्वं तु बुद्धियोगस्यात्यन्तोपयुक्तमिति भावः । व्याप्तस्येश्वरस्य कीदृशीयमपूर्वा स्थितिरित्यत्रोक्तं विषयतयेति । दीपतया रूपितस्य ज्ञानस्य भास्वत्त्वं परितः प्रकाशनम् ;तच्च प्रकारविशेषप्रकाशनं भवितुमर्हति । तथा विधविशदानुभवादज्ञाननिपवृत्तिः शब्दादिप्राकृतगुणप्रावण्यनिवृत्तिश्चेत्यभिप्रायेणाह मदीयान् कल्याणगुण गणांश्चाऽऽविष्कुर्वन्निति । हेतुकार्यभावेन व्यपदेशादज्ञानतमश्शब्दयोरत्रार्थान्तरं वाच्यम्; कर्मणि च ज्ञानविरोधित्वेन अज्ञानशब्दः; यथोक्तम् `अविद्या कर्मसंज्ञाऽन्या ' (वि.पु 3.7.61) इति । कर्मजन्यं भगवत्साक्षात्काररूपप्रकाशप्रतिबन्धकं च तमः अर्थस्वभावात् विषयान्तरप्रावण्यमेव । निरतिशयभोग्य भगवज्ज्ञानस्य भोग्यान्तरप्रावण्यनिवर्तकत्वं युक्तम् ;  `स्थितेऽरविन्दे ' (स्तो 27) इत्यादिन्यायात्; तदेतदभिप्रेत्योक्तं ज्ञानविरोधीत्यादि । तमश्शब्देन तमोवृत्तिलक्षणादिपक्षोऽप्यनेन निरस्तः । यद्यपि विषयप्रावण्यनिवृत्तिपूर्वकं भजनम्, तथाऽपि संस्कारशेषादनुवृत्तं सूक्ष्मं प्रावण्यमिह भजनविनाश्यतयोक्त मिति नान्योन्याश्रयः ।परं ब्रह्मेत्यादेः अमृतमित्यन्तस्यार्जुनवाक्यस्य पूर्वोत्तरसंगतिं दर्शयति एवमिति । यो मामजम्(3)  इत्याद्यनुसन्धानेनोक्तं सकलेतरेत्यादि । `तुष्यन्ति च रमन्ति च ' (9) इत्यनेनोक्तमाह शृण्वतां निरतिशयानन्दजनकमिति। `विस्तरेणात्मनो योगं ' (18) `विस्तस्य मे ' (19), इति प्रष्टृप्रतिवक्तृभ्यां विस्तरशब्दप्रयोगेऽपि वक्ष्यमाणस्यार्थप्रपञ्चरूपत्वात् शब्दप्रपञ्चोपलक्षितार्थप्रपञ्चे अत्रत्यविस्तरशब्दस्य तात्पर्यमिति दर्शयितुं तद्विस्तारं श्रोतुकाम इत्युक्तम् । विस्तरं श्रोतुकामश्चार्जुन संग्रहोक्तस्यार्थस्य प्रतिपन्नातां तस्य सत्यत्वाध्यवसायेनानसूयतां च दर्शयति परंब्रह्मेत्यादिभिः । अत्र तावत् भवानिति प्रथमान्तत्वात् आहुरित्युत्तरत्र न संबन्धः, परं ब्रह्मेत्यादीनां प्राथम्यादिनोद्देश्यत्वं भवानित्यस्य च विधेयत्वप्रतीतम्; उद्देश्यस्य च पूर्वमेव सिद्धिरपेक्षिता; तदाह यं श्रुतयो वदन्ति, स हि भवानिति । त्रिष्वपि क्रमाच्छुतीरुदाहरति । तत्र `यतो वा ' इत्युपास्यब्रह्मलक्षणवाक्यम्; तत्पुरोवादेनोपास्यं ब्रह्मैव प्राप्यमिति प्रदर्शनाय परशब्दविशेषणसिद्धये च ब्रह्मविदिति वाक्यमुपात्तम् । उभयत्रातिस्फुटं वाक्यं स यो हेति । ब्रह्मैव भवतीत्येतत् शारीरकभाष्ये (1.1.4) व्याख्यातम्, ``प्रकारैक्ये च तत्त्वव्यवहारो मुख्य एव, यथा सेयं गौः '' इति । ब्रह्यात्यन्तसाम्यात् ब्रह्मव्यपदेशो मुख्यप्राय इत्यर्थः । सेयं गौरिति दृष्टान्तोऽपि, साधर्म्यमूलव्यपदेशविषयः । यद्वा ब्रह्मैव भवतीत्यत्राप्येवकार इवशब्दार्थोऽपि स्यादिति केचित्; `इववद्वैवमेव ' इति निघण्टुसद्भावात् ; ``वैष्णवं वामनमालभेत स्पर्धमानो विष्णुरेव भूत्वेमान्लोकानभिजयति '' (यजु 2.3.16) इत्यादिप्रयोगसद्भावाच्च । न ह्यत्र पशुयागमात्रेण विष्णुरेवासौ जातः; नापि स्पर्धमानस्य मोक्षाधिकारः; न च विष्णुरेव भवतीति तावदेव फलं निर्दिष्टम् ; किंतु ;``इमान् लोकानभिजयति ''  इति सांसारिकफलमुक्तम् । अतः पराक्रमादिगुणयोगेन विष्णुरिव भूत्वेमान्लोकानभिजयतीति वाक्यार्थ इति । अतः, `ब्रह्मैव भवति ' इति साधर्म्यहेतुकं  सामानाधिकरण्यम् । ``परमं साम्यमुपैति '' (मु.उ 3.1.3) इति हि श्रुतिः । वक्ष्यति च, `मम साधर्म्यमागताः '' (भ.गी 14.2) इति । श्रुतिप्रदर्शनार्थं विषयमुपादय शोधयति तथेत्यादिना । सामानाधिकरण्यप्रयोगाद्वस्त्वन्तरसामानाधिकरण्यसहपाठाभावाद्भगवतस्ततत्तच्छ्रुतिप्रतिपादितपरत्वप्रकारव्यञ्जने  तात्पर्याच्च अत्र धामशब्दस्य स्थानादिपरत्वमयुक्तमित्यभिप्रायेणाह- धामशब्दो ज्योतिर्वचन इति । विष्णुसंज्ञं सर्वाधारं धाम (मैत्रव) इत्यादि धामशब्दप्रयोगोष़पि परं धामेति विशेषणादर्शनात्पर्यायान्वयमुखेन तत्प्रदर्शयति- परंज्योतिरिति । ``अथयदतः'' इत्यादिव्यपदेशसिद्धपुरुषसूक्तप्रकरणैकार्थ्याच्च समीहितमखिलं सिद्धम् ; `परंज्योतिरुपसंपद्य' इति वाक्येन मुक्तप्राप्यत्वादिकम्, परंज्योरिति विशिष्टप्रयोगश्च सिद्धः; तं देवा ज्योतिषां ज्योतिः इत्यादिना देवोपास्यत्वमुखेन ज्योतिषां ज्योतिष्वेन च परत्वमर्थलब्धम् । भगवदसाधारणं परमशब्दविशेषितं पावन त्वं दर्शयितुं पवित्रशब्दस्यात्र संज्ञाव्युदासायाह परमं पावनमिति । विनाशकरमित्यत्र कल्मषशब्दौ लुप्तविभक्तिकौ; तत्त्वं नारायणः परः ' इत्यादिसहपाठवशात् व्यस्तत्वं प्रथमान्तत्वं च प्राप्तम् । तथैव  सविभक्तितया श्रुत्यन्तरेऽधीयते, ``नारायणः परं ब्रह्म '' (महो) इत्यादि । एतेन पञ्चमीसमासतां वदन् भगवद्द्वेषी प्रत्युक्तः, सर्वश्रुतिस्मृतिसूत्रन्यायविरोधाच्च । इति हि श्रुतयो वदन्तीत्यत्र, ``यतो वा इमानि '' (भृ 1) इत्यादिकमखिलमन्वेतव्यम्; मध्ये तत्तदर्थवशद्यावान्तरवाक्यम् ।।11।।
Adhyaya 10 Sloka 12  to 13 एवं श्रुतिसिद्धोऽर्थः स्मृतीतिहासपुराणायमानमहर्षिवचनात् श्रुतिवदन्यानपेक्षसर्वज्ञवचनाच्च सिद्ध इत्याह पुरुषमिति सार्धेन । सर्वशब्देनाविगीतत्वं विवक्षितम् । परावरतत्त्वयाथात्म्यविद इति ऋषिशब्दाभिप्रेतो क्तिः । तेन आप्ततमत्वमुक्तं भवति । त्वामित्येतत् ब्रह्मरुद्रादिविशेषान्तरव्युदासार्थमित्यभिप्रायेण त्वामेवेत् युक्तम्; यद्वा अवतीर्णं त्वामेवेत्यर्थः । शाश्वतं- नित्यम्, दिव्यं- परमव्योमनिलयम्, पुरुषं ` परात्परं पुरि शयं पुरुषमीक्षते ' (प्र.उ 5.5) इत्यादिप्रतिपादितम् । शाश्वतं दिव्यं पुरुषमिति व्युत्क्रमोपादानं दिवि वर्त मानस्य पुरुषस्य पुरुषसूक्तोदितामृतत्रिपाद्विभूतिविशिष्टवेषेण शाश्वतत्वमिह विवक्षितमिति व्यञ्जनार्थम् । आदिश्चासौ देवश्चेति आदिदेवः - जगत्कारणभूतः क्रीडारूपजगद्व्यापारश्चेत्यर्थः । स्मरन्ति च, `क्रीडतो बालकस्येव' (वि.पु 1.2.28), `क्रीडा हरेरिदं सर्वम् (म.भा.मो 206-58), `बालः क्रीडनकैरिव ' (म.भा.स (90.31?)61.31) इति । सूत्रितं च, `लोकवत्तु लीलाकैवल्यम् ' (ब्र.सू 2.1.33) इति । एतेन ब्रह्मादीनामपि देवजात्यानुप्रविष्टानां परमपुरुषलीलोपकरणत्वं कार्यत्वं चोक्तं भवति । `नारायणा द्ब्रह्मा जायते नारायणात् रुद्रो जायते ' (ना.उ), `एको ह वै नारायण असीन्न ब्रह्मा नेशानः ' (महा.उ 1.1) तस्माच्च देवा बहुधा संप्रसूतास्साध्या मनुष्याः पशवो वयांसि (मु.उ 2.1.7) एतौ द्वौ विबुधश्रेष्ठो प्रसादक्रोधजौ स्मृतौ'' (भा.व 86.24), `आवां तवाङ्गे संभूतौ ' (म.भा.मो 350.19) इत्यादेः कारमवाक्यस्यार्थ उक्तः । शोधकवाक्यार्थमुपलक्षयति- अजमिति । कर्मकृतजन्मादिरहितमित्यर्थ । स्वरूपापेक्षया वा निर्विकारत्वमुच्यते । विभुम्- आकाशवत्सर्वगतश्च नित्यः (ह.वि 132.48) इति प्रक्रियया वा व्याप्तम्;नियन्तारमिति वा; एतेन कारणत्वाद्यनुगुणव्याप्तिनियमनादिकमन्तर्यामिब्राह्मणादि सिद्धं स्मारितम् । एतै पदैः, `एष सर्व भूतान्तरात्माऽपहतपाप्मा दिव्यो देव एको नारायणः '' (सु 7) इति सूचिता । सर्व इति सामान्यतस्संग्रहेऽप्याप्तमत्विवक्षया नारदादेः पृथगभिधानम् । देवर्षिशब्देन जात्याऽपि सत्त्वोत्तरत्वं प्रकाश्यते । तत्राप्यसौ, ``देवर्षीणां च नारदः '' (भ.गी 10.23) इति प्रकृष्टः । असितः देवलश्च तस्य पिता । व्यासश्च भगवान् पाराशर्यः । ``आहुस्त्वामृषयस्सर्वे '' इत्यादिकं संवादयति- येचेति । वेदविदः कर्मभागवेदिनः, अध्यात्मविदः वेदान्तार्थवेदिनः कृष्णं महात्मानं सनातनं धर्मं वदन्तीत्यन्वयः । महात्मशब्देन सर्वातिशायिपरमैश्वर्यादिकं विवशक्षितम्; महान् आत्मेति परमात्म त्वं वा । `स वा एष महानज आत्मा '  (बृ.6.4.22) इत्यादेः ; यागदानादयो हि देशकालादिपरिमित फलदायिनः, स्वयं चानित्याः ; अयं तु नित्यनिरतिशयफलदायी, नित्यश्चेति सनातनशब्देन धर्मस्य विशेषणम् । पवित्रशब्दोऽत्र पापनिबर्हणपरः । पुण्यशब्दोऽभिमतफलविशेषसाधनपरः । मङ्गल शब्दश्च स्वसन्निधिमात्रेणातिसमृद्धिहेतुभूतकल्याणवस्तुपरः । त्रैलोक्यं पुण्डरीकाक्ष (भा.व 86.28) इति कार्यकारणभावेन शरीरात्वभावेन वा सामानाधिकरण्यम् । त्रयो लोकास्त्रैलोक्यम्; बद्धमुक्तनित्या इत्यर्थः । यद्वा उपलक्षणतया भूम्यन्तरिक्षादिकमुच्यते । पुण्डरीकाक्षशब्देन अन्तरादित्यविद्याप्रतिपादित विलक्षणविग्रहत्वं दर्शितम् । ``तस्य यथा कप्यासं पुण्डरीकमेवमक्षिणी '' (छा.उ 1.6.7) इत्यस्य च वाक् यस्य द्रमिडभाष्योदितेषु षट्स्वर्थेषु सिद्धान्तत्वेन भाष्यकारपरिगृहीताः त्रयोऽर्थाः । तथा हि वेदार्थ संग्रहे दर्शितम् , ``गम्भीराम्भस्समुद्भूत-सुमृष्टनाल-रविकरविकसितपुण्डरीकदलामलायतेक्षणः '' इति । इदं च वरदगुरुभिस्तत्त्वसारे (श्लो 19-26) प्रपञ्चितम् । नारायणशब्देन परतत्त्वनिर्णयैकपरनाराय णानुवाकसूचनम् । श्रीमान् क्षीरार्णवनिकेतनः इत्याभ्याम्, ``ह्रीश्च ते लक्ष्मीश्च पत्न्यौ '' (ना), ``अम्भस्यपारे'' (ना), ``यमन्तस्समुद्रे '` (ना) इत्यादिकं स्मारितम् । उत्सृज्यागतः इत्यवतारमात्रत्वं विवक्षितम्; कृष्णावतारदशायामपि क्षीरार्णवगतनागपर्यङ्कशायिविग्रहस्य तत्रैव स्थितत्वात् । साक्षादि ति । न त्वौपचारिकः, आत्मान्तरव्यवहितो वेत्यर्थः । तथेति- प्रकरणान्तरत्वव्यक्त्यर्थम् । `देवर्षि नारदस्तथा' इति व्याख्येयविभागावगमात् उक्तवाक्योपादानमपि तथाविभागेन कुर्मह इति च दर्शितम् । तत्र कृत्स्नमित्यादि नारायणस्यैव सर्वाश्रयत्वात्, सर्वप्रकारातिशययोगित्वाद्वा । तत्पुण्यमित्यादिकं ब्रह्म शब्दानुरोधेन नारायणविषयं वा, प्रकरणविशेषेण तदाश्रितस्थानप्रशंसनं वा । स्वयमेवेति । स्वतस्सर्वज्ञो ब्रह्मादीनामपि गुरुस्त्वमेवेत्यर्थः । भूमिरापः (छा.उ 7.4) इत्यादिषु सर्वशेषित्वं सर्वकारणत्वं सर्वशरीरित्वमित् यादिकमुक्तम् ।।12-13।।
Adhyaya 10 Sloka 14 सङ्गत्यर्थमाह अत  इति । आप्ततमैराम्नायैर्महर्षिभिः भवताऽपि चोक्तत्वादिति भावः । ऋतं मन्ये इत्यस्याभिप्रेतमाह न प्रशंसाद्यभिप्रायमिति । अन्येषु हि तद्गुणारोपेणेन प्रशंसेत्यभिप्रायः । मामित्य नेन `शिष्यस्तेऽहं शाधि मां त्वां प्रपन्नम् ' (भ.गी 2.7) इत्यादिकमभिप्रेतम् । वदिरिह शिष्टमनुवदन् शास् यर्थे वर्तमानो द्विकर्मकः । एवं शिष्टस्यानुभाषणं शासनविशेषप्रार्थनार्थम् । अनन्यसाधारणमनवधिकाति शयमिति विशेषणाभ्यां समाधिकराहित्यम्, स्वभाविकमिति अनन्याधीनत्वं विवक्षितम् । अतो न विदुरित्यन्वयः ।``ज्ञानशक्तिबलैश्वर्यवीर्यतेजांस्यशेषतः ।भगवच्छब्दवाच्यानि विना हेयैर्गुणादिभिः ।।''(वि.6.5.79)इति भगवत्पराशरवचनानुसारेण देवादिभिरवेद्यत्वाय भगवच्छब्दार्थे दर्शयति निरतिशय ज्ञानेत्यादिना । व्यक्तिशब्दोऽत्र ``किमात्मिकैवैषा भगवतो व्यक्तिः'' (र.ब्रा) इत्यादिष्विव न विग्रहादि परः, अप्रसक्तत्वात्, अनन्तरं च अपृच्छ्यमानत्वात्; अतः, `वक्तुमर्हस्यशेषेण' इत्यनन्तरं विवक्षोः, `अन्ये त्वत्प्रतिपादनप्रकारमपि न जानन्ति, किं पुनः प्रत्यक्षादिवत् प्रकाशनमित्यर्थोऽपेक्षितत्वात् स्वीकार्यः' इत्यभिप्रायेणाह व्यञ्जनप्रकारमिति । `अक्षरक्षरयोर्व्यक्तिम् इ(पृ)च्छाम्यरिनिषूदन । उपलब्धुम् ' (मो.ध.308.2) इतिवत् । परिमितज्ञाना इति हि शब्दतात्पर्योक्तिः ।।14।।
Adhyaya 10 Sloka 15 देवादीनां भगवद्वैभवे वक्तृत्वयोग्यता प्रतिक्षिप्ता; अथ भगवत एव स्ववैभवचनयोग्यतामाह स्वयमेवेति  श्लोकेन । अत्र पुरुषोत्तमेति संज्ञा; शेषं तु तत्संज्ञान्वयौपयिकगुणपरमिति विभजनाय पूर्वमेव हे पुरुषोत्तमेत्युक्तम् । अत्र `त्वमेव त्वां वेत्थयोऽसि सोऽसि `(काठ 1.3.1) इति श्रुतिस्मरणाद्यभिप्रायेण आत्मान मित्यस्य त्वामिति प्रतिपदम् । स्वयमेवेत्यनेन फलितोक्तिः स्वैनैव ज्ञानेनेति । आत्मना अन्यैरननुगृहीत इत्यर्थः । यथाऽन्येषां, `मत्तस्स्मृतिर्ज्ञानम् ' (भ.गी 15.15) इति, न तथाऽस्येति भावः। यद्वा आत्मनेत्यस्य व्याख्या ज्ञानेनेति; ``आत्मा जीवे '' इत्यारभ्य `यत्नेऽर्केऽग्नौ मतौ वायौ ' इति पाठात् । भावनशब्दस्य चिन्ताद्यर्थपरत्वव्युदासायाह उत्पादयितरिति । भूतेशजगत्पतिशब्दयोः पौनरुक्त्यशङ्का व्युदासाय नियन्तृत्वमस्वामित्वकथनम् । रक्षणे व्युत्पन्नस्यापि पतिशब्दस्य शेषित्वे रूढिः । `स कारणं करणाधिपाधिपः '' (श्वे.उ 6.8),``तमीश्वराणां परमं महेश्वरं तं दैवतानां परमं च दैवतम् ।पतिं पतीनां परमं परस्तात् विदाम देवं भुवनेशमीड्यम् ।। '' (श्वे.उ 6.7)इति श्रुतिसिद्धाश्चत्वारोऽर्थाः भूतभावनेत्यादिभिश्चतुर्भिः प्रतिपाद्यन्त इति ज्ञापनाय दैवतानामपि परमदैवतेति श्रुतिगतैः पदैर्याख्यातम् । देवशब्दस्य जातिविशेषवाचकत्वेन प्रतिसंबन्धिशब्दत्वाभावात् द्वितीयो देवशब्द उत्कर्षविशेषविषयतया औपचारिक इति मुख्यगौणानुगतमुपचारिनिमित्तं दर्शयति यथेति । अन्योन्यवैलक्षण्यस्याकिंचिकरत्वाय, अत्यन्तवैलक्षण्यज्ञापनाय च मृगपक्षिसरीसृपगहणम् । यथा देवादीनां कीटः, तथा परमात्मनो देवा अपि । ``कीटाः समस्ताः सुरा दृष्टे यत्र''(मुकुन्दमाला) इति ह्याहुः । सौन्दर्यसौशील्येति विग्रहगुणानामात्मगुणानां चोपलक्षणम् ।।15।।
Adhyaya 10 Sloka 16 आत्मशब्दोऽन्यविभूतित्वव्युदासार्थ इत्याह त्वदसाधारण्य इति । विभूतयः इति प्रथमान्तत्वेन वक्तुमर्हसीत्यनेन अन्वयायोगात् विभूतयो या इति यच्छब्दाध्याहारः । यद्वा दिव्या हि, अतोऽवश्यवक्त व्याः; अतः ताः(त्वं) वक्तुमर्हसीति वाक्यावृत्तिज्ञापनार्थः । अर्हसीति योग्यत्वनिर्देशेन तत्प्रार्थनं विवक्षितम् । ईश्वरेणाप्यशेषेण वक्तुम्, अर्जुनेन च श्रोतुम् अशक्यत्वात् वचनतः प्रसादतश्च प्रकाशनमात्रमिह प्रार्थ्य ते ; `न हि ते भगवन् व्यक्तिम् ' (14) इति हि पूर्वमुक्तमित्यभिप्रायेणाह त्वमेव व्यञ़्जयेत्यर्थ इति । बहुवचनासङ्कोचात् अशेषेणेति निर्देशाच्च आनन्त्यमिह विवक्षितम्, `नास्त्यन्तो विस्तरस्य ' (19) इत्याद्युत्तरवशाच्चेत्यभिप्रायेण अनन्ताभिरित्युक्तम् । विपूर्वो भवतिः भावप्रत्ययान्तो नियमनवाचीत्युक्तम् । न चात्रार्थान्तरं घटते, नियन्तव्यसामानाधिकरण्याद्यभावादित्यभिप्रायेण यैर्नियमनविशेषैरित्युक्तम् । प्रभूतनियमनविषये कौतुकातिरेकद्योतनाय विशेषशब्दः । तृतीयाया इह करणाद्यर्थत्वायोगात् इत्थम्भूत लक्षणार्थत्वं विवक्षितमित्यभिप्रायेण युक्त इत्युक्तम् । अत्र विभूतिशब्दस्य नियन्तव्यपरत्वे अश्वत्थादीनां न  लोकव्याप्तिकारणत्वम्; न च तद्विशिष्टस्य, तैस्सह वा तदितरव्याप्तिः; न च व्याप्तौ नियन्तव्या नामित्थंभूतलक्षणत्वम्, नैरर्थक्यात् ; नियमनविशेषाणां तु श्रुत्यनुसारात् आकाशादिव्याप्तिव्यवच्छेदार्थत्वा च्च तदुपपत्तिरित्यभिप्रायेणाह नियन्तृत्वेन व्याप्येति । `अन्तः प्रविष्टश्शास्ता जनानाम् ' (य.आ 3.10), `अन्तरो यमयति...अन्तर्याम्यमृतः' (बृ.उ 5.7) इत्यादि हि श्रूयते । व्याप्य तिष्ठसीत्यनेन, `व्याप्य नारायणः स्थितः' (ना) इति श्रुतिः स्मारिता ।।16।।
Adhyaya 10 Sloka 17 योगिशब्दः प्रकरणविशेषात् त्वां सदा परिचिन्तयन्नित्यादेस्सामर्थ्याच्च योगिविशेषविषय इत्याह भक्तियोगनिष्ठस्सन्निति । सन्नित्यनेन निष्पन्नयोगिपरत्वमपि व्यावर्तितम् । अत्र योगिन्निति परेषां पाठोऽ नार्षः । सदेति विशेषणमसामर्थ्यात् भक्त्येति सिद्धम् । वेदनात्पूर्वं चिन्तनाशक्तेः, कथं विद्यामित्यस्य चिन्तनहेतुत्वात्, ``लक्षणहेत्वोः क्रियायाः '' (अष्टा 3.2.126) इति शतुरनुशासनाच्च चिन्तयितुं प्रवृत्त इत्युक्तम् । त्वामिति धर्मिविशेषस्य प्रतिपन्नत्वात् प्रकारविशेषेषु बुभुत्सेति ज्ञापनायोक्तम् परिपूर्णेत्यादि । प्रश्नो ह्यज्ञातविशेषज्ञापनार्थ इत्यभिसन्धायोक्तं पूर्वोक्तेत्यादि । भावेष्विति सप्तम्यभिप्रेतोक्तिः प्रकृतानु कर्षणं वा नियन्तृत्वेनेति ।।17।।
Adhyaya 10 Sloka 18 प्रतिकूलजनानां नरकादिगमयितृत्वात् अनुकूलजनैः स्वाभिलषितं याच्यमानत्वाद्वा जनार्दनः । विस्तर बुभुत्साहेतुज्ञापनार्थं योगशब्दविवक्षितव्यक्तयर्थं च भूयश्शब्दफलितमाह अहं सर्वस्येति । अमृतशब्दोऽत्रा तृप्तिसमभिव्याहारात् माहात्म्येभोग्यत्वपरः । भोग्यतमत्वायोक्तं त्वयोच्यमानमिति । त्वन्मुखचन्द्रनिस्सृ तमिति भावः । हि शब्दाभिप्रेतं विवृणोति ममेति ।।18।।
Adhyaya 10 Sloka 19 एवमतृप्त्या पृच्छन्तमर्जुनं प्रति अतिप्रसन्नो भगवांस्तस्याभिजनादिवर्णनमुखेन योग्यतां दर्शयन् विभूतेर्विस्तरेण प्रत्येकं वक्तुं श्रोतुं च अशक्यत्वात् केनचिदुपाधिविशेँषेण संगृहीता विभूतीर्वक्ष्यामीत्याह हन्तेति । ते अनसूयत्वप्रीयमाणत्वातृप्तत्वादिगुणपूर्णायेति भावः । गुणत्वादिप्रतियोगिकशेषित्वादिप्राधान्य विवक्षायां वक्ष्यमाणसमस्तोदाहरणव्याप्त्यभावात् गुणानां च प्राधान्येन व्यपदेक्ष्यमाणत्वात् संग्राहकमर्थविशेषमाह प्राधान्यशब्देनेति । तस्यैव विवक्षितत्वं वक्ष्यमाणेन संवादयति पुरोधसामिति । पिण्डितार्थमाह जगतीति । विस्तरेण कथयेति पृच्छन्तं प्रति प्राधान्यतः कथयिष्यामीति कथमुच्यत इति शङ्कायां नास्त्यन्तो विस्तरस्य मे इत्युच्यते । विभूतीनामिति शेषः । `विभूतेर्विस्तरो मया' (40) इति हि वक्ष्यते । नास्तिशब्दाभिप्रेतमशक्यत्वं दर्शयति विस्तरेण वक्तुमिति । नेदं वक्तृश्रोत्रोरसामर्थ्य निबन्धनमित्याह तासामानन्त्यादिति । तदेतदुक्तं नास्त्यन्त इति । वक्ष्यमाणेषु पदार्थेषु विभूतिशब्दप्रयोग निमित्तमाह विभूतित्वं नामेति । नियमन्तव्यस्त्वन्तरविषयो विभूतिशब्दो विभवनकर्मपरः। अन्यत्र च `ब्रह्मा दक्षादयः कालः ' (वि.पु 1.22.31), `विष्णुर्मन्वादयः कालः' (32), `रुद्रः कालान्तकाद्याश्च'  (33) इत्यादिषु `जनार्दनविभूतयः'  इति नियन्तव्येषु विभूतिशब्दो दृष़्ट इति भावः । कुत इत्यत्राह सर्वेषामिति ।  प्रस्तुतं तादधीन्यं ह्येतच्छब्देन परामृश्यत इति भावः । समनन्तरश्लोकेनापि तस्य श्लोकस्य तदर्थपरत्वं दर्शयेति तथेति । नन्वस्य श्लोकस्य व्याख्याने पूर्वं, (4) `सौशील्यवात्सल्यसौन्दर्यादिकल्याणगुणगणयोगम् इत्युक्तम्; इह तु योगशब्दनिर्दिष्टं स्रष्टृत्वादिकमु च्यते ; तत् कथं धटते । इत्थम् ।  उभयत्रोभयमपि आदिशब्देन संगृहीतमित्येकार्थत्वात् । अत एव हि `एतां विभूतिं योगं च ' (7) इत्यत्र `हेयप्रत्यनीककल्याणगुणगणरूपं योगं विभूतिं च ' इत्यत्र तु `याभिर्विभूतिभिः ' इति तत्पूर्वप्रश्नवाक्यस्थविभूतिशब्दैकार्थ्यस्वारस्यान्नियमनार्थतोक्ता । अतः प्रश्नोत्तर परयोरीषद्वैरूप्यं सह्यम् ।।19।।
Adhyaya 10 Sloka 20 `विस्तरेणात्मनो योगं विभूतिं च ' इति पृष्टमर्थद्वयं विस्तरेण वक्तुं तस्योत्तरद्वयम् अहमात्मेति श्लो केन संगृह्योच्यत इत्यभिप्रायेणाह तत्रेति । एतेन प्रागुक्तेषु वक्ष्यमाणेषु च सामानाधिकरण्यनिर्देशेषु यथासंभवं निमित्तद्वयमुक्तं भवति । आत्मतयाऽवस्थित इति फलितान्वयप्रदर्शनम् । अनेकार्थोऽप्यात्म शब्दः शरीरप्रतिसंबन्धिनि प्रसिद्धिप्राचुर्यात् प्रतिसंबन्धिरूपं शरीरमपेक्षते; ततश्च वृत्यन्तर्गतोऽपि भूत शब्दो बुद्ध्या निष्कृष्यान्वेतव्य इत्यभिप्रायेण सर्वेषां भूतानां मम शरीरभूतानामित्युक्तम् । ईश्वरस्य जीवशरीराणि भूतानि जीवांश्च प्रति कथमात्मत्वमित्यत्रात्मलक्षणं दर्शयति आत्मा हीति । त्रयमप्येकं लक्षणमित्येके । तत्र श्रुत्याद्यनुसारेण जन्मादित्रयस्य ब्रह्मलक्षणत्व इव शङ्कितमात्रव्यवच्छेदार्थतया त्रयाणां, साफल्यं भाव्यम् । लक्षणत्रयमिति चान्ये । तत्र त्वेवं विवेकः `यस्य चेतनस्य यत् द्रव्यं सर्वात्मना स्वार्थे नियन्तुं धारयितुं च शक्यम् '' (श्रीभाष्य 2.1.9) इत्यादि शरीरलक्षणवाक् यमपि भाव्यम् । शरीरलक्षणान्तराणि च तत्र तत्र विस्तरेण प्रतिक्षिप्तानि । चैतन्यविशिष्टं प्रति अपृथक् सिद्धविशेषणभूतद्रव्यं शरीरमिति भाष्याभिप्रेतोऽस्माकं निष्कर्षः । अत्र सर्वभूतशब्देन शरीरमात्र निर्देशशङ्काव्युदासाय आशयशब्दस्य च हृदयविषयत्वव्यञ्जनाय आधारत्वनियन्तृत्वादेरात्मलक्षणत्व सिद्ध्यर्थे च आह तथेति । `सर्वस्य चाहम् ' (भ.गी 15.15) इत्यस्यानन्तरं `द्वाविमौ पुरुषौ ' (16) इत्यु पक्रम्य, `क्षरस्सर्वाणि भूतानि ' इति वचनात्  सर्वभूतशब्दोऽचिद्विशिष़्टक्षेत्रज्ञपर इति निश्चीयते ; तद्वदत्रापि । तथाऽस्मिन्नेव प्रकरणे, `उत्तम पुरुषस्तवन्यः परमात्मेत्युदाहृतः ' इत्युक्त्वा `यो लोकत्रय माविश्य बिभर्त्यव्यय ईश्वरः ।।'' (17) इत्युक्तम् । अत्र बिभर्तीश्वर इत्याभ्याम् आधारत्वनियन्तृत्वे स्पष्टे; ईश्वरशब्दरू़ढ्या च स्वामित्वसिद्धिः; न खलु गरुडादिषु भुजङ्गादीन्नियच्छत्सु तदीश्वरशब्दः । ईश्वरशब्दस्याहंशब्दस्य चात्रैकविषयत्वं श्लोकद्वयोपादानेन दर्शितम् । अत्र हि सर्वभूतशब्दो जीवपर एव; `यन्त्रारूढानि मायया ' (भ.गी 18.61) इत्यभिधानात् । भ्रामयन्नित्यनेन नियन्तृत्वादिसिद्धिः । हृद्देश स्थित्या च `मयि सर्वमिदं प्रोतम् ' (भ.गी 7.7) इत्याद्युक्तधारकत्वादि सूचितम् । एवं चिदचिदात्मक समस्त वस्तुशरीरत्वं सर्वभूतशब्दान्वयेनैव वदन्तीं श्रुतिं दर्शयति यस्सर्वेषु भूतेष्विति । चिदंशं प्रति शरीरित्वं प्रपञ्चयत्वाक्यमुपादत्ते य आत्मनीति । आत्मत्वेनावस्थानस्योपादनत्वनिमित्तत्वोपयोगात् पूर्वार्धेन संगमयन् उत्तरार्धं व्याख्याति एवमिति । एवमात्मतयाऽवस्थितेऽहमित्यनेन निर्विकारस्य स्वस्यैवोपादान त्वस्थापनम् । देशतः कालतो वा आदिमध्यान्तत्वमात्रमनुचितमिति तदुपचरितमाह तेषामुत्पत्तीति ।।20।।
Adhyaya 10 Sloka 21 आदित्यानामहं विष्णुरित्युपक्रम्य `यच्चापि सर्वभूतानां बीजं तदहमर्जुन' (39) इत्यन्तं सामानाधिकरण्य प्रघट्टकम् अहमात्मा (20) इति श्लोकेन सङ्गमयन्नवतारयति एवं भगवत इति । एतेन अहमात्मेत्या दिकाः समस्ताश्चतस्रो विभूतयः इति मतान्तरं निरस्तम् । विभूतिविशेषानिति । प्राधान्यत इति ह्युपक्रा न्तम् । ननु शरीरवाचिनः शरीरादिशब्दा नात्मनि पर्यवस्यन्ति ; तद्वदत्रापि इति लक्षणास्वीकार एव न्याय्यः, न शक्तिकल्पना, लाधवाच्चेत्यत्राह भगवतीति । हिशब्दो हेत्वर्थः । अपृथक्सिद्धविशेषणवाचिनः शब्दास्तत्तद्द्वारा धर्मिण्यपि मुख्यवृत्ता इति प्रयोजकरूपेण गुणादिष्वपि सिद्धत्वान्न शक्तिकल्पनागौरवमिति भावः । तदेतदुक्तं पर्यवस्यन्तीति । शरीरवाचिशब्दानां स्वरसतस्तत्तदात्मनि पर्यवमानमपृथक्सिद्ध्युपाधिकं दर्शयति यथेति । शरीरादिशब्दास्तु गुण इत्यादिशब्दवत् निष्कर्ष कशब्दत्वान्न धर्मिणि पर्यवस्यन्ति । एतदभिप्रायेणोक्तं देवो मनुष्यः पक्षी वृक्ष इत्यादयः शब्दा इति । अध्यासादिहेतुकसामानाधिकरण्यशङ्कामपनयति भगवतस्तत्तदात्मतयेति । न ह्युपक्रमोपसंहारविरुद्धोऽ र्थो मध्ये स्वीकार्यः; न च ब्रह्मणः सर्वहेयमयत्वं भ्रमाद्वा तत्त्वतो वाऽङ्गीकर्तुं युक्तमिति भावः । अविनाभाववचनादिति । आत्मना विना हि शरीरभूतं न भवतीति भावः । अग्निना विना धूमो नास्ति, गुणिना विना गुणो नास्ति इत्युक्ते अग्न्यादिरेव परमार्थः, धूमादिस्तु मिथ्याभूत इति वा, अग्न्याद्यात्मक इति वा प्रत्ययो हि न भवति; तद्वदत्रापीति । ननु `यज्ञदत्तं विनाऽन्ये गृहे न सन्ति', `रज्जुं विना सर्पादिकं नास्ति' इत्युक्ते यथैकस्यैव सत्त्वं तदतिरिक्तानां चासत्त्वं प्रतीयते, तद्वदत्रापि किं न स्यादित् यत्राह अविनाभावश्चेति । असंजातविरोधिकालसमुदितोपक्रमविरुद्धतया उपसंहारस्य नोदय इत्युपक्रमा धिकरण (पू.मी 3.3.1) सिद्धमिति भावः । नियाम्यतयेत्यनेन धूमाग्निव्याप्तिवैषम्यमपि दर्शितम् । एव मेतावता ग्रन्थेन, `अहमात्मा गुडाकेश सर्वभूताशयस्थितः' (20) इति सर्वशरीरवर्तिनां जीवानां ब्रह्मस्व रूपैक्यमुच्यत इति कुदृष्टिमतमुन्मूलितम् ।आदित्यानाम् आदित्यपत्यानाम् । ``अजघन्यो जघन्यजः'' इत्यादिवचनानुसारेण द्वादशो य उत्कृष्ट इत्युक्तम् । अत्र च उत्तरेषु च निर्धारणार्थविशेषप्रदर्शनार्थ उत्कृष्टशब्दः । स च `पुरोधसां मुख्यम्` (24) इति वक्ष्यमाणमुख्यपर्यायतया अपेक्षितप्रदेशे सर्वत्र निहितः । अत्र चोद्ध्रियमाणानां पदार्थानां केषांचित्प्राधान्यं प्रत्यक्षम् ; केषांचिदागमिकम् । क्वचिदव्यहितं क्वचिज्जीवव्यवहितं च सामानाधिकरण्यम् । ज्योतिश्शब्देन तारकामात्रग्रहणे ततो बहिर्भूतस्य तत्संबन्धरहितस्य च रवेर्निर्धारणाद्ययोगात् प्रकाशकानामिति सामान्येनोक्तम् । जगत्कारणभूतपरज्योतिरपेक्षया रवेः खद्योतककल्पत्वात् तद्व्यवच्छेदाय जगतीति विशेषितम् । अंशुमानिति निर्धारणौपयिकातिशयितप्रकाशयोगो मतुपा विवक्षितः, अन्यथा पौनरुक्त्यात् । रविशब्दस्य द्वाद्वादशादित्यसाधारणत्वादेकवचनं समुदायाभि प्रायमिति प्रदर्शनायोक्तम्  आदित्यगण इति । मरुतो वाक्यः एकोनपञ्चाशत् दितिपुत्राः, येषां सप्तकाः सप्त गणा भवन्ति । शशिनोऽपि यदि नक्षत्रत्वं स्यात्, तदा हि तस्मात् वर्गात् तस्य निर्धारण मित्यभिप्रायेणाह नेयमिति । कस्तर्ह्यत्रार्थ इत्यत्राह नक्षत्राणां पतिरिति । `प्रधान्यतः' इति ह्युपक्रा न्तमिति भावः । ननु पूर्वापरेषु सर्वेषु निर्धारणार्थेषु मध्ये कस्यचित् संबन्धमात्रपरत्वमयुक्तम्; नक्षत्रशब् देन निशि प्रकाशमात्रं छत्रिन्यायाद्ग्राह्यम् ; `सुकृतां वा एतानि ज्योतींषि यन्नक्षत्राणि ' (यजु 5.4.1.3) इति श्रुतेः । चन्द्रमण्डलस्यापि वा स्वर्गिणां भोगस्थानत्वान्नक्षत्रत्वम्, `यो वा इह यजते अमुं स लोकं न क्षते । तन्नक्षत्राणां नक्षत्रत्वम् । देवगृहा वै नक्षत्राणि (अष्ट 1.5.2.10) इति- तत्राह भूतानामस्मि चेतनेतिवदिति । मुख्ये संभवति लक्षणा न न्याय्या । न चात्र सर्वत्र निर्धारणार्थता; `भूतानामस्मि चेतना' (22), `सर्गाणामादिरन्तश्च मध्यं चैवाहमर्जुन' (32), `वादः प्रवदतामहम्' (33), `अहमेवाक्षयः कालः' (33), `उद्भवश्च भविष्यताम्' (34), `द्यूतं छलयतामस्मि तेजस्तेजस्वि नामहम् । जयोऽस्मि व्यवसायोऽस्मि' (36) इत्यादिषु निर्धारणाभावात् । अतोऽत्र चन्द्रस्य नक्षत्रजातीय त्वाभावात् षष्ठ्यभिहितस्य संबन्धसामान्यस्य प्रमाणसिद्धविशेषे पर्यवसानमिति भावः ।।21।।
Adhyaya 10 Sloka 22 गीतिर्हि सामशब्दार्थः; तस्य वेदेषु निर्धारणं कथमिति शङ्काव्युदासाय सामवेदोऽस्मीति निर्देश इति प्रदर्शयति ऋग्यजुरिति । सामवेदस्योत्कर्षो गीतप्रधानत्वसहस्रशाखत्वादिभिः; अन्येषां तु तदभावात् तावन्मात्रेणापकर्षः ; न तु प्रामाण्यतारतम्यात् । ``ऋक् वा इदमग्रे साम चास्ताम् । सैव नाम ऋगासीत् अमो नाम साम । सा वा ऋक्सामो पावदन्मिथुनं संभवाव प्रजात्या इति नेत्यब्रवीत् साम ज्यायान्वा अतो मम महिमा '' (ऐ.ब्रा) इति गीतिरूपस्य साम्नः प्राधान्यात् गीत्यात्मकस्य सामवेद स्य प्राधान्यम् ; ``ऋग्भ्यो जातं वैश्यं वर्णमाहुः यजुर्वेदं क्षत्रियस्याऽऽहुर्योनिम् । सामवेदो ब्राह्मणानां प्रसूतिः'' (काठ 3.9.59(0)) इति च । देवा इति स्वर्गवासिनो विवक्षिताः; ब्रह्मादिसंग्रहायोगात् । वासव शब्दस्येन्द्रशब्देन व्याख्यानमतिशयद्योतनार्थम् ; ``इदि परमैश्वर्ये`' इति । ``इन्द्रियेभ्यः परा ह्यर्था अर्थेभ्यश्च परं मनः'' (क.उ 3.10), ``एतस्माज्जायते प्राणो मनस्सर्वेन्द्रियाणि च'' (मु.उ 2.1.3) इत्यादिषु मनस इन्द्रियेभ्यः पृथगभिधानात् कथम् `इन्द्रियाणां मनश्चास्मि' इति निर्धारणमित्यत्राह एकादशानामिन्द्रियाणां यदुत्कृष्टं मन इन्द्रियमिति । अयमभिप्रायः- ``इन्द्रियाणि दशैकं च'' (भ.गी 13.5), `एकादशं मनश्चात्र '' (वि.पु 1.2.47) इत्यादिषु मनसोऽपीन्द्रियत्वेन व्यपदेशात् क्वात्कः पृथग्व्यपदेशो गोबलीवर्दन्यायादिति निर्धारणोपपत्तिरिति । न हि भूतेषु चेतनासंज्ञकं किञ्चिद्भूतमस्तीत्य भिप्रायेणाह इयमपीति । षष्ठीति शेषः । `तेजस्तेजस्विनाम्...सत्त्वं सत्त्ववताम् ' (36) इत्यादिवत् विशिष्टे सारभूतविशेषणांशो विवक्षित इत्यभिप्रायेण  चेतनावतामित्युक्तम् । ननु भूतानां षष्ठत्वेन चेतनासंज्ञं किमप्यन्यत्रोच्यते; यथा `महाभूतानि खं वायुरग्निरापस्तथा मही । षष्ठस्तु चेतनाधातुरात्मा सप्तम उच्यते । अष्टमं च मनो ज्ञेयम्' (मो.ध 337.46) इति; तथा `षष्ठस्तु चेतनाधातुर्मन इत्युपदिश्यते ' (म.भा.आ 214.19) इति च । अत्र च मनसोऽधिष्ठानतया चेतनायास्तदपृथग्वचनमित्य विरोधः । अतो `भूतानामस्मि चेतना ' इति निर्धारणार्थत्वं युज्यत इति । मैवम् । न हि भूतषष्ठनिर्देशमात्रान्महाभूतत्वम्; अन्यथाऽपि संख्यानिवेशसंभवात् । अत्र च सप्तमतया अष्टमतया च निर्दिष्टयोर्महाभूतत्वानभ्युपगमात्, चेतनाशब्दस्य च अप्रसिद्धार्थत्वात् प्रसिद्धार्थस्वीकारस्योचितत्वात् । अत स्संबन्धमात्रविवक्षयैव अत्र षष्ठी युक्तेति ।।22।।
Adhyaya 10 Sloka 23 रुद्राणामिति रुद्रष्वेकस्य शङ्करसंज्ञयैवोत्कर्षद्योतना । यक्षराक्षसजात्योरविदूरविप्रकर्षात् यक्षरक्षसामित्युक्तम् ; न तु वित्तेशस्य राक्षसत्वगन्धः । यद्वा `नक्षत्राणामह शशी' इतिवत् जातिद्वयपतित्वमात्रमिह विवक्षितम् । वित्तेशसंज्ञया च धनदस्यासाधारणैश्वर्योत्कर्षद्योतनम् । ``स्थावराणां हिमालयः'' इति पर्वतमात्राणां परस्ताद्वक्ष्यमाणत्वात् मेरुश्शिखरिणामित्यत्र शिखरशब्देन पर्वतविशेषो विवक्षितः; शक्तश्चायं शब्दो विशेषं दर्शयितुमित्यभिप्रायेणोक्तं शिखरशोभिनां पर्वतानामिति । प्रशंसापरः प्रत्यय इति भावः । प्रशस्तरत्नकाञ्चनादिमयशिखरविशेषयोगान्मेरोरतिशयः ।।23।।
Adhyaya 10 Sloka 24 बृहस्पतिसंज्ञया बृहतां पतिरित्यतिशयसिद्धिः; गिरां पतिर्ह्यसौ । सेनानीशब्देनात्र कर्मवश्यसेनापतिसंग्रहः । स्कन्दस्य  देवसेनानीत्वलक्षणोऽतिशयः । सरश्शब्देन प्रवाहव्यतिरिक्स्थास्नुसलिलाशयमात्रस्य विवक्षितत्वात् सागरसंग्रहः; स्रोतसां पृथग्वक्ष्यमाणत्वात् ।।24।।
Adhyaya 10 Sloka 25 देवर्षीणां (23), मुनीनाम् (37) इत्यादेर्वक्ष्यमाणत्वात् अत्र महच्छब्देन विशेषणाच्च महर्षीणामिति ऋषिगणविशेषो विवक्षित इत्यभिप्रायेण मरीच्यादीनामित्युक्तम् । गिरामिति न शब्दमात्रं विवक्षितम् ; समुद्रघोषादिषु तत्प्रयोगाभावात् । अत एव नाक्षरमात्रम्, `अक्षराणामकारोऽस्मि ' इति पृथग्वक्ष्यमाणत्वा च्च । तत एव एकमक्षरमित्यप्यकारव्यतिरिक्तविषयम् । `ओमित्येकाक्षरं ब्रह्म ' (भ.गी 8.13) इत्यादिषु प्रणवेऽप्येकशब्दविशेषितोऽक्षरशब्दः प्रयुक्तः- इत्यभिप्रायेणाह अर्थाभिधायिन इति । अर्थाभिधायिषु प्रणवस्योत्कर्षः सर्वोत्कृष्टार्थाभिधायित्वादिना । शङ्कुना पर्णानामिव सर्वासां वाचां प्रणवेन संतृण्णत्व श्रुतेश्च । यज्ञेषु जपयज्ञस्य प्राशस्त्यमन्यत्र सिद्धम् `विधियज्ञाज्जपयज्ञो विशिष्टो दशभिर्गुणैः ' (मनु 2.85)इति । किंच``कुर्यात् घृतपशुं संख्ये[सङ्गे?] कुर्यात्पिष्टपशुं तथा ।न त्वेव तु वृथा हन्तुं पशुमिच्छेत् कथंचन ।।'' (मनु 5.37)इति, ``पशुयज्ञैः कथं हिंस्रैः मादृशो यष्टुमर्हति '' (म.भा.मो 175.34),``हिंसात्मकैस्तु किं तस्य यज्ञैः कार्यं महात्मनः ।प्रस्वापे च प्रबोधे च पूजितो येन केशवः ।।''इत्यादिवचनबलादहिंसात्मकयज्ञानर्हाणां हिंसात्मकयज्ञानुज्ञानम् । तत्रापि विधितः प्रवृ त्तेः अपकारानभिसन्धानात् उपकारश्रुतेर्देवताप्रणिनत्वाच्च न प्रत्यवायः । फलार्थिनां तु तत्फलमल्पस्थि रम्, दुःखमिश्रं च । अहिंसात्मकास्तु यज्ञाः विशिष्टाधिकारिसापेक्षा भगवतोऽतिप्रीणनत्वादपवर्गप्रत्यास न्नाः । अत एव ह्युपरिचरादयः पिष्टपशुभिरिष्टवन्तः । एवमितरेषु यज्ञेषु हिंसादिप्रसङ्गोऽधिकारिविशेष ादिना विषयव्यवस्थापनमित्यादिर्महान् क्लेशः; जपयज्ञे तु तत्प्रसङ्गाभावात् अव्यापेक्षेपेणार्थप्रतीत्या सबीजयोगद्वारा सहसा समाधौ निवेशनाच्च यज्ञान्तरेभ्यो जपयज्ञः प्रशस्ततमः सर्वाश्रमसाधारण्यात्,``जप्येनापि तु संसिध्येत् ब्राह्मणो नात्र संशयः ।कुर्यादन्यत्र वा कुर्यान्मैत्रो ब्राह्मण उच्यते'' (मनु.2.17)इति । विधुरादेरपि सिद्धिहेतुत्वाच्च । पर्वतविशेषाणां पूर्वमुक्तत्वात् वृक्षाणां वक्ष्यमाणत्वाच्च तदुभयव्यवच्छेदार्थम्, हिमवतश्शैलराजत्वप्रसिद्ध्यनुरोधार्थं चोक्तं पर्वतमात्राणामिति ।।25।।
Adhyaya 10 Sloka 26  to 29 ननु सर्ववृक्षाणामित्येतदनुपपन्नम्, पारिजाताद्यपेक्षया अश्वत्थस्य निकृष्टत्वादित्यत्रोक्तं पूज्य इति । पारिजातादीनामप्यश्वत्थवत् पूज्यत्वं नास्तीति भावः । देवा मन्त्रदर्शिनो देवर्षयः, देवर्षिषु नारदस्य बहुप्रकारोऽतिशयो बहुषु प्रदेशेषु महाभारत एव प्रपञ्चितः । चित्ररथः- गन्धर्वराजः । सिद्धानामित्यादि । पूर्वसंचितसुकृतविशेषवशात् जन्मप्रभृतिसिद्धाणिमाद्यैश्वर्याः सिद्धाः । `आदिविद्वान् सिद्ध' इति कपिलं'' (श्वे.5.2) इति च श्रुतिः । ``ददृशुः कपिलं तत्र वासुदेवं सनातनम् '' (रा.बा 40.24) इति चाहुः । अयमपि परशुरामादिवत् । अमृतोद्भवमिति जन्मतः प्रकर्षसूचनम् । अमृतमत्र जलम्, मथ्य मानावस्था सुधैव वा । गजेन्द्रशब्देन दिग्गजा विवक्षिता । तेषु प्रधानतया दिक्पालेश्वरस्य शचीपतेरौपवाह्यः ऐरावतः । अमृतोद्भवत्वं च काकाक्षिन्यायादैरावतेऽप्यन्वेतव्यम् । रथन्तरसामोद्भवत्वं  वा द्रष्टव्यम् । नराधिप शब्देनैव निर्वाहकत्वलक्षणोऽतिशय सिद्धः । आयुधानामित्यर्वाचीनायुधपरम््। सुदर्शनाद्यपेक्षया दधीचेरस्थिसंभवस्य वज्रस्यापि निकृष्टत्वात् । धेनूनां दोग्ध्रीणाम् । दिव्या सुरभिरिति । यौगिकः कामधुक्शब्दोऽत्र व्यक्तिविशेषनिष्ठ इति भावः । प्रजनशब्देन जननहेतुत्वं कन्दर्पस्यासाधार णोऽतिशय उक्तः । स मदायत्त इत्यर्थः । अप्रजार्थकन्दर्पव्यवच्छेदार्थो वा प्रजनशब्दः । पर्याययोस्सर्प नाग शब्दयोः कथं पृथग्व्यपदेश इत्यत्राह सर्पा एकशिरसः नागा बहुशिरस इति । यादश्शब्देन वरुण स्यापि संग्रहार्थमाह यादांसि जलवासिन इति । यद्वा जलजन्तुमात्रं विवक्षितम् ; तेषां पतित्वेन संबन्धो वरुणस्य तत्साजात्याभावाद्ग्राह्यः । अर्थमा पितृराजः । संयमतां संयच्छतामित्यर्थः ; तदाह दण्डय तामिति ।।26-29।।
Adhyaya 10 Sloka 30 उपमानमशेषाणां साधूनां यः सदाऽभवत् '' (वि.पु 1.15.156) इत्यादिना प्रह्लादोत्कर्षः । `अहमेवाक्षयः कालः' (33) इति नित्यस्य कालतत्त्वस्य परस्ताद्वक्ष्यमाणत्वात्, यमस्य च पूर्वमुक्तत्वात् तद्व्यतिरिक्तः पुरुषविशेष इह कालशब्देन विवक्षितः; अचेतनस्य च कालस्य गणयितृत्वं न युज्यते; कलयतामित्यस्य विज्ञातृमात्रपरत्वे तेषु कालस्य निर्धारणमयुक्तम्; अतस्तदुचितमर्थविशेषं दर्शयति अनर्थेति । न हि मरणातिरिक्तोऽनर्थ इति भावः । मृगेन्द्रशब्देनैव सिंहस्यातिशयस्सिद्धः । पक्षिषु वैनते यस्य वेगातिशयात् वेदमयत्वादिना चोत्कर्षः ।।30।।
Adhyaya 10 Sloka 31 पवतामित्यनेन पवनासाधारणक्रिया विवक्षिता चेत्, निर्धारणं नोपपद्येतेति तदुपपत्तये  गमनस्वभावानामित्युक्तम् ।अजस्रगमनशीलानामित्यर्थः । पवनप्रेरिता एव हि तारकादयोऽप्यजस्रं परिभ्रमन्ति । सोमपवनादिष्ववात्र शोधनान्वयिगमनमिहाविवक्षितम् । रामश्शस्त्रभृतामहमिति परशुरामस्यापि जेता रावणहन्ता रामो विवक्षित इति तदुचितम् अमोघशस्त्रत्वलक्षणमतिशयमाह शस्त्रभृत्त्वमत्र विभूतिरिति । पूर्वोत्तरेष्विव राम एव विभूतिः किं न स्यादित्यत्राह अर्थान्तराभावादिति । अचिद्विशेषस्य चेतनान्तरस्य वा शस्त्रभृच्छब्द (भृद्रामशब्द?) वाच्यस्यात्रासंभवादित्यर्थः । अर्थान्तराणां मध्येस्वासाधारणधर्मविशेषनिर्देशे रीतिभङ्गः स्यादित्यत्राह आदित्यादयश्चेति । शस्त्रभृत्त्वस्यान्येषां चभगवन्तं धर्मिणं प्रति धर्मत्वमविशिष्टमित्येकैव रीतिः; निर्धारणानिर्धारणभेदवत् मुखभेदमात्रं न दोष इतिभावः । तत्र `आदित्यशब्देन' ज्योतिषां रविरंशुमान् (21) इत्युक्तो रविर्विवक्षितः । `आदित्यानामहंविष्णुः इत्युक्तस्त्वादित्यो रामतुल्यः । मकरो मत्स्यराजः । स्रोतस्तु जाह्नव्याः विष्णुपदोद्भवत्वसर्वज्ञशिरोधृतत्वत्रैलोक्यप्रवृत्तत्वादिभिरतिशयः ।।31।।
Adhyaya 10 Sloka 32 सर्गशब्देन सृष्टिमात्रविवक्षायाम् आदिरन्तश्चेत्यादिनाऽन्वयायोगात् कर्मार्थोऽत्र सर्गशब्द इत्याह सृज्यन्त इति सर्गा इति । आदिमध्यान्तशब्दानामत्रावयवविशेषाद्यर्थता न युक्ता, अनतिशयितार्थत्वात् ।  नापि कालविशेषार्थता, कालस्य वक्ष्यमाणत्वेनात्र पृथग्व्यपदेशप्रयोजनाभावात् । न चोत्पत्त्यादिक्रिया मात्रार्थता, `उद्भवश्च भविष्यताम्' (35) इति वक्ष्यमाणेन पौनरुक्त्यप्रसङ्गात् । न चेश्वरस्यैव कारणत्वादिकमिहोच्यते, `अहमादिश्च मध्यं च' (20) इत्युक्रमेण कृतकरत्वात् । न चेदं सामान्यतस्त न्निगमनम्, उपर्युपरि वचनात् । तस्मात् लोकसिद्धोत्पत्त्यादिहेतुपरत्वमेवोचितं लक्षणया । तत्राप्युपादानकारणस्य `बीजं मां सर्वभूतानाम् ' (भ.गी 7.10) इत्युक्तत्वाच्च निमित्तकारणमात्रमिह विवक्षितम् । सर्गाणामित्यविशेषवचनेन सर्वदेशकालवर्तिसृज्यप्रतियोगिकसर्वनिमित्तकारणवर्गस्य स्वाधीनत्वमभिप्रेतम्। तदेदखिलमभिसंहितं सर्वदेत्यादिवाक्यत्रयेण । अध्यात्मविद्या जीवपरमात्मयाथात्म्य विद्या । सा विषयतः फलतश्च विद्यान्तरेभ्य उत्कृष्टा । प्रवदतामिति नान्योन्यविवादमात्रं विवक्षितम्; तत्र वादाख्यविशेषस्यास्मरणात् । अध्यात्मविद्या विद्यानामिति विद्या प्रसङ्गात् तदर्थकथाविषयत्वोपपत्तेः । न च `सत्त्वं सत्त्ववताम्' इतिवत् वादाख्यकथाविशेषवत्त्मभिप्रेतम्; अन्या पेक्षयाऽतिशयसूचनसंभवे तत्परित्यागायोगात् । अतः प्रवदतामिति कथात्रयसाधारणरूपमिह विवक्षितम्; तदाह जल्पवितण्डादि कुर्वतामिति । तत्वनिर्णयाय प्रवृत्त इत्यनेन स्वल्पफलविजिगीषुकथातोऽतिशयि तापवर्गपर्यवसितफलत्वेन वादस्योत्कर्षप्रदर्शनम् ।।32।।
Adhyaya 10 Sloka 33 बह्वृचोपनिषदि (ऐ 2.3.4) श्रूयते, अ इति ब्रह्मेति । तथा `अकारो वै सर्वा वाक्; सैषा स्पर्शो ष्मभिर्व्यज्यमाना बह्वी नानारूपा भवति' इति श्रुत्यैव प्रपञ्चितं प्रकृतित्वमाह सर्ववर्णानां प्रकृतिरिति । निर्धारणौयिकबहुत्वसिद्ध्यर्थे प्रत्ययार्थं दर्शयति सामासिकस्समाससमूह इति । पूर्वोत्तरान्यपदार्थ प्रधानेभ्योऽव्ययीभावतत्पुरुषबहुव्रीहिभ्यो द्वन्द्वस्योत्कर्षमाह स ह्युभयेति । आक्षयशब्देन `कला मुहूर्ताः काष्ठाश्च' (ना), `कलामुहूर्तादिमयश्च कालः' (वि.पु 4.1.84) इति श्रुतिस्मृत्यादिसिद्धबहुविधविकाररूप लोकक्षयहेतुभूतानन्तावच्छेदे सत्यपि स्वरूपतोऽनाद्यन्तत्वं विवक्षितमित्यभिप्रायेणाह कलेति । अनादिर् भगवान् कालो नान्तोऽस्य द्विज विद्यते ' (वि.पु 1.2.26), `कालोऽस्मि लोकक्षयकृत् प्रवृत्तो नान्तो न चादि र्न मेऽस्ति मध्यम्'.. इत्यादिभिरिदं कालाधिष्ठातृत्वं व्यक्तम् । धातृशब्दरूढ्या विश्वतोमुखत्वविशेषणेन च हिरण्यगर्भ एवात्रोच्यत इत्यभिप्रायेणाह सर्वस्येति । धातृशब्देनैवाण्डान्तर्वर्तिसमस्तविधातृत्वलक्षण उत्कर्षः सिद्ध इति प्रदर्शनाय सर्वस्य सष्टेत्युक्तम् । एतेन कर्मफलविधातृत्वेन व्याख्यान्तरं निरस्तम् । विश्वतः इति दिक्चतुष्टयमात्रमिह विवक्षितमिति ज्ञापनायोक्तं चतुर्मुख इति । वेदचतुष्टयप्रवर्तनादिकं चानेन सूचितम् ।।33।।
Adhyaya 10 Sloka 34 कर्मानुरूपदण्डनकालावच्छेदाधिकृतयोर्यमकालाख्यपुरुषयोरुक्तत्वात् यमादेशकारिप्राणाधिकृतपुरुष विशेष इह मृत्युस्सर्वहरःइत्युच्यत इति ज्ञापनाय सर्वप्राणहर इत्युक्तम् । प्रलये सर्वसंहर्तेश्वर इह मृत्युरिति कैश्चिदुक्तं मन्दम्, `भूतानामन्त एव च' इत्युक्तत्वात् । उद्भवसहपाठादत्र मृत्युशब्दो मरण पर इति केचित् । उद्भवशब्दः स्वरसत उत्पत्तिक्रियापरः; उद्भवस्थानादिकं चात्र पृथगेव निर्दिष्ट मिति क्रियापरत्वमेवोचितमित्यभिप्रायेण उद्भवाख्यं कर्मेत्युक्तम् । कीर्त्यादयो नेह गुणविशेषा विवक्षिताः ; तेषां पुरुषेष्वपि च उद्भूतत्वेन नारीणामिति विशेष[ण़]योगात् । न च नारी शब्दोऽत्र स्र्त्रीलिङ्ग पदार्थमात्रपरः, मुख्यबाधाभावात् । अतो नारीविशेषनिर्धारणमेव क्रियते । तत्र च श्रिय एव इत्यभिप्रायेण श्रीरहं कीर्तिश्चाहमित्युक्तम् । एताश्च भगवदसाधारणशक्तयः । अन्यत्र तु तत्तदभिमान विशेषात् तत्तच्छब्दः ।।34।।
Adhyaya 10 Sloka 35 सामसु बृहत्साम्न उत्कृष्टत्वं श्रुत्यैव सिद्धम्, `बृहच्च वा इदमग्रे रथन्तरं च आस्तां वाक्च वै तन्मनश्चास्तां वाग्वै रथन्तरं मनो बृहत् । तद्बृहत्पूर्वं ससृजानं रथन्तरमत्यमन्यत तद्रथन्तरं गर्भमधत्त' (ऐ.ब्रा 4.19.6) इति । गायत्र्याश्छन्दसां मातृत्वेनोत्कर्षः श्रुतिषु छन्दोविचित्यां च प्रपञ्चितः । यथा बहुवृचोपनिषदि, ``अग्रं वै छन्दसां गायत्री'' इति । मासेषु मार्गशीर्षस्यातिशयः वर्षगर्भाधानकालत्वात् मासाधिदेवेषु केशवादिषु प्रथमस्य केशवस्य मासत्वात् व्रत (ऋतु)वर्गारम्भकालत्वाच्च । कुसुमाकर शब्देनैव वसन्तस्य प्रत्यक्षसिद्धः सर्वप्राणिसुखहेतुरतिशयो द्योतितः । ``वसन्ते वसन्ते ज्योतिषा यजेत'' (आ.श्रौ),  `वसन्ते दीक्षयेत्  विप्रं ग्रीष्मे राजन्यमेव च '' इत्यादिभिश्च ।।35।।
Adhyaya 10 Sloka 36 छलयतामित्यत्र `तत् करोति' (अष्टा 3.1.25) इति णिजित्यभिप्रायेण छलं कुर्वतामित्युक्तम् । अक्षसंचारादिमात्रेण जयपराजयारोपादिह च्छलत्ववाचोयुक्तिरित्यभिप्रायेण अक्षादिलक्षणमित्युक्तम् । `तेज स्तेजस्विनाम्' इत्यादिवत् `दीव्यतां द्यूतमहम्' इत्यनभिधानात् छलयतामिति छलकरणमात्रवचनाच्च छलस्थानान्तरेभ्यः क्रयविक्रयऋणदायसंवित्संगरादिभ्यो द्यूतस्यातिशयितत्वं विवक्षितमित्यभिप्रायेण छलास्पदेष्वित्युक्तम् । वञ्चनास्पदेष्वित्यर्थः । अक्षादि इत्यादिशब्देन सजीवनिर्जीवसमस्तद्यूतवर्गसंग्रहः । यद्वा निर्जीवमात्रग्रहणाय अक्षादिलक्षणमित्युक्तम् । तस्य चातिशयितत्वमनायासेन धर्माविरोधेन, अभ्युपगमादेव समस्तधनहरणादेश्शक्यत्वात् । तेजस्विसत्त्ववच्छब्दयोः पूर्वोत्तरयोस्तेजस्सत्त्वाभ्यामवरुद्धत्वात् तत्र जयव्यवसाय[शब्द]योरन्वयानौचित्यात् तदुचितौ जेतृव्यवसायिशब्दौ पूर्वापरच्छाययाऽर्थाक्षिप्तावित्यभिप्रायेण जेतॄणां व्यवसायिनामिति चोक्तम् । `द्रव्यासुव्यवसायेषु सत्त्वमस्त्री तु जन्तुषु (अ.को.ना 3) इत्यादिभस्सत्वशब्दस्यानेकार्थसिद्धेर्व्यवसायस्य चोक्तत्वात्सत्त्ववच्छब्दप्रसिद्ध्यनुरोधेनार्थविशेषं दर्शयति- सत्त्वं महा मनस्त्वमिति । एतेन पराभिभवसामर्थ्यलक्षणात्तेजसोऽपि सत्त्वस्यात्र भेद उक्तः ।।36।।
Adhyaya 10 Sloka 37 वृष्णीनां वासुदेवोऽस्मीत्यत्रापि रामवत् साक्षात्स्वावतारत्वादाह वसुदेवसूनुत्वमत्र विभूतिरिति । अर्थान्तराभावादेवेत्येवकारेण रामप्रसङ्गे हेतोः प्रागेवोक्तत्वं सूचितम् । ननु वसुदेवसूनुत्वमिति केयं विभूतिः । न हि सूनुत्वमात्रेणातिशयः, अतिप्रसङ्गात् । न च वसुदेवाख्यपितृविशेषसूनुत्वेन; तस्याप्यने कसाधारणत्वेन निर्धारणायोगात् । न च वासुदेवशब्दप्रसिद्धिमात्रेण, तावन्मात्रस्य अतिशयं प्रत्यप्रयोजक त्वात्; न चेह वसुदेवसूनुत्वमुपदेश्यम्, अर्जुनस्य संप्रतिपन्नत्वादेव । अतस्साक्षादवतारत्वं नोचितम् । अत एव वृष्णीनामहमस्मीति नोक्तमिति । अत्रोच्यते । वसुदेवशब्दोऽत्र लक्षणया वसुदेवगृहे चतुर्भुजतयाऽवतारप्रभृति अतिमानुषगुणविग्रहपराक्रमादिरूपमागोपालं प्रसिद्धमतिशयं लक्षयति । तस्य चार्जुनं प्रत्यभिधानं दृष्टान्तार्थम् । सर्वनाम्नः अस्मच्छब्दादपि साक्षान्नाम्नोऽत्यासन्नत्वादिभिरति शयोऽत्र विवक्षितः । धर्मे युधिष्ठिरस्य सर्वातिशायित्वात्, बले च भीमसेनस्य, आभिरूप्यादिषु च माद्रीसुतयोः अर्जुन इति शङ्काव्युदासः । न ह्यत्र पारोक्ष्यप्रसङ्गः, अपरोक्षयस्यैव सर्वस्यात्र सर्वदर्शिना वचनादिति । ऋषित्वं ह्यदृष्टविशेषादतीन्द्रियार्थदर्शितम्; तच्च प्रायशः प्रागेवोक्तम् । अतो मुनीनामित्यनेन तदतिरिक्तः [अर्थः ?]   निर्वचनबलात् `एतमेव विदित्वा मुनिर्भवति ' (बृ.उ 6.4.22) इति श्रुत्यनुसाराच्च विवक्षित इत्यभिप्रायेणाह मुनयो मननेनात्मयाथात्म्यदर्शिन इति । तथाविधश्च भगवतो व्यासस्यातिशयः तद्वाक्यैरेव सिद्धः,`आलोड्य सर्वशास्राणि विचार्य च पुनः पुनः ।इदमेकं सुन्निष्पन्नं ध्येयो नारायणस्सदा ।।'' (गा.पू 222.1; म.भा.अनु 106)इत्यादिभिः ;``तपोविशिष्टादपि वै वसिष्ठान्मुनिसत्तमात् ।मन्ये श्रेष्ठतमं त्वाऽद्य रहस्यज्ञानवेदनात् ।। '' (भा.आ.1.96)इति च । अयमपि कश्चित् विभवावतारो गण्यते, ``वेदविद्भगवान् कल्की पातालशयनः प्रभुः '' (अहि 5.56) इति । कवीनामिति न निबन्धृत्वं विवक्षितम्; तथा सति वाल्मीकिप्रभृतेस्सर्वातिशायित्वात् । अतः क्रान्तदर्शी कविरिति विवक्षित इत्यभिप्रायेणाह कवयो विपश्चित इति । उशनसो विपश्चित्सु वैलक्षण्यं नीतिनिपुणत्वादिभिः । प्रसिद्धं ह्येतत्,``न कश्चिन्नोपनयते पुमान् अन्यत्र भार्गवात् ।शेषसंप्रतिपत्तिस्तु बुद्धिमत्स्ववतिष्ठते ।।''  (म.भा.आ) इत्यादिषु ।।37।।
Adhyaya 10 Sloka 38 नियमातिक्रमण इति दण्डयोग्यत्वकथनम्; अदण्डस्यादिशयेन नरकहेतुत्वात् । नीतिरस्मि नीति मतामिति वक्तव्यम्, जिगीषतामित्यनेन तु कीदृशोऽन्वय इत्यत्राह विजिगीषूणां जयोपायभूता नीतरिति । बुद्धिव्यपारविशेषो विवक्षितः । लोकविदितस्य वाङ्नियमनरूपस्य मौनस्य गुह्यत्वाभावान्न निर्धारण मुचितम्; मौनशब्दस्यात्मविद्यादिविषयत्वे तु प्रसिद्धित्यागः स्यात्; न च गुह्यधर्मत्वं मौनस्य, येन `सत्त् वं सत्त्ववताम्' इतिवत् स्यादित्यत्राह गुह्यानां संबन्धिषु गोपनेषु मौनमस्मीति । गुह्यानां गोपनीयत्वं मौनस्य चाषट्कर्णमन्त्रणादपि गोपनोपायत्वं संप्रतिपन्नम् । ततश्चात्र संबन्धमात्रे षष्ठी गोप्यगोपकभाव रूपविशेषे विश्रान्ता । `भूतानामस्मि चेतना ' इति (22) चैतन्यमात्रस्य पूर्वमुक्तत्वात्, अत्र ज्ञानं ज्ञानवतामिति पुरुषार्थौपयिकातिशयतज्ञानविशेषोऽभिमतः, ``तत् ज्ञानम्, अज्ञानमतोऽन्यदुक्तम् '' (वि.6.5.87).इतिवत् ।।38।।
Adhyaya 10 Sloka 39 सर्वभूतानां बीजमिति न प्रधानमात्रमुच्यते; तस्य साक्षात्सर्वभूतबीजत्वाभावात् । नापि व्रीह्यादिलक्षणं बीजम्; तस्य सर्वभूतशब्दसंगृहीतेषु जङ्गमेष्वनन्वयात् । ततश्चाविशेषेण तत्तत्कार्यावस्थद्रव्यापेक्षया तत्तत्कारणावस्थोपादानद्रव्यमात्रमिह विवक्षितमित्यभिप्रायेणाह सर्वावस्थेति । एतेन प्राकृतनैमित्तिकसृष्ट्यादेः `अहमादिश्च ' (20) इत्यादिनोक्तत्वात् इह नित्यसृष्टिहेतुभूततत्तद्रव्यशरीरकत्वेन तद्धेतुत्वमपि प्रदर्शितम् । यच्चापीत्यनेनाभिप्रेतमाह- प्रतीयमानमप्रतीयमानं चेति । अप्रतीयमानम् । अनुमानादिवेद्य मित्यर्थः । न तदस्तीत्यादौ स्वव्यतिरेकोक्तिफलितमन्वयविशेषं दर्शयति सर्वमिति । उपक्रमोपसंहार योरविनाभावकथनस्य भगवदभिप्रेतं प्रयोजनमाह अनेनेति । क्वचित्क्वचिद् द्रव्यव्यतिरिक्तैस्सामानाधिकरण्यमपि तदाश्रयद्रव्यस्य भगवच्छरीरत्वादिति प्रागेव प्रपञ्चितमस्माभिः ।।39।।
Adhyaya 10 Sloka 40 निश्शेषवचनाशक्यतां प्रागुक्तामेव स्मारयति नान्तोऽस्तीति । दिव्यशब्देन देशविशेषवर्तित्वादिविवक्षायां पूर्वमनियतदेशवर्तिनाम् अदिव्यानां प्रपञ्चनं विरुध्येतेत्यत उक्तं कल्याणीनामिति । `विभूतीरात्मनश्शुभाः' (19) इति ह्युपक्रान्तम् । उद्देशतः एकदेशतः; प्रयोजकाकारैः विभूत्युद्धारेणेत्यर्थः । तदभिप्रायेण कैश्चिदुपाधिभिस्संक्षेपत इति ।।40।।
Adhyaya 10 Sloka 41 प्राधान्यतः (19) इत्युपक्रम्य प्रपञ्चितमर्थमनुक्तानामवश्यवक्तव्यप्रधानविभूतीनां संग्राहभिप्रायेणोपसंह रति यद्यदिति श्लोकेन । विभूतिशब्दस्य प्राकरणिकमर्थमनुसंन्धायोक्तम् ईशितव्यसंपन्नमिति । सत्त्व शब्दोऽत्र जन्तुपरः । वीप्साभिप्रायव्यञ्जनाय जातशब्दः । विभूतिमच्छ्रीमच्छब्दयोः पौनुरुक्त्यं परिहरति कान्तिमदिति । नियन्तव्यविशेषविवक्षया वा गोबलीवर्दन्यायात्पुनरुक्तिपरिहार इत्यभिप्रायेणाह धनधान्यसमृद्धं वेति ।  उर्जितमित्युत्कृष्टत्वादिसामान्यविवक्षायामितरपाठवैयर्थ्यात् विशिष्टमर्थमाह कल्याणेति । ऊर्जाशब्दो ह्यदीनत्वेन सन्नाहशीलत्वपरः । विभूतिमदित्यादि बलादिमतां प्रदर्शनम् । मम तेजोंशसंभवमित्युक्ते विग्रहगततेजोद्रव्यैकदेशोपादानत्वं प्रतीयेतेति तन्निरासाय प्रकृतौपयिकं तेजश् शब्दार्थमाह तेजः पराभिभवनसामर्थ्यमिति । कोऽयमत्राभिभवो नाम? तत्र च कथमंशसद्भावः इत्यत्राह ममेति । अचिन्त्यशक्तेरित्यनेन चिन्तायोग्यांशनिष्कर्षाय ममेत्यस्याभिप्रायो विवृतः । तेन सर्व गोचरत्वाभङ्गुरत्वाघटितघटनत्वादिसिद्धिः । यथा शैलान्दोळनदोहलिनश्चण्डमारूतस्य विवृतः । तृण प्रेरणादिकं वेगलेशमात्रभवम्, तद्वदिहेति भावः । तेजसोंऽशः संभवो यस्य, तत् तेजोंशसंभवम् ।।41।।
Adhyaya 10 Sloka 42 एवं `प्राधान्यतः' (19) इत्युपक्रान्तमुपसंहृतम्;अथ संक्षेपेण प्रधानाप्रधानसमस्तविभूति संग्रहमाह अथ वेति  श्लोकेन । उच्यमानेनेति । एतच्छब्दउक्त्यवसानराहित्यपर इति भावः । विभूतिपर्यवसानाज्ञान रूपं प्रयोजनं न सिध्येदित्यभिप्रायेणाह किं प्रयोजनमिति । इदमित्यनेन तत्तत्प्रमाणप्रतिपन्नवैचित्र्यं सूचितमित्यभिप्रायेण चिददिदात्मकमित्युक्तम् । कार्येत्यादना कृत्स्नशब्दाभिप्रेतविवरणम् । स्थूलं सूक्ष्मं चेति कार्यकारणावस्थयोर्यथाक्रममन्वयः । स्वरूपेत्यादिना विष़्टम्भनप्रयोजनकथनम्। अनित्येषु स्वरूप सद्भावः उत्पत्तिः; नित्येषु त्वसद्व्यतिरेकः । नित्यानां स्वरूपमपि हि भगवतो नित्येच्छासिद्धम् । इदं च प्रागेव प्रपञ्चितम् । अत्र स्वरूपैकदेशावतारादिरूपांशव्युदासाय, नियमनप्रकरणबलाच्च मम महिम्न इत्युक्तम् । अत्र महिशब्देन प्रकृतं नियमनसामर्थ्यमेव विवक्षितम् । अत एव तेजोंशसंभवमित्यनेनैकार्थ्यम् । एकशब्दोऽत्रादिक्षुद्रत्वपर इत्यभिप्रायेणोक्तम् अयुतायुतांशेनेति । स्तम्भनमत्र स्वैरान्निवारणम्; स्ववशीकरणरूपमधिष्ठानं वा । एकांशेनेत्यत्र स्वोक्तमर्थं संवादयति यथो क्तमिति । विश्वशक्तिः विश्वमेव शक्तिः तत्त्कार्योपयुक्तविशेषणभूतं विश्वमित्यर्थः । तेजोंशसंभवमित्यनन् तरमभिधानात् एकांशेनेत्यस्याप्यंशशब्दस्य तद्विषयत्वमेव न्याय्यमिति भावः ।।।। इति श्रीमद्भगवद्गीताभाष्यटीकायां तात्पर्यचन्द्रिकायां दशमोऽध्यायः ।।
Adhyaya 11 Sloka 0 ।। अथ एकादशोऽध्यायः (विश्वरूपाध्यायः) ।।विश्वरूपध्यायमवतारयितुं विभूत्यध्यायार्थे संगृह्याह एवमिति । भक्तियोगनिष्पत्तये तद्धि वृद्धये चेति प्रयोजनकथनेन अनन्तरमर्जुनस्य दिद्दक्षा भक्तिविवृद्ध्यधीनेति सूचितम् । सकलेतरविलक्षणे नेति । सकलेतरवैलक्षण्यरूपेणेत्यर्थः । यद्वा सकलेतरस्वभावविलक्षणेनेत्यर्थः । एतेनानवधिकातिशयत्व मुक्तं भवति ; ``अनन्यसाधारणं स्वाभाविकमनवधिकातिशयम् '' (भा 10.14) इति पूर्वोक्तस्यात्र प्रातिलो म्येन प्रत्यभिज्ञानात् । सकलेतरविलक्षणेन भगवदसाधारणेनेत्यनयोर्यथेष्टं हेतुसाध्यभावेन अन्वयात् समाधिकराहित्यतात्पर्यच्च नानर्थक्यम् । श्रुतार्थनिश्चयाधीनभक्तिविवृद्धिफलभूतदिदृक्षामूलमुत्तराध्यायोपो द्घातरूपमर्जुनवाक्यमवतारयति- तमेतमिति । तं सर्वातिशायिनम्, एतम् उक्तप्रकारम् । भगवत्सका शादित्यनेन निश्चयहेतुभूतमाप्तत्वं सूचितम् । न ह्याचार्यन्तरमसकाशादुपश्रवणे दिदृक्षायां सत्यामपि दर्शनप्रार्थनं घटत इति च भावः । एवमेतत् (3) इत्यादिश्लोकार्थाभिप्रायेणाह एवमेवेति निश्चित्येति । ननु, `एतमेतत् यथात्थ ' इति पूर्वोक्तमभ्युपगम्य `द्रष्टुमिच्छामि ते रूपमेश्वरम् ' इत्यर्थान्तरस्य रूप विशेषस्य दिदृक्षावचनमिव भाति; ततश्च कथं `तथाभूतं भगवन्तं साक्षात्कर्तुकामः ' इत्युच्यते ; तत्राह- तथैवेति । श्रुतप्रकारेणेत्यर्थः । तद्विवृणोति । सर्वाश्चर्येति । अहं सर्वस्य प्रभवः (भ.गी 10.8) इत्यादिना विष्टभ्याहमिदं कृत्स्नमेकांशेन स्थितो जगत् ' (42) इत्यन्तेन प्रतिपादितो ह्यर्थोऽत्र विग्रहविशेषानु बन्धेन प्रत्यक्षं प्रत्यभिज्ञायत इति भावः ।।
