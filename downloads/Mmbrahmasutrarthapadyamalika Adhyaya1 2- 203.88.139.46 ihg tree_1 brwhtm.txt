                       ।।अथ प्रथमाध्यायस्य द्वितीयः पादः।।
 <1.2.1>
 सर्वं खल्विदमित्येवं प्रसिद्धस्योपदेशतः।  सर्वात्मा परमात्मैव मनोमय उदीर्यते।।
 वक्ष्यमाण गुणानां तु परस्मिन्नेव संभवात्।  तज्जलानीत्युपास्यत्वं परमात्मनि युज्यते।।
 मनोमयो न जीवोऽत्र स्त्रष्टृत्वादेरसंभवात्।  सङ्कल्पेनैव सर्वत्र बहु भावस्य कीर्तनात्।।
 प्रेत्याभिसम्भवानीति कर्मकर्तृत्वशंसनात्।  प्राप्योपासकयोरत्र प्राप्यं ब्रह्म हि कारणम्।।
 आत्मा य एष इत्यादि षष्ट्या प्रथमया च तौ।  निर्दिष्टौ प्रथमान्तार्थस्तयोर्मध्ये मनोमयः।। 
 सर्वस्य चाहमित्यादिस्मृत्या चैव हृदि स्थितः। जीवादन्यः स्मृतेर्दाता ज्ञानदः परमेश्वरः।।
 अल्पत्वाल्पस्थानवत्वव्यपदेशात् स नेश्वरः।  इति चेन्न निचाय्यत्वात् तथाऽसौ व्योमवन्महान्।।
 हृदये वर्तमानत्वे जीवस्येव परात्मनः।  दुःखादिप्राप्तिरिति चेन्नास्याः कर्म हि कारणम्।। 
<1.2.2>
 सूचितोऽत्ता तु संहर्ता परमात्मेति निश्चयः।  मृत्यूपसेचनं ब्रह्मक्षत्रान्नं हि जगद्भवेत्।।
 महान्तं विभुमित्यादिप्रक्रमात् पर एव सः।  अत्ता चराचरस्येति संहर्ता जगतो भवेत्।।
 हृत्प्रविष्टौ जीवपरौ बुद्धिजीवौ तु नात्र हि।  गुहाहातं प्रविश्येति तयोरेव तदुक्तितः।।
 तयोरेव प्रकरणेह्युपास्योपासकत्वतः।  विशिष्य वचनादत्र ब्रह्मजीवौ गुहाहितौ।।
<1.2.3>
 अक्ष्यन्तर्वर्तिपुरुषो जीवबिम्बरवीतरः।  अमृतत्वाभयत्वादिगुणानामुपपत्तितः।।
 यश्चक्षुषीति श्रुत्या च तत्स्थितिर्व्यपदेशतः।  नित्यन्तृत्वामृतत्वादिगुणेभ्यश्च परः पुमान्।।
 कं ब्रह्मेति सुखाढ्यस्य ध्यानार्थमिह चाक्षणि।  अभिधानात्स्थितेरत्र ह्यक्ष्यन्तःस्थः परः पुमान्।।
 तस्मात् कं ब्रह्म खं ब्रह्मेत्यत्राकाशस्य कीर्तनात्। अक्ष्याधारतया तस्य त्वाकाशो हि परः पुमान्।।  
 श्रुतोपनिषदां या हि गतिरुक्ताऽर्चिरादिका।  सैवात्रोपासकस्योक्तेत्यतोऽपि स परः पुमान्।।
 नियमेनाक्षण्यवृत्ते जीवादिर्नाक्षिगस्त्विह।  नियन्तत्वामृतत्वादिपूर्वोक्तासंभवाच्च हि।।
<1.2.4>
 अन्तर्याम्यधिदैवाधिलोकाद्युक्तिगतः परः।  सर्वावेद्यनियन्तृत्वब्रह्मधर्मस्य शंसनात्।। 
 प्रधानजीवौ नैवात्र त्वन्तर्यामितयोदितौ।  असंभावित धर्माणां तयोरत्राभिधानतः।।
 उभयेऽन्तर्यामिवाचि यो विज्ञाने य आत्मनि। इति ह्यक्ष्यादिवत् जीवात् भेदेनैनमधीयते।।
<1.2.5>
 अदृश्यत्वादिगुणकमक्षरं परमः पुमान्। सर्वज्ञत्वादिधर्मोक्तेः सोक्षरात्परतः परः।।
 स्वज्ञानात्सर्वविज्ञानादक्षरं नेतरौ भवेत्।  अक्षरात्परतो जीवात्परत्वेन पृथक् श्रुतेः।।
 अग्निर्मूर्धा चन्द्रसूर्यौ चक्षुषी इति चाक्षरे। सर्वदेवाद्यङ्गकत्वशंसनात्परमेश्वरः।।
<1.2.6>
 वैश्वानरः परं ब्रह्म जाडरादिविलक्षणम्। ब्रह्मशब्दप्रभृतिभिः सामान्यस्य विशेषणात्।।
 अग्निर्मूर्धेति यद्रूपं ब्रह्मण्युक्तौ श्रुतौ स्मृतौ। वैश्वानरः परं ब्रह्म तद्रूपस्मरणादिह।।
 होमाधारान्तराग्नित्वश्रुतेर्ब्रह्म न चेन्न तत्।  जाडराग्निशरीरस्योपास्तये पुरुषस्य सा।।
 लोकत्रयशरीरत्वात् पुरुषत्वेन कीर्तनात्। वैश्वानरो नाग्निदेवो न च भूततृतीयकम्।।
 वैश्वानरपदेनेवाग्निशब्देनापि योगतः।  बोधनादविरोधं तु ब्रह्मणो जैमिनिर्जगौ।।
 द्युमूर्धत्वादिमात्राभिः परिच्छिन्नत्वमत्र तु।  उपासकेऽभिव्यक्तेरित्याश्मरथ्यमुनेर्मतम्।।
 द्युलोकप्रभृतीनां तु मूर्धत्वादि प्रकल्पनम्।  तथैवोपासनं वक्तुमिति बादरिरब्रवीत्।।
 अग्निहोत्रत्वसम्पत्तेः प्राणाहुत्यास्तु जैमिनिः।  उरोवेदित्वादिक्लृप्तिमब्रवीदाह हि श्रुतिः।।
 द्युमूर्धादीन् अवयवान् उपासकतनौ तथा।  ध्यात्वाऽऽहुत्यार्चनार्थं च वैश्वानरमिहामनत्।।
         ।। इति ब्रह्मसूत्रार्थपद्यमालिकायां प्रथमाध्यायस्य द्वितीयः पादः।। 