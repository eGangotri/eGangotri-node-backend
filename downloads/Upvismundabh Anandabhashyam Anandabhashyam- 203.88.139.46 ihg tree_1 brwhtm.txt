bhashya
1.1.1
ब्रह्मा देवानां प्रथमः संबभूव विश्वस्य कर्ता भुवनस्य गोप्ता ।
स ब्रह्मविद्यां सर्वविद्याप्रतिष्ठामथर्वाय ज्येष्ठपुत्राय प्राह ।। 1 ।।
B.1.1.1
आनन्दभाष्यम्
[रामानन्दाचार्यविरचितम् ]
[मङ्गलाचरणम् ]
"		यद्व्यक्षरमभिधानं विगतक्रममपि जपन् व्याधः ।"
"		कविपुङ्गवपदमागाद् रामाख्यं तद् भजे ब्रह्म ।। 1 ।।"
"		आराध्यं ब्रह्मरुद्रादेर्जगद्धेतुं च मुक्तिदम् ।"
"		दिव्यदेहं गुणाम्भोधिं रामं ब्रह्म समाश्रये ।। 2 ।।"
"		सूत्रवृत्तिकृतौ नत्वा व्यासबोधायनौ मुनी ।"
"		श्रीमन्तं राघवानन्दमाचार्यं प्रणमाम्यहम् ।। 3 ।।"
"		कुर्वे गुरुं नमस्कृत्य ज्ञानभक्तिदयानिधिम् ।"
"		मुण्डकोपनिषदो हि भाष्यमानन्दसंज्ञकम् ।। 4 ।।"
"	विद्यासम्प्रदायप्रवर्तकपुरुषपरम्परागर्भाम् आख्यायिकां प्ररोचनाद्वारा श्रोतुर्विद्यायां"
सादरप्रवृत्त्यर्थामभिधत्ते - ब्रह्मा - हिरण्यगर्भः । देवानां - सुराणाम् इन्द्रमरुदग्निप्रभृतीनाम्
। प्रथमः - पूर्वमग्र इति यावत् । यद्वा प्रथमः - धर्मज्ञानैश्वर्यादिभिर्गुणैः श्रेष्ठः
। सम्बभूव - समुत्पन्नः । स कीदृश इत्यत्राह - विश्वस्य - सर्वस्य भुवनस्य - जगतः कर्ता
- उत्पादयिता, उत्पादितस्य चास्य सर्वस्य जगतो गोप्ता - परिपालकः । विद्याप्रवर्तकेषु
प्रथमतया कथितस्य ब्रह्मणः विशेषणमिदं सर्वजगत्कर्तृत्वपालकत्वस्वरूपं विद्यायां गौरवाधानार्थम्
। प्रख्यातमहिमपुरुषप्रवर्तितविद्यायां गौरवेणादरः स्वाभाविको भवतु श्रोत़ॄणामिति ।
सः - पूर्वोक्तमाहात्म्यो ब्रह्मा । 1ब्रह्मविद्यां ब्रह्मणः सर्वभूतयोनेः परमात्मनो
विद्याम् । तामेव विशिनष्टि सर्वविद्याप्रतिष्ठाम् सर्वासां विद्यानां प्रतिष्ठा आश्रयस्ताम् ।
सर्वविद्याश्रयभूतामित्यर्थः । ब्रह्मविद्याविषयभूते ब्रह्मणि सर्वोपादानेऽखिलोपादेयस्यान्तर्गतत्वाद्
ब्रह्मविद्यायाम् सर्वविद्यानामन्तर्भाव इति । सर्वविद्याश्रयत्वं ब्रह्मविद्यायाः ।
ब्रह्मविदाऽविदितस्य कस्यचिदप्यभावादिति भावः । सर्वविद्याश्रयत्वकथनादेव प्रस्तुता
इयं ब्रह्मविद्या परमात्मविद्यैव नान्येति दृढीकृतं भवति । अथर्वाय - अथर्वसंज्ञाय ज्येष्ठपुत्राय
प्राह । अथर्वशब्दोऽकारान्तोऽत्र गृहीतः । अथर्वो हि ब्रह्मणः पुत्रेषु बहुषु सृष्टिप्रमुखेषु
प्रथमः ब्रह्मसृष्टोऽतोऽस्य ज्येष्ठत्वम् । विद्याग्रहणधारणसामर्थ्यलक्षणं च ज्येष्ठत्वमस्यावबुध्यास्मै
एव विद्यां प्रोवाच उपदिदेशेति ।।
1.1.2
"	अथर्वणे यां प्रवदेत ब्रह्मा अथर्वा तां पुरोवाचाङ्गिरे ब्रह्मविद्याम् । स"
भारद्वाजाय सत्यवाहाय प्राह भारद्वाजोऽङ्गिरसे परावराम् ।। 2 ।।
B.1.1.2
"	आ.भा. - ब्रह्मा - चतुर्मुखो यां - ब्रह्मविद्याम् । अथर्वणे - अथर्वनाम्ने स्वपुत्राय"
प्रवदेत - प्रोक्तवान् । तां ब्रह्मविद्याम्् । अथर्वा - एतन्नामा ज्येष्ठो ब्रह्मपुत्रः
। अत्राथर्वशब्दो नान्तो विवक्षितः । नान्तादन्तयोः उभयोरप्यथर्व शब्दयोः
सत्त्वात् । अङ्गिरे - अङ्गिर्नामकाय स्वशिष्याय । पुरा - पूर्वस्मिन् काले । उवाच -
उक्तवान् । स - अङ्गिर्नामा मुनिः भारद्वाजाय - भरद्वाजगोत्रोत्पन्नाय । सत्यवाहाय -
सत्यवाहनाम्ने ऋषये प्राह - समुपदिदेश । भारद्वाजः सत्यवाहः । अङ्गिरसे - अङ्गिरोनाम्ने
शिष्याय प्रोक्तवान् । परावराम् - इदं विद्याविशेषणम् । परस्मात् परस्मादवरेण जनेन गृहीतेयं
विद्याऽतः परावरा ताम् । यद्वा परा इतरा विद्या अवराः अपकृष्टाः सन्ति यस्या अपेक्षया
सा परावरा ब्रह्मविद्या ताम् इत्यर्थः ।।
1.1.3
शौनको ह वै महा 1शालोऽङ्गिरसं1 विधिवदुपसन्नः पप्रच्छ कस्मिन्नु भगवो
विज्ञाते सर्वमिदं विज्ञातं भवतीति ।। 3 ।।
B.1.1.3
"	आ.भा. - ह वै शब्दौ निश्चयार्थौ । शौनकः शुनकस्य अपत्यं पुमान् शुनकापुत्रः महाशालो"
महती शाला भवनं यस्य तादृशो बृहत्सौधसमन्वितो महागृहस्थः । विधिवच्छास्त्रदृष्टेन विधिना
समित्पाण्यादिर्भूत्वा । उपसन्नः - शरणमुपगतः सन् अङ्गिरसं मुनिं पप्रच्छ पृष्टवान्
। समित्पाणिः श्रोत्रियं ब्रह्मनिष्ठमिति नियममनुसरन् तं संप्राप्य पृष्टवान् शौनक इति
भावः । यद्यपि अथर्वादिषु विधिवत् उपसत्तिर्न प्रतिपादिता तथापि शास्त्रस्य सर्वसाधारण्येन
तेष्वपि साऽवश्यमासीदिति गम्यते । न ह्यप्रदर्शनमात्रेणाभावप्राप्तिः शक्यग्रहा विधेर्नित्यत्वात्
। अतोऽस्मदादिष्वपि स विधिरावश्यक इति 1देहलीदीपकन्यायेन शौनके समुपदर्शित इति ध्येयम्
। किं पृष्टवान् शौनक इत्याकांक्षायामाह प्रश्नस्वरूपम् - कस्मिन्नु इति । अत्र तु शब्दः
वितर्के । हे भगवो भगवन् ! गुरो ! कस्मिन् विज्ञाते सर्वमिदं विज्ञेयं चिदचिदात्मकं
जगद् विज्ञातं भवति इति उपादानभूतमृदादिद्रव्यपरिज्ञाने उपादेयभूतघटशरावादिकं विज्ञातं
भवतीति लोके दर्शनात् अस्य चिदचित्प्रपञ्चस्यापि किमपि भवेन्नु उपादानं यस्मिन्नेकस्मिन्
विज्ञाते - सर्वस्यास्य विज्ञानं भवेत् तत्किमिति प्रश्नाशयः ।।
1.1.4
तस्मै स होवाच । द्वे विद्ये वेदितव्ये इति ह स्म यद् ब्रह्मविदो वदन्ति,
परा चैवापरा च ।। 4 ।।
B.1.2.6
"	आ.भा. - आहुतयः यजमानं हिरण्यगर्भलोकं नयन्ति इत्युक्तं तत् कथं नयन्तीत्याह - सूर्यस्य"
रश्मिभिः - किरणैः सुवर्चसः - सूर्यकिरणसम्पर्केण तेजस्विनो भूत्वा आहुतय एहि एहि आगच्छ
आगच्छेति तं यजमानमाह्वयन्त्य एष वः सुकृतः युष्माकं सुकृतसाध्यो लोको हिरण्यगर्भलोकः
सत्यलोकाख्यो वर्तते । भवदीय एवायं लोक इत्याकारां प्रियां - मनोरमां वाचं - वाक्यम्
अभिवदन्त्यः - अभित उच्चारयन्त्यः अर्चयन्त्यः - तत्र तत्र प्रदेशे समुपलब्धैः उपकरणैः
मन्दार- मालादिभिः पूजयन्त्यः तं यजमानं वहन्ति - ब्रह्मलोकं प्रापयन्ति इत्यर्थः ।। 6 ।।
1.2.7
प्लवा ह्येते अदृढा यज्ञरूपाः अष्टादशोक्तमवरं येषु कर्म ।
एतच्छ्रेयो येऽभिनन्दन्ति मूढाः जरामृत्युं ते पुनरेवापियन्ति ।। 7 ।।
B.1.2.7
"	आ.भा. - ब्रह्मलोकपर्यन्तफलकमपि कर्म ज्ञानविधुरं यदि तदा दुःखमूलमेव भवति । एतत्फलमपि"
क्षयिष्णुतया न काम्यमिति दर्शयति - समुद्रतरणोपयोगितया दृढा नौका आश्रयणीया भवति यथा
तथा संसारसागरतरणोपयोगितया केचन कर्मिणो यागादय एव उपाददते तन्नयुक्तम् । तत्र युक्तिमाह
- एते - अग्निहोत्रादयः यज्ञरूपा - यज्ञाकाराः प्लवाः - प्लव इवेति प्लवाः । तरणोपयोगित्वात्
प्लवयागयोः सादृश्यम् । परन्तु अदृढा - जीर्णनौका सदृशाः । नहि जीर्णनौकया सागरः महाविशालः
अगाधसलिलसंभृतः केन तरीतुं शक्यते तथैव संसारसागरोऽपि यज्ञरूपनौकासाधनेन न शक्यते केनापि तरितुम् । ते
यज्ञरूपाः कति ? इत्यत्राह - अष्टादश । लाक्षणिकम् एतत् । षोडश याज्ञिका एका यजमानपत्नी,
एकश्च स्वयं यजमानो मिलित्वाष्टादश संस्थापका एते भवन्ति । एते च संभूयैव यागादि साधयन्ति
। अतोऽष्टादश संख्याक याज्ञिकादिसाध्यत्वाद् यज्ञा अपि अष्टादश इत्युक्ताः एतेषु अष्टादशसु
यागेषु क्रियमाणं हि कर्म अवरम् - अपकृष्टम् इत्युक्तम् । कर्मयाथार्थ्यज्ञातृभिरिति
शेषः । कर्मणां च अवरत्वं ज्ञानविधुरत्वात् , फलकामनापूर्वकिवहितत्वात् , क्षीयमाणस्वर्गादिरूपावरफल-
साधनत्वाच्च । ये मूढाः - अविवेकिन एतत् कर्म श्रेयः - श्रेयःकारणमिति मत्वा अभिनन्दन्ति
- हृष्टा भवन्ति ते मूढा जरामृत्युं  - जरावार्द्धक्यं मृत्युः शरीरप्राणवियोगः तदुभयं
पुनरपि यावत् - पुण्यक्षयं स्वर्गलोके स्थित्वा क्षीणे पुण्ये पुनरेव पौनःपुन्येनैव
अपियन्ति - प्राप्नुवन्ति ।। 7 ।।
1.2.8
अविद्यामन्तरे वर्तमानाः स्वयं धीराः पण्डितम्मन्यमानाः जङघन्यमानाः
परियन्ति मूढाः अन्धेनैव नीयमाना यथाऽन्धाः ।। 8 ।।
B.1.2.8
"	आ.भा. - अविद्यायामन्तरे - अविद्यामध्ये वर्तमानाः । अविवेकप्रधाना इत्यर्थः । स्वयं"
धीराः स्वमेव बुद्धिमन्तो गुरूपदेशादिकमन्तरेणैव आत्मनैवात्मानं बहुबुद्धिमन्तं जानाना
इत्यर्थः । पण्डितंमन्यमाना ऊहापोहक्षमा शास्त्रविषयिणी बुद्धिः पण्डा, सा सञ्जाताऽस्येति
पण्डितः तमात्मानं मन्यन्ते ये तादृशाः । यत् किमपि वेदितव्यं तत्सर्वं विहितमेव मया,
नास्ति च तादृशं किमपि तत्त्वं यदूहापोहाभ्यां मया निश्चेतुमनर्हं भवेद् इत्येतादृशाभिमानवन्त
इत्येतत् । जङ्घन्यमाना जन्मजरारोगादिभिरनर्थव्रातैः नानाविधैः पौनःपुन्येन हन्यमाना
व्याकुलीक्रियमाणः । अन्धेन दर्शनशक्तिविहीनेन चक्षुरिन्द्रियरहितेनेति यावत् । नीयमाना
- हस्तग्राहेण मार्गसूचनेन वा कुतश्चिद्देशादपरदेशं प्रति प्राप्यमाणाः । अन्धा स्वयमपि
दर्शनशक्तिविरहिता यथा गर्तादिषु पतन्ति उच्चावचभूमिषु स्खलन्ति च तथैव भूता यथोक्तविशेषणविशिष्टा
अविवेकवन्तो जनाः । परियन्ति - इतस्ततः संसारकान्तारे परिभ्रमन्ति श्ववराहादिषु नानायोनिषु
जन्ममरणभाजो भवन्ति इति भावः ।।
1.2.9
अविद्यायां बहुधा वर्तमानाः वयं कृतार्था इत्यभिमन्यन्ति बालाः ।
यत्त्कर्मिणो न प्रवेदयन्ति रागात् तेनाऽऽतुराः क्षीण लोकाश्च््यवन्ते ।। 9 ।।
2.2.8
मनोमयः प्राणशरीरनेता प्रतिष्ठितोऽन्ने हृदयं सन्निधाय ।
तद् विज्ञानेन परिपश्यन्ति धीरा आनन्दरूपममृतं यद्विभाति ।। 8 ।।
B.2.2.8
"	आ.भा. - स एव हि मनोमयः संकल्पमयः संकल्पमात्रेणैवास्य प्रतिप्राणिहृदयगुहाप्रवेशः"
। न तु जीवात्मवत् कर्मवशेनेति भावः । प्राणशरीरनेता - प्राणः मुख्यप्राणः सर्वेन्द्रियाणि
च शरीरं च अन्नपरिणामभूतं शिरःपाण्यादिलक्षणं तयोर्नेता नायकाःधिष्ठाता यद्वा शरीरपदेन
सूक्ष्मं शरीरमुच्यते प्राणशब्देन च
जीवनवान् जीवात्मा । प्राणशरीरयोः जीवात्मसूक्ष्मशरीरयोः नेता एकस्माद् देहाद् देहान्तरं
प्रति प्रापकः परमात्मप्रेरणयैव शरीरान्तरं प्रति गमनाभावत् अन्ने - अन्नमये अन्नपरिणामभूते
अन्नशरीरे प्रतिष्ठितो वर्तत इति शेषः । साकेताख्यदिव्यधामप्रतिष्ठितोऽपि परमपुरुषः
श्रीरामः स्वसंकल्पमात्रेण प्रतिजीवशरीरं प्रतिष्ठित आस्ते । रूपविशेषेण युक्तः सन्
इति भावः । तस्मिन् हृदयगुहान्तर्वर्तमाने परमात्मनि हृदयं मनोऽन्तःकरणम् इत्येतत्
। सन्निधाय - निवेश्य तद्ध्यानपरो भूत्वेत्येतत् । धीरा - विवेकिनो विज्ञानेन साक्षात्काररूपेण
तदक्षरं परमपुरुषमिति यावत् । परिपश्यन्ति - परि परितः सर्वतः । पूर्णतयेति यावत् ।
पश्यन्ति - उपलभन्ते । तत्कीदृशम् इत्यत्राह - यदक्षरं ब्रह्म आनन्दरूपम् अनवधिकातिशयसुखात्मकम्
। अमृतम् - अविनाशि संसारलेपवर्जितमिति वा विभाति - प्रकाशते । हृदयगुहाशयमेवाक्षरब्रह्म
धीरा - ध्यानरूपोपासनद्वारा अमृतत्त्वानन्दरूपतया प्रकाशमानं पूर्णतया साक्षात्कुर्वन्ति इत्यर्थः ।।
2.2.9
भिद्यते हृदयग्रन्थिश्छिद्यन्ते सर्वसंशयाः ।
क्षीयन्ते चास्य कर्माणि तस्मिन्दृष्टे परावरे ।। 9 ।।
B.2.2.9
"	आ.भा. - परमात्मसाक्षात्कारस्य फलमभिधत्ते अनेन मन्त्रेण - भिद्यत इति । भिद्यते -"
भेदं विनाशं गच्छति । हृदयग्रन्थिः - हृदयस्यान्तःकरणस्य ग्रन्थिर्ग्रन्थिवद् दुःखेनापनेयतया
ग्रन्थिर्वासना । सा च अनादिकालतो अनुवर्तमाना दृढमूला दुर्मोचतया ग्रन्थिभावमापन्ना
परमात्मसाक्षात्कारेण विनश्यति इत्यर्थः । सर्वसंशयाः सर्वे च ते संशयाः । संशयपदमन्यथाज्ञानविपरीतज्ञानानामपि
उपलक्षणम् । परमात्मनि सकलचिदचिच्छरीरके सकलोपादानकारणे विज्ञाने विज्ञातुरुपासकस्यापि
सर्वविषयकविज्ञानस्य सामान्यतो विशेषतश्च जातत्वात् संशयान्यथाज्ञानविपरीतज्ञानानि छिद्यन्ते
- विनश्यन्ति इत्यर्थः । अस्य विज्ञातुरुपासकस्य कर्माणि सर्वानर्थमूलभूतानि अनादिजन्मपरम्परया
सञ्चितानि यानि तान्यपि क्षीयन्ते दग्धबीजवत् स्वफलप्रदानासमर्थानि भवन्ति । क्रियमाणानि
तु तान्यश्लिष्टानि भवन्ति प्रारब्धानि केवलं तिष्ठन्ति । यावद् भोगसमाप्तिर्न भवति
तावत्कालं प्रारब्धानि तिष्ठन्तीति भावः । एतत्सर्वं यदा भवति तं कालमुपदिशति तस्मिन्
दृष्टे इति । परावरे - परे इतरे अवरे न्यूना यस्मात्तत् परावरं सर्वतः समुत्कृष्टं तस्मिन्
B.1.1.4
"	आ.भा. - एवं पृष्टः सोऽङ्गिरर्षिस्तस्मै शुनकसुताय सत्यवाहाय उवाच - उक्तवान् । ह"
निश्चितम् । द्वे विद्ये वेदितव्ये सम्पादनीये मुमुक्षुभिरितिशेषः । कथमेवमित्याकांक्षायामाह
- इति - एवं रूपेण यद् यस्माद् हेतोः ब्रह्मविदः - वेदार्थावगन्तारः परमार्थज्ञानवन्तो
मुनयः वदन्ति । ह स्म निश्चयातिशयार्थम् । ब्रह्मवादिन एव मुमुक्षुसम्पाद्यतया विद्याद्वयं
वदन्ति । स्वकल्पनया मया नोच्यत इति भावः । के ते विद्ये इत्यत्राह परा चैवापरा च ।
परा - साक्षात्परमात्म- प्रापकतया श्रेष्ठा ; परमात्मगोचराऽपरोक्षज्ञानरूपा । अपरा
-  अनुसंहितफलस्य पुंसः धर्मानुष्ठानादिना स्वर्गादिफलसाधनभूता, अननुसंहितफलस्य चित्तविशुद्धिद्वारा
अपरोक्षज्ञानजननोपयोगिनी परम्परया ब्रह्मप्रापकतयाऽश्रेष्ठा ऋग्यजुःसामाद्यागम- जन्यपरोक्षज्ञानरूपा
। परमपरम् चेति ज्ञानद्वयमपि मुमुक्षुजनैः उपादेयम् । तत्र परज्ञानप्राप्यमेव तत् यस्मिन्
विज्ञाते सर्वमिदं विज्ञातं भवति इत्यन्तर्गूढाशयः ।।
1.1.5
तत्रापरा ऋग्वेदो यजुर्वेदस्सामवेदोऽथर्ववेदः 1शिक्षा1 2कल्पो2 3व्याकरणं34निरुक्तं4 5छन्दो5 6ज्योतिषम्6
इति । अथ परा यया तदक्षरमधिगम्यते ।। 5 ।।
B.1.1.5
"	आ.भा. - तत्र - तयोर्विद्ययोः मध्ये अपरार्विद्योच्यत इति शेषः । यद्यप्युद्देशक्रमेण"
प्रथमतः परायाः कथनमुचितं तथापि परविद्यायामुपयोगित्वेन प्रथमभावितयाऽऽर्थक्रमस्यापरस्यामेव
विद्यायां सत्वाच्छाब्दक्रमापेक्षया चास्य बलीयस्त्वात् प्रथमम् अपरस्याः निरूपणं सूचीकटाहन्यायाच्च
इति बोध्यम् । ऋग्वेदादयश्चत्वारो वेदाः शिक्षादीति षडङ्गानि । एतज्जन्यं शाब्दं परोक्षं
ज्ञानमेवापरा विद्या इत्यर्थः । अथ शब्द आनन्तार्यार्थकः । अपरविद्यास्वरूपकथनानन्तरं
परविद्या निरूप्यत इत्यर्थः । यया - विद्यया तद् यत्त्वया - कस्मिन्नु भगवो विज्ञाते
इत्यादिना सर्वोपादानं पूर्व पृष्टं तदित्त्यर्थः । अक्षरं - क्षरणशून्यं सर्वोपादानभूतं
परं ब्रह्म अधिगम्यते - प्राप्यत इत्यर्थः । अधिपूर्वक गम् धातोः प्राप्त्यर्थबोधकत्वात्
। परया त्वक्षरप्राप्तिः ऋग्वेदादि- मयाऽपरा इति विष्णुपुराणाच्च । भूतयोनिशब्दितमक्षरं
ब्रह्म येनापरोक्षज्ञानेन प्राप्तं भवति तदेव अपरोक्षज्ञानं बोधायनवृत्तिकार श्रीपुरुषोत्तमाचार्यापरपर्याय
भगवद्बोधायनोक्तविवेकविमोकादि साधनसप्तकजन्यं पराविद्योच्यत इति भावः । उपनिषदामपि वेदान्तर्गतत्वेन
प्रथमं वेदजन्य- परोक्षज्ञानविषयो भवति परमपुरुषः पश्चाच्च विवेकादिभिः उपजनितस्यापरोक्ष-
ज्ञानस्यापि विषयो भवति । ततः तत्प्राप्तिर्भवत्युपासकस्येत्युभयोर्विद्ययो उपयोगः परब्रह्मप्राप्तावस्तीति
रहस्यम् । अत एव वेदैश्च सर्वैरहमेव वेद्यः  (भ.गी. 15-15) इत्यादिस्मृतेः तं त्वौपनिषदं
पुरुषं पृच्छामि इति (बृ.उ. 5-9-26) श्रुतेश्च विरोधशङ्कापि न प्रादुर्भवति ।।
1.1.6
यत्तदद्रेश्यमग्राह्यमगोत्रमवर्णमचक्षुश्श्रोत्रं तदपाणिपादम् । नित्यं विभुं सर्वगतं
सुसूक्ष्मं तदव्ययं यद् भूतयोनिं परिपश्यन्ति धीराः ।। 6 ।।
B.1.1.6
"	आ.भा. - परविद्याप्राप्यमक्षरस्वरूपमेव नानाविशेषणविशिष्टं दर्शयति । यत्तद् इति ।"
यत् - त्वया पूर्व पृष्टं सर्वेपादानं तत् - परविद्याप्राप्यमक्षरम् । अद्रेश्यम् -
चक्षुरादिज्ञानेन्द्रियजन्यज्ञानाविषयः । अग्राह्यं - वागादिकर्मेन्द्रिय- व्यापाराऽविषयः
। अत एव वाचामगोचरः ग्रहणाद्यविषयश्चेति भावः । अगोत्रं - गोत्रं कुलं तद्रहितम् । यदि
कोऽप्यस्य मूलं स्यात् तदा तदन्वये जातमेतदक्षरं स्यात् । न च तदस्यास्तीति भावः ।
अवर्ण - वर्णा ब्रह्मक्षत्रादयः शुक्ल नीलादयो वा तेऽत्र न सन्तीत्यवर्णम् । अपेतब्रह्मक्षत्रादिजातिविशेषं
शुक्लनीलादिरूपरहितं वा इत्यर्थः । एतावता इन्द्रियाविषयत्वं मूलपुरुषहीनत्वं ब्राह्मणत्वादिजातिरहितत्वं
रूपादिविरहित्वं चाभिधाय सम्प्रति करणशून्यत्वमपि दर्शयति - अचक्षुःश्रोत्रं तदपाणिपादं
- तत्प्रसिद्धं पूर्वोक्तं वाऽक्षरं चक्षुःश्रोत्राभ्यां शून्यम् । उपलक्षणमिदं ज्ञानेन्द्रियजातस्य,
तेन ज्ञानेन्द्रियशून्यमित्यर्थः । अपाणिपादम् इत्यत्र पाणिपाद- शब्दौ वागादीनां कर्मेन्द्रियाणाम्
उपलक्षकौ तेन वाक्पाणिपादादिकर्मेन्द्रियरहितम् इत्यर्थः । नित्यं - विनाशशून्यं तेन
कालापरिच्छिन्नत्वमुक्तम् । विभुं - सर्वदेशसम्बन्धिनम् । तेन देशपरिच्छेदराहित्यमुक्तम्
। सर्वगतं - सर्वेषु स्वातिरिक्तचिदचित्पदार्थेषु स्थूलसूक्ष्मभेदभिन्नेषु गतमन्तःप्रविश्य
वर्तमानम् । सुसूक्ष्मं - सूक्ष्मतमम् इत्यर्थः । अत एव सूक्ष्मेषु सूक्ष्मतरेष्वपि
अन्तः - प्रवेशयोग्यता अस्यास्तीति भावः । तद् पूर्वोक्तैर्विशेषणैः युक्तमक्षरम् ।
अव्ययम् - अपचयादिविकाररहितम् । यत् - अक्षरं धीराः - विवेकिनः भूतयोनिं - भूतानाम्
उपादानं परिपश्यन्ति - परितः साक्षात्कुर्वन्ति । धीरा इत्यनेन अधीराणां न भूतयोनितया
साक्षात्कारसम्भवः कर्मावृतत्वात्तदीयदृष्टेः । विवेकिनस्तु प्रह्लादादय इव स्तम्भादिष्वपि
भगवन्तं श्रीरामं साक्षात्कुर्वन्ति इति भावः ।।
1.1.7
यस्मात् परं नापरमस्ति किञ्चित् यस्मान्नाणीयो न ज्यायोऽस्ति कश्चित् । वृक्ष
इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् ।। 7 ।।
1.1.8
यथोर्णनाभिः सृजते गृह्णते च यथा पृथिव्यामोषधयः संभवन्ति । यथा सतः
पुरुषात् केशलोमानि तथाक्षरात् संभवतीह विश्वम् ।। 8 ।।
B.1.1.8
"	आ.भा. - यद् भूतयोनिं परिपश्यन्ति धीराः इत्यत्र अक्षरस्य भूतयोनित्वं प्रतिपादितं"
तदेव दृष्टान्तत्रयेण संगमयितुमाह - यथोर्णनाभिः इति । ऊर्णनाभिः कीटविशेषो लूताशब्दवाच्यः
। स स्वमुखादेव तन्तून् सृजति - बहिः प्रसारयति ततस्तेषु विहरति कृते च विहारे मुखादेव
स्वसृष्टान् तन्तून् गृह्णते - संहरति ग्रसतीत्येतत् । न चायं कीटविशेषः तन्तूनां सर्जने
संहरणे च किमपि कारणान्तरमपेक्षते, न चास्य तस्मिन् कार्यजनने कश्चिद् विकारः पूर्वावस्थाविनाशादि
रूपो भवति तथैव अक्षरमपि कारणान्तरनिरपेक्षं स्वयमविकारमेव समस्तं जगत् सृजति प्रलयावस्थायामुपसंहरति
च तस्माद् भूतयोनिः इत्युच्यते । यथा पृथिव्यामोषधयः संभवन्ति । पृथिवी हि एकैव ओषधीनां
नानाजातीनाम् उपादानं भवति यतो वृष्टिकाले नानाजातयः ओषधयः संभवन्ति समुत्पद्यन्तेऽस्यां
पुनश्च ग्रीष्मकाले प्रचण्डतरमार्त्तण्डकिरण- संपर्काच्छुष्कतामापन्नाः पृथिव्यामेव
लीना भवन्ति तथा अक्षरतोऽपि विलक्षणमेतज्जगदुत्पद्यते तत्रैव संहारमपि यातीति एकस्यानन्तप्रपञ्चोपादानत्वं
सिद्ध्यति । यथा सतो - जीवतः पुरुषात् - चेतनात् लोमानि केशनखादीन्यचेतनानि कारणापेक्षया
विलक्षणानि जायन्ते । तथैव अक्षरात् - सर्वप्रपञ्चविलक्षणादिवास्माद् विश्वं - चेतनाचेतनात्मकं
विविधं जगत् इह - संसारे संभवति - जायते । एतेन यदुपादानं तत् कारणान्तरसापेक्षं भवति,
सविकारं भवति, उपादेयसरूपमेव च भवति । अक्षरन्तु निमित्तान्तरनिरपेक्षं निर्विकारमुपादेयविलक्षणं
च कथं भूतयोनिः स्यादिति शंका निरस्ता । लूताया उपादानभूताया अपि निमित्तान्तरापेक्षाविरहदर्शनम्
विकारराहित्यदर्शनाच्च । पृथिव्याश्चैकस्या अपि नानाकार्योपादानत्वदर्शनात् पुरुषस्य
विलक्षणत्वेऽपि केशाद्युपादानत्वदर्शनाच्चेति भावः ।।
1.1.9
तपसा चीयते ब्रह्म ततोऽन्नमभिजायते ।
अन्नात् प्राणो मनः सत्यं लोकाः कर्मसु चामृतम् ।। 9 ।।
B.1.1.9
"	आ.भा. - अक्षराद् 1भूतयोनेः इदं विश्वं यथा जायते स क्रमः प्रदर्श्यतेऽत्रमन्त्रे"
। ब्रह्मभूतयोनितया वर्णितमक्षरं ब्रह्म इत्यर्थः । तपसा - संकल्परूपेण ज्ञानेन यस्य
ज्ञानमयं तपः इत्युक्तेः । चीयते - वर्धते सृष्ठ्युन्मुखं भवतीत्यर्थः । एकोहं बहुस्याम्
(छा.उ. 6-2-3) इति सङ्कल्पविशिष्टं ब्रह्म अङ्कुरजननोन्मुखं बीजमिवोत्फुल्लतां गतमिव
भवति इत्येतत् । ततः -
संकल्परूपतपोविशिष्टाद् ब्रह्मणः अन्नम् - अद्यते इति अन्नं भोग्यभूतं प्रधानम् । अभिजायते
- महदादिरूपेण जायत इत्यर्थः । भगवत्सङ्कल्पवशाद् व्याकृतं प्रधानं महदहङ्कारादिपरिणामवद्
भवतीति भावः । अन्नात् - महदादिरूपेण परिणतात् प्रधानात् प्राणः - भोगोपकरणभूतः मुख्यः
प्राणः प्राणापानादिभेदभिन्नो मनः अन्तःकरणम् उपजायते । तस्मादेव सत्यं - सत्यः भोग्यभोगोपकरणानां
स्वकारणे निलीयमानेऽपि स्वस्वरूपेण वर्तमानतया सत्यशब्दाभिधेयो जीवो भोक्तृवर्गो देवमनुष्यादिरूपेण
जायते । यद्यपि न जनिरुत्पत्तिरूपा नित्यत्वात् तथापि शरीरसम्बन्धो जनिरत्र विवक्षितेति
ध्येयम् । लोका - भोगस्थानभूताः स्वर्गभूलोकादयो जायन्ते तस्मादेवान्नात् । ततस्तेषु
लोकेषु कर्माणि वर्णाश्रम- विहितानि जायन्ते । तेषु कर्मसु - निमित्तभूतेषु अमृतम् अवश्यभोक्तव्यम्
अमृतमिव स्वादु स्वर्गादि फलं जायते । यद्वा अमृतम् अमृतत्वसाधकं कर्म कर्मसु मध्ये
जायत इत्यर्थः । एतेन संकल्परूपाधिष्ठानशक्त्युपचिताक्षर- ब्रह्मणाऽधिष्ठितात् प्रधानादेव
भोग्यभोगोपकरणभोगस्थानरूपमिदं विविधविश्व- मुत्पद्यते क्रमेणैतेनेति भूतोपादानत्वमक्षरस्य समर्थितं भवति ।।
1.1.10
यस्सर्वज्ञस्सर्ववित् यस्य ज्ञानमयं तपः । तस्मादेतद्ब्रह्म नामरूपमन्नं च जायते ।। 10 ।।
B.1.1.10
"	आ.भा. - पूर्वमन्त्रोक्तार्थम् उपसंहरन् तपः शब्दार्थ ब्रह्मणः सर्वज्ञत्वसर्ववित्वे"
च दर्शयति - यः सर्वज्ञः । यः पूर्वोक्तलक्षणे भूतयोनिः सर्वं वस्तु स्थूलसूक्ष्मस्वरूपं
सामान्यरूपेण जानातीति सर्वज्ञः स सर्ववस्तु विशेषरूपेण तदसाधारणरूपेणेत्येतत् । वेत्ति
जानाति इति सर्ववित् । स्वरूपतः प्रकारतश्च सर्वविषयकज्ञानवान्  भूतयोनिपदनिर्दिष्ट
अक्षराख्यः परमपुरुष इति भावः । यस्याक्षरस्य भूतयोनेः तपो ज्ञानमयं - सङ्कल्परूपमेव
। जगति  सर्जनीये सङ्कल्पातिरिक्तं किमप्यन्यत् कर्म तस्य नावश्यकं भवतीति भावः । तस्मात्
- सङ्कल्पवतः सृष्ट्युन्मुखादक्षराद् ब्रह्मण एतत् - अव्याकृतं प्रधानं नामरूपं जायते
। नित्यस्य प्रधानस्य जनेः असम्भवात् नामरूपविशिष्टं प्रधानं भवति इत्यर्थः । तन्नामरूपं
च किमाकारकम् इत्यत्राह - अन्नं च - भोग्यभूत- पृथिव्याद्याकार एव रूपम् । पृथिवीत्यादिकं
च नामेत्यर्थः । उपलक्षणमेतद् भोक्तृभोगस्थानकर्मादीनां पूर्वमन्त्रोक्तानाम् । एवं
पूर्वमन्त्रोक्तं भूतयोनित्वम् अनूद्य समर्थितम् अक्षरस्य ब्रह्मणो भवति इति भावः ।।
।। इति प्रथममुण्डके प्रथमखण्ड आनन्दभाष्यम् ।।
1.2.1
मन्त्रेषु कर्माणि कवयो यान्यपश्यँस्तानि त्रेतायां  बहुधासन्ततानि ।
तान्याचरथ नियतं सत्यकामाः एष वः पन्थास्सुकृतस्य लोके ।। 1 ।।
B.1.2.1
"	आ.भा. - तत् - परविद्याप्राप्यतया निर्दिष्टम् । एतत् - सर्वज्ञत्वेन सर्ववित्त्वेन"
च निर्दिष्टमक्षरं ब्रह्म सत्यम् । स्वरूपकृतेन विकारेण रहितत्वात् नित्यमित्यर्थः ।
स्वर्गादिप्राप्त्यर्थतया वेदविहितान्यपि कर्माणि यदि फलाभिसन्धिं वर्जयित्वा क्रियन्ते,
तदा तेषामपि परमात्मसाक्षात्कारद्वारा परब्रह्मप्राप्तिहेतुत्वं भवतीति दर्शयति मन्त्रषु
कर्माणीति । मन्त्रेषु - ऋग्वेदादिरूपेषु यानिकर्माणि अग्निहोत्रादीनि कवयः - क्रान्तदर्शिनः
अतीन्द्रियवस्तुसाक्षात्करणक्षमा वसिष्ठ- विश्वामित्रादयः, अपश्यन् - दृष्टवन्तः तानि
- कर्माणि त्रेतायां गार्हपत्याग्नि- दक्षिणाग्न्याहवनीयाग्निरूपाग्नित्रये अग्नित्रयस्य
संयोगः त्रेता, तस्यां त्रेतायामिति व्युत्पत्तेः । यद्वा त्रेतायुगे बहुधा - बहुभिः
प्रकारैः अधिकारिभेदेन फलभेदेन चेत्यर्थः । सन्ततानि - कर्मकाण्डिभिर्यावज्जीवं क्रियमाणतया
प्रवृत्तानि । विस्तृतानि इत्येतत् । तानि कर्माणि आचरथ - कुरुत यूयम् । के इत्यत्राह
सत्यकामाः सत्यं परं ब्रह्म कामयन्ते इति सत्यकामा - इतरफलकामनावर्जनपूर्वकं परंब्रह्ममात्रं
प्राप्तुं कामयमाना भवन्तः शिष्या इत्यर्थः । स्वर्गादिक्षुद्र- फलाभिष्वङ्गराहित्येन
क्रियमाणानि तानि कर्माणि बन्धकारकाणि न भवन्ति ; तस्मात् सत्यकामनया तदाचरणेऽपि परब्रह्मप्राप्तिः
परम्परया स्यादेवेति तानि न
त्याज्यानीति भावः । सुकृतस्य लोके - सुकृतसाध्येऽत्र लोकेऽमुष्मिन् स्वर्गादि- लोके
वा एष - सत्यशब्दोदितः परमात्मैव वः युष्माकं कर्मिणां पन्थाः - पथप्रदर्शकः प्रापको
वा भवदभीप्सितस्य अर्थस्य । यदि भवद्भिः सत्य इष्यते, तदा सत्यस्यैव प्रापकः सत्यशब्दितः
परमात्मा ; यदि स्वर्गादिसुखरूपमन्यदिष्यते तदा तस्यापि प्रापकः स एव । कर्मणां स्वातन्त्र्येण
फलजनकत्वादिति भावः ।।
1.2.2
यदा लेलायते ह्यर्चिः समिद्धे हव्यवाहने । तदाऽऽज्यभागावन्तरेण1 आहुतीः
प्रतिपादयेच्छ्रद्धया हुतम् ।। 2 ।।
B.1.2.2
"	आ.भा. - फलाभिसन्धिपूर्वककर्मानुष्ठानं यदि कामचारेण क्रियते तदानर्थः शास्त्रानुसारेण"
क्रियते तदा हिरण्यगर्भलोकपर्यन्तलोकप्राप्तिः पुनरावृत्तिफला भवतीति प्रदर्शयति - यदेति
। हव्यवाहने - वैतानिके  वह्नौ समिद्धे - आज्यकाष्ठादिभिः इन्धनैः प्रक्षिप्तैः दीप्यमाने
सति यदा - यस्मिन् काले अर्चिः ज्वाला लेलायते अतिशयेन चलति तदा - तस्मिन् काले आज्यभागावन्तरेण
आज्यभागयोर्मध्य आहुतीः प्रतिपादयेत् - आहुतिक्षेपं कुर्यात् । दर्शपूर्णमासप्रकरण आहवनीयाग्नेर्दक्षिणपार्श्व
आज्येन अग्नये स्वाहा इत्येवमुच्चार्य यागः प्रथमः क्रियते, ततः उत्तरपार्श्व आज्येनैव
सोमाय स्वाहा इत्येवमुच्चार्य हूयते, इमावेवाज्यभागौ प्रोच्येते आज्यद्रव्यकर्मकायागरूपत्वादनयोः
। आज्यं तु यजमानपत्न्यवेक्षितं घृतमेवोच्यते, पत्न्यवेक्षितमाज्यम्  इति तल्लक्षणात्
। तयो- राज्यभागयोर्मध्येऽपरे यागा अनुष्ठीयन्ते
तत् आवापस्थानम् इत्युच्यते । तदेवात्र  अन्तरेणेति  श्रुतिस्थशब्देन विवक्षितम् । तत्रैव
आहुतिप्रतिपादनं शास्त्रविहितं भवति । अन्यथाऽयथावत् हुतम् इत्युच्यत इति भावः ।।
1.2.3
यस्याग्निहोत्रमदर्शमपौर्णमासमचातुर्मास्यमनाग्रयणमतिथिवर्जितं च ।
अहुतमवैश्वदेवं अविधिना हुतमासप्तमान्1 तस्य लोकान् हिनस्ति ।। 3 ।।
B.1.2.3
"	आ.भा. - शास्त्रदृष्टेन विधिना कृतमपि हवनं यद्यवश्यकर्तव्यतया विहितेतरकर्मरहितं भवति"
तदा तदहुतम् इव भवति अनर्थं च प्रयच्छतीत्याह -  यस्य इति । यस्य पुंसः अग्निहोत्रं
कर्म यथाविधिकृतमपि भवति परन्तु तत्र यदि दर्शपौर्णमासरूपमङ्गकर्म न अनुष्ठीयते, अनाग्रयणं
शरत्काले नवान्नग्रहणतः पूर्वभवान्नग्रहणार्थं क्रियमाणो याग आग्रयणम् इत्युच्यते ।
तस्यानुष्ठानं यदि न क्रियते । अतिथिवर्जितं प्रतिदिनमतिथिसत्कारोऽपि शास्त्रविहित
एव स यदि न क्रियते । अहुतम् न हूयते यदि स्वयं तदा औपासनहोमरहितम् इत्येतत् । अवैश्वदेवं
- वैश्वदेवयागः यदि न क्रियते । अविधिनाहुतम् स्वयं हूयते परन्तु शास्त्रानुसारेण न
तदा । अश्रद्धया हुतं शास्त्रोक्तफलसाधकत्वस्य कर्मसु विश्वासरहिततया यदि क्रियते ।
एतादृशं दर्शपौर्णमासादिविधुरमग्निहोत्रं कर्म तस्य कर्मकर्तुः पुंसः आसप्तमान् - सप्तपुरुषपर्यन्तान्
लोकान् हिनस्ति । त्रयः पूर्वे पितृपितामहप्रपितामहाः त्रयश्चोत्तरे पुत्रपौत्रप्रपौत्राः
स्वयमेको यजमान एतेषां सप्तानामपि सुकृतस्य फलं न भवति । अनर्थश्च नानाविधो भवति एतत्तात्पर्येण
हिनस्ति इत्युक्तम् । यद्वा भूरादयः सत्यलोकपर्यन्ताः सप्त लोकाः तेषां हिंसाऽप्राप्तिः
इत्यर्थः । अतः सर्वैरङ्गैर्विशिष्टं कर्म श्रद्धया शास्त्रदृष्टविधिना च कार्यं तथा सति न
सप्तलोकहिंसा इति भावः ।।
1.2.4
काळी कराळी च मनोजवा च सुलोहिता या च सुधूम्रवर्णा ।
स्फुलिङ्गिनी  विश्वरूपी च देवी लेलायमाना इति सप्त जिह्वाः ।। 4 ।।
B.1.2.4
"	आ.भा. - विशेषविधिप्रतिपादनाय वह्नेः सप्तजिह्वा नामोच्चारेण प्रदर्शयति - काली इति"
। काली कराली इत्यादयो लेलायमानाः प्रचलन्त्यः सप्तजिह्वा
अर्चिविशेषा वह्नौ सन्ति । देवीतिपदं विश्वरुच्याः विशेषणम् । सप्तानां जिह्वानां वा
विशेषणं द्रष्टव्यम् ।।
1.2.5
एतेषु यश्चरते भ्राजमानेषु यथाकालं चाहुतयो ह्याददायन् ।
तं नयन्त्येताः सूर्यस्य रश्मयो यत्र देवानां पतिरेकोऽधिवासः ।। 5 ।।
B.1.2.5
"	आ.भा. - एतेषु - वह्निजिह्वाप्रभेदेषु कालीत्यादिषु भ्राजमानेषु - इन्धनसमिद्धे वह्नौ"
प्रचलत्सु, यथाकालं विहितकालातिक्रमणं विना यो यजमानः चरते - अग्निहोत्रं कर्माचरति
। आददायन् - होमीयं द्रव्यं तिलतण्डुलादिकं गृहीत्वेत्यर्थः । तं यजमानमेता यजमानेन
विवर्तिता आहुतयः सूर्यस्य - आदित्यस्य रश्मयः - किरणा भूत्वा सूर्यरश्मिद्वारेत्यर्थः
। नयन्ति - प्रापयन्ति । कुत्रेत्याशङ्कायामाह - यत्र - यस्मिन् सत्यलोकाख्ये लोकविशे
। एकः स्वर्गादिलोकेषु सर्वोपरिवास्तव्यतयाऽसमानो देवानाम् - इन्द्रादीनां पतिः - स्वामी
अधिवसति इति अधिवासः वसति इत्यर्थः । हिरण्यगर्भो यत्र वसति तस्मिन् सत्यलोके यजमानमाहुतयः
प्रापयन्ति इति भावः ।। 5 ।।
1.2.6
एह्येहीति तमाहुतयः सुवर्चसः सूर्यस्य रश्मिभिर्यजमानं वहन्ति ।
प्रियां वाचमभिवदन्त्योऽर्चयन्त्यः एष वः पुण्यः सुकृतो ब्रह्मलोकः ।। 6 ।।
B.1.2.9
"	आ.भा. - बालाः परमतत्त्वज्ञानशून्या अविद्यायां - प्रकृतिशब्दितायामेव बहुधा - बहुभिः"
प्रकारैः देवत्वमनुष्यत्वादिभिः वर्तमाना - देवमनुष्यत्वाद्यभि- मानवत्तया वर्तमानाः
। अविद्यासमावृता इति  यावत् । अत्यल्पास्थिरस्वर्गादि- फलसाधनानुष्ठानेनैव वयमेव कृतार्थाः
कृतो निश्चितो निष्पादितो वार्थः कर्तव्यार्थो यैस्तादृशा वयमेव नान्य इति अभिमन्यन्ति
अभिमानशालिनः भवन्ति । कर्मिणः कर्मानुष्ठानमात्रतत्पराः ते बालाः यद् - यस्मात् कारणात्
रागात् - कर्मफलानुरागवशात् न प्रवेदयन्ति - तत्वं न जानन्ति । कर्मणां - कीदृशः स्वभावः,
कीदृशश्च कर्तुः स्वभावः, कर्माराध्यस्य परमात्मनश्च कः स्वभाव इति सम्यक्तया न जानन्ति
तेन हेतुना तत्वज्ञानवैधुर्येणेति यावत् । क्षीणलोकाः - पुण्यक्षये सति स्वर्गादिलोकः
क्षीणो विनष्टो येषां तादृशा आतुरा व्याकुलाः सन्तः
च्यवन्ते - पतन्ति मृत्युलोकं विशन्ति ।।
1.2.10
इष्टापूर्त मन्यमाना वरिष्ठं नान्यच्छ्रेयो वेदयन्ते प्रमूढाः ।
नाकस्य पृष्ठे ते सुकृतेऽनुभूत्वा इमं लोकं हीनतरं 1वा विशन्ति1 ।। 10 ।।
B.1.2.10
"	आ.भा. - इष्टं च पूर्तं च इष्टापूर्ते । पृषोदरादित्वात्पूर्वपदस्य दीर्घता । यागादिश्रौतं"
कर्म इष्टम् इत्युच्यते । तदेव वरिष्टं - श्रेष्ठं मन्यमाना - जानन्तः प्रमूढा - अतिशयेन
अविवेकिनः अन्यत् - इष्टापूर्तापेक्षया भिन्नं श्रेयः - श्रेयःसाधनं परमात्मतत्त्वसाक्षात्काररूपं
न वेदयन्ते - न जानन्ति ते प्रमूढाः सुकृते - सुकृतसाध्ये नाकस्य पृष्ठे - स्वर्गलोके
अनुभूत्वा - पुण्यफलं दिव्यव- नितामृतपानादिसुखमनुभूय पुण्यक्षये जाते सति इमं लोकं
- मनुष्यलोकं हीनतरं - मनुष्यलोकापेक्षया  निकृष्टं  वा तिर्यग्नरकादिलोकं विशन्ति -
प्राप्नुवन्ति ।। 10 ।।
1.2.11
तपः श्रद्धे ये ह्युपवसन्त्यरण्ये शान्ता विद्वांसो भैक्षचर्या चरन्तः ।
सूर्यद्वारेण ते विरजाः प्रयान्ति यत्रामृतः स पुरुषो ह्यव्ययात्मा ।। 11 ।।
B.1.2.11
"	आ.भा. - एतावद्ग्रन्थेन कर्मफलस्य स्वर्गादेरनित्यतां प्रदर्श्य परमपुरुषसाक्षात्कारस्य"
ज्ञानानुगुणवर्णाश्रमेविहितकर्मानुष्ठानसहितस्यानन्तस्थिर-
फलवत्त्वं प्रदर्शयत्यनेन मन्त्रेण - तप इत्यादिना । तपः - स्ववर्णाश्रमोचितं कर्म ।
श्रद्धा चात्र परमात्मज्ञानं विद्याऽपरपर्यायं तपश्च श्रद्धा च तपः श्रद्धे इमे द्वे
अपि अङ्गाङ्गिभावेन ये उपवसन्ति -  सेवन्ते । कीदृशाः सन्त इत्यत्राह - अरण्ये वर्तमाना
इति शेषः । वने वर्तमानाः । उपलक्षणमेतदेकान्तस्थानमात्रस्य यत्र न विघ्नसंभवस्तादृशस्य
। शान्ता - बाह्यान्तरोभयकरणव्यापारनिवृत्तिविशिष्टा रागरहिता इत्येतत् । विद्वांसः
-  परमात्मतत्वयाथत्म्यवेत्तारः । भैक्षचर्यां चरन्तः - भिक्षामटमानाः । उपलक्षणमेतद्
विधिवशात् प्राप्तेन शरीरधारणस्य । शरीरधारणं भगवदिच्छया सम्प्राप्तेनान्नफलादिना कुर्वन्त
इत्यर्थः । ते अङ्गाङ्गिभावेन कर्मज्ञानं चेत्युभयं सेवमानाः । विरजाः - विगतं रजो येषां
तादृशाः क्षीणपुण्यपापाः सूर्यद्वारेण - सूर्यो द्वारभूतो यत्र पथि तेन अर्चिरादिना
पथ इत्यर्थः । प्रयान्ति - गच्छन्ति । कुत्रेत्याकांक्षायामाह - यत्रामृत इति । यत्र
- अप्राकृते देशे साकेतपदप्रसिद्धे स - प्रसिद्धः सकलवेदेषु वेदोपबृंहणेषु च परविद्यागम्यतया
प्रकृतो वेत्यर्थः । अव्ययात्मा - अव्ययोऽविकारी आत्मा आत्मस्वरूपं यस्य सः । आत्मपदमुपलक्षणं
गुणस्यापि । तथा च स्वरूपतो गुणतश्च विकाररहितः । अमृतः - नित्यविग्रहविशिष्टः । पुरुषः
- निरुपाधिकपुरुषशब्दाभिलप्याक्षरो भूतयोनिशब्दनिर्दिष्टः श्रीराम आस्ते इति शेषः ।
हि पदं निश्चयार्थम् । एतेन ज्ञानाङ्गतया कर्मानुष्ठानेन सह परमपुरुषज्ञानसेवितः साकेतं
भगवद्धामापुनरावृत्तिकरं श्रीरामाधिष्ठितं प्राप्नोति इति निश्चितम् ।।
1.2.12
परीक्ष्य लोकान् कर्मचितान् ब्राह्मणो निर्वेदमायात् नास्त्यकृतः कृतेन ।
तद्विज्ञानार्थं स गुरुमेवाभिगच्छेत् समित्पाणिः श्रोत्रियं ब्रह्मनिष्ठम् ।। 12 ।।
1.2.13
तस्मै स विद्वानुपसन्नाय सम्यक् प्रशान्तचित्ताय शमान्विताय ।
येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम् ।। 13 ।।
B.1.2.12
"	आ.भा. -  परमपुरुषज्ञानाय गुरूपसदनम् आवश्यकम् इति दर्शयति - यो ब्राह्मणः साङ्गशिरोवेदाध्ययनवान्"
विप्रः । कर्मचितान् - कर्मणा सम्पादनीयान् स्वर्गादीन् लोकान् परीक्ष्य यथेह कर्मचितो
लोकस्तथामुत्र पुण्यचितो लोकः इति श्रुत्यनुसारेण कर्मणा प्राप्तस्य मनुष्यादिशरीरस्य
अनित्यत्वं प्रत्यक्षत एवावसितम् । तद्दृष्टान्तेन स्वर्गादिषु देवादिशरीरस्याप्यनित्यत्वम्
अवधार्य पुण्यसम्पाद्यलोकोऽपि कर्मणैव प्राप्यत इति कर्मचितानिति पदेन तस्यापि ग्रहणम्
। अकृतो - नित्योऽनन्तस्थिरफलरूपः परमात्मा कृतेन - अनित्येन कर्मणा केवलेन नास्ति
। साध्यः प्राप्यो वा न भवतीति विवेकेन कर्मसाध्ये क्षयिष्णौ स्वर्गादौ निर्वेदं - वैराग्यम्
आयाद् - गच्छेत् स - स्वर्गादिविषयक निर्वेदवान् अधिकारी जीवः समित्पाणिः - समिधः काष्ठविशेषा
होमसाधनभूताः तदुपलक्षिता दर्भादयश्च ते पाणौ यस्य समित्कुशादिपरिपूर्णपाणिः सन्नित्यर्थः
। रिक्तपाणिः न गच्छेत्तु राजानं देवतां गुरुमिति स्मृतेः । तद्विज्ञानार्थ - तस्य परमपुरुषस्य
विज्ञानाय परमात्मविज्ञानं लब्धुम् इत्यर्थः । गुरुमेव गिरति अज्ञानं नाशयति स गुरुः
। अज्ञानं निरुध्यज्ञानप्रदो गुरुः इत्युच्यते तमेव । अभिगच्छेत् - उपसीदेत् । एवकारेण
परब्रह्मज्ञानाय गुरूपसदनस्य नियमः सूच्यते । कीदृशं गुरुम् इत्यत्राह - श्रोत्रियं
ब्रह्मनिष्ठम् । श्रोत्रियं - श्रुतवेदान्तार्थम् । ब्रह्मनिष्ठम् - ब्रह्मणि निष्ठा
स्थितिर्यस्य ताद्दृशम् । स्थितप्रज्ञमित्येतत् ब्रह्मसाक्षात्कारविशिष्टम् इति यावत्
। ईदृशगुरुद्वारैव परविद्यासंपादनं कुर्यादिति भावः ।। 12 ।।
B.1.2.13
"	आ.भा. - ब्रह्मनिष्ठो विद्वान् - परब्रह्मसाक्षात्कारवान् गुरुः सम्यक् - शास्त्रदृष्टविधिना"
समित्पाणित्वादिना उपसन्नाय - स्वसन्निधिं शिष्यभावेन प्राप्ताय । प्रशान्तचित्ताय -
प्रशान्तं दर्पादिदोषशून्यं चित्तमन्तःकरणं यस्य तादृशाय
समवहितचेतस इत्यर्थः । शमः - बाह्येन्द्रियनियमनरूपः तेन अन्विताय - युक्ताय । उपरतबाह्यकरणग्रामाय
तस्मै - शिष्याय जिज्ञासावते येन - विज्ञानेन अक्षरं - स्वरूपतो विकारशून्यं, सत्यं
- गुणतोऽप्यविकृतं पुरुषं निरुपाधिकपुरुषशब्दवाच्यं परमात्मानं श्रीरामं वेद - जानीयात्
तां ब्रह्मविद्यां - परां परमपुरुषप्राप्तिसाधनभूतां विद्यां प्रवदेत् - प्रब्रूयात्
उपदिशेत् । सच्छिष्यप्राप्तौ विद्योपदेशो नियमतः करणीय एव आचार्येणेति भावः ।। 13 ।।
।। इति प्रथममुण्डके द्वितीयखण्ड आनन्दभाष्यम् ।।
2.1.1
यथा सुदीप्तात् पावकाद् विस्फुलिङ्गाः सहस्रशः प्रभवन्ते सरूपाः ।
तथाऽक्षरात् विविधाः सोम्य ! भावाः प्रजायन्ते तत्र चैवापियन्ति ।। 1 ।।
B.2.1.1
"	आ.भा. - कस्मिन्नु विज्ञाते सर्वं विज्ञातं भवतीति पूर्वं पृष्टं शौनकेन, तदुपदिदिक्षुरङ्गिरा"
गुरुः विद्याद्वयस्योपक्रमं कृत्वाऽक्षरप्राप्तिहेतुः पराविद्येति प्रोक्तवान्
संप्रति परविद्याविषयोऽक्षरः पुरुष उपदिश्यते यद्विज्ञानेन सर्वविज्ञानं भवति यतः प्रश्नस्य
उत्तरमुक्तं भवेत् । तदेतत् सत्यम् । तत् - पूर्वं प्रस्तुतं यत् तदित्यर्थः । एतद्
- वक्ष्यमाणस्वरूपं सत्यं - सत्यशब्दवाच्यम् उत्पत्त्यादिसर्व- विकारशून्यमक्षरं ब्रह्म
संप्रति वर्तत इति शेषः । यथा - येन प्रकारेण सुदीप्तादिन्धनोपधनोपधानेन प्रज्वलितात्
पावकाद् वह्नेः सरूपाः - पावकसमानाकाराः सहस्रशः - अगणितसंख्याकाः । अनेकश इति यावत्
। विस्फुलिङ्गा - अग्निकणाः प्रभवन्ते - निस्सरन्ति तथा तेनैव प्रकारेण हे सोम्य ! प्रियदर्शन
शौनक ! अक्षरात् - सूक्ष्मचिदचिच्छरीरकात् परब्रह्मणः श्रीरामाद् विविधा - नानाकारा
भावाः पदार्था वियद्वायुप्रभृतयो देवादिरूपाश्च स्थूलचिदचित्स्वरूपा इत्येतत् । प्रजायन्त
- उत्पद्यन्ते । तत्रैवाक्षरे परे ब्रह्मणि अपियन्ति - विलयं प्राप्नुवन्ति च ।।
2.1.2
दिव्यो ह्यमूर्तः पुरुषः स बाह्याभ्यन्तरो ह्यजः ।
अप्राणो ह्यमनाः शुभ्रो ह्यक्षरात् परतः परः ।। 2 ।।
B.2.1.2
"	आ.भा. - दिव्यः - द्योतनगुणवान् स्वयंप्रकाशज्ञानस्वरूपत्वात् परमात्मनो यद्वा द्युसम्बन्धित्वाद्"
दिव्यः अमूर्तः - पाणिपादादिराहित्यश्रुतेः प्राकृतमूर्तिरहितः स पूर्वोक्तो भूतयोनिः
परमपुरुषोऽक्षरशब्दोदितः । बाह्याभ्यन्तरः - बहिर्भवो बाह्योऽभ्यन्तरे भव आभ्यन्तरः
सर्ववस्तुषु बहिरन्तश्च वर्तमानो यः पृथिव्यां तिष्ठन् पृथिवीमन्तरो यमयति (बृ.उ. 5-7-3)
यो विज्ञाने तिष्ठन् विज्ञानमन्तरो यमयति (बृ.उ. 5-7-26) इत्यादि श्रुतिभ्यः बहिरन्तश्च
भूतानां व्याप्य नारायणः स्थितः  इति स्मृतेश्च । सकलचिदचिद्वस्तुव्यापक इत्यर्थः ।
पुरुषः - पुरि शेत इति पुरुषः सर्ववस्तुशरीरक इत्यर्थः । तेनेह पुरुषेण पूर्णम् इति
श्रुत्या सर्ववस्तूनां परमात्मना पूरितत्वावगतेः । अजः - न जायत इत्यजः जन्ममरणादिसकलविचाररहितः
। अप्राणः - प्राणापानादिसम्बन्धशून्यः । अमनाः - मनःसम्पर्करहितः । शुभ्रः - कर्माऽवश्यत्वाद्
रजस्तमोप्रयुक्त- मालिन्यरहितः ।
पुण्यपापविहीन इति यावत् । अक्षरात् परतः -  परोऽक्षरमिह प्रधानम् । अश्नुते स्वविकारमहदादिकं
व्याप्नोतीति व्युत्पत्तेः स्वविकारव्यापकम् इत्यर्थः । यद्वा न क्षरतीत्यक्षरं क्षरणाभावविशिष्टमव्याकृतनामरूपं
तस्मादक्षरात् प्रधानात्परो यः पुरुषो जीवाख्यः तस्मादपि परः - परमपुरुषः । अत्र दिव्यो
ह्यमूर्त इत्यादिविशेषणैः प्रधानव्यावृत्तिः । अप्राणो ह्यमना इत्यादिना जीवव्या- वृत्तिः
कृता भवति । सर्वचिदचिच्छरीरकः ततो भिन्नश्च भूतयोनिरक्षरो यतः सर्वे भावाः प्रभवन्ति इति आशयः ।।
2.1.3
एतस्माज्जायते प्राणो मनः सर्वेन्द्रियाणि च ।
खं वायुर्ज्योतिरापः पृथिवी विश्वस्य धारिणी ।। 3 ।।
B.2.1.3
"	आा.भा. - एवं विशेषद्वारा भूतयोन्यक्षरस्य स्वरूपं चिदचिद्भ्यो विविच्य तस्मात् प्रादुर्भूतान्"
भावानपि विशेषतो नामग्राहं दर्शयति - एतस्मात् । सर्वेभूतयोनेः परमपुरुषरूपादक्षरात्
प्राणः - प्राणनादिपञ्चवृत्तिः । मनः - अन्तःकरणम् । सर्वेन्द्रियाणि वागादीनि कर्मेन्द्रियाणि
चक्षुरादीनि बाह्यज्ञानेन्द्रियाणि च जायन्ते । एतावता भोक्तुर्जीवस्य भोगोपकरणं प्रदर्शितम्
। खम् - आकाशं प्रथमजं भूतम् । वायुः - द्वितीयं भूतम् । ज्योतिः - तेजोधातुः । आपः
जलधातुः । विश्वस्य सर्वस्य धारिणी आधारभूता पृथिवी च जायते । एतेन भोक्तृभोग्यवर्गसृष्टिः प्रदर्शिता ।।
2.1.4
अग्निर्मूर्धा चक्षुषी चन्द्रसूर्यौदिशः श्रोत्रे वाग्विवृताश्च वेदाः ।
वायुः प्राणो हृदयं विश्वमस्य पद्भ्यां पृथिवी ह्येष सर्वभूतान्तरात्मा ।। 4 ।।
B.2.1.4
"	आ.भा. - सर्वेषां भावानाम् उपादानभूतो भूतयोनिशब्दितपरमपुरुषः कीदृश इति विशेषणैः पुनः"
निरूपयति । अग्निः - द्युलोकः असौ वाव लोको गौतमाग्निः (बृ.उ. 8-2-9) इति श्रुतेः ।
स एव अस्याक्षरब्रह्मणो मूर्धा
मस्तकस्थानीयः । चन्द्रश्च सूर्यश्च चन्द्रसूर्यौ तौ एव अस्य चक्षुषी चक्षुस्थानीयौ
दिशः पूर्वादयः ता एवास्य श्रोत्रेन्द्रियस्थानीया दिश इत्यर्थः । अस्य वाग्विवृताः
- वाचा विवृता उच्चारिता वागिन्द्रियव्यापाररूपा वेदा - ऋग्यजुरादयः सन्ति । वायुः प्रसिद्धो
महावायुरेवास्य प्राणः देहधारणहेतुः । अस्य हृदयं मनो विश्वम् । समस्तमेव विश्वमस्य
मनः - संकल्पाज्जातमिति विश्वस्य हृदयत्वेन निरूपणमिति भावः । पद्भ्यां पृथिवी । पद्भ्याम्
इत्यत्र अभेदे तृतीया प्रकृत्यादिभ्योऽभेदे तृतीयानुशासनात् । अस्य पादावेव पृथिवीत्यर्थः
। यद्वा पद्भ्यां जाता पृथिवीत्यर्थः । एवम्भूत एव भूतयोनिरक्षरः परमपुरुषो हि यतः कारणात्
सर्वभूतान्तरात्मा - सर्वेषां भूतानामेतत् शरीरत्वादयं सर्वान्तात्मभूत इत्यर्थः ।।
2.1.5
तस्मादग्निः समिधो यस्य सूर्यः सोमात्  पर्जन्य ओषधयः पृथिव्याम् ।
पुमान् रेतः सिञ्चति योषितायां बह्वीः प्रजाः पुरुषात् संप्रसूताः ।। 5 ।।
B.2.1.5
"	आ.भा. - तस्मात् अक्षरात् परमपुरुषात् अग्निः द्युलोकः पञ्चाग्नि- विद्याप्रकरणे प्रथमाग्नित्वेन"
वर्णितोऽग्निर्द्युलोक एव इत्यर्थः । तस्य प्रथमाग्नेः द्युलोकात्मकस्य समिध इन्धनानि
सूर्य एव । सूर्येण द्युलोकस्य प्रदीप्तत्वात् इत्यर्थः । तस्यादित्य एव समित् ( छां.उ.5-4-1)
इति श्रुतेः । सोमात् पर्जन्यः प्रथमाग्नौ द्युलोके सोमभावं गतं भूतसूक्ष्ममेव सोमशब्दवाच्यम्
। तस्मत् पर्जन्यो द्वितीयोग्निः भवति । वृष्टिरूपोऽग्निर्भवति इत्यर्थः । तस्मात्
पर्जन्यात् पृथिव्यां तृतीये
पृथिवीरूपाग्नौ ओषधयः उत्पद्यन्ते । ओषधिभ्यो पुरुषाग्नौ हुताभ्यः पुमान् चतुर्थः पुरुषरूपोऽग्निः
योषितायाम् पञ्चमे योषिद्रूपेऽग्नौ रेतः वीर्यं सिञ्चति - आदधाति । ततो रेतोधानात्
योषिद्रूपात् पञ्चमाग्नेः सकाशात् प्रजा मनुष्यादयः सम्भवन्ति । एवं क्रमेण पुरुषात्
भूतयोनिशब्दितादक्षराख्यात् परमपुरुषात् बह्वीः बह्व्यो नानायोनिगताः प्रजाः सम्प्रसूताः
समुत्पन्ना भवन्ति ।।
2.1.6
तस्मादृचस्साम यजूंषि दीक्षा यज्ञाश्च सर्वे क्रतवो दक्षिणाश्च ।
संवत्सरश्च यजमानश्च लोकाः सोमो यत्र पवते यत्र सूर्यः ।। 6 ।।
B.2.1.6
"	आ.भा. - कर्मसाधनभूता वेदादयः कर्मफलानि स्वर्गादीनि च तस्मादेवाक्षरात् समुत्पन्नानि"
इति दर्शयति । तस्मात् - अक्षराख्यात्परमात्मनः ऋचः - ऋङ्मन्त्रा गायत्र्यादिछन्दोरूपाः
साम - गीतिप्रधानः सामवेदः । यजूंषि - अनियताक्षरपादानि वाक्यरूपाणि यजुर्वेद इत्यर्थः
। दीक्षा - यजमानगतयज्ञ- कर्तृनियमविशेषा मौजीबन्धनादिरूपाः । यज्ञा अग्निहोत्रादिरूपाः
। सर्वे क्रतवः - समग्रा यूपसहिता यागाः । दक्षिणाश्च - एकां गामारभ्य क्रत्वनुसारेण
सर्वस्वपर्यन्ताः ऋत्विग्भ्यो दीयमानाः । संवत्सरः - यज्ञाङ्गभूताः संवत्सरादयः कालाः
। यजमानो यागकर्ता पुरुषः । लोकाः तस्य यजमानस्य  कर्मफलभूताः स्वर्गादयो लोकाश्च तस्मादेवाक्षरात्
समुत्पन्नाः । लोकान् विशिनष्टि द्वाभ्यां विशेषणाभ्याम् । यत्र स्वर्गादिलोकेषु कर्मफलभूतेषु
सोमः - चन्द्रः पवते - स्वकिरणैः तत्रत्यान् लोकान् पुनाति । पवित्रयति इत्येतत् । यत्र च स्वर्गादिषु
लोकेषु सूर्यः - आदित्यः तपतीति शेषः स्वकिरणैः तत्रत्यान् प्रकाशयति इत्यर्थः । येषु
लोकेषु दक्षिणेन पथा कर्मिण, उत्तरेण, यथा ज्ञानिनः प्रयान्ति । ते लोका अपि परमपुरुषादेवाक्षरात् सृष्टाः इति भावः ।।
2.1.7
तस्माच्च देवा बहुधा सम्प्रसूताः साध्या मनुष्याः पशवो वयांसि ।
प्राणापानौ व्रीहियवौ तपश्च श्रद्धा सत्यं ब्रह्मचर्यं विधिश्च ।। 7 ।।
B.2.1.7
"	आ.भा. - कर्मङ्गभूतानाम् उत्पत्तिम् इदानीं दर्शयति - तस्मात् - अक्षराख्यपरमपुरुषादेव"
देवाः - इन्द्रादयः कर्माङ्गभूता यदुद्देश्येन कर्माणि विधीयन्ते ते बहुधा - बहुप्रकारा
मरुद्वस्वादयो गणभेदेन नाना प्रकारा इत्यर्थः । सम्प्रसूताः सम्यक् प्रसूता समुत्पन्नाः
। साध्या - देवयोनिविशेषाश्च तस्मादेव संप्रसूताः । मनुष्याः - कर्माधिकारिणः । पशवः
- चतुष्पदा गवाश्वादयः । वयांसि - पक्षिजातयः एतेषामपि परम्परया कर्मसु विनियोगो यथायथम्
ज्ञेयः । प्राणापानौ - जीवनसाधनभूतौ जीवनं विना कर्माऽनुपपत्तेः । व्रीहियवौ - हविर्द्वारा
कर्माङ्गभूतौ व्रीहियवौ धान्यानाम् इतरेषामपि समुपलक्षकौ । तपः - कृच्छ्रातिकृच्छ्रचान्द्रायणादिरूपं
शरीरशोषणात्मकम् । श्रद्धा - आस्तिक्यबुद्धिः यया विना कर्मसु प्रवृत्तेः सिद्धेश्च
न सम्भवो लोकस्य । सत्यम् - अनृतवदनवर्जनरूपम् । अनृतवदनेन कर्मफलेषु विसंवादश्रुतेः
। ब्रह्मचर्यम् - अष्टविधमैथुनपरित्यागः । विधिः - प्रयोजकं वैदिकं वाक्यम् । स्वर्गकामो
यजेत (तै.सं. 2-5-5) इत्यादिरूपं नित्यकाम्यनैमित्तिकभेदभिन्नम् इत्यर्थः । एतत्सर्वं
कर्माङ्गभूतं परमपुरुषाक्षरात् सम्भवति इति भावः ।।
2.1.8
सप्त प्राणाः प्रभवन्ति तस्मात् सप्तार्चिषः समिधः सप्त 2होमाः ।
सप्त इमे लोका येषु चरन्ति प्राणा गुहाशया निहिताः सप्त सप्त ।। 8 ।।
B.2.1.8
"	आ.भा. तस्मात् - अक्षराख्यपरमात्मनः सप्त - सप्तसंख्याकाः प्राणा - इन्द्रियाणि ये"
शीर्ष्णि जाताः चक्षुर्द्वयं श्रोत्रद्वयं घ्राणद्वयमास्यगता वाक् चेति इमे प्रभवन्ति
- उत्पद्यन्ते । सप्तार्चिषः प्राणाग्नीनामर्चिषो विषयावद्योतनरूपा एव
दीप्तयस्ता अपि सप्त सप्तेन्द्रियजन्यावद्योतनानामपि सप्तविधत्वौचित्यात् । समिधः -
इन्धनान्यपि प्राणाग्नीनामेषां न काष्ठादिरूपा बाह्याग्नेरिव किन्तु विषयरूपा एव विषयसन्निधाने
सत्येवेन्द्रियाणां विषयावद्योतनरूपदीप्तिसम्भवात् । सप्त होमा विषयप्रकाशा विषयेन्द्रियसन्निकर्षा
वा तेऽपि सप्तसंख्याकाः तत्तदिन्द्रियजन्यविषय- प्रकाशानामिन्द्रियभेदेन सप्तविधत्वात्
सन्निकर्षाणामप्येवमेव । सप्त इमे लोकाः - इन्द्रियस्थानभूता गोलकविशेषा इति यावत् ।
येषु - लोकेषु गोलकस्वरूपेषु गुहाशया - गुहायां शरीररूपायां हृदयरूपायां वा सुषुप्तिकाले
शयाना इमे सप्ताऽपि शीर्षण्याश्चक्षुरादयः प्राणाश्चरन्ति - सञ्चारं कुर्वन्ति । ते
प्राणाः सप्त सप्त - प्रतिपुरुषं धात्रैव गोलकेषु निहिताः स्थापिताः सन्ति । एतत्सर्वमपि
परमपुरुषादेव अक्षरात् निर्मितम् इति भावः ।।
2.1.9
अतः समुद्रा गिरयश्च सर्वेऽस्मात् स्यन्दन्ते सिन्धवः सर्वरूपाः ।
अतश्च सर्वा ओषधयो रसश्च येनैष भूतैः तिष्ठते ह्यन्तरात्मा ।। 9 ।।
B.2.1.9
"	आ.भा. - समुद्राः क्षारोदधिक्षीरोदधिदध्युदधिप्रभृतयः सप्ताऽपि सागरा गिरयः - हिमाचलविन्ध्याचल-उदयाचल-अस्ताचलप्रभृतयोऽनेकविधाः"
ते सर्वेऽपि अतः एतस्मादेव अक्षरात् प्रभवन्ति इत्यर्थः । सिन्धवः - नद्यः सरयूगङ्गायमुनाप्रभृतयः
सर्वरूपाः यावत्यः प्रसिद्धा अप्रसिद्धाश्च ता अपि सरितः अस्मादेव अक्षरात् स्यन्दन्ते
- प्रस्रवन्ति । सर्वाः - समस्ताः ओषधयः - व्रीहियवादिरूपा लतागुल्मादिरूपाश्च । तथा
रसा - मधुरादिभेदेन षड्विधा लताद्यौषधिनिर्यासरूपाश्च ते सर्वेऽपि अतः परमपुरुषादेव
भवन्ति । व्रीहियवादीनां पृथिवीत उपजायमानत्वदर्शनाद् रसानां च तत्तदोषधिभ्यो निर्गमदर्शनात्
। परमात्मनः सकाशादुत्पत्तौ संशयवारणायाह - येन हेतुना एषः - परमपुरुषः भूतैः
पृथिव्यादिभिः ओषधिरसात्मकैश्च परमात्मशरीरभूतैः विशिष्टः तिष्ठते - वर्तते । अन्तरात्मा
- सर्वभूतान्तर्गत आत्मा अतो हेतोः परमात्मप्रकारभूतैः पृथिव्यादिभिः जायमाना अपि ओषधयो
रसाश्च परमात्मन एव जाताः तस्मात् सर्वस्य हेतुरयमेवाक्षरः परमात्मेति भावः । हिशब्दो हेतुत्वबोधनार्थः ।
2.1.10
पुरुष एवेदं विश्वं कर्म तपो ब्रह्म परामृतम् ।
एतद्यो वेद निहितं गुहायां सोऽविद्याग्रन्थिं विकिरतीह सोम्य ।। 10 ।।
B.2.1.10
"	आ.भा. - सर्वान्तरात्मभूतपरमपुरुषादुत्पन्नत्वादिदं दृश्यमानं विश्वं - समस्तं जगत्"
पुरुष एव - पुरुषोपादानकत्वात् पुरुषात्मकमेव तस्मात्परमपुरुषे सर्वोपादानभूते विज्ञाते
सर्वमिदं विज्ञातं भवति इत्यत्तरम् उक्तं भवति । कस्मिन्नु भगवो विज्ञाते सर्वमिदं विज्ञातं
भवति (मुं.उ. 1-1-3) इति प्रश्नस्य पूर्वं कृतस्येति भावः । कर्म तपः, तस्य परमपुरुषकर्म
जगत्सर्जनादिरूपं यत् तत् तपः संकल्परूपं ज्ञानमेव नान्यत् । न हि संकल्पातिरेकेण कश्चिद् व्यापारोऽपरः
समाश्रीयते जगद्विधानाय परमात्मना तस्मात् तपःशब्दितसंकल्पात्मकज्ञानमेव तदीयसर्जनादिव्यापार
इत्यर्थः । ज्ञानिनां च मुक्तानां परामृतं - परमुत्कृष्टम् अमृतम् अमृतवदास्वाद्यम्
। भोग्यमिति यावत् । ब्रह्मैवाक्षराख्यपरमपुरुष एवेत्यर्थः । हे सोम्य !  प्रियदर्शन
!  एतदक्षराख्यं परं ब्रह्म गुहायां हृदयकुहरे निहितं वर्तमानम् । व्यापकत्वादन्तर्हृदये
स्थितम् इत्येतत् । य उपासको वेद जानाति सः  अक्षरब्रह्मज्ञानवानुपासकः अविद्याग्रन्थिम्
- अविद्याग्रन्थिः इव इत्यविद्या- ग्रन्थिस्ताम् ग्रन्थितुल्यां दृढतया दुःखेन पृथक्
कर्तुमर्हामविद्या विकिरति - विक्षिपति । इह - अत्रैव लोके एतदक्षरपुरुषज्ञानरूपया विद्ययाऽविद्याऽस्य
विनश्यति इति कर्मबीजमस्य दग्धतया न संसाराङ्कुरमारभते पुनः इति भावः ।।
।। इति द्वितीयमुण्डके प्रथमखण्डआनन्दभाष्यम् ।।
2.2.1
आविः संनिहितं गुहाचरं नाम महत् पदम् अत्रैतत् समर्पितम् । एजत्
प्राणन्निमिषच्च यत् एतज्जानथ सदसद्वरेण्यं परं विज्ञानात् यद् वरिष्ठं प्रजानाम् ।। 1 ।।
B.2.2.1
"	आ.भा. - पूर्वत्र प्रतिपादितस्याक्षरपुरुषस्य परब्रह्मणो ज्ञानं येनोपायेन भवति तमुपायं"
प्रदर्शयति खण्डेऽस्मिन् । तस्यैवाक्षरस्य स्वरूपशोधनाय विशेषयति - आविरित्येतदव्ययमाविर्भूतार्थकम्
। आविर्भूतमेतत् साक्षात्कारवतां योगिनाम् । तदीयप्रत्यक्षविषयभूतमित्येतत् । यद्वा
आविः स्वप्रकाशम् । न तत्प्रकाशाय प्रकाशकान्तरापेक्षेति यावत् । सन्निहितं - सर्ववस्तुषु
सम्बद्ध- मित्यर्थः । गुहायां हृदयाभ्यन्तरे चरति वर्तत इति गुहाचरम् । अन्तरात्मतया
सर्वप्राणिहार्दाकाशसंचारि इत्यर्थः । नाम प्रसिद्धं श्रुतिस्मृतिषु गुहाचरत्वेन महत्पदरूपतया
च इत्यर्थः । महत् सर्वत उत्कृष्टं पदं पद्यते गम्यते इति व्युत्पत्त्या प्राप्यम् ।
सर्वोत्कृष्टं प्राप्यमिदमेव सर्वेषामिति भावः । उक्तं च अस्मदाचार्यपादैः श्रीराघवानन्दाचार्यैः
परप्राप्तिप्रबोधे साकेते परमप्राप्यः श्रीरामः सकलेश्वरः । इति । अस्य महत्पदमित्येवंकथने
हेतुर्वदति - अत्र अस्मिन्नक्षराख्ये परमात्मनि एतत् सर्वमर्पितम् । अरा इव रथनाभौ सर्वमस्मिन्
निःस्यूतमित्यर्थः । एतत्पदार्थमेव विवृणोति स्वयम् - एजत् प्राणत् निमिषच्च यत् । मध्यमणिन्यायेन
प्राणत् पदमेजत् इत्यनेन निमिषदित्यनेन च सम्बध्यते । एजत् - कम्पमानम् । चलदित्येतत्
। प्राणत् - प्राणभृत् । यत् प्राणभृत् पशुपक्ष्यादि चलत् तत्सर्वमस्मिन् समर्पितमित्यर्थः
। यत् प्राणभृत् निमिषत् निमेषव्यापारवन्मनुष्य- पशुप्रभृति तदपि सर्वमस्मिन् समर्पितम्
। चकाराद् चदन्यच्चलद्भिन्नमचलत् स्थावरं लतागुल्मवृक्षादिकं यच्च निमिषद्भिन्नं निमेषव्यापाररहितं
देवादिकं तदपि सर्वमस्मिन् समर्पितम् । यच्चान्यत् प्राणभृतः तदप्यचेतनजातमस्मिन् समर्पितम्
। एतेन चिदचित्स्वरूपं सर्वमेवात्र समर्पितम् ।
अतः सर्वाधारभूतमेतत् । तस्मात् महत्पदमित्युच्यत इति भावः । एतत् सर्वाधारभूतमक्षरं
ब्रह्म जानथ अवगच्छत हे शिष्याः !  श्रेयसे । एतद्ज्ञानमेव परमश्रेयःसाधनमिति हेतोः
एतद्ज्ञानेनैव यतध्वमिति भावः । एतदिति पुनर्विशिनष्टि सदसद्वरेण्यम् । सत् - स्थूलतया
दृश्यमानं कार्यात्मकं वस्तु । असदिति सूक्ष्मस्वरूपं कारणात्मकं वस्तु । ताभ्यां सदसद्भ्यां
स्थूलसूक्ष्मवस्तुभ्याम् इत्येतत् । वरेण्यं - वरणीयं प्रार्थनीयं स्वाधाररूपतया स्थूलसूक्ष्मात्मककार्यकारणवस्तुप्रार्थ्यमिदमेवेति
भावः । पुनः कीदृशमित्यत्राह - परं विज्ञानात् । विज्ञानशब्दोऽत्र जीववाची यो विज्ञाने
तिष्ठन् (बृ.उ. 5-7-26) इति श्रुतेः । विज्ञानाज्जीवात् परं श्रेष्ठम् । इदमक्षरं ब्रह्म
जीवापेक्षया श्रेष्ठमतो जीवभिन्नमित्यर्थः । हृदयगुहावर्तित्वाज्जीव एवायमिति न भ्रमितव्यम्
इति भावः । यत् प्रजानां वरिष्ठम् यदक्षरं ब्रह्म प्रजानां जीवानां वरिष्ठमतिशयेन प्रार्थ्यं
यस्मादिदमेव परमं प्राप्यं परमं प्रापकं च यमेवैष वृणुते तस्यैष आत्मा विवृणुते तनूं
स्वाम् (कठ. 2-23) इति श्रुत्यन्तरोक्तेरिति भावः ।।
2.2.2
यदर्चिमत् यदणुभ्योऽणु यस्मिन् लोका - निहिता लोकिनश्च ।
तदेतदक्षरं ब्रह्म स प्राणस्तदु वाङ्मनः ।
तदेतत् सत्यं तदमृतं तद् वेद्धव्यं सोम्य विद्धि ।। 2 ।।
B.2.2.2
"	आ.भा. - एतत् जानथ इत्यत्र ज्ञानमात्रं विहितमत्र मन्त्रे तद्ज्ञानं ध्यानरूपमिति व्यञ्जनया"
प्रतिपादयितुमाह - यदक्षरं ब्रह्म अर्चिमत् । अर्चिःशब्दो मतुबन्तः । सलोपस्तु छान्दसः
। अर्चिःदीप्तिः तद्विशिष्टम् अर्चिमत् । दीप्तिश्च प्रकाश एव । तस्य भासा सर्वमिदं
विभाति (कठ.उ. 5-14) इति श्रुत्यन्तरात् प्रकाशैकरसस्य प्रकाशेन याचितमण्डनन्यायेन अन्येषां
प्रकाशवत्वं युक्तमेवेति भावः । अणुभ्यः सूक्ष्मेभ्यः श्यामकादिभ्योऽपि अणु - सूक्ष्मम्
। सर्वतः सूक्ष्ममेतदिति भावः । यस्मिन् अक्षरे परमात्मनि लोका भूर्भुवः स्वरादयश्चतुर्दश
प्रसिद्धा एव । लोकिनः तत्तल्लोकनिवासिनो देवमनुष्यादयः तेषु वर्तमाना व्रीहियवादिपदार्थाश्च
। इमे सर्वेऽपि निहिता अरा इव रथनाभौ समर्पिताः सर्वाधारभूतमेतदिति भावः । तत् सर्वाश्रयभूतमेतदक्षरं
ब्रह्म इत्यर्थः । स प्राणः प्राणवायुः तत् तदात्मक एव । उशब्दस्यावधारणार्थकस्य अत्राप्यन्वयात्
। तदुवाङ्नः वागिति ज्ञानकर्मेन्द्रियाणामुपलक्षणं मन इत्यान्तरेन्द्रियाणाम् । तथा
च सर्वाणि - बाह्यान्तराणि चेन्द्रियाणि तदात्मकान्येव इत्यर्थः । तदेतत्सत्यं - तदेतदक्षरं
ब्रह्म सत्यं सत्यस्वरूपम् । नित्यमित्येतत् । अमृतम् - अविनाशि यद्वा अमृतममृतवदुपभोग्यं
मुक्तिदशायामित्यर्थः । तद्वेद्धव्यं विद्धि हे सोम्य !  सोम इव दर्शनीयस्वरूप शिष्य
! । एतेन अनुकम्पा शिष्ये व्यज्यते । तदक्षरं ब्रह्म वेद्धव्यं - मनसा वेधनीयम् । ज्ञातव्यं
ध्यानगम्यम् इत्येतत् । विद्धि - जानीहि । अस्मिन् ते मनः समाधानं कुरु यदि परमं श्रेयः
कामयसे इति भावः । अनेन ज्ञानस्य
ध्यानरूपता व्यज्यत इति चिन्तनीयम् ।।
2.2.3
धनुर्गृहीत्वौपनिषदं महास्त्रं ह्युपासानिशितं 1सन्दधीत1 ।
आयम्य तद्भावगतेन चेतसा लक्ष्यं तदेवाक्षरं सोम्य विद्धि ।। 3 ।।
B.2.2.3
"	आ.भा. - तद्वेद्धव्यम् इत्युक्तम् । कः स वेधनप्रकार इति वक्तुमुपक्रमते - धनुर्गृहीत्वौपनिषदम्"
। महास्त्रम् उपनिषत्सु प्रसिद्धम् औपनिषदं महास्त्रम् - अस्यते क्षिप्यते बाणादिकम्
अनेन इत्यस्त्रं महच्च तदस्त्रमिति महास्त्रमेवंभूतं धनुः प्रणवरूपं बाणासनं गृहीत्वा
आलम्ब्य एतदालम्बनं श्रेष्ठम् (कठ.उ. 2-17) इत्यादिश्रुतेः । आदायेति यावत् । उपासा
नैरन्तर्येण स्थूलसूक्ष्मशरीरान्तः- करणादिविलक्षणतया आत्मपरिचिन्तनं तया निशितं - तीक्ष्णीकृत्म् । परिसंस्कृतम्
इत्येतत् । शरं प्रत्यगात्मलक्षणं बाणं सन्दधीत - सन्दध्यात् । प्रणवाख्ये धनुषि प्रत्यगात्मस्वरूपं
नियोजयेत् इति भावः । ततश्च सन्धानानन्तरं तदात्मरूपशरविशिष्टं  प्रणवाख्यं धनुरायम्य
समाकृष्य भावगतेन चेतसा - भावः प्रत्यगात्मपरमात्मनोः शेषशेषिभावविषयिणीभावना । तद्गतेन
तादृशीं भावनां प्राप्तेन चेतसा - अन्तःकरणेन । चेतसः प्रणवरूपधनुःसमाकर्षणे करणतयान्वयो
लौकिकधनुषः समाकर्षणे हस्तस्येव । प्रणवधनुषः समाकर्षणं चेतस किंस्वरूपमिति चेत् जीवात्मपरमात्मनोः
शेषशेषिभावरूपं स्वार्थं प्रणवः बोधयति इत्यनुसन्धानमेव इत्येव हि । लक्ष्यं वेद्धव्यं
तु तदेव पूर्वोक्तस्वरूपमेव अक्षरम् - अक्षराख्यं परं ब्रह्मेति विद्धि - जानीहि । हे
सोम्य ! सोमवद् रमणीयशिष्य इत्यर्थः ।।
2.2.4
प्रणवो धनुः शरो ह्यात्मा ब्रह्म तल्लक्ष्यमुच्यते ।
अप्रमत्तेन वेद्धव्यं शरवत् तन्मयो भवेत् ।। 4 ।।
"B.2.2.4	"
"	आ.भा. - पूर्वं सामान्यतो धनुः शर इत्युक्तम् । सम्प्रति नामतो  निर्दिशति - प्रणवो"
धनुः इति । प्रणव - ओङ्कार एव धनुरिष्वासः । शरविक्षेपसाधनमित्येतत् । शर इषुः आत्मा
जीवः । धनुषा प्रक्षेप्यः शरो भवति । इह तु प्रणवेनालम्बनेन प्रत्यगात्मा परमात्मरूपलक्ष्यं
प्रति नीयते तस्माद्
धनुःकार्यकारित्वात् प्रणवः धनुष्ट्वेन रूपितः । शरस्तु नीयते धनुषा तद्वत् प्रत्यगात्मा
नीयते अतः शरतुल्यतया उपासको जीवः शरत्वेन रूपितः । धनुःक्षिप्तः शरः लक्ष्यं विद्ध्वा
लक्ष्यान्तर्गतो भवन् लक्ष्याभिन्न इव प्रतीयते । तथा प्रणवप्रकाशितशेषशेषिभावरूपार्थानुसन्धानात्मकं
वेधं कृत्वा प्रत्यगात्मा स्वस्मिन् ब्रह्मात्मकत्वानुसन्धानरूपतदन्तःप्रवेशवान् तदभिन्न
इव प्रतीयते अतो अक्षराख्यः परमात्मा लक्ष्यत्वेन रूपित इति भावः । तद् आविः इत्यादि
मन्त्रेण पूर्ववर्णितं यदक्षरं तदक्षराख्यं ब्रह्मैव लक्ष्यं वेद्धव्यम् इत्युच्यते
। अप्रमत्तेन - परमात्मव्यतिरिक्तबाह्माभ्यन्तरवस्तुवासनारहितेन तदेव अग्रेणेति यावत्
। मनसा इति शेषः । प्रमादरहितमनसा करणेन प्रणवधनुः प्रक्षिप्तः प्रत्यगात्मशरः लक्ष्यवेधनाय
समथः भवेत् इति भावः । वेद्धव्यं शेषशेषिभावानुसन्धान- विषयीकर्त्तव्यमित्यर्थः । शरवत्
तन्मयो भवेत् । लक्ष्ये प्रविष्टः शरो यथा तन्मयो लक्ष्यभिन्नतया अनवभासमानः भवति तया
परब्रह्मणि प्रणवधनुषा प्रापितः प्रत्यगात्मा परब्रह्मात्मकः अहम् इत्यनुसन्धानवान्
परब्रह्मभिन्नतया अनुसन्धानरहितः भवेदित्यर्थः । अक्षरार्थस्तु शरेण तुल्यं शरवत् तन्मयो
लक्ष्यमयः परब्रह्ममयो भवेदिति । एवं समाधिमापन्नः परब्रह्मापेक्षया भेदजनकदेवमनुष्यत्वाद्याकारस्फुरणरहितो
भवतीति भावः । एतदेव च तन्मयत्वशब्दार्थतात्पर्यम् ।।
2.2.5
यस्मिन् द्यौः पृथिवी चान्तरिक्षमोतं मनः सह प्राणैश्च सर्वैः ।
तमेवैकं जानथ आत्मानमन्या वाचो विमुञ्चथ अमृतस्यैष सेतुः ।। 5 ।।
B.2.2.5
"	आ.भा. - यस्मिन् अक्षराख्ये परमात्मनि । द्यौः - द्युलोकः । पृथिवी भूर्लोकः । अन्तरिक्षम्"
- अन्तरिक्षलोकश्च ओतं प्रोतम् - सम्बद्धमित्येतत् । सर्वैः समग्रैः प्राणैः प्राणापानादिभिः
मुख्यप्राणैः बाह्याभ्यन्तरेन्द्रियैः चक्षुरादिभिश्च । सह - सहितम् । मनश्च - चित्तं
च ओतम् । तमेव द्युलोकादिसर्वाश्रयीभूतो यस्तमेव एकम् अद्वितीयम् । चिदचिच्छरीरकस्य
परमात्मन एकस्यैव सत्त्वादेकम् इत्युक्तम् । आत्मानं पूर्वोक्तम् अक्षराख्यं परमपुरुषं
जानथ - जानीत हे शिष्याः ! अन्याः चिदचिच्छरीरकपरमात्मभिन्नविषया वाचः - वाग्व्यवहारान्
विमुञ्चथ - त्यजत । तत्र हेतुमाह - एष परमात्मा सर्वकारणतया सर्वाधारतया सर्वात्मतया
च ज्ञातं सत् अमृतस्य - अमृतत्वस्य । मुक्ता इत्येतत् । सेतुः - प्रापकः अस्तीतिशेषः
। लोके नदीप्रभृतिसेतुः परतीरप्रापकः यथा भवति तथा सर्वाधारत्वादिना अनुसंहितः परमात्मा
संसाराम्भोनिधेः परतीरप्रापक इति सेतुत्वेन रूपित इति भावः ।।
2.2.6
अरा इव रथनाभौ संहता यत्र नाड्यः स एषोऽन्तश्चरते बहुधा जायमानः ।
ओमित्येवं ध्यायथात्मानम् , स्वस्ति वः, पाराय तमसः परस्तात् ।। 6 ।।
B.2.2.6
"	आ.भा. - अरा इव यथा रथनाभौ रथसम्बन्धिचक्रमध्यगते स्थूले काष्ठविशेषे अराः संहताः -"
सम्बद्धा भवन्ति । तथा यत्र यस्मिन् हृदयप्रदेशे सर्वशरीरव्यापिका नाड्यः शिराः संहताः
समर्पिताः सन्ति तत्र हृदयप्रदेशे अन्तर्मध्ये । हार्दाकाश इत्येतत् । स एष स प्रकृत
एषः अक्षराख्यः परमपुरुषो बहुधा बहुरूपैर्जायमानोऽजायमानोऽपि उपासनाय प्रतिप्राणिहृदयं
परमात्मा- भिन्नभिन्नवेषं विधाय चरते । वर्तत इत्यर्थः । ईश्वरः सर्वभूतानां हृद्देशेऽर्जुन
तिष्ठति (भ.गी. 18-61) इति भगवदुक्तेः । तद्वेषेणेव स सर्वप्राणिनियमनमपि कुरुते । आत्मानं
तादृशं परमात्मानं ओमित्येवं ध्यायत । ओङ्कारमालम्ब्य पूर्वोक्तरीत्या तस्य ध्यानं कुरुत
इत्यर्थः । ध्यानफलमाह - तमसः परस्तात्् पाराय । तमसः प्रकृतिमण्डलस्य संसारस्येति यावत्
। परस्तात् बहिर्वर्तमानाय पाराय परतीराय प्राप्यभूताय । तमः पारभूतपरमात्मप्राप्तये
एव परमात्मध्यान- मोङ्कारालम्बनेन कुरुतेति भावः । वः - प्रणवालम्बनेन अक्षरपुरुषध्यानपरेभ्यः
युष्मभ्यं स्वस्ति कल्याणं भवतु ।।
2.2.7
यः सर्वज्ञस्सर्ववित् यस्यैष महिमा भुवि ।
दिव्ये ब्रह्मपुरे ह्येष व्योम्न्यात्मा प्रतिष्ठितः ।। 7 ।।
B.2.2.7
"	आ.भा. - तमसः परस्ताद् वर्तमानः प्राप्यभूतः परमात्मा ध्यातव्यतया पूर्वमुक्तः स एव"
विशेषणैः पुनः प्रतिपाद्यते - दुर्विज्ञेयस्य पुनः पुनः प्रतिपादनं हि सुखावगमसाधनमिति
मत्त्वा आह - य इति । यः - परमात्मा सर्वज्ञः सामान्य- रूपेण सर्वविषयकज्ञानवान् सर्वविद्
विशेषरूपेण तत्तद्वस्त्वसाधारणधर्मेण सर्व- वस्तुविषयकज्ञानवाँश्चास्ति । यस्य - परमपुरुषस्य
एष दृश्यमानश्चन्द्रसूर्ययो- स्तच्छासनानतिलंघिनियतपरिभ्रमणं सागरस्य स्वमर्यादानतिक्रमणं
पवनतपनादीनां स्वस्वव्यापारपरायणत्वं तच्छासनादेव कर्मतत्फलादीनां स्वदेशकालानतिक्रमेण
प्रवर्तमानत्वमित्यादिरूपो महिमा लीलाविभूतिर्भुवि वर्तत इति शेषः । स एष एवं महिमाविशिष्ट
आत्मा - परमपुरुषो हि निश्चयेन व्योम्नि - अप्राकृताकाशे दिव्ये - परमे ब्रह्मणः पुरं
ब्रह्मपुरं तस्मिन् ब्रह्मपुरे साकेताख्ये दिव्ये धाम्नि प्रतिष्ठितो दिव्यमूर्त्या वर्तत इत्यर्थः ।।
अक्षराख्ये परब्रह्मणि दृष्टे - साक्षात्कारविषये सति । यदा स्वेतरसमस्तवस्तुसमुत्कृष्ट
अक्षराख्यः परमपुरुषः साक्षात्कृतो भवति पूर्वोक्तरीत्या वासनासंशयप्राक्तनप्रारब्धातिरिक्तकर्मणाम्
आयन्तिकक्षयो भवति इति भावः ।।
2.2.10
हिरण्मये परे (पुरे) कोशे विरजं ब्रह्म निष्कलम् ।
तच्छुभ्रं ज्योतिषां ज्योतिस्तद्यदात्मविदो विदुः ।। 10 ।।
B.2.2.10
"	आ.भा. - उक्तमेवार्थमतः परं त्रिभिर्मन्त्रैः संक्षेपतो बोधयति बोधस्थिरतासम्पादनाय"
- हिरण्मये इति । हिरण्मये - ज्योतिर्मये । स्वप्रकाश इत्येतत् । परे - सर्वतः समुत्कृष्टे
कोशे - कोशवत् अवस्थिते अप्राकृते देशविशेषे । साकेत इति यावत् । विरजं - गुणत्रयसम्पर्कशून्यम्
। छान्दसमदन्तत्वम् । निष्कलम् - अवयवरहितम् । विकारशून्यमित्येतत् । ब्रह्म स्वरूपतो
गुणतश्च सर्वातिशायिबृहत्त्वशालि परमात्मतत्त्वं वर्तत इति शेषः । तद् ब्रह्म शुभ्रं
- सकलदोषापेतत्वात् स्वच्छम् । ज्योतिषां - प्रकाशकानां सूर्यादीनाम् इन्द्रियाणां च
ज्योतिः - प्रकाशकम् । ईदृशं यद् वस्तु तदात्मविदो ब्रह्मसाक्षात्कारवन्तो विवेकिन एव
विदुः - जानन्ति । न प्राकृता जना रजोमलसम्बन्धवन्तो वेत्तुमर्हन्तीति भावः ।।
2.2.11
न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः ।
तमेव भान्तमनुभाति सर्वं तस्य भासा सर्वमिदं विभाति ।। 11 ।।
B.2.2.11
"	आ.भा. - पूर्वमन्त्रे ज्योतिषां ज्योतिरित्युक्तं तदेव प्रपंच्य सुज्ञानाय"
प्रदर्शयति । तत्र तस्मिन् परब्रह्मणि भासमाने सूर्यः भासकत्वेन प्रसिद्ध आदित्यो न
भाति - न प्रकाशते । तदीयप्रकाशेन अभिभूतप्रकाशत्वात् न सूर्यः भातुं समर्थो भवति ।
दिवा सौरेण सा अभिभूतभासस्तारा यथा न भान्ति तद्वदित्यर्थः । न चन्द्रतारकं - चन्द्रश्च
ताराश्च इति चन्द्रतारकम् - ताराधिपतिश्चन्द्रस्ताराश्च तस्मिन् भासमाने न भातुं शक्नुवते
। इमा दीप्तिशालितया प्रसिद्धा विद्युतः तडितोऽपि न भान्ति । अयं प्रत्यक्षगोचरः अत्यल्पप्रकाशो
अग्निः । भौमं तेज इत्यर्थः । कुतो नैव केनापि प्रकारेण भाति इत्यर्थः । सर्वेषु प्रकाशकेषु
श्रेष्ठतया प्रसिद्धः सूर्योऽपि अभिभूततेजस्तया यदि भातुमसमर्थः तदा चन्द्रादीनां का
कथा ? ब्रह्मप्रकाशसविधे भासमानता का इति भावः । ननु परमात्मा निरतिशयप्रकाशः सदैव,
व्यापकश्च सर्वत्र, तदा कुत्रापि कदापि सूर्यादयो न भासेरन् । दृश्यन्ते च भासमाना इति
कथम् इत्यत्राह तमेव भान्तमनुभाति सर्वम् । सर्वं सूर्यादिकं भासकजातं भान्तं भासमानं
तं परमात्मानमेव अनु पश्चाद भाति प्रकाशते । तत्र हेतुमाह - तस्या भासा सर्वमिदं विभाति
। तस्य - परमात्मनो भासा - दीप्त्या परमात्मदत्तया तत्सम्बन्धिन्यैव भासेति यावत् ।
सर्वमिदं यत्किञ्चित् दृश्यमानं भासकं वस्तु सूर्यचन्द्रादिकं विभाति । यथा उल्मुकादिकं
वङ्निसंयोगात् वह्निसम्बन्धिन्यैव भासा भासयति पदार्थान्तरं न स्वभासा । तस्य स्वकीयभासो
अभावात् तथैवसूर्यादिकमपि परमात्मदत्तभासैव जगद् भासयति । न हि स्वकीया अस्य भा अस्तीति
भावः । स्मृतिश्च तथाह -
"	यदादित्यगतं तेजो जगद् भासयतेडखिलम् ।"
"	यच्चन्द्रमसि यच्चाग्नौ तत्तेजो विद्धि मामकम् ।। (भ.गी.15-12) इति ।"
2.2.12
ब्रह्मैवेदममृतं पुरस्ताद्ब्रह्म पश्चात् ब्रह्म दक्षिणतश्चोत्तरेण ।
अधश्चोर्ध्वं च प्रसृतं ब्रह्मैवेदं विश्वमिदं वरिष्ठम् ।। 12 ।।
।। इति द्वितीयमुण्डके द्वितीयखण्डः ।।
B.2.2.12
"	आ.भा. - सर्वस्य जगतो ब्रह्मात्मकत्वं प्रदर्शयन् उपसंहरति । पुरस्तात् अग्रेदृश्यमानम्"
अदृस्यमानं वा यत् किञ्चिदस्ति तत्सर्वममृतम् अविनाशि ब्रह्मैव अमृतस्वरूपब्रह्मात्मकमेवास्ति
। पश्चात् पृष्ठभागे पश्चिमदिशि यद् वस्तु तदपि सर्वं ब्रह्मैव - ब्रह्मात्मकमेव । दक्षिणतो
- दक्षिणस्यां दिशि, उत्तरेण च -  उत्तरस्यां दिशि च यत् किमपि विद्यते तदपि सर्वं ब्रह्मैव
ब्रह्मात्मकमेव । अधः - अधः दिशि ऊर्ध्व - ऊर्ध्वदिशि च । उपर्यधः - प्रदेशयोरिति यावत्
। प्रसृतं - व्याप्तं यद् यद् वर्तते तत्सर्वमपि ब्रह्म - ब्रह्मात्मकमेव । तस्मात्
इदं विश्वं जगत् समस्तमपि ब्रह्म - ब्रह्मात्मकमेव सर्वात्मभूतमिदं ब्रह्म वरिष्ठं -
वरणीयतमम् , परमानन्दरूपत्वात् परमप्राप्यत्वाच्च सर्वेषां वरीतुं योग्यमतिशयेन इति भावः ।।
।। इति द्वितीय मुण्डके - द्वितीयखण्ड आनन्दभाष्यम् ।।
3.1.1
द्वा सुपर्णा सयुजा सखाया समान वृक्षं परिषस्वजाते ।
तयोरन्यः पिप्पलं स्वाद्वत्ति अनश्नन्नन्योऽभिचाकशीति ।। 1 ।।
[जीवब्रह्मणोः वैलक्षण्यम् ]
B.3.1.1
"	आ.भा. - सर्वशरीरप्रविष्टं यदि परब्रह्म तदा तस्यापि जीववद् भोक्तृत्वमापद्येत इति"
शङ्कां निरस्यन् प्रणवो धनुरित्यत्र प्रोक्ते अक्षरब्रह्मणः परविद्यागम्यस्योपायभूते
योगे सहकारिणमुपायं सत्यादिरूपं बोधयितुमाह - द्वा सुपर्णा इति । द्वेत्यादौ पदत्रये
प्रथमाद्विवचनस्य औकारस्य आकारभावः छान्दसः
। द्वा - द्वित्वसंख्याकौ सुपर्णा - सुपर्णसदृशौ, सुपर्णस्तु पक्षी काकहंसादिः तत्सादृश्यं
परमात्मनः एकवृक्षाश्रयणवत्वात् । संकल्पशक्तिभ्यां परमात्मनः शरीरे अनुप्रवेशः, कर्मज्ञानाभ्यां
च जीवस्येति तयोरेव पर्णत्त्वमा- रोपितम् देशाद् देशान्तरप्राप्तिसाधनत्वात् । सयुजा
- सह युक्तः इति सयुजौ सर्वदा सहयोगवन्तौ । शरीरे हि सहयोगो भवति जीवपरमात्मनोः । एकस्य
नियम्यतया, अपरस्य च नियामकतया एकत्र वर्तमानत्वात् । सखायौ - अपहतपाप्मत्वादयो हि गुणाः
स्वाभाविकाः तयोः समानाः अतः तादृशगुणैः सखित्वम् अनयोः कल्प्यते तेन सखिभावमापन्नौ
इत्यर्थः । एकत्र सहवासतो वा सखायौ ।
"	समानम् - एकं वृक्षं शरीरम् । ओव्रश्चूछेदने (धा.पा. 1293) इति धातोः निष्पन्नो वृक्षशब्दः"
छेदनयोग्यो भवति शरीरमपि तादृशगुणयोगि इति वृक्षत्वेन रूपितम् । परिषस्वजाते - परिष्वक्तवन्तौ
समाश्रितवन्तावित्येतत् । पक्षिणावपि फलभक्षणाय वृक्षमेकं समाश्रयतः । तद्वत् जीवात्मपरमात्मानावपि
शरीरमेकं कर्मभोगाय समाश्रितवन्ताविति  भावः । किं तत्र द्वावपि तौ पक्षिवत् फलभोगपरायणाविति
शङ्कायामाह - तयोरन्यः - तयोर्जीवपरमात्मनोः अन्यः परमात्मापेक्षया भिन्नः । कर्मवश्यो
जीवात्मेत्यर्थः । स्वादु - नानाविधस्वाद- विशिष्टं पिप्पलं - कर्मफलं सुखदुःखात्मकम्
। सुखदुःखयोर्वैविध्येन नानास्वादविशिष्टत्वं युक्तमेव । अत्ति - भुङ्कते । अन्यः -
कर्मफलभोक्तुर्जीवाद्भिन्नः अकर्मवश्यः स्वसंकल्पशक्तियोगात् नियामकतया शरीरमनुप्रविष्टः
परमात्मा । अनश्नन् - कर्मफलमभुञ्जान एव । अभिचाकशीति - अभितः प्रकाशते प्रसन्न एव भवति
। यद्वा अभिचाकशीति प्रेरयति कर्मफलभोगाय स्वकीयं सखायं यतः स एव नियामकः सर्वस्य ।
धातूनामनेकार्थत्वात् प्रेरणार्थः शक्यसंभवः । अत्र तयोरन्यः अनश्नन्नन्यः इत्युभयथा
जीवपरमात्मनोर्भेदः प्रदर्शितः । तेन जीवः परमात्मापेक्षया अत्यन्तं भिन्न इति दृढीक्रियते
तस्मात् पराभ्युपगतं जीवब्रह्मणोरैक्यं निरस्तं
वेदितव्यम् ।।
3.1.2
समाने वृक्षे पुरुषो निमग्नोऽनीशया शोचति मुह्यमानः ।
जुष्टं यदा पश्यत्यन्यमीशमस्य महिमानमिति वीतशोकः ।। 2 ।।
B.3.1.2
"	आ.भा. - समाने - एकस्मिन् । वृक्षे - वृक्षत्वेन रूपिते शरीरे । निमग्नः - देहे तादात्म्यभावमुपगतः"
स्थूलोऽहं कृशोऽहं इत्यादि बुद्धिविशिष्टः । पुरुषः - पुरि - शरीरे शेते इति पुरुषः
- भोक्ता जीवः । अनीशया - न ईष्टे इत्यनीशा - माया तया । मुह्यमानः - स्वस्वरूपे देवत्वमनुष्यत्वादिबुद्धिमुपगतः
अविवेकीति यावत् शोचति - सन्तापमेति । मम पुत्रः विनष्टः, भार्या मे विकला, धनं मेऽपहृतं
लुण्टाकेन, किमिदानीं कुर्याम् इत्येवं नानाप्रकारां चिन्तामापद्यत इति भावः । यदा अनेकजन्मोपार्जितपुण्यपरिपाकवशात्
परमका- रुणिकस्य कस्याप्याचार्यस्य संपर्कमेति तदुपदेशतश्च सर्वनियाम्यत्वसर्वशेषित्वा-
नवधिकातिशयकल्याणगुणगणाकरत्वकरुणामहोदधित्वादिधर्मैः स्वविलक्षणं चिद- चिच्छरीरकम् ।
अन्यं - जीवापेक्षयात्यन्तभिन्नं ईशं - परमात्मानम् जुष्टम् - स्वकर्मभिः प्रसन्नतां
गतम् अचार्योपदिष्टेन प्रणवो धनुः इत्युपायेन सेवितं वा । जुषी प्रीतिसेवनयोः (धा.पा. 1289)
इति धातुः । ईशं - परमात्मानं अस्य - परमेश्वरस्य महिमानम् - माहात्म्यम् यः सर्वज्ञः
सर्वविद्यस्यैष महिमा भुवीति श्रुतिप्रोक्तं सर्वप्रपञ्चज्ञातृत्व सर्वान्तर्यामित्वादिकं
च पश्यति - साक्षात्करोति । इति - एतस्मात् कारणात् परमात्मनः तदीयमहिम्नश्च साक्षात्काररूपात्
वीतशोको भवति - पूर्वोक्तचिन्ताभिः पुत्रभार्यादिवैकल्यप्रयुक्ताभिः विमुक्तो भवति ।
सर्वबन्धविनिर्मुक्तो भवति इति भावः ।।
3.1.3
यदा पश्यः पश्यते रुक्मवर्णं कर्तारमीशं पुरुषं ब्रह्म योनिम् ।
तदा विद्वान् पुण्यपापे विधूय निरञ्जनः परमं साम्यमुपैति ।। 3 ।।
B.3.1.3
"	आ.भा. - पूर्वं वीतशोको भवतीत्युक्तम् । मुक्तिदशायां जीवस्वरूपं कीदृशं भवतीति शङ्का"
तिष्ठत्येव तां निराकरोति - यदा - यस्मिन् काले पश्यतीति पश्यः - द्रष्टा जीवः रूक्मवर्णं
- रुक्मस्य - सुवर्णस्येव वर्णो दीप्तिः - सदैकरूपा यस्य तं
तथा । एषोऽन्तरादित्ये हिरण्यश्मश्रुर्हिरण्यकेश आप्रणखात्सर्व- सुवर्णः (छा.उ. 1-6-6)
इत्यादिश्रुतिप्रतिपादितदेदीप्यमानविग्रहविशिष्टम् । कर्तारं - निमित्तकारणम् । योनिम्
- उपादानभूतं विश्वस्य । ईशम् - ईष्ट इति ईट्तम् - सर्वनियन्तारं, पुरुषं - निरुपाधिकपुरुषशब्दवाच्यं
परमात्मानम् । ब्रह्म - स्वरूपतो गुणतश्च सर्वतो वृहत्त्वात् ब्रह्मस्वरूपं । पश्यति
- साक्षात्कुरुते गुरूपदिष्टमार्गेण, तदा - साक्षात्कारानन्तरम् , विद्वान् - ब्रह्मस्वरूपज्ञानवान्
, स उपासकः पुण्यपापे - सुभाशुभकर्मणी जन्मपरम्परासंचिते विधूय - अश्व इव रोमाणि कम्पयित्वा
दूरीकृत्य पूर्वोत्तराघविश्लेषाश्लेषविशिष्टो भूत्वा निरञ्जनः - निर्गतसमूलवासनालेपःसन्
। परमं साम्यम् - अपहतपाप्मत्वसत्यकामत्वसत्य- संकल्पत्वादि गुणाविर्भावात् परमात्मना
सह साम्यविशेषम् । उपैति - प्राप्नोति । एतेन साम्यलक्षणैव मुक्तिरौपनिषदीति स्पष्टीकृतं
भवति । ब्रह्मयोनिमित्यत्र समस्तपदपक्षे तु ब्रह्मणः अव्याकृतस्य योनिः - उपादानम् इत्यर्थो
बोध्यः । साम्यप्रतिपादनात् मुक्तिकालेऽपि जीवब्रह्मणोर्भेदः सूचितो भवतीति ध्येयम् ।।
3.1.4
प्राणो ह्येष यः सर्वभूतैर्विभाति विजानन् विद्वान् भव ते नातिवादी ।
आत्मक्रीड आत्मरतिः क्रियावानेष ब्रह्मविदां वरिष्ठः ।। 4 ।।
B.3.1.4
"	आ.भा. - प्राणः परमात्मा स हि मुख्यप्राणस्यापि प्राणः - जविनसाधनम् । श्रुतिश्च भवति"
प्राणस्य प्राण (केन.उ. 1-2) इति । अन्येषामपि जीवनसाधनं मुख्यतया स एव सर्वाणि ह वा
भूतानि प्राणादेवाभ्युज्जिहन्ति (छां.उ. 1-11-5) इति श्रुतेः तस्मात् परमात्मैवात्र
प्राणो ग्राह्यः । एषः सर्वान्तरामा अक्षरपुरुषः यः सर्वभूतैर्विभाति कार्याकार परिणताब्रह्मस्तम्बेषु
सर्वभूतेषु विद्यमानत्वेन तत्र जीववत् अनिमग्नत्वेन तैः सर्वभूतैः उपलक्षितो विभाति
विशेषतः प्रकाशते । उपलक्षणार्थक तृतीया श्रुतेः । एवं भूतं सर्वभूतोपलक्षितं प्राणं
विजानन् - विविच्य सर्वभूतात्मतया जानन् श्रवणमननद्वारा तदीयज्ञानवान् पुरुषो निदिध्यासनद्वारा
विद्वान् - तदीयसाक्षात्काररूपज्ञानवान् भवते - भवति । य एवं सर्वात्मभूत प्राणसाक्षात्कारकर्ता
पुरुषः सोऽतिवादी न भवति - अतीत्य - अन्यथासन्तमर्थम् अन्यथाकृत्वा वदति सोऽतिवादीत्युच्यने
। सर्वात्मभूतपुरुष- ज्ञानविधुरः शरीरं
तदतिरिक्तकर्तृभोक्तृरूपमेव आत्मानं मन्यमानः ईश्वरोऽहमहं भोगी सिद्धोऽहं बलवान् सुखी,
(भ.गी.16-14) कोऽन्योऽस्ति सदृशो मया (भ.गी.16-15) इत्याद्यनुसारेण सर्वानतीत्य वदति
स्वात्मानमेव । विद्वांस्तु परमेश्वरेणाधिष्ठितान् सर्वान् जानन् स्वस्मिन् स्वातन्त्र्यभ्रमरहितः
परमात्मायत्ततानुभववान् कथमतिवदेत् तस्माद् विद्वान् नातिवादी भवति - इति भावः । यद्वा
विद्वान् भव ते नातिवादी  इत्यत्र एवंभूतं परमपुरुषं विद्वान् तेन परमपुरुषेण निमित्तेन
अतिवादी भव इत्येवं योजना कार्या । तेनेत्यत्र हेत्वर्थे तृतीया । भव इति लोटः मध्यमः
पुरुषः । अतीत्य सर्वान् परमात्मव्यतिरिक्तान् अतिक्रम्य वदति यः सोऽतिवादी इत्यर्थः
। सर्वातिशयत्वं परमात्मनः, वदतीति भावः । स एव सर्वोत्कृष्टः परमप्राप्यश्च इति अतिवदने
हेतुता अस्य सिद्धा भवति । एष तु वा अतिवदति यः सत्येनातिवदति (छां.उ. 7-16-1) इति छान्दोग्यश्रुतिश्च
अस्मिन्नर्थे अनुकूला भवति । अयं परमपुरुषात्मकतां सर्वत्रानुभवन् आत्मक्रीडः - आत्मनि
क्रीडा यस्य तादृश आत्मा हि सर्वस्य परमपुरुष एव प्राणशब्दोदितः तत्रैव क्रीडते न बाह्येषु
उद्यानादिषु पुत्रदारादिषु च तथा आत्मरतिः आत्मन्येव रतिर्यस्य तादृशो भवति । अथ विद्वान्
स्रक्चन्दनादिषु न रमते किंतु परमात्मन्येव रमते । यद्यपि क्रीडा रतिश्चेत्युभयमपि प्रीतिरूपतया
एकमेव वस्तु तथापि साधनभेदाद् भेदेन कथितम् । एष एवंविद्वानेव क्रियावान् - फलानुसंधान-
राहित्येन क्रियानुष्ठानकर्तृत्वात् । अविद्वांस्तु वैराग्यादिविहीनतया अर्थकामपरतया
फलमाकांक्षमाण एव श्रौताः स्मार्ताश्च क्रिया अनुतिष्ठति तत्फलमपि अन्तवत्त्वादफलमेवेति
न स क्रियावानिति भावः । एष ब्रह्मविदां वरिष्ठो य एवं विद्वान् आत्मक्रीड आत्मरतिश्च
भवति । एष एव ब्रह्मविदां - ब्रह्मज्ञानिनां मध्ये वरिष्ठः - सर्वतः श्रेष्ठोऽस्ति
। श्रवणमननाभ्यामपि भवत्त्येव ब्रह्मवित्त्वं परं तु न तद्वरिष्ठताप्रयोजकम् । सर्वात्मभूतप्राणशब्दोदितपरमपुरुषसाक्षात्कारशाली
तु वरिष्ठताप्रयोजकः तादृशविद्वत्त्व आत्मक्रीडत्वाऽऽत्मरतित्वधर्माश्रयत्वाद् वरिष्ठ-
भवनार्ह इति भावः ।।
3.1.5
सत्येन लभ्यस्तपसा ह्येष आत्मा सम्यग्ज्ञानेन ब्रह्मचर्येण नित्यम् ।
अन्तःशरीरे ज्योतिर्मयो हि शुभ्रो यं पश्यन्ति यतयः क्षीणदोषाः ।। 5 ।।
B.3.1.5
"	आ.भा. - धनुर्गृहीत्वौपनिषदं महास्त्रम् इति प्रधानोपायः प्रदर्शितः पूर्वम् अक्षरब्रह्मसाक्षात्कारे"
। संप्रति तत्सहकारिभूतान् हेतून् निर्दिशति - सत्येनेति । एषः - प्रस्तुत आत्मा अक्षरत्वेन
कथितः, सत्येन - अनृतवचनपरित्यागात्मना, प्राणिहितानुबन्धियथादृष्टार्थवदनुरूपेण वा,
लभ्यः - प्राप्तव्यः । प्राप्तिश्च - एतन्मन्त्रोक्तसहकारिसहकृतप्रणवालम्बनोपासनद्वारेति
ध्येयम् । तपसा - बाह्याभ्यन्तरकरणैकाग्रतालक्षणेन लभ्यः । मनसश्चेन्द्रियाणां च ह्यैकाग्र्यं
परमं तपः इति स्मृतेः । सम्यग्ज्ञानेन - गुरूपदेशद्वारा उपनिषद्वाक्यजन्यसंदेहविपर्ययादि-
रहितेन परमात्मविषयकज्ञानेन । नित्यं - सर्वदा । इदं च मध्यमणिन्यायेन देहलीदीपकन्यायेन
वा सत्यतपोभ्यामप्यन्वेति । ब्रह्मचर्येण - 1अष्टविधमैथुन- परित्यागलक्षणेन च लभ्यः
इत्यनेनान्वयः । एषः अन्तःशरीरे - शरीरमध्ये हृदयकमलाकाशे । ज्योतिर्मयः - स्वप्रकाशज्ञानस्वरूपः
। अत एव शुभ्रः - शोकविवेकादिमलशून्यः । हि - निश्चयेन । वर्तत इति शेषः । यम् - इमं
परमात्मानम् । क्षीणः - प्रणष्टः सवासनरागादिदोषसंदोहो येषां तादृशाः । यतयः - इन्द्रियनियमनशीलाः
। जितेन्द्रिया इत्येतत् पश्यन्ति - साक्षात्कुर्वन्ति । नित्यमित्यनेन कदाचित् क्रियमाणैः
सत्यादिभिरुपकरणैः सहकृतोऽपि मुख्योपायः प्रणवालम्बनोपासनरूपः परमपुरुषसाक्षात्कारसंपादनाय
समर्थो भवतीति गम्यते तेन सत्यादीनां स्तुतिः अवश्याचरणीयत्वाय कृता भवति ।।
3.1.6
सत्यमेव जयति नानृतं सत्येन पन्था विततो देवयानः ।
येनाक्रमन्ति ऋषयो ह्याप्तकामा यत्र तत् सत्यस्य परमं निधानम् ।। 6 ।।
B.3.1.6
"	आ.भा. - संप्रति सत्यमेव स्तौति - सत्यमेव जयतीति । सत्यमेव - भूतहितयथार्थवचनमेव जयति"
- जयसाधनं भवति । जयो न सत्यवचनधर्मः किं तु सत्यवादिपुरुषधर्मः । एवमनृतस्य धर्मः पराजयो
नास्ति । किं तु अनृतवादिपुरुषधर्म एव सः । अतः वक्तृनिष्ठजयसाधनतया सत्ये उपचाराद्
(ज्) जि धातुप्रयोगः । नानृतम् - असत्यभाषणं न जयति - जयसाधनं न भवति । किं तु पराजयसाधनमेव
भवति । विततो - विस्तृतो देवयानः - देवयानाख्यः शास्त्रप्रसिद्धः पन्थाः - मार्गविशेषः
अर्चिःशुक्ल इत्यादिना प्रोक्तः सत्येन - सत्यवचनेन भवति - सत्यवादिनैव स पन्थाः प्राप्यत
इत्यर्थः । स पन्थाः कीदृश इत्यत्राह - येन देवयानाख्येन पथा । आप्तकामाः - आप्तोलब्धः
समस्तः कामो - मनोरथः यैस्तादृशाः । लब्धसमस्तकामतया तृष्णाविरहिता इत्यर्थः । एवंभूता
ऋषयः - अतीन्द्रियपरमात्मतत्त्वसाक्षात्कारवन्तः आक्रमन्ति - गच्छन्ति । प्राप्नुवन्तीत्येतत्
यदाक्रमन्ति तत्किमित्यत्राह - यत्र - यस्मिन् अप्राकृते देशविशेषे साकेताभिधाने, सत्यस्य
- सत्यवदनस्य संबन्धि परमं - उत्कृष्टं, निधानम् - मूर्तिमत् परंब्रह्म श्रीसीतानाथस्वरूपेण
परमप्राप्यभूतेन वर्तते तत् स्थानमाक्रमन्ति देवयानेन पथा त आप्तकामा ऋषय इति योजना ।।
3.1.7
बृहच्च तद्दिव्यमचिन्त्यरूपं सूक्ष्माच्च तत् सूक्ष्मतरं विभाति ।
दूरात् सुदूरे तदिहान्तिके च पश्यत्स्विहैव निहितं गुहायाम् ।। 7 ।।
B.3.1.7
"	आ.भा. - पूर्वोक्तं परमं निधानमेव विशिनष्टि - बृहदिति । तत् -  सत्यसाध्यं परमं निधानम्"
। बृहत् -  स्वरूपेण गुणैश्च सर्वतो महत् । अनवधिकातिशयबृहत्त्वयोगीत्यर्थः । दिवि भवं
दिव्यम् । हार्दे परमाकाशे वर्तते इत्यर्थः । अप्राकृतदेशवर्तिनोऽपि व्यापकस्य परमात्मनः
उपास्यत्वाय नियमनाय च सर्वप्राणिहृदयाकाशे वेषविशेषेण वर्तमानताऽस्तीति भावः । अचिन्त्यरूपं
- अचिन्त्यम् - अप्रतर्क्यं, रूपं यस्य तादृशम् । तत्र हेतुमाह - तच्च सूक्ष्मात् -
अचेतनवर्गेषु प्रवेशयोग्यतया तदपेक्षया सूक्ष्मः चेतनः तस्मादपि सूक्ष्मतरम् । निरतिशयसूक्ष्मताशालीत्यर्थः
। चेतनेष्वप्यस्य अन्तः प्रविष्टत्वादिति भावः । एवं रूपेण विभाति - विशेषेण भासते ।
दूराद् - विप्रकृष्टाद्देशात् दूरतरे - अतिविप्रकृष्टे देशे प्रकृतिपरभूते परमपदे स
वर्तते । तत् परंब्रह्म अन्तिके - समीपे प्रकृत्यन्तर्गत आदित्यमण्डले च वर्तते । तथा
पश्यत्सु - ब्रह्मसाक्षात्कर्तृषु । विषयसप्तमी । इह - शरीरे, गुहायाम् - हृदयाकाशे
निहितं - संनिहितं वर्तते । ये
पश्यन्ति परमात्मतत्त्वं तेषां कृते अतिसंनिहितं ये न पश्यन्त्यज्ञानिनः तेषां कृते
तु अत्यन्तविप्रकृष्टमिति भावः ।।
3.1.8
न चक्षुषा गृह्यते नापि वाचा नान्यैर्देवैस्तपसा कर्मणा वा ।
ज्ञानप्रसादेन विशुद्धसत्त्वस्ततस्तु तं पश्यति (ते) निष्कलं ध्यायमानः ।। 8 ।।
B.3.1.8
"	आ.भा. - परमात्मनः प्रत्यक्षसाधनमपरमपि ज्ञानप्रसादरूपम् उपवर्णयति - चक्षुषेति - स"
परमात्मा चक्षुषा न गृह्यते तस्य प्राकृतवस्तुविषयतया सृष्टत्वात् वाचा वागिन्द्रियेणापि
स नोच्यते तस्यापि प्राकृत वाग् विषयत्वात् परमात्माभिधानासमर्थत्वात् । नान्यैर्देवैः
देवाः इन्द्रियाणि । तैः अपरैरपान्द्रियैः त्वागादिभिः हस्तादिभिश्च नायं गृह्यते -
विषयीक्रियते । तपसा - कायशोषणात्मकेन कृच्छ्रचान्द्रायणादिना । कर्मणा - प्रसिद्धवैभवेन
अश्वमेधादिना वैदिकेन स्मार्तेन च कर्मणा वा अयं परमात्मा न गृह्यत इत्यन्वयः । तपः
कर्म वा नास्य साक्षात्कारे साधनमित्यर्थः । ज्ञानप्रसादेन - ज्ञानं - परमात्मा तत एव
सर्व ज्ञानप्रसरात् । तस्य प्रसादः - प्रसन्नता, तेन - परमात्मानुग्रहेणेत्यर्थः । विशुद्धं -
रागद्वेषाहिमलसंबन्धरहितं, सत्त्वं - अन्तःकरणं यस्य तादृशः निष्कलं - निर्गताः कलाः
- अवयवाः यतः । निरवयवम् इत्येतत् तं - परमात्मानं ध्यायमानः - ध्यानविषयं कुर्वाणः
। ततः परमात्मानुग्रहवशात् (द्) विशुद्धान्तःकरणः तत्साक्षात्कारयोग्यतापन्नहृदयः सन्,
पश्यते - साक्षात्करोति तमित्यर्थः ।। 8 ।।
3.1.9
एषोऽणुरात्मा चेतसा वेदितव्यो यस्मिन् प्राणः पञ्चधा संविवेश ।
प्राणैश्चित्तं सर्वमोतं प्रजानां यस्मिन्  विशुद्धे विभवत्येष आत्मा ।। 9 ।।
B.3.1.9
"	आ.भा. -  विशुद्धसत्त्वो यमात्मानं पश्यति स एव आत्मा - परमात्मेत्यर्थः । अणुः - सर्वतः"
सूक्ष्मः अणोरणीयान् (कठ.उ.2-20) इति श्रुतेः ।
चेतसा - विशुद्धेन रागादिदोषसपर्कशून्येन इति यावत् । चेतसा - मनसा वेदितव्यः - साक्षात्कार्यः
। कुत्रप्रदेशे वर्तमानः स चेतसा  ग्राह्यः । अप्राकृतदेशे सूर्यमण्डलेवा अन्यत्र वा
इत्याशङ्कायामाह यस्मिन् - शरीरप्रदेशे प्राणाः पञ्चधा - प्राणापानादिभिः पञ्चभी रूपैः
मुख्यप्राणः संविवेश - प्रविष्टो वर्तते तत्रैव शरीरप्रदेशे हार्दाकाशेवर्तमानः चेतसा
- ग्राह्यः पूर्वोक्तसाधनद्वारा । चेतसा ग्राह्य - मणुमात्मानं विशिनष्टि - यस्मिन्
- आत्मनि परब्रह्मणीति यावत् । प्रजानां - प्राणिनाम्, प्राणैः - इतरैरिन्द्रियैः सह
सर्वं - समग्रमेव चित्तं मनः ओत - समर्पितमास्ते । यस्मिंश्च - परमात्मनि विशुद्धे -
प्रसन्ने सति, एषः - अहमिति बुद्ध्या गृह्यमाण आत्मा जीवात्मा, विभवति - विशेषेण अपहतपाप्मत्व-
प्रभृतिगुणविशिष्टतया भवति अविर्भवति स एषोऽणुरात्मा वेदितव्यश्चेतसेत्यन्वयः । यद्वा
यस्मिन् प्राण इति वाक्यस्थमपि यस्मिन्निति पदं परमात्मपरतयैव योज्यम् ।।
3.1.10
यं यं लोकं मनसा संविभाति विशुद्धसत्त्वः कामयते यांश्च कामान् ।
तं तं लोकं जयते (ति) तांश्च कामांस्तस्मादात्मज्ञं ह्यर्चयेद् भूतिकामः ।। 10 ।।
B.3.1.10
"	आ.भा. - परमपुरुषसाक्षात्कारवतो महिमानं प्रदर्शयति यं यं लोकं - पितृलोकं गन्धर्वलोकं"
अपरमपि कमपि लोकं वा मनसा - चेतसा, संविभाति - संकल्पयति, याश्च कामान् - भोगान् राज्यादीन्
, कामयते - प्रार्थयते । चिन्तयतीत्येतत् विशुद्धसत्त्वः - विशुद्धान्तःकरणः क्षीणरागद्वेषादिसवासनक्लेशः
परमात्मज्ञानी, तं तं - सङ्कल्पितं, लोकं जयते - प्राप्नोति तांश्च काम्यमानान् कामान्
भोगान् जयते - सत्यकामत्वादिधर्माविर्भावात् सर्वलोकसर्व- कामाऽवाप्तिस्तस्य सुलभा,
संकल्पमात्रसाध्यत्वादिति भावः । तस्माद् -  यस्मादयं
सत्यसंकल्पः सर्वमवाप्तुम् अवापयितुं च शक्नोति तस्माद्धेतोः यो भूतिम् - ऐश्वर्यं कामयत
इति भूतिकामः - ऐश्वर्याभिलाषी जनः । हि - निश्चयेन, आत्मज्ञम् - परमात्मसाक्षात्कारवन्तम्
अर्चयेत् - पूजयेत् । अर्चया प्रसन्नोऽयं परमात्मवित् मदीयमभिलषितं साधयिष्यतीति इच्छया
तत्पूजा विधेयेत्यर्थः ।। 10 ।।
।। इति तृतीयमुण्डकेप्रथमखण्ड आनन्दभाष्यम् ।।
3.2.1
स वेदैतत् परमं ब्रह्मधाम यत्र विश्वं निहितं भाति शुभ्रम् ।
उपासते पुरुषं ये ह्यकामास्ते शुक्रमेतदतिवर्तन्ति धीराः ।। 1 ।।
B.3.2.1
"	आ.भा. - सकामस्य ब्रह्मवित्पूजाफलमैश्वर्यमुक्तं संप्रति कामनारहितस्य ब्रह्मवित्पूजाफलं"
दर्शयति स वेदैतदिति । सः - प्रकृतः विशुद्धसत्त्वः ब्रह्मवित् , एतत् - उक्तस्वरूपं
ब्रह्म । परमपुरुषमित्येतत् । परमम् - उत्कृष्टम् , धाम - सर्वकामाश्रयत्वाद् धामशब्देन
कथितम् । वेद - जानाति साक्षात्कुरुते । कीदृशं ब्रह्मेत्यत्राह - यत्र - परब्रह्मणि
निहितं - समर्पितं वर्तमानमित्येतत् । विश्वं - समग्रं जगत् अस्तीतिशेषः । यच्च ब्रह्म
शुभ्रं - भाति । यद्वा यत्र - परब्रह्मणि निहितं विश्वं - सकलं कल्याणगुणादिवस्तु शुभ्रं
- निर्दोषं भाति । एतादृशब्रह्मसाक्षात्कारकर्तारं पुरुषं - उपासकविशेषं ये धीरा - बुद्धिमन्तः,
अकामाः - ऐर्श्वर्यादिकामनारहिताः सन्तः, उपासते - परिचरन्ति, अपरं देवमिव परमात्मानमिव
ते धीरा - मुमुक्षवः एतत् शरीरोपादानतया लोकप्रसिद्धं शुक्रम् - बीजं चरमधातुम् , अतिवर्तन्ति
- अतिक्रामन्ति । न कामपि योनिं गच्छन्ति । जन्ममरणशून्या भवन्तीति भावः ।।
3.2.2
कामान् यः कामयते मन्यमानः स कामभिर्जायते तत्र तत्र ।
पर्याप्तकामस्य कृतात्मनस्तु इहैव सर्वे प्रविलीयन्ति कामाः ।। 2 ।।
B.3.2.2
"	आ.भा. - कामनात्यागस्यैव प्रधानसाधनतां मोक्षं प्रतिदर्शयितुमाह - कामानिति । यः -"
जनः, कामान् - शब्दादीन् देवमनुष्यत्वादींश्च दृष्टानदृष्टांश्च विषयान् मन्यमानः -
तत्तत्काम्यविषयगतगुणाभिध्यानेन कामानेव बहुमानयन् , कामयते - अभिलषति3, स जनः तत्र
तत्र - योनिषु देवादिषु, कामभिः - कामैरेव इच्छारूपैः निमित्तैः जायते - समुत्पद्यते
। तत्र तत्र योनौ जन्मबीजमस्य कामनैव भवतीत्यर्थः । यस्तु पर्याप्त कामः पर्याप्तं -
परिपूर्णं परं ब्रह्म कामयत इति पर्याप्तकामः - तस्य परब्रह्मप्राप्तीच्छावतः । यद्वा
पर्याप्ताः - परिपूर्णाः कामाः - मनोरथा यस्य तस्य पर्याप्तकामस्य - सर्वकामनाविनिर्मुक्तस्य
। अत एव कृतात्मनः - कृतः - निश्चितः आत्मा - परमपुरुषः येन तादृशस्य जनस्य तु, इहैव
- अत्रैव जन्मनि, यद्वा प्रकृतिमण्डल एव । सर्वे कामाः - मनोरथाः प्रविलीयन्ति - लुप्ता
भवन्ति । 1विनश्यन्तीत्येतत्1 । निवृत्ततृष्णस्य समुपतिष्ठन्तोऽपि विषयाः तदीयक्षोभजननहेतवो
न भवन्ति । विषयैरक्षुभ्यमाणस्य तु जन्मबीजभूतकामनारूपकारणाभावाज्जन्ममरणप्रसंगो न भवतीति भावः ।।
3.2.3
नायमात्मा प्रवचनेन लभ्यो न मेधया न बहुना श्रुतेन ।
यमेवैष वृणुते तेन लभ्यस्तस्यैष आत्मा विवृणुते तनूँ स्वाम् ।। 3 ।।
B.3.2.3
"	आ.भा. - अयं पूर्ववर्णित आत्मा - परमात्मा प्रवचनेन - शास्त्रव्याख्यानरूपेण प्रवचनसाधनीभूतमननेन"
वा, कृतमनन एव प्रवचनं सम्यक्तया कर्तुमर्हतीति दृष्टमेतत् । न लभ्यः - न साक्षात्कर्तुमर्हः
। न मेधया - मेधा - शास्त्रार्थावगाहनधारणसमर्था प्रज्ञा तया प्रज्ञया शास्त्रार्थः
अवगाह्यते तदनन्तरं च ध्रियतेऽपि, तया तन्मात्रेण न लभ्यः । यद्वा - मेधा अत्र निदिध्यासनं,
न निदिध्यासनमात्रेण वा लभ्यः । न बहुना श्रुतेन - पुनः पुनः शास्त्रश्रवणेन बहूनां
शास्त्राणां श्रवणेन वा न लभ्यः । श्रवणादिमात्रेण तत्समूहेन वा नास्य लाभः किन्तु परमपुरुषप्रसादोऽप्यपेक्षित
इति भावः । तर्हि केन लभ्य इत्यत्राह - यमेवैष वृणुते । एषः - परमात्मा । यमुपासकं वृणुते
- प्रार्थयते तेनैवोपासकेन लभ्यः ।
परमात्मा हि तमेवोपासकं प्रार्थयते, य उपासकोऽस्यात्यन्तं प्रियो भवेत् । उपासकश्च
परमात्मनोऽत्यन्तं प्रियः स एव भवति, यस्य परमात्मा अत्यन्तं प्रियो भवति । द्वयोः
सुहृदोः परस्परमत्यन्तं प्रीतिमतोः परस्परप्रार्थनीयता । तेन कथं लभ्य इत्यत्राऽह -
तस्यैष आत्मा - एष आत्मा परमात्मा, तस्य - वरणकर्मण उपासकस्य कृते स्वां तनुं - स्वतनुं
स्वस्वरूपं, विवृणुते - प्रकाशयति । भगवता स्वस्वरूपे तस्मै प्रकाशिते स उपासकः भगवत्स्वरूपं
साक्षात्कर्तुमर्हति यथा पार्थाय भगवता स्वीयविराट्स्वरूपे प्रकाशिते पार्थेन तत्साक्षात्कारः
कृतो नान्येनेति भावः ।।
3.2.4
नायमात्मा बलहीनेन लभ्यो न च प्रमादात् तपसो वाप्यलिङ्गात् ।
एतैरुपायैर्यतते यस्तु विद्वांस्तस्यैष आत्मा 1विशते ब्रह्मधाम ।। 4 ।।
"B.3.2.4	"
"	आ.भा. - संप्रति बलादीनां सहकारित्वमन्वयव्यतिरेकाम्यां प्रदर्शयति - नायमात्मेति ।"
अयमात्मा - प्रस्तुतः पुरुषः । बलहीनेन न लभ्यः । बलं च शारीरं मानसं चेति उभयमत्रापेक्षितम्
। परमात्मोपासने क्रियमाणेषु तपःस्वाध्यायार्चादिषु तन्निवर्तनसामर्थ्यं बलं शारीरम्
। मानसं बलं धैर्यमेव । उभयोरेकतरस्य द्वयोर्वाऽभावो यस्यास्ति न तेनोपासकेन लभ्य इत्यर्थः
। न च प्रमादात् - प्रमादो हि मनसो ध्येये परमात्मनि समर्पितस्य ततः प्रच्युतिः । स
च विषयान्तरप्रवेशेन स्तब्धीभावेन भवति तादृशप्रमादयुक्तमनसा पुंसा न लभ्य इत्यर्थः
। तपसोवाप्यलिङ्गात् - तपःकृच्छ्रचान्द्रायणादि शरीरशोषजनकम् । लिङ्गम् - वर्णाश्रमसूचकचिह्नविशेषः
शिखासूत्रतिलकतुलसीकण्ठमालिकादिः । यत्राश्रमे गृहस्थादौ यत्र च वर्णे ब्राह्मणादौ वर्तमान
उपासकः तपश्चरति तस्याश्रमस्य वर्णस्य च सूचकं लिङ्गं तेनावश्यं धारणीयम् । वर्णाश्रमाभिव्यञ्जकलिङ्गहीनेन क्रियमाणमपि
तपः परमात्मलाभं न फलतीत्यर्थः । एवं व्यतिरेकमुपदर्श्य अन्वयमपि दर्शयति - एतैरुपायैरिति
। विद्वान् - विवेकवान् , एतैः - बलाप्रमादसलिङ्गतपोभिः उपायैः - उपकरणैः सहकारिभिः
सहितःसन् यतते - परमात्मज्ञानाय प्रयस्यति तस्य - उपासकस्य आत्मा - स्वरूपम् ब्रह्म
- ब्रह्माख्यं धाम - प्राप्यं विशते - प्राप्नोति, यद्वा ब्रह्मणो धाम ब्रह्मधाम - अप्राकृतो
देशविशेषः दिव्यं ब्रह्मपुरं साकेताख्यमिति यावत् । विशते - प्रविशति तत्र प्रयाति ततश्च
तं प्राप्नोतीत्यर्थः ।।
3.2.5
संप्राप्यैनमृषयो ज्ञानतृप्ताः कृतात्मानो वीतरागाः प्रशान्ताः ।
ते सर्वगं सर्वतः प्राप्य धीरा युक्तात्मानः सर्वमेवाविशन्ति ।। 5 ।।
B.3.2.5
"	आ.भा. - ब्रह्मधामविशतीत्युक्तम् । ब्रह्मधाम प्रविष्टस्य स्थितिं निरूपयति - ऋषयः"
परमात्मदर्शिनः, एनं - परमात्मानम् संप्राप्य - तत्र देशविशेषे । ज्ञानतृप्ताः - ज्ञानेन
परमात्मानुभवरूपेण तन्मात्रेणैव तृप्ताः निरतिशयसुखं प्राप्ताः ।
न हि बद्धात्मान इव भोजनपानादिना बाह्येन साधनेन तृप्ताः तेषां तदपेक्षाविरहादित्यर्थः
। कृतात्मानः - निश्चितपरमात्मस्वरूपाः । वीतरागाः - वीतः प्रणष्टो रागो विषयाभिलाषो
येषां तादृशाः अत एव प्रशान्ताः - प्रकर्षेण शान्ताः उपरतेन्द्रियग्रामाः । ते धीराः
- निरतिशयसूक्ष्मबुद्धयः, सर्वगं - सर्वत्र व्यापकं परमात्मानम् , सर्वतः प्राप्य -
सर्ववस्तुषु उपलभ्य, युक्तात्मानः - युक्तः - प्रणिहितः आत्मा - मनः यैः तादृशाः प्रणिहितमनसः,
सर्वमेवाविशन्ति - सर्वं वस्तु अनुभवन्ति, यत्र यत्र मनो निदधति तदेवानुभवितुं शक्ता
भवन्तीत्यर्थः । परमात्मज्ञानवत्तया तत्प्रकारभूतानि सर्वाणि चिदचिद्वस्तूनि तदनुभवविषयतां
संपद्यन्ते इति भावः ।।
3.2.6
वेदान्तविज्ञानसुनिश्चितार्थाः संन्यासयोगाद्यतयः शुद्धसत्त्वाः ।
ते ब्रह्मलोकेषु (तु) परान्तकाले परामृतात् परिमुच्यन्ति सर्वे ।। 6 ।।
B.3.2.6
"	आ.भा. - वेदान्तविज्ञानसुनिश्चितार्थाः - वेदान्तानाम् - उपनिषदाम् विज्ञानं तेन -"
सुनिश्चितः - अवधारितः अर्थः - परमात्मरूपः यैस्तादृशाः । वेदान्तश्रवणमनननिदिध्यासनैः
परमात्मप्रसादसहितैः परब्रह्मरूपवेदान्तार्थ- साक्षात्कारो येषां जातः तादृशा इत्यर्थः
। ते के भवन्तीत्यत्र आह - संन्यासयोगात् - संन्यासः परमात्मव्यतिरिक्तविषयककामनापरित्यागः
तस्य योगात् संबन्धात् । शुद्धसत्त्वाः - शुद्धं विगलितकामनाकतया रागद्वेषादिमलरहितं
सत्त्वम् - अन्तःकरणं येषां ते । पवित्रचेतसः इत्यर्थः । यतयः - नियमितबाह्यन्तरकरणाः ।
ते - ब्रह्मसाक्षात्कारवन्तः । तु - तुशब्दः ब्रह्मसाक्षात्कारविरहिणो बद्धान् व्यवच्छिनत्ति
। परान्तकाले - मरणसमये यः प्राकृतशरीरत्यागकालः सोऽन्तकाल इत्युच्यते । स शरीरत्यागबाहुल्याद्
अनन्तः । तेषु परः - उत्कृष्टः अन्तकालः - चरमप्राकृतशरीरत्यागकालः तस्मिन् प्राकृतचरमशरीरत्यागकाले
इत्यर्थः । परामृताः - परः - परमात्मा एव अमृतम् - अमृतवदुपभोग्यो येषां तादृशाः । परब्रह्मानुभवरूपमुपभोगं
कुर्वाणाः । सर्वे ब्रह्मदर्शिनो यतयः । परिमुच्यन्ति - परितो मुक्ता भवन्ति । सर्वबाधबहिर्गता
भवन्तीत्यर्थः । स्वेनरूपेणाभिनिष्पद्यते (छां.उ. 8-12-2) इति श्रुत्यनुसारमा- विर्भुतापहतपाप्मत्वादिगुणाष्टकविशिष्टा
भवन्तीति भावः । कुत्रैवं भवन्तीत्यत्राह - ब्रह्मलोके - ब्रह्मणः परमपुरुषस्य लोके
अप्राकृते ब्रह्मपुरे साकेताख्ये इत्यर्थः । साकेते गत्वा स्वासाधारणं स्वरूपमुपगच्छन्तीति
भावः । परामृतादिति - पञ्चम्यन्तपाठे तु - परम् - उत्कृष्टम् अमृतम् - अमृतवदुपभोग्यम्
तच्च परं ब्रह्मैव तस्मात् परामृतात् परब्रह्मणो निमित्तभूतात् परिमुच्यन्तीति योज्यम्
। मुक्तौ परमात्मन एव मुख्योपायतायाः प्रतिपादितत्वात् ।।
3.2.7
गताः कलाः पञ्चदश प्रतिष्ठा देवाश्च सर्वे प्रतिदेवतासु ।
कर्माणि विज्ञानमयश्च आत्मा परेऽव्यये सर्व एकीभवन्ति1 ।। 7 ।।
[मोक्षकाले देहजनकसर्वकलानां परमात्मनि संगतत्त्वम्]
B.3.2.7
"	आ.भा. - कलाः प्राणश्रद्धादि नामान्ताः स प्राणमसृजत प्राणाच्छ्रद्धाम् (प्र.उ. 6-4)"
इत्यादि श्रुतिप्रोक्ताः । पञ्चदश - पञ्चदशत्वसंख्याकाः । प्रतिष्ठा -  स्वस्वोपादानभूतानि
तत्त्वानि गता भवन्ति मुक्तिसमये । याभिः कलाभिः शरीरमारब्धं जीवस्य, तासु कर्मात्मिकामेकां
कलां भु (मु?) क्त्वा इतराः पञ्चदश मुच्यमानजीवसंबन्धिन्यः कलाः स्वोपादानेषु संसर्गविशेषं
गच्छन्ति । लीना भवन्तीति यावत् । प्रतिष्ठा इति द्वितीयाबहुवचनान्तं पदम् । देवाश्च
सर्वे - देहाश्रयचक्षुरादिकरणस्थानस्थिताः चक्षुराद्यधिष्ठातारः आदित्यादयः सर्वे देवाः
। प्रतिदेवतासु -  प्रतिनियतासु देवतासु आदित्यादिषु देवेषु गता भवन्ति ।
चक्षुरादिगोलकं परित्यज्य स्वीये देवस्वरूपे गच्छन्ति । अधिष्ठानक्रियां न कुर्वन्तीति
एतत् । यद्वा देवाः - वागादीनीन्द्रियाणि, प्रतिदेवतासु - बाह्यादिषु अधिष्ठातृषु देवेषु
गता भवन्ति । यत्रास्य पुरुषस्य मृतस्याग्निं वागप्येति वातं प्राणः चक्षुरादित्यम्
(बृ.उ. 5-2-13) इत्यादिश्रुतेः । कर्माणि - षोडशकलासु अन्यतमकलारूपाणि संचितान्यदत्तफलानि
प्रारब्धव्यतिरिक्तानि । प्रारब्धकर्मणां भोगेनैव क्षयात् । विज्ञानमय आत्मा च विज्ञानप्रचुरो
जीवात्मा चेति सर्वे परेऽव्यये सर्वत परभूते भूतयोनावक्षरे अविनाशिनि परमात्मनि एकीभवन्ति,
अविभक्ततां गच्छन्ति संसर्गविशेषद्वारा । स चाविभागो द्वेधा लयात् भेदकाकारपरित्यागाच्च
। प्रथमः कर्मणां भगवतो धर्मभूतज्ञाने लयादेव भवति । द्वितीयस्तु जीवात्मनः देवमनुष्यादिनाम्नः
तादृशरूपस्य च परित्यागाद् भवति । मुक्तिदशायां देवादिनामरूपस्य अभावात् ।।
3.2.8
यथा नद्यः स्यन्दमानाः समुद्रे अस्तंगच्छन्ति नामरूपे विहाय ।
तथा विद्वान्नामरूपाद्विमुक्तः परात्परं पुरुषमुपैति दिव्यम् ।। 8 ।।
B.3.2.8
"	आ.भा. - एकीभवनमेव दृष्टान्तं प्रदर्श्य श्रुतिर्विवृणोति यथा नद्य इति । नद्यः -"
गंगायमुनादिकाः, स्यन्दमानाः - प्रस्रवन्त्यः, उच्चप्रदेशाद् उत्पत्ति- स्थानाद् हिमवदादिगिरिभ्य
इत्येतत् अधः प्रदेशं यान्त्यः समुद्रे - महोदधौ गत्वा,
नामरूपे - स्वीयं गङ्गादिकं नाम, स्वीयं शुक्लकृष्णादिकं रूपं च विहाय - परित्यज्य,
अस्तंगच्छन्ति -  पृथग्भूततया दर्शनं न यान्ति अतः समुद्रे एकीभूता इति व्यवहृयन्ते
तथैव विद्वान् - परमात्मसाक्षात्कारवान् नामरूपाद्विमुक्तः - मनुष्यदेवादिकं चैत्रमैत्रादिकं
वा स्वीयं नाम, मनुष्यदेवाद्या- कारात्मकं रूपं च । नामरूपशब्दयोः समाहारो द्वन्द्वे,
नामरूपम् । तस्मात् - नामरूपाभ्यामित्यर्थः । विमुक्तो - रहितःसन् , परात्परं - अक्षरात्
परतः परः (मुं.उ. 2-1-2) इति श्रुत्युक्तं दिव्यं पुरुषं - परमात्मानम् उपैति - प्रप्नोति ।
"	अयं भावः पर्वतनिःसृता जलप्रवाहा एव गङ्गादिकं नाम बिभ्रति । समुद्रसंगमकाले पूर्वोक्तं"
नाम रूपं च परित्यजन्ति । तेन गङ्गायमुनादिनामभिः शुक्लनीलादिरूपैश्च व्यवहरणीयाः ते
न भवन्ति अतः समुद्रे एकीभूता इति व्यवहारो भवति न तु गङ्गादिप्रवाहजलस्य सामुद्रजलस्य
अभेदरूपैकता भवति । योगिभिः सूक्ष्मदर्शिभिः तयोर्भेदस्य दृश्यत्वात् तथैव विदुषः चैत्रादिनामत्यागो
भवति मनुष्यादिरूपपरित्यागश्च भवति मुक्तिसमये, अतो भेदकाभावात् परमात्मगुणसदृशापहतपाप्मत्वादीनां
जीवगुणानां स्वाभाविकानामाविर्भावाच्च जीवः परमात्मना एकीभूत इति व्यवहृयतां नाम न तथापि
तयोरभेदरूप एकीभावस्तत्र भवति । तयोर्भेदस्य मुक्तानां परस्परभेदस्य च तैरेव मुक्तैः
सूक्ष्मदर्शिभिः दृश्यमानत्वात् ; अत एकीभवतीत्यस्य पृथक्प्रतिपत्तियोग्यता तदानीं न
तिष्ठति मुक्तिप्राक्काले इवेत्यर्थः । एतेन जीवः ब्रह्माभिन्नो भवति इत्यर्थकल्पनं
मायिनां दृष्टान्ताननुगुणमेवेति न युक्तमिति बोध्यम् ।।
3.2.9
यो ह वै तत् परमं ब्रह्म वेद ब्रह्मैव भवति ।
तरति शोकं, तरति पाप्मानं गुहाग्रन्थिम्यो विमुक्तोऽमृतो भवति ।। 9 ।।
B.3.2.9
"	आ.भा. - क्रियासिद्धौ सत्यामपि फलप्राप्तौ विध्नोपधायकस्य कस्य ? कस्यचित् दृष्टस्यादृष्टस्य"
वा सत्त्वे न फलोपलब्धिर्भवति इति दृष्टं लोके भवति तद्वदेव ब्रह्मसाक्षात्कारजनितेऽपि
प्रतिबन्धके समुपनते कस्यचित् मोक्षप्राप्तिर्नस्यात् अन्यैव काचिद् गतिःस्यात् इत्याशङ्कायामाह
- स य  इति । यः -  उपासकः, तत् - प्रसिद्धं पूर्वोक्तमन्त्रैः कथितम् । परमं - सर्वत
उत्कृष्टं ब्रह्म - अक्षरं  भूतयोनिशब्दितं परमात्मानं वेद - साक्षात्करोति स ह विद्वान्
ब्रह्मैव भवति ब्रह्मसदृशा एव भवति अपहतपाप्मत्वादिब्रह्मगुणाविर्भावात् ब्रह्मपरमसाम्य-
लक्षणां गतिं मुक्त्यपरपर्यायामेव गच्छति नान्यां गतिं यातीति भावः ।
"	मुख्यं तत्त्वफलमुकत्वा आनुषङ्गिकं फलं वदति - नास्यब्रह्मवित्कुले भवति । अस्य - ब्रह्मविद"
उपासकस्य कुले कश्चित् पुत्रपौत्रादिः अब्रह्मवित् -  ब्रह्मज्ञानविधुरो न भवति तत्कुलोत्पन्नो
ब्रह्मवेत्ता भवत्येव जनकस्येव राज्ञ इत्यर्थः । तरति शोकम् - सः ब्रह्मवित् शोकम् -
इष्टवस्तुप्राप्त्यभावनिमित्तं मानसं तापं तरति - समतिक्रान्तो भवति जीवनकाल एव । परमेष्टरूपे
ब्रह्मण्येव सर्वेष्ट- वस्तूनामन्तर्भावात् किं वैकल्यप्रयुक्तः शोक एनमास्कन्देदिति भावः । तरति
पाप्मानम् - शोकशब्दवाच्यसंतापमूलभूतं पाप्मानं धर्माधर्मरूपं तरति - अति- कान्तो भवति
। संतापकारणं तापमपि ब्रह्मविदः तत्त्वज्ञानमाहात्म्यादेव शीघ्रं विनश्यति इति भावः
। ज्ञानाग्निः सर्वकर्माणि भस्मसात् कुरुतेऽर्जुन (भ.गी. 4-37) इति भगवद्वचनानुसारात्
गुहाग्रन्थिभ्यो विमुक्तो हदयकुहरं तत्संबन्धिन्यः तत्रवर्तमाना ग्रन्थिवद्दुर्मोच्यत्वाद्
ग्रन्थिभूता अनादिकालतो रूढमूला रागद्वेषादयः तेभ्यः सवासनरागद्वेषादिभ्यः विमुक्तः
- परित्यक्तः ज्ञानमाहात्म्यादेव प्रक्षीण- वासनरागद्वेषादिरिति भावः । एवंभूतः सन्
अमृतो भवति -  आविर्भूता- पहतपाप्मत्वसत्यकामत्वादिरूपगुणाष्टक विशिष्टो भवति ।।
3.2.10
तदेतदृचासभ्युक्तम् । क्रियावन्तः श्रोत्रियाः ब्रह्मनिष्ठाः स्वयं जुह्वते एकर्षि
श्रद्धयन्तः । तेषामैवेतां ब्रह्मविद्यां वदेत शिरोव्रतं विधिवद्यैस्तु चीर्णम् ।। 10 ।।
B.3.2.10
"	आ.भा. - संप्रति ब्रह्मविद्याप्रदानं यादृशाय कार्यं तादृशं पात्रविशेषं वर्णयन् उपसंहरति"
- तदेतद् ।  ब्रह्मविद्यासंप्रदानविधानं ऋचा -  वक्ष्यमाणया,
वक्ष्यमाणेन मन्त्रेणेत्यर्थः । अभ्युक्तं -  प्रकाशितम् । वक्ष्यमाणमंत्रेण ब्रह्मविद्यायोग्यः
पात्रविशेषः प्रकाशितो भवतीति भावः । मन्त्रमेव वदति - क्रियावन्त  इति । क्रिया वेदोक्ता
नित्यनैमित्तिकरूपाः सन्ति येषु तादृशाः यथोक्तकर्मानुष्ठानपराः इत्यर्थः । श्रोत्रियाः
-  छन्दोऽध्ययनं कुर्वाणाः । ब्रह्मनिष्ठाः - ब्रह्मणि निष्ठा जिज्ञासात्मिका स्थितिः
येषां ते ब्रह्म जिज्ञासमानाः । एकर्षिम् - एकः ऋषिःऋत्विग् यत्र स एकर्षिः - एतन्नाम्ना
प्रसिद्धमग्निहोत्रं कर्म, श्रद्धयन्तः - तद्विषयकास्तिक्यबुद्धिविशिष्टाः सन्तः स्वयं
जुह्वते । स्वयमेव जुह्वतीत्यर्थः । किं च आथर्वणिकानां यत् शिरोव्रतम् - शिरसि ज्वलदङ्गारपात्रधारणरूपं
तद् विदिवत्शास्त्रोक्तविधानपूर्वकं यैः - पुरुषैः चीर्णं -  समनुष्ठितं  तेषामेव -
एकर्षिहवनकर्तृणां  विधिवच्चीर्णशिरोव्रतानां  च कृते एतां - प्रकृतोपनिषदं  1ब्रह्मविद्यां
ब्रह्मविद्याप्रतिपादकग्रन्थरूपां वदेत् - उपदिशेत् ।
3.2.11
तदेतत्सत्यमृषिरङ्गिराः प्रोवाच नैतदचीर्णव्रतोऽधीते ।
नमः परमऋषिभ्यो नमः परम (मर्षि!) ऋषिभ्यः ।। 11 ।।
B.3.2.11
"	आ.भा. - तदेतत् सत्यम् - अक्षरं परमपुरुषम् अङ्गिरा ऋषिः प्रोवाच -  उपदिदेश शौनकाय"
स्वशिष्याय विधिवदुपगम्य पृच्छापरवशाय करुणापरः- सन्नित्यर्थः । एतदुपनिषद्रूपं ब्रह्मविद्याप्रतिपादकं
शास्त्रम् अचीर्णव्रतः - विधिवदननुष्ठितशिरोव्रतः नाधीते -  न पठति । अचीर्णव्रतैरियमुपनिषद्
या शौनकाय प्रोक्ता अङ्गिरसे सा नाध्येतव्येति चीर्णव्रतानामेव फलजनकत्वादिति भावः ।
पूर्वमन्त्रे अध्यापकं प्रति उक्तम् अत्र मन्त्रेतु अध्येतारं प्रति उक्तमिति न द्विरुक्तिः
। नमः परमऋषिभ्य इति द्विःकथनं समाप्तिद्योतनाय आदरातिशयसूचनाय च । तेन समाप्तेयं विद्या
। इयं विद्या ब्रह्मादिपरम्परया यैर्लब्धा तेभ्यो परमऋषिभ्यो नमः मदीयो नमस्कारः इत्यर्थः
। तथा परंपरागता ये परमऋषयः ब्रह्मादयः परब्रह्मविषयकसाक्षात्कारवन्तः तेभ्यो नम इत्यर्थः ।
।। इति तृतीयमुण्डके द्वितीयः खण्डः आनन्दभाष्यम् ।।
।। इति रामानन्दाचार्य विरचितं मुण्डकोपनिषद्भाष्यं समाप्तम् ।।