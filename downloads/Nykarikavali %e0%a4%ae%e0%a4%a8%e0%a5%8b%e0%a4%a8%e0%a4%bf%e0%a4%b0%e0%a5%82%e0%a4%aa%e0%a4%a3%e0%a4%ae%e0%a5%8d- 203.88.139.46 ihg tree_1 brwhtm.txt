साक्षात्कारे सुखादीनां करणं मन उच्यते। 
				 अयौगपद्याज्ज्ञानानां तस्याणुत्वमिहोच्यते।। 85।। 
	इदानीं क्रमप्राप्तं मनो निरूपयितुमाह---साक्षात्कार इति। एतेन मनसि प्रमाणं दर्शितम््। तथाहि---सुखसाक्षात्कारः सकरणकः जन्यसाक्षात्कारत्वात्् चाक्षुषसाक्षात्कारवदित्यनुमानेन मनसः करणत्वसिद्धिः। नचैवं दुःखादिसाक्षात्काराणामपि करणान्तराणि स्युरिति वाच्यम््। लाघवादेकस्यैव सकलसाक्षात्कारकरणतया सिद्धेः। एवं सुखादीनामसमवायिकारणसंयोगाश्रयतया मनसः सिद्धिर्बोद्धव्या। तत्र मनसोऽणुत्वे प्रमाणमाह---अयौगपद्यादिति। ज्ञानानां चाक्षुषरासनादीनामयौगपद्यमेककालोत्पत्तिर्नास्तीत्यनुभवसिद्धम््। तत्र नानेन्द्रियाणां सत्यपि विषयसन्निधाने यत्संबन्धादेकेनेन्द्रियेण ज्ञानं जन्यते यदसंबन्धाच्च परैर्ज्ञानं नोत्पाद्यते तन्मनसो विभुत्वे चासंनिधानं न संभवतीति न विभु मनः। नच तदानीमदृष्टविशेषोद्बोधकविलम्बादेव तज्ज्ञानविलम्ब इति वाच्यम््। तथा सति चक्षुरादीनामप्यकल्पनापत्तेः। नच दीर्घशष्कुलीभक्षणादौ नानावधानभाजां च कथमेकदानेकेन्द्रियजन्यज्ञानमिति वाच्यम््। मनसोऽतिलाघवाद्् झटिति नानेन्द्रियसंबन्धान्नानाज्ञानोत्पत्तेः उत्पलशतपत्रभेदादिव यौगपद्यप्रत्ययस्य भ्रान्तत्वात््। नच मनसः सङ्कोचविकासशालित्वादुभयोपपत्तिरिति वाच्यम््। नानावयवतन्नाशादिकल्पने गौरवाल्लाघवान्निरवयवस्याणुरूपस्यैव मनसः कल्पनादिति संक्षेपः।। इति द्रव्यपदार्थो व्याख्यातः।। 85।।