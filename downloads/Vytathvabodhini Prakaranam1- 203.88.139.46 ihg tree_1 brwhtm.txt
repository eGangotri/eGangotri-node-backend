1.0
	* ॐ श्रीगणेशाय नमः *
	तत्त्वबोधिनी-बालमनोरमा-व्याख्याद्वयविराजिता
	वैयाकरण-सिद्धान्तकौमुदी ।
	-------------------
	   तस्याः पूर्वार्द्धम् ।
	   अथ संज्ञाप्रकरणम्
	   ------------
	      मुनित्रयं
	      -----
1.1	(1)	नत्वा विश्वेश्वरं साम्बं कृत्वा च गुरुवन्दनम् ।
	सिद्धान्तकौमिदीव्याख्या क्रियते तत्त्वबोधिनी ।। 1 ।।
	विघ्नविघाताय कृतं मङ्गलं शिष्यशिक्षायै निबध्नंश्चिकीर्षितं प्रतिजानीते-मुनित्रयमित्यादिना । त्रयोऽवयवा यस्येति त्रयम् । `संख्याया अवयवे तयप्' । `द्वित्रिभ्यां तयस्य-' इत्ययच् । मन्तारे वेदशास्त्रार्थतत्त्वावगन्तारो मुनयः । `मनेरुच्च' इत्यौणादिकसूत्रेण मनेरत उकारो मनेः पर इन् प्रत्ययश्च । गुणस्तु नेह भवति, किदित्यनुवर्तनात्, तपरकरणाद्वा । तेषा पाणिनिकात्यायनपतञ्जलीनां त्रयं मिनित्रयम् । ननु `स्वयंभुवे नमस्कृत्य' इत्यत्रेवात्रापि `नमःस्वस्ति-' इत्यादिना चतुर्थी स्यात् । मैवम् । `उपपदविभक्तेः कारकविभक्तिर्बलीयसी' इति वक्ष्यमाणत्वात् `नमस्करोति देवान्' इतिवद्द्वितीयाया एव युक्तत्वात् । किंच `जहत्स्वार्था वृत्तिः' इति पक्षे नमःशब्दस्यात्र निरर्थकत्वात्तद्योगे चतुर्थी न भवति, अर्थवह्रहणपरिभाषायाः प्रवृत्तेः । `स्वयंभुवे नमस्कृत्य' इत्यत्र तु स्वयंभुवमनुकूलयितुमित्यर्थविवक्षायां `क्रियार्थोपपदस्य-' इत्यादिना चतुर्थीति मूल एव स्फुटीभविष्यति । नचैवं `नमःस्वस्ति-' इति सूत्रे नमःपदं व्यर्थमिति शङ्क्यम्, हरये नम इत्यत्र हरिमनुकूलयितुमित्यर्थेऽविवक्षिते संबन्धसामान्ये षष्ठ्यां प्राप्तायां तदपवादतया तस्यावश्यकत्वात् । तदुक्तीरिति । तेषांपाणिन्यादीनामुक्तीः । सूत्रवार्तिकभाष्याणीत्यर्थः । तस्य मुनित्रयस्योक्तीरिति व्याख्यानेऽपि समुदायेन सूत्रं वार्तिकं भाष्यं वा नोक्तमिति समुदायिनां मुनीनामेवोक्तीरिति पर्यवस्यति ।
	परिभाव्येति । पर्यालोच्येत्यर्थः । नच परिपूर्वस्य भवतेस्तिरस्कारार्थत्वात्कथमत्र ज्ञानार्थतेति शङ्क्यम्, परीत्यस्य भावीति चुरादिणिजन्तेन योगात् । केचिदत्र भवतिना योगमभ्युपेत्याहुः-`पुरौ भुवोऽवज्ञाने' इति सूत्रे परौ भुव इत्यस्यावज्ञान िति विशेषणान्न तिरस्कारार्थत्वनियमः । `मनसा परिभाव्य किंचित्' इत्यादि-श्रीहर्षप्रयोगाच्च । अतएवात्राऽप्रयुक्तत्वदोषशङ्कापि नास्तीति । अन्ये तु-`अनादरः परिभवः परीभावस्तिरस्क्रिया' इति कोशात्परिपूर्वकाद्भवतेर्घञन्तादेव तिरस्कारप्रतीतिर्नान्यस्मादित्याशङ्कैवात्र नास्तीत्याहुः । तन्मन्दम् । परिभूय परिभवतीत्यतोऽपि तिरस्कारप्रतीतेः ।
	वैयाकरणेति । व्याकरणमधीयते विदन्ति वा वैयाकरणाः । तत्सिद्धान्ताना कौमुदी । प्रकाशिकेत्यर्थः । निर्दुष्टसकलजनाह्लादकत्वसाम्येन`कौमिदी'शब्दप्रयोगः । करिष्यमाणाया अपि कौमुद्या बुद्ध्या संनिधापितत्वादियमित्यङ्गुल्या निर्देशः । विरच्यत इति । `मये'ति शेषः । `रच प्रतियत्रे । प्रतियन्त्रो गुणाधानम् । विपूर्वादस्माद्वर्तमानसामीप्ये भविष्यदर्थे वर्तमानप्रत्ययः ।
1.2
	(2) अइउण्---------------हल् ।।
	अइउणिति । णोऽनुबन्धोऽण्संज्ञार्थः । या या संज्ञा सा सा प्रयोजनवती । ऋलृगिति । ककारस्त्वक््इक्उसंज्ञार्थः ।। एओङिति । ङकार एङ्संज्ञार्थः ।। ऐऔजिति । चकारस्वच्इच्एच्ऐच््संज्ञार्थः । वर्णानामसन्दिग्धत्वेन बोधनाय संहिताया अविवक्षणादेतेष्वसन्धिः । स्वराणां चादिषु पाठात् `चादयोऽसत्त्वे' इति निपातसंज्ञायां `निपात एकाजनाङ्' इति प्रगृह्यत्वे प्रकृतिभावान्न सन्धिरित्यन्ये । स्यादेतत् । अकाराद्युपदेशेन यथा तत्सवर्णानामाकारादीनां लाभात्पृथगाकारादयो नोपदिष्टास्तथा ॠलृवर्णयोरपि सावर्ण्यादृकारोपदेशेनैवेभयसिद्धेः किं पृथगुपदेशेन ? । न च जातिपक्षे ॠलृवर्णयोः पृथगुपदेश-आवश्यकस्तयोर्भिन्नजातित्वादिति वाच्यम्, सावर्ण्यादेवैकजात्युपदेशे जात्यन्तरस्यापि लाभात् । ॠलृवर्णयोः प्रत्येकं त्रिंशतः संज्ञासिद्धये `अणुदित्सवर्णस्य-' इति सूत्रे अणग्रहणस्य जातिपक्षेऽप्यावश्यकत्वादिति चेत् । 
अत्राहुः-ॠलृवर्णयोः सावर्ण्यस्याऽनित्यतां ज्ञापयितुमुभयोर्निर्देशः, तत्फलं तु क्लृप्ता शिखा यस्य क्लृप्तशिखः, तस्य दूरात्संबोधने क्लृप्तशिखेति प्लुतः । ॠलृवर्णयोः सावर्ण्यस्य नित्यत्वे तु `अनृतः' इति पर्युदासादृकारस्येव लृकारस्यापि प्लुतो न स्यादिति समाधानान्तरमपि `ओर्गुणः' इत्यत्र दर्शयिष्यते ।। हयवरडिति । टोऽनुबन्धोऽट्संज्ञार्थः । हकारोपदेशस्तु अटअश््हश््इण््ग्रहणेषु हकारग्रहणार्थः । अर्हेण । `अङ्वयवायेऽपि' इति णत्वम् । देवा हसन्ति । `भोभगो-' इति रोर्यत्वम् । देवो हसति । `हशि च' इत्युत्वम् । लिलिहिंध्वे लिलिहिढ्व । `विभाषेटः' इति वा ढः । लणिति । णकारोऽनुबन्धोऽण््इण््यण््संज्ञार्थः । नन्वणिति क्वचित्पूर्वणकारेण गृह्यते, क्वचित्तु परेण णकारेण, इणिति तु परणकारेणैव । तथाच निःसन्देहार्थमनुबन्धान्तरमेव कर्तुमुचितम् । सत्यम् । `व्याख्यानतो विशेषप्रतिपत्तिर्नहि सन्देहादलक्षणम्' इति परिभाषाज्ञापनाय पुनर्णकारोऽनुबन्ध इति स्थितमाकरे । ञमङणनमिति । मकार इह अम््यम््ञम््ङम््संज्ञार्थः । झभञिति । ञकारोयञ््संज्ञार्थः । घढधषिति । षकारस्तु झष््भष््संज्ञार्थः । जबगडदशिति । शोऽनुबन्धो अश््हश््वश््झश््जश््बश््संज्ञार्थः । खफछठथचटतविति । वकारस्तु छव््संज्ञार्थः । कपयिति । यकारो यय््मय््झय््खय््चय््संज्ञार्थः । शषसरिति । रेफस्तु यर््झर््खर््चर््शर््संज्ञार्थः । हलिति । लकारः अल््हल््वल््रल््झल््शल््संज्ञार्थः । पुनर्हकारोपदेशस्तु वल््रल््झल््शल््षु हकारग्रहणार्थः । रुदिहि । स्वपिहि । `रुदादिभ्यः सार्वधातुके' इति वलादिलक्षण इट् । स्निहित्वा । `नक्त्वा सेट्' इति निषेधं बाधित्वा `रलो व्युपधात्-'इति वा कित्त्वम् । अदाग्धाम् । घत्वस्याऽसिद्धत्वेऽपि हकारस्य झल्त्वात् `झलो झलि' इति सलोपः । अलिक्षत् । `शलः-' इति क्सः । ननु पुनर्हकारोपदेशस्यावश्यकत्वेऽपि शर्मध्या एव हकारं पठित्वा `अलोऽन्त्यस्य', `हलोऽनन्तराः संयोगः', `झलो झलि', `शल इगुपधा-' इत्यादिसूत्राणि यावन्ति लानुबन्धानि तानि `अरोऽन्त्यस्य', `हरोष़नन्तराः' इत्येवंरूपेण रेफानुबन्धान्येव च कृत्वा `हल्' इति पृथक् सूत्रं त्यज्यताम् । मैवम् । तथाहि सति हरिर्हसति हरिर्हरिरित्यादि न सिध्येत् । तत्र `खरवसानयोर्विसर्जनीयः', `वा शरि' इत्यादिप्रसङ्गात् । अतो `हल्' इति सूत्रमावश्यकमेव । एवञ्च `हलिति सूत्रेऽन्त्यम्-' इति वक्ष्यमाणग्रन्थोऽपि स्वरसतः सङ्गच्छते । अणादिसंज्ञार्थानीति । अणादिसंज्ञा अर्थः प्रयोजनं येषा तानीति विग्रहः । अणादिसंज्ञाभ्य इमानि इत्यस्वपदविग्रहो वा । `अर्थेन नित्यसमासो विशेष्यलिङ्गता च' इति वक्ष्यमाणत्वात् । एषामन्त्या इति इति । एषां सूत्राणामन्त्या णादयो `हलन्त्यम्' इत्यनुपदं वक्ष्यमाणेनेत्संज्ञका इत्यर्थः । लण्सूत्रेऽकारश्चेति । अनन्त्यत्वात्पृथगुक्तिः । वचनविपरिणामेनेदिति सम्बध्यते । इत्संज्ञा चास्य `उपदेशेऽजनुनासिक इत्' इत्यनेन । एवञ्च णादिभिरिद्भिः `आदिरन्त्येन-' इति वक्ष्यमाणेन प्रत्याहारग्रहणात् `अणादिसंज्ञार्थानि' इति यदुक्तं तत्सङ्गच्छत् इति भावः । अकार उच्चारणार्थ इति । नतु लण्सूत्रस्थाऽकार इव प्रयोजनार्थ इत्यर्थः ।
1.3
	(3) हलन्त्यम् ।1।3।3।
	अन्तेऽवसाने भवमन्त्यम् । दिगादित्वाद्यत् । `उपदेशेऽजनुनासिक इत्' इत्यत `उपदेशे' इति, `इ'दिति चाऽत्रानुवर्तते । `आदिरन्त्येन-' इति सूत्रेण सहाऽन्योन्याश्रयमाशङ्क्य आवृत्त्या तं परिहरति-हलिति सूत्रेऽन्त्यमिति । हलि अन्त्यमिति विग्रहे `सप्तमी' इति योगविभागात् सुप्सुपा' इति वा समास इति भावः । यद्वा षष्ठीतत्पुरुषोऽयं, `हलिति सूत्रस्यान्त्यमित्स्यात् ' इति व्याख्यानसम्भवात् ।
1.4
	(4) आदिरन्त्येन सहेता ।1।2।71।
	अन्त्येनेति किम्?। `सु'डिति प्रत्याहारस्तृतीयैकवचनावयवेन भूदिति काशिकाकृत् । यद्यपि टकारान्तसङ्घस्य टाटकारोऽप्यन्त्यो भवति, तथाप्यन्त्येनेति ग्रहणसामर्थ्यादन्त्यत्वप्रयुक्ता यस्येत्संज्ञा तेनैव प्रत्याहारः, न हि टाटकारे `हलन्त्यम्' इतीसंज्ञा प्रवर्तते । नचैवं `र'प्रत्याहाराऽसिद्धिः । लण्सूत्रस्थाऽवर्णस्यानुनासिकत्वप्रतिज्ञासामर्थ्यादनन्त्येनापि इता प्रत्याहारात्तत्सिध्यतीति काशिकाकाशशयः । निष्कर्षस्त्विह-`स्वौजसमौट्-' इति सूत्रे दर्शयिष्यते । विस्तरस्तु शब्दकौस्तुभेऽनुसन्धेयः । इतेति किम् ?। रप्रत्याहारो यथा स्यात् । स ह्यनुनासिकत्वप्रतिज्ञासामर्थ्यादनन्त्येनापि गृह्यत इत्युक्तम्, न चैतदितेत्यस्य विरहे लभ्यत इति शब्दकौस्तुभे स्थितम् । अत्राद्यन्ताभ्यामवयबाभ्यामवयवी समुदाय आक्षिप्यते । तस्य च युगपल्लक्ष्ये प्रयोगाऽभावात्तदवयवेष्वलवतरन्ती संज्ञा मध्यगेषु विश्राम्यति, नत्वाद्यन्तयोः, संज्ञास्वरूपान्तर्भावेण तयोः पारार्थ्यनिर्णयादित्याशयेनाह-मध्यगानामिति । स्वस्य चेति । `स्वं रूपम्' इत्यनुवर्तत इति भावः । स्वं रूपां चादेरेव गृह्यते नान्त्यस्य, `अन्त्येन' इत्यप्रधानतृतीयानिर्देशात् । सर्वनाम्नामुत्सर्गतः प्रधानपरामर्शित्वात् । ननु `स्व'मित्यस्यानुवृत्तौ `कः संज्ञी' इत्याकाङ्क्षायाः शान्तत्वादवयव्याक्षेपो न स्यात् । तथा च `इकोयणचि' इत्यादाविकारस्य 
स्थाने यकारः स्यादकारे परे इत्येवमर्थः स्यात् । मैवम् । आदेरेव संज्ञित्वे तु `आदिरन्त्येन' इति संज्ञाकरणस्यैव वैयर्थ्यापत्तैः । किंच अण््-अक्-अच्-अट्-अम्-अशादीनां पृथङ्निर्देशोऽपि व्यर्थः स्यात्, सर्वत्राऽकारस्यैव संज्ञित्वादिति दिक् । शब्दकोस्तुभे तु-आद्यन्तावयवद्वारा समुदायानुकरणेन सिद्धेऽन्त्यव्यावृत्त्यर्थमिदं सूत्रमिति स्थितम् ।।
1.5
	(5) उपदेशेऽन्त्यं हलिति । उपदेशे किम्? अग्निचित् सोमसुदिति काशिका । अत्रेत्संज्ञायां लोपः स्यात् । नच तुको वैयर्थ्यम् । आगत्येत्यादौ चरितार्थत्वात् । नच क्विपः पित्त्वस्य वैयर्थ्यम्, अग्निचितावित्यादौ चरितार्थत्वादिति हरदत्तः । अन्त्यं किम् ? मनिनो मकारस्य मा भूत् । सत्यां हीत्संज्ञायामन्त्यादचः परः स्यात् । वेश्म, सद्म । `सर्वधातुभ्यो मनिन्' । हालिति किम् ? । `भू सत्तायाम्' । भविता । नच प्रयोजनाऽभावान्नेत्त्वमिति वाच्यम्, सत्यामित्संज्ञायाम् `इदित' इति नुम्स्यादित्याहुः । आद्योच्चारणमिति । आद्योच्चारणविषयीभूतो यः शब्दस्तस्याऽन्त्यं हलित्स्यादिति फलितोऽर्थः ।
1.6
	(6) उपदेशेऽजनुनासिक इत् ।1।3।2।
	उपदेशेऽजनु । उपदेशनमुपदेशः । भावे घञ् । उपदेशे किंम्? । अभ्र आँ अपः । सप्तम्यर्थद्योतकोऽत्राङ् । `आङोऽनुनासिकश्छन्दसि' इत्याकारोऽनुनासिकः । यद्यपीह `उञ् ॐ' इत्यत्रेवानुनासिकविधानसामर्थ्यान्नेत्त्वमिति सुवचम्, तथाप्युत्तरार्थमवश्यं कर्त्तव्यमुपदेशग्रहणं स्पष्टप्रतिपत्तये इहैव कृतम् । अच् किम् ?। मनिनो मकारस्य मा भूत् । नच `हलन्त्यम्' इत्यन्त्यग्रहणसामर्थ्यादनन्त्यस्य मकारस्य न भवेदिति वाच्यम्, आलच्-त्राप्रत्ययादावतिप्रसङ्गवारणेन तस्य चरितार्थत्वात् । अनुनासिक इति किम् ?। `ईक्ष दर्शने' । ईक्षितः । सत्यां हीत्संज्ञायां `श्वादितो निष्ठायाम्' इतीण् न स्यात् । यद्यप्यत्रोपजीव्यत्वादनुनासिकसंज्ञा प्रथमं वक्तुमुचिता, तथापि नासिकामनुगत इति योगाश्रयणेनैव गतार्थत्वादनुनासिकसंज्ञासूत्रं मन्दप्रयोजनमिति ध्वनयितुं नेहोपन्यस्तम् । नचैवं `यरोऽनुनासिके-' इत्यत्र यरः पदान्तस्यानुनासिकशब्दे परेऽनुनासिकशब्दः स्यादित्यर्थः प्रसज्येत, `स्वं रूपम्-' इति परिभाषाया अनुपस्थितिकल्पबनात्सूत्रमतेऽपि दोषाऽभावात् । ननूक्तनिर्देशाश्रयमे प्रतिपत्तिगौरवमिति चेत्, अतएव `निष्प्रयोजन' मित्यनुक्त्वा `मन्दप्रयोजन'मित्युक्तम् । प्रतिज्ञेति । प्रतिज्ञायत इति प्रतिज्ञा । `आतश्चोपसर्गे' इति कर्मण्यङ् । अनुनासिकस्य भाव आनुनासिक्यम् । `गुणवचनब्राह्मणादिभ्यः-' इति ष्यञ् । प्रतिज्ञा आनुनासिक्यं येषामिति विग्रहः । केचित्तु-प्रतिज्ञानं प्रतिज्ञा, सा अस्यास्तीति प्रतिज्ञम् । अर्शआद्यच् । प्रतिज्ञमानुनासिक्यमेषामिति विगृह्णन्ति । यद्यपि सूत्रकारकृतोऽनुनासिकपाठ इदानीं परिभ्रष्टः, तथापि वृत्तिकारादिव्यवहारबलेन यथाकार्यं प्राक्स्थित इत्यनुमीयत इति भावः ।
	पाणिनीया इति । पाणिनीया प्रोक्तं पाणिनीयम् । `वृद्धाच्छः' । तदधीयते विदन्ति वा पाणिनीयाः । `तदधीते-' इत्यणः `प्रोक्ताल्लुक्' इति लुक् ।
	ननु रलयोरिति न्यूनं, टकारस्यापि मध्यगत्वादत आह-प्रत्याहारेष्विति । अनुनासिक इत्यादीति । आदिशब्देन `पापाणके कुत्सितैः', `एङः पदान्तादति' इत्यादि ग्राह्यम् । प्रत्याहारशब्देनेति । प्रत्याह्रियन्ते सङ्क्षिप्यन्ते वर्णा यत्रेति प्रत्याहारः । `करणाधिकरणयोश्च' इति ल्युटि प्राप्ते `कुत्यल्युटो बहुल'मिति बहुलग्रहणादधिकरणे घञ् । यद्युपि योगमात्रमकारादिसंज्ञास्वतिप्रसक्तन्तथापि योगरूढिरिति भावः ।
1.7
	(7) ऊकालोऽज्झ्रस्वदीर्घप्लुतः ।1।2।27।
	ऊकालोऽज्झ्रस्वदीर्घप्लुत इति । समाहारद्वन्द्वे सौत्रं पुंस्त्वम् । `ऊ' इति त्रयाणां प्रश्लेषेण निर्देश इत्याह-उश्च ऊश्च ऊश्चेति। वः । वामिति । त्रयाणां सवर्णदीर्घे कृते जसि परतो यणि-वः । आमि तु वाम् । वां काल इव कालो यस्येति । फलितार्थकथनमिदम् । विग्रहस्तु वः कालो यस्येति बोध्यः । `ऊ' शब्देन स्वोच्चारणकालो लक्ष्यते । अच् किम् ?। संयोगस्य माभूत्, प्रतक्ष्य, प्ररक्ष्य । कषयोरेकमात्रत्वेन ह्रस्वसंज्ञायां `ह्रस्वस्य पिति कृति-' इति तुक् स्यात् । आ ये इति । `निपाता आद्युदात्ताः' इत्याकार उदात्तः । यच्छब्दस्तु `फिष' इत्यन्तोदात्तः । ततः परस्य जसः सुप्त्वादनुदात्तत्वम्, त्यदाद्यत्वे शीभावे आद्गुणे च सति `एकादेश उदात्तेन' इत्येकार उदात्तः ।
1.8
	(8) नीचैरनुदात्तः ।1।2।30।
	अर्वाङिति । अर्वन्तमञ्चतीति अर्वाङ् । `ऋत्विक्-' आदिना अञ्चतेः सुप्युपपदे क्विन् । `ऋ गतौ' इत्यस्मात् `स्नामद्रिपद्यर्ति' इत्यादिना वनिपि गुणे च निष्पन्नोऽर्वञ्छब्दो धातुस्वरेणाद्युदात्तः । वनिपः पित्त्वेनाऽनुदात्तत्वातच् । अञ्चतेरकारोऽपि धातुस्वरेण नित्स्वरेण वा उदात्तः । `उपपदमतिङ्' इति समासे कृते `समासस्य' इति स्वरेण तदपवादभूतेन `गतिकारकोपपदात्कृत्' इति कृदुत्तरपदप्रकृतिस्वरेण वा अञ्चतेरकार उदात्तः । वनो नलोपे सवर्णदीर्घे च कृते `एकादेश 
उदात्तेन' इत्याकार उदात्त इति `अनुदात्तं पदमेकवर्जम्' इति शेषनिघातादाद्योऽकारोऽत्रानुदात्तः । एतच्च संभवाभिप्रायेणोक्तम् । वेदभाष्ये तु `अर्वाङ्-अभिमुखः' इति स्थितम् । 
1.9
	(9) तस्यादित उदात्तमर्धह्रस्वम् ।1।2।32।
	अतन्त्रमिति । अविवक्षितमित्यर्थः । तस्य चोदात्तस्वरितपरत्व इति । उदात्तस्वरितौ परौ यस्मात्तदुदात्तस्वरितपरं, तस्य भावस्तत्त्वं, तस्मिन् सति=उदात्तो वा स्वरितो वा परश्चेत्पूर्वस्य स्वरितस्य यदुत्तरार्द्धमनुदात्तं तस्य श्रवणं स्पष्टमित्यर्थः । अन्यत्रेति । उदात्तस्वरितपरत्वाऽभावे । क्वेति । `किमोऽत्' । `तित्स्वरितम्' । व इति । अनुदात्तं सर्वमपादादौ' इत्यधिकारादनुदात्तः । अश्वा इति । अशे क्वनि नित्स्लकेणाद्युदात्तम् । संहितायां तु `एकादेश उदात्तेनोदात्तः' इत्योकार उदात्तः । उदात्तपरत्वे ह्रस्वस्वरितस्योदाहरणमुक्त्वा दीर्घस्वरितस्योदाहरणमाह-रथानां न ययिति । `ये' `अरा' इति पदद्वयमपि फिट्स्वरेणान्तोदात्तम् । एकादेशस्तु पक्षे स्वरितः, `स्वरितो वानुदात्ते पदादौ' इत्युक्तेः । स्वरितपरत्वे उदाहरणमाह-शतचक्रमिति । य इति--फिट्स्वरेणान्तोदात्तः, ततः परस्य सकारस्य रुत्वे उत्वे कृत आद्गुणे च उदात्तेनैकादेशादोकार उदात्तः ।। अह्य इति । स्वरितान्तत्वादकारस्य शेषनिघातत्वे, ओकारेण सह एकादेशे च कृते `स्वरितो वानुदात्ते पदादौ' इत्योकारः स्वरितः ।। कथमह्यस्य स्वरितान्तत्वमिति चेदत्राहुः-`अह व्याप्तै' इत्यस्मात्कर्मणि ण्यत् । `तित्स्वरितम्' । वृद्धाभावस्तु संज्ञापूर्वकविधेरनित्यत्वादिति । `नोदात्तस्वरित-' इति निषेधस्त्वनन्तरस्येति न्यायात् `उदात्तात्-' इति प्राप्तस्य । यदाऽहेरित्यर्थेऽह्यः वृत्रस्येत्यर्थः , तदा `छन्दसि वा वचनम्' इति गुणाऽभावः । `उदात्तस्वरितयोः' इति स्वरितः । `उदात्तयण' इति तु न, छान्दसत्वात् । अग्निमील इति । ईकारः स्वरितः, ले इति तु प्रचयापरपर्याया एकश्रुतिरिति च स्वरप्रक्रियायां मूल एव स्फुटीभविष्यति । 
1.10
	(10) मुखनासिकावचनोऽनुनासिकः ।1।1।8।
	मुखनासिका । मुखं च नासिका चेति विग्रहे प्राण्यङ्गत्वादेकवद्भावे मुखनासिकमिति स्यादत आह-मुखसहितेति । नासिकयोच्चार्येति । फलितार्थकथनमिदम् । उच्यतेऽनेनेति वचनं, मुखनासिका वचनमस्यास्तीति विग्रहः ।।
1.11
	(11) तुल्यास्यप्रयत्नं सवर्णम् ।1।1।9।
	तुल्यास्य । आस्ये भवमास्यं `शरीरावयवाद्यत्' इत्यभिप्रेत्याह-ताल्वादीति ।। आभ्यन्तरेति । एतच्च प्रशब्दबलाल्लभ्यते । ओष्ठात्प्रभृति प्राककाकलकादास्यम् । तुल्यास्यं किम् ?, तर्प्ता । अत्र पकारस्य तकारे परे `झरो झरि' इति लोपो मा भूत् । प्रयत्नग्रहणं किम्, वाक्श्चोतति । अत्र शस्य लोपो न ।। ञमङणनानामिति । नासिका चेति । चकारेण स्ववर्गानुकूलं ताल्वादि समुच्चीयते ।। एदैतोरित्यादौ तपरत्वमसंदेहार्थं, न तत्कालग्रहणार्थम् । तेन प्लुतस्यापि संग्रहः ।। चतुर्धेति । निष्कर्षपक्षे तु पञ्चधा, ऊष्माणामीषद्विवृतप्रयत्नाभ्युपगमात् ।। स्पृष्टेषत्स्पृष्टेति । एतेषामाभ्यन्तरत्वं, वर्णोत्पत्तिप्राग्भावित्वात् । तथाहि-नाभिप्रदेशात्प्रयत्नप्रेरितो वायुः प्राणो नाम ऊर्ध्वमाक्रामन्नुरःप्रभृतीनि स्थानान्याहन्ति, ततो वर्णस्य तदभिव्यञ्जकध्वनेर्षा उत्पत्तिः । तत्रोत्पत्ते प्राग्यदा जिह्वाग्रोपाग्रमध्यमूलानि तत्तद्वर्णोत्पत्तिस्थानं ताल्वादि सम्यक् स्पृशन्ति तदा स्पृष्टता, ईषद्यदा स्पृशन्ति तदा ईषत्स्पृष्टता, समीपावस्थानमात्रे संवृतता, दूरत्वे विवृतता । अत एव इचुयशानां तालव्यत्वाऽविशेषेऽपि तालुस्थानेन सह जिह्वाग्रादीनां चवर्गोच्चारणे कर्तव्ये सम्यक् स्पर्शः, यकारे ईषत्सपर्शः , शकारेकारयोस्तु दूराऽवस्थितिरित्याद्यनुभवं, शिक्षाकारोक्तिं चानुसृत्य विवेचनीयम् । विवारसंवारादयस्तु वर्णोत्पत्तेः पश्चान्मूर्ध्नि प्रतिहते निवृत्ते प्राणाख्ये वायावुत्पद्यन्त इति बाह्या इत्युच्यन्ते । गलबलिस्य संकोचात्संवारः, तस्यैव विकासाद्विवारः । एतौ च संवृतविवृतरूपाभ्यामाभ्यन्तराभ्यां भिन्नावेव । तयोः समीपदूरावस्थानात्मकत्वादित्यवधेयम् ।
1.12
	(12) अ अ इति ।8।4।68।
	अ अ । `सुपाम्' इति विभक्त्योर्लुक् । आद्यो विवृतो द्वितीयस्तु संवृतस्तदाह-विवृतमनूद्येति । विवृतस्य स्थाने इत्यर्थः । विवृतत्वमस्त्येवेति । तेन दण्डायनमित्यादौ सवर्णदीर्घः सिध्यतीति भावः ।
1.13
	(13)पूर्वत्रासिद्धम् ।8।2।1।
	 पूर्वत्रासिद्धम् । यद्ययं स्वतन्त्रो विधिः स्यात्तर्हि त्रिपादी पूर्वं प्रत्यसिद्धेत्येव लभ्येत, त्रैपादिकं तु पूर्वं प्रति परं नासिद्धं स्यात्, तथाच प्रशानित्यत्र `मो नो धातोः' इति नत्वस्य सिद्धत्वान्नलोपः स्यात्, नत्वविधेः संबुद्धौ चरितार्थत्वात् । तथाऽनङ्वानित्यत्र संयोगान्तलोपस्य सिद्धत्वान्नलोपः स्यात् , नुम्बनिधेस्तु संबुद्धौ चरितार्थत्वात् । तथाऽनङ्वानित्यत्र संयोगान्तलोपस्य सिद्धत्वान्नलोपः स्यात्, नुम्बिधेस्तु संबुद्धौ चरितार्थत्वाद्त आह-अदिकारोऽयमिति । त्रिपाद्यां विहितं 
कार्यमिति कार्याऽसिद्धिपक्षे अमू अमूमित्यादि न सिद्ध्येदिति भावः । यथा चैतन्न सिध्यति तथाऽदःशब्दव्याख्यावसरेऽस्माभिरुपपादयिष्यते । एकादशधेति । यद्यपि भाष्येऽष्टावुक्ताः, उदात्तादयस्तु नोक्ताः, तथापि कैयटोक्तिमनुसृत्यैकादशोक्ता इति बोध्यम् । खयां यमा इति । बालबोधनाय बाह्यप्रयत्नाः कैश्चित्सुगमोपायेनोपनिबद्धाः । तद्यथा-`खरो विवाराः श्वासा अघोषाश्च, हशः संवारा नादा घोषाश्च, वर्गाणां प्रथमतृतीयपञ्चमा यणश्चाल्पप्राणाः, वर्गाणां द्वितीयचतुर्थौ शलश्च महाप्राणाः' इति । श्वासानुप्रदाना इति । श्वासप्रयत्नका इत्यर्थः । विवृण्वते कण्ठमिति । विवार एषा प्रयत्न इति भावः । अन्येत्विति । हशो, हशां यमाः, अनुस्वारश्च । नादेति । नादभागिनः । नाश्प्रयत्नवन्त इत्यर्थः । अयुग्मा इति । प्रथमतृतीयपञ्चमा वर्गेष्वयुग्माः । वर्गयमगा इति । वर्गगा-यमगाश्चेत्यर्थः । अल्पेति । अल्पासवः=अल्पप्राणाः । `पुंसि भूम्न्यसवः प्राणाः' इत्यमरः । अनुपयुक्ता इति । अन्यथा कखगघादीनां परस्परं सावर्ण्यं न स्यादिति भावः । आन्तरतम्यपरीक्षायामिति । परीक्षा च-`अघोषस्य महाप्राणस्य सस्य तादृश एव थकारः', `घोषवतो नादवतो महाप्राणस्य हस्य तादृशो वर्गचतुर्थ' इत्यादिना मूले एव स्फुटीभविष्यति । 
	कादय इति । लोकप्रसिद्धपाठापेक्षमिदम् । चतुर्दशसूत्र्यां सादृश्यमुच्चारणे लेखने च बोध्यम् । कपाभ्यां प्रागिति । एतच्चोपलक्षणम् । खफाभ्यां प्रागित्यपि बोध्यम् । अर्धविसर्गेति । सादृश्यमुच्चारणे लेखने च बोध्यम् । ऋलृवर्णयोरिति । `ऋत्यकः' इति प्रकृतिभावः । विग्रहस्तु आ च लृवर्णश्च ऋलृवर्णौ, तयोरित्येके । मनोरमायां तु-आ च आ च रलौ, तौ च तौ वर्णौ चेत्यादिं स्थितम् । नाज्झलौ । आकारसहित इति । `कालसमयवेलासु' इत्यादिनिर्देशा आकारप्रश्लेषे लिङ्गम् । यणादिकमिति । शीतलशब्दे सवर्णदीर्घ आदिशब्दार्थः । इह `असेध' दित्यादौ `हो ढः' इति ढत्वं नेत्यपि सुवचम् । `इण' इति सस्य षत्वमपि नेति तु न सुवचम्, ढत्वं प्रति तस्याऽसिद्धत्वादिति दिक् । अन्यथेति । `नाज्झलौ' इत्यस्यानारम्भे । ग्रहणकशास्त्रबलादिति । अयं भावः,-दीर्घादीनामिव हकारादीनामप्यकारवाच्यत्वेऽभ्युपगते ह्यच्त्वं स्यात्, प्रत्याहारेषु तद्वाच्यवाच्ये निरूढलक्षणाभ्युपगमादिति ।
1.14
	(14) अणुदित्सवर्णस्य चाऽप्रत्ययः ।1।1।69।
	अविधीयमानोऽणिति । तेन इत इत्यत्र `इदम इश्' इति त्रिमात्र ईकारो न भवति । उदिच्चेति । इह `अविधीयमान' इति न संबध्यते, उदित्करणसामर्थ्यात् । तेन विधीयमानोऽप्युदित्सवर्णान्गृह्णात्येव,-`कुहोश्चुः' जगाद जघटे । परेण णकारेणेति । व्याख्यानतो विशेषप्रतिपत्तेः, `उपसर्गादृति' `ऋत उत्' इत्यादौ तपरकरणाल्लिङ्गाच्च । यदि पूर्वेण स्यात्तर्हि तपरत्वमिहानर्थकं स्यात्, ऋकारस्याऽनण्त्वेन सवर्णाऽग्राहकत्वात् । एवं च `तपरत्वाद्दीर्थे न, उप ऋकारीयति' इत्यादिवक्ष्यमाणग्रन्थोऽपि सङ्गच्छते । एवम्लृकारोऽपीति । `त्रिंशतः संज्ञे'त्यनुषज्यते । एतच्च न्यायसाम्यादुक्तम् । वस्तुत लृकारस्य ऋकारग्राहकत्वं न कुत्राप्युपलभ्यते । सूत्रारम्भसामर्थ्यादिति । सति तु सावर्ण्ये एकारेण ऐकारग्रहणादोकारेण चौकारग्रहणात् `ऐऔच्' इति सूत्रारम्भो वृथा स्यादिति भावः । नापादनीयमिति । तेन ग्लावं ग्लाव इत्यत्र `औतोम्शसोः' इति न प्रवर्तत इति मूल एव स्फुटीभविष्यति । यद्यपीति । ग्रहणकशास्त्रस्याद्याप्यनिष्पत्तेरिति भावः । एतच्च `अकः सवर्णे दीर्घः' इत्यत्र व्युत्पादयिष्यामः । आक्षरेति । अक्षराणां समाम्नायः=उपदेशसूत्राणि । तत्र भवा आक्षरसमाम्नायिकाः । `बह्वचोऽन्तोदात्ताट्ठञ्' इति ठञ् । हो ढ इति ढत्वं न भवतीति । यद्यप्याकारप्रश्लेषाभावे संयोगान्तलोप एव प्राप्नोति नतु ढत्वं, तस्यासिद्धत्वात्, अतोऽत्र संयोगान्तलोपो न भवतीति वक्तुमुचितम्, तथापि `कार्यकालं संज्ञापरिभाषम्' इति पक्षे त्रैपादिकेऽन्तरङ्गे बहिरङ्गपरिभाषायाः प्रवृत्तेरन्तरङ्गे ढत्वे कर्तव्ये बहिरङ्गः संयोगान्तलोपोऽसिद्ध इति मत्वेदमुक्तमित्येके । अन्ये तु `संज्ञापूर्वको विधिरनित्यः' इति लोपस्य वारणं कथंचित्कर्तुं शक्यमित्याशयेन ढत्वं नेत्युक्तमित्याहुः । विश्वपाभिरित्यत्रेत्युपलक्षणम् । विश्वपाः विश्वपाभ्यामित्यादावपि न भवति । `हो ढः' इत्युपलक्षणम् । `पृथगायु'रित्यादौ `झयो हः' इत्याकारस्य घकारो नेति दिक् । यदि तु `विवृतमूष्मणाम्' इत्यत्र `ईषत्स्पृष्टम्' इत्यत `ईष'दित्यनुवर्त्त्य `स्वराणां चे'त्यत्र निवर्त्त्य `ईषद्विवृतमूष्मणां, विवृतं स्वराणा'मिति प्रयत्नभेदो व्याख्यायते, तदा `नाज्झलौ' इति सूत्रं त्यक्तुं शक्यमित्याकरे स्थितम् । अनुनासिकास्ते इति । ये त्वाक्षरसमाम्नायिका अणस्त एव सवर्णानां संज्ञा भवन्तीति भावः । एवंच रेफो हकारश्च अण्प्रत्यागारान्तर्गतोऽपि न क्सयचित्संज्ञा, तत्सवर्णस्यान्यस्याऽभावादित्यवगन्तव्यम् । 
1.15
	(15) तपरस्तत्कालस्य ।1।1।70।
	स च तापरश्चेति । तव्रादिना उभयं विवक्षितमिति भावः ।
1.16
	(16) वृद्धिरादैच् ।1।1।1।
	वृद्धिरादैच् । आच्च ऐच्चेति इतरेतरयोगद्वन्द्वः, `सुपां सुलु' गिति औङः सुर्लुग्वा । यद्वा समाहारद्वन्द्वः । नचैवं `द्वन्द्वाच्चुदषहान्तात्समाहारे' इति टच्स्यादिति वाच्यम्, समासान्तविधेरनित्यत्वात् । तत्र च प्रमाणं समासेषु वक्ष्यामः । अथवा `आ'दित्यसमस्तमेवास्तु, वृद्धिशब्दस्तन्त्रेणावृत्त्यां वा योजनीयः । ्यस्मयादित्वेन भत्वाच्चोः कुर्न । `ऐ'जिह द्विमात्र एव, तात्परत्वात्, तेन `कृष्णैकत्व'मित्यत्र त्रिमात्रो न । वृद्धिप्रदेशाः-`वृद्धिरेचि'त्यादयः ।
1.17
	(17) अदेङ्गुणः ।1।1।2।
	अदेङ्गुणः । तपरकरणमिह सर्वार्थम् । तेन `गङ्गोदक'मित्यत्र त्रिमात्रो न । `तरती'त्यत्र त्वकार एव, नतु कदाचिदाकारः । नच प्रमाणत आन्तर्येण नियमसिद्धिः, रपरत्वे कृते एकस्याध्यर्धमात्रत्वादपरस्यार्धतृतीयमात्रत्वात् । गुणप्रदेशास्तु-`आद्गुणः' `अतो गुणे' इत्यादयः ।
1.18
	(18) भूवादयो धातवः ।1।3।1।
	भूवादय इति । भूश्च वाश्च भूवाविति द्वन्द्वः , आदिशब्दयोर्व्यवस्थाप्रकारवाचिनोरेकशेषः । आदिश्च आदिश्च आदी, भूवौ आदी येषामिति विग्रहः । भूप्रभृतयो वासदृशाः । सादृश्यं च क्रियावाचित्वेनेत्यभिप्रेत्याह-क्रियावाचिन इति । क्रियावाचिन इति किम् ?,`याः पश्यसी'त्यादौ धातुत्वं मा भूत् । सति हि तस्मिन् `अतो धातो'रित्याकारलोपः स्यादिति स्थितं मनोरमायाम् । भ्वादयः किम् ?' `हिरुक्' `पृथग्' इत्याद्यव्ययानां `शिश्ये' इति भावार्थतिङन्तस्य च मा भूत् । स्तन्भ्वादीनामुदित्करणेन सौत्राणां धातुत्वं ज्ञाप्यते । चुलुम्पादीनां `बहुलमेतन्निदर्शन'मिति गणसूत्रेण सङ्ग्रहः ।
1.19
	(19) प्राग्रीश्वरान्निपाताः ।1।4।56।
	प्राग्रीश्वरात् । रेफविशिष्टग्रहणं किम् ?,`ईश्वरे तोसुन्कसुनौ' इत्यस्य व्याप्तिन्यायेनावधित्वं मा भूत् । यदि तु प्रत्यासत्त्यैव `अधिरीश्वरे' इत्यस्यावधित्वसिद्धिरित्युच्यते तर्हि स्पष्टप्रतिपत्त्यर्थमेवास्तु ।
1.20
	(20) चादयोऽसत्त्वे ।1।4।57।
	चादयः । अद्रव्यार्थाः किम् ?, पशुः । लिङ्गसङ्ख्यान्वितं द्रव्यम् । इह तु स्यादेव-`लोधं नयन्ति पशु मन्यमानाः' । `पशु' इति सम्यगर्थे ।
1.21
	(21) गतिश्च ।1।4।60।
	गतिश्च । उपसर्गसंज्ञायाः समावेशार्थश्चकारः । अन्यथा `आ कडारा'दिति पर्यायः स्यात् । तत्फलं तु `प्रणेय'-मित्यादौ `उपसर्गादसमासेऽपी'ति णत्वम्, `गतिकारके'ति कृदुत्तरपदप्रकृतिस्वरसिद्धिश्चेति दिक् । निस्निर्दुस्दुरिति । `उपसर्गस्यायतौ' इति निर्दुरोर्लत्वं । निलयते, दुलयते । निसो दुसश्च रुत्वस्याऽसिद्धित्वाल्लत्वाऽभावः,-निरयते, दुरयते ।। 
1.22
	(22) न वेति विभाषा ।1।1।44।
	न वेति विभाषा । `ने'ति प्रतिषेधो `वे'ति विकल्पस्तदाह-निषेधविकल्पयोरिति । `विभाषाश्वेः' इत्यादिषु प्रतिषेधविकल्पावुपतिष्ठेते, तत्र प्रतिषेधेन समीकृते विषये पश्चाद्विकल्पः प्रवर्तते । शुशाव शिश्वायेत्यत्राऽप्राप्तौ विकल्पः, शुशुवतुः शिश्वियतुरित्यादौ तु `वचिस्वपी'ति नित्यप्राप्ताविति विवेकः । अत्रेदं बोध्यम्-`इति' शब्दः काकाक्षिन्यायेनेभाभ्यां सम्बध्यते । स च पदार्थविपर्यासकृत् । तेन निषेधो विकल्पश्च नवाशब्दार्थः संज्ञी । विभाषाशब्दार्थो विकल्पः संज्ञा । उभयत्रविभाषार्थं चेदं सूत्रम् । प्राप्तविभाषायामप्राप्तविभाषायां च नास्योपयोगः । प्राप्तविभाषायां भावांऽशस्य सिद्धत्वेन विभाषाश्रुत्या `पक्षे भवती'ति भावांषमनूद्य `पक्षे न भवती'त्यभावांशमनूद्य `पक्षे भवती'ति भावांशमात्रकरणात् । `विभाषा श्वेः' इत्युभयत्रविभाषायां तु यदि विधिमुखेन प्रवृत्तिस्तर्हि पित्स्वेव सम्प्रसारणविकल्पः स्यात् , कित्सु तु यजादित्वात् `वचिस्वपि-' इति नित्यमेव स्यात् । अथ प्रतिषेधमुखेन प्रवृत्तिस्तर्हि कित्स्वेव प्रवृत्तिः-स्यान्न तु पित्सु । नच पित्सु विधिमुखेन कित्सु तु निषेधमुखेनेत्युभयथापि प्रवृत्तिरस्त्विति वाच्यम्, वैरूप्यलक्षणवाक्यबेदप्रसङ्गात् । संज्ञाकरणे तु श्रुतक्रमानुरोधेन `ने'ति प्रतिषेधः प्रथमं कित्सु प्रवर्त्तते, ततः किदकिद्रूप सर्वस्मिल्लिटि एकरूपं प्रापिते सति `पक्षे भवती'त्यकरूपेण विधिमुखेनैव प्रवर्तते । इतीति किम् ? घुसंज्ञावत् `स्वं रूप'मिति वचनाच्छब्दस्य संज्ञा मा भूत् । तथाहि सति `विभाषा श्वेः' इत्यस्य नवाशब्दः श्वयतेरादेश इत्यर्थः स्यात् । इतिशब्दे तु सति अर्थः संज्ञीति लभ्यते । तथाहि-लोके ह्यर्थप्रधानः शब्दः । `गौरित्ययमाहे'त्यादौ तु शब्दस्वरूपपरः संपद्यते । व्याकरणे तु `स्वं रूप'मिति परिभाषाणात्स्वरूपपरत्वमौत्सर्गिकम् । इतिशब्दसमभिव्याहारे त्वर्थपरतेति विशेषः । इदमेवोतिशब्दस्य पदार्थविपर्यासकत्वं नाम । संज्ञात्वमर्थस्यैव नतु विभाषाशब्दस्येति व्याख्यानस्य `हृक्रोरन्यतरस्या'-मित्यादौ वैरूप्योद्धारः फलम् । 
उभयत्रविभांषा हि तत्सूत्रम्, अभ्यवपूर्वस्य हरतेर्भक्षणार्थत्वाद्विकारार्थस्य करोतेरकर्मकत्वाच्च `गतिबुद्धी'त्यादिना अणौ कर्तुर्णौ कर्मत्वे प्राप्ते अर्थान्तरे चाऽप्राप्ते तदारम्भात् । उदाहृतं च भाष्ये-`प्राप्ते तावत्-अभ्यवहारयति सैन्धवान्, अभ्यवहारयति सैन्धवैः । विकारयति सैन्धवान्, विकारयति सैन्धवैः । अप्राप्ते तु-हरति भारं देवदत्तः, हारयति भारं देवदत्तम्, हारयति भारं देवदत्तेन । करोति कटं देवदत्तः, कारयति कटं देवदत्तम् , कारयति कटं देवदत्तेने'ति दिक् । 
1.23
	(23) स्वं स्वं शब्दस्याऽशब्दसंज्ञा ।1।1।68।
	स्वं रूपं शब्दस्य । `अग्नेर्ढक्' । आग्नेयम् । `आङो यमहनः' । आयच्छते, आहते । इह-अग्नि, आङ्, यम्, हन्, -एते एव संज्ञिनः । नन्वग्न्यादिवाच्यादङ्गारादेर्ढगादिप्रत्ययो न संभवतीति स्वरूपादेव स्यात्, `प्रातिपदिका'दित्याद्यधिकाराच्च किमनेन सूत्रेणेति चेत् ?, सत्यम् । अग्न्यादिशब्दपर्यायेभ्योवह्वयादिभ्यो मा भूदिति सूत्रस्याऽस्यारम्भः । नन्वत्र रूपग्रहणं विनापि स्वशब्देन रूपमेव ग्रहीष्यते, प्रतीतावुपदेशानपेक्षत्वादसाधारणत्वादन्तरङ्गत्वान्नियतोपस्थितिकत्वाच्च । अर्थो हि प्रतीतौ संबन्धग्रहणमपेक्षते, पर्यायैरपि प्रत्यायनात्साधारणः , पदज्ञानजन्यवोधविषयत्वाद्बहिरङ्गः, अनुकरणदशायामप्रतीतेरनियतोपस्थितिकश्चेति किमनेन रूपग्रहणेन ? ।
	उच्यते-`इह शास्त्रे अर्थोऽपि विवक्षितो रूपव'दिति ज्ञापनार्थं रूपग्रहणम् । तेन `अर्थवद्ग्रहणे नानर्थकस्ये'त्युपपन्नं भवति । तत्रोक्ताज्ञापकादर्थो ग्राह्यः, `स्व'मिति वचनात्स्वं रूपं चेति सामर्थ्यादर्थवतो रूपस्य ग्रहणम् । तेन `काशे' `कुशे' इत्यत्र `शे' इत्ययं प्रगृह्यसंज्ञो न भवति । `प्रादूहोढेइत्यत्र तु `ऊढग्रहणेन क्तान्तमेव गृह्यते नतु क्तवत्वन्तस्यैकदेशः' इत्यन्यत्र विस्तरः । अशब्दसंज्ञेति किम् ? उपसर्गे घोः किः'-दाधाभ्यो यथा स्यात्, घुधातोः शब्दार्थकान्मा भूत् । नच `दाधा घु' इति घुसंज्ञाकरणसामर्थ्यादेव दाधाभ्यः किः स्यादिति वाच्यम्, `घुमास्थे'त्यादिना आत ईत्त्वविधौ संज्ञाकरणस्यावश्यकतया सामर्थ्योपक्षयात् । इह (अ) शब्दस्य संज्ञा (अ) शब्दसंज्ञेति न षष्ठीसमासः, `कर्म' `करण'मित्यादिष्वर्थसंज्ञासु स्वरूपग्रहणापत्तेः, किंतु शब्दः-शब्दशास्त्रं, तत्र संज्ञा शब्दसंज्ञेति सप्तमीसमासस्तदाह--शब्दशास्त्रे या संज्ञेति ।
1.24
	(24) येन विधिस्तद्गन्तस्य ।1।1।72।
	येन विधिः । `विधि'रित्यत्र `उपसर्गे' घोः किः' इति कर्मणि किः प्रत्ययः । `येने'ति करणे तृतीया, न तु कर्तरि । तस्याः कृद्योगषष्ट्या बाधात् । नच `उभयप्राप्तौ कर्मणी'ति नियमेन निर्वाहः, कर्मण उक्तत्वेनोभयप्राप्त्यभावात् । तथा चात्र करणे तृतीयैव । करणं च परतन्त्रं, कर्त्रधिष्ठितस्यैव करणत्वात् । एवं चेह तृतीयया पारतन्त्र्यं लक्ष्यते । नच `एर'जित्यादाविकारादीनां पारतन्त्र्यं धात्वादीनां च स्वातन्त्र्यं वास्यादीनामिव तक्षादीनामिव संभवति, किंतु वैवक्षिकम् । तेन विशेषणमप्रधानम् । तच्चात्मान्तरस्य संज्ञेति फलितं, तदेतदाह--विशेषणं तदन्तस्यैति । स्वस्य चेति । `स्व रूप'-मित्यनुवृत्तेरेतल्लभ्यते । `एरच्' । इकारान्तादिकाररूपाच्च धातोरच् । चयः, जयः, अयः । समासप्रत्ययविधावाते । कृष्णं श्रितः कृष्णश्रितः । [`द्वितीया श्रितातीतपतितगतात्यस्तप्राप्तापन्नैः'। द्वितीयान्तं श्रितादिप्रकृतिकैः सुबन्तैः सह समस्यते वा तत्पुरुषः ]। नेह-कृष्णमुपश्रितः । `नडादिभ्यः फक्' । नडस्य गोत्रापत्यं नाडायनः । नेह-[सूत्रनडस्यापत्यं] सौत्रनाडिः । अनुशतिकादित्वादुभयमदवृद्धिः । 
1.25
	(25) उगिद्वर्णग्रहणवर्जम् । 
	उगिद्वर्णेति । उगिद्वर्णग्रहणं वर्जयित्वा,-उगिद्वर्णग्रहणवर्जं । `द्वितीयायां चे'ति णमुल् । महान्तमतिक्रान्ता अतिमहती । महच्छब्दस्य गौरादित्वेऽप्युपसर्जने `षिद्गौरे'ति ङीषोऽप्रवृत्तेः `उगितश्चे'त्युगिदन्तान्ङीप् । `अत इञ्' । दाक्षिः । न चेह सामर्थ्यात्तदन्तविधिः , अस्यापत्यमिः काम इत्यत्र चरितार्थत्वात् । न चैवमिञो ञित्त्वं व्यर्थमिति वाच्यम्, `बाह्वादिभ्यश्चे'त्यत्र यथायथं वृध्द्याद्युदात्ताभ्यां चपितार्थत्वात् । नन्वेवमपि औपगविरित्यादावेव अत इञ्स्यान्नतु दाक्षिरित्यादौ, अकारस्येहानर्थकत्वादिति चेन्नः, वर्णग्रहणे अर्थवद्ग्रहणपरिभाषाया अप्रवृत्तेः ।
1.26
	(26) विरामोऽवसानम् ।1।4।110।
	विरामोऽवसानम् । विरमणं विरामः । भांवेघञ् । शब्दानुसासनप्रस्तावादाह-वर्णानामिति । संज्ञाप्रदेशाः-वावसाने' इत्यादयः । अभावस्यापि बुद्धिकृतं पौर्वापर्यमस्त्येव, यथोच्चरितप्रध्वंसिनां नित्यविभूनां वा वर्णानाम् । यद्वा विरम्यतेऽनेनेति विरामः, बाहुलकात्करणे घञ् । यदुच्चारणोत्तरं वर्णान्तरं नोच्चार्यते सोऽन्त्यवर्णोऽवसानसंज्ञ इत्यर्थः । अस्मिंस्तु पक्षे `खरवसानयोः' इत्येकापि सप्तमी विषयभेदाद्भिद्यते-खरि परे रेफस्य विसर्गः, अवसाने च रेफे स्थानिनीति । 
1.27
	(27) सुप्तिङ्न्तं पदम् ।1।4।14।
	सुप्तिङ्न्तं पदम् । अत्राऽन्तग्रहणं `अन्यत्र संज्ञाविधौ प्रत्ययग्रहणे तदन्तग्रहणं नास्ती'ति ज्ञापनार्थम् । तेन `ईदूदेद्द्विवचनं प्रगृह्य'मिति न द्विवचनान्तस्य प्रगृह्यत्वम् । अन्यथा कुमार्गोरगारं कुमार्यगारमित्यत्र प्रकृतिभावः स्यात् । कथं तर्हि प्रातिपदिकसंज्ञायां कृतद्धिताभ्यां तदन्तग्रहणमिति चेत् ?; अत्राहुः -`कुत्तद्धिते'ति सूत्रेर्ञर्थवह्रहणमनुवर्तते तत्सामर्थ्यात्तदन्तग्रहणमिति । 
1.28
	(28) हलोऽनन्तराः संयोगः ।1।1।7।
	हलोऽनन्तराः संयोगः । तध्वर्थमेकाक्षरायां संज्ञायां कर्तव्यायां `संयोग' इति महासंज्ञाकरणमन्वर्थसंज्ञाज्ञापनार्थं-संयुज्यन्तेऽस्मिन्समुदाये वर्णा इति । तेनात्र समुदाये वाक्यपरिसमाप्तिर्न तु गुणवृध्द्या दिसंज्ञावत्प्रत्येकम् । तथाहि सति `दृषद्विभर्ती'त्यत्र बकारसंनिधौ दकारस्य संयोगत्वात्संयोगान्तलोपः स्यात् । `निर्याया'दित्यत्र यकारः संयोग इति `वान्यस्य संयोगादे'रित्येत्त्वं स्यात् । सिद्धान्ते तु `अचो रहाभ्या'मिति द्वित्वे सत्यपि तस्याऽसिद्धत्वादेत्त्वमत्र न भवति । `हल' इति जातौ बहुवचनम्, `जात्याख्यायामेकस्मिन्बहुवचन'मिति वचनात् । तेन द्वयोरपि संयोगसंज्ञा भवतीति `शिक्षे'त्यादौ `गुरोश्च हलः' इत्यप्रत्ययः सिध्यति । यत्र बहवो हलः संश्लिष्टास्तत्र द्वयोर्बहूनां चाऽविशेषेण संज्ञेति स्थितमाकरे । यदि तु बहूनामेव स्यात्तर्हि `गोमान्तकरोती'त्यत्र मतुपस्तकारस्य संयोगान्तलोपो न स्यादिति दिक् । हलः किम् ?, तितउभ्याम् । अत्र `तनोतेर्डउः सन्वच्चे'ति `डउ'प्रत्ययः । सन्वद्भावाद्द्रित्वं, `सन्यतः' इति इत्वं च । व्यस्तोच्चारणसामर्थाद्गुणाऽबावः । यदि ह्यचोरप्यनन्तरयोः संयोहसंज्ञा स्यात्तर्हि इह `संयोगान्तस्ये'त्युकारलोपः स्यात् । अनन्तरा इति किम् ? पनसम् । यदीह सकारमकारयोः संयोगसंज्ञा स्यात्तर्हि `स्को'रिति सलोपः स्यात् ।।
	।। इति तत्त्वबोधिन्यां संज्ञाप्रकरणम् ।।
	---------------------------
	
