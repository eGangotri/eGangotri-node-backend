1.1
किं कारणं ब्रह्म कुतः स्म जाता 1जीवाम केन क्व च सम्प्रतिष्ठाः ।
अधिष्ठिताः केन सुखेतरेषु वर्तामहे ब्रह्मविदो व्यवस्थाम् ।। 1 ।।
B.1.1
प्रकाशिका
[ श्रीरङ्गरामानुजमुनिविरचिता ]
[मङ्गलम् ]
अतसीगुच्छसच्छायमञ्चितोरःस्थलं श्रिया ।
अञ्जनाचलशृङ्गारमञ्जलिर्मम गाहताम् ।।
[गुरुवन्दनम् ]
व्यासं लक्ष्मणयोगीन्द्रं प्रणम्यान्यान् गुरूनपि ।
श्वेताश्वतरमन्त्राणां विवृतिं करवाण्यहम् ।।
"स्वेतरसमस्तचेतनाचेतनविलक्षण परमात्मस्वरूप निर्दिधारयिषया"
इयमुपनिषत् आरभ्यते । विद्यास्तुत्यर्थम्
आख्यायिकामाह - ब्रह्मवादिनो वदन्तीति । ब्रह्मवदनशीला मुनयोः वक्ष्यमाणप्रकारेण वदन्ति
स्म इत्यर्थः । किमिति । हे ब्रह्मविदः । जगतः 1कारणं1 ब्रह्म
किन्देवतारूपम् ? कस्माद्ब्रह्मणोऽस्माकं
जन्म स्थितिश्च सम्प्रतिष्ठाशब्दितो लयश्च । केन वा ब्रह्मणा अधिष्ठिताः तत्परतन्त्रास्सन्तः,
अनसि ऊतगोसंघवत् , जिहासितेषु दुःखरूपेषु जन्मसु विशिष्टाम् अवस्थितिमनुसृत्य वर्ताहे।
सुप्रतिष्ठेति पाठेऽपि अयमेवार्थः ।।
1.2
कालः स्वभावो नियतिर्यदृच्छा भूतानि योनिः पुरुष इति चिन्त्यम् ।
संयोग एषां न त्वात्मभावादात्माप्यनीशः सुखदुःखहेतोः ।। 2 ।।
B.1.2
"प्र. - ननु कारणं ब्रह्म सिद्धवत्कृत्य किन्देवतारूपमिति प्रश्न"
एवानुपपन्नः । तस्यैवानभ्युपगन्तव्यत्वात्
। लोके हि कालज्ञाः कालमेव सर्वकारणमाचक्षते । लोकायतिकास्तु स्वभावमेव हेतुमाचक्षते
। मीमांसकास्तु नियतिलक्षणं कर्मैव हेतुं मन्यन्ते । अपरे अहेतुकत्वलक्षणं यादृच्छिकत्वम्
। अपरे पञ्चभूतानि । प्रकृतिं केचित् । पुरुषं केचिदाचक्षते । तेषामन्यतमः पक्षोऽस्तु
। किं ब्रह्मकारणवादाभ्युपगमेन इत्याशङ्क्याह काल इति1 कालादीनि कारणमित्येतन्न युक्तिसहम्
। दोषाणां बहूनां स्फुरणात् । चिन्त्यम् न निश्चेतुं शक्यम् ;  अचेतनानां चेतनस्य वा
प्रत्येकं हेतुत्वासम्भवात् इत्यर्थः ।
"ननु एषां संयोगो हेतुर्भवितुमर्हति । न च एषां संयोजकाभावः शङ्कितव्यः। तेषां मध्ये"
आत्मनश्चेतनस्य संयोजकस्य सद्भावेन संयोगसम्भवात् इत्याशङ्क्य आत्मनः स्वातन्त्र्ये
सुखभोक्तृत्वमेव स्यात् , न दुःखभोक्तृत्वम् । अतः सुखदुःखानुभवितुः जीवस्यापि न नियन्तृत्वं
सम्भवतीत्याह संयोगः - हेतोः । उक्तोऽर्थः न त्वात्मभावात् इत्यत्र तु शब्द एवार्थः
। आत्मसद्भावात् संयोगः सम्भवतीत्येतन्नैवेत्यर्थः । ब्रह्मणोऽप्यपरिणामिनः उपादा
नत्वं च न सम्भवतीति भावः ।।
1.3
ते ध्यानयोगानुगता अपश्यन् 1 देवात्मशक्तिं स्वगुणैर्निगूढाम् ।
"यः कारणानि निखिलानि तानि कालात्मयुक्तान्यधितिष्ठत्येकः।। 3 ।।"
B.1.3
प्र.- ते इति । एवं ध्यानयोगयुक्ता मुनयः, अपहतपाप्मा दिव्यो देव एको नारायणः (अध्यात्म.उ.2)
इति श्रुतिप्रसिद्धदेवशब्दित नारायणात्मिकां कार्योपयोगि अपृथक्सिद्धविशेषणत्वेन शक्तिशब्दितां
सत्त्वरजस्तमोलक्षणस्वगुणोपेतां ब्रह्मणो
जगत्कारणत्वनिर्वाहिकां प्रकृतिं दृष्टवन्त इत्यर्थः । ततः परं तच्छरीरकं सर्वविधकारणं
सकलकारणाधिष्ठितारं समाभ्यधिकशून्यं परमात्मानमपि दृष्टवन्त इत्याह -
यः कारणानीति । उक्तोऽर्थः ।। 3 ।।
1.4
तमेकनेमिं त्रिवृतं षोडशान्तं शतार्धारं विंशतिप्रत्यराभिः ।
अष्टकैः षड्भिर्विश्वरूपैकपाशं त्रिमार्गभेदं द्विनिमित्तैकमोहम् ।। 4 ।।
B.1.4
"प्र.- चित्तावतारसौकर्याय तं चक्रत्वेन रूपयति तमेकनेमिमिति ।"
परमात्मानं प्रकृत्याख्यैकनेमियुक्तं
सत्वरजस्तमोगुणैः त्रिप्रकारतया त्रिवृतं - षोडशसंख्यायुक्तान्तःशब्दित
विकारोपेतं वाचकभूताकारादि
पञ्चाशद्वर्णलक्षणारोपेतं द्वादशमास पञ्चऋतु अयनद्वय संवत्सरात्मक विंशतिप्रत्यरयुक्तम्
इत्यर्थः । प्रत्यराभिरिति लिङ्गव्यत्ययः छान्दसः । अरा हि नाभि नेमिमध्यवर्तिकाष्ठविशेषाः
। प्रत्यराश्च तद्दाढर्यार्थनिहिताः तन्मध्यवर्तिकाष्ठविशेषाः
"अष्टकैरिति । 1 अणिमादि ऐश्वर्याष्टकमेकम् ; प्राच्यादि दिगष्टकमपरम्"
; दिक्पालाष्टमेकम्; भूमिरापोऽनलो
वायुः खं मनो बुद्धिरेव च । अहंकार इतीयं मे भिन्ना प्रकृतिरष्टधा (भ.गी.7-4) इति गीतोक्तं
प्रकृत्यष्टकं । अष्टौ प्रकृतय इत्युक्त प्रकृत्यष्टकात्मकम् अन्यत् ;  ब्रह्मप्रजापतिर्देवा
गन्धर्वा यक्षराक्षसाः । पितरश्च पिशाचाश्च इति देवाष्टकमेकम्, अष्टौ वसव1ः इत्युक्तवस्वष्टकम्
। अपहतपाप्मत्वादि ब्राह्मगुणाष्टकम्;  दया सर्वभूतेषु
क्षान्तिरनसूया शौचमनायासो मङ्गलमकार्पण्यमस्पृहा
इति आत्मगुणाष्टकं वा । एवमेभिः (यथार्हं?) षड्भिरअष्टकैः उपेतम् । विश्वरूपः -  विराट्पुरुषः
। स एव मुख्य (एको?) पाशः । स्वाश्रित जगन्नैश्चल्यहेतुतया बन्धक- पाशवत् विराट्पुरुषः
ब्रह्मचक्रस्य पाशरूप इत्यर्थः । त्रिमार्गभेदं द्विनिमित्तैकमोहं
देवयान पितृयाणक्षुद्रजन्तुभवनलक्षण
मार्गत्रययुक्तम्, तत्र च पितृयाण क्षुद्रजन्तुभवन- लक्षणमार्गद्वयहेतुभूत देहात्मैक्यमोहम्
इत्यर्थः अपश्यन्निति पूर्वेण सम्बन्घः ।। 4 ।।
1.5
"पञ्चस्रोतोम्बुं पञ्चयोन्युग्रवक्त्रां पञ्चप्राणोर्मिं पञ्चबुद्ध्यादिमूलाम् ।"
पञ्चावर्तां पञ्चदुःखौघवेगां पञ्चाशद्भैदां पञ्चपर्वामधीमः।। 5 ।।
B.1.5
"प्र.- एवं चक्रत्वेन रूपयित्वा तच्छक्तित्वेन निर्दिष्टां प्रकृतिं वैराग्याय नदीत्वेन"
रूपयति पञ्चस्रोतः इति । स्रोतोरूपेण अविच्छिन्नतया प्रवर्तमानानि तमोक्षर अव्यक्तमहदहङ्काररूपाणि
अम्बुस्थानीयानि यस्याः सा तथोक्ता ।
"महाभूतोपादानतया योनिभूतानि पञ्चतन्मात्राण्येव उग्रवक्त्रणि प्रवाहमुखरूपाणि यस्याः"
सा पञ्चयोन्युग्रवक्त्रा । प्राणापानादयः पञ्च ऊर्मिस्थानीया यस्याः सा पञ्चप्राणोर्मिः
। बुद्धेः ज्ञानस्यादिभूतानि पञ्च ज्ञानेन्द्रियाणि मूलं यस्याः सा पञ्च- बुद्ध्यादिमूला
। पञ्चकर्मेन्द्रियाणि आवर्तस्थानीयानि यस्याः सा पञ्चावर्ता । पञ्च महाभूतानि अत्यन्तप्रतिकूलतया
प्रवर्तमानानि ओघ वेगस्थानीयानि यस्याः सा पञ्चदुःखौघवेगा ।
अकारादिपञ्चाशद्वर्णलक्षणनामभेदयुक्ताम्ः
तमो मोहो महामोहस्तामिस्रो ह्यन्धसंज्ञितः 1 (भवसं.उ-10) इति पुराणप्रसिद्ध
पञ्चसृष्टिलक्षणपर्वपञ्चकयुक्तां ब्रह्मात्मिकां प्रकृतिं तदधिष्ठितारञ्च परमात्मानम्
अधीमः । स्मराम इति अपश्यन् इति पूर्वेणान्वयः ।। 5 ।।
1.6
सर्वाजीवे सर्वसंस्थे बृहन्ते अस्मिन् हंसो भ्राम्यते ब्रह्मचक्रे ।
पृथगात्मानं प्रेरितारं1 च मत्वा जुष्टस्ततस्तेनामृतत्वमेति ।। 6 ।।
B.1.6
"प्र. एवं,  किं कारणं ब्रह्म कुतः स्म जाता  इति चिन्तायाः, देवात्मशक्तिं,"
यः कारणानि निखिलानि तानि इत्यनेन च देवशब्दितनारायण एव सर्वकारणम्, अपरिणामिनोऽपि
तस्य कारणत्वनिर्वाहिका प्रकृतिरिति निस्तारो दर्शितः । अधिष्ठिताः केन सुखेतरेषु इति
चिन्तायाः  निस्तारं दर्शयति सर्वाजीवे इति । सर्वान् आजीवयतीति सर्वाजीवम् । अनेन,
जीवाम केन इत्यस्योत्तरमुक्तं भवति । सर्वेषां संस्था समाप्तिः- प्रलयो यस्मिन् तत्
सर्वसंस्थम् । अनेन च, क्व संप्रतिष्ठा  इत्यस्योत्तरमुक्तं भवति । बृहन्ते - वृहतीत्यर्थः
। अतश्च निरतिशयबृहत्वादेव सर्वसंस्थत्वादिकं युज्यते इति भावः । तादृशे ब्रह्मरूपे
चक्रे, हन्ति - गन्छति अनेकजन्मसहस्रसञ्चरणशील इति हंसः
जीवः परवशतया,' भ्रामयन् सर्वभूतानि
यन्त्रारूढानि मायया (भ.गी.28-61) इत्युक्तरीत्या ब्रह्मचक्रेण भ्राम्यमाणोऽयं भ्रमतीत्यर्थः
। एतद्ज्ञानस्य फलमाह2 पृथगात्मानमिति । उक्तरीत्या भ्रमयितृत्वेन परमात्मानम्, तेन-
भ्राम्यमाणं तच्छरीरभूतञ्च स्वात्मानं मत्वा तद्ज्ञानप्रीतेन परमात्मना (प्रसन्नेन)
जुष्टः- प्रीत्या विषयीकृतस्सन् मुक्तिं प्राप्नोति इत्यर्थः । ततश्च
अमृतत्वफलप्राप्तिहेतुभूतज्ञानविषयस्य
प्रेर्यप्रेरकलक्षण जीवपरभेदस्य परमार्थत्वमुक्तं भवति ।
अपरमार्थज्ञानस्य मोक्षहेतुत्वासम्भवात्
इति द्रष्टव्यम् ।। 6 ।।
1.7
उद्गीतमेतत् परमं तु ब्रह्म तस्मिंस्त्रयं सुप्रतिष्ठाक्षरं च ।।
अत्रान्तरं वेदविदो विदित्वा लीना ब्रह्मणि तत्परा योनिमुक्ताः ।। 7 ।।
"उद्गीतमिति । एतच्चक्ररूपतया प्राङ्निर्दिष्टमेव नारायणः परं ब्रह्म (तै.ना.13) स्वे"
महिम्नि प्रतिष्ठितः एतद्वै तदक्षरं गार्गि ब्राह्मणा अभिवदन्ति (बृ.उ.5-8-8)
इत्यादिवेदान्तवाक्येषु
परब्रह्मत्वेन स्वप्रतिष्ठत्वेन अक्षरत्वेन च उद्गीतं - उच्चैर्गीतम् ।  उद्गीथमिति
पाठेऽपि स एवार्थः । तस्मिन् स्वप्रतिष्ठाक्षररूपे ब्रह्मणि प्रकृतिपुरुषकालरूपं
त्रयमाश्रितमित्यर्थः
। अत्रान्तरमिति । तत्पराः- ब्रह्मपराः ब्रह्मेप्सवः अत्र - ईदृशे (शं) प्रकृतिपुरुषकालानां
विवेके (कं) तेषां परमात्मनश्च अपृथक्सिद्धतया आधाराधेयभावलक्षणम् अन्तरं - अन्तरशब्दितभेदं
अतिशयितं भेदं विदित्वा प्रकृतिबन्धनिर्मुक्तास्सन्तः परमं साम्यं प्राप्य  भिन्नतया(अभिन्नतया)
अदर्शनलक्षणलयं गता इत्यर्थः ।। 7 ।।
1.8
संयुक्तमेतत् क्षरमक्षरं च व्यक्ताव्यक्तं भरते विश्वमीशः ।
"अनीशश्चात्मा बध्यते भोक्तृभावात् ज्ञात्वा देवं मुच्यतेसर्वपाशैः ।। 8 ।।"
B.1.8
"प्र.- ननु प्रकृतिसम्बन्धे जीवपरयोः अविशिष्टे सति जीवस्य कुतो बन्धः? परस्य कुतो न"
इत्यत्राह संयुक्तमिति । ईशः - परमात्मा व्यक्तरूपं, क्षरम् - अचिद्वर्गम् अव्यक्तं
। अक्षरं - चिद्वर्गञ्च परस्परसंयुक्तं बिभर्ति ;  न तु बध्यते  अनीशो - जीवस्तु बध्यते
कर्मफलभोक्तृत्वाभिसन्धि लक्षणभावसत्त्वात् । परमात्मनस्तु न मां कर्माणि लिम्पन्ति
न मे कर्मफले स्पृहा (भ.गी.4-24) इत्युक्तरीत्या तस्य कर्मफलस्पृहाभावेन कर्मलेपाभावात्
स्वसंयुक्ततया प्रकृतिभरणेऽपि अपहतपाप्मत्वात् प्रकृतिसम्बन्धप्रतिभटः तत्प्रतिभटज्ञाने
विषयश्चेति निर्गळितार्थः ।। 8 ।।
1.9
ज्ञाज्ञौ द्वावजावीशनीशावजा ह्येका भोक्तृभोगार्थयुक्ता ।
अनन्तश्चात्मा विश्वरूपो ह्यकर्ता त्रयं यदा विन्दते ब्रह्ममेतत् ।। 9 ।।
B.1.9
"प्र.- परस्परवैलक्षण्यमेव प्रपञ्चयति ज्ञाज्ञौ इति । पुर्वनिर्दिष्टयोः मध्ये एकः सर्वज्ञः"
अत एव ईशश्च । अपरस्तु अज्ञः अनीशश्च । उत्पत्तिराहित्यं तु द्वयोरपि समानम् । ईशनीशौ
इति दीर्घाभावः छान्दसः । भोक्तुः जीवस्य भोगरूपप्रयोजनयुक्ता उत्पत्तिरहिता काचनान्या
प्रकृतिः इत्यर्थः । एवं तृतीयं उत्पत्तिराहित्येन समानमपि परस्परं विलक्षणमित्यर्थः
। ननु प्रकृतेः जीवभोगोपकरणत्ववत् परमात्मनोऽपि भोगार्थत्वं कुतो न भवेत् ? प्रत्युत
एकैकशरीरजीवभोगार्थत्वे सकलशरीरकपरमात्मभोगार्थत्वम् अवर्जनीयं एवेति ; अत्राह अनन्तश्चेति।
विश्वशरीरकस्यापि परमात्मनः, नान्तं गुणानां गच्छन्ति तेनानन्तोऽयमुच्यते (?) इत्युक्तरीत्या
सत्यकामत्वादि अनन्त गुणाश्रयस्य निरपेक्षस्य जीववत् कर्मफलाभिसन्धिपूर्वककर्तृत्वाभावात्
न तद्भोगार्थत्वं प्रकृतेरिति भावः । एतादृशवैलक्षण्यज्ञानस्य फलमाह - त्रयमिति । एतत्
त्रयं यदा यदा विन्दते - परस्परवैलक्षण्येन दर्शनसमानाकारध्यानेन विषयीकरोति, तदा ब्रह्म
भवति - मुक्तो भवतीत्यर्थः । एवमेव व्यासार्यैः चमसवदविशेषात् (ब.सू.1-4-8) इत्यत्र
व्याख्यातम् । ब्रह्ममिति छान्दसं रूपम् ।। 9 ।।
1.10
क्षरं प्रधानममृताक्षरं हरः क्षरात्मानावीशते देव एकः ।
तस्याभिध्यानात् योजनात् तत्त्वभावात् भूयश्चान्ते विश्वमायानिवृत्तिः।।10।।
B.10
"प्र. - संयुक्तमिति मन्त्रनिर्दिष्टक्षराक्षरशब्दार्थं"
विवृण्वन् परस्परवैलक्षण्यज्ञानमात्रेण
मुक्तौ, मनननिदिध्यासनवैयर्थ्यमिति शङ्काञ्च शमयति क्षरं प्रधानमित्यादिना । प्रधानं
प्रकृतिः स्त्रियाम् (अ.को, 158) इति प्रधानशब्दिता प्रकृतिः क्षरमित्युच्यते । भोग्यमात्मनो
भोगार्थं हरतीति हरो जीवः । सः अमृताक्षरम् । अमृतत्वात्-मरण- धर्मशून्यत्वात् अक्षरमित्यर्थः
। क्षरात्मानौ - एकः । क्षराक्षरशब्दितचेतनाचेतन- वर्गेशिता, अपहतपाप्मा दिव्यो देव
एको नाराणयः (अध्यात्म.उ.1) इति निर्दिष्टो नारायण इत्यर्थः । तस्याभिध्यानादिति । अभिध्यानम्
-  आरम्भणसंशीलनम् । योजनं - योगः । तत्त्वभावः - तत्त्वाविर्भावः । एतैः,  अन्ते शरीरावसाने
भूयः समस्तप्रकृतिसम्बन्ध निवृत्तिः इत्यर्थः । ततश्च त्रयं यदा विन्दते ब्रह्ममेतत्
इति मन्त्रोक्ता मुक्तिः ब्रह्मोपासनकालीन ब्रह्मानुभवरूपा इत्यर्थः ।। 10 ।।
1.11
ज्ञात्वा देवं सर्वपाशापहानिः क्षीणैः क्लेशैर्जन्ममृत्युप्रहाणिः ।
तस्याभिध्यानात् तृतीयं देहभेदे विश्वैश्वर्यं केवल आप्तकामः ।। 11 ।।
B.1.11
"प्र.-  ज्ञानसाध्यमुक्तिक्रमं दर्शयति ज्ञात्वेति । दर्शनसमानाकारज्ञानेन विषयीकृत्य"
सर्वपाशशब्दितपापहानिर्भवति । तदधिगम उत्तरपूर्वाघयोरश्लेषविनाशौ (ब.सू.4-1-13) इति
सूत्रे दर्शनसमानाकार ज्ञानारम्भसमये पूर्वोत्तरपुण्यापुण्यकर्मणाम्, उपासनावसाने क्षमिष्ये
इति भगवत्संकल्परूपाश्लेषविनाशौ भवत इत्युक्तेः । क्षीणैः क्लेशसाधनशरीर इन्द्रियादिभिःसह
जन्ममृत्युप्रपाककर्मणाम्, क्षान्तमिति सङ्कल्परूपा प्रकृष्टा हानिर्भवति। ।  साम्पराये
तर्तव्याभावात् (ब.सू.3-3-27) इत्यत्र सकलपुण्यापुण्यकर्मणां
पूर्वं दर्शनसमानाकारज्ञानारम्भसमये,
क्षमिष्ये इति भगवत्सङ्कल्परूपाश्लेषविनाशवतां क्षान्तमिति सङ्कल्परूप प्रकृष्टहान्यभ्युपगमात्
। तस्याभिध्यानपरमफलीभूतम् अमपहतपाप्मत्वादिलक्षणं विश्वातिशायि तृतीयमैश्वर्यं
तु प्राकृतदेहभिन्नशुद्धसत्वमयदेहभेदे
भवति । केवल - प्रकृतिसम्बन्धविनिर्मुक्त एव देशविशेष विशिष्टं ब्रह्म प्राप्य आप्तकामो
भवति ; न तु प्रकृतिमण्डले इति भावः ।। 11 ।।
1.12
एतत्् ज्ञेयं नित्यमेवात्मसंस्थं नातः परं वेदितव्यं हि किञ्चित् ।
भोक्ता भोग्यं प्रेरितारञ्च मत्वा सर्वं प्रोक्तं त्रिविधं ब्रह्ममेतत् ।। 12 ।।
B.1.12
"प्र. - एतत्् ज्ञेयं - किञ्चित् । एवम्भूतं परं ब्रह्म आत्मनि अन्तर्यामितया संस्थितं"
ज्ञेयम् । ज्ञातवतश्च ज्ञातव्यान्तरं नावशिष्यते । भोक्ता ब्रह्ममेतत् । भोक्तृ- शरीरकत्वं
भोग्यशरीरकत्वम् अपहतपाप्मत्वादिविशिष्ट सत्यज्ञानादिस्वरूपत्वम् इति विधात्रयविशिष्टं
ब्रह्म ज्ञातव्यम् इति वेदार्थसंग्रहे वर्णितम् । केचित्तु, भोक्ता भोग्यं प्रेरिता
इत्येतत् त्रिविधं प्रोक्तमेतत् सर्वं मत्वा ब्रह्म भवति मुक्तो भवतीत्यर्थः । इत्युपसंहारः
इति वदन्ति1 प्रेरिता इति वक्तव्ये प्रेरितारमिति छान्दसं रूपम् ।। 12।।
1.13
वह्नेर्यथा योनिगतस्य मूर्तिः न दृश्यते नैव च लिङ्गनाशः 2।
स भूय एवेन्धनयोनिगृह्यः तद्वोभय3 वै प्रणवेन देहे ।। 13 ।।
B.1.13
"प्र.- ननु एतत् ज्ञेयं नित्यमेवात्मसंस्थम् इति"
अनुपपन्नम् । आत्मसंस्थस्य परस्यानुपलम्भात्
इत्याशङ्क्य, यथा अरणिगतस्य वह्नेः  प्रत्यक्षेणानुपलम्भेऽपि मथने धूमोपलम्भात् न तत्सत्ता
अपह्नवार्हा, एवं प्रत्यक्षादि अग्राह्यस्यापि आत्म- संस्थस्य परमात्मनः प्रणवनिर्मथने
उपलभ्यमानत्वात् न तत्सत्ता अपह्नवार्हा इत्याह - बह्नेरिति । योनिगतस्य - कारणभूतारणिगतस्य
मूर्तिः- स्वरूपं  प्रत्यक्षेण न दृश्यते । लिङ्गं तु दृश्यते । पश्चात् मथने सति इन्धनयोनितया
इन्धनप्रभवतया गृह्यते । तद्वत् प्रणवेन परमात्मशरीरभूते जीवे शोध्यमाने पूर्वमप्रतीतस्य
अन्तर्यामिणः सूक्ष्मवस्त्राञ्चल अन्तर्गत माणिक्यवत् प्रत्यग्वस्त्वन्तर्गतस्य उपलब्धिः
भवति इत्यर्थः । तद्वोभयम् इत्यत्र वाशब्दः इवार्थ ः ।। 13 ।।
1.14
आत्मानमरणिं1 कृत्वा प्रणवं चोत्तरारणिम् ।
ध्याननिर्मथनाभ्यासात् देवं पश्येन्निगूढवत् ।। 14 ।।
B.1.14
"प्र.- प्रणवेन प्रकाशप्रकारमेव दर्शयति आत्मानमिति ।"
स्वात्मनि प्रणवेन ध्यायमाने तदन्तर्गत
आत्मा निगूढवत्   स्थितः प्रकाशत इत्यर्थः ।। 14 ।।
1.15
तिलेषु तैलं दधनीवसर्पिः आपः स्रोतस्स्वरणीषु चाग्निः ।
एवमात्माऽऽत्मनि गृह्यतेऽसौ सत्येनैनं तपसा योऽनुपश्यति ।। 15 ।।
B.1.15
"प्र.- तदेव प्रपञ्चयति तिलेषु - पश्यति । यथा तिलादिस्थित तैलादिकं यन्त्रपीडनादि उपायेन"
गृह्यते, एवं सत्य-तपोलक्षण उपायेन परमात्मा गृह्यत इत्यर्थः ।। 25 ।।
1.16
सर्वव्यापिनमात्मानं क्षीरे सर्पिरिवार्पितम् ।
"आत्मविद्यातपोमूलं तत् ब्रह्मोपनिषत्परम् तद्ब्रह्मोपनिषत्परम् ।। 16 ।।"
।। इति प्रथमोऽध्यायः ।।
B.1.16
"प्र.- सर्वव्यापिनमिति । क्षीरार्पितसर्पिस्समतया"
सर्वव्याप्तम् आत्मानं प्रत्यगात्मविद्यया
तपसा च ज्ञेयमुपनिषदां परं - प्रतिपाद्यं तत् परं ब्रह्म विद्यादित्यर्थः द्विर्वचनम्
आदरार्थम् अध्यायसमाप्तिद्योतनार्थञ्च ।। 16 ।।
2.1
युञ्जानः प्रथमं मनस्तत्त्वाय सविता धियः ।
अग्निं ज्योतिर्निचाय्य पृथिव्या अध्याभवत् ।। 1 ।।
B.2.1
"प्र.- आत्मसंस्थ परमात्मप्रतीत्यौपयिक"
इन्द्रियनिग्रहरूप तपस्सिद्ध्यनुगुणं भगवत्प्रार्थना
मन्त्रमाह युञ्जान इति । धियः सविता - प्रेरकः परमात्मा पृथिव्याः अधि - ऊर्ध्वं अग्निं
ज्योतिः - अग्निरूपं ज्योतिः निचाय्य - संपूज्य अग्निहोत्रादिकर्मकृत्वा मनः तत्वा(दिकं)य
- साक्षात्काराय पृथिविनिष्ठाग्निज्योतिस्सदृशं स्वात्मनिष्ठपरमात्मतत्त्वसाक्षात्काराय
युञ्जानः - नियुञ्जानः आभवत् - भवतु इत्यर्थः । (तत्त्वसाक्षात्काराय परमात्मनि मनो
नियुञ्जानः भवतु इत्यर्थः) ।। 1 ।।
2.2
युक्तेन मनसा वयं देवस्य सवितुः सवे ।
सुवर्गेयाय शक्त्या ।। 2 ।।
B.2.2
"प्र.- युक्तेनेति । सवितुः - प्रेरकस्य परमात्मनः सवे - अनुज्ञायां सत्याम् अनुज्ञया"
इति यावत् । युक्तेन मनसा - आत्मप्रवणेन चेतसा युक्ता वयं
सुवर्गेयाय - स्वर्गशब्दितभगवल्लोकसाधनाय
परमात्मनिदिध्यासनाख्यकर्मणे शक्त्या - युक्ता भवेम इत्यर्थः ।। 2 ।।
2.3
युक्त्वाय मनसा देवान् सुवर्यतो धिया दिवम् ।
बृहज्ज्योतिः करिष्यतः सविता प्रसुवाति तान् ।। 3 ।।
B.2.3
"प्र.- परमात्मा प्रणिपातमात्रेण कथमनुज्ञां प्रयच्छेत् इत्याशङ्क्य"
भगवदन्तरङ्गभूतविष्वक्सेनादि
आचार्यप्रणामपूर्वकं भगवत्प्राप्तौ यतमानानाम् अनुज्ञां प्रयच्छति इत्याह युक्त्त्वायेति
। सुवः - स्वर्गं लोकं भगवल्लोकं यतः - गतान् देवान् - पूर्वाचार्यान् मनसा युक्त्त्वाय
छन्दसि, क्त्वो यक् (पा.सू-7-1-47 ) इति यक् । मनसा युक्त्वाय - प्रणम्येति यावत् -
दिवं द्योतमानं निरतिशयबृहत्त्वयुक्तं परमात्मरूपं ज्योतिः धिया - उपासनरूपज्ञानेन करिष्यतः
- विषयीकरिष्यतः. ध्यातुं प्रवृत्तानिति यावत् तान् - मुमुक्षून् सविता - प्रेरकः परमात्मा
प्रसुवाति - अनुजानाति इत्यर्थः (इति वयं मन्यामहे इति शेषः) ।। 3।।
2.4
युञ्जते मन उत युञ्जते धियो विप्रा विप्रस्य बृहतो विपश्चितः ।
वि होत्रा दधे वयुनाविदेक इन्महीदेवस्य सवितुः परिष्टुतिः ।। 4 ।।
B.2.4
"प्र.- परमात्मनि मनोयोगः तत्समाराधनं कर्म च, केषाञ्चित् युगपदेव भवति इत्याह युञ्जत"
इति । विप्रो विप्रत्वं गच्छते तत्त्वदर्शीं इत्युक्तरीत्या विप्राः - तत्त्व- दर्शिनः
परमात्मनि मनः नियुञ्जते - योजयन्ति । धियः - ध्यानानि च योजयन्ति । विप्रस्य - प्रा
पूरणे पूर्णस्य, बृहतः गुणैः बृहत्त्वाश्रयस्य विपश्चितः - सर्वज्ञस्य महीदेवस्य - मह्या
भूम्या समेतस्य देवस्य - श्रीभूमिसमेतस्य सवितुः - प्रेरकस्य वयुनावित् - वयुनं ज्ञानम्
। वयुनाविदिति छान्दसो दीर्घः - तस्य सार्वज्ञ्यादिमहिमवित् इत्यर्थः । तदाश्रयः एक
इत् - एक एव परिष्टुतिः - परिष्टतीः इत्यर्थः । छान्दसं ह्नस्वत्वम् (परिचर्येति) परिचर्या
इति यावत् । होत्रा - ऋत्विग्भिः - मन्त्रेण इति वाऽर्थः विदधे - कृतवान् इत्यर्थः
। (तदाश्रयब्रह्ममहिमवित्त्वमेव भगवत्परिचरणमिति) ब्रह्मस्वरूपविदेव तत्परिचर्याकारी
; तेन कृतमेव (ब्रह्मस्वरूपवित्परिचर्या एव तत्परिचर्या) तया कृतमेव
भगवत्परिचरणं भगवत्प्रीणनं भवतीत्यर्थः ।। 4 ।।
2.5
युजे वां ब्रह्म पूर्व्यं नमोभिर्विश्लोक एतु पथ्येव सूरेः ।
शृण्वन्तु विश्वे अमृतस्य पुत्रा आये धामानि दिव्यानि तस्थुः ।। 5 ।।
B.2.5
"प्र.- युजे वाम् इति । दिव्यस्थानस्थिताः सर्वे ब्रह्मपुत्राः मत्प्रार्थनां शृण्वन्तु"
। सुरेः - नित्यसूरिकर्तृका, स्तुतिपथादनपेतत्वेन पथ्या - स्तुतिः । वां पूर्व्यं -
वः पूर्वमित्यर्थः । वचनव्यत्ययश्छान्दसः सा (सः) तादृशं ब्रह्म यथा प्राप्नोति, एवं
युजे - योगाय - ब्रह्मप्राप्तये इति यावत् - मया कृतः विश्लोकः विविधः श्लोकः स्तोत्ररूपः
एतु - प्राप्नोतु । नित्यसूरिकृतां स्तुतिं यथा भगवान् अङ्गीकरोति, एवम् अङ्गीकरोतु
इत्यर्थः । ततश्च योगप्रवृत्तेः प्राक् भगवत्स्तुतिः कर्तव्या इत्युक्तं भवति ।। 5 ।।
2.6
अग्निर्यत्राभिमथ्यते वायुर्यत्राधिरुध्यते ।।
सोमो यत्रातिरिच्यते तत्र सञ्जायते मनः ।। 6 ।।
B.2.6
"प्र. - योगमारभमाणस्य शीतोष्णदेशः परिहर्तव्य इत्याह अग्निरिति । अभिमथ्यते -"
अभितो निवार्यते ।
अधिरुध्यते - आधिक्येन रुध्यते । वायुर्यत्र न वातीत्यर्थः । सोमशब्देन हिमं लक्ष्यते
। अतिशयेन रिच्यते - निरस्यते । तत्र मनः प्रत्यक्प्रवणं जायत इत्यर्थः ।। 6 ।।
2.7
सवित्रा प्रसवेन जुषेत ब्रह्म पूर्व्यम् ।
तत्र योनिं कृण्वसे न हि ते पूर्तिमक्षिपत् ।। 7 ।।
B.2.7
"प्र.- सवित्रा  इति । एवं गुरुप्रणामभगवत्स्तुतिप्रसन्नेन सवित्रा कृतेन प्रसवेन -"
अनुज्ञया तदनुज्ञातस्सन् इति यावत् पूर्व्यं - पूर्वपृष्टं (श्रेष्ठं ब्रह्म जुषेत -
सेवेत ध्यायेदिति यावत् । तत्र - परमात्मनि योनिं - स्थानं
मनस इति शेषः कृण्वसे - कुरुष्व । तथा
सति ते पूर्तिं - मनोरथपूर्तिं तत् - ब्रह्म नाक्षिपत् -
न क्षिपति । न निरस्यति इत्यर्थः लडर्थे लङ्  ।। 7 ।।
2.8
त्रिरुन्नतं स्थाप्य समं शरीरं हृदीन्द्रियाणि मनसा संनिवेश्य ।
ब्रह्मोडुपेन प्रतरेत विद्वान् स्रोतांसि सर्वाणि भयावहानि ।। 8।।
B.2.8
"प्र.- योगदशेतिकर्तव्यतामाह- त्रिरुन्नतमिति । उरःकण्ठशिरःप्रदेशेषु उन्नतम् इतरत्र"
समं शरीरं स्थापयित्वा सर्वाणि इन्द्रियाणि हृदयकुहरे संनिवेश्य ब्रह्मोडुपेन - प्रणवलक्षण
(प्राणादिविलक्षण) (ब्रह्मस्वरूप) प्लवेन ब्रह्मध्याने न इत्यर्थः । सर्वाणि भयावहानि
- नानाविधानि जन्मस्रोतांसि - तरेत् इत्यर्थः ।। 8 ।।
2.9
प्राणान् प्रपीड्येह स युक्तचेष्टः क्षीणे प्राणे नासिकयोच्छ्वसीत।
"दुष्टाश्वयुक्तमिव वाहमेनं1 विद्वान् मनो धारयेताप्रमत्तः ।। 9 ।। "
B.2.9
"प्र.- प्राणायामप्रकारमाह - प्राणान् इति युक्ताहारविहारस्य युक्तचेष्टस्य"
कर्मसु (भ.गी.6-17) इत्युक्तरीत्या
मितायासः प्राणवायुं निरुध्य निरुद्धेषु अत्यन्तपीडापरिहाराय नासिकया रेचनं कुर्यात्
। ततश्चावहितस्सन्, दुष्टाश्वयुक्तं रथं यथा सारथिः स्ववशं करोति, तथा मनोनिरोधज्ञो
मनः स्ववशं कुर्यात् इत्यर्थः।। 9 ।।
2.10
समे शुचौ शर्करावह्निवालुकाविवर्जिते शब्दजलाश (श्र) यादिभिः ।
मनोऽनुकूले न तु चक्षुःपीडने गुहानिवाताश्रयणेन योजयेत् ।। 90 ।।
B.2.10
"प्र. - योगानुष्ठानयोग्यं देशं विस्तरेणाह - सम इति । निम्नोन्नतत्वादिरहिते परिशुद्धे"
क्षुद्रपाषाणवह्निसिकतारहिते वाद्यध्वनिजलाशयादि अत्यन्तसामीप्यरहिते मनोनुकूले
चक्षुःपीडाहेतुभूतौष्ण्या(ल्कादि)रहिते
गुहादिलक्षणनिवातदेशाश्रयणेन योगं अनुतिष्ठेत् इत्यर्थः । सूत्रितञ्चैतत्, यत्रैकाग्रता
तत्राविशेषात् (ब्र.सू.4-1-11) इति ।।
"तत्र हि, आसीनस्तिष्ठन् गच्छन् वोपासीत अविशेषात् इति पूर्वपक्षे (क्षिते) उच्यते -"
आसीनः सम्भवात् (ब्र.सू.4-1-7) । आसीन एव उपासीत । तस्यैव उपासनस्य सम्भवात् । तिष्ठतो
गच्छतश्च यत्नसापेक्षत्वात् , शयानस्य निद्राप्रसक्तेश्च, उपासनस्य ध्यानरूपत्वाच्च
एकाग्रचित्ततावश्यम्भावात् चित्तैकाग्र्यस्य आसनसापेक्षत्वाच्च आसीन एव कुर्यात् ।
अचलत्वञ्चापेक्ष्य
(ब्र.सू.4-1-1) ध्यायतीव पृथिवी ध्यायतीवान्तरिक्षम् (छां.उ.7-6-1) इत्यादिषु निश्चलत्वधर्मेण
ध्यातृसाम्यव्यपदेश- दर्शनात् ध्यातृनिश्चलत्वस्यापेक्षितत्वात् निश्चलत्वस्य च
आसिकामन्तेरणासम्भवात्
आसीन एव कुर्यात् । स्मरन्ति च (ब्र.सू. 4-1-10) उपविश्यासने युञ्ज्याद्योगमात्मविशुद्धये
(भ.गी.6-12) इति । यत्रैकाग्रता तत्राविशेषात् (ब्र.सू.4-1-11)1  समे शुचौ
शर्करावह्निवालुकाविवर्जिते
इत्यविशेषेण एकाग्रतानुकूलदेशविशेषस्यैव अङ्गत्वकीर्तनात् तैनैव(च) न्यायेन एकाग्रतानुकूलस्य
आस(साधं)नस्यापेक्षितत्वमस्तीति अवसीयते इति स्थितम् । प्रकृतमनुसरामः ।। 10 ।।
2.11
नीहारधूमार्कानिलानलानां खद्योतविद्युत्स्फटिकशशिनाम ।
एतानि रूपाणि पुरस्सराणि ब्रह्मण्यभिव्यक्तिकराणि योगे ।। 11 ।।
B.2.11
"प्र.- योगमभ्यस्यतो ब्रह्माभिव्यक्तिप्राचीनानि तच्चिह्नानि आह - नीहारेति । प्रथमतो"
नीहारवत् स्फुरति, ततो
धूमार्कानि(न)लाद्याकारतया स्फुरति । एवम्भूतानि स्फुरणानि पूर्वप्रवृत्तानि
आगामि ब्रह्माभिव्यक्तिचिह्नानि इत्यर्थः ।। 11 ।।
2.12
पृथ्व्यप्तेजोऽनिलखे समुत्थिते पञ्चात्मके योगगुणे प्रवृत्ते ।
"न तस्य रोगो न जरा न मृत्युः प्राप्तस्य योगाग्निमयं शरीरम् ।। 12 ।।"
B.2.12
"प्र. - योगाभ्यासस्य कायसिद्धिफलकत्वमाह - पृथ्वीति । गुणो - गुणनम् अभ्यासः । योगाभ्यासे"
प्रवृत्ते सति योगमहिम्ना सत्त्वप्रचुरभूतारब्धे पाञ्चभौतिके शरीरे समुत्थिते तादृश
सर्वरोगादिदाहसमर्थत्वेन अग्निरूपेण योगेन आरब्धशरीरयुक्तस्य पुंसो
रोगादिः न संभवति इत्यर्थ ः ।। 12 ।।
2.13
लघुत्वमारोग्यमलोलुपत्वं वर्णप्रसादं स्वरसोष्ठवञ्च ।
गन्धः शुभो मूत्रपुरीषमल्पं योगप्रवृत्तिं प्रथमां वदन्ति ।। 13 ।।
B.2.13
"प्र.-  लघुत्वमिति । स्पष्टोऽर्थः ।। 13 ।।"
2.14
यथैव बिम्बं मृदयोपलिप्तं तेजोमयं भ्राजते तत्सुधान्त(क्त)म् ।
तद्वाऽऽत्मतत्त्वं प्रसमीक्ष्य देही एकः कृतार्थो भवते वीतशोकः।। 14 ।।
B.2.14
"प्र. - योगमभ्यस्यतो ब्रह्मोपलब्धिप्रकारं तत्फलञ्चाह - यथैवेति । मृदा अयसा वा उपलिप्तः"
- निर्मितः प्रतिमाविशेषः सुधाविशेषान्त(विशेषाख्य?) रञ्जक- द्रव्यलिप्तस्सन् तेजोमय(जोरूप)तया
दीप्यते । तद्वत् सुधाविशेषलिप्ततेजोमय(जोविशेष )प्रतिमासमं दर्शनसमानाकारध्यानेनोपलभ्य
कश्चित् पुरुषधौरेयो निवृत्तसंसारगन्धः सिद्धार्थो भवति इत्यर्थः । तद्वा इत्यत्र वाशब्दः
इवार्थः । तद्वत् सतत्त्वं प्रसमीक्ष्येति पाठेऽप्ययमेवार्थः । केचित्तु सुधान्तमिति
मत्वा सुधौतमित्यर्थे(सुधातरित्यर्थे) सुधान्तमिति शब्द इत्यपि वदन्ति ।। 14 ।।
2.15
यदाऽऽत्मतत्त्वेन तु ब्रह्मतत्वं दीपोपमेनेह युक्तः प्रपश्येत् ।
अजं ध्रुवं सर्वतत्त्वैर्विशुद्धं ज्ञात्वा देवं मुच्यते सर्वपाशैः ।। 15।।
B.2.15
"प्र.- यदाऽऽत्मेति । यदा योगयुक्तः"
परमात्मप्रतीत्युपायभूतेन प्रणवप्रतिपादितपरमात्मशेषभावेन
प्रत्यगात्मना साधनेन (सम्बन्धेन) तत्स्थं अजम् - अनादिम् ध्रुवम् - अनन्तं विशुद्धं
- हेयप्रतिभटं सर्वतत्त्वैः - अस्त्रभूषाध्यायोक्तरीत्या सर्वतत्त्वात्मकास्त्रभूषणोपेतं
परंब्रह्म सूक्ष्मवस्त्रान्तरितमाणिक्यवत् पश्येत्, तदा सर्वं(बन्धक)
कर्महानिः भवति इत्यर्थः ।। 15 ।।
2.16
एष हि देवः प्रदिशोऽनु सर्वाः पूर्वो हि जातः स उ गर्भे अन्तः ।
स एव जातः स जनिष्यमाणः प्रत्यङ्जनास्तिष्ठति विश्वतोमुखः ।। 16 ।।
B.2.16
"प्र. - तस्य सर्वात्मकत्वं प्रपञ्चयति एष हि इति हे जनाः इति परस्परं मुनीनां संबोधनम्"
। दिव्यो देव एको नारायणः इति देवत्वेन प्रसिद्धः परमात्मैव
सर्वाः प्रदिशः1 -  प्रकृष्टदिग्वर्तिपदार्थविशेषाः
इत्यर्थः । नुशब्दश्चार्थे । पूर्वं हिरण्यगर्भरूपेण उत्पन्नोऽपि अयमेव विश्वतोमुखः
- सर्वविधः गर्भस्थजन्तुः(जातः) जनिष्यमाणश्च स एव इत्यर्थः ।
"ननु  भिन्नभिन्नजीवानां कथमेकात्मकत्वं इत्याशङ्क्य आह -"
प्रत्यङ्2  इति। अहमिति भासमानत्वं
प्रत्यक्त्वम् । सर्वेषां प्रबुद्धानां वामदेवादीनाम् आत्मनाम् - अहमिति प्रतीतौ परमात्मनोऽपि
भासमानतया तस्य सर्वं प्रति प्रत्यक्त्वात् तस्य सर्वान् प्रति आत्मत्वमुपपद्यते । न
चास्मदादि अहम्बुद्धौ परमात्मनोऽभानात् कथं अस्मदादीन् प्रति प्रत्यक्त्वमिति वाच्यम्
दोषवशादभानेऽपि योग्यत्वसत्त्वेन अदोषात् ।। 16 ।।
2.17
यो देवो अग्नौ यो अप्सु यो विश्वं भुवनमाविवेश ।
य ओषधीषु यो वनस्पतिषु तस्मै देवाय नमो नमः ।। 17।।
।। इति द्वितीयोऽध्यायः ।।
B.2.17
"प्र. - अन्तर्यामितया सर्वात्मत्वम्ः न तु स्वरूपेण इत्येतत् प्रदर्शयति यो देव इति"
। स्पष्टोऽर्थः ।। 17 ।।
3.1
य एको जालवानीशत ईशनीभिः सर्वान् लोकानीशत ईशनीभिः ।
य एवैक उद्भवे सम्भवे च य एतद्विदु1रमृतास्ते भवन्ति ।। 1 ।।
B.3.1
"प्र. - उक्तज्ञानस्य फलमाह य एक इति । अपहतपाप्मा दिव्यो देवः  (अध्यात्म.उ-1) इति"
देवत्वेन श्रुतिप्रसिद्धः परमात्मा प्रकृतिशब्दितमायारूप- वागुरा2युक्तस्सन् ईशनसमर्थाभिः
ज्ञानबलक्रियाशक्तिभिः मायाजालगोचरान् प्राकृतांश्च (न्) लोकान् ईष्टे तदगोचरान् अप्राकृतांश्च
लोकान् ईष्टे । यश्च जगतः उद्भवे उत्पत्तौ, संभवे - समित्येकीकारे लयापरपर्याये एकीभावे
च (य) ईष्टे, तद््ज्ञानं मोक्षसाधनम् इत्यर्थः ।। 1 ।।
3.2
एको हि रुद्रो न द्वितीयाय तस्थुः य इमान् लोकानीशत ईशनीभिः ।
प्रत्यङ्जनास्तिष्ठति सञ्चुकोचान्तकाले संसृज्य विश्वा भुवनानि गोपाः।।2।।
B.3.2
"प्र.- ननु य एतद्विदुरमृतास्ते भवन्ति इति पूर्वमन्त्रे सर्वलोकेश नारायणज्ञानस्यैव"
मोक्षसाधनत्वमिति (नारायणस्यैव मोक्षसाधनज्ञानविषयतया  मोचकत्वमिति ) यदुक्तम्, तदयुक्तम्
। जगत्कारणत्वेन प्रसिद्धानां (ब्रह्मादीनां) ज्ञानस्यैव मोक्षसाधनत्वमिति वक्तुमुचितत्वात्
इत्याशङ्क्याह - एको हीति । हे जनाः । सर्वलोकानीशत ईशनीभिः , प्रत्यक् तिष्ठति
इति निर्दिष्टः विश्वा भुवनानि संसृज्य सृष्ट्वा अन्तकाले सञ्चुकोच - संहृतवान्, गोपाः
गोप्ता रक्षिता च यः, स एक एव रुद्रः - संसाररुजं द्राव(द्रव)यतीति रुद्रः - संसारमोचक
इत्यर्थः । द्वितीयाय - द्वितीयत्वाय सहायतया न केऽपि तस्थुः - सहायतया वा उपायान्तरतया
वा केऽपि न स्थितवन्तः । मोचकोऽन्यः कोऽपि नास्ति । वेदाहमेतं पुरुषं महान्तम् (पु.सू.16)
इति महापुरुषं प्रस्तुत्य, तमेवं विद्वानमृत इह भवति, नान्यः पन्था विद्यते (पु.सू.17)
इति मार्गान्तरनिषेधात् । अत्र रुद्रशब्दो (यौगिकः), रूढ्यर्थापेक्षया प्रकृतौपयिकस्य
मानान्तराविरुद्धस्य संसारमोचकत्वलक्षणयौगिकार्थस्य मनसि विपरिवर्तमानस्य शारी
रकापशूद्रन्यायेन बलवत्त्वात् । अस्याश्चोपनिषदो भगवत्परत्वस्य साधयिष्यमाण- त्वाच्च
नात्र चोद्यावकाशः ।। 2 ।।
3.3
विश्वतश्चक्षुरुत विश्वतोमुखो विश्वतोबाहुरुत विश्वतस्पात् ।
सं बाहुभ्यां नमति सं पतत्रैः द्यावाभूमी जनयन् देव एकः1 ।। 3 ।।
B.3.3
"प्र. -  विश्वत इति । अनेकबाहूदरवक्त्रनेत्रम्"
(भ.गी.11-16) इत्युक्तरीत्या अनन्तनयनानन-पाणिपादादि
युक्तनित्य(निरवद्य) दिव्यविग्रहयुक्तः असहाय एव द्यु- पृथिव्यादि सर्वप्रपञ्च(वि)निर्मिता
जीवान् बाहुभ्यां पतत्रशब्दितैः पद्भिश्च संन(संध)- मति - संयोजयति । करणकलेबरसंयोगं
करोति इत्यर्थः । सर्वेषां शरीरेन्द्रियसंबन्धं कुर्वन्
स्वयमनन्याधीनानन्त शरीरेन्द्रियवान् इत्यर्थः ।। 3 ।।
3.4
यो देवानां प्रभवश्चोद्भवश्च विश्वाधिको रुद्रो महर्षिः ।
हिरण्यगर्भ जनयामास पूर्वं स नो बुद्ध्या शुभया संयुनक्तु ।। 4 ।।
B.3.4
"प्र. - परमात्मोपलब्धिप्रार्थनामन्त्रमाह - यो"
देवानामिति । यान्येतानि देवत्रा क्षत्राणि,
इन्द्रो वरुणः सोमो रुद्रः पर्जन्यो यमो मृत्युरीशानः (बृ.उ.) इति बृहदारण्यकोक्तरीत्या
इन्द्र-वरुण-रुद्रादीनामुद्भवः उद्भवति अस्मात् इत्युद्भवः । प्रकर्षेण भवति अस्मादिति
प्रभवः । प्रकर्षेण देवाधिपतित्वादिरूपेणास्य भवनं प्रभवनम् । अहं हि सर्वयज्ञानां भोक्ता
च प्रभुरेव च ( भ.गी.9-24) इति कर्मफलदायित्वलक्षण प्रभुत्वस्य
भगवद्धर्मत्वेन प्रजापतिपशुपतित्वादिपदप्रापकत्वलक्षणस्य
प्रभवनस्य भगवदधीनत्वात् इति द्रष्टव्यम् । विश्वाधिकः । विष्टभ्याहमिदं कृत्स्नमेकांशेन
स्थितो जगत् (भ.गी.10-42) इत्युक्तरीत्या विश्वस्य सर्वस्यापि तदेकदेश एकदेशतया तस्य
विश्वाधिकत्वम् । संसाररुजां द्रावकतया रुद्रत्वम् , निरतिशयसार्वज्ञ्यादियुक्ततया महर्षित्वञ्च
भगवतो युज्यते । एवम्भूतो भगवान् , यन्नाभिपद्मादभवन्महात्मा प्रजापति र्विश्वसृड्विश्वरूपः
, तत्र ब्रह्मा चतुर्मुखोऽजायत नारायणाद्ब्रह्माजायत इत्यु
क्तरीत्या हिरण्यगर्भे सर्वेषां देवानां सृष्टेः प्राक् जनयामास सः - देवः परमात्मविषयतया
शुभया बुद्ध्या योजयतु इत्यर्थः ।। 4 ।।
3.5
या ते रुद्र ! शिवा तनूरघोरा पापकाशिनी ।
तया नस्तनुवा शन्तमया गिरिशन्ताभिचाकशीहि ।। 5 ।।
B.3.5
"प्र. - अदृष्टपूर्वं हृषितोऽस्मि दृष्ट्वा भयेन च प्रव्यथितं मनो मे । तदेव मे दर्शय"
देव रूपं प्रसीद देवेश जगन्निवास । (भ.गी.11-45) इत्युक्तरीत्या सौम्यदिव्यमङ्गलविग्रहविशिष्टतया
भगवत्प्रकाशप्रार्थनामन्त्रमाह - या ते रुद्रेति ।
हे रुद्र ! संसाररुग्द्रवाक ! प्रसिद्धरुद्रव्यावर्तनाय
तं विशिनष्टि गिरिशन्तेति । गिरिशं तनोति इति गिरिशन्तः । रुद्रस्य स्रष्टा इत्यर्थः
(तत्र संबुद्धिः?) । या शिवा अघोरा च पापकाशिनी - पापकम् अशितुं शीलमस्या इति पापकाशिनी
पापदाहिका वैष्णवी सात्त्विकी तनुः तादृश्या शन्तमया - सुखप्रदया अत्यन्तानुकूलया तन्वा
- विग्रहेण अभिचाकशीहि - प्रकाशस्व इत्यर्थः ।। 5 ।।
3.6
यामिषुं गिरिशन्त हस्ते बिभर्ष्यस्तवे ।
शिवां गिरित्र ! तां कुरु मा हिंसीः पुरुषं जगत् ।। 6 ।।
B.3.6
"यामिषुमिति । गिरित्र । गीः - वेदान्तः । तत्र"
त्रायते पाल्यते प्रतिपाद्यते इति वेदान्तप्रतिपाद्यत्वं
गिरित्रशब्दार्थः । गिरिशन्त इत्यस्य पूर्ववदर्थः । हे गिरित्र ! गिरिशन्त ! ते  हस्ते
शिवां यामिषुं बिभर्षि - यत् आयुधं बिभर्षीत्यर्थः ।
तामिषुम् अस्तवे - असु क्षेपे मद्ब्रह्मज्ञानविरोधिक्षेपाय
कुरु । गच्छतीति जगत् । संसारपथचङ्क्रम्यमाणं पुरुषं मा हिंसीः - संसारान्धकूपपतितं
मा कार्षीः इत्यर्थः ।। 6 ।।
3.7
ततः परं ब्रह्म परं बृहन्तं यथानिकायं सर्वभूतेषु गूढम् ।
विश्वस्यैकं परिवेष्टितारमीशं तं ज्ञात्वा अमृता भवन्ति ।। 7 ।।
B.3.7
"प्र. ततः परमिति । उक्तप्रकारेण तत्प्रार्थनानन्तरम् बृहन्तं - निरतिशय- बृहत्वाश्रयम्"
, अत एव परं, यथानिकायं - मशकमातङ्गादिशरीरानुरूप्येण सर्वभूतेषु अनुप्रविश्य अन्तर्यामितया
वर्तमानम् ; विश्वं व्याप्य स्थितं तमीश्वरं ज्ञात्वा मुक्ता भवन्ति इत्यर्थः ।।
3.8
वेदाहमेतं पुरुषं महान्तमादित्यवर्णं तमसः परस्तात् ।
तमेव विदित्वाऽति मृत्युमेति नान्यः पन्था विद्यतेऽयनाय ।। 8।।
B.3.8
"प्र. -  तद््ज्ञानस्य मोक्षसाधनत्वमुक्त्वा इतरस्य तन्निषेधति वेदाहमेतमिति। प्रकृतेः"
परस्तात् ज्योतिः महापुरुषं (ज्योतिर्मयवपुषं ) तमेव पुरुषं विदित्वा मृत्यु- शब्दितं
संसारमतिक्रामति । अयनाय तत्प्राप्तये अन्यो मार्गो नास्ति । एतमर्थमहं वेद - जानामि
। अस्मिन्नर्थे विवादो नास्तीति मुनीनां  परस्परं वचनमिदम् ।। 8 ।।
3.9
यस्मात्परं नापरमस्ति किञ्चित् यस्मान्नाणीयो न ज्यायोऽस्ति कश्चित् ।
वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् 1।। 9 ।।
B.3.9
"प्र. - ननु आत्मज्ञानस्यैव तरति शोकमात्मवित् (छां.उ.7-1-3) इति मोक्षहेतुत्वमुच्यते"
। कथम् आदित्यवर्णविग्रहपुरुषज्ञानस्य इत्याशंक्य अस्यैव पुरुषस्य व्यापकत्वात् आत्मत्वमपि
तस्यैव इत्याह - यस्मादिति । तथान्यप्रतिषेधात् (ब्र.सू. 3-3-35) इति सूत्रे, यस्यादपरं
परं नास्ति केनापि प्रकारेण उत्कृष्टं नास्तीत्यर्थः इति भाषितम् । व्यासार्यैश्च,
यस्मादित्यस्य परमित्यनेनान्वयोऽस्तु । यस्मादुत्कृष्टं नास्तीत्यर्थः । इत्याशंक्य,
तथा सति अपरमित्यस्य वैयर्थ्यप्रसङ्गात् । न च परञ्चअपरञ्च
नास्तीति उत्कृष्टापकृष्टवस्तुनिषेधकत्वं
शक्यशंकम् - नञ आवृत्ति प्रसङ्गात् । अतो यस्मादित्यस्य अपरमित्यनेनैवान्वयः । यस्मादन्यत्
सर्वोत्कृष्टं नास्ति इति अर्थाश्रयणे तदन्यस्य उत्कृष्टस्य वस्तुन एवाभावात् समाभ्यधिकनिषेधः
फलति इति वर्णितम् । यदपेक्षया अतिशयेनान्तःप्रवेशयोग्यं वस्तु नास्ति, यस्माच्चाधिकं
विवृद्धं किमपि वस्तु नास्ति यश्चाप्राकृते लोके अवाप्तसमस्तकामतया ब्रह्मादिकमपि तृणीकृत्य
वृक्ष इव अप्रणतस्वभावस्तिष्ठति, तेन ,
"भगवानिति शब्दोऽयं तथा पुरुष इत्यपि ।"
"निरुपाधी च वर्तेते वासुदेवे सनातने ।। (पाद्मोत्तर.6-254-66)"
इत्युक्तप्रकारेण पुरुषशब्दितेन भगवता वासुदेवेनेदं सर्वं व्याप्तमित्यर्थः । अनेन,
जीवाम केन इति चिन्ताया निस्तारो दर्शितः । पूर्णमिति व्याप्त्या आत्मत्वे कथिते, देहभूतस्य
जीववर्गस्य तदधीनजीवनत्वमुक्तं भवति2  ।। 9 ।।
3.10
ततो यदुत्तरतरं तदरूपमनामयम् ।
य एतविदुरमृतास्ते भवन्ति अथेतरे दुःखमेवापियन्ति ।। 10।।
B.3.10
"प्र. - यस्माद्धेतोः पुरुषापेक्षया उत्कृष्टं वा समं वा नास्ति। तस्मात् तदेव सर्वोत्तरं"
कर्मकृतरूपरहितं तत्कृतामयशब्दितदुःखशून्यञ्च । तद््ज्ञानमेव मोक्षसाधनम् इत्युपसंहरति
ततो यदिति । तथान्यप्रतिषेधात् (ब्र.सू. 3.2.35) इति सूत्रे ततो यदुत्तरतरमिति पूर्वनिर्दिष्टात्
पूरुषात् अधिकं वस्तु न प्रतिपाद्यते, इत्युक्त्वा तर्हि, ततो यदुत्तरतरमिति किमुच्यते
इति परिचोद्य, पूर्वत्र, वेदाहमेतं पुरुषं महान्तमादित्यवर्णं तमसः परस्तात् (त्रि.म.ना.4-30) तमेव
विदित्वाऽतिमृत्युमेति नान्यः पन्थाः विद्यतेऽयनाय (वा.सं.31-18) (श्वेता 3-8-15)
इति परस्य ब्रह्मणो महापुरुषस्य वेदनमेवामृतत्वसाधनम् , ना़ऽन्योऽमृतत्वस्य पन्थाः
इत्युपदिश्य, तदुपपादनाय,  यस्मात्  परं नापरमस्ति किञ्चित् यस्मान्नाणीयो न ज्यायोऽस्ति
कश्चित् । वृक्ष इव स्तब्धो दिवि तिष्ठत्येकस्तेनेदं पूर्णं पुरुषेण सर्वम् (महाना.8-13,श्वेत.3-9)
इति पुरुषस्य परत्वं तद्व्यतिरिक्तस्य परत्वासम्भवञ्च प्रतिपाद्य, ततो यदुत्तरतरं तदरूपमनामयम्
। य एतद्विदुरमृतास्ते भवन्ति अथेतरे दुःखमेवापियन्ति (श्वेता. 3-10) इति पूर्वोक्तमर्थं
हेतुतो निगमयति । यत् उत्तरतरं पुरुषतत्त्वं, तदेवारूपमनामयं यतः, ततो  ये एतत् पुरुषतत्त्वं
विदुः, त एवामृता भवन्ति, अथेतरे दुःखमेवापियन्ति (श्वेता.3.  10) इति भाषितम् । अत्र
ततश्शब्दः पूर्वोक्तहेतूपसंहारार्थः । न तु
पूर्वप्रतिपादितपुरुषस्य प्रतिपिपादयिषित-वस्त्वन्तरावधित्व-प्रतिपादनपर इति द्रष्टव्यम् ।
"केचिदाचार्याः, तेनेदं पूर्णमिति"
पूर्ववाक्ये सर्वमिदमिति प्रथमान्तनिर्दिष्टतया प्रधानस्य
जगत एव, ततो यदुत्तरतरम् इत्यत्र तच्छब्देन ग्रहणम् इत्यूचुः ।
तदपि युक्तमिति वेदार्थसंग्रहव्याख्यानेऽप्युक्तम् ।। 10 ।।
3.11
"सर्वाननशिरोग्रीवः सर्वभूतगुहाशयः ।  "
सर्वव्यापी  सभा वाँस्तस्मात् सर्वगतश्शिवः ।। 11 ।।
B.3.11
"प्र. - ननु तेनेदं पूर्णं पुरुषेण सर्वमिति"
सर्वशरीरसम्बन्धावगमात् तस्यापि हेयसम्बन्धोऽवर्जनीय
इत्याशंक्याह सर्वाननेति । सर्वशराणां तच्छरीरत्वेन
सर्वाननशिरोग्रीवत्वम्, सर्वभूतहृदयगुहाश्रयत्वात्
सर्वभूतगुहाशयत्वम् । अनेनाऽऽकारेण सर्वव्याप्यपि यतो भगवान् (तस्मात्?)
"ज्ञानशक्तिबलैश्वर्यवीर्यतेजांस्यशेषतः ।"
"भगवच्छब्दवाच्यानि विना हेयैर्गुणादिभिः ।। (वि. पु.6-6-79) इति  हेयप्रतिटभचत्ववाति"
भगवच्छब्दार्थतया तस्य पुरुषस्य सर्वगतत्वेऽपि शिवत्वमेव, न त्वशुभसम्बन्ध इति भावः ।।
3.12
महान् प्रभुर्वै पुरुषः सत्त्वस्यैष प्रवर्तकः ।
सुनिर्मलामिमां शान्तीमीशानो ज्योतिरव्ययः ।। 12 ।।
B.3.12
"तद््ज्ञनस्यैव मोक्षसाधनत्वमित्येतत् द्रढयति महान् इति । वैशब्दोऽवधारणे। पुरुष एव"
महान् प्रभुः - फलप्रदानसमर्थः । अहं हि सर्वयज्ञानां भोक्ता च प्रभुरेव च (भ.गी. 9-24)
इत्युक्तः (इत्यत्र?) प्रभुः- फलप्रदः इति भगवता भाष्यकृता व्याख्यातत्वात् प्रकृते
मोक्षरूपफलस्य प्रस्तुतत्वात् महच्छदसमभिव्याहच्चरा महाफलरूपमोक्षप्रदः स एवेति तस्य
मोक्षहेतुत्वं पूर्वोक्तं स्थिरमिति भावः। तत्र हेतुमाह - सत्त्वस्यैष प्रवर्तक इति ।
"जायमानं हि पुरुषं यं पश्येन्मधुसूदनः । सात्तवकः सतु । विज्ञेयः स वै मोक्षार्थचन्तिकः"
।। (महा .भा. मो.349-73) इत्युक्तरीत्या मोक्षार्थज्ञानहेतुसत्त्वगुणोन्मेषहेतुभूतकटाक्षशालिया
स एव मोक्षप्रद इत्यर्थः । अत एव ज्योतीरूपनिरतिशयदीप्तियुक्तादित्य (वर्णविग्रहः) पुरुषो
अव्ययो भगवानेव सुनिर्मलामिमां - मोक्षरूपां रागाद्युपद्रवशान्तिम् ईशानः- ईष्ट इत्यर्थः ।। 12 ।।
3.13
अुङ्गुष्ठमात्रः पुरुषोऽन्तरात्मा1  सदा जनानाँ हृदये संनिविष्टः ।
हृदा मनीषा मनसाभिक्लृप्तो य एतद्विदुरमृतास्ते भवन्ति ।।13 ।।
B.3.13
"प्र.- तद् ज्ञानसाधनमाह - अङ््गुष्ठमात्र इति ।"
सर्वेषामन्तरात्मा असौ हृदयगुहानिहितत्वनिबन्धनाङ्गुष्ठपरिमाणयुक्तः
पुरुषः हृदा - भक्त्या मनीषा - धृत्या युक्तेन मनसा अभिक्लृप्तः ग्राह््यः । हृन्मनीषाशब्दयोः
भक्तिधृतिपरत्वम्, सर्वत्र प्रसिद्धोपदेशात् (ब्र.सू.1-2-1) इत्यत्र व्यासार्यैः वर्णितम्
। शिष्टं स्पष्टम् ।। 13 ।।
3.14
सहस्रशीर्षा पुरुषः सहस्राक्षः सहस्रपात् ।
स भूमिं विश्वतो वृत्वाऽत्यतिष्ठत् दशाङ्गुलम् ।। 14 ।।
B.3.14
"प्रः - अङ्गुष्ठमात्रशब्दश्रवणकृतपरिच्छेदभ्रान्तिं"
व्युदस्यति - सहस्रेति । अनन्तशिरोनयनादिदिव्यविग्रहयुक्तविराड््रूपी
सन् - दशाङ्गुलशब्देनावयवो लक्ष्यते । भूमिशब्देन
ब्रह्माण्डम््पञ्चभूतपञ्चतन्मात्रारूपदशावयवयुक्त
ब्रह्माण्डमतिक्रम्य परमपदे स्थित इत्यर्थः ।।
3.15
पुरुष एवेदँ सर्वं यद्भूतं यच्च भव्यम् ।
"उतामृतत्वस्पेशानो यदन्नैनातिराहति ।। 25 ।।"
B.3.15
"प्र. - यस्मात् पुरुषेण व्याप्तमिदं सर्वम्,"
अतः भूतभव्योपलक्षितं प्रपञ्चजातं पुरुषात्मकमेवेत्याह
पुरुष एवेति । (उक्तोऽर्थः) उतामृतेति । अत्रामृत त्वशब्देन मुक्तिवाचिना मुक्तिस्थानं
लक्ष्यते । अप्राकृतभोग्यभोगोपकरणसमृद्धं यदमृतत्वं परमपदम् अन्ने - प्रकृतिप्राकृतसम्बन्धे
नातिरोहति - नोत्पद्यते, तस्याप्यमृतत्वस्यासौ ईशान
इत्यर्थः । अतश्चोभयविभूतिनायकत्वमुक्तं भवति ।।15।।
3.16
सर्वतः पाणिपादं तत् सर्वतोऽक्षिशिरोमुखम् ।
सर्वतः श्रुतिमल्लोके सर्वमावृत्य तिष्ठति ।। 16 ।।
B.3.16
"प्र. - सर्वत इति । सर्वतः पाणिपादादिकार्यकारि"
तत्तत्कार्यमुखेन सर्वमावृत्य तिष्ठतीत्यर्थः
। गीताभाष्ये  च सर्वतः पाणिपादं तत् (भ. गी. 13 -13) इति श्लोकव्याख्यानसमये, परस्य
ब्रह्मणः अपाणिपादस्यापि सर्वतः पाणिपादादिकार्यकृत्वं श्रूयते । प्रत्यगात्मनोऽपि
परिशुद्धस्य तत्साम्यापत्या सर्वतः पाणिपादादिकार्यकृत्वं श्रुउतिसिद्धमेव. निरञ्चनः
परमं साम्यमुपैति (मुं.उ..3-1-3) इति हि श्रूयते - इति भाषितम् ।
3.17
सर्वेन्द्रियगुणाभासं  सर्वेन्द्रियविवर्जितम् ।
सर्वस्य प्रभुमीशानं सर्वस्य शरणं सुहृत् ।। 17 ।।
B.3.17
"प्र.- सर्वेन्द्रियेति । सर्वेन्द्रियगुणैः - सर्वेन्द्रियजन्यज्ञानैः आभासः - प्रकाशो"
यस्य तत् तथोक्तम् । इन्द्रियवृत्या विज्ञातुं समर्थमित्यर्थः । सर्वेन्द्रियवत्वमप्यैच्छिकमेव;
न स्वाभाविकमित्याह सर्वेन्द्रियविवर्जितमिति । सर्वस्य प्रभुमिति । प्रभुत्वं सेवाफलप्रदत्वेन,
ईशानत्वं नियन्तृतया इति द्रष्टव्यम् । निवासः शरणं सुहृद्गतिः नारायणः (भ.गी.-1-18)
इति श्रुतेः निरवधिकवात्सल्यशालि प्राप्यञ्च इत्यर्थः । अत्र ईशानशब्दस्य नपुंसकलिङ्गत्वात्
"न देवताविशेषप्रत्यायकत्वशङ्कावकाश इति व्यासार्यैर्वर्णितम्"
3.18
नवद्वारे1 पुरे2  देही हंसो  3  लोलायते बहिः ।
वशी सर्वस्य लोकस्य स्थावरस्य चरस्य च ।। 18 ।।
B.3.18
"प्र.- ननु सर्वतः  पाणिपादत्वादिकं गीतासु परिशुद्धात्मस्वरूपे प्रसिद्धम् । ततश्च"
परिशुद्धस्वरूपस्यैव सर्वप्रभुत्वेशानत्वादिकमवगम्यत इति शिष्यशङ्कां  शमयति नवद्वार
इति । मलप्रस्रवणद्वारया हेयैः नवभिद्वारैर्युक्ते पुरवत् स्वात्यन्तभिन्ने अहमित्यभिमन्यमानो
नानादेहसञ्चरणंङ्घालधातया हंसशब्दितो जीवो नानादेहेषु उच्चावचयोनिषु लेलायते - गतागतं
कुर्वन् परतन्त्रतया बम्भ्रमीतिति । अतः तस्य सर्वप्रभुत्वे का प्रसक्तिः? अतः ततः बहिः-
बाह्य एव स्थावरजङ्गमात्मकसर्वलोकसंसारतन्त्रवाहीत्यर्थः ।। 18 ।।
3.19
अपाणिपादो जवनो ग्रहीता पश्यत्यचक्षुः स शुणोत्यरकर्णः ।
"स वेत्ति वेद्यं न च तस्यास्ति वेत्ता तमाहुरग्र््यं पुरुषं महान्तम् ।। 19 ।।"
B.3.19
"प्र. - अपाणीति ।  पाणिपादाद्यभावेऽपि"
तत्कार्यकारी इतरावेद्यः स्वयं सर्वज्ञः ( यः),
तमादिकारणं महापुरुषं वदन्तीत्यर्थः ।
3.20
अणोरणीपान् महतो महीयानात्मा गुहायां निहितोऽस्य जन्तोः ।
तमक्रतु पश्यति वीतशोको धातुः प्रसादान्महिमानमीशम् ।। 20 ।।
B.3.20
"प्र. - अणोरिति ।  सकलसूक्ष्मम्स्त्वन्तःप्रवेशयोग्यसौक्ष्म्यवान् निरतिशयबृहत्वशालीं"
एवम्भूतः अस्य जन्तोः - प्राणिनो जीवस्य आत्मा - प्रेरकस्सन् सर्वजीवस्य हृदयगुहायामास्ते
। जन्तोरित्येतत् आत्मा इत्यत्रापि च संबध्यते। तादृशम् अक्रतुं- कर्मवलेपशून्यं महामहिमशालिनमीशं
यदा पश्यति, तदा धातुः धारकस्य परमात्मनः प्रसादात् वीतशोको भवति । प्रसीदत्यच्युतस्तस्मिन्
प्रसन्ने क्लेशसंक्षयः इति स्मृतेः । ततश्च ध्यानसाध्यपमात्मप्र
सादनिर्वर्त्यतया ज्ञाननिवर्त्यत्वेन (प्रसादनिवर्त्त््यत्वेन? )
बन्धस्य मिथ्यात्वं प्रत्युक्तम् ।।
3.21
वेदाहमेतमजरं पुराणं सर्वात्मानं सर्वगतं विभुत्वात् ।
जन्मनिरोधं प्रवदन्ति यस्य ब्रह्मवादिनो हि प्रवदन्ति नित्यम्।।21 ।।
B.3.21
"प्र. - वेदाहमिति यस्य विभुत्वेन जन्माभावं"
प्रकर्षेण वदन्ति, तमजरं पुरातनं सर्वगतत्वात्
सर्वात्मानं अहं वेद - जाने इत्येवं ब्रह्मवादिनः नित्यं वदन्तीत्यर्थः ।। 21 ।।
4.1
य एकोऽवर्णो बहुधा शक्तियोगात् वर्णाननेकान् निहितार्थो दधाति ।
विचैति चान्ते विश्वमादौ स देवः स नो बुद्ध्या  शुभया संयुनक्तु ।। 1 ।।
B.4.1
"प्र. -  ब्रह्मणः सर्वविधकारणत्वं प्रपञ्चयिष्यन् तद्विषयबुद्धिप्रार्थनामन्त्रमाह"
य एक  इति । अकारो वै सर्वा वाक् । सैषा  स्पर्शोष्मभिरभिव्यज्यमाना बह्वी नानाविधा
भवति  (ऐेेे.उ.3-6-7) इति ऐतरेयश्रुतेः ,एकः अवर्णः निहितार्थः - अर्थः - परं ब्रह्म
स्ववाच्यत्वेन निहितः यस्मिन् तथोक्तः परमपुरुषार्थभूतब्रह्मवाचकः अकारेणोच्यते विष्णुः
इति श्रुतेः तादृशः अवर्णः सर्वान् वर्णान् दधाति -  उत्पादयति । (सः) विश्वं -  कृत्स्नं
प्रपञ्चम् अन्तकाले व्येति - अन्तर्भावितण्या र्थोऽयम् - गमयति नाशयति । स देवः शुभया
बुद्ध्या योजयतु । अत्र वाच्यवाचकयोरभेदोपचारात् स देव इत्युक्तिः ।। 1 ।।
4.2
तदेवाग्निस्तदादित्यस्तद्वायुस्तदु चन्द्रमाः ।
तदेव शुक्रं तद्् ब्रह्म तदापस्तत् प्रजापतिः ।। 2 ।।
B.4.2
"प्र. - तस्य देवस्य सार्वात्म्यमाह -"
तदेवाग्निरिति । शुक्रं - रोचिष्ठम् । नक्षत्रमण्डलमित्यर्थः
। शिष्टं स्पष्टम् ।। 2 ।।
4.3
त्वं स्त्री त्वं पुमानसि त्वं कुमार उत वा कुमारी ।
त्वं जीर्णो दण्डेन वञ्चसि त्वं जातो भवसि विश्वतोमुखः ।। 3 ।।
B.4.3
"प्र. -  तदेव सार्वात्म्यं संबोधनेनाह - त्वं स्त्रीति । जीर्णः । वृद्धस्सन् दण्डेन"
- आलम्बनेन वञ्चसि -  सञ्चरसि । अत्यल्पमिदमुच्यते । त्वमेव सर्वरूपो जातोऽसीत्यर्थः ।।3 ।।
4.4
नीलः पतङ्गो हरितो लोहिताक्षस्तटिद्गर्भ ऋतवः समुद्राः ।
अनादिमत्त्वं विभुत्वेन वर्तसे यतो जातानि भुवनानि विश्वा ।। 4।।
B.4.4
"प्र. -  नील इति  नील-  हरित - लोहिताक्षभेदभिन्नः पतङ्गः - पक्षी त्वमेव;  (तटिद्गर्भः)"
ऋतवः समुद्राश्च । त्वमेव अनादिः । यतो विश्वानि भूतानि जातानि, तदपि त्वमेव; निखिलजगत्कारणमपि
त्वमेवेत्यर्थः । नीलपतङ्गाद्यात्मत्वमपि न स्वरूपेण;  अपितु व्यापकत्वेनाऽऽत्मत्वादित्येतत्
प्रदर्शयति विभुत्वेन वर्तसे  इति। यतस्त्वं व्याप्य
आत्मतया वर्तसे, ततः सर्वात्मत्वमित्यर्थः ।। 4 ।।
4.5
अजामेकां लोहितशुक्लकृष्णां बह्णीः प्रजाः सृजमानां सरूपाः ।
"अजो ह्येको जुषमाणोऽनु शेते जहात्येनां मुक्तभोगामजोऽन्यः ।। 5 ।।"
B.4.5
"प्र. -  भोक्ता भोग्यं प्रेरितारं च मत्वा क्षरं प्रधानम् अमृताक्षरम् (श्वेता, 1-12)"
इतिपूर्वनिर्दिष्टचिदचिद्विवेकं दर्शयति    अजामेकामिति ।
तेजोबन्नलक्षणविकारगतलोहितशुक्लकृष्णरूपयुक्तां
स्वसमानरूपविविधभूतभौतिकस्रष्ट्रीम् उत्पत्तिरहितां काञ्चन कश्चिदविद्वान् उत्पत्तिराहित्येन
तत्समान एव सन् तत्राहम्बुद्ध्या सेवमानः तामनुसृत्य शेते -  तिष्ठति । अपरोविद्वान्
कञ्चित् कालं भुक्त्वात्वा उत्पन्नवैराग्यः त्यजतीत्यर्थः ।
अजामन्त्रार्थविचारः
"ननु अस्मिन् अजामन्त्रे स्वरसत एतावान् अर्थः प्रतीयते - काञ्चित् छागीं त्रिवर्णां"
स्वसरूपबहुप्रकाराम्  (प्रजाकरीम् ? )  एकश्छागः प्रीयमाणोऽनुवर्तते, अन्यः तामुपभुक्तां
त्यजतीति । कथं भवदुक्तप्रकृतिरूपार्थग्रहणम् ?  यदि
च अध्यात्मशास्त्रे लौकिकार्थप्रतिपादनानौचित्यात्
आध्यात्मिकार्थे पर्यवसानं कर्तव्यमिति, तर्हि  द्वा सुपर्णा इति मन्त्रे वृक्षसुपर्णपिप्पलशब्दैः
शरीरजीवकर्मफलानां गोण्या वृत्त्या ग्रहणवत्  गौरनाद्यन्तवती (मन्त्रि.उ.1-5) इत्यत्र
गोशब्देन गौण्या वृत्त्या प्रकृतिग्रहणवत् इहापि अजाशब्देन गौण्या वृत्त्या प्रकृतिग्रहणं
युक्तम । न तु यौगिकार्थग्रहणम् ।
रूढिपूर्वकलक्षणाविशेरूपगौण्यपेक्षया योगदौर्बल्यस्य प्रोद्गात्रधिकरणे स्थितत्वात्
। इतरथा, प्रैतु होतुश्चमसः प्रोद्गातॄणाम् इत्यत्रापि यौगिकवृत्त्या उद्गात्रादीनां
चतुर्णां ग्रहणं स्यादिति चेन्न -  मुख्यार्थानुपपत्तौ हि गौणार्थाश्रयणं
युज्तते । उपपद्यते च अजाशब्दे यौगिकार्थस्य मुख्यस्य ग्रहणम् । न चैवं प्रोद्गातृन्यायविरोधः
तत्र पाशन्यायेन बहुत्वाविवक्षा नास्ति ;  प्रोद्गातृशब्दयौगिकार्थबहुत्वस्य सम्भवात्
।  अदिति ः पाशान् प्रमुमोक्तु ( पू.मी सू. 9-3-5) इत्यत्र रूढ्यर्थस्य वा यौगिकार्थस्य
वा पाशशब्दार्थस्य बन्धनसाधनस्यासम्भवात्् बहुत्वाविवक्षा । इह तु तत्सम्भावात् नाविवक्षेत्येवं
(व?)   तदधिकरणस्थतिः ।  न तु रूढिपूर्वकलक्षणापेक्षया योगस्य जघन्यत्वमित्यपि, नन्वेवं
सुब्रह्मण्यस्यापि गानकारितया योगार्थत्वात् तस्यापि ग्रहणप्रसङ्ग इति चेन्न - तस्य
सदसि स्थित्यभावेन तत्साधारण्याभावात् । मीमांसकैकदेशिभिः तत्साधारण्यस्याभ्युपेतत्वाच्च ।
"ततश्च यौगिकार्थस्य मुख्यस्य अजाशब्दार्थस्य"
सम्भवे पररीत्या छागत्वरूपणं गौणवृत्त्याश्रयणञ्च
अयुक्तम् । गौरनाद्यन्तवती इत्यत्र गोशब्दे यौगिकार्थास्फुरणात् , सर्वकामदुघाम् इति
दोहनस्य  गोशब्दरूढ्यर्थग्रहणनियामकस्य सत्त्वाच्च तत्र तथा; इह तु योगार्थस्फूर्तेः
रुढ््यर्थग्रहणनियामकशब्दान्तरसमभिव्याहाराभावाच्च यौगिकार्य एव ग्राह्यः
"किञ्च इह रुढ्यर्थग्रहणे समभिव्याहृतानाम् , बह्णीः प्रजाः सृजमानाम् इत्यादीनां सङ्कोचः"
स्यात् । छाग्याः प्रकृतिवत् सकलप्रजास्रष्टृत्वासम्भवात्
सकलप्रजासर्ग करप्रकृत्यामल्पप्रजासर्गकारिच्छागीत्वपरिकल्पनस्य
विच्छित्तिविशेषाहेतुत्वात् । न चैवम् आत्मानं रथिनं विद्धि (क.उ.1-3-3) इत्यादौ आत्मशरीरादौ
रथिरथत्वादिकल्पनमपि न विच्छित्तिविशेषजनकं स्यादिति वाच्यम् तत्र रूप्यरूपकवाचिपदद्वयश्रवणबलेन,
वशीकार्यताप्रतीत्युपयुक्ततया च रूपणमङ्गीक्रियते । प्रकृते तु रूप्यरूपकवाचिपदद्वयाश्रवणात्
तद्वदत्रोपयोगाभावाच्च न छागत्वपरिकल्पनम् । द्वा सुपर्णा इति
इतिमन्त्रेऽपि वृक्षादिशब्दैर्योगवृत्त्या
अर्थग्रहणं युक्तम् ।  समासोक्तम् अर्थान्तरस्फूर्त्या विच्छित्तिविशेषोऽस्तीत्येतावन्मात्रम्
। यदि च न वृक्षादिशब्दैः यौगिकार्थग्रहणम् , तर्हि, गौरनाद्यन्तवती  इतिवदस्तु । प्रकृते
तु अजाशब्दे  योग एव ग्राह्यः एतत् सर्वं, कल्पनोपदेशात्
(ब्र.सू.1-4-20) इति सूत्रभाष्यश्रुतप्रकाशिकयोः
स्पष्टम् । अनेन प्रकृतिस्वरूपं बद्धमुक्तस्वरूपञ्च उक्तम्।
"ननु अजाशब्देन अकार्यत्वप्रतिपादनात् सृजमानाम् इति"
कर्त्रर्थशानचा स्वातन्त्र्यलक्षणकर्तृत्वप्रतीतेः
अब्रह्मात्मिकैव प्रकृतिरनेन मन्त्रेणाभिधीयतामिति चेत् एवमेव समन्वयाध्याये पूर्वपक्षे
प्राप्ते उच्यते चमसवदविशेषात् (ब्र.सू.1-4-8) । अर्वाग्बिलश्चमस ऊर्ध्वबुध्नः तस्मिन्
यशोनिहितं विश्वरूपम् (बृ.उ.4-2-3) इति मन्त्रे अर्वाग्बिलश्चमसः इति
उर्ध्व बिलतिर्यग्बुध्न प्रसिद्धचमस व्यावर्तकस्य शिरसश्चमसत्वप्रत्यायकस्य वाक्यशेषस्य
सद्भाववत् इह अस्वतन्त्रप्रकृतिव्यावर्तकस्य  सांख्याभिमतस्वतन्त्रप्रकृतिप्रतिपादकस्य
वाक्यशेषस्य अभावेन स्वतन्त्रा प्रकृतिरिहाभिधीयत इति निर्णयासंभवात् । ब्रह्मात्मकत्वेऽपि
जनिराहित्यस्योपपत्तेः । परतन्त्रेऽपि तक्षादौः , तक्षति काष्ठम् इति कर्त्रर्थप्रत्ययदर्शनेन
तावन्मात्रेण अपरतन्त्रप्रकृतित्वनिश्चयासंभवात् ।
"ननु ब्रह्मात्मकप्रकृतिग्रहणेऽपि नियामकाभावात्"
सन्देह एव स्यात्। तत्राह, ज्योतिरुपक्रमा
तु तथा ह्यधीयत एके (ब्र.सू. 1.4.9) । अथ यदतः परो दिवो ज्योतिर्दीप्यत (छां.उ.3-13-7)
इत्यादौ ज्योतिश्शब्देन ब्रह्मनिर्देशदर्शनात् इह सूत्रेऽपि ज्योतिश्शब्देन ब्रह्मोच्यते
। उपक्रमशब्दः कारणत्वार्थकस्सन् आत्मत्वं लक्षयति । मृत्कारणकस्य घटादेः मृदात्मकत्वदर्शनात्
। तथा च (ततश्च) ज्योतिरुपक्रमा - ब्रह्मात्मिका इत्यर्थः । ब्रह्मात्मिकैवाजेह मन्त्रे
ग्राह्या । उपक्रमे देवात्मशक्तिं स्वगुणैः  निरूढाम्  इति ब्रह्मात्मकाजाया एव प्रतिपादितत्वात्
। तैत्तिरीये,  अणोरणीयान् महतो महीयान् (तै.ना.12) इति ब्रह्म प्रस्तुत्य, सप्त प्राणाः
प्रभवन्ति तस्मात् (तै.ना.) इति प्राणोपलक्षितसकलप्रपञ्चोत्पत्तिमभिधाय निर्विकारस्य
ब्रह्मणः अपरिणामितया सकलप्रपञ्चोपादानत्वं न सम्भवतीति शङ्कावारणाय पठितस्यास्य मन्त्रस्य
ब्रह्मात्मकप्रकृतिपरत्वस्य वक्तव्यतया इहापि तथात्वावश्यम्भावाच्च ब्रह्मात्मिकैव प्रकृतिः
अजामन्त्रप्रतिपाद्या ।
"ननु आकाशादीनां ब्रह्मोपादानकत्वेन ब्रह्मात्मकत्ववत् प्रकृतेरपि ब्रह्मोपादानकत्वेन"
ब्रह्मात्मकत्वस्य वक्तव्यतया अनुत्पन्नायाश्च तस्याः
ब्रह्मोपादानकत्वासम्भवेन ब्रह्मात्मकत्वासम्भव
इत्याशङ्क्या, कल्पनोपदेशाच्च मध्वादिवदविरोधः ( ब्र.सू.1-4-10) । कल्पनं सृष्टिः ।
धाता यथा पूर्वमकल्पयत् (तै.आर.10-214) इति प्रयोगदर्शनात् , अस्मान्मायी सृजते विश्वमेतत्
(श्वे.उ.4-9) इति मायाशब्दितप्रकृतेः ब्रह्मोपादेप्रपञ्चसृष्टौ हेतुत्वावेदनादित्यर्थः
। प्रकृतेरब्रह्मात्मकत्वे च तल्याः अस्मान्मायी
सृजते विश्वमेतत्  इति प्रतिपादितब्रह्मोपादानतानिर्वाहकत्वाभावात्
तस्याः  ब्रह्मात्मकत्वं सिद्धम् ।
अपृथक्सिद्धाधारत्वमात्रेणापि आत्मत्वोपपत्त्या अजन्याया अपि प्रकृतेः ब्रह्मात्मकत्वं
सम्भवत्येवेति ब्रह्मात्मकत्वमविरुद्धम् ।  मध्वादिवत् ।  अत्र मधुशब्देन, असावादित्यो
देवमधु (छां.उ.3-1-1) इति निर्दिष्ट आदित्य उच्यते । आदित्यवदित्यर्थः । यथा आदित्यस्य
नैवोदेता नास्तमेता  (छां.उ.3.11) इत्यकार्यतया श्रुतस्यैव य आदित्ये तिष्ठन् (बृ.उ.5-8-13)
इत्यादिना ब्रह्मात्मकत्वञ्च , एवमनादेरप्युपपद्यते
ब्रह्मात्मकत्वमिति स्थितम् । प्रकृतमनुसरामः ।। 5।।
4.6
द्वा सुपर्णा सयुजा सखाया समानं वृक्षं परिषस्वजाते ।
तयोरन्यः पिप्पलं स्वाद्वत्त्यनश्नन्नन्योऽभिचाकशीति ।। 6 ।।
B.4.6
"प्र.-   प्रकृतिसंबन्धाविशेषेऽपि जीवस्य भोक्तृत्वम् ;"
न परमात्मन इत्येतत् दृष्टान्तमुखेन
प्रदर्शयति द्वा सुपर्णेति ।  युज्यत इति युक्छब्दो गुणपरः
समानगुणकःसयुक्् इति व्यासार्यैर्विवृतत्वात्
। सखायौ - परस्पराविनाभूतौ गमनसाधनत्वेन पर्णशब्दितपक्षसदृशज्ञानादिगुणवन्तौ  समानम्
एकं वृक्षं  वृक्षवत् छेदनार्हं  शरीरं समाश्रितौ । तयोर्मध्ये एको जीवः परिपक्वं पिप्पलं
अश्वत्थफलसदृशं कर्मफलम् अश्नाति । इतरस्तु परमात्मा अनश्नन्नेव अपहतपाप्मत्वादिमहामहिमशाली
वर्तत इत्यर्थः। अत्र शरीरतदाश्रयजीवपरवाचिशब्दनिगरणेन विषयिवाचकवृक्ष
सुपर्णादिशब्दैः वृक्षत्वाद्यध्यवसानलक्षणा रूपकातिशयोक्तिः विच्छित्तिविशेषायेति केचित्
। वृक्षादिशब्देन योगवशात् शरीरादिप्रतीतिः, न तु रुपकातिशयोक्तिरित्यन्ये ।। 6।।
4.7
समाने  वृक्षे पुरुषो निमग्नोऽनीशया शोचति मुह्यमानः ।
जुष्टंयदा पश्यत्यन्यमीशमस्य महिमानमिति वीतशोकः ।।7।।
B.4.7
"प्र. - समान इति । अनीशया भोग्यभूतया प्रकृत्या मुह्यमानः - पराभिध्यानात्तु तिरोहितम्"
(ब्र.सू.3-2-4) इति सूत्रोक्तन्यायेन  तिरोहितपरमात्मशेषत्वज्ञानानन्दलक्षणस्वस्वरूपस्सन्
वृक्षवच्छेदनार्हे एकस्मिन् शरीरे जीवः , स्थूलोऽहं कृशोऽहं  इति  - तादात्म्यबुद्ध्या
पांसूदकवत् तदेकतामापन्नस्सन् तत्संसर्गकृतानि दुःखान्यनुभवति । यदा असौ जीवो निमग्नात्
स्वस्मात् धारकत्वनियन्तृत्वशेषित्वादिना विलक्षणं स्वकर्मभिः
प्रीतं परमात्मानम्, अखिलजगदीशानलक्षणमस्य
महिमानञ्च पश्यति, तदा वीतशोको भवतीत्यर्थः । केचित्तु अनीशया  - अनीशत्वेन असमर्थत्वेन
शोचन् स्वोद्धरणसमर्थं स्वयं पङ्कादौ अनिमग्नं
स्वस्मिन् प्रीतिमन्तं तदुद्धरणसामर्थ्यलक्षणमहिमानं
च  दृष्ट््वा वीतशोको भवति । तत्समाधिरत्रानुसन्धेयः । अनीशया प्रकृत्या इति भाष्यमपि
अर्थतो व्याख्यानपरम् । न त्वनीशाशब्दार्थतयेति वदन्ति ।। 7 ।।
4.8
ऋचोऽक्षरे परमे व्योमन् यस्मिन् देवा अधि विश्वे निषेदुः ।
यस्तन्न वेद किमृचा करिष्यति च इत् तद् विदुस्त इमे समासते ।।8 ।।
B.4.8
"प्र. - ऋच  इति । न क्षरतीत्यक्षरम् । तादृशे ऋचः -  ऋक््छब्दोपलक्षितवेदजातस्य परमे"
व्योमन् - परमाकाशे परमतात्पर्यविषये यस्मिन्नक्षरे सर्वे देवाः समाश्रिताः, तत् अक्षरं
यो न वेद, सः अधीतेन ऋग्वेदादिना किं करिष्यति ?  स्थाणुरयं भारवाहः(हारः)  किलाभूत्
अधीत्य वेदं न विजानाति योऽर्थम् । , एतद्वै तदक्षरं गार्गि अविदित्वाऽस्मिन् लोके
जुहोति यजते तपस्तप्यते बहूनि वर्षसहस्राणि , अन्तवदेवास्य तद् भवति (बु.उ.5.8.8)
इति श्रुतेः। ये च तदक्षरं जानन्ति, ते निरस्तप्रतिकूलाः सुखमासत इत्यर्थः । इमं मन्त्रं
विश्वदेवशब्दितनित्यसूर्याश्रयपरमस्थानपरतयापि योजयन्ति ; तदक्षरे परमे व्योमन्  इत्यस्य
वेदार्थसंग्रहे स्थानपरतया योजितत्वात् ।
4.9
छन्दाँसि यज्ञाः क्रतवो व्रतानि भूतं भव्यं  यच्च वेदा वदन्ति ।
अस्मान्मायी  सृजते विश्वमेतत् तस्मिँश्चान्यो माया संनिरुद्धः ।। 9 ।।
B.4.9
"प्र. - छान्दांसीति  । वेदं  वैदिकमर्थजातं मायाप्रेरकः परमात्मा अस्मात् मायाशब्दितात्"
साधनात् सृजते । अतश्च अपरिणामिनोऽप्युपादानत्वमविरुद्धम् । ननु जीवस्य स्रष्टृत्वं
किं न स्यादित्याशङ्क्याऽऽह तस्मिंश्चान्यो मायया संनिरुद्धः ।  अन्यो जीवः तदाश्रितमायामोहितः
। अतः तस्य मायाप्रेरकत्वाभावान्न स्रष्टृत्वमिति भावः ।।
4.10
मायां तु प्रकृतिं विद्यान्मायिनं तु महेश्वरम् ।
तस्यावयवभूतैस्तु व्याप्तँ सर्वमिदं जगत् ।। 10 ।।
B.4.10
"प्र. - माया नाम का ?  तत्प्रेरकश्च क"
इत्यत्राह मायां त्विति ।  त्रिगुणात्मिकां प्रकृतिं
विचित्राश्चर्यसर्गहेतुतया मायाशब्दितां विद्यात् । माया(मायायाः) प्रेरकस्तु महेश्वर
इति विद्यादित्यर्थः । न च महेश्वरशब्दो देवतान्तरवाचक इति शङ््क्यम् - तैत्तिरीयके
, यद्वेदादौ स्वरः प्रोक्तो वेदान्ते च प्रतिष्ठितः । तस्य प्रकृतिलीनस्य यः परः स महेश्वरः
(तै.ना.12-3)  इति अकारवाच्यस्यैव नारायणस्य महेश्वरशब्दार्थत्वाभिधानादिति द्रष्टव्यम्
। तस्यापृथक्सद्धविषशषणतया तदंशभूतैर्जीवैः
सर्वमचेतनं व्याप्तमित्यर्थः । ततश्च जगदन्तर्गताः
तदपृथक्सद्धविक्शेषणतया तदंशभूता इत्यर्थः ।। 10 ।।
4.11
यो योनिं यो (निर्यो) निमधितिष्ठत्येको यस्मिन्निदं सञ्चविचैति सर्वम् ।
तमीशानं वरदं देवमीड्यं निचाय्येमां शान्तिमत्यन्तमेति ।। 11 ।।
B.4.11
"आ.भा. - एकोऽहं बहुस्याम इति श्रुतिसमर्थितबहुरूपा-"
पन्नदेवशब्दाभिधश्रीरामं ज्ञात्वैवमुक्तिं
समर्थयन्नाह - यो योनिमित्यादि । यः एकः समाभ्यधिकविवर्जितः सर्वेश्वर श्रीरामः आवां
तौ हि कश्चिन्नाधिकोन च  यत्समः । सर्वात्मानौ मतौ चावां
सर्वेषां प्रेरकौ तथा  इत्याद्यागमोक्तेर्योनिं
जगद््योनिभूतां स्वप्रकृतिं योनिं पञ्चभूतात्मकजगद्योनिसंभूतमहदादिकमधितिष्ठति सर्गकाले
जगद्योनिरूपस्वप्रकृत्यातत्तत्स्वरूपमादत्त इत्यर्थः ।
यतो वै इमानि भूतानि जायन्ते  इतिश्रुतेः .
यस्मिन् सर्वाधार भूतेपरेशे इदंपरिदृश्यमानमनुभूयमानं वा सर्वमखिलमपि जगदुत्पत्तिकाले
वियदादिस्वरूपेण व्येति विविधतामेति स्थावरजङ्गमादिरूपेणानन्तप्रकारकोभवतीत्येतत् ।
उपसंहारकाले च समेति स्वस्वरूपत्वेनैक्यं समाप्नोतीत्यर्थः । सर्वभूतानि कौन्तेय ? प्रकृतिं
यान्तिमामिकाम् । कल्पक्षये पुनस्तानि कल्पादौ
विसृजाम्यहम् (भ.गी. 9-7)  प्रकृतिं स्वामवष्टभ्य
विसृजामि पुनः पुनः । भूतग्राममिमं कृत्स्नमवशं
प्रकृतेर्वशात् (भ.गी.9-8)  मनसैव जगत्सृष्टिं
संहारं च करोति यः  इत्यादिस्मृत्युक्तेः । तम् प्रकृतंसमाश्रिताभिष्टप्रदायिनमीशानं
सर्वनियन्तारं वरदं स्वशरणापन्नजनेभ्योऽभीष्टप्रदायकमीड्यं संस्तुतियोग्यं सर्वेश्वर
श्रीरामं यस्यामलं नृपसदसुयशोऽधुनापि गायन्त्यघन्नघमृषयोदिगिभेन्द्रपट्टम् ।
तं नाकपालवसुपालकिरीटजुष्टपादाम्वुजं
रघुपतिं शरणं प्रपद्ये  इत्याचार्यशिरोमणिभग- वद्व्यासोक्तेः । प्रकृतश्लोकव्याख्यायां
श्रीशुकार्यमतदीपिकायामाचार्यप्रवर श्रीगङ्गाधराचार्यचरणास्तु
मर्यादापुरुषोत्तमस्यलीलाप्रयोजनमतिसमासेनप्रदर्शयन्
स्वशरण्यत्वाच्छरणं गच्छति - यस्यामलमिति यस्य
श्रीरामचन्द्रस्यामलघध्नं पापनाशकं पादाम्बुजं
तत्सम्बन्धिरेणुं नृपाणां युधिष्ठिरप्रभृतीनां सदस्तु
ऋषयो मार्कण्डेयप्रभृतयो यशोऽधुनापि
गायन्ति यद्यशोदिगिभेन्द्राणां पट्टवदाभरणस्वरूपेण तत्पर्यन्तं व्याप्तं नाकपाला देवा
वसुपालास्तेषांकिरीटैर्जुष्टं पादाम्बुजं यस्य तं रघुपतिमखिलजीवशरण्यं शरणं प्रपद्ये
। यद्् वा नास्त्यकं यस्मिन् स नाकः सत्यलोकस्तदधिष्ठातृदेवो ब्रह्मा वसुशब्दश्च धनभूत
पशूपलक्षकस्ततश्च पशुपतिः शंकरस्तयोरिति योज्यम् । रघुपतेरिति
पाठे तस्य रघुपतेर्नाकपालादिभिर्जुष्टं
पादाम्बुजमिति संयोज्यम् । प्रकृतश्लोकीयतत्त्वन्तुभगवच्छ्रीबोधायन
पुरुषोत्तमाचार्यचरणप्रसादित
(श्रीरामतत्त्वम् )
स्वां दत्त्वा भरतं कृपापरवशो योऽन्वग्रहीत्पादुकां
गत्वाऽरण्यपथादवाग्दिशमथो दूरे पथो व्युत्थितान् !
लोकत्राणकृते रणे नरभुजोऽरं न्यग्रहीदग्रही
साकेते स विराजते जनकाप्राणः शरण्यः सताम् ।। 1 ।।
भक्तो दुष्कृतमेव मे न कुरुते यत्तत्कृतं तत्समं
वात्सल्यादिदमाह सागरसुतोपालम्भमुन्मूलयन् ।
योऽसौ दिव्यगुणाकरो मुदिररुग् हेयप्रहीणः प्रभुः
सेव्यः सद्भिरभीतिदो दशशिरः संहारकृन्नापरः ।। 2 ।।
पश्येदं बलवल्लसन्मम धनुर्दुःक्षत्रगोत्रान्तकृत्
सार्धोग्रंकिल जामदग्न्यमजयद् योऽनुग्रहैकाशयः ।
विश्वामित्रमखावनप्रयतितो बालोऽपि कल्पानल -
प्रख्योऽहन्निह ताटकां स भगवान् रामः प्रणम्यो न कैः ? ।। 3 ।।
दत्तानुज्ञ उदन्तमेत्य निखिलं मात्रा सुमित्राह्वया
कैकेय्या सुरमायया हृतधियाऽऽदिष्टः सतामाश्रमः।
कौशल्यां रुदतीं विहाय विपिनं योगात्स्वकृत्यं विद -
न्निष्टानिष्टसमो मनोनिविशते नो कस्यपुण्यात्मनः ? ।। 4 ।।
साम्राज्यं महदप्यखिन्नमनसा भ्रातर्य्यधीनं कृतं
विख्या शूर्पणखाकृता विपथगा बद्धौऽम्बुधिर्नीलवाः ।
राज्यं प्राज्यमदाद्विभीषणकृते हत्वा दशास्यं द्रुहं
रामः सोऽयमलौकिकीकृतिपटुर्भक्तप्रियः सेव्यताम् ।। 5 ।।
विश्वेषामवनो जगत्कृतिपटुः कल्पान्तकालाश्रयी
नैकावासनिवासकृच्छ्रितजनानर्थच्छिदे देहभाक् ।
सूक्ष्मस्थूलजडाजडात्मकतनुस्तत्रावतीर्णोऽपि सन्
ज्ञेयः सर्वविलक्षणोऽद््भुतगती रामः कथं तत्त्वतः ? ।। 6 ।।
भक्तेभ्योऽन्यजनैरनाप्यमतुलं दिव्यं ददद्विग्रहं
सर्गासर्गतनुग्रहादिविधिषु ज्ञेयः स्वकैर्ज्ञापितैः ।
सन्तुष्टः कपिसेवयापि तुलसीमालोपशोभीविभू
रामो धर्मतनुस्सहस्ररसनैर्वर्ण्यो न शेषैरपि ।। 7 ।।
कालो रावणमातुलस्य सरुषं सृष्टेन वार्धेरपा
मत्युत्तापकरः शरेण शरणापन्ने प्रसादातुरः ।
भक्तेभ्यस्तदपेक्षयैव कृपया स्वर्गापवर्गप्रपदो
रामः सैष जयत्युदारसुगुणग्रामो विरामोऽसताम् ।। 8 ।।
उल्लालोर्जितवारिधौ कृतपथः सैन्यैः कपीनां पुरीं
लङ्कामेत्यविनाश्य राक्षसकुलं तीक्ष्णेषुवृष्ट्याऽधमम् ।
ऋद्धं राज्यमदाद्विभीषणकृते चित्रं चरित्रं श्रितो
रामः श्रीपुरुषोत्तमोविजयते माङ्गल्यमूर्तिः प्रभुः ।। 9 ।।
छित्वैकेषुनियोगतो द्रुमवरान् सप्ताञ्जसा वालिनं
हत्वाऽतूतुषदाशु शङ्कितहृदंभीतं कपीनां पतिम् ।
सुग्रीवं सहृदं प्रपन्नमसतां नाशेऽनिशं सोधमः
स्वोद्धाराय सतां स एव भगवान् सेव्यः परेभ्यः परः ।। 10 ।।
त्राता सुन्दरदीर्घदृक् क्षितिसुता हत्वाऽमितान् राक्षसा
नार्ताऽशोकवनं गता स्मृतिपराऽनन्याश्रयाऽङ्गीकृता ।
तद्वन्मां शरणागतं रघुपते ! दीनावनैकव्रत ?
स्वीकुर्वाशु विनाथनाथ ? दययोपेक्षस्व मा मा प्रभो ? ।। 11 ।।
प्राणा देहिषु शेमुषी शुभतमाऽथाऽसत्तमाऽधि त्वयि
त्वञ्चैवाऽसि विभोऽस्ति यच्छुचितमं गव्यं च पञ्चामृतम् ।
अध्यास्से च विभूतिषूत्तमगुणाधारोऽपि नित्यादिषु
शेषास्तेऽब्धिभवांश्च रत्ननिचया दासोऽहमीशो भवान् ।। 12 ।।
बाणैश्चूर्णयिताऽस्रपान् दृढतनूंल्लौहादपि प्रोद्धता
निक्षोर्यष्टिरिवाऽनिशं नतजनेष्वाद्यन्तमाधुर्यवान् ।
रोलम्बाञ्चितशीतलाच्छतुलसीहाराभिराम ? प्रभो ?
राम ? त्वत्पदपद्ममात्रहृदयं दासं दयस्व स्वकम् ।। 13 ।।
क्षीराब्धौ निजसेवकेन कपिना क्षारीकृतां प्राक््पुरीं
लङ्कामेत्य समित्यभद्रमधियं हन्ताऽऽशराणां शरैः ।
श्रीरामो विजयी विभीषणमधाद् दास्ये पदे निर्भये
भक्त्या सन्निहितस्य तस्य न भयं क्रूरात्कृतान्तादपि ।। 14 ।।
सोढ्वा दुःखानि नानाऽतिविषमविषयक्ष्वेडसङ्गात्सुखेच्छू
रात्रौ भुक्त्वा शयानोऽप्यवहितहृदयो गात्रपोषेऽमतिर्यः ।
धिक््धिक् कुक्षिं भरिं तं सकलगुणनिधिं तौलसेयीसनाथं
भक्त्या संसेव्य लभ्यं परतरममृतं मौर्ख्यतो हा जहाति ।। 15 ।।
शास्त्राऽऽसेवारतास्तेऽतुलविमलधियोलब्धतत्त्वावबोधाः
श्रेयः प्रत्यर्थिंभूतं कुमति कुलमतं श्रोतुमर्हा न मन्तुम् ।
एको देवः सरामः शपथ इहमयाऽत्युग्रशस्रप्रहारै
श्छिन्नं न स्याच्छिरोमे मरणमपि न मे द्वापरो नात्र कोऽपि ।। 16 ।।
कोदण्डेनाऽनुलेनोल्लसितमृदुशयः सेतुबन्धेन सिन्धौ
गत्वा लङ्कां समेषां शुभकृतिमतिमानादरी घोरयुद्धे ।
पत्युर्हन्ताऽस्रपाणां परतरमहिमा राजतेदिव्यमूर्तिः
साकेते नेक्षितस्तं भजति करुणया तेन गर्भादभाग्यः ।। 17 ।।
भक्तिर्नोचेन्न साऽस्तु द्विषमपि सभिया नो यथा रावणादिः
सीतेशस्तावतापि प्रसृमरदयया त्वां विदध्यात्स्वकीयम् ।
वाचा तन्वा हृदा वा यदि नहि भजसेऽशक्तितोऽज्ञानतो वा
दृष्ट्वास्या दिव्यमूर्तिं परमसुखमयः प्राप्त एवाऽसि रामम् ।। 18 ।।
आनीयानीयशैलाञ्जलनिधिसलिलेन्यस्यतो वानरेन्द्रान्
सेतोर्हेतोः सुभक्त्या सपदि रघुपतेः प्रीतिपात्राणि दृष्ट्वा ।
सेवावेशाज्जलाद्रैस्तनुतनुरसकावङ्गकैर्धूलिमस्यञ्
जन्तुर्जातः कृतार्थो जभतमुहुरमुंराममेकं दयालुम् ।। 19 ।।
विश्वामित्रस्य यज्ञान्नरवरवपुषा वारयन् राक्षसान् यः
स्नानं सम्पादयन् प्रागवमृथमनघंख्यातकीर्तिर्जगत्याम् ।
तेषां तेषां खलानां निखिलजनिमतां पीडनातत्पराणां
नाशायाऽऽकृष्ट चापोऽद््भुतकृतिनिपुणःसेव्यतां सोऽखिलेशः ।। 20 ।।
"इत्यादिश्रीरामतत्त्वानुसन्धायकश्रीरामतत्त्वाद्यनेकदिव्यप्रबन्धतोऽनुसन्धेयो"
विशेषार्थिभिः
इत्यादिकं संगिरन्ति । तदेव सर्वतोभावेननिःश्रेयसायसर्वजनसेवनीयं
देवं देवशब्दवाच्यंपरमेश्वरं
श्रीरामं निचाय्यदर्शनसमानाकारस्वरूपज्ञानेन
स्वविषयीकृत्योपासकोऽत्यन्तसर्वतोभावेनरागद्वेषादिरहितत्वे
स्थायित्वमापन्नामिमां श्रुतिस्मृत्यादिभिः परिपुष्टां मुक्तिपदाभिलप्यां
शान्तिं परमश्रेयोरूपामेति
समवाप्नोतीत्यर्थः । श्रीरामशरणागतिं विहाय नैरन्तर्यशान्तिलाभाभावो
जीवानामितितात्पर्यार्थः ।। 11 ।।
4.12
यो देवानां प्रभवश्चोद्भवश्च विश्वाधिपो (को? ) रुद्रो महर्षिः ।
हिरण्यगर्भं पश्यत जायमां स नो बुद्ध्या शुभया संयुनक्तु ।। 12 ।।
B.4.12
"प्र. - तद््ज्ञाने तदनुग्रह एव कारणमिति तं प्रार्थयते यो देवानामिति । यो (देवानां)"
जायमानं हिरण्यगर्भम् , असौ अप्रतिहतज्ञानादियुक्तस्स्यात्
इति सानुग्रहमैक्षत । स मां वीक्षतामिति भावः ।
4.13
यो देवानामधिपो यस्मिन् लोका अधिश्रिताः ।
य ईशे अस्य द्विपदश्चतुष्पदः कस्मै देवाय हविषा विधेम ।। 13 ।।
B.4.13
"प्र. - यो देवानामधिप इति सर्वचिदचित्प्रपञ्चशेषिणे सर्वाधारभूताय सकलनियन्त्रे तस्मै"
परमात्मने  पुरोडाशादिहविषा पूजां कुर्वीमहीत्यर्थः । यज्ञादिभिः तदाराधनं तदुपासनद्वारा
तत्प्राप्तिसाधनमिति भावः ।।
4.14
सूक्ष्मातिसूक्ष्मं कलिलस्य मध्ये विश्वस्य स्रष्टारमनेकरूपम् ।
विश्वस्यैकं परिवेष्टितारं ज्ञात्वा शिवं शान्तिमत्यन्तमेति ।। 14 ।।
B.4.14
"प्र. -सूक्ष्मातिसूक्ष्ममिति ।"
सूक्ष्मवस्तुष्वप्यन्तःप्रवेशयोग्यं कार्यब्रह्माण्डमध्ये
हिरण्यगर्भप्रजापत्याद्यनेकरूपेणावस्थाय विश्वस्रष्टारं
सर्वान्तर्यामित्वेऽप्यनवद्यमद्वितीयं
परमात्मानं ज्ञात्वा मुक्तो भवतीत्यर्थः ।।
4.15
स एव काले भुवनस्य गोप्ता विश्वाधिपः सर्वभूतेषु गूढः ।
यस्मिन् युक्ता ब्रह्मर्षयो देवताश्च तमेवं ज्ञात्वा मृत्युपाशाँश्छिनत्ति ।।15।।
B.4.15
"प्र. - स एव काल इति । ब्रह्मविदो मुनयो देवताश्च यत्र मनो योजयन्ति , स एव परमात्मा"
कर्मपरिपाककालविशेषे जगतः गोप्ता संसारमोचकः ;  कुतः ? विश्वाधिपः सर्वभूतेषु गूढः ।
सर्वशेषित्वात् सर्वान्तर्यामित्वाच्चेत्यर्थः । शेषशेषिभावशरीरात्मभावसंबन्धसत्त्वात्
तादृशस्य शक्तस्य मोचकत्वौचित्यादिति भावः । तमेवमिति । अनेनाऽऽकारेण
तं जानन् दर्शनसमानाकारज्ञानेन
विषयीकुर्वन् मुक्तो भवतीत्यर्थः ।।
4.16
घृतात् परं मण्डमिवातिसूक्ष्मं ज्ञात्वा शिवं सर्वभूतेषु गूढम् ।
विश्वस्यैकं परिवेष्टितारं ज्ञात्वा देवं मुच्यते सर्वपाशैः ।। 16 ।।
B.4.16
"प्र. -घृतादिति ।  यथा घृतस्य सारांशः सूक्ष्मः क्षीरव्यापी, एवं सर्वत्र सूक्ष्मतया"
दुर्ज्ञानतया, व्याप्य वर्तमानत्वेऽप्यनवद्यतया  मङ्गळभूतं ज्ञात्वा मुक्तो भवतीत्यर्थः ।
4.17
एष देवो विश्वकर्मा महात्मा सदा जनानाँ हृदये संनिविष्टः ।
हृदा मनीषा मनसाऽभिक्लृप्तो य एतद्विदुरमृतास्ते भवन्ति ।। 17 ।।
B.4.17
"प्र. - एष देव इति । विश्वं कर्म - क्रियत इति कर्म -"
कार्यं यस्य स तथोक्तः । जगत्कर्तेत्यर्थः । इतरत् उक्तार्थम् ।
4.18
यदा  तमस्तन्न दिवा न रात्रिर्न सन्न चासच्छिव एव केवलः ।
तदक्षरं तत् सवितुर्वरेण्यं प्रज्ञा च तस्मात् प्रसृता पुराणी ।।18 ।।
B.4.18
"प्र. - गायत्रीप्रतिपाद्यत्वमपि तस्यैवेत्याह यदा तम"
इति । यस्मिन् काले सदसच्छब्दितमूर्तामूर्तप्रपञ्चं
दिवारात्रविभागञ्चान्तरेण  तमोमात्रमवस्थितम् , तस्मिन् काले , ब्रह्मादिषु प्रलीनेषु
नष्टे स्थावरजङ्गमे [ आभूतसंप्लवं प्राप्ते  प्रलीने प्रकृतौ महान् । ]  एकस्तिष्ठति
विश्वात्मा स तु  नारायणः प्रभुः  इत्युक्तरीत्या ज्ञानसंकोचलक्षणाशुभमन्तरेण केबलं
शुभतयाऽवस्थितम् ;  तदेव क्षरणशून्यं वस्तु ; सवितृमण्डलमध्यवर्ति ; वरणीयं भजनीयञ्च
तदेव । तस्मादेव हेतोः सृष्टिकाले प्रजानां संकुचितज्ञानस्य नित्यस्य प्रसरणमिति
भावः । प्रज्ञा च तस्मादित्यनेन , धियो यो नः प्रचोदयात्
इत्यंशप्रतिपाद्यत्वमपि तस्यैवेत्युक्तं भवति ।।
4.19
नैनमूर्ध्वं न तिर्यञ्चं न मध्ये परिजग्रभत् ।
न तस्य प्रतिमा अस्ति यस्य नाम महद््यशः ।। 19 ।।
B.4.19
"प्र. - नैनमिति ।  उर्ध्वस्थाण्वादिरूपतया , पश्वादितिर्यग्रूपतया ,"
तदुभययिलक्षणमनुष्यादिरूपतया सन्तमप्येनं कोऽपि जनः परितः  समयक् समन्तात् न जग्रभत्
नाग्रहीत् । यद्वा उर्ध्वदेशादिषु न कोऽपि ज्ञातवान् । तस्य विभुत्वादिति भावः । यस्य
महद्यश इति नाम - यस्त्वपरिच्छिन्नकीर्तिः प्रसिद्धः , तस्य सदृशं किमपि वस्तु नास्तीत्यर्थः ।
4.20
न संदृशे तिष्ठति रूपमस्य न चक्षुषा पश्यति कश्चनैनम् ।
हृदा हृदिस्थं मनसा य एनमेवं विदुरमृतास्ते भवन्ति ।। 20 ।।
4.21
अजात इत्येवं कश्चिद््भीरुः प्रपद्यते ।
रुद्र यत्ते दक्षिणं मुखं तेन मां  पाहि नित्यम् ।। 21 ।।
B.4.21
"प्र . - अजात इति । हे संसाररुग्द्रावक ! त्वम् । अजातः  जननादि लक्षणसंसारहीन इति"
मत्वा कश्चित् पुरुषापशदोऽहं दाक्षिण्यशालि उदग्रपीनांसविलम्बिकुण्डलालकावलीबन्धुरकम्बुकन्धरम्
, प्रबुद्धमुग्धाम्बुजचारुलोचनं सविभ्रमभ्रूलतमुज्ज्वलाधरम् , शुचिस्मितं कोमलगण्डमुन्नसं
ललाटपर्यन्तविलम्बितालकं  मुखं प्रपह्य प्रपद्ये - ध्यायामि । प्रपद्यत इति । पुरुषव्यत्ययः
छान्दसः तेन ध्यानेन मां नित्यं पाहि निरस्तसंसारं कुर्वित्यर्थः । स्तनन्धयप्रजाया
अवतरणमुखभूतस्तनवत् अवतरणमुखभूतं चरणारविन्दं प्रपद्य इति वाऽर्थः ।
4.22
मा नस्तोके मा न आयुषि मा नो गोषु मा नो अश्वेषु रीरिषः ।
वीरान्मा नो रुद्र भामितो वधीर्हविष्मन्तः  सदसि त्वा हवामहे ।। 22 ।।
।। इति श्वेताश्वतरोपनिषदि चतुर्थोऽध्यायः ।।
B.4.22
"प्र. - मा नस्तोक इति । अपत्यपुत्रायुर्गवाश्वादिप्रवणतया मां"
मा हिंसीः । रिष हिंसायाम्
इति धातु ः । हे संसाररुग्द्रावक ! त्वम्  अस्मदपचारेण भामितः कुपितस्सन्   वीर्ययुक्तान्
ज्ञानवैराग्यादीन् मोक्षौपयिकान् मा वधीः मा हिंसीः ।
त्वत्पूजोपकरणपुरोडाशादिलक्षणहविरादियुक्ताः
सन्तः त्वां सदसि हवामहे आराधयामः। इदित्यवधारणे । त्वामेवेत्यर्थः ।
।। इति चतुर्थाध्यायप्रकाशिका ।।
5.1
द्वे अक्षरे ब्रह्मपरे त्वनन्ते विद्याविद्ये निहिते यत्र गूढे ।
क्षरं त्वविद्या ह्यमृतं तु विद्या विद्याविद्ये ईशते यस्तु सोऽन्यः ।। 1 ।।
B.5.1
"प्र. -  पुनरपि ब्रह्ममाहात्म्यं (तादात्म्यं) चिदचिद्विवेकञ्च प्रपञ्चयति । द्वे अक्षरे"
इति ।  ब्रह्मपरे  ब्रह्माराधनरूपे अनन्ते  असंख्यातव्यक्तिके नित्यानित्यफलसाधनतया
(? क्षरामृतशब्दिते) विद्याविद्याशब्दिते (त?) ज्ञानकर्मरूपे (द्वे?) यत्र अक्षरे आत्मनि
गूढे दुर्मोचतया लग्ने, (सोऽन्यः यस्तु  द्वे ईशते?)  सोऽप्यन्यः । आभ्यां समाराध्यमानः
तत्फलप्रदश्चान्य इत्यर्थः ।
5.2
यो योनिं योनिमधितिष्ठत्येको विश्वानि रूपाणि योनीश्च सर्वाः ।
ऋृषिं प्रसूतं कपिलं यस्तमग्रे ज्ञानैर्बिभर्ति जायमानं च पश्येत् ।। 2 ।।
B.5.2
"प्र. - यो योनिमिति । सर्वाणि समष्टिव्यष्टिरूपाणि तत्तद्योनीश्च सर्वाः योऽधितिष्ठति,"
यस्तु अग्रे सृष्टिपूर्वसमये प्रसूतं कपिलं ज्ञानादियुक्तं बिभर्ति कृतवात् , जायमानदशायाञ्च
सानुग्रहमैक्षत , सोऽप्यन्य इति पूर्वेण संबन्धः ।
5.3
एकैकं जालं बहुधा विकुर्वन्नस्मिन् क्षेत्रे संहरत्येष देवः ।
भूयस्सृष्ट्वा पतयस्तथेशः सर्वाधिपत्यं कुरुते महात्मा ।। 3।।
B.5.3
"प्र. - एकैकमिति । यस्मिन् क्षेत्रे प्रकृतिरूपे जालवद््"
बन्धकं महदादिकार्यवर्गं विविधतया
कुर्वन् पुनश्च संहरति , तस्मिन्नेव प्रकृतिरूपे क्षेत्रे भूयः
कल्पान्तरेऽपि प्रजापत्युपलक्षितं
प्रपञ्चं सृष्ट्वा सर्वेषां नियन्तृतयाऽऽस्ते यतोऽसौ , (ततो?ः)
महामहिमशाल्यात्मेत्यर्थः ।
5.4
सर्वा दिश ऊर्ध्वमधश्च तिर्यक् प्रकाशयन् भ्राजते यन्न््वनड््वान् ।
एवं स देवो भगवान् वरेण्यो योनिस्वभावान् अधितिष्ठत्येकः ।। 4 ।।
B.5.4
"प्र. -  नन्वेत (क?) स्य कथं युगपत् सर्वयोन्यधिष्टातृत्वमुपपद्यत इत्यत्राह सर्वा"
दिश इति । कालचक्रपरिवर्तनहेतुतया अनडुच्छब्दवाच्यः
सूर्यः तिर्यगूर्ध्वमधश्च युगपद्भासयन्
यत्  - यथा भासते , तथा मुमुक्षुभिर्वरणीयः भजनीयो भगवानेक एव सर्वयोन्यधिष्ठाता
भवतीत्यर्थः ।।
5.5
यच्च स्वभावं पचति विश्वयोनिः पाच्याँश्च सर्वान् परिणामयेत् यः ।
सर्वमेतद्विश्वमधितिष्ठत्येको गुणाँश्च सर्वान् विनियोजयेत् य ः ।। 5।।
B.5.5
"प्र. - यच्चेति । यच्चेति  लिङ्गव्यत्ययश्छान्दसः । यः"
सर्वेषामग्निजलादिवस्तूनाम्
उष्णानुष्णस्वभावं पचति संकल्पलक्षणपाकेन निर्वर्तयति, यश्च पाच्यान् परिणामयोग्यान्
परिणमयति । सत्त्वा(सत्या)दींश्च गुणान् प्रवर्तयति ,
न परमात्मा सर्वप्रकृत्यधिष्ठातेत्यर्थः
। तद्वेदेति । तेषु प्रसिद्धेषु वेदेषु गुह्योपनिषत्सु (च)
तात्पर्यविषयतया प्रतिपाद्यं ब्रह्मणो
वेदस्य योनिभूतं तत् परं - ब्रह्म सकलवेदप्रवर्तकः ब्रह्मा चतुर्मुखः वेदते जानाति ।
अतादृशो न जानाति , ये च पूर्वे देवा ऋषयश्च तत् ज्ञातवन्तः ,
ते सर्वे स (तत्स?) मानाकारा
मुक्ता बभूवुरित्यर्थः ।
5.6
तद्् वेदह्यगुपनिषत्सु गूढं  तद् ब्रह्मा वेदते ब्रह्म योनिम् ।
ये पूर्वं देवा ऋषयश्च तद्विदुस्ते तन्मया अमृता वै बभूवुः ।। 6 ।।
B.5.6
"प्र. - यच्चेति । यच्चेति  लिङ्गव्यत्ययश्छान्दसः । यः सर्वेषामग्निजलादिवस्तूनाम्"
उष्णानुष्णस्वभावं पचति संकल्पलक्षणपाकेन निर्वर्तयति, यश्च पाच्यान् परिणामयोग्यान्
परिणमयति । सत्त्वा(सत्या)दींश्च गुणान् प्रवर्तयति ,
न परमात्मा सर्वप्रकृत्यधिष्ठातेत्यर्थः
। तद्वेदेति । तेषु प्रसिद्धेषु वेदेषु गुह्योपनिषत्सु (च) तात्पर्यविषयतया प्रतिपाद्यं
ब्रह्मणो वेदस्य योनिभूतं तत् परं - ब्रह्म सकलवेदप्रवर्तकः ब्रह्मा चतुर्मुखः वेदते
जानाति । अतादृशो न जानाति , ये च पूर्वे देवा ऋषयश्च तत् ज्ञातवन्तः , ते सर्वे स (तत्स?)
मानाकारा मुक्ता बभूवुरित्यर्थः ।
5.7
गुणान्वयो यः फलकर्मकर्ता कृतस्य  तस्यैव स चोपभोक्ता ।
स विश्वरूपस्त्रिगुणस्त्रिवर्त्मा प्राणाधिपः संचरति स्वकर्मभिः ।। 7 ।।
B.5.7
"प्र. - एवं परमात्मस्वरूपं तद््ज्ञानस्यामृतत्वसाधनत्वञ्चोक्त्वा"
जीवस्वरूपं शोधयति
गुणान्वय इति । सत्त्वरजस्तमोगुणानामन्वयो यस्य स तथोक्तः । सत्त्वादिगुणान्वितस्सन्
यत् फलसाधनभूतं कर्म यः करोति , स एव तस्यैव फलं भुङ््क्ते ।
एवं नियतकर्तृत्वभोक्तृत्वशाली
स्थावरनरपक्ष्यादिरूपयुक्तः कामक्रोधलोभरूपगुणत्रययुक्तो
देवयानपितृयाणकष्टगतिरूपमार्गत्रययुक्तः
प्राणसहचरितस्सन् कर्मपाशबद्धः सञ्चरतीत्यर्थः ।
5.8
अङ्गुष्ठमात्रो रवितुल्यरूपः सङ्कल्पाहङ्कारसमन्वितो यः ।
बुद्धेर्गुणेनात्मगुणेन चैव आराग्रमात्रो ह्यवरोऽपि दृष्टः ।। 8 ।।
B.5.8
"प्र. - अङ्गुगुष्ठमात्र इति । बुद्धेः अन्तःकरणस्य"
सत्त्वरजस्तमो लक्षणगुणकारितेन आत्मधर्मभूतनानाविधार्थविषर्यकाध्यवसायेन
युक्तः तत्कार्येण तत्तत्फलसङ्कल्पेन ,
आढ्योऽभिजनवानस्मि  इत्यहङ्कारेण (च?) युक्तस्सन्
आत्मवत् स्वप्रकाशः , अङ््गुष्ठमात्रं पुरुषं निश्चकर्ष यमो बलात्
इत्युक्तरीत्या अङ्गुष्ठपरिमाणः
शास्त्रेषु दृष्टः । ततोऽपि अवरः  हीनपरिमाणः आराग्रमात्र
इत्यपि दृष्टः शास्त्रेषु दृष्टं इत्यर्थः ।
5.9
वालाग्रशतभागस्य शतधा कल्पितस्य च ।
भागो जीवः स विज्ञेयः स चानन्त्याय कल्पते ।। 9 ।।
B.5.9
"प्र. - स्वमतमुपन्यस्यति वालाग्रेति । वालाग्रेशतांशशतांशतुल्यपरिमाण एव जीवो मोक्षे"
धर्मभूतज्ञानविकासेन विभुत्वलक्षणानन्त्याय प्रभवतीत्यर्थः ।
5.10
नैव स्त्रीन पुमानेष न चैवायं नपुंसकः ।
यद्यच्छरीरमादत्ते तेनतेन स युज्यते ।। 10 ।।
B.5.10
"प्र. - स्त्रीपुंनपुंसकत्वादिकमपि तस्य"
तादृशशरीरसंबन्धकृतम् ; न (तु) स्वाभाविकमित्याह
नैव स्त्रीति । स्पष्टोऽर्थः ।
5.11
सङ्कल्पन - स्पर्शन - दृष्टि - होमैर्ग्रासाम्बुवृष्ट्याऽऽत्मविवृद्धजन्म ।
कर्मानुगान्यनुक्रमेण देही स्थानेषु रूपाण्यभिसम्प्रपद्यते ।। 11 ।।
B.5.11
"प्र. -देहप्राप्तौ हेतुमाह संकल्पनेति ।"
पुण्यविषयकसंकल्प - गङ्गादिलक्षणपुण्यवस्तुस्पर्श
तादृशवस्तुदमान-यागहोर्शदिभिरात्मनो विवृद्धियुक्तं जन्म-उत्कृष्टं जन्मेति यावत् -
अनेन क्रमेण (?) कर्मानुसारीणि रूपाणि तेषु तेषु ब्राह्माणादिषु योनिषु (अनुक्रमेण?)
पयेयिण प्रपद्यत इत्यर्थः ।।
5.12
स्थूलानि सूक्ष्माणि बहूनि चैव रूपाणि देही स्वगुणैर्वृणोति ।
क्रियागुणैरात्मगुणैश्च तैषां संयोगहेतुरपरोऽपि दृष्टः ।। 12 ।।
B.5.12
" प्र. - स्थूलानीति । मशकमातङ्गादिस्थूलसूक्ष्मशरीराणि बहुविधान्यपि"
तत्तत्फलाभिसन्ध्यादिलक्षणरागादिरूपात्मगुणप्र
युक्तयागादिरूपक्रियालक्षणैर्गेणैर्हेतुभिर्भजते
। तादृशात्मगुणयोगे च पूर्वपूर्वं कर्मैव हेतुर्दृष्ट इत्यर्थः ।
5.13
अनाद्यनन्तं कलिलस्य मध्ये विश्वस्य स्रष्टारमनेकरूपम् ।
विश्वस्यैकं परिवेष्टितारं ज्ञात्वा देवं मुच्यते सर्वपाशैः ।। 13 ।।
B.5.13
" प्र. - अनाद्यनन्तमिति ।  कलिलस्य कार्यस्य मध्ये स्थित्वा"
हिरण्यगर्भप्रजापत्याद्यनेकरूपतया
विश्वस्य स्रष्टारमित्यर्थः । शिष्टं पूर्ववत् ।
5.14
भावग्राह्यमनीडाख्यं भावाभावकरं शिवम् ।
कलासर्गकरं देवं येविदुस्ते जहुस्तनुम् (ते जहुस्तनुम् ) ।। 14 ।।
इति श्वेताश्वतरोपनिषदि पञ्चमोऽध्यायः ।।
B.5.14
प्र. - भावेति । भावग्राह्यं भक्तिग्राह्यम् अनीडत्वेन अनिलयत्वेन अनाधारत्वेनाऽऽख्यायमानं
विश्वस्य भावाभावकरं  सर्गसंहारकारकं सर्वदा अशुभास्पृष्टं विद्यासर्गकारणं (कारिणं?)
ये पूर्वे ज्ञातवन्तः , ते प्रकृतिविनिर्मुक्ता बभूवुरित्यर्थः ।
(द्विरुक्तिरध्यायसमाप्त्यर्था।)   ।। 14।।
इति पञ्चमाध्यायप्रकाशिका
6.1
स्वभावमेके कवयो वदन्ति कालं तथाऽन्ये परिमुह्यमानाः ।
देवस्यैष महिमा तु लोके येनेदं भ्राम्यते ब्रह्मचक्रम् ।। 1 ।।
B.6.1
"प्र. -  पुनरपि परमात्मनो गुणान्"
वक्तुमध्यायान्तरारम्भः । स्वभावमिति । केचन लोकायतिकाः
जगच्चक्रपरिवृत्तिहेतुं स्वभावं वदन्ति । अन्ये भगवन्मायामोहिताः कालकर्मादिकं वदन्ति
। तदिदमौपनिषद परमपुरुषवरणीयताहेतुभूतगुणविशेषविरहिणां
जल्पितम् । परमात्ममहिम्नैव ब्रह्माश्रितं
जगच्चक्रं बम्भ्रमीतीत्यर्थः । अथवा - ब्रह्म प्रकृतिः ।
प्रकृतिप्राकृतचक्रं बम्भ्रमीतीत्यर्थः ।
6.2
येनावृतं नित्यमिदँ हि  सर्वं ज्ञः कालकालो गुणी सर्वविद्यः ।
तेनेशितं कर्मविवर्तते ह पृथ्व्याप्यतेजोऽनिलखानि चिन्त्यम् ।। 2।।
B.6.2
"प्र. - येनावृतमिति । यो नित्यं सर्ववस्तुव्यापकः"
सर्वज्ञः , काल स पचते तत्र न कालस्तत्र
वै प्रभुः इत्युक्तरीत्या
कालस्यापि पाचकः , तेजोबलैश्वर्यमहावबोधसुवीर्यशक्त्यादिगुणैकराशिः ,
सर्वज्ञानप्रकार(प्रकारज्ञान?)
वान्  तेनेशितं कर्म विवर्तते ।  क्रियत इति कर्मेति कार्यतया कर्मशब्दितं पञ्चभूतात्मकं
जगत् तेन परमात्मना, स्यादिति सङ्कल्पमात्र विषयीकृतं सत् विवर्तते निष्पद्यत इत्येतदेव
हृदि चिन्तनीयमित्यर्थः ।
6.3
तत्कर्म कृत्वा विनिवर्त्य भूयस्तत्वस्य तत्त्वेन समेत्य योगम् ।
एकेन द्वाभ्यां त्रिभिरष्टभिर्वा कालेन चैवाऽऽत्मगुणैश्च सूक्ष्मैः ।। 3 ।।
B.6.3
"प्र. - तत्कर्मेत्यादि । तत्त्वं नारायणः इति"
श्रुतेर्नारायण एव तत्त्वम् । ततश्चायमर्थः
- इतरेभ्यो विनिवर्त्य तत्त्वस्य भगवतः समाराधनं नित्यनैमित्तिकलक्षणं कर्म भूयः कृत्वा,
एकेन  जायमानदशाप्रसृतभगवत्कटाक्षेण , द्वाभ्याम्  यस्य देवे परा त्रिक्तिः यथा देवे
तथा गुरौ इत्युक्तरीत्या देवगुरुभक्तिभ्याम् ,
त्रिभिः बाल्यपाण्डित्यमौनैः ? अष्टभिर्योगाङ्गैश्च
... ?  सहितस्सन् तत्त्वेन परमात्मना
शेषत्वज्ञानलक्षणयोगं प्राप्य प्रारब्धत्वगुणयुक्तानि
कर्माण्यवलय वर्तमानान् सर्वान् भावान् कामान् स्वस्मै
विनियोजयति - भुङ््क्ते । स तेषां
कर्मफलभोगानामवसाने फलापवर्गितया कर्मणां नाशात् , तस्य तावदेवचिरम्  इत्युक्तरीत्या
कर्मक्षये ब्रह्म याति  प्राप्नोति । स तत्त्वतः परमात्मनोऽन्य
एव । अतो नैक्यशङ्का कार्येति भावः।
6.4
आरभ्य कर्माणि गुणान्विताति भावांश्च सर्वान् विनियोजयेत् यः ।
तेषामभावे कृतकर्मनाशः कर्मक्षये याति स तत्त्वतोऽन्यः।। 4।।
B.6.4
"प्र. - तत्कर्मेत्यादि । तत्त्वं नारायणः"
इति श्रुतेर्नारायण एव तत्त्वम् । ततश्चायमर्थः
- इतरेभ्यो विनिवर्त्य तत्त्वस्य भगवतः समाराधनं नित्यनैमित्तिकलक्षणं कर्म भूयः कृत्वा,
एकेन  जायमानदशाप्रसृतभगवत्कटाक्षेण , द्वाभ्याम्  यस्य देवे परा त्रिक्तिः यथा देवे
तथा गुरौ इत्युक्तरीत्या देवगुरुभक्तिभ्याम् ,
त्रिभिः बाल्यपाण्डित्यमौनैः ? अष्टभिर्योगाङ्गैश्च
... ?  सहितस्सन् तत्त्वेन परमात्मना शेषत्वज्ञानलक्षणयोगं प्राप्य प्रारब्धत्वगुणयुक्तानि
कर्माण्यवलय वर्तमानान् सर्वान् भावान् कामान् स्वस्मै विनियोजयति - भुङ््क्ते । स तेषां
कर्मफलभोगानामवसाने फलापवर्गितया कर्मणां नाशात् , तस्य तावदेवचिरम्  इत्युक्तरीत्या
कर्मक्षये ब्रह्म याति  प्राप्नोति । स तत्त्वतः परमात्मनोऽन्य एव ।
अतो नैक्यशङ्का कार्येति भावः।
6.5
आदिः स संयोगनिमित्तहेतुः परस्त्रिकालादकलोऽपि दृष्टः ।
तं विश्वरूपं भवभूतमीड्यं देवं स्वचित्तस्थमुपास्य पूर्वम् ।। 5 ।।
B.6.5
"प्र.-  प्ररमात्मोपासनमपि स्वात्मोपासनपूर्वकं"
कर्तव्यमित्याह आदिरिति । सः पूर्वमन्त्रोक्तजीवः
संयोगे समीचीनपरमात्मयोगे तत्प्राप्तौ आदिः कारणम् -  प्रधानहेतुरिति यावत्
, कालत्रयपरिच्छिन्नात्
परत्वेन भिन्नत्वेन निरवयवत्वेन शास्त्रदृष्टः । तं कर्मवशादनन्तशरीरं भवभूतं भवं संसारं
भूतं प्राप्तम् - संसारिणमिति यावत् - , ईड्यं  स्तुत्यम् - अपहतपाप्मत्वादिगुणकमिति
यावत् - ,  अत एव देवं द्योतमानं स्वप्रकाशज्ञानानन्दरूपं स्वहृदयस्थं प्रथमत उपास्य
- स वृक्षेति  । यस्मादयं चिदचित्प्रपञ्चः परिवर्तते , स वृक्षकालाकृतिभ्यः  परः उत्कृष्टः
वृक्षशब्देन छेदनार्हप्रकृतिप्राकृतमुच्यते आ समन्तात् कृतिः यत्नो यस्येति आकृतिः
कर्ता जीवः। प्रकृतिकालजीवेभ्य उत्कृष्ट इत्यर्थः । ज्ञानोत्पत्तिप्रतिबन्धकपापानि अपनुद्य
तदनुकूलपुण्यप्रवर्तकम् , भगेशम् - ऐश्वर्यस्य समग्रस्य वीर्यस्य यशसः श्रियः ।
ज्ञानवैराग्ययोश्चैव षण्णां   भग इतीरणा
इत्युक्तानां ज्ञानादीनामीश्वरं विश्वस्य धामभूतमाधारभूतं मरणाद्यवद्यशून्यं स्वात्मनि
अन्तर्यामितया वर्तमानं  ज्ञात्वा मुक्तो भवतीत्यर्थः ।
6.6
"स वृक्षकालाकृतिभिः परोऽन्यो यस्मात् प्रपञ्चः परिवर्ततेऽयम् ।"
धर्मावहं पापनुदं भगेशं ज्ञात्वाऽऽत्मस्थममृतं  विश्वधाम ।। 6 ।।
B.6.6
"प्र.-  प्ररमात्मोपासनमपि स्वात्मोपासनपूर्वकं कर्तव्यमित्याह"
आदिरिति । सः पूर्वमन्त्रोक्तजीवः
संयोगे समीचीनपरमात्मयोगे तत्प्राप्तौ आदिः कारणम् -  प्रधानहेतुरिति यावत्
, कालत्रयपरिच्छिन्नात्
परत्वेन भिन्नत्वेन निरवयवत्वेन शास्त्रदृष्टः ।
तं कर्मवशादनन्तशरीरं भवभूतं भवं संसारं
भूतं प्राप्तम् - संसारिणमिति यावत् - , ईड्यं  स्तुत्यम् - अपहतपाप्मत्वादिगुणकमिति
यावत् - ,  अत एव देवं द्योतमानं स्वप्रकाशज्ञानानन्दरूपं स्वहृदयस्थं प्रथमत उपास्य
- स वृक्षेति  । यस्मादयं चिदचित्प्रपञ्चः परिवर्तते ,
स वृक्षकालाकृतिभ्यः  परः उत्कृष्टः
वृक्षशब्देन छेदनार्हप्रकृतिप्राकृतमुच्यते आ समन्तात् कृतिः यत्नो यस्येति आकृतिः
कर्ता जीवः। प्रकृतिकालजीवेभ्य उत्कृष्ट इत्यर्थः ।
ज्ञानोत्पत्तिप्रतिबन्धकपापानि अपनुद्य
तदनुकूलपुण्यप्रवर्तकम् , भगेशम् - ऐश्वर्यस्य समग्रस्य वीर्यस्य यशसः
श्रियः । ज्ञानवैराग्ययोश्चैव
षण्णां   भग इतीरणा इत्युक्तानां ज्ञानादीनामीश्वरं
विश्वस्य धामभूतमाधारभूतं मरणाद्यवद्यशून्यं
स्वात्मनि अन्तर्यामितया वर्तमानं  ज्ञात्वा मुक्तो भवतीत्यर्थः ।
6.7
तमीश्वराणां परमं महेश्वरं तं देवतानां परमञ्च दैवतम् ।
पतिं पतीनां परमं परस्ताद् विदाम देवं भुवनेशमीड्यम् ।। 7 ।।
B.6.7
" प्र. - तमीश्वराणामिति । विदामेति ज्ञानप्रार्थना । शिष्टं स्पष्टम् ।"
6.8
न तस्य कार्ये करणञ्च विद्यते न तत्समश्चाभ्यधिकश्च  दृश्यते ।
पराऽस्य शक्तिर्विविधैव श्रूयते स्वाभाविकी ज्ञानबलक्रिया च ।। 8 ।।
B.6.8
"प्र. -  न तस्येति ।  कार्यं  शरीरम् । कारणम्  इन्द्रियम् । ज्ञानबलाभ्यां"
सहिता सृष्टिसंहारादिलक्षणक्रिया
ज्ञानबलक्रिया । शिष्टं स्पष्टम् ।
6.9
न तस्य कश्चित् पतिरस्ति लोके न चेशिता नैव च तस्य लिङ्गम् ।
स कारणं करणाधिपाधिपो न चास्य कश्चिज्जनिता न चाधिपः ।। 9 ।।
B.6.9
"प्र. - न तस्य कश्चिदिति । लिङ्गं ज्ञापकहेतुः । करणाधिपः -"
जीवः । शेषमतिरोहितार्थम् ।
6.10
यस्तन्तुनाभ इव तन्तुभिः प्रधानजैः स्वभावतः ।
देव एकः समावृणोति स नो दद्याद् ब्रह्माप्ययम् ।। 10 ।।
B.6.10
"प्र. -  यस्यन्तुनाभ  इति । लूताख्यः कीटविशेषः"
स्वसंनिहितजन्तुविशेषँ यथा तन्तुभिरावृणोति
, एवं प्रकृतिजैः प्राकृतैः तत्त्वैः स्वभावतः स्वेच्छातः चिद्वर्गमावृणोति लुप्तज्ञानं
करोति (यः?) , स देवोऽस्माकं ब्रह्मणि अप्ययम् आत्यन्तिकं
लयं करोतु । मुक्तस्य ब्रह्मण्यप्ययो
"नाम भेदकाकारास्फुरणम् ।।1.-C-6-10"
6.11
एको देवः सर्वभूतेषु गूढः सर्वव्यापी सर्वभूतान्तरात्मा ।
कर्माध्यक्षः  सर्वभूताधिवासः  साक्षी चेता केवलो निर्गुणश्च ।। 11 ।।
B.6.11
"प्र. - एको देव इति । सर्वभूतेषु इतराविदिततया"
वर्तमानः , सर्वव्यापितया सर्वभूतात्मा
, तच्छरीरेष्वनुप्रविष्टः , कर्मसु प्रेरकः , चेता चिञ््
चयन इति हि धातुः - सकलप्रपञ्चनिर्माता,
त (अ) थापि गुणत्रयवश्यत्वाभावात् फलाभिसन्धिपूर्वककर्तृत्वाभावेन (च?)  (?) केवलोदासीनः
, ईशः (?) ,  (देव एकः?) अपहतपाप्मा दिव्यो देव एको नारायणः ,
इति प्रसिद्धो दिव्यो देव एक एवेत्यर्थः ।
6.12
एको वशी निष्क्रियाणां बहूनामेकं बीजं बहुधा यः करोति ।
तमात्मस्थं योऽनुपश्यन्ति धीरास्तेषां सुखं  शाश्वतं नेतरेषाम् ।। 12 ।।
B.6.12
"प्र . - एको वशीति । निष्क्रियाणां स्वतः प्रवृत्तिरहितानां"
सर्वचेतनानां वशी - स्वाधीनसर्वचेतनवर्ग
इति यावत् - एकं जगद्बीजमव्यक्तलक्षणं महदहङ्कारादिरूपेण यो बहुधा करोति ,
तं स्वान्तर्यामिणं
ये जानन्ति , त एव मुक्ता भवन्तीत्यर्थः ।
6.13
नित्यो नित्यानां चेतनश्चेतनानामेको बहूनां यो विदधाति कामान् ।
तत् कारणं सांख्ययोगाधिगम्यंज्ञात्वा देवं मुच्यते सर्वपाशैः ।। 13 ।।
B.6.13
"प्र. - नित्य इति । अनित्यानां चेतनानां"
बहूनां नित्य एक एव चेतनस्सन् (यः?) कामान्
विदधाति , तद््ज्ञानं मुक्ति (हेतु?) रित्यर्थः । अत्र नित्यचेतनानामनित्यत्वं
धर्मभूतज्ञानसङ्कोचादिधर्मयोगादिति
द्रष्टव्यम् । नित्यानां मध्ये नित्यः अत्यन्तनित्यः , चेतनानां मध्ये चेतनः परमचेतनः
इत्यर्थाश्रयणेऽपि न दोषः । नित्यत्वचेतनत्वतारतम्यञ्च विवक्षाविशेषेण द्रष्टव्यम्
।  सांख्ययोगाधिगम्यं सांख्ययोगशास्त्रयोः  तात्पर्यविषयभूतम् ।
सांख्यं योगः पाञ्चरात्रं वेदाः पाशुपतं तथा । आत्मप्रमाणान्येतानि  इत्युक्तेरिति भावः ।
6.14
न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः ।
तमेव भान्तमनु भाति  सर्वे तस्य भासा सर्वमिदं विभाति ।। 14 ।।
B.6.14
"प्र . - न तत्रेति । अयं मन्त्रोऽन्यत्र बहुकृत्वो व्याकृतः ।"
6.15
एको  हँसो भुवनस्यास्य मध्ये स एवाग्निः सलिले संनिविष्टः ।
तमेव विदित्वाऽति मृत्युमेति नान्यः पन्था विद्यतेऽयनाय ।। 15 ।।
B.6.15
"प्र. एक इति । भुवनस्य चिदचित्प्रपञ्चस्य मध्ये ,पक्षिसंघे  राजहंसवत् विराजमानः ।"
यमन्तस्समुद्रे कवयो वदन्ति  इति समुद्रसलिलसंनिविष्टः । स एव अग्निः  अग्रनेता मोक्षप्रदः
;  संसारपाशदाहक इति वाऽर्थः । शिष्टं स्पष्टम् ।
6.16
स विश्वकृत विश्वविदात्मयोनिर्ज्ञः कालकालो गुणी सर्वविद्यः ।
प्रधानक्षेत्रज्ञपतिर्गुणेशः संसारमोक्षस्थितिबन्धहेतुः ।। 16 ।।
B.6.16
"प्र. - स विश्वेति  । विश्वकृत् -  सर्वकर्ता ,"
विश्ववित् - सर्वं  प्राप्तः , विदिर्लाभ
इति हि धातुः , । आत्मयोनिः -  आत्मा योनिः स्थानं यस्य स तथोक्तः।
जीवान्तर्यामीत्यर्थः । ज्ञः सर्वज्ञः कालकालः कालस्यापि नियन्ता ,
सर्वविद्यः सर्वविद्याप्रवर्तकः
प्रधानक्षेत्रज्ञपतिः प्रकृतिजीवयोः शेषी , गुणेशः ज्ञानादिषाड््गु ण्यपरिपूर्णः , संसारस्य
प्रकृतिसंबन्धलक्षणस्य मोक्षे च तत्स्थितौ च हेतुरित्यर्थः ।
6.17
स तन्मयो ह्यमृत ईशसंस्थो ज्ञः सर्वगो भुवनस्यास्य गोप्ता ।
य ईशेऽस्य जगतो नित्यमेव नान्यो हेतुर्विद्यत ईशनाय ।। 17 ।।
B.6.17
"प्र. - स तन्मय इति सः परमात्मा तन्मयः तत्प्रचुरः । तदात्मक एव ;"
नान्यात्मकः । अनन्यप्रेर्य
इति यावत् । अमृतः - असंसारी -  ईशे ईशनव्यापारे सम्यक् स्थितिर्यस्येति तथोक्तः । य
ईशे यो नित्यमीष्टे  । यस्य चेतनमनन्यहेतुकं नित्यम् । मोक्षदशायामप्यनपायीत्यर्थः ।
शिष्टं स्पष्टम् ।
6.18
यो ब्रह्माणं विदधाति पूर्वं यो वै वेदाँश्च प्रहिणोति तस्मै ।
तँ ह देवमात्मबुद्धिप्रकाशं मुमुक्षुर्वै शरणमहं प्रपद्ये ।। 18 ।।
B.6.18
"प्र. - पुरुषान्न परं किञ्चित् सा काष्ठा सा परा गतिः"
इति वशीकार्यपरम्पराविश्रान्तिमूमिभूतभगवद्वशीकरणोपायभूतप्रपदनमन्त्रमाह
- योब्रह्माणमिति । यः स्वनाभिपद्मो ब्रह्माणमुत्पाद्य तस्य
वेदप्रदानेन जगत्सर्गशक्तिमाहितवान्
, तं स्वविषबुद्धिप्रकाशहेतुं मुमुक्षुरहं  शरणं प्रपद्य इत्यर्थः । आत्मबुद्धेः प्रकाशो
यस्मात् स  आत्मबुद्धिप्रकाशः ।  तद्विषयबुद्धिस्फुरणस्य तदनुग्रहायत्तत्वादित्यर्थः ।
6.19
निष्कलं निष्क्रियँ शान्तं निरवद्यं निरञ्जनम् ।
अमृतस्य परं सेतुं दग्धेन्धनमिवानलम् ।। 19 ।।
B.6.19
"प्र. - उक्तब्रह्मज्ञानाभावे मोक्षसंभावनैव नास्तीत्याह - निष्कलमिति मन्त्रद्वयेन।"
आकाशस्य चर्मकटादिवत् वेष्टनं यदा अल्पशक्तयो मनुष्याः करिष्यन्ति , तदा  निष्कलं  निरवयवं
निष्क्रियं कृतकृत्यं शान्तम्  अशनायाद्यूर्मिषट््करहितं निरवद्यम्
आश्रितपराङ््मुखत्वाद्यवद्यरहितं
निरञ्जनम्  असङ्गस्वभावम् अमृतस्य मोक्षस्य परं मुख्यं दग्धेन्धनानलवत् स्वप्रकाशकं
देवमविज्ञाय दुःखस्य नाशो भवति । यथा  आकाशस्य चर्मवत् वेष्टनमसंभावितम् ,
एवं परमात्मज्ञानमन्तरेणमोक्षो़संभावित इत्यर्थः ।
6.20
यदा चर्मवदाकाशं वेष्टयिष्यन्ति मानवाः ।
तदा देवमविज्ञाय दुःखस्यान्तो भविष्यति ।।20 ।।
B.6.20
"प्र. - उक्तब्रह्मज्ञानाभावे मोक्षसंभावनैव नास्तीत्याह - निष्कलमिति मन्त्रद्वयेन।"
आकाशस्य चर्मकटादिवत् वेष्टनं यदा अल्पशक्तयो मनुष्याः करिष्यन्ति , तदा  निष्कलं  निरवयवं
निष्क्रियं कृतकृत्यं शान्तम्  अशनायाद्यूर्मिषट््करहितं निरवद्यम्
आश्रितपराङ््मुखत्वाद्यवद्यरहितं
निरञ्जनम्  असङ्गस्वभावम् अमृतस्य मोक्षस्य परं मुख्यं दग्धेन्धनानलवत् स्वप्रकाशकं
देवमविज्ञाय दुःखस्य नाशो भवति । यथा  आकाशस्य चर्मवत् वेष्टनमसंभावितम्
, एवं परमात्मज्ञानमन्तरेणमोक्षो़संभावित इत्यर्थः ।
6.21
तपःप्रभावाद् देवप्रसादाच्च ब्रह्म ह श्वेताश्वतरोऽथ विद्वात् ।
अत्याश्रमिभ्यः परमं पवित्रं प्रोवाच सम्यगृषिसंघजुष्टम् ।। 21 ।।
B.6.21
"प्र. - तप  इति मनसश्चेन्द्रियाणाञ्च ऐकाग्र्यं परमं तपः"
इत्युक्तचित्तैकाग्र्यलक्षणतपःप्रभावाच्च
(त् परमात्मानुग्रहाच्च ?) संपन्नब्रह्मविज्ञानः श्वेताश्वतरनामा ऋषिः अत्याश्रमिभ्यः
- अति पूजायाम् पूज्याश्रमयुक्तेभ्यः परमहंससंन्यासिभ्यः , ऋषिसंघैः  वामदेवादिभिः जुष्टं
सेवितं परमं पवित्रं ब्रह्म प्रोवाचेत्यर्थः ।
6.22
वेदान्ते परमं गुह्यं पुराकल्पे प्रचोदितम् ।
नाप्रशान्ताय दातव्यं नापुत्रायाशिष्याय वा पुनः ।।22।।
B.6.22
"प्र.- वेदान्त इति । वेदान्तेषु अतिरहस्यतया निगूढं पुराकल्पे ब्रह्मण उपदिष्टमेतत्"
विज्ञानं शान्तेभ्यः पुत्रेभ्यः शिष्येभ्य एव प्रब्रूयात् , नान्येभ्यः इत्यर्थः ।।22।।
6.23
यस्य देवे परा भक्तिः यथा देवे तथा गुरौ ।
तस्यैते कथिता ह्यर्थाः प्रकाशन्ते महात्मनः ।।
प्रकाशन्ते महात्मनः इति ।। 23।।
B.6.23
"प्र. - भगवद्विषये गुरुविषये च उत्कृष्टभक्तिशून्यानाम्"
उक्तार्था उपदिष्टा अपि दुर्ज्ञाना
इत्याह यस्यदेव इति । यस्य भगवत्युत्कृष्टाबुद्धिः भक्तिः, तत्तुल्या गुरावपि भक्तिः,
तस्यैव महात्मनः एते अर्था भासन्ते, नेतरेषामित्यर्थः ।
द्विरुक्तिरध्यायसमाप्त्यर्था (आदरार्था च)।
"एतदध्यायान्तर्गतवाक्यविषयमधिकरणं लिख्यते-"
"तृतीयाध्याये उभयलिङ्गपादे, - वेदान्ते जगत्कारणतया प्रतिपाद्यमानस्या आत्मनः, अथ य"
आत्मा स सेतुर्विधृतिः (छां.उ.8-4-1) इति सेतुत्वश्रवणात् सेतोश्च प्राप्यान्तरप्रापकत्वस्यैव
दर्शनेन ब्रह्मणोऽपि प्राप्यान्तरप्रापकतैव (प्रतीयते); न तु स्वयं प्राप्यता । किञ्च
- एतं सेतुं तीर्त्वा इति तरितव्यत्वाभिधानेन एतस्य प्राप्य- त्वाभावाविष्करणात् वेदान्तेषु,
चतुष्पात् ब्रह्म षोडशकलम् (छां.उ.3-8-2) इति उन्मानश्रवणात्
नेदमपरिमितम्, अपरिमितस्योन्मानासंभवात्
। अतो वेदान्तेषु अपरिमितत्वेन प्रतीयमानमन्यदेवेति प्रतीयते । किञ्च अमृतस्य परं सेतुम्
इति अमृतस्य वस्त्वन्तरस्य प्राप्यप्रापकत्वलक्षणः सम्बन्धः षष्ठ्या प्रतीयते । न हि
स्वस्मिन्नेव प्राप्यप्रापकत्वलक्षणः सम्बन्धः संभवति । किञ्च तेनेदं पूर्णं पुरुषेण
सर्वमिति प्रतिपादितपुरुषादपि, ततो यदुत्तरतरम् इत्यधिकस्य निर्देशात् परस्मादपि ब्रह्मणः परम
न्यत् व्यपदिश्यते । अत एभ्यो हेतुभ्यः परस्मादपि ब्रह्मणः अन्यत् परमभ्युपगन्तव्यमिति,
परमतः सेतून्मानसम्बन्धभेदव्यपदेशेभ्यः (ब्र.सू.3-2-30) इति सूत्रेण पूर्वपक्षे प्राप्ते
उच्यते - सामान्यात्तु (ब्र.सू.3-2-31) । य आत्मा सेतुः इति व्यपदेशः, एषां लोकानामसंभेदाय
(छां.उ.8-4-2) इति वाक्यशेषश्रुतासंकरकारित्वलक्षणधर्मसामान्यनिबन्धनः,
न तु प्राप्यान्तरप्रापकत्वलक्षणधर्मनिबन्धनः
। एतं सेतुं तीर्त्वा इत्यत्र तरतिश्च प्राप्तिवचनः वेदान्तं तरतीतिवत् ,  नोल्लङ्घनवचनः ।
"यदुक्तम् उन्मानव्यपदेशादस्य परिमितत्वं प्रतीयत इति , तत्राह  बुद्ध्यर्थः पादवत्"
(ब्र,सू.3-2-32) । यथा मनो ब्रह्मोत्युपासीतेत्यध्यात्मम, तदेतच्चतुष्पाद्् ब्रह्म वाक्पादः
प्राणः पादः । चक्षु पादः श्रोत्रं पादः इत्यध्यात्मम् ।
(छां.उ.3-2-2) इत्यत्र ब्रह्मप्रतीकभूतमन
आदौ वागादिपादत्वव्यपदेशोपदेश  उपासनार्थः;  न तु ताताविकः, मनसो वागादिपादत्वासम्भवात्
एवम् अपरिच्छिन्नस्य ब्रह्मणः, प्राची दिक् कला, प्रतीचि दिक् कला दक्षिणा दिक् कला,
उदीची दिक् कला । एष वै सोम्य चतुष्कलः पादो ब्रह्मणः प्रकाशवान् नाम (छां.उ 4-5-2)
इत्युक्तदिगादिलक्षणचतुष्कलपादसम्बन्धासम्भवात् उपासनार्थ एव ।।
"ननु स्वयमनुन्मितस्य कथमुपासनार्थतयाऽप्युन्मान प्रतीतिः?  तत्राह ; स्थानविशेषात्"
प्रकाशादिवत् (ब्र.सू.3-2-33) । यथा प्रकाशाकाशादेरपरिच्छिन्नस्यापि वातायनाद्युपाधिवशेन
परिच्छिन्नत्वानुसन्धानम्, एवम् इहापि अभिव्यक्तिस्थानभूत (वा?) प्रागाद्युपाधिवशेन
उन्मितत्वानुसन्धानमुपपद्यते ।
"यदुक्तम्, अमृतस्य परं सेतु मिति सम्बन्धव्यपदेशेन अमृतात् भेदोऽवगम्यत इति । तत्राह,"
उपपत्तेश्च (ब्र.सू.3-2-34) । यमेवैष वृणुते तेन लभ्यः (मुं.उ.3-4-3) इति स्वप्राप्तेः
स्वयमेव साधनतया जोघुष्यमाणे ब्रह्मणि स्वेनैव प्राप्यप्रापकत्वलक्षणसम्बन्धव्यपदेशस्यापि
नानुपपत्तिः ।
"यदुक्तम् - ततो यदुत्तरतरम् इति अधिकं वस्तु प्रतिपाद्यते इति, तत्राह,"
- तथाऽन्यप्रतिषेधात्
(ब्र.सू. 3-2-35) यस्मात् परं नापरमस्ति (श्वे.उ.2-9) इति तदतिरिक्तोत्कृष्टवस्तुनो
निषेधेन तद्विरुद्धतया, ततो यदुत्तरतरम् इति वाक्ये तदधिकवस्तूपक्षेपासम्भवात् , ततो
यदुत्तरतरम् इत्येतत् पूर्वोप (पूर्वप्रति) पादितस्य पुरुषपारम्यस्य उपरि उपसंहाररूपम्
। एतच्च पूर्वत्र तन्मन्त्रव्याख्यायां स्पष्टीकृतम्।
"अनेन सर्वगतत्वमायामशब्दादिभ्यः (ब्र.सू.3-2-36) अनेन - ब्रह्मणा"
सर्वगतत्वं - सर्वस्य जगतो व्याप्तत्वम् आयामशब्दादिभ्योऽवगम्यते । आयामशब्दस्तावत्
तेनेदं पूर्णं पुरुषेण सर्वम्, अन्तर्बहिश्च तत्सर्वं व्याप्य नारायणः स्थितः (तै.ना.111)
इत्यादि । आदिशब्देन , ब्रह्मैवेदं सर्वम् (मुं.उ.2-2-11) इत्यादयो गृह्यन्ते । अतो
न परब्रह्मणोऽन्यत् प्राप्यमस्तीति स्थितम् ।।
"अस्याश्च उपनिषदः कृत्स्नाया भगवत्परत्वं सर्वव्याख्यानाधिकरणे व्यासार्यैः समर्थितम्"
। तदुच्यते । प्रथमद्वितीयखण्डयोः, देवात्मशक्तिम् व्यक्ताव्यक्तं भरते
विश्वमीशः, यदात्मतत्त्वेन
तु ब्रह्मतत्त्वम्, ज्ञात्वा देवम्, एष हि देवः प्रदिशोऽनु सर्वाः इति देवात्मेशब्रह्मशब्दैः
परमात्मा निर्दिश्यते । ते च शब्दाः अपहतपाप्मा दिव्यो देव एको नारायणः विश्वं नारायणं
देवं, आत्मा नारायणः परः (तै.ना.3)  अङ्गुष्ठमात्रः पुरुषोऽङ्गुष्ठञ्च समाश्रितः ।
ईशः सर्वस्य जगतः, () येनाक्षरं पुरुषं वेद सत्यं प्रोवाच तां तत्त्वतो ब्रह्मविद्याम्
(मुं,उ.1-2-13) इत्यादिवाक्यगतनारायणप्रत्यभिज्ञापकाः । अत्रेशशब्दश्च न रूढ्या प्रयुक्तः?
अपि तु गुणयोगात् । अनीशश्चात्मा, ज्ञाज्ञौ द्वावजा वीश नीशौ, ईशः सर्वस्य इति निर्देशस्य
सप्रतिसंबन्धितया अवयव (वार्थ) विवक्षाज्ञापकत्वात् । अनन्तश्चात्मा विश्वरूपो ह्यकर्ता
इत्यत्रानन्तशब्दो योगरूढः रूढ्यविवक्षानिमित्तसप्रतियोगिकनिर्देशाभावात्।
"तृतीये च खण्डे , य एतद्विदुरमृतास्ते भवन्ति इत्यनेन, अम्भस्यपारे (महा.ना 1) इत्यनुवाकः"
प्रत्यभिज्ञाप्यते । स हि परमपुरुषविषयः ।  एवं उपक्रमो भगवत्परः एको हि रुद्र इत्यस्यानन्तरम्
, विश्वतः चक्षुरुतविश्वतोमुखः इति मन्त्रश्च, भगवत्प्रत्यभिज्ञापकः ।
तस्य विद्युद्वर्णपुरुषविषयत्वात्
। द्यावाभूमी जनयन् देव एकः इति च, शीर्ष्णो द्यौः समवर्तत,(पु.सू.13) पद्भ्यां भूमिः
इत्यस्य प्रत्यभिज्ञापकम् । यो देवानां प्रभवश्चोद्भवश्च विश्वाधिको रुद्रो महर्षिः
। हिरण्यगर्भं जनयामास पूर्वम् इत्येतत्तु यच्छब्दयोगात् अनुवादरूपतया । प्रमाणान्तरसापेक्षतया
दुर्बलम् । इदं रुद्रस्य बह्वृचशतपथब्राह्मणावगतहिरण्यगर्भजन्यत्वविरोधि हिरण्यगर्भजनकत्वं
न प्रतिपादयितुं प्रभवति । बह्वृचे, तदिदास  भुवनेषु ज्येष्ठं यतो जज्ञे उग्रस्त्वेष
नृम्णः । सद्यो जज्ञानो निरिणाति शत्रून् () इति हिरण्यगर्भसृष्टत्वं रुद्रशब्दरूढ्यर्थस्य
प्रतिपाद्यते । सुबालोपनिषदि, ललाटात् क्रोधजो रुद्रः (सुबा.उ.2-1) इति नारायणात् उत्पन्नत्वं
प्रतीयते; महोपनिषदि, सोऽन्यं कामं मनसा ध्यायीत। त्र्यक्षः शूलपाणिः पुरुषोऽजायत(महो.
) इति । नारायणोपनिषदि, नारायणाद्रुद्रो जायते (ना.उ ) इति । बृहदारण्यके, ब्रह्म वा
इदम् (बृ.उ. 3-4-11) इति ब्रह्मप्रस्तुत्य, इन्द्रो वरुणः सोमो
रुद्रः पर्जन्यः (3-4-11) इति इन्द्रादि तुल्यतया रुद्रस्यापि ब्रह्मणः सकाशादुत्पत्तिः
प्रतिपाद्यते। शतपथे अष्टमूर्तिब्राह्मणे, भूतानां च प्रजापतिः संवत्सरमुषसि रेतोऽसिञ्चत्
। संवत्सरे कुमारोऽजायत। सोऽरोदीत् । तं प्रजापतिरब्रवीत्, कुमार! किं रोदिषीति ।
सोऽब्रवीत्, अपहतपात्मा वा अहमस्मीति अनाहितनामा, नाम मे धेहि पाप्मनोऽपहत्या इति
। तं पुनः प्रजापतिरब्रवीत् , रुद्रोऽसीति ( ) इत्यादिना रुद्रस्य चतुर्मुखजन्यत्वम्
अनपहतपाप्मत्वादिकमावेद्यते । तथा शैलालिब्राह्मणे चतुर्मुखसृष्टत्वं रुद्रस्य प्रतिपाद्यते
। साम्नि च विरूपाक्षाय दन्ताञ्जये (दत्ताञ्जलये) ब्रह्मणः पुत्राय() इति ब्रह्मणः पुत्रत्वं
प्रतीयते । सोऽब्रवीत् । वरं वृणै । अहमेव पशूनामधिपतिरसानीति । तस्माद्रुद्रः पशूनाम्
अधिपतिः (  ) इति वरदानलब्धपशुपतिभावः श्रूयते, विष्णोरेवा (षा)स्य  प्रभृधे हविर्भिः
। विधेहि रुद्रयं महत्त्वम् (गी.सं .2) इति विष्ण्वाराधनलब्धमहिमत्वं रुद्रस्य श्रूयते
। अतो हिरण्यगर्भजन्यत्वेन नारायणजन्यत्वेन च अनपहतपाप्मत्वेन कर्माधीन ऐश्वर्यवत्त्वेन
च श्रुतस्य रुद्रस्य तद्विरुद्धहिरण्यगर्भजनकत्वस्य अवताररूपोत्पत्तिरिति विरोधपरिहारस्य
वा असम्भवात् । कल्पभेदेन एकस्यैव रुद्रस्य हिरण्यगर्भरूपात् स्वस्मादुत्पत्तिः, कल्पान्तरे
रुद्ररूपात् तस्मात् हिरण्यगर्भरूपतयोत्पत्तिरिति कल्पनस्यापि, कार्यत्वेन कर्मवश्यत्वेन
(च?) प्रतिपादिते तस्मिन् असम्भवात् । इन्द्रादीनामपि तथात्वापाताच्च। तस्य
विश्वाधिकत्वरूपविशेषणासम्भवाच्च । ततश्च रुद्रशब्दस्य कार्यरुद्रव्यतिरिक्तविषयत्वे
सति, अस्य वाक्यस्य अनुवादरूपतया, नारायणाद् ब्रह्मा जायते इत्यादि
योग्यार्थप्रापकवाक्यानुगुण्येन
भगवत्परत्वनिश्चयः । रुद्रस्य हिरण्यगर्भजनकत्वाभावेन रूढ्यर्थत्यागे
स्वीकार्ये हिरण्यगर्भशब्दस्य
रूढिं परित्यज्य स्कन्दपरत्वमाश्रीयताम् । प्रसिद्धस्य रुद्रस्य स्कन्दजनकत्वसम्भवात्
इत्यपि शङ्का निरस्ता, विश्वाधिकत्वादि विशेषणानां रुद्रे असम्भवात् अतो रुद्रशब्दो
भगवत्परः, रुद्रो बहुशिराः (स.ना.115) इति सहस्रनामपाठात् ।।
"या ते रुद्र शिवा तनूरित्यस्यानन्तरम्, ततः परं ब्रह्म परं बृहन्तमिति वाक्यम्, नारायणः"
परं ब्रह्म () इति महोपनिषत्प्रत्यभिज्ञापकम् । ईशं तं ज्ञात्वा अमृता भवन्ति इत्यत्र
ईशशब्दः यौगिकः । वैरूप्यायोगात् । वेदाहमित्यनन्तरवाक्यस्थ एतच्छब्दः पूर्वरुद्रशब्दवाच्यस्य
महापुरुषत्वमवगमयति । प्रकृतपरामर्शित्वात् । ततो यदुत्तरतरमिति
वाक्यमपि, परमतः सेतून्माने........
त्यत्रोपपादितरीत्या प्रकृतोपसंहारपरम् । सर्वाननशिरोग्रीवत्वञ्च पुंसूक्तार्थस्मारकम्
। सर्वव्यापिपदं तु, व्याप्य नारायणः इत्येतत् स्मारयति । भगवच्छब्दस्तु, भगवान् पवित्रं
वासुदेवः पवित्रम् ( ) परं पवित्रं भगवान्
वासुदेवः ( ) ये भगवन्तं वासुदेवमेवं विदुः ( ) इति वासुदेवासाधारणः । अत एव हि स्मर्यते,
"एवमेष महाशब्दो मैत्रेय भगवानिति ।"
"परमब्रह्मभूतस्य वासुदेवस्य नान्यगः (वि.पु.6-5-76) इति । सत्त्वस्यैष प्रवर्तकः  इति"
सत्त्वप्रवर्तकत्वं च भगवत इति स्थितम्, यो ह खलु वा अस्य सात्त्विकोऽशः सोऽसौ ब्रह्मचारिणः
योऽयं विष्णुः ( ) इति मैत्रायणीयश्रुतेः अङ्गुष्ठमात्रः पुरुषोऽन्तरात्मेति अन्तरात्मत्वञ्च
सुबालोपनिषत्प्रत्यभिज्ञापकम् । हृदा मनीषा इति तु विद्युद्वर्णपुरुषस्मारकम् । अनन्तरम्,
सहस्रशीर्षा इत्यादि पुरुषसूक्तमन्त्रद्वयमधीतम् । सर्वस्य प्रभुमीशानम् इत्येतत् नपुंसकत्वात्
यौगिकमेव । न तु रूढम् ; पुल्लिङ्गता प्रसङगात्   सर्वस्य शरणं सुहृत् इत्येतत्तु, निवासः
शरण सुहृद्गतिर्नारायणः इति श्रुतिप्रत्यभिज्ञापकम् । तमाहुरग्र्यं पुरुषं महान्तमिति
महापुरुष एव स्पष्टमुक्तः । धातृशब्दमपि महापुरुष शब्देन ऐकार्थयति अणोरणीयानिति मन्त्रः ।
"चतुर्थे च खण्डे , द्वा सुपर्णा इत्यादिवाक्यद्वयम्"
मुण्डकोपनिषदैकार्थ्यात् परमपुरुषपरम्
। अतः मायिनं तु महेश्वरम् इत्यत्र महेश्वरशब्दो मायाप्रेरकत्वपरः । सर्वलोकमहेश्वरम्
(भ.गी.5-29) क्षीरोदस्योत्तरे तीरे जग्मुर्लोकहितार्थिनः इत्यारभ्य ततः स्वस्थो महेश्वरः
( ) इत्यादिषु महेश्वरशब्दो भगवति प्रयुक्तः । येनेदं सं च वि चैति सर्वम् इति प्रकृतं
सर्वस्य नियन्तृत्वमेव तमीशानं वरदमित्यत्रोच्यते। पूर्वम् अङ्गुष्ठमात्रः पुरुषोऽन्तरात्मा
इति पुरुषस्योक्तत्वात् । तत्र च, ईशानो भूतभव्यस्येति श्रुत्यन्तरप्रसिद्धेशानशब्दस्य
प्रतिसम्बन्ध्यभिधानेन रूढिविरहावगमात् भूतभव्यशब्दनिर्दिष्टस्यैवेह सर्वशब्दप्रतिपन्नत्वाच्च
तद्वदेव रूढिविरहः सिद्धः । य ईशेऽस्य द्विपदश्चतुष्पदः त (क) स्मै देवाय हविषा विधेम
इत्यत्र, हिरण्यगर्भ इत्यष्टर्चतुल्यविषयत्वं प्रतीयते । तच्च भगवत्परमित्युपपादितम्
। एवं भगवत्परानेकोपनिषदैकार्थ्यप्रतीतेः, ज्ञात्वा शिवम् शिव एव केवलः इति शिवशब्दद्वयं
तत्परम् । एवं मुहुरभ्यस्यमानस्यापि शिवशब्दस्य, आकाशं प्रत्यस्तं यन्ति, आकाशो ह्येवैभ्यो
ज्यायान् (छां.उ.1.9.11) इत्यत्र अभ्यस्ताकाश (शब्द?) स्येव रूढार्थत्याग उपपन्नः। किंञ्च
सर्वव्यापी च भगवान् तस्मात् सर्वगतः शिवः इत्ययं शिवशब्दः
प्राकरणिक शिवशब्दानां माङ्गल्यपरत्वमेव
सूचयति । सर्वगतत्वेऽपि भगवच्छब्दवाच्यत्वात् निर्दोष
इति हि तस्य वाक्यस्यार्थः ।
अन्यथा सर्वव्यापिसर्वगतपदयोः पुनरुक्ति प्रसंङ्गगात् । तदक्षरं तत्् सवितुर्वरेण्यम् इत्यनेन
अक्षरं प्रभुम् ,  तत्सवितुवरेण्यं ध्रुवमचलममृतं विष्णुसंज्ञं सर्वाधारं धाम () इति
श्रुतिद्वयैकार्थ्यमवगम्यते । हृदा मनीषा इति वाक्यम्,
नैनमूर्ध्वं न तिर्यञ्चमिति मन्त्रद्वयमध्यगतवाक्यस्थशिवशब्दस्य
परमपुरुषविषयतां गमयति । तद्धि त्रयं समुद्रान्तर्वर्तिविद्युद्वर्णपुरुषविषयम् । अतः
,मा  नस्तोक इति मन्त्रस्थरुद्रशब्दोऽप्यवयवशक्तया अपर्यवसानवृत्त्या वा भगवद्विषयः
"। (अतः?) पञ्चमखण्डे, भावाभावकरं शिवमिति शिवशब्दो व्याख्यातः।।"
"षष्ठे च यः कालकालः इति कालस्यापि परिच्छेदकः काल उक्तः । नायमन्तकः । भगेशमित्यनेनापि"
भगवच्छब्दवाच्यानामैश्वर्यादीनां षण्णामीश्वरत्वमेव प्रतीयते । ऐश्वर्यनिरङ्कुशत्वमेवोक्तम्,
तमीश्वराणां परमं महेश्वरमिति । ईश्वरारणामिति प्रतिसंबन्धिनिर्देशात् ।महेश्वरपदेरूदिर्न
शक्यशङ्का । देवतानां परमं च दैवतमित्यनन्तरनिर्देशवत् । तद्धि वाक्यं देवतापारम्यपरम्
। तत्र च दैवतपतिशब्दौ न
क्वचित् देवताविशेषे रूढौ । तत्स्थानीयश्च महेश्वरशब्दः । अतो न रूढ्युन्मेषः । न तत्समश्च,
पराऽस्य शक्तिः इत्यादिभिश्च तत्पारम्योपपादनम् । एको देवः एको नारायणः इत्यनेनैकार्थ्यात्
। न तत्र सूर्यो भाति इति मन्त्रश्च कठवल्ल्यधीतत्वात् विष्णोः प्रत्यभिज्ञापकः । नान्यः
पन्था इति, पुंसूक्तं स्मारयति । ईशादिशब्दानां यौगिकत्वम्, ईशानत्वस्य निरुपाधिकत्वञ्च
दर्शयति स ईशोऽस्येति । यो ब्रह्माणं विदधाति पूर्वम् , शरणं प्रपद्ये, अमृतस्य परं
सेतुं इति निर्देशाश्च नारायणत्वसाधकाः । य इत्यनुवाद रूपत्वात् ;
ब्रह्मणो  भगवन्नाभिसंभव(त्व)स्य
प्रमाणप्रतिपन्नत्वात्, निवासः शरणं सुहृत् इति श्रुतेः, अमृतस्यैष  सेतुः इति मुण्डके
श्रवणात् । यदा चर्मवदिति  वाक्यम् उपायान्तराभावपरम्, नान्यः पन्था इत्युक्तार्थ विवरणरूपम् ।
"एवमुपक्रमोपसंहारादिभिः भगवत्परत्वावगमात्"
बहूपनिषच्छ्रुतयोग्यार्था साधारणाभ्यस्तनारायणशब्दानुरोधेनैव
नानार्थसाधारणैकैकोपनिषत्पठिता योग्यार्थशिवादिशब्दानां
नेयत्वाच्चास्या उपनिषदो भगवत्परत्वं सिद्धमिति ।
"क्षेमाय यः करुणया क्षितिनिर्जराणां भूमावजृम्भयत भाष्यसुधामुदारः ।"
"वामागमाध्वगवदावदतूलवातो रामानुजः स मुनिराद्रियतां मदुक्तिम् ।।"
इति श्रीमत्ताताचार्यचरणारविन्दचञ्चरीकस्य
वात्स्यानतार्यपादसेवासमधिगतशारीरकमीमांसाभाष्यहृदयस्य
परकालमुनिपादसेवासमधिगतपारमहंसस्य श्रीरङ्गरामानुजमुनेः कृतिषु श्वेताश्वत
रोपनिषत् प्रकाशिका सम्पूर्णा ।।
