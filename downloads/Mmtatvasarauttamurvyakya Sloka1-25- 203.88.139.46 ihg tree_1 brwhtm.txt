श्रीः
तत्त्वसारः
श्लोकः 1
श्रीमते श्रीनिवासपरब्रह्मणे नमः । श्रीमते वात्स्यवरदार्यमहागुरवे नमः ।।
तत्वासारव्याख्या वात्स्यवरिवस्या

निजं सर्वं जीवं निरवधिदयाशेवधिरमा-
नियोगात् संरक्षन् निवसति बृषाद्रौ विभवतः ।
य एष  श्रीरामानुजनिगमचूडागुरुमुखैः
प्रचार्य स्वं भावंप्रगिणितयशाश्यं दिशतु नः ।। 1 ।।
श्रीविष्णुचित्तपदपंकडसक्तावात्स्य-
श्रीदेवराजजननीवरदार्यजुष्टाम् ।
भव्यामहं प्रणिपतन् गुरुपंक्तिमग्र्यां
तत्सूक्तिसारमुपदर्शयितुं यतेय ।। 2 ।।
हिरण्यात् प्रह्लादे जगति विदिते यो ह्यजनयत् 
हिरण्यत्यागात् तं निखिलहृदि तस्योपरि हरेः ।
गुरुर्भव्यं दृष्ट्वा गजमचलमारुह्य वरदं  
वरं बत्सं कुर्वन् जयति महितो वात्स्यवरदः ।। 3 ।।
श्रीवीरराघवाचार्यरचितां रत्नसारणीम् ।
श्रीसुन्दराचार्यकृतां प्रायस्तदनुसारिणीम् ।। 4 ।।
तत्त्वसारास्वादिनीञ्च वीक्ष्यापेक्षावशात् सताम् ।
प्राच्यवात्साचार्यपादपरिचर्याविधित्सया ।। 5 ।।
शताभिषेकव्याजेन शतश्लोकी कृतिः परा ।
वीरराधवसंज्ञेन वात्स्येन व्याचिकीर्ष्यते ।। 6 ।।
	अथ तत्रभवान् श्रीमाष्यकारभागिनेयपौत्रः सरलकविसार्वभोमः सर्वतार्किकसंततसेवितश्रीतरणारविन्दः श्रीभाष्यादिगहनग्रन्थनिगूढनिखिलार्थ निरर्गलव्याख्याननैपुणनिरन्तरप्रसृतनिरन्तरप्रसृतनिरपाययशः प्रकर्षः 
सुखोष्णदुग्धसारसादरसमर्पणसंप्रीत- श्रीवरदराजवितीर्णस्वमातृभावबिरुदभूषितः  सत्संतानप्रसूत-सदाचारसंपन्नात्म गुणोपेतश्रोत्रिब्रह्मनिष्ठनिखिलाचार्यशिरोमणिः श्रीवात्स्यवरदाचार्यः कतिपयश्रीभाष्यसूक्त्यर्थं श्लोकशतकमुखेन प्रबोध्य  कवनरसकथामार्गानुभव कुतुकिप्रतिपन्नसुकृतिकुलसंप्रीणनाय तत्त्वसारं नाम कृतिं  निर्मिमाणः स्वाचार्यविषयं मङ्गलं निबध्नन् प्रकृतप्रबन्धप्रमेयमपि सूचयति श्रीविष्णुचित्ते  ति । श्रीविष्णुचित्तस्य एङ्गळाळ्वान् इति प्रसिद्धस्य पुरश्चूडविप्रप्रवरस्य श्रीभाष्यकारप्रशिष्यस्य श्रीकुरुकाधीशशिष्यस्य यत् पदं  पंकजप्रतीकाशं तेन संगमाय=दृढसंबन्धाय  मम चेतः स्पृहयते तत्पदपद्मसंबन्धं मम मनो वाच्छतीत्यर्थः । इच्छार्थकस्य स्पृहेः संगमः कर्म । अथापि द्वितीयाविरहः स्पृहियोगे चतुर्थ्या एव साधुत्वात् ।अतएव स्पृहेरीप्सत इति पाणिनिः । संगमस्पृहौपयको विष्णुचित्तप्रभावः श्रीनामत  एव सुग्रहः । अपरिच्छिन्न्त्वात् कतिपयविशेषणमात्रप्रयोदानौचित्यचिन्तया सामान्येन श्रशब्दमात्रेण नर्देशः । विष्णुचित्तनामा प्रसिद्धो गोदाम्बातातपादो दिव्यसूरिरिव तत्त्वस्थापनार्थँ परमतनिरासे भगवत्कैङ्कर्ये च प्रवीण इति नामतो ज्ञेयम् । प्रसिद्धश्चादसीयं श्रीविष्णुचित्तीयमिति  श्रीविष्णुपुराणव्याख्यानम् । तद्विष्णुचित्तपद प्रावण्यरूपमहिमान्तरमत्रन श्रीपददर्शितम् । चेत इति । अहं स्पृहये इत्यनुक्त्वा मम चेतः स्पृहयते इत्युक्त्या स्पृहातिशयो दर्शितः । कर्तृः इदमहं व्यापारयमिति पश्चात् प्रतिसंधानौपयिकप्रयत्नाभावेऽपि करणानि स्वयं व्याप्रियेरन् अभ्यासातिशये सतीति प्रतिक्षणमानुभविकमेतत् । अतः  स्वकीयस्पृहाभ्यासमूलकत्वात् मनःक्रियमाणस्पृहायाः स्वस्पृहा अर्थसिद्धा । मनसोऽन्यत्रन व्यापृतत्वे स्वस्पृहा स्थिताऽप्यकार्यकरी स्यात् । अतोऽप्येवमुक्तिः ।। अतः-संगमात् परेण-अन्येन किं फलम् । अयमेव फलहेतुः, अन्यत् अफलम् । न च, 'कृष्ण ! त्वदीयपदपंकजपञ्जरान्तरद्यैव मे विसतु मानसराजहंसः' इति  श्रीकृष्णपदपंकजसंगमेसर्वफलप्रदे जाग्रति, 'किमतः परेण' इति कथं इति शंक्यम्-"न ह्यम्मयानि तीर्थानि न देव मृच्छिलामयाः । ते पुनन्युरकालेन दर्शनादेव साधवः" इत्युक्तरीत्या देवसंगमापेक्षया साधुसंमस्यैवज्यायस्त्वात् । तस्य सत्संगमद्वारैव फलसाधनत्वात् ।  ननु गुरुसमाश्रयणं परमात्मसंश्रयणमुखेन मोक्षहेतुः न स्वातन्त्र्येणेति शास्त्रार्थविरुद्धः कोऽयमुपन्यासः । नैवम् विषयभेदात् । न हि मोक्षरूपं पलमत्राऽऽशास्यते । किं तर्हि ? श्रीभाष्यादिग्रन्थार्थपरिज्ञानम् । तत् ईश्वरेणापि 
आचार्यद्वारैवाश्रितविषये सम्भनीयम् ; न साक्षात् । 'पृष्टव्यः कथमीश्वरः ? स हि न नः प्रत्यक्षरूपो दृशाम् । अत एव श्रुतिरपि देवे भक्तिमपेक्षितां प्रदर्श्य तावता ततत्वार्थप्रकाशायोगात् "आचार्यद्धैव विद्या विदितासाधिष्ठं प्रापत्" इत्याशय्य, "यथा देवे तथा गुरौ" इत्युपदिशति । श्रीविष्णुचित्तस्य सप्रभावत्वेऽपितत्पदपंकजसंगमस्य जातु जातत्वेऽपि  न ज्ञानोदयः, यदि संगमे  स्पृहा न स्यात्=यदि तत्र  भक्तिर्न स्यात् । अत एव "गुरुं प्रकाशयेत्" इत्यस्य  गुरुभक्त्यावश्यकत्वे तात्पर्यमिति गुरुपरम्परासारे ।तदिदमप्याह किमतः परेणेति । तत्स्पृहाभिन्नस्य न फलहेतुत्वम् । सा नित्यमपेक्षितेति । एवम् अतः=श्रीविष्णुचित्तादन्यन आचार्येणापि किम् । अन्यस्य एतदाचार्यवत् सर्वकण्डूतिहरसर्वार्थोपन्यासमामर्थ्यं न लक्ष्यत इति भक्त्यतिशयप्रदर्शनम् । मुक्तिरूपं फलमपि नाचार्यसंगमं विना केवलादीश्वरसंगमात् । "आचार्यवत्त्या मुक्तौ तस्मादाचार्यवान् भवेत्" इति वचनात् । ज्ञानोत्पादने गुरुसंश्रयः साक्षात् कारणम्, ईश्वरसंश्रयस्तद्द्वारा ; मोक्षं प्रति तद्वैपरीत्यमिति विशेषः । मम चेतः स्पृहयते । एवं  चेतसो मद्वशत्वात् किमतः परेण ? चेतोभिन्नस्य करणस्यान्यथात्वेऽपि न भक्तिभंग इत्यप्यर्थः ।
	गुरुपदसंगमसंपाद्यं फलं विशिष्य प्रदर्शयन् उक्तं व्यतिरेकमुखेन द्रढयति वो चेदिति।  तत्संगमस्पृहा नास्ति चेदित्यर्थः । ममापि इति  अपिना  विरोधप्रदर्सनात् । गभीरभाष्याद्यर्थग्रहणधारणौपयिकविविधज्ञानशक्तिविकलस्य शेष्त्वपारतन्त्र्याविषयकाहमर्यमात्रस्पुरणात् स्वतन्त्रतया स्वात्मानं गहीतवतः साहंकारस्य च ममापीत्यर्थः । अयमाचार्यः स्वपितृपादसमाश्रयणेन श्रीभाष्यध्ययने प्रवृत्तः पुत्रस्यमेधां प्रतिभां सर्वसामान्यशस्त्रवैदुष्यातिशयञ्च विशिष्य निरीक्ष्य, 'आयुष्मन् ! तव  कण्डूतिहरं सर्वं वक्तुं स महान् तिरुवेल्लरै पुरश्चूड एव ब्रह्मनिष्ठः  प्रभवति । तमेवाभिगच्छ' इति पितृपादैराज्ञप्तः तिरुवेल्लरैदिव्यदेशे आचार्यभवनं प्राप । तत्र कवाटे संघटिते तदास्फालयन्, को नु इति अन्तः  स्थैतराचार्यैः पृष्टः, अहं  नडादूर् वरद इति व्यजिज्ञपत् । आचार्यश्च श्रुत्वा अहन्नाशानन्तरमागम्य तामित्यादिदेश ;  कवाटं  नोद्घाटयामास । चिरं  प्रतीक्ष्य वन्ध्यप्रयत्नः स्वगृहं प्रतिनिवृत्तः पितृपादपृष्टः, यत् तत्र वृत्तं तदावेदयामास । महतां संनिधौ दास एष इति विज्ञापने कार्ये कथमनभिजातवत् अहमिति प्रथमं प्रायुंक्थाः एतदहम्बुद्धिमपनुद्य यथावदागच्छेति 
हितोपदेशोऽयमाचार्यवर्यस्येति पितृपादवचनेन ज्ञाताभिप्रायः पुनः सभक्तश्रद्धं गत्वा समाश्रित्य सर्वमध्यैष्टेति इतिवृत्तवेदिनः । तदत्न ममेत्यत्र ध्वनितम् । नूनं तदा पुरराचार्यभवनं प्रति गमनकाले निर्मायानुसंहितोऽयं श्लोकः पश्चात् तनियन्  श्लोकोऽभत् ; अथ चात्रापि निबद्ध इति ज्ञेयम् । ननु  संगमलाभात् प्राक् संगमाय स्पृहयते चेतः इत्युक्तं युक्तम् । संपन्ने तस्मिन् पौनःपुन्येन तदनुसंधानं ग्रन्थनिर्मामकालेऽत्र घटनञ्च कथमिति चेत्- संगमो हि न केवलं शिष्यभावः, किंतु वाचा नम इति प्रोच्य वपुषा प्रणम्य मनसा तद्ध्यानं नित्यं पादोपसंग्रहणञ्च । तत्र स्पृहा प्रतिदिनकार्यत्वेनानुवर्तते । विशिष्य च ग्रन्थनिर्माणारभ्भकाले देशकालविप्रकृष्टस्वाचार्यसंगमापेक्षणं साम्प्रतम् । ममेत्येस्य वाक्पदेनान्वयः । न मया नीचेनैव, विदुषाऽपि दुर्ग्रह इति ग्राह्ये स्थितं गौरवं दर्शयति यतिशेखरभारतीनां भाव इति । यतयः संन्यासिनः ; तेषां शेखरः शिरोमणिः यतिराज  इत्यन्वर्थनामा भाष्यकारो भगवद्रामानुजार्यः । अरुन्नुख-सूत्रत्याग-अधर्म,परधर्म-प्रवणसंन्यस्यन्तरविलक्षणानां सात्त्विकत्यागयुक्त स्वधर्मानुष्ठानापनुद्यमानपापानां भगवद्भक्तिभरितानामग्रगण्यस्य सकलविद्यावाहिनी जन्मशैलस्य वाक्प्रवाहा ह्यतिगभीराः अबाधितप्रसराश्च ।   भारतीमात्रमपि यस्य वाग्विघेयतांनार्हति, तस्य कुतो यतीश्वरभारत्यस्तथा, कुतस्तरां तद्वाच्यार्थः, कुतस्तमाञ्च तद्भावः । श्रीविष्णुचित्तस्तु अखिलभुनेत्यारम्भ प्रथमखिलपदं  कुतः, सकलेति निखिलेति वा किं न स्यत्, निषेधार्यकपदस्यकथमारम्भे प्रयोगः इत्येवमक्षरपवाक्यपौर्वापर्यादि सर्वविषयकसंभवित सर्वप्रश्नसमुचितसमाधननिपुण  इति तत्संगमाभावे भावो दिर्ग्रह इति भावः । भाव  इत्येकवचनं भारतीनामिति बहुवचनञ्च सर्वस्यापि वाक्यस्यैकभावसमन्वितत्वं  दर्शयति । वाक्यानामेकमहावाक्यत्ववत् भावानां परस्परान्वयेन विशिष्टैकभावपर्यवसानं विवक्षितम् । बहुवचनेन सर्वभाष्यकारग्रन्थग्रहणम् । वाग्विधेयत्वं नाम वाचा यथावत्  विशदमाविष्क्रियमाणत्वम्। ग्रहणमेव दुष्करम्, कुतो धारणम् । अतो न व्यवहरणम् नतरां यथावत्  विशदाविष्करणमर्हति । यद्वा चिन्तनमात्रे श्रीराघवस्य शरा इवभावः वक्तुमारभमाणेमयि आदरेण तत्प्रतिपाद्यतानुगुणं संनिदधते । यथा समुचितं पात्रमन्विष्य विद्या स्वयमागच्छति, तथा  भा इमे मे समायान्ति। नूनं वाग्विदां वरस्यास्य गुरोः प्रभावः प्रथमं कारमम् । एवं वाग्विधेयभावादेवात्र तत्त्वसरेऽपि  तदाविष्कारः सुकर इति भावः । अपिशब्दस्य 
भारतीनामित्यत्राप्यन्वयः ।  उपनिषदां स्मृतिपुराणानां सूत्रगीतादीनां शास्त्रान्तरग्रन्थानाञ्चेव दुर्ग्रहतभाष्यकारभारतीनमपि भावो वाग्विधेय आसीदित्युक्तं  भवति ।  अत्र प्रथमं  श्रीपदनिरेदशात् 'सा हि श्रीरमृता सताम्' इति श्रीरितो ग्रन्थात्  सर्वेषां भवितुमर्हतीति ज्ञाप्यते । श्रियः विष्णोः गुरोश्च  कीर्तनमपि मंगलम्, पदपंकजसंगम इति नमस्कारः स्पृहयते इत्याशीः भाष्यग्रन्थभाववरूपवस्तुनिर्देशश्चात्रादर्शि ।। 1 ।।
  श्लोकः 2
ननु सर्वशास्त्रर्मवेदिना भवता ममापीति  आत्मनिकर्षकथनमनृतमेव । यथैतत्, तथास्वगुरुविष्णुचित्त्वैदुष्यादिप्रशंसनं यतीश्वरस्य सर्वोत्कृष्टत्ववर्णनञ्चानृतमेव स्यादिति  शंकायाम् उक्तं  सत्यापयन् भाष्यादिबास्य स्ववाग्विधेयताऽस्तीत्येदतपि फलमुखेन निरूपयति क्वेति । एषा यतिशेखरभारतीषु दृश्यमाना प्रौढी गाम्भीर्यम्, पुनः पुनः परिचये बहुविधार्थस्फोरकत्वं बहुविधशंकापरिहारप्रवृत्तपदवाक्यगुम्भरूपत्वम्, श्रोतृचित्तसमाकर्षकमाननीयशैलीसंपन्नत्वं च क्व=कुत्र विदुषांपथि तत्तन्मतस्थविद्वद्विदितग्रन्थे लक्ष्यते । ईदृशाश्चर्यग्रन्थनिर्माणनैपुणी न  भगवद्रामानुजार्यादन्यत्रेति । तथा विदुषां पथि सम्यक्सर्वशास्त्रार्थव्याख्यानविख्यातविद्वच्छ्रेण्यां क्व कस्मिन् पुरुषे एषा अस्मदाचार्यश्रीविष्णुचित्तविधीयमाने शास्त्रर्थोपन्यासे स्थिता प्रौढी प्रागुक्ता वर्तते ? श्रोतृणामस्माकमद्यत्वेऽनुभवप्राप्तेयं प्रौढी पश्चातनैरपि श्रीविष्णुचित्तीयनाम्नो विष्णुपुराणव्याख्यानात् सुग्रहा । सन्ति सहस्रं  प्रंवक्तारः । निर्बाधनिष्कृष्टतक्रप्रमाणोपन्यासधोरणीवैलक्षणी श्रीविष्णुचित्तार्य एवेति ।
	यतिवरविष्णुचित्तयोरितरापेक्षयाऽतिशयमाचार्याभिमतमसहमाने आशंकितरि शपयं कुरुते श्रियः प्रभुणा शपे इति । इदम्, 'मया च सीतया चैव शप्तोऽसि रधुनन्दन' इत्यंत्रेव श्रिया शे, तत्पतिना विष्णुना च शपे  इत्युभयाभिप्रायमिति पूर्वव्याख्ययोरप्युक्तम् । तिरुवाणै निन्नाणैकण्डाय्  (10-10) इति श्रीवकुलभूषणदिव्यसूरिश्रीसूक्ते च (454) निन् तिरुवाणैकण्डायि इति एतदनुसारेण प्रयोगोऽस्ति । तत्रैव 342 गाथायामपि कडल् वण्णन् तिरुवाणै कूर इति प्रयोगः । तत्र आणैशब्दः आज्ञापरत्वेन श्रीवत्सांकमिश्रैःसुन्दरबाहुस्तवेऽदर्शि, "सुन्दरदोर्दिव्याज्ञालम्भनकातरवशानुगे करिणि" इति । 'शाप्तोऽसि रधुनन्दन, इत्यत्रापि शप आक्रोशे, शप उपालभ्भने (वार्तिक911) इति 
आक्रुष्टोऽसि निन्दितोऽसि इत्यर्थवर्णनेसम्यगन्वयात्, 'मातरं रक्ष कैकेयी मा रोषं कुरु तां प्रति' इति पूर्वर्धानुसारेण मया सीतया च त्वमेवमाज्ञप्तोऽसीत्यर्थः सुवचः । परंतु धातोरस्याऽऽज्ञायां प्रयोगो न दृश्यते । शाप्तोऽसि=शापितोऽसीत्यर्थो वा ग्राह्यः । भरतस्य कर्मताया अवगमात् । एवञ्च, ' करिष्यामि तव प्रीतिं सुकृतेनापि ते शपेण,' 'यं मुहूर्तमपश्यंस्तु न जीवेयमहं ध्रुवम् । तेन रामेण कैकेयि शपे ते वचनक्रियाम्' इति दशरथवाक्यैकरस्यम् तत्राऽऽज्ञार्थाभावात् । वचनक्रियामिति द्वितीया कथमित्यालोच्य वचनक्रियां प्रतीति व्याख्यातं तत्र । सुकृतं निर्दिश्य रामञ्च निर्दिश्य षपथं  करोमि । एतदतिक्रमे मया कृते मम सुकृतरामहानिः स्यादित्यादिरूपेणार्थः सुवचः दिव्यसूरिगाथायामपि शपथार्थकत्वं भवति, मा वा । तदत्र श्रियःप्रभुणा शपे=अस्मदाचार्यचित्तस्थयोः, 'अशेषचिदचिद्वस्तुशेषिणे  शेषशायिने । निर्मलानन्तकल्याणनिधये विष्णनेनमः' इत्युक्तवतो यतिवरस्यापि दैवतयोः अत एवास्मदभीष्टदेवतयोः श्रियो विष्णोश्च निर्देशपूर्वकं प्रौढ्यतिशयरूपार्थसत्यापनाय शपथं  करोमीत्यर्थः । एतदसत्यत्वे स्वदैवतत्यागी स्याम्, तदुपालम्भकः स्यामित्यादि भाव्यम् ।
	यत्तावदुक्तम्-ममापि स्थितो  वैदुष्यप्रभावः प्रत्यक्षसिद्धो नापलापमर्हतीति, तदस्तु कामम् । किं ममेति,  मत्तुल्यतया किञ्चिदतिशयिततया वा गण्यमाना ये, तेषामपि यः प्रभावः, स मन्न्यूनापेक्षया प्रभूततया परिगण्यमानोऽपि प्रागुक्ताचार्यादिप्रौढीसंनिधौ मंतगसविधे मशकसक्तिरिव मन्तव्यो भवति, न खलु  निखिलखचरज्योतिरतिशयितोऽपि सहस्रकिरणः असंख्यसूर्याभिभावकभगवद्दिव्यज्योतिःपुञ्जस्य पुरस्तात्  ज्योतिष्टवेन गण्येत । ततो मादृशां प्रभावस्य स्थितस्य निदर्शनं दृष्टान्तः मशकशक्तिरेव । मन्ये । अन्येषामत्राभिप्रायभेदेऽपि, मयाऽत्र शपथकरणवैयर्थेऽपि नैच्यानुसंधायिनो मम मतिरित्थमेवेति । ईदृशस्य मे मुक्तानां भगवानिव स्वतुल्यतां प्रापयत् आचार्यस्य प्रभावात् वाग्विधेययतिवरसूक्तिभाववत्वं सर्वेषां सुग्रहमेव लक्ष्यत इत्युत्तरार्धेनाह यतिवरेति । यतीन्द्रसूक्तिरूपस्य तेजसः स्वसिद्धान्तर्थस्पष्टप्रदर्शिनः प्रत्यर्थिनां परसिद्धन्तिनां ये वर्गाः= प्रतिमतं  पृथग्भूय स्थिताः समूहाः तेषां निरर्गले निष्प्रतिबन्धे क्षपणे  सिद्धान्तार्थनिरसने स्थितं वैपुण्यं मदीपवाग्गुम्भमुखेन बीक्ष्यतेकिल सर्वैः । न हि प्रत्यर्थिषु कदापि कोऽपि  मया सह स्पर्धितवान् अत्यशेतिपि केनापि दृष्टम् ।अतो नित्यं मयि कीर्ति  स्थापयति । एवं भगवत्तेज इव प्रतिकूलदमनुकूलयशस्कारञ्चेदं तेज इति  
वाग्बिधेयताफलमेवेदमिति भावः। पूर्वं भावस्य वाग्विधेयत्व मुक्तम् । तत् यतिवरवसः सर्वस्य सर्वथा हृदये परिवर्तमानतया तस्य  तेजसोऽनुप्रविष्टत्वात् सुसंपन्नमिति अत्र दर्शितम् । अस्तु वा वचस्तेज इत्यस्य  वचसां भारतीनां भावरूपं तेज इति पूर्वैककण्ठयेनैवार्थः ।  मशकशकनस्य स्वप्रभावनिदर्शनत्वं वदताऽनेन वचस्तेजःपदेन यतीन्द्रदर्शनरूपसुदर्शनस्य भगवत्सुदर्शननिदर्शनकत्वं मन्यत इव । नित्यं जागर्ति=निद्रालस्यादिदशा न कदापि । यतिवररवचस एव प्रत्यक्षरं प्रतिमतनिरासक्तवं  प्रतितन्त्रस्थापकत्वञ्च । अहंत्विदानीमप्यहमेव ; मशकनीकाश एव । मम कीर्तिस्तु न मयाऽऽर्जिता ।  किंतु वचस्तेजः स्वकीर्ति मय्यारोपयतीति भावः । तदत्र प्रवचनकाले तदातदाऽस्यन्मुखतो निष्क्रान्ताः श्लोकाः संकलय्य तत्त्वसारनाम्ना स्थाप्यन्ते ।  श्लोकरूपतया सहृदयाः सुखं  हृदये धारयेयुरिति हृदयम् ।। 2 ।।  
श्लोक 3
	द्वितीये श्लोके, 'कीर्तिकरं मय' इति मच्छब्देन स्वमात्रनिर्देशः । अथ तृतीये श्लोके नः इति बहुवचनेन स्वकीया अपि गृह्येरन् । अतस्तदनुसारेणैवमवतार्यते-ननु भवतां सर्वशास्त्रपारदृश्वत्वात् तत्तच्छास्त्रच्छिद्रदर्शित्वात् श्रीभाष्यकारश्रीसूक्तिपदस्वारस्यविमर्शे तत्तन्मतदूषणप्रकारो बुदौ प्रति भातो भवतीति युक्तं तस्यबसत्सु कीर्तकरत्वम् । मादृशां  शास्त्रान्तरपरिश्रमविधुराणां बुद्धौ प्रतिभातो भवतीति युक्तं  तस्य भवत्सु कीर्तिकरत्वम् । मादृशां शास्त्रान्तरपरिश्रमविधुराणां तत्तच्छ स्त्रनिरूढवैदुष्यप्रतिकथकप्रत्यवस्थाने प्राप्ते श्रीभाष्येऽधीतेऽपि विजयदौर्लभ्यादपकीर्तिरेवाऽऽयपतेदिति शङ्कमानान् प्रत्याह नेति । अस्य श्लोकस्य नः इति बहुवचने सत्यपि वरदगुरुमात्रपरत्वे एवमर्थः-कबितामानः अहं कविरित्यभिमानः अहंकारो  मे नास्ति । का नः क्षतिः अहंकारे सति वेदान्तित्वानुरूपनिष्ठालोपात् क्षतिः स्यात् । तदधीनक्षत्यन्तराण्यपि स्युः ।  निष्ठापूर्त्या तु क्षतेरवकाशो नेति तृप्तिरेव । यद्वा सत्यपि कवित्वे लोके शस्त्रवैदुष्ये सति कवित्वस्य तिरोधानात् कविरयमिति मान्यता प्रायो न भवति । तावता न मे क्षतिः । प्रत्युत  परसंमानविमुखस्य प्रीतिरेव । ननु  प्रदीपः सर्वविद्यानामुपायः सर्वकर्मणाम् । आश्रयस्सर्वधर्माणां विद्या ह्यान्वीक्षिकी मता । आर्षं धर्मोपदेशञ्च वेदशास्त्रविरोधिना । यस्तर्केणानुसंधत्ते स धर्म वेद नेतरः । अतः तर्कं गौतमीयमितिकर्तव्यतां कृत्वैव वेदान्तार्थवैशद्यस्य संपादनीयत्वात् तदेकपराणां तत्र 
शास्त्रे यावत् परिज्ञानं तावतः वेदन्तादिव्यापृते दुर्लभत्वात् कथं  तन्मतविजयः स्यात् । तदभावे च कथं कीर्तिः ? एवं काणादं पाणिनीयञ्च सर्वशास्त्रोपकारकम् ; एकस्यार्थतत्त्वबोधकत्वात्, अन्यस्य शब्दप्रयोगसौष्ठवव्युत्पादकत्वात् । पाणिनीयस्य शब्दसाधुत्वज्ञानस्य अंशतोऽपि हेयत्वाभावाददूष्यत्वमेवेति काणादं परं दूष्यं स्यात् ।  तथापि तदेकव्यासक्तपुरुषतुल्यं  तत्रान्यैर्ज्ञनं दुर्लभमिति कथं तज्जयः । एवं शारीरकेणैकशास्त्रतामापन्ने पूर्वमीमांसाभागे पूर्णमीमांसात्वं पृथक्शास्त्रत्वं वा मन्यमानाः कौमारिलं प्राभाकरमिति प्रस्थानद्वयपरिपकप्रज्ञाः ईश्वरदेवताद्यपलापिनः तत्र निष्ठां कनिष्ठाश्रयां विभ्राणाः कथमीषद्वेभिर्विजेया भवेयुः । एवं सांख्य. योग.बौद्ध.जैन. पाशुपतादिष्वपि भाव्यमित्याशंकायामाह पथीत्यादि । गौतममहर्षिबोधिते न्यायदर्शनमार्गे तदेकपराणामिव तावान् परिचयो मा भत् । तथा कणादमहर्षिदर्शितवैशेषिकर्दनपथे । एवं  कुमारिलभट्टकाल्पिते पूर्वमीमांसाव्याख्यानप्राकरे, प्रभाकरगुरुगदिते च तत्र, शास्त्रान्तरेषु च न तावान् परिचयो मे इत्यस्तु । तथापि न  तैरहं जय्यः स्याम् ।  'पर्याप्तं  पर्यचैषं कणचरणकथाम्' इति यतिराजसप्ततिश्लोकोक्तरीत्या ते सर्वं कथकाः प्रत्येकं स्वस्वप्रावीण्यं तत्तच्छास्त्रे प्रतिनियतमुद््घोषयन्त  आहोपुरुषिकया मामासादयन्तु । यतीन्द्रत्रटिततत्तत्तन्त्रकान्तारपान्थैः किं कर्तुं शक्यम् । अस्माकं तत्प्रत्यवस्थानपरिहारः कथमिति  चिन्तनीयं  स्वल्पम प नास्ति । प्रथमेऽधिकरणे प्राभाकरस्य, तृतीये मीमांसकाद्वैतिनोः, पञ्चमे सांख्यस्य एवंरीत्या सर्वस्यनिरासादत्न सर्वोपक्षेपः । यतीश्वरस्य गीर्षु संपादितः परिश्रमः तेषु शास्त्रेषु तावत्परिश्रमाभावेपि तादृशपुरुषपरिभवनार्थापेक्षितान् अंशान् प्रतिपादितवानेवास्ति ।  सर्वत्र विजयं जनयत्वेव स श्रमः । अतो नात्र अविश्वासशंकातंकतुषोऽप्यवसरमर्हतीति । एवं स्वस्य शास्त्रान्तरपरिचयाभावान्वारोहेणोक्तिः तत्परिचयरहितप्राज्ञप्रोत्साहनाय ।
	नः इत्यस्य शिष्यादिखकीयसर्वंपुरुषक्रोडीकाराभिप्रायकत्वे त्वेवमर्थः-युष्माकं कवित्वेन मान्यता वा कवित्वाभिमानो वा नास्तीत्येतावता न क्षतिः । न  खलु कविता- कविता खलु नास्तीत्युच्यते  । मा नः - कामं मा भूत् । तावता का क्षतिः ? 'कवित्वहीनाश्च पुराणभट्टाः'  इति शास्त्रप्रवचनकाव्य रचनयोरशक्त्या पौराणिकतेति निकर्षों न मन्तव्याः । तस्य  श्रेयस्त्वात् । प्रभुसंमितवेदादिशास्त्रपरिचयः प्रधाभूतः । मित्रोपदेशसंमितपुराणपरिचय एवानन्तरः । काव्यपरिचयात् हितप्राप्तिस्तु 
पुराणेऽप्यधिकाररहितपुरुषाणामेवेति काव्यात् पुराणस्य ज्यायस्त्वात् । अस्तु काममादौ कवित्वाभावः ;  गौतमादितन्त्रेषु पृथक्  परिचयोऽपि युष्मभिर्न कृत इत्यप्यस्तु । तथापि यतीश्वरगीर्षु यथावत् परिश्रणे कृते तत एव पूर्वपक्षभूतशास्त्रान्तरसिद्धान्तानामपि सम्यक्ज्ञानसंभवात्  परविजयोऽपि युष्माकं सुलभः । कवितया माननीयताविषयेऽपि नचिन्ता कार्या । तत्रापि विजयं फलति । तामपि लम्भयत्येवैतदीयगीश्श्रमः । अतः  कालक्षेपाक्षामत्वात् कतिचन कृतिनः शीघ्रमन्तेरमन्ते इति शारिरकभाष्य एव प्रथमं  प्रवृत्तात अपि सर्वां संपदं लप्स्यन्त एवेति । [एषा तत्कालस्थितिः] । साम्प्रतं न्यायसिद्धाञ्जनादिश्रीदेसिकप्रकरणग्रन्थानां लाभात् शास्त्रन्तरेषु पृथक्परिश्रमाभावेऽपि वैशद्यालाभात् न काचित् क्षतिरिति ।। 3 ।।
श्लोकः 4
	कथकै सह कथायाः प्राप्तौ विजय एवास्माकं सर्वत्रेत्युक्तम् । कथाया एव न प्रसक्तिः, परबादिना दूरतो निवृत्तत्वादित्याह य इति श्लोकेन । यद्वा पूर्वश्लोके गौतम इत्यादिना वेदान्तवाक्यविचाररूप कुदृष्टितन्त्रव्यतिरिक्त.वेदबाह्य.कुदृष्टिशास्त्रमात्रग्रहणप्रतीतेः अत्र  वैदिकसदश्शिखामणेरिति प्रयोगाञ्च श्लोक्रोऽयं  द्वैताद्वैतादिकुदृष्टिप्रियपरवादिविषयः स्यात् ।  तदत्रैवमवतार्यम्-ननु गौतम.काणाद.कापिलकौमारिल.पाशुपत.क्षपणकादिमतानामस्मदपरिचितत्वेऽपि तैः स्वपक्षप्रपञ्चनेन प्रत्यवस्थाने क्रियमाणे सर्वमिदमुपनिषद्वाक्यजातस्फुटप्रत्यायितार्थविरुद्धमित्येकेनैव ब्रह्मास्त्रेणाप्रयासेन सर्वे जेतुं शक्यन्ते । ये तु  वेदान्तवाक्यन्येवादाय विशेषतोऽयथायथं विचार्य क्षोमयन्तोऽन्यथान्यथा कुतर्कबलेन प्रत्यवतिष्ठन्ते, तेषामन्तश्छिद्रकराणां निरासो  नेषत्करः, नेषत्करः, व्याख्यानानुव्याख्यानादिभिः स्वमतानां तैरभिवर्धितत्वच्चेत्यत्राह य  इति । इदम्प्रथमसंभवत्कुमतिजालकूलंकषाः किल निखिलकुमतिमायाशर्वरीबालसूर्यस्य भगवद्रामानुजस्य सूक्तयः । परिचितगहनास्ताः  परं भूयाप्तं परिश्रमं यो यः करोति, तस्य सर्वस्य स्वतः प्रसन्ना भवन्त्यः  वैदिकानां  सदसि अग्रगण्यत्वं स्थापयन्ति । तादृशपुरुषसंनिधानं समीक्षमाणाः परवादिनः कान्दिशीका एव । का कथयाः  कथन्ता ? वयमेव वैदिका यथावदुपनिषदर्थोपन्यासकाः, इमे तु भागवताः पाञ्चरात्रं भाषाप्रबन्धञ्च प्रशंसन्तः किमपि किमप्यवैदिकमेव वदन्तीति वादिनोऽपि  
श्रीभाष्यसूक्तिपरिश्रमशालिसविधं नागच्छन्ति । न ह्यस्माद्भाष्यकाराः पाञ्चरात्रभाषाप्रबन्धमुखेन स्वसिद्धान्तं स्थापयन्ति । प्रत्युत शारीरकभगवद्गीतादिविवरणमुखेन कुदृष्टिगृहीतानि वाक्यान्येव गृहीत्वा तदर्थं प्राचीनसंप्रदायाविरुद्धं प्रतिबोध्य परमतेषु तदस्वरसतां किल प्रकटयन्ति । अतो वैदिकवरिष्ठत्वे विज्ञाते तेषां प्रदेशान्तरप्रस्थानमेव, नौपनिषदादिप्रस्थानप्रवणतेति । चकारेति भूतानद्यतनपरोक्षार्थे प्रयोगः, परवादिभिरेतदीयश्रीभाष्यादिपरिश्रमस्याप्रत्यक्षितत्वेऽपि कर्णाकर्णिकया, कृतपरिश्रमोऽयमिति ज्ञानमात्रेऽप्यपसरणमेव, तथा विस्मृतश्रीभाष्यादिकपुरुषदर्शनेऽपि प्रागेव बहोः कालात् अयमधीतश्रीभाष्य इति ज्ञानमात्रेण वादप्रवृत्तेर्विरमन्तीति ज्ञापयति । परिश्रमो नाम तत्तद्वाक्यार्थयाथात्म्यनिर्धारणाय पूर्वापरग्रन्थ.तत्समानविषयकग्रन्थान्तर.व्याख्यानादिग्रन्थ.तदनुकूलतर्कपरिशीलनस्य आलस्यमश्रद्धाञ्च विना चिरानुवर्तनम् । एतदाचार्यप्रदर्शिताः चिरपरिश्रमफलभूताः खल्वर्थाः भाष्यसूक्तिप्रवचनकालेषु प्रोक्ताः प्रत्यधिकरणं स्वमतपरमवार्थवैलक्षण्यविविदिषु विबुधजनविशेषस्वादनीयाः श्रुतप्रकाशिकया  प्रकाशिताः सन्ति, तादृशग्रन्थदर्शिनः परवादिनः कथं वादायसंनिदधीरन्निति । पूर्वं गीश्श्रम इति सूक्तिषु श्रमः वाच्यार्थग्रहणार्थविचार उक्तः । ततस्तत्तद्वाक्यभावग्रहणे श्रमः कार्य इति । चित्तवृत्तिर्नाम चित्तस्य वृत्तिः व्यापारः तदधीनः अभिप्रायः । ग्रन्थानां भावः तात्पर्यमिति यावत् । पूर्वं भावो वाग्विधेय इत्येकवचननिर्देशः सर्वभावैककण्ठ्यादेकत्वामिति धिया । इह चित्तवृत्तिष्विति बहुवचनं वस्तुतो भावनन्त्यात् एकैकत्राप्यनेकभावसद्भावाच्च ।  न श्रममात्रमलम् परिश्रमः कार्यः । न तावन्मात्रम् ; परः प्रकृष्टः परिश्रमोऽपेक्षितः । अनुरणनध्यनिवत् उपर्युपरि सूच्यमानार्थग्रहणमपि शास्त्रप्रतिपाद्यमानार्थाविरोधेन तत्रतत्र कार्यमिति ।। 4 ।।
श्लोक 5
	एवं चतुस्सूत्रीवत् चतुश्लोकीयमुपोद्घातः । अथ शास्त्रप्रमेयम् ।।
अस्मिन् तत्त्वसारे तत्रतत्राधिकरणार्थव्युत्पादनम् भाष्यसूक्तिविवरणम् औपनिषदवाक्ये यथायथं   पदार्थवाक्यार्थशोधनम्, प्राभाकर-नैयायिक-कौमारिल-शंकर यादवप्रकाश-पाशुपतादिनिरसनञ्चक्रियते । श्रीभाष्ये प्रतमाधिकरणे प्राभाकरमतेन 
पूर्वपक्षमुपक्षिष्य सिद्धान्तः कृतः । स एवाधिकरणमुख्यार्थः । तत्र प्रथममद्वैतिमतनिरासस्तु कर्मविचारानन्तर्यरूपाथशब्दार्थापनार्थतया प्रसक्तः ; अन्ते प्राभाकराभिमतापूर्वकार्यत्वनिर्वचननिरासश्च प्राभाकरनिरासे प्रासंगिकः । मोक्षोपायभूते तत्त्वज्ञाने कर्मणामनुपयोगात् विरोधाच्च कर्मविचारोऽनपेक्षित इति शांकरोक्तौ, तत्त्वं यादृशं तादृशमस्तु, तज्ज्ञानस्योपासनरूपत्वात् कर्म तत्रापेक्षितमिति लघुसिद्धान्तेनोक्त्वा अद्वैततत्त्वसाक्षात्कारो यदा जायते, तदैव बन्धनिवृत्तेरवश्यम्भावान्न तदुपरि क्रमप्रसक्तिरित्यादिशंकायां निर्विशेषाद्वैतनिरासार्थ महासिद्धान्तः प्रवर्तित इति न तस्य मुख्याधिकरणार्थत्वम् । एवं कार्यत्वमपूर्वस्य वाऽन्यस्य  वा भवतु ; तथापि कार्यमेव वाक्यार्थ इति तत्त्वस्थित्या अधिकरणान्ते अपूर्वनियोगनिराकरणं प्रासंगिकमेवेत्याशय्य मुख्यमधिकरणार्थुद्धृत्योपपादयति प्रथमाधिकरण इत्यारभ्य श्लोकत्रयेण । श्लोकात्मनि अत्र ग्रन्थे वैशद्यार्थ श्लोकयोर्मध्ये किञ्चित् किञ्चित् पदमपि प्रयुक्तमस्तति तस्यतस्य पदस्य व्याख्ययोः प्रतीकत्वेन धारणात् शेषपूरणाच्चावगम्यते । तदत्रारम्भेप्रथमाधिकरणे इति पदम्, अनन्तरश्लोकात् प्राक् अत्रोत्तरमिति पदमित्येवं द्रष्टव्यम् । वेदाध्ययनकालजातवेदार्थापातप्रतीतिव्याकुलेनाधिकरारिणा तदपोहकयथावस्थितार्थनिर्णयार्थविचारे प्रवृत्तौ कर्मविचारविषयोत्कटेच्छया ब्रह्मविचारप्रवृत्तिः प्रतिबद्धैवासीत् । वृत्तत्वात्तु संप्रतिकर्मविचारस्य, प्रतिबन्धकनिवृत्त्या, कर्मनिर्णयस्यानुकूलतया च ब्रह्मविचारे प्रवृत्तिर्योयुज्यत इति स्थिते, प्राभाकरः एवमाह-कर्मविचारस्य वृत्तत्वादेव ब्रह्मविचारो मुखान्तरेण प्रतिबद्धो भवतीति । कथम् । पूर्वकाण्डे शब्दस्य कार्यार्थ एव व्युत्पत्तिरिति तद्बोधकत्वमेवेत्यवधारितत्वात् ब्रह्मणश्च कार्यरूपत्वाभावत् । सिद्धरूपतदर्थतात्पर्यकत्वस्योपनिषद्ययोगादिति । तदिदं  निरसितुं प्रथमश्लोकेन प्राभाकराभिमतं हेतुमुपपाद्य दर्शयति । अतः प्रथमाधिकरणे इत्येतदनन्तरं पूर्वपक्ष इति शेषः पूरणीयः । अनन्तरम्  अत्तोत्तरमिति स्वयमेव वक्ष्यति  ।
	श्लोकान्वयस्तावत्-व्यवहारतोऽन्यत्र व्युत्पत्तिर्न भवति । व्यवहर्ता वा कश्चित् कार्यधियोन्यत्र कथं व्यवहरेत् । इत्थञ्च शब्दाः सर्वं कार्यपरा इति निश्चीयते । अतः श्रुतिः  पुनस्तत्रैव मानं तु भवन्ती परिनिष्पन्ने ब्रह्मणि कथं प्रामाण्यमश्नुवीतेति । अयमर्थः-शब्दार्थसंबन्धरूपायाः शक्तेर्ग्रहरूपाव्युत्पत्तिः प्रथमतो व्यवहारत  एव भवति । 'शक्तिग्रहं व्याकरणोपमानकोशाप्तवाक्यात् व्यवहारतश्च। वाक्यस्य शेषात् विवृतेर्वदन्ति 
सान्निध्यतः सिद्धपदस्य वृद्धाः' इति  व्याकरणम् उपमानं कोशम् आप्तवाक्यं व्यवहारं वाक्यशेषं विवरणं सिद्धपदसांनिध्यञ्च प्राहुः । परंतु प्राथमिकी व्युत्पत्तिर्व्यवहारादेव भवितुमर्हति । ननु अव्युत्पन्नं प्रति व्यवहारे कृते स कथमर्थं गृह्णीयादिति चेन्न  ; व्युत्पन्नयोर्द्वयोर्व्यवहारादर्शनेनाव्युत्पन्नः शक्तिं गृह्णातीति ह्युच्यते । तत्र काञ्च्यां कश्चित् राजाऽऽसीदिति केनचिदुक्तौ अन्यः पृच्छति, कः कदेति । न तौ व्यवहारौ अव्युत्पन्नस्य कार्यकरौ । अतो व्यवहारो  द्विविधः वाचिकः कायिकश्च । एको व्युत्पन्नः व्युत्पन्नमन्यं प्रति आह गामानयेति । तदाऽऽकर्ण्यान्यो गामानयति । प्रथमः प्रयोजकवृद्दः, द्वितीयः प्रयोज्यवृद्धः । प्रयोजकःअनुष्ठापकः प्रेरकः । वृद्धः ज्ञाता=व्युत्पन्नः । तदुभयं न व्युत्पित्सुव्युत्पादनाय प्रवृत्तम् । तथापि यदृच्छया कश्चित्  तदुभयं वीक्ष्य द्वितीयस्य गवानयनप्रवृत्तिरियं प्रथमप्रयुक्तावाक्यजन्यगवानयनकार्यताबुद्धिपूर्विका तदन्वयव्यतिरेकदर्शनात्, कारणान्तरादर्शनादित्यनुमिनोति । तद्विषयकबुद्धः शब्दजन्या, स विषय एव शब्दार्थो भवतीति, गामानयेति वाक्यस्य गवानयनं कार्यमिति कार्यरूपार्थे शक्तिर्गृह्यते । अतः प्रेरकप्रेर्यरूपपुरुषद्वयकृतोभयविधव्यवहारातिरिक्तात् व्याकरणदितः प्राथमिकव्युत्पत्तेरभावात् व्यवहारस्थले चान्यस्य कारणस्यादर्शनात् व्यवहाराभ्यामेव प्राथमिकव्युत्पत्तिरिति निश्चयः । एवं कार्यवोधकत्वाद्वाक्यस्य, अर्थँ बुध्वा शब्दरचनेति न्यायात् कार्यबुद्धिमलब्ध्वा न शब्दप्रयोगं कुर्यात् । श्रोता च कार्यमिति बुद्धिं विना गवानयनादिरूपकायिकव्यवहारं न कुर्यात् । इत्थञ्च=एवञ्च सर्वे शब्दाः  कार्यपरा इति निश्चीयते । ननु गामानयेति वाक्येन गवानयनं कार्यमिति बोधे तत्र कार्यमित्यर्थः लोङ्लकारेण बोध्यते । शब्दान्तरेण च गवादिसिद्धवस्त्वेव । तत् कथं सर्वस्य कार्यपरत्वमति चेत्-कार्यपरमित्यस्य सिद्धसाध्यनानाप्रकारविशेषणविशिष्टकार्यरूपविशेष्यबोधकं वाक्यमित्यर्थः । अतो विशेषणतयाऽन्यभानं न वार्यते । कार्यविषयस्तु बोधो न भवति । अन्यादृशवाक्यादापाततो विशकलिततया नानार्थप्रतीतावपि कार्यरूपविशेष्याभावेन विशिष्टविषयकत्वरूपप्रामाण्यं न भवति । अतः श्रुतिः तत्रैव=कार्य एव मानं प्रमाणम् । पुनरित्यस्य श्रुतिरित्यत्रान्वः । श्रुतिस्तु तत्रैव मानम् । लौकिकवाक्यं चेत्, अकार्ययरत्वात्् अप्रमाणमित्युपेक्ष्येत, न श्रुतिरिति वैलक्षण्यं  तु दर्शयति । किञ्च पराभाकरमते लौकिकवाक्यानामनुमानविधयाऽर्थबोधकत्वात् अनुमानमेवार्थे प्रमाणमिति 
शब्दस्यानुमानावगतार्थानुवादरूपत्वात् अज्ञातार्थग्रहाकत्वरूपमन्यच्च प्रामाण्यं नेष्टम् । श्रुतिस्तथा नाप्रमाणं भवितुमर्हति । एवञ्च मानंपुनः इति स्थितस्थल एव मानं तु इत्यर्थः सुवचः । ततः  कार्यपरत्वाभावे तद्बंगप्रसंगात् कायपरत्वमेवेत्यर्थः। एवं तत्रैव मानं भवितुमर्हेयं श्रुतिः सिद्धे ब्रह्मणि कथं प्रमाणं भवेदिति ।
	अन्यत्न व्यवहारात इत्यस्य समुच्चिताभ्यां द्विविधव्यवहाराभ्यामन्यत्रेत्यर्थः अत्र तद्भिन्ने व्याकारणादौ सति व्युत्पत्त्यभाव इत्युक्तौ तस्य प्रतिबन्धकत्वमिति शंका स्यात् । व्यवहारे व्याकरणादौ च सति व्युत्पत्तिसत्त्वाच्च विरोधः स्यात् । रत्नसारिण्याम् अन्यत्रेत्यस्य अन्यत इति पञ्चम्यर्थं उक्तः । एतदपेक्षया अन्यत्रेत्यस्य अन्यत्राभिनिवेशादित्यादाविव विनार्थकत्वं युक्तम् । व्यवहारौ न भवतीत्यर्थः । उपरि कार्यधियोऽन्यत्रेत्यस्य सुतरां कार्यविषयकबुद्धिं विनेत्यर्थ उचितः । कार्यबुद्ध्यविषये इत्यर्थस्य स्वरसतश्शब्दादलाभात् । 'इत्थञ्चेत्यत्र इत्थमित्यस्य इत्थं सतीत्यर्थः; चकारेण भट्टाद्युक्तं पुत्रजन्मादिसिद्धपरवाक्यबोधप्रकारनिराससमुञ्चयः' इति वदन्ति । काममस्तु । तथापि इत्थञ्च एवञ्च इति चकाराभावे  इत्थम्-अनेन प्रकारेणेत्यर्थ एव स्वरसः । अतो हेतुत्वविवक्षायै तत्र चकारमेलनमेव स्वरसिद्धम् । पुनश्शब्दस्य ब्रह्मणीति दूरस्थेऽन्वयमाहुः । तस्य वैलक्षण्यं  विशेषणावगमितमेव। परिनिष्पन्ने इत्यनेन हि स्वरूपतः स्वभावतश्च निर्विकारे न कथमपि कार्यत्वं भवेदिति ज्ञाप्यते । परे इति कार्यान्वयस्यापि दुर्वचत्वं द्योत्यते । गवादीनां कार्यन्वयवत् ब्रह्मणः कार्यभूतकर्मशेषतयाऽन्वयो दुर्वचः, तस्य जीवातिरिक्तत्वात् । जीवस्यैव कर्तृतया कर्मशेषत्वसंभवात् । यदि कर्मशेषत्वम्, तर्हि पूर्वमीमांसयैव विचार्यत्वात् न शारीरकमारभ्यम् । न च भक्तिरूपार्यशेषतया विचार्यता, तर्हि प्रधानभूतभक्तिजिज्ञासा प्रतिज्ञातव्वा ; न ब्रह्मजिज्ञासा । अद्वैतपक्षे च तथा कार्यमपि नास्ति ।  ब्रह्मजिज्ञासेति ब्रह्मप्रधान्यस्य सिद्धान्तिविवक्षितत्वात् प्राधान्येन तद्बोधनं शब्दान्न भवतीति ब्रूमः इति प्राभाकरप्रत्यवस्थानम् ।। 5 ।।

श्लोकः 6
	अत्रोत्तरमिति । अत्र प्रत्यवस्थाने उत्तरमेवमित्यर्थः । तदाह य इति । यादृच्छिकी व्युत्पत्तिः कार्यविषयिण्येवेति ह्युक्तम् । सा सिद्धविषयिण्यपि भवति । सिद्धविषयकत्वे प्रयोज्यवृद्धो न किञ्चित् कुर्यात् ; प्रयोज्यत्वमपि न भवतीति 
चेत्-अर्थबोधकचेष्टा,  प्रेरणारूपं चेष्टान्तरमित्युभयमादायोपपादनात् । परन्त्वत्र पुरुषत्रयापेक्षा-तथा हि-परः कश्चित् प्रधानभूतः कञ्चित् प्रति चेष्टां कुरुते, अपवरके  दण्डः स्थित इति एकया चेष्टया  दर्शयति । चेष्टान्तरेण चैत्रायेमं ज्ञापयेति प्रेरयति । एषं  परस्य प्रेरकस्य ईहया-चेष्टया यः प्रेर्यः प्राबोधि-ज्ञापितः, णिजन्ताल्लुड् । सः तस्य दण्डस्य चैत्रं प्रति बोधने समुद्युक्तो गत्वा, अपवरके दण्डः स्थितः इति वच उवाच । तुरीयस्तु बालः व्युत्पित्सुः  शब्दार्थज्ञानभावेऽपि चेष्टाविशेषं बुध्यते । एतदर्था इयं चेष्टेति । यथा मूकः । ततश्च द्वितीयस्तृतीयं प्रतियत् वच उवाच, एतत् वच  उवाच, एतत् वच आकर्णयन् तदितरः पुरुषत्रायादन्यो बालः मूकवत् चेष्टाविशेषज्ञत्वात् अस्य=चेष्टया प्राक् सूचितस्य अपवरकस्थितदण्डरूपसिद्धवस्त्वात्मकप्रमेयस्य इदं  वाक्यं  बोधकमिति शक्तिग्रहं लभते । एतदिति वचःपरमित्येवोचितम् । तदितर इति समस्तम् मृकोयथेत्यस्य वित् इत्यत्रान्वयः ।  आकर्णनेऽन्वयायोगात् । अभ्यस्यति खलु=परिचिनोति किल । लभते इत्यलम् ; एवंप्रयोगास्तु आशंकापरिहारार्थः । तज्ज्ञापनार्थं प्रवृत्तेनाप्यनेन वचसा  तदेनोक्तमिति कथं निश्चय इति प्राभाकरशंका । तत्र  प्रतिबन्दिः-गवानयते कृतेऽपि तदेव वाक्यबोध्यमिति निश्यतस्तत्र कथमिति । द्वित्रस्थलेष्वभ्यासे तन्निश्चय इति चेत्-इहापि तुल्यमिति । तस्मात्  शब्दाः कार्यपरा एवेत्ययुक्तमिति शेषपूरणं कार्यम् । बालस्य व्युत्पित्सुत्वाभावेऽपि यदृच्छया चेष्टादर्शनशब्दश्रवणयोः सतोर्व्युत्पत्तर्भवेत् । शब्दार्थज्ञानवाञ्छया स्थलान्तरंप्रयोज्यानुसारेण गत्वा श्रवणमपि भाष्योक्तरीत्या स्यात् । व्युत्पित्सुनैव मां व्युत्पादयेति प्रार्थितः कश्चित् तस्य भाषार्थज्ञापनायैव यदि चेष्टादिकं घटयेत्, तदापि  व्युत्पत्तिर्भवति । भाष्यकारेणेदृशमुदाहरणं पश्चादुक्तम् । प्रथमत्सतु शिशुव्युत्पादनमेवात्रान्तरश्लोके वक्ष्यमाणमुक्तम् । अस्य व्यवहारस्य गामनयेतिवत् विशिष्टार्थबोधकत्वात् अन्विताभिधानवादिप्राभाकर- संमन्तव्यत्वातिशयपर्यालोचनयाऽत्र प्रथममस्योक्तिः ।। 6 ।।
श्लोकः7
	प्रप्रथमव्युत्पत्तिग्रहः सिद्धविषयक एवेति कार्यपक्षखण्डनतीव्रत्वाय प्रथमतः शिशुव्युत्पत्तिप्रकार एवभाष्योक्तः । तमपि दर्शयति अंगुल्येति । लोके वृद्धैः क्रियमाणः शिशुशिक्षाप्रकार एव सर्वप्रथमः। स तु सिद्धार्थविषय एव । स चार्थः 
ससंबन्धिकोऽसंबन्धिकश्चेति द्विविधः । मातापित्रादिः ससंबन्धिकः ; शशिपशुघटपटादिरसंबन्धिकः ।  असंबन्धिकार्थापेक्षया ससंबन्धिकार्थापेक्षया ससंबन्धिकार्थविषये व्युत्पत्तिलाभः  प्रयासकार्यः । मातृत्वादेः सर्वं प्रति दुर्वचत्वाच्च। सोऽपि शिशूनां भवति । एवञ्च सिद्धे  व्युत्पत्तिः सिद्धन्विते व्युत्पत्तिश्च भवन्ती, कार्ये कार्यान्विते च व्युत्पत्तिः प्रथमेति बुद्धिं वारयतीति । अयं श्लोकार्थः-इह लोके घटमुखं घटादिकम् । मुखपदेन ससंबन्धिकाम्बादिवस्त्वपि गृह्यते । भाष्ये अम्बाद्यर्थ एव प्राङ् निर्दिष्टः, अत्र नैयत्यं नास्तीतितेन ज्ञाप्यते । रत्नसारिण्यां तु घटो मुखे=अग्रे अम्बातः पश्चादित्यर्थः भाप्यैकरस्याय क्लेशेनादृतः । दृष्टिगोचरे कस्यचिदुपेक्षणीयता नास्तीति ज्ञपनाय अखिलपदम् । तत्तदिति च सर्वस्य युगपन्निर्देशो नास्तीतिज्ञापनाय । ससंबन्धिकमसंबन्धिकं चेति द्वैविध्यमप्यत्र ज्ञप्यते । एवं  नानाप्रकारं सर्वं वस्तु अंगुल्या स्वतर्जनीप्रसारणेन निर्दिशद्भिः शिशून् प्रति दर्शयद्भिः, तच्छब्दान् तत्तद्वस्तुवाचष्कानि प्रातिपदिकानितदुपरि प्रयोक्तव्याः प्रथमाद्वितीयादिविभक्तीश्च ब्रुवद्भिः उच्चरयद्भिः, श्रावयद्भिरिति यावत् । नेमे शुकबत्  शब्दार्थव्युत्पत्तिं विना शब्दप्रयोक्तारः, तथा चेत्, क्वचित् विपर्यासः स्यादिति तज्ज्ञानं तेषां दर्शयति तदुचिते गोचरे इति । एवं स्वयं  तं शब्दामर्थान्तरे प्रयुञ्जानैरपि शिशोः परं अर्थान्तरे शिक्षा क्रियते चेत्- नियतसंबन्धसिद्धिः स्यात् । तथा नेति ज्ञापयितुं च तदुक्तिः । पूर्ववृद्धैरिति तच्छब्दमुल्यार्थता यस्योचिता तस्मिन्नर्थे पूर्वमेव लब्धज्ञानैरित्यर्थः । पित्राद्यैरित्यादिपदेन शिक्षकजनन्यादिर्ग्रहणम् । तैः मुहुः पुनःपुनः शिक्ष्यमाणाः उत्पाद्यमानज्ञानाः । यद्वा पूर्ववृद्धैः पित्राद्यैस्तदुचिते  गोचरे मुहुः शिक्ष्यमाणाः प्राप्यमाणशिक्षा इत्यन्वयः । अत्र तदुचिते गोचरे तच्छब्दान् ब्रुवद्भिः इत्यन्वयः पूर्वव्याख्ययोरिष्टः । अर्थं दर्शयद्भिः शब्दांश्च ब्रुवद्भिरित्यतावतैव तल्लाभात् अन्यथाऽन्वय इह दर्शितः । मुहुः उदितमित्यन्वयं कृत्वा नियमेन जातं ज्ञानमित्यर्थ उक्तो व्याख्ययोः । शिशवः एकैकोऽपि शिशुः स्वात्मनां स्वस्य स्वस्य । तत्तच्छब्दमात्रश्रवणतः तत्तदर्थज्ञानं उदितं प्रेक्ष्य=जायमानतयाऽनुभूय । एकैकोपि शिशुर्बक्तुमसमर्थोऽपि स्वयमेवं चिन्तयति-एतच्छब्दस्यैव श्रवणे एतदर्थज्ञानं जायते, शब्दान्तरश्रवणे तु अर्थान्तरज्ञानम्, न त्वेतदर्थज्ञानम् । कदाचिदंगुल्या, कदाचित् दण्डेन, अन्यदा नेत्रेगितादिना च निर्देशः क्रियते । अतः शब्दस्यांगुल्यादेश्च न नियतः संबन्धः । अर्थे मम चक्षुःप्रसरणार्थमेव तत्करणम् । अतः तच्छब्दतदर्थयोरेव नियतः संबन्धः । न 
च पुरुषभेदेन शिक्षाभेदः । न हि घटशब्दस्य पटे र्शिक्षां प्राप्तवन्तोऽपि तेऽस्मान् परमेवं शिक्षयन्ति ;तथाऽर्थाव्यवस्थाया अदर्शनात् । तैरपि घ्रटशब्देन घटं गृहीत्वैव व्यवहारात् । [एवमनियमो नास्तीति ज्ञापनार्थमेव, तदुचिते गोचरे पूर्ववृद्धैरित्युक्तम्]  एवं तत्तच्छब्दतत्तदर्थमात्रे साहचर्यसंपादनं तैः क्रियमाणं तत्तन्मात्रे संबन्धसद्बावादेव । कोऽसौ संबन्धः स्यात् । न तावत् अग्निधूमयोरिव जन्यजनकभावः । न वा हस्तिहस्तिपकादिस्थल  इव पाल्यपालकभावादि । न च संकेतकरणम् । पूर्वपूर्वैरप्येवमेव व्यवहारात् । संकेतकरणं चेत् - ततः पूर्वं तद्व्यवहारस्य दुर्निरूपत्वं स्यात् । अत औत्पत्तिकः=स्वाभाविक एव संबन्धः । स चान्यादर्शनात् बोध्यबोधकभाव इत्युच्यते । सैव शक्तिरित्युक्तं भवति ।
	तद्विभक्तीरपिचेति किमर्थमुक्तम् । न च शिशून् प्रति विभक्त्यर्थशिक्षणं क्रियते अम्बातातघटपटादिशब्दार्थशिक्षणस्यैव यथाभाष्यं  दर्शनादिति चेत्-अत्र प्राभाकरेणैवं शंकितम्-वयमन्विताभिधानवादिनः । अन्विते शक्तिरेव शब्दानामिष्टा । शिशुशिक्षास्थले तत्तदर्थक्षास्थले तत्तदर्थमात्रस्य प्रदर्शनात्  साहचर्यभूयस्तया तत्स्मरणमात्रम् ; न ततः शक्तिग्रहः-इति । तत्रोत्तरम्-शिशुशिक्षायां क्रमेण वा प्रथमत एव वा विभक्तिशिक्षाया अपि दर्शनात् नान्विताभिधानभंगः । श्वा श्वेति शुनि शिक्षिते, धावति धावतीति धावने च शिक्षिते, अथ श्वा धावतीति विभक्तिसिक्षापि क्रियते । यद्वा अन्नादनकाले श्वानं निर्दिश्य, श्वा अन्नमत्तीरि बहुकृत्वः प्रयोगे अन्वित एव सिद्धेऽर्थे शक्तिः शिशुर्गुह्णाति । इत्थञ्च यदि त्वया प्रथमतः कार्य एव व्युत्पत्त्या सर्वं वाक्यं कार्यपरमेवति सिद्धपरत्वमुपेक्ष्यते, तर्हि सिद्धे व्युत्पत्तेरेव प्रप्रथमत्वात् सर्वं वाक्यं सिद्धपरमेवेति कार्यपरत्वमेव त्यक्तव्यं स्यादिति अत्र द्वितीयश्लोके  आपादनमभिमतम् । किञ्च त्वया लोके प्रथमतः क्रियारूपकार्य एव व्युत्पत्तिः, वेदे क्रियाजन्यस्यापूर्वस्यैव कार्यत्वमिति उभयोर्मध्ये कतरो लिडर्थ इति विमृश्य  वेदस्यैव मुख्यत्वात्  अपूर्व एव लिङादिविधिलकाराणां शक्तिरिति  क्रियाकार्यरूपार्थत्यागः । कृतः । तद्वदेवोपनिषदि, 'यन्न दुःखन संभिन्नम्' इत्यादिपूर्वंकाण्डवाक्ये च सिद्धमात्रप्रतीत्या अपूर्वरूपकार्यपरलिङाद्यबावऽपि बोधः कुतोनेष्यते । तत् सिद्धं सिद्धऽपि व्युत्पत्त्या यथायथं सर्वं वाक्यं प्रमाणमिति सिद्धवस्तुजिज्ञासाऽपि भवितुमर्हतीति ।। 7 ।।

श्लोक 8 
	अथानन्तराधिकरणे विषयवाक्यादिगतपदविशेषतात्पर्यमात्रं वक्तुमाह अथ जन्माद्यधिकरणमिति । 'नात्राधिकरणोत्थिति.पूर्वपक्ष.सिद्धान्तप्रकारा निरूप्यन्ते। तेषां श्लोकस्थपदैः सूचनमात्रम् । लक्षणतः प्रतिपत्तव्यत्वात् ब्रह्मणः लक्षणवाक्यमेव प्रथमं विचार्यम् । तस्य लक्षणबोधकत्वायोगात् ब्रह्मप्रतिपत्तिदौःस्थ्यात् न ब्रह्म जिज्ञास्यमित्याक्षेपोऽत्राधिकरणे परिह्रियते । तत्र वाक्ये इमानीति पदं दृश्यमानप्राणिमात्रग्रहणेन भूतान्तरव्यार्वर्तनार्थं चेत्, सर्वकारणत्वं ब्रह्मणो न सिद्ध्येदिति सर्वग्रहणाविरोधेन तत्पदतात्पर्यं वर्णनीयम् । तत्राद्वैती मन्यते-जिज्ञासाधिकरणे  जगन्मिथ्यात्वमुक्तमित्यस्मत्सिद्धान्तात् इमानीति पदम् एवं मिथ्यात्वेन गृह्यमाणानीत्यर्थकम् । एषां मिथ्याभूतानां यतस्सत्यादुत्पत्तिः तद् ब्रह्मेति श्रुतिसूत्रयोरर्थः । एवं मिथ्यावस्तुकल्पनाधिष्ठानत्वोक्त्या जगत एव सर्वस्याभावे,  सर्वज्ञत्वसर्वेस्वरत्वादेः ब्रह्मणि सत्यत्वायोगात् निर्गुणत्वमपि ब्रह्मणः सिद्धमिति । तस्य प्रतिविवक्षेह श्लोके । 
	अत्र श्रुतौ जन्म.जीवन.विनाशानां स्पष्टमुक्ततया मिथ्यापदार्थानां कल्पनामात्रतया जन्मादेर्दुर्वचत्वात्,  पूर्वाधिकरणस्य जगन्मिथ्यात्वपरत्वमित्यर्थज्ञापकस्य पदस्य कस्यापि सूत्रादावभावच्च यथानुभवं जगतः सत्यत्वात्  इमानीति पदं प्रत्यक्षादिप्रमाणावगम्यमानचिदचिन्मयजगन्निष्ठ.नाना.वैचित्र्यप्रदर्शकम् । ईदृशविचित्रकार्यनिरूपितनिमित्तोपादानतारूपविचित्रहेतुत्वाश्रयत्वात् ब्रह्म तदुचितानन्तकल्याणगुणाकर एव । इदमेव,'कारणत्वाक्षिप्तसर्वज्ञात्वदिगुणाः पूर्वप्रतिपन्नाकाराः' इति भाष्येऽभिसंहितम् । सूत्रकारः सत्यत्वज्ञानत्वादिरूपलक्षणेऽपि सुवचे तद्विहाय जगत्कारणत्वमादौ श्रुतिवत् स्वयमप्युपस्थापयतीति यत्, तत्रेदमेव कारणम्, यत्-अस्य मुख्यलक्षणत्वाभावो मृषावादिमतो न ग्राह्यः । अस्यैव गुणगणज्ञापनमुखेन निरतिशयबृहत्त्वरूपब्रह्मत्वोपपादकत्वञ्च ।  पूर्णशारीरकविचार्यसर्वकल्याणगुणगर्भत्वं जगत्कारणवाक्यस्यैव ।'प्रयन्त्यभिसंविशान्ति, इति मोक्षरूपपतुरीयलयपर्यन्तबोधनादिति । इदं  सर्वमभिप्रैत्ययं श्लोकः । श्लोकार्थस्तु-
	यतो वा इमानि भूतानि जायन्ते इत्यादिरूपायां  अखिलेश्वरप्रतिपदनौपयिकतया भूतानीति पदेनैवे सर्वकार्यवस्त्ववगतौ सत्याम् तादृशेश्वरावगतेर्जातत्वात् अनपेक्षितया व्यर्थवद्बासमानं इमानीति पदं यत्  गायन्त्यां=प्रयुञ्जानायाम्-इमानीति 
यादृशपदप्रयोगवत्यामिति यावत् । भृगुवल्ल्यां श्रुतावित्यर्थसिद्धम् ।   जहज्जन्म.स्थिति.ल्यरूपैस्त्रिभिर्लक्षणैर्युक्ततया अखिलेश्वरोऽगणि-लक्षिता आसीत्, तेन इमानीति पदेन । यच्छब्दप्रतिसंबन्धी तच्छब्दः । लक्षणैरखिलेश्वरलक्षके  भृगुवल्लीवाक्ये यत् इमानीति पदं गीतम् तेन पदेनेति  तेनेत्यन्तपदजातनिष्कृष्टार्थः । एवमध्याहारं विना स्वरसनिर्वहि सति, इतिशब्दाध्याहारेण, ईश्वरोऽगणीति यत् तेनेति व्याख्यानमनादेयम् । तेन इदम्पदेन ईश्वरसृज्यस्य जगतश्चिदचिदात्मकस्य समष्टिव्यष्ट्यादिरूपविचित्रत्वमेवादर्शि । न तु इमानीति पदस्य परिदृश्यमानानीत्यर्थ इव, दृश्यत्वान्मिथ्येति अनुमेयमिथ्यात्वानीत्यप्यर्थः । प्रत्यक्षादिसर्वप्रमाणविरोधात् । वैचित्र्यप्रदर्शनस्य फलं किमिति चेदाह तेनेति । तेन च वैचित्र्यप्रदर्शनेन जगत्स्त्रष्टुः ब्रह्मणः उज्ज्वलाः निरतिशयकल्यणभूताः  सर्वज्ञत्व सर्वस्कितत्वादिगुणगणाः ब्रह्मनिष्ठां जिज्ञास्यतां=विचार्यतां प्रति हेतुभूताः अदर्शिषतेति पूर्वोक्तक्रियापदस्य वचनविपरिणामेनानुषंगः । प्रितनियतानेकगुणविशिष्टोपासनात्मकपरविद्यगणे यथेच्छं किञ्चिदवलम्बनेन परिपूर्णब्रह्मप्राप्तिरूपस्य फलस्य वक्ष्यमाणतया तदर्थे गुणगणविशिष्टतया हि-ब्रह्म विचार्यमिति भावः । तथाच सर्वेश्वरलक्षणस्य सर्ववस्तुग्रहणेनैव कार्यतया इमानीति संनिकृष्टमात्रग्राहकपदप्रयोगो न युक्त इति च न  मन्तव्यम् । तस्याऽऽवश्यकवैचित्र्यैकज्ञापकत्वादिति ।
	श्लोकार्थोऽयं नदिकरणपूर्णपक्षसिद्धान्तरूपः । अत्र भूतानीति पदे स्वरसतः, जीवन्तीति पदबलाच्च व्यष्टिचेतनवाचित्वप्रतीतावपि समष्ट्युपलक्षकत्वस्य वक्तव्यतया भूतपदं सर्वकार्यवस्तुपरम् । जीवन्तीत्यस्य च सन्तीत्येवार्थ इति-भूतपदस्य यथार्थपरतयाऽपि प्रयोगदर्शनात् वस्तूनि सत्यान्येव, न मिथ्यारूपाणीति चांशद्वयज्ञापकं वस्तुपदम् । अखिलेश्वर इति कार्यकाणोभयेश्वरत्वमुक्तम् । एकवचनेन लक्षणैरिति बहुवचनेन च  जन्मादीनां त्रयाणां समाहारस्य लक्षणत्वे  दलकृत्याभावात्  लक्षणत्रयमिति स्वीकारेऽपि न लक्ष्यानेकत्वम् ; लक्ष्यानेकत्वम् ; अविरोधेनैकत्रैव सर्वसमावेशसमभवात् विशेषणभूतानामपि लक्षणानां लक्ष्यभेदकत्वायोगादिति ज्ञापितम् । जन्मादिभिरित्यनेन ब्रह्मणोऽपि विशिष्टवेषेण कार्यत्वात् जन्मादिकं  तन्निष्ठमेव । यदि 'अचिदादिनिष्ठमेव  जन्मादिकम् ; तस्य लक्षणत्वं तु उपलक्षणतया' इति स्वीक्रियते, तदापि न पूर्वप्रतिपन्नाकाराभावः ; कारणत्वक्षिप्तगुणगणानामेव सदेवेत्यादिवाक्येषु 
प्रतिपन्नत्वात् । उपलक्ष्याकारश्चाखिलेश्वरत्वं निरतिशयबहत्त्वमित्यधिकरणार्थसूचनमपीति दिक् ।। 8 ।।
श्लोकः 9 
	श्रुतौ इमानीति पदेनैवं वैचित्र्यं बोधितमस्तीत्येतत्  सौत्रेदम्पदव्याख्यानभूतभाष्यादवगतमित्याह अस्येति । न हि बहुवचनेन वैचित्र्यं ज्ञाप्यते ; किंतु दृश्यमानार्थकेदम्पदेन । सूत्रेऽपि तत् इदम्पद मस्ति, अस्येति प्रयुक्तत्वादिति भावः । अत्र श्लोके सौत्रं पदमिति द्वितीयान्तम् । तद्वाचकं तदिति  पदमपि तथा । भाष्यमिति प्रथमान्तम् । हृदिनिदधदित्येतत् भाष्यविशेषणम् । अभिप्रयदिति तदर्थः। अभिप्रायाकारसमर्पकं  तत्तदित्यारभ्य इतीत्यन्तम् । तथाच निदधदित्यन्तमेकं वाक्यम् ।  तत्रचेत्यादिवाक्यान्तरम् । तदयमन्वयार्थः -श्रौती यतो वा इमानीति श्रुतिगता इदमुक्तिः इमानीति इदंशब्दः, तथा सौत्री एतद्द्वितीयसूत्रस्था इदमुक्तिः=अस्येति इदम्शब्दः तत्तन्मानप्रसिद्धं प्रत्यक्षानुमानागमविज्ञातं जगत् चेतनाचेतनप्रपञ्चम् अभिदधती ; प्रमाणसिद्धसर्वप्रपञ्चवोधिका सतीति यावत् । तस्य जगतो विचित्रत्वं विलक्षणनानाप्रकारत्वम् आह वक्ति इति हृदिनिदंधत् इत्येतदभिप्रायकं सत् भाष्यं श्रीभाष्यग्रन्थः अस्येति  सौत्रं पदम् उद्दिश्य=प्रतीकरूपेणोद्धृत्य तत् व्याख्येयं पदम् [कर्म] अथ तदनन्तरम् अचिन्त्येत्यादि अचिन्त्यपदं विवरणवाक्यस्याऽऽदौ यत्र  तादृशं सत् विवव्रे=व्युवृणुत-विवृतवत् । भाष्यं अस्येति प्रतीकधारणपूर्वकम् अचिन्त्येत्यादिना विवरणमकरोदिति यावत् । अचिन्त्यादिभाष्य मित्यनेन  तदुपरितनवाक्यमात्रग्रहणे सौत्रपदनिरेदशस्य  ततः  प्रागेव सत्त्वात् तेन  तदुद्देशाकरणात् उद्दिश्येत्यस्य नान्वयः स्यात् । अतो भाष्यपदेन द्वितीयसूत्रव्याख्याभूतकृत्स्नप्रथमभागग्रहणम् ।  तस्याचिन्त्यादिकत्वं कथमिति चेत्, आदिपदं व्याख्यानभाष्यारम्भपरमिति । तत्र चेति । व्याख्यानभाष्ये अचिन्त्येति समस्तपदमचेतनांशवैचित्र्यप्रदर्शकम् । अथ तदनन्तरं नियतदेशकालेत्यादिपदं चेतनांशवै चित्र्यमाहेत्यर्थः । अनेन भूतानीतिपदं चेतनाचेतनोभयपरमिति च ज्ञापितम् ।।
	ननु तत्तन्मानप्रसिद्धमिति किमुच्यते । जगतोऽनेकमानसिद्धत्वोक्त्या वैचित्र्यं  कथं सिध्येत् ? एक एव ह्यग्निः प्रत्यक्षेणानुमाननाऽऽप्तवाक्येन च गृह्यते। तावता तत्र वैचित्र्यं कथमिति चेत्- जगत्पदेनानेकवस्तुसमुदायस्यैवोक्त्या तेनैव पदेन 
तद्विचित्रत्वस्यापि बोधः । अस्यति  इदम्पदस्य संनिकृष्टप्रत्यक्षप्रमाणसिद्धमात्रग्राहित्वात् सर्वजगद्ग्रहणं न भवति शंकावारणाय तत्तन्मानप्रसिद्धमिति । तेनानुमानागमसिद्धजगदंशानामपि ग्रहणादधिकवैचित्र्यलाभः । नात्रैकस्य सर्वमानसिद्धत्वमुच्यते ।   किंतु जगतोंशभेदन । रत्नसारिण्यां तु तत्तदिति मानप्रसिद्धपदविशेषणं कृत्वा ते ते  मानप्रसिद्धाः आकारा यस्य जगत इति बहुव्रीहिरुक्तः । तेनैकैकवस्तुन्यपि प्रत्यक्षसिद्धाकाराः तदन्येऽनुमानसिद्धाः तदधिकाश्चागमगम्या उक्ता  भवन्तीति वैचित्र्यसुभिक्षमिति भावः । ननु लक्षणवाक्ये तद्ब्रह्मेत्यस्य समानाधिकरणनाक्यत्वात् समानिधिकरणवाक्यानाञ्चाखाण्डार्थपरताया अद्वैतीष्टत्वात् कथं  लक्षणोक्तिरत्रेति चेत्-उपरि  समानाधिकरणवाक्यार्थविचारस्य  करिष्यमाणतया तत एतन्निरासो गह्यताम् । एभिरेवाऽऽचार्यैः प्रमेयमालाख्ये ग्रन्थे समामानाधिकरण्यविवेचनं विस्तरेण  कृतमस्तीति ध्येयम् । अत  एतावदेवात्रोक्तम् । श्रुतप्रकाशिकायाश्च स ग्रन्थोऽन्ववादि ।। 9 ।।
श्लोकः 10
	  तृतीयाधिकरणे किञ्चित् वक्ष्यत इत्याहाथेति । तृतीये शास्त्रयोनित्वाधिकरणे  तार्किकैः-अनुमानेनैवेश्वरस्य सिद्धत्वात् नौपनिषदलक्षणवाक्यत एव स प्रतिपत्तव्य इति तज्जिज्ञासाया असंभवशंका कृता । अनुमानञ्च क्षित्यङ्कुरादिकं सकर्तृकम्=तदुपादानोपकरणसंप्रदानप्रयोजनाभिज्ञकर्तृकम्, चेतनाधिष्ठितोपादानोपकरणादिजन्यञ्च कार्यत्वात्  घटादिवदिति । कार्यत्वरूपहेतोः साधकानि चानुमानानिभूभूधरादिकं कार्यं  सावयवत्वात्, महत्त्वे सति क्रियावत्त्वत् महत्त्वे  सति मूर्तत्वात् घटवदिति । कार्यत्वञ्च उत्पत्तिमत्त्वं कृतिसाध्यत्वं वा । प्रकरणपञ्चिकादिग्रन्थे कार्यत्वमुत्पत्तिमत्त्वमित्युक्तम् । न्यायरत्नाकरे कृतिसाध्यत्वमिति । भाष्ये तनुभुवनादिकमिति तनुमपि पक्षीकृस्य सावयवत्वादिना कार्यत्वसाधनात् तन्वाः उत्पत्तिमत्त्वस्य निर्विवादतया साधनीयत्वाभावात् कृतिसाध्यत्वरूपं तदिष्टमिति प्रतीयते ।  तथा 'कार्यत्वप्रतिनियतं शक्यक्रियत्वम्' इति भाषितत्वात् तन्वङ्कुरादौ उत्प्ततिमत्यपि शक्यक्रियत्वाभावे शक्यक्रियत्वस्योत्पत्तिमत्त्वव्यापकत्वाभावात् कृतिसाध्यत्वरूपमिष्टम् । अत्र यथार्हं ग्राह्यम् । इमं तार्किकपक्षं पूर्वार्धेन संगृह्णाति । सकर्तृ विमतमिति पाठे सकर्तृ इति शब्दनिष्पत्तिः समासान्तविधेरनित्यत्वेन समर्थनीया । अन्यथा "नद्यृतश्च" 
इति कप्प्रत्यस्याऽऽवश्यकत्वात् । विमतं  विवादास्पदम् । सकर्तृकत्वेन निश्चितसपक्षवारणायेदम् । सकर्तृकमिदमिति पाठे तु न क्लेशः । इदम्पदं विमतस्थाने । इंदं विवादास्पदं क्षित्यादि अवनि.जलधि.महीधरादिकं सकर्तृकं कार्यत्वात् घटवदिति प्रथमानुमानम् । अत्र  हेतुभतस्य कार्यत्वस्य स्वरूपासिद्धिपरिहाराय साधनार्थँ द्वितीयानुमानम् । चकारः पूर्वसाध्यसमुञ्चये । साध्यवाचकरदोपरिस्थितेः । सर्वे तत् क्षित्यादिकं कार्यत्ववत्  सावयवत्वात् घटवदिति । अत्र  प्रथमानुमानेन सिद्धः कर्ता जीव एवास्त्विति सिद्धसाधनदोषो न ; सः कर्ता भगवानेव ; नित्यज्ञानचिकीर्षाप्रयत्नवान् ईश्वर एवेत्यर्थः ।  भगावच्छब्दार्थगतं षाङ्गुण्यं तु न तार्किकेष्टम् । कथं न जीव इत्यत्र हेतुमाह आधारसिद्धान्तत इति ।  न्यायदर्शने सिद्धान्तपदार्थं चतुर्धा विभज्य चतुर्थोऽधि करणसिद्धान्तः उक्तः । यत्सिद्धावेव प्रकृतसिद्धिः,  सोऽनुशङ्गसिद्धोऽर्थः अधिकरणसिद्धान्तिति । प्रकृतेक्षित्यादौ सकर्तृकत्वं जीवस्वीकारमात्रेण न सिध्यति ; तस्येदृशमहाकार्यकर्तृत्वायोगात् ।  अत ईश्वरं विना एतत्साध्यानिर्वाहात् अधिकरणसिद्धन्तात्   स ईश्वर एवेति । एवं पक्षभूतक्षित्यादिमहाकार्यस्वरूपपर्यालोचनया योग्यताबलात् साध्यरूपधर्मत्मीश्वरस्य निश्चीयत इति पक्षदर्मताबलादीश्वरसिद्धिरित्यप्युच्यते ।  तदेवात्राधारसिद्धान्तत इति । शब्दान्तरेणोक्तम् । न्यायपरिशुद्धौ अयमधिकरणसिद्धान्तो  नेष्टः, सर्वतीर्थकरसंमतः सर्वतन्त्रसिद्धान्तः, एकतन्त्रमात्रसिद्धः  प्रतितन्त्रसिद्धान्तः, कतिपयतन्त्रमात्रसिद्धः   अभ्युपगमसिद्धान्तः इत्येतेषु त्रिषु कुत्राप्यधिकरणसिद्धान्तोऽन्तर््भवत्येव । अनुषंगसिद्धोऽर्थः सर्वसंमतो वा एकतन्त्रसंतो वा कतिपयतन्त्रसंमतो वा स्यादेवेति । तावता अधिकरणसिद्धान्तस्य नासिद्धान्तत्वमिति न प्रकृतप्रमेयहानिः आधारसिद्धान्ततइत्यस्य अनुमाने आश्रयभूतो यः पक्षः तत्र  सिद्धो  योऽन्तः=निर्णयः, तस्मात्-पक्षधर्मत्बार्हविषयनिश्चयादित्येवार्थो वा । इमां तार्किकशंकां  शमयति इत्येतदित्यादिना । अत्र भाष्यम्, "महीमहार्णवादीनां कार्यत्वेऽष्येकदैव एकेनैव निर्मिता इत्यत्र प्रमाणाभावात्" इत्यादि । तदर्थमाह विश्वजनन इत्यादिना । यत् यस्मात् कारणादेवम्, तस्मात् एतत्=तदुक्तं न घटेतेत्यन्वयः। तुरीयपादे कार्यत्वं व्यभिचारिभेदगणनात् इत्येकः पाठः ; कार्यत्वव्यभिचारिभेदगणना (त्) इति पाठान्तरम् ।
	द्वितीयपाठे-कर्तृकालैक्ययोः कर्त्रैक्ये कालैक्ये च विशेषणे इष्टे कार्यत्वभदगणना  व्यभिचारिभेदगणना च यतो भवतीत्यर्थः । अयं  भावः-ऐक्यविवक्षणाभावे जीवान् आदाय सिद्धसाधनम्, एकदाकेनचिन्मही कृता, अन्यदाऽन्येन महार्णव इत्याद्युक्तिसंभवात् । एककालावच्छिन्ना कर्तृजन्यता विवक्षितेति चेत्-रथगोपुरादाविवानेकैः कर्तृभिः  क्षित्यादीनां युगपञ्जननसंभवात् स एव दोषः । एककालावच्छिन्नैककर्तृजन्यत्वं  पक्षतावच्छेदकसामान्यधर्मावच्छिन्ने  साध्यम् ; तत्तद्घटव्यक्तिर्दष्टान्त इति चेत्-कार्यत्वहेतोस्तत्रेव घटत्वादिसामान्यधर्मावच्छिन्नेऽपि  सत्त्वात् घटत्वाश्रयसामान्यनिरूपितकर्तृताश्रयैकव्यक्तिकत्वस्य तत्राभावात्  व्यभिचारः । एवं पक्षसपक्षवृत्ति.कार्यत्वसामान्यरूपहेतौ साधारणानैकान्तिकत्वमुक्तम् । तद्वारणाय यदि पक्षमात्रवृत्तिः  कार्यत्वविशेषो हेतुत्वेन विवक्ष्यते, तर्हि पक्षमात्रवृत्तिहेतुरसाधारण इत्यन्यरूपानैकान्तिकता । ननु कोऽसौ पक्षमात्रवृत्तिर्हेतुरिति चेत्-अत्र रत्नसारिण्यादि व्याख्यायोः असंभावितजीवकर्तृकत्वविशिष्टकार्यत्वं पक्षमात्रवर्तिहेतुः,  विपुलतरकार्य्तवं विरुद्धहेतुः,  कार्यत्वसामान्यं व्यभिचारिहेतुरित्युक्तम् । "क्रमेणोत्पद्यमानसर्ववस्तुमतं कार्यत्वम्" इति भाष्यस्थले श्रुतप्रकाशिकायाम् त्रैकाल्यवर्तिसमस्तवस्तुनिष्ठत्वविशेषितकार्यत्वमिति कश्चित् धर्मः उक्तः । युगपदुत्पत्तिर्न विवक्षितेति ज्ञापनाय  त्रैकाल्यवर्तिति, क्रमेणोत्पद्यमानेति । पक्षघटकयावद्व्यक्तिनिष्ठत्वविशिष्टकार्यत्वमित्यर्थः । न च-तद्व्यक्तिनिष्ठत्वविशिष्टकार्यत्वं  तत्रैव स्यात् ; सर्वव्यक्तिनिष्ठत्वविशिष्टत्वरूपेण कार्यत्वं  कुत्र स्यादिति-शंक्यम् ; पक्षान्तर्गततत्तद्व्यक्तिनिष्ठत्वविशिष्टकार्यत्वान्यतमरूपः कार्यत्वविशेष इत्यर्थात् । अयञ्च धर्मः पक्षमात्रवृत्तिः  । असंभावितजीवकर्तृकत्वरूपविशेषणं  सिद्धान्तिदृष्ट्या असिद्धमपि  स्यादित्यन्यदेतत् । तथाच कार्यत्वरूपहेतौ सामान्यं भवतीति वा पक्षमात्रवृत्ति वेति भेदगणाना, तदनुसारेण साधारणसाधारणरूपद्विविधव्यभिचारिभेदगणना चेति । तथा साध्यकोटौ  कर्त्रेक्यं हेतुकोटौ कालैक्यञ्चेति स्वीकारे इति कर्तृकालैक्ययोरित्यस्यार्थः ; भाष्ये, "कार्यत्वं  किं युगपदुत्पद्यमानसर्ववस्तुगतम्  उत  क्रमेणोत्पद्यमानसर्वगतम्" इति विकल्पनात् हेतौ कालैक्यमित पक्षज्ञापनात् ।  तत्र सर्ववस्तुनिष्ठैककालावच्छिन्नोत्पत्तिमत्त्वरूपहेतुरसिद्ध इति अप्रसिद्धस्य कार्यत्वभेदस्य  कार्यत्वविशेषस्य गणाना स्यात् । यदि क्रमिककार्यनिष्ठमेव कार्यत्वं हेतुः तर्हि तेन 
क्रमेणानेकजीवकृतत्वस्यैव पक्षेसुवचतया धर्म्यन्तराकल्पनरूपलाघवात् पक्षतावच्छेदकावच्छिन्नकार्यतानिरूपकैकर्तृकत्वरूपसाध्याभाव एवात्र एककर्तृकत्वनिश्चयाविषयक्रमिककार्यनिष्ठकार्यत्वहेतुना साध्येतेति हेतोरस्य विरोधः विरुद्धत्वरूपहेत्वाभासता स्यात् । तथाच भाष्यम्-"क्रमेणोत्पद्यमानसर्ववस्तुगतत्वे  अनेककर्तृकत्वसाधनात् विरुद्धता" इति । अत्रापि पाठे भेदगणनादिति स्वीकृत्य कार्यत्वरूपहेतौ व्यभिचारिभेदस्य नानाव्यभिचारित्वस्य गणनादित्यप्यर्थमाहुः ।
	कार्यत्वं व्यभिचारीति पाठे त्वयमर्थः-कर्त्रैक्यं किंरूपम् ? पक्षतावच्छेदकावच्छिन्ननिरूपितकर्तृताश्रयैकव्यक्तिकत्वं पक्षे साधनीयम् ; दृष्टान्ततावच्छेदकधर्मावच्छिन्नं प्रति कर्त्रैक्यं दृष्टान्तं   उपपाद्यम् ; एककुलालादिकर्तृकघटादिकार्यसमूहो दृष्टान्त इति चेत्-तदा कार्यत्वरूपहेतोः घटत्वदिसामान्यधर्मावच्छिन्नेऽपि सत्त्वात् तत्रानेककुलालादिकर्तृके कर्त्रैवयाभावात् कार्यत्वं व्यभिचारि । ननु  यद्धर्मावच्छिन्नें कार्यत्वं तद्धर्मावच्छिन्ने तद्धर्मावच्छिन्ननिरूपितकर्तृतावदेकव्यक्तिकत्वमिति व्याप्तिः । घटत्वावच्छिन्ने च एतत्साध्याप्रसिद्धध्या कथमप्रसिद्धप्रतियोगिकाभावोक्तिः ?  तदनिरूपणे च कथं  व्यभिचारनिरूपणमिति चेत्-तर्हि अप्रसिद्धध्या व्याप्तिनिरूपणाभावे कथं सद्धेतुता? तदभावे चासद्धेतुत्वमवर्जनीयम् । तदुपपादनं कथमिति चेत्-तद्धर्माव्चच्छिन्नं प्रति एककर्तृकत्वं नाम स्वावच्छिन्ननिरूपकैककर्तृकत्वसंबन््एन तद्धर्मविशिष्टत्वम् ; व्धिकरणसंबन्धेन तद्धर्मवद्भेदः तद्धर्माभावो वा कार्यत्वरूपहेतुमति घटत्वातच्छिन्ने उच्यते इति  व्यभिचारित्वोपपत्तिः । तदाह भेदगणनादिति । यदि  पक्षदृष्टान्तभेदेन धर्मभेदग्रहणेन  समन्वयप्रयासं विहाय सर्वकार्यनिरूपितैककालावच्छिन्नैककर्तृत्वमेवसाध्यमितीष्यते, तर्हि तस्य घटादौ  कुत्राप्यभावात् कार्यत्वहेतुना तद्दृष्टान्तेन साद्याभाव एव साध्यत इति विरोध एव । तदाह  हेतोर्विरोधोऽथवेति । अत्रापि भेदगणनादित्यन्वेति । कर्तृभेदकालभेदयोरेव सर्वत्र गणनात् साध्यवद्भेदस्यैव सर्वत्र गणनादित्यर्थः । ननु साध्यमप्रसिद्धमिति चेत्- तर्हि कथं साध्यता । साध्यत्ववत् बाध्यत्वमपि सुवचम् । 'शशविषाणमस्तीति सुवचम् ; शशविषाणं नास्तीति न सुवचम्' इति को वा ब्रूयात् ? ननु तृणकाष्ठतैलादिषु धूमेनाग्निसाधने अग्नित्वेनैवाग्नेः साध्यत्वेऽपि तत्तत्पक्षधर्मत्वार्हतायादृशग्निः 
तादृशत्वास्यार्थात्  सिद्धिवत् क्षित्यादिपक्षवृत्तित्वार्हतासर्वज्ञसर्वशक्त्येककर्तृजन्यत्वस्यैवेति चेन्न ; असर्वज्ञ.किञ्चदतिशयितशक्तिकानेकपुरुशनिरूपितक्रमिकजन्यताया अपि पक्षधर्मतार्हत्वात् । तस्मात् कार्यत्वानुमानं दुष्टमिति ।। 10 ।।
श्लोकः 11
	ननु कर्तृगतैकत्वस्य न साध्यकोटिघटकता । सामान्यतः सकर्तृकत्वे साध्यमाने कर्तुरनेकत्वस्वीकारापेक्षय एकत्वे लाघवमिति लाघवज्ञाने सति एकत्वमपि सिध्यति । यथा  अग्निमान् धूमादित्यत्र  अग्नेः काञ्चनमयत्वे लाघवमिति लाघवज्ञाने सति साञ्चनमयाग्निमानिति साध्यलाभः इत्यत्राह यदिति । 'श्रियमित्छेत् हुताशनात्' इति आराधनप्रयासाभावात् आशमात्रमिदम् । अतः अग्रेः काञ्चनमयत्वतुल्यमेवानुमानिकं कर्त्रैक्यमिति तार्किकः प्रतिबोधनीय इति ध्येयम् । अस्यामाशंकायां भाष्ये समाहितम्- "क्षेत्रज्ञानामेवोपचितपुण्यविशाषाणां  शक्तिवैचित्र्यदर्शनेन" इत्यादिना । तदर्थश्च कर्तृरनेकत्व  एव लाघवम् ; कृप्तैर्जीवैंरेव निर्वाहात् धर्मिण एवान्यस्याकल्पना चेति गौरवमेवेति । अत्र प्रकारान्तरम्-कर्तारं विना उपादानादिकारकैर्निर्विवादसिद्धैरव  कार्यस्य सिद्धिस्वीकारे कर्तुरेवाकल्पनात् लाघवमिति पश्यते । तथाच कर्तृसाधकत्वाभिमतहेतोरप्रयोजकतयाव्याप्तिरभंग इत्यसिद्धिरेवेश्वरस्यति । श्लोकार्थस्तु-साध्यकोटौ कर्त्रैक्यस्यानिवेशेऽपि अनेकधर्मिकल्पनादेकधर्मिकल्पनं वरमिति कल्पनायां लघिम्नि लाघवे लालासम् आशायुक्तं मानसं येषां तेषाम् ।  इच्छार्थकलालासशब्दवत् इच्छाविशिष्टार्थकं विशेष्यनिघ्नं  लालसपदमप्यस्ति । अत एव द्वितीयव्याख्यानेतथोक्तिः। अनेन षष्ठ्यन्तेन  लाघवापेक्षायामिति, लाघवज्ञाने इति उक्तं  भवति । इतिति । इति यत्,  एतत् नादरणीयम् ; यतः तत् भवद्वचनं कार्यत्वहेतोः सकर्तृकत्वव्याप्तिमेव रुणद्धि=वारयति । तदित्यस्य लाघवमिति नार्थः । लघिमपदस्यैव श्लोके सत्त्वात् तस्य च पुल्लिंगत्वात् । त्वद्वचनं कर्तुरेवाभावेऽत्यन्तलाघवमिति ज्ञानस्यावकाशं प्रदाय, 'हेतुरस्तु साध्यं  मास्तु' इत्यप्रयोजकशंकामुद्भावयति हित्यर्थः । तदेवाह सकर्तृकत्वमिति । लघिसरूपां संपदं महाधनमपेक्षमाणैः सकर्तृकत्वं किं कल्प्यते= किमर्थमनुमीयते । तदेव नानुमीयताम् । नास्तीत्युच्यताम्, अधिकसंपल्लाभादिति । अत्र ईप्समानैरिति पदनिर्वहणक्लेशमपहाय ईप्सुभिस्तैरिति पाठादरणं युक्तम् ।  नन्वेवं सर्वानुमानोच्छेदापत्तिः, सर्वत्र साध्याकल्पने लाघवस्य 
सुवचत्वात् अप्रयोजकशंकासंभवात् । अथानुकूलतर्के कार्यकारणभावादिमूले सति सा शंका निष्फलेति चेत्-तर्ह्यत्रापि कर्त्रभावे कार्याभाव इत्यनुकूलतर्को भवितुमर्हति । अथ एव रचनानुपपत्त्याधिकरणे चेतनाधिष्ठानमनुमानेन साधितम् । अत एव भाष्यकारैः  पूर्वोक्तरीत्या प्रकारान्तरेणैवेदं  दूषितमिति चेत्-तार्किकैः पटकारणभूततुरीवेमाद्यभावेऽपि  खण्डपटोत्पत्तिरिष्टा । पाकजोत्पत्तिविचारे घटादीनामापरमाणु भंगेऽपि द्व्यणुकादिक्रमेण पक्वघटादिपर्यन्तोत्प्ततिर्दण्डचक्रकुलालादिकारणाभावेऽपि स्वीकृता । सर्गारम्भे परमाण्वादौ कर्म केवलादृष्टादेव ; न तत्र नोदनाद्यपेक्षेति चोक्तं कणादसूत्रे । अतो  यथादर्शनं कर्तुरभावेऽप्यत्र  कार्योत्पत्तिरस्तु । रचनानुपपत्त्यधिकरणाभिप्रायस्तु-यदि  सांख्यैर्द्दष्टानुसारेण सुखदुःखमोहात्मककार्यं प्रति तत्सूक्ष्मरूपसत्त्वरजस्तमोविशिष्टवस्तुरूपकारणमिष्यते, तदा  कर्तापि स्वीकार्यः । न चेत्, प्रकृतिरपि  न कल्येत्येवंरूपः । कल्पितश्च कर्ता  ईश्वर एवेत्यंशं तु न तदधिकरणं  स्थापयति । किञ्चैवं शंकायामेवोत्तरश्लोकप्रवृत्तिरिति न कश्चित् दोषः । वस्तुतस्तु जीवातिरिक्तकर्तृरूपत्वदिष्टसाध्याभावे हेत्वभावस्त्वया दुर्वच इति भावः। रत्नासारिण्यां लधिमसंपदमित्यस्य 'अणिमा महिमा चैव' इत्युक्ताष्टसिद्ध्यन्तर्गतलधिमरूपसिद्धेरपि संपत्पदबलेन  प्रतीत्या, 'तत्सिद्धिकामाः पाशुपताः च तैरेवेश्वरानुमानम्-अनुमानेनेश्वरसाधनममुक्तम् ' इत्युक्तम् । उपरि तन्मतदूषणप्रकारदर्शनात् तदप्यस्तु ।। 1 ।।
श्लोक 12
	दृष्टानुसारेण सकर्तृक्वानुमानेऽपि जीवैरेव निर्वाहात्  न परस्य सिद्धिरित्युक्तम् । दृष्टानुसारे जीवकर्तृकत्वमेव साधनीयं स्यादित्यतोऽपि नेश्वरसिद्धिः । तत्र  दृष्टानुसारत्यागे च  त्वदीयानुमानानां बहूनां भंगात् त्वदिष्टेश्वरासिद्धिरेवेत्याह त्रिभिः श्लोकैः । प्रथमे तदिष्टबह्वनुमानस्थलप्रदर्शनम् ; द्वितीये तत्राऽऽपाद्यमानांशकीर्तनम् ;  तृतीये तद्रीत्या प्रकृतकर्तरि तदनिष्टापादनेन जीवैककर्तृकत्वनिगमनम् । क्ष्मादाविति । क्ष्मा-क्षितिः ।  अंशिनि सावयवे  दृष्टाविरूपताऽस्तु=सावयवान्तरेषु दृष्टप्रकार इह माभूत् ; तद्वैधर्म्यमस्तु । क्षित्यादिकं कार्यं सावयवत्वादित्यनुमानेन कार्यत्वरूपे हेतौ सिद्धे खलु तेन सकर्तृक्वमनुमेयम् । तदेव न ;  अस्तु सावयवत्वम्, मास्तु कार्यत्वमिति प्रत्यवस्थानात् ।  तथाच महीमहार्णवादेर्नित्यत्वमेवास्तु । ननु सृष्टिप्रलययोरिष्टतया कथं नित्यत्वमिति 
चेत्-कथं तयोः  सिद्धिः । श्रुत्येति चेत्-तर्हि तयैव श्रुत्या सर्वेश्वरस्याऽपि सिद्धेरनुमानवैयर्थ्यम् । सृष्टिप्रलयावप्यनुमीयेते इति चेत् , न्यायकुसुमाञ्जल्युक्ततदनुमानं भाष्येऽत्र "न च  युगपदुत्पत्तिप्रलयौ" इत्यादिनानिरस्तमेव । तदिदं  तृतीयपादेनात्रोक्तम् "युगपत्सर्गक्षयौ सर्वस्य नेक्षितौ" इति । सर्वस्य जगतः । यद्वा सर्वघटसर्वपटादेः । तन्नाशादौ दृष्टे सति तन्न्यायेन सर्वपृथिव्यादिनाश  उन्नीयेतिति । सर्वस्येत्यनेन अंकुरादावनित्यतया दृष्टे नित्यत्वोक्त्यसंभवेऽपि कार्यत्वादेः क्षित्यादावस्वीकारशंका न वारयितुं  शक्येत्यपि ज्ञाप्यते । क्षितिसमुद्रादैः स्वातपूर्तादिना प्रतिदिनं दृश्यमानोपचयादिकमेव संमन्तव्यम् । न सर्वात्मना पूर्णलोप इति मीमांसकमतोक्तिरिह । "न कदाचितनीदृशं जगत् । सर्वदा भूमिजलादिकमस्ति । प्रजा अपि सदा सन्ति । वेदस्याध्ययनं  सर्वदैव प्रचलति" इति तदुक्तेः । एवं कार्यत्वसाध्यकानुमानं दूषितम् । कार्यत्वासिद्धौ च सकर्तृकत्वानुमानं दूरापेतम् । अत्र सकर्तृकत्वानुमाने अप्रयोजकशंकायां तैरुक्तम्, क्षित्यादिकरणानि उपादानादीनि चेतनाधीनव्यापाराणि अचेतनत्वादिति ; तत्राह करणान्तरगणे इति । तत्रापि चेतनसापेक्षता मा भूदित्याशंका तुल्या । तार्किकैः क्षित्यादिकं ज्ञानचिकीर्षाप्रयत्नवत्पुरुषकार्यं कार्यत्वादित्युक्ते अनुमाने ज्ञानचिकीर्षे किमर्थे इत्याशयेनाह यत्नेऽपीति  । यत्नः ज्ञानचिकीर्षासमानाधिकरणः  यत्नात्वात्  जीवयत्नवदिति तदीयमनुमानम् । जीवयत्नस्य जन्यत्वात् जनकतया चिकीर्षायाः तस्या अपि जनकतया ज्ञानस्याऽऽवश्यकत्वेऽपि ईश्वरयत्नस्य नित्यत्वात् तत्र ते किमर्थे ? अतोऽत्र हेतौ जन्यत्वमुपाधिरिति पुनश्शंका । अत्रोदयनादिभिरुक्तम्-यत्नवत् ज्ञानचिकीर्षयोरपि कार्यान्वयव्यतिरेकबलात् यत्नवत् साक्षात् कारणतेति ज्ञानचिकीर्षसिद्धिः । अथवा यत्नवत् साक्षात् कारणतेति ज्ञानचिकीक्षासिद्धिः । अथवा यत्नविषयत्वं यत्र, तत्र ज्ञानचिकीर्षाविषयत्वमिति व्याप्तिसत्त्वात् व्याप्यस्य व्यापकप्रयुक्तत्वात् ज्ञानचिकीर्षयोरपीश्वरे सिद्धिः ।  इदमेव यत्नस्य ज्ञानचिकीर्षासापेक्षत्वमिति-तदयुक्तम् ; ज्ञानचिकारिषयोर्यत्नकारणतैव ; न   कार्य प्रति  साक्षात् । कुलालपितृवत् तयोरन्यथासिद्धत्वात् ।  यत्नस्य स्वसमानाधिकरणज्ञानादिसमानविषयकत्वमिति व्याप्तिरपि नेष्यते । अतो  यत्नत्वेन न तदनुमानसंभवः । तदत्र यत्ने  ज्ञानादिसापेक्षत्वस्य दृष्टस्यानिष्टेर्विरूपतैवास्तु । तथा अदृष्टेनैव  सर्वसिद्धौ ईश्वरसिद्धिरित्यत्र तार्किकोक्तम् । अदृष्टं चेतनाधिष्टितं  अचेतनत्वादिति । तत्राप्यप्रयोजकशंका । तथा तनावपि । अत्र  तनुभुवनादिकं 
सकर्तृकं कार्यत्वादित्यनुमाने पक्षतया निर्दिष्टाः यास्तनवो जीवानाम्, ना ! तदर्थकं तनुपदम् ।  किंतु ईश्वरसाधने तार्किककृते, यदस्माभिरुच्यते क्षित्यादिकं कर्तृजन्यञ्जेत् तनुजन्यं-तनुभृज्जन्यं स्यात्, तनुमदीश्वरकर्तृकत्वमेव स्यादिति-तत्र ते आहुः 'यदि तनुः स्यात्, कार्योत्पत्तिस्थले दृश्येत' इति । तत्रास्मदुक्तिः अस्तु तनुः, सा  कार्यसमीपे मा भूत्, अदृश्या वा तत्रास्तु इति । तथा कार्यसमीपे अवर्तप्तमानत्वे दृष्टवैरूप्यमिति  चेत्-अस्त्विति ब्रूमः । श्लोक पक्ष इति पदं क्ष्मादावंशिनीत्यादौ सर्वत्रान्वेति । अंशिनीति  क्ष्मादिविशेषण्, न तु पृथक् सप्तम्यन्तम् । क्ष्मादि-कारणान्तरगण-यत्न-अदृष्ट-तनुपक्षकानुमानानि विवक्षितानीति पक्षपदप्रयोगतो ज्ञायते । तानि व्याख्यानेऽस्माभिरुह दर्शितानि । तर्करूपेणापि सर्वप्रयोगः स्यात् । यदि दृष्टव्याप्तिभंगात् अत्र  सर्वत्राप्रयोजकशंका न युक्ता, क्षित्यादिकर्तापि शरीरी स्यात् । शरीराद्यधिष्ठा नस्यादृष्टाधीनतया तदपि तस्य स्यात् । तदर्थं कर्मवत्त्वमपि । कर्मधीनत्वे ज्ञानस्य कतिपयैकविषयकतया तस्यासर्वज्ञत्वमपि स्यात् ; दृष्टव्याप्तिभंगायोगात् । तदेवं पाशुपताधिकरणे, "अधिष्ठानानुपपत्तेश्च, करणवच्चेन्न भोगादिभ्यः,  अन्तवत्त्वमसर्वज्ञता वा" इति  सूत्रत्रयं मनसिकृत्य यत् शास्त्रयोनित्वाधिकरणे भाषितम्, तत्संग्रह इहेति ध्येयम् ।। उत्तरार्धस्थं सेयमिति पदद्वयं  पूर्वार्धेऽन्वितम् । न्यायपथप्रहीणेति सर्गक्षयविशेषणम् । युगपत्सर्गक्षययोरीक्षणमपि नास्ति, अनुमेयत्वमपि न भवतीति विवक्षितत्वात् असमस्तं स्यादन्यत् किमपि पदम्, न्यायपथच्युतौ च युगपदित्यादिरूपम् । अतः सर्वस्य युगपज्जन्मक्षययोरसिद्ध्या हेत्वभावात् नेश्वरानुमाने परिकरोऽस्ति । सामान्यतः कर्त्रनुमानेऽपि जीववत् परोनानुमातुं शक्यत इति ।। 12 ।।
श्लोक 13	        	   
	दृष्टविरूपताषऽस्तु इति कृतमापादनमुपपादयन् तत्तत्पक्षकस्थले विशिष्याऽऽपाध्यं तत्तत् प्रदर्शति नित्यमिति । प्रथमे  क्षित्यादिपक्षककार्यत्वसाध्यकानुमाने हेतुभूतं सांशत्वं न कार्यत्वसाधनक्षमम्, नित्यत्वमेवास्त्वित्यापादनात् । अतस्तत् सांशं भवदपि=सावयवत्वे सत्यपि नित्यमेव घटतां भवति ; कार्यत्वं तस्य माऽस्तु । द्वितीयानुमाने परेषाम्  ईश्वारादन्यषां क्षित्यादिकारणानां व्यापारःकर्तृनिरपेक्ष इति भवति । पूर्वश्लोकोक्तैकरूप्याय,  'कारणान्तरगणः ईश्वरनिरपेक्षव्यापार एव भवतु' इत्यर्थो ग्राह्यः । यत् तृतीयानुमानम् 
यत्नोऽयं ज्ञानचिकीर्षासापेक्षः यत्नत्वादिति, तत्राप्यप्रयोजकशंकेत्याह अस्येति । सिषाधयिषितस्येश्वररूपस्य कर्तुर्यः प्रयत्न, तद्विषये भवद्भिर्धीः  चिकीर्षा च नापेक्ष्ये इत्यर्थः । युक्तिः पूर्वश्लोकव्याख्यानोक्ता। तुरीयानुमाने पक्षभूतमदृष्टं (कर्तृ) ततुभृन्निष्ठं-जीवनिष्ठमेव सत् इह  क्षित्यदौ अन्तर्गंतं कार्यं विधातुम्-उत्पादयितुम् ईष्टे=समर्थं भवतु । पूर्वमेव केवलादृष्टातपि कार्योत्पत्तेर्दर्शितत्वात् । तनुभृत इत्युक्तिः, पूर्वम् अस्येतीश्वरप्रस्तावात् तदननुवृत्तिव्यये ; ईश्वरनिष्ठस्य सिद्धान्तिसंमतस्य संकल्परूपस्यादृष्टस्य ग्रहणे ईश्वरसिद्धेरवर्जनीयत्वापत्त्या  तदग्रहणायेति । अथवा अदृष्टस्यकार्यजननाय कारणसंबन्धोऽपेक्षितः तदाश्रयजीवद्वारैवोपपादनीय इति ज्ञापनाय   तदुक्तिः । स्वाश्रयतनुभृत्संयुक्तत्वादिसंबन्धेन ह्यदृष्टस्य कार्योपादानादौ संनिहितत्वं वक्तव्यम् ।  पञ्जमानुमाने वक्तव्यमाह देहीति । क्षित्यादिकं न शरीरजन्यम्, तत्कर्ता न शरीरि । यदि कर्ता शरीरी स्यात्, स कार्यसमीपे कारणेषु शरीरं व्यापारयन् उपलभ्येत । न च शरीरं दृश्यते । तथा पाषाणान्तवजर्जतभेकजननाय तत्रापि शरीरेण संनिहितेन भाव्यम् । तत्र  शरीरप्रवेशासंभवादपि तस्य कारणत्वं न भवतीति पूर्वपक्ष्याशयः ।  अत्र समाधिः-देही सन्नेवेश्वरः दवीयानपि-कार्यदेशे देहाभावेपि, देहविशिष्टाकारेणाधिकदूरस्थोपि कार्यं सृजेत् ; मान्तिरकादीनां दूरे वर्तमानानामेव कार्यकरत्वदर्शनात् । अत एव कठिनपाषाणान्तस्संबन्धो भेकोत्पत्तये नापेक्षितः । शरीरं न कारणमसंनिहतत्वादित्यत्र हेतोरप्रयोजकत्वमेवमुक्तम् ।  अथासंनिहितत्वमसिद्धमित्यप्याह वर्ष्मेति । संनिहितमेव वर्ष्म वपुः अथाप्यदृश्यं  सूक्ष्मत्वात् । अत  एवास्य अप्रतिघातात् पाषाणप्रवेशोऽपीति । अतोऽस्य कर्तुः शरीरित्व, कर्मवश्यत्वादिप्रसंगात् नायमीश्वर इति । 13 ।।    
श्लोक 14
	सकर्तृकत्वानुमाने दृष्टानुसारत्यागे त्वदभिमतानुमानान्तरेष्वपि दृष्टानुसारत्यागापत्तेरीश्वरासिद्धिरिति श्लोकद्वयेनोक्तम् । तत्र यदि दृष्टानुसारे निर्भरः, स सकर्तृकत्वानुमानेऽपि युक्त इति निगमयति दृष्टेति ।सेयमुभयतस्स्पाशा रज्जुः प्रतिपक्षिणाम् । श्लोकार्थस्तु-क्षइत्यादिकं कार्यं  सांशत्वादित्याद्यनुमानेषु अप्रयोजकशंकामुखेनास्मत्कृतानां सांशेष्वन्येषु दृष्टरीत्युपेक्षया तद्वैरूप्यात्मकाकार्यत्वादिकल्पनानां दृष्टानुरूपं नास्तीति असिद्धिः=अयोगशश्चेत् शंक्यते, 
तर्हि कर्तर्यपि सर्वज्ञसर्वशक्तौ दृष्टजीवानुरूप्याभावासिद्धिरेव स्यात् ।  ननु सृष्टिप्रलययोरेककालावच्छिन्नसर्वोत्पत्तिसर्वनाशोत्पत्तिरूपयोर्जीवासाध्यतया ईश्वरकर्तृकत्वमवर्जनीयमित्यत्राह जन्मेति । सर्वस्य युगपदुत्पत्तिर्विनाशश्च निष्प्रमाणकौ । जगति वस्तूनां क्रमेणैव जन्मक्षययोर्दर्शनात्, क्षित्यादिकं  क्रमेणैवोत्पद्यमानं क्रमेणैव च निवाशवत् कार्यत्वात् घटादिवदिति जन्नक्षययोः क्षित्यादौ क्लृप्तिः=अनुमितिः तथा क्रमिकत्वविषयिण्येव स्यात् । अतः सृष्टिप्रलययोरेवासिद्धिरिति ।। अत्र  जगत इति पदेन स्रवलोकग्रहणे तस्य जन्मनः क्षयस्य च क्रमेण दर्शनमसिद्धम् । अतः जगतीति पाठः स्यात् । जगति घटादीनां क्रमेणैब जन्मनाशौ दृश्येते इत्यर्थः । द्वादशश्लोके जगतः सर्गक्षयौ नेक्षितावित्युक्तम् ; अत्र घटादिजन्मादेः क्रमिकत्वदर्शनं बाधकतयोक्तम् ।। 14 ।।
श्लोकः 15
	चतुर्थे समन्वयाधिकरणेऽपि, ब्रह्मणोऽसिद्ध्या तद्विचारो न कार्य इति प्रत्यवस्थाने, तन्निराकरणेन ब्रह्मणः  शास्त्रप्रतिपाद्यत्वं संभवतीत्युच्यते । तत्र पूर्वपक्षी मीमांसकः । तेनोक्तम्-अनुमानेनेश्वरो दुस्साध इति तार्किकान् प्रति दूषणं कृतं सम्यक् । अतः शास्त्रयोनित्वं ब्रह्मण इति निगमनं तु न रोचते । प्रवृत्तिनिवृत्त्यन्यतरबोधकं हि शास्त्रम् । न च ब्रह्म प्रवृत्तिस्वरूपं निवृत्तिस्वरूपं वा 
। न च  प्रवृत्त्यन्वयितया तत्सिद्धिः । ब्रह्मणि तस्या अप्यभावात् । न चोपासनरूपक्रियाविषयतया प्रवृत्त्यन्वयोऽस्तीति मन्तव्यम् ;  तावता ब्रह्मासिद्धेः  । अविद्यमानस्याप्युपासनसंभवेन तन्मुखेनेश्वरसत्यत्वस्थापनायोगात् । अनन्यथासिद्धोपासनविद्यायकस्पष्टवाक्याभावाच्च । नन्वेवमुपनिषदामप्रामाण्यापत्तिः । न ।  कर्मकाण्डान्तर्गतमन्त्रार्थवादवत् प्रमाण्योपपत्तेः । मन्त्रा अर्थवादाश्च हि प्रवृत्तिविवृत्तिप्रतिपादकत्वभावेऽपि तत्प्रतिपादितानां वाय्वादिदेवताविग्रह.तत्क्षेपिष्टत्वादिगुणादीनांभावेन यथाश्रुतार्थकत्वाभावेऽपि कर्मप्राशस्त्यमात्रे  तात्पर्यात् कथञ्चित् प्रमाणतयेष्टाः तथैवोपनिषदोऽपि कर्मकर्तृणां जीवानां स्वरूपं  बृहत्त्वरूपब्रह्मत्वाश्रयतया प्रशंसन्तीति प्रमाण्यं निर्वाह्यम् । उक्तञ्च श्लोकवार्तिके, भाष्यकृदत्र युक्त्या  ज्ञातृत्वकर्तृत्वादिविशिष्टजीवात्मास्तितामस्थापयत् । एतञ्च  दृढत्वं प्रयाति वेदान्तनिषेवणेनेति ।
	तन्निराकुर्वन् समन्वयाधिकरणार्थँ  संगृह्णाति धिगिति ।  कौमारिलं  भट्टकुभारिलप्रवर्तितं यत् दर्शनं-कर्माराध्यतया देवता  न सन्ति, 'विग्रहो हविरादानं युगपत्कर्मसंनिधिः प्रीतिः पलप्रदानञ्च  देवातानां न विद्यते'। दूरे  देवतासार्वभौमरूपं ब्रह्म । कर्मजन्यमदृष्टमेव तत्तदात्मनिष्ठं सत् फलहेतुरिति यः सिद्धान्तः-तस्मिन् व्यसनिनः आसक्तान् पार्थसारथिमिश्रप्रभृतीन्, अन्यांश्च प्राभाकरप्रक्रियाविक्रान्तान् प्रभाकराख्येन गुरुणा निरूपिता या प्रक्रिया  प्रकारः तत्र प्रदर्शितस्वविक्रमान् प्रकरणपञ्चिकादिकृच्छालिकानाथादीन् । पूर्वापेक्षयाऽतिशयमेषु मनसिकृत्य प्रक्रियाविक्रान्तानित्युक्तिः । कौमाररिलस्य निरूपणस्य दर्शनत्वं  संभावितम् ; अनुभवानुसारित्वात्।   गुरुनिरूपणं तु सर्वं गौरवग्रस्तं क्लेशग्राह्यमहृद्यञ्चेत्याशयः । देवतादिनिराकरणमपूर्वकल्पनञ्चोभयेषां समानम् । अथापि तस्यैवापूर्वस्य 
लिङादिलकारवाच्यतां नियोगरूपतां पुरुषप्रवृत्तिपरमोद्देश्यतारूपमहापुरुषार्थतां पुरुषार्थभूतस्वर्गादेः 
नियोज्यपुरुषेष्वभिमानवशात्, राज्ञा भृत्येषु  भृतिप्रभृतेरिव, अपूर्वेण संभ्रियमाणताञ्च कल्पयन्तः  सर्वेश्वरादप्यतिशयितं  तत्र गौरवं वहन्ति ;  विधिवाक्यार्थवर्णनप्रवृत्ताश्च विधिवशात् विधिवशात्त विधिमेवान्यथयन्ति च लोकमूलव्युत्पत्तिमभ्युपयन्त एव हि गामानयेत्याचार्यादिप्रयुक्तवाक्येषु   लोकावगतां क्रियाकार्यत्वरूपविध्यर्थव्युत्पत्तिमेव पश्चात् परित्यजन्ति ; ईश्वरनिरासधुरन्धराश् प्रबन्धान्   प्रबध्नन्तीत्यादिकमत्राभिप्रेतम् । उभयेषां प्रकृताधिकरणे वक्तव्यं विशेषणमाह हन्तेत्यादिना । विश्वं  समस्तं जगत् नाथविधुरं जल्पतः  सर्वेश्वरविहीनमिति असंबद्धप्रलापिन इति ।  विश्वमिति  विशेषणं  जगद्गुरुरित्यादाविव परिमितलोकग्रहणेन तद्देशाधिपानां प्रत्यक्षणां स्वीकार्यत्वेऽपि सर्वलोकाधिपकिञ्चिद्व्यक्तिस्तैर्नेष्यत इति ज्ञापनाय । स्वशिष्यजैमिनिमुखेन पूर्वमीमांसामाविर्भाव्य स्वयञ्च शारीरकमीमांसया पुरुषार्थाधिकरणादौ   जैमिन्याशयमाविष्कृत्य सर्वेश्वरसद्भावं स्थापितवति सत्येव भगवति   बादरायणे, जैमिनिमनीश्वरवादिनमेव समर्थयितुमनस एतान्  अरवाचीनान् धिक् निन्दामीत्यर्थः ।  
	अत्राधिकरणे तत्कृतं पूर्वपक्षं प्रतिक्षिपति दूरे इिति । अत्रैवं पूर्वपक्षः-सिद्धेऽर्थे शब्दव्युत्पत्तिसंभवेऽपि शास्त्रं न तत्प्रतिपादनक्षणम् । पुरुषार्थपत्वभंगापत्तेः । 
पुरुषार्थपरत्वाभावश्च  इदं कुरु, तन्मा कुरु इति प्रवृत्तिनिवृत्त्यन्वयाभावात् । न चोपासनविषयकप्रवृत्त्यन्यः कथ्यत इति शंक्यम् उपासनस्यातत्त्वविषयेऽपि संभवात् वस्तुसत्यत्वासिद्धेरिति ।  तत्रोत्तरं दूर इत्यादि । 'सर्वज्ञः सर्ववित्', 'व्याप्य नारायणः स्थित' इत्यादिवाक्यात् बोधस्तावत् जायते, स बोधोऽप्रमेति कदा स्यात् ; यदि  बोधकारणे दोषः स्यात्, यथाचक्षुरादिरूपे कारणे तिमिरादिदोषात् तज्जन्यं  ज्ञानमप्रमा भवति । अत्र बोधकारणञ्च वेदः । तस्यापौरुषेयतया पुरुषगतभ्रमप्रमादविप्रलिप्साकरणापाटवरूदोषमूलकत्वशंकैव न भवति । अतः स्वविषयकबोधकारणे दोषाभावात् स्वं न मिथ्या । ननु कारणदोषाभावेऽपि 'आदित्यो यूपः'  इत्यादिश्रुतिवाक्येषु यूपे  आदित्याभेदस्य बाधात् यूपादित्यैक्यं मिथ्येतिसंमतमिति चेत्, तद्वदत्र ब्रह्मणि बाधोऽपि न लक्ष्यते । तस्मात् नाथस्य कारणदोष-बाधकज्ञानोभयदूरत्वं  सिद्धमिति न मिथ्यात्वम् । अतो  यूपादित्यैक्यवाक्य 
इवार्थान्तरवर्णनेन प्रमाण्यनिर्वाहप्रयासोन कार्यः । अत्र दूरे इत्यस्य विप्रकृष्टाः इत्यर्थ उक्तो रत्नसारिण्याम् ।  तदनुसारेण दूरे इत्यत्र दूरे  वर्तमाना इति पूरणं कृतं द्वितीयव्याख्याने । तथाच   मन्त्रार्थवादोक्तिविशेषणत्वं दूरे इत्यस्य तदिष्टम् । शास्त्रप्रमेयस्य ह्यबाधितत्वमत्र   वक्तव्यम् ; न तु शास्त्रस्य । अतो मन्त्रार्थवादोक्तीनां बाधकप्रत्ययदूरत्वोक्तिर्व्यर्था । न  हि वेदोक्तीनां स्वरूपे बाधितत्वं पूर्वपक्षिणोऽपीष्टम् । अतो यथाश्रुतं नाथविशेषणमेव दूरत्वम् । तत्र वेदः कथं प्रामाण्यं न भजति । बिधिवाक्यस्येव दोषाद्याभावतौल्यात् प्रामाण्यमेवानुमेयम् । यत्तु प्रवृत्त्यन्वयविरहादपुरुषार्थत्वान्न तत् शास्त्रप्रभेयमिति, तन्न ; प्रवृत्तिनिवृत्त्योरपुरुशार्थत्वात् प्रमेयत्वाभावप्रसंगात् । स्वर्गादिपुरुषार्थसंबन्धात् तयोः परम्परया पुरुषार्थत्वमिति चेत्-अपुरुषार्थस्यापि पुरुषार्थसंबन्धेन पुरुषार्थत्वे तत्परत्या च शास्त्रप्रमाण्ये, साक्षात्पुरुषार्खभूतब्रह्मपरत्वेन प्रमाण्यं सुतराम् । कथं ब्रह्मणः  पुरुषार्थेतेति चेत्-कथं स्वर्गस्य ;  तद्विषयकानुभवस्य सुखरूपत्वादिति चेत्-तुल्यम् । स्वर्गो  देशविशेष इति सुखहेतुतया पुरुषार्थतेति चेत्-नाथोऽपि सुखहेतुरेव । एष ह्येवानन्दयति । रसो  वै सः, आनन्दो ब्रह्मेत्येवं निरतिशयानन्दत्वमपि श्रुतम् । ननु स्वर्गस्यानुभवकाले पुरुषार्थत्वऽपि, 'यन्न दुःखेन संभिन्नम्' इति वाक्यस्य,'यजेत स्वर्गकामः' इत वाक्यशेषत्वं विना 
स्वातन्त्र्येण पुरुशार्थपर्यवसानं न  भवति । अतः प्रवृत्त्यन्वयस्यापेक्षिततेति इहापि तदभावे सिद्धब्रह्ममात्रपंर वाक्यं पुरुषार्थापर्यवसानान्न तत्परमिति चेन्न ; वैषम्यात् । स्वर्दलक्षणवाक्यं हि श्रोतृसंबन्धितया स्वर्गं न बोधयति । तव गृहे  निधिरस्तीति तदवगमसमर्थेनोक्तौ श्रोतुः स्ववेश्मनि निधिरस्तीति ज्ञानत् परमानन्दो भवतीति दृष्टम् ।  त्दवत् 
दुःखिनां सर्वेषां जीवानां स्वानुभवपर्यन्तपुरुषार्थप्रदानायावसरं  प्रतीक्षमाण एवस्ति भगवानित्यर्थे उपनिषद्वाक्यात् अवगम्यमाने  श्रोता परमानन्दभरितो भवतीति पुरुषार्थपरत्वमनपलप्यम् ।  अतः प्रवृत्तिनिवृत्तियागादिविलक्षणतया स्वत एव पुमर्थे प्रामाण्यं निराबाधम् । अथ  तल्लाभाय तदर्थोपायचिन्तादि तस्य  भवतीत्यन्यदेतत् । किञ्च  पुरुषार्थपर्यवसानाभावे विचारे प्रवृत्तिर्न स्यादिति तज्ज्ञानस्यावश्यकत्वेऽपि प्रामाण्यं प्रति न तपपेक्षा । न हि पुरुषार्थबोधकत्वं प्रामाण्यम् ।  किंतु अबाधितार्थज्ञापकत्वम् । तत् भजन्त्येवोपनिषदः विधिवत्  
लिङादिघटितप्रवृत्तिपरवाक्यानीव मन्त्ररूपा  अर्थवादरूपाश्चोक्तयोपि । मन्त्राः विष्णुप्रतिपादकाः प्रसिद्धाः । अर्थवादपेनात्र  न कर्मकाण्डगतविधिवाक्यशेषभूतानां, 'वायुर्वै क्षेपिष्ठा' इत्यादितुल्यानां ग्रहणम् । तत्प्रामाण्यस्य  पूर्वपक्षिस्वीकृतत्वात् । किंतु  स्वतन्त्राणां सिद्धब्रह्मेपदेशरूपाणामुपनिषद्वाक्यानां सदेवेत्यादीनाम् । तेषां वाक्यैकवाक्यतया स्वगृहे निधिस्तीतिवत्   स्वानन्दप्रदानोत्सुकपरमपुरुषरूपेष्टबोधकत्वमस्त्येव । तावदभावेपि प्रामाण्यस्य न  हानिः ।  अर्थस्याबाधितत्वात् । अत्र स्वत इति पदस्य प्रामाण्यऽप्यन्वयेऽयमर्थः-अस्माभिः स्वतःप्रामाण्यस्य ज्ञाने  स्वीकृतत्वात् मन्त्रादिजनितज्ञानं  विधिजनितज्ञानवत्  स्वतः प्रमेति  तत्कारणभूतोक्तीनां  स्वतः  प्रमाहेतिस्वरूपं स्वतः  प्रामाण्यमक्षतमिति । अतो   महाराजस्य सेवककुलाननुप्रवेशेन निकर्षोक्तितुल्यः परमपुरुषार्थपरवाक्यानां विधिवाक्यनन्वयप्रयुक्ताप्रामाण्यवाद इति ।। अतः समन्वयात्  सम्यगन्वयात् अस्मदनुभाव्यानन्दरूपतया विधिवाक्यान्वयप्रयुक्ताप्रामाण्यवाद इति ।। अतः समन्वयात् सम्यगन्वयात् अस्मदनुभाव्यनन्दरूपतया विधिवाक्यशेषतां विनैव विशिष्टर्थतया च ब्रह्मणो वाक्यजनन्यप्रतीतिविषयत्वात् तत्  शास्त्रप्रमाणकत्वं संभवत्येवेति ।। 15 ।।
श्लोक 16 
	शास्त्ररम्भसमर्थनार्थेषु उपोद्घातरूपेषु चतुर्षु अधिकरणेषु भाष्यार्थवैशद्याय किञ्चित् विचार्य, अथ शास्त्रे प्रथमे आदितः पञ्चमे ईक्षत्याधिकरणे, 'उततमादेशमप्राक्ष्यः'  इति  सद्विद्यारूपविषयवाक्यस्थाऽऽदेशशब्दस्य भाष्याभिहितम्  आदेष्टारमित्यर्थमाक्षिपतां पक्षं क्षेप्तुकामः प्रथमं तत्पक्षमनुवदति छान्दोग्य इति श्लोकेन । एतत्पधद्वयस्यार्थः श्रुतप्रकाशिकायां  जिज्ञासाधिकरणे श्रुतिघट्टे सद्विद्याविचारस्थले वर्णितः । एवं निरस्तस्यापि पक्षस्य पुनः स्थापनायान्येषां प्रत्यवस्थानमुपपाद्य विस्तरेणोपनिषद्भाष्यकारैश्छान्दोग्यभाष्य  निरासि । तत्रास्मदीये परिष्कारेऽप्येतदर्थो द्रष्टव्यः। गुरुकुलादधीत्य  प्रतिनिवृत्तं स्तब्धं दृप्तं पुत्रं श्वेतकेतुमुद्दालको नाम पिता पृच्छति, उतततमादेशमप्राक्ष्यो येनाश्रुतं श्रुतं भवतीति । येनश्रुते नाश्रुतं स्रवे श्रुतं भवति-अश्रुतमपि सर्वं यस्य श्रवणेनैव श्रुतं भवति, तमादेशम्-आदेष्टारं गुरुसंनिधौ उताप्राक्ष्यः अप्राश्रीर्न वा। छान्दसं धातुरूपम्  । लृडि अप्रक्ष्य इति स्यात् न दीर्घः । लोके उपादानोपादेयमृद्घटादिस्थले उपादानकारणस्य मृद एवोपादेयघटशरावादिरूपेण 
परिणामात् द्रव्यस्यैकतया मृज्ज्ञानमात्रेणापि  घटशरावाद ज्ञातं   भवति यथा, तथा यज्ज्ञाने सति इदं जगत् द्रव्यैक्यवशात्  ज्ञातमेव भवति तत् उपादानं  वस्तु त्वया पृष्टं न वा, न पृष्टमित्येव ज्ञायते इति वाक्यार्थः । ननु तज्ज्ञानात् तदुपादेयसर्ववस्तुज्ञानेऽपि कर्तृरूपनिमितितकारणस्य ततो ज्ञातत्वाभावात् कथं सर्वज्ञानमित्याशंका मा भूदिति आदेशमित्युक्तम् कर्तृभूतनिमित्तकारणमपि तदेवोपादानकारणम् । अतोऽन्याभावात् न दोषः इति समाधिः । आदेशशब्दस्य आदेष्टा नियन्ता इत्यर्थकत्व एवैवं समाधिसिद्धिरिति अस्मदीयभाष्ये आदेष्टारमित्यर्थः स्वीकृत । शांकरबाष्ये तु आदेशम् उपदेशेयमिति व्याख्यातम् । तेन, 'किमर्थ प्रष्टव्यम् अहमेव जानामीति  न दर्पः कार्यः, अस्योपदेश्यत्वात् । अनन्यप्रोक्ते गतिरत्न नास्ति हि' इति बोधितं  भवतीति तदाशयः ।  उताप्राक्ष्य 
इत्यनेनैव तत्र सर्वे ध्वन्यते । निमित्तकारमत्वमेव वक्तव्यम् । तदैव, 'तदैक्षत बहु  स्याम्' इति   निमित्तोपादानोभयग्रहणेव विवरणमपि करिष्यमाणं घटते  । अत आदेष्टा कश्चिदस्माकमस्तीति, ज्ञातव्यमस्माकमन्यदप्यस्तीति चाविज्ञाय किमिति स्वतन्त्र इव 
सर्वज्ञ इव च स्तब्धोसीति शिक्षणमप्यार्थिकमित्यस्मद्भाष्याशयः । अत्र  कतरस्यार्थस्य ग्रहणं युक्तमिति विमर्शे आदेशशब्दस्वारस्यं कुत्रेति विचारेऽवतीर्य परे स्वपक्षमेवमुपपादयन्तीत्याहानेन श्लोकेन । अयमर्थः-केचित् आदेशशब्दस्योपदेश्यरूपार्थवाचिनः एवमाहुः-छान्दोग्योपनिषदि, 'उततमादेशमप्राक्ष्यः' इत्यत्र वाक्ये आदेशशब्दप्रकृतित्या स्थितः आङुपसर्गपूर्वकः दिशतिः दिशधातुः सतः सदेवेति वक्ष्यमाणस्य कारणवस्तुनः तद्विषयकं उपदेशम्   अज्ञातार्थज्ञापनरूपमर्थं प्रकटयति स्पष्टमाह । न तु प्रशास्तिं शासनमाज्ञारूपमर्थम् । कुत इत्यत्राह घञन्त इति । घञन्तत्वादिति हेतुगर्भविशेषणम् । न ह्ययमच्प्रत्ययः, दिशि धातोरिगुपधत्वेन 'इगुपधात्कः'  इति तदपवादतया   कप्रत्ययविधानात्  तदयोगात् । न च कप्रत्ययः, 'किडिति च' इति गुणप्रतिषेधात् देश इति रूपस्यासिद्धेः । अतो घञन्तत्वात्  न शासनवाचितेति । नन्वस्तु  घञन्तत्वम् ; तावता शासनवाचित्वभंगः कथमित्यप्रयोजकशंकायामुपपादयति नो इति ।  शासनार्थवादिना घञन्तस्य शास्यम् नियन्तव्यमिति किमर्थः स्वीक्रियते, उत शासितेति । आद्यस्य शब्दार्थत्वसंभवेऽप्यनन्वयः । न हि नियन्तव्यम्-आज्ञाप्यं भवति । भक्तपराधीनतया तदपि  स्यादिति चेत्, तन्न 
स्वाभाविकम्, औपाधिकमत्र न प्रसक्तम् । तावता विवक्षितं निमित्तकारणत्वं न सिध्यति । अतः शासितृरूपार्थे स्वीकर्तव्ये व शब्दस्तत्र साधुः, यतः घञप्रत्ययः कर्तृरूपार्थे नो अस्ति-न भवति; यतः कर्मरूपार्थ एवागणि व्यधायि ; "अकर्तरि च कारके संज्ञायाम्" इति कर्तृभिन्नकारके इत्युक्तेः । संज्ञायामित्येतत्तु वैयाकरणैरेवोपेक्षितम् । अतःसंज्ञायामकर्तरि, असंज्ञायां तु कर्तर्यपीति न शंक्यम्।  इह च प्रकरणे 
आदेशशब्दविशेष्यं  सत् शास्तौ शासने कर्तृकारकमेव, न कर्म स्यात्=नान्यत् कास्कं  भवितुमर्हति । कर्मेत्युपलक्षणम् । करणत्वाधिकरणत्वादिकमपि नार्थः । कर्तृः प्रधानस्य अप्रधानकारकान्तरत्वारोपे च निकर्षः कृतः स्यात् । उपदेशे  दिशतेरुपदेशरूपार्थस्वीकारे सत् उपदेशं प्रति कर्म स्यात् । एवं च  घञः साधुता । तत् तस्मात् कारणात् इदं  सत्  आदेशवाचा  आदेशपदेन उपदेश्यत्वेनैवोक्तमिति । दिशतिः शासनोपदेशसाधारणः । घञ् कर्तृभिन्नार्थ एव । अतः  प्रकृतिप्रत्ययावुभावप्यस्मदनुकूलाविति पूर्वपक्ष्याशयः ।। नायमधिकरणप्रधानपूर्वपक्षः । एवमुपर्यपि ।। 16 ।।                    
श्लोक 17
	एतन्निराकरणपूर्वकं  स्वपक्षं स्थापयति अत्रेति श्लोकेन । अत्र  अस्मिन् आक्षेपे ब्रूमः परिहारमित्थम्-प्रकृतिप्रत्यययोर्मध्ये  असौ प्रथमश्रुतः आङूमुखः   आङ्पसर्गपूर्वकः दिशिधातुः शक्त्या प्रशासनमेव वक्ति, न तूपदेशरूपार्थम् । शासनं हि आज्ञापकार्थे कार्ये नियमनम् । उपदेशस्तु कार्याकार्योभयसाधारणार्थज्ञापकशब्दप्रयोगः । 'प्रथमः  नियोक्तृप्रयोजनवचनः, द्वितीयो नियोज्यप्रयोजनववचनः' इति न्यासकारः । न्यासः काशिकाव्याख्या पञ्चिका । आज्ञापयितृसमवेतफलार्थव्यापारवाची आदेशशब्दः, आज्ञाप्यसमवेतफलार्थहितवाचकशब्द उपदेश इति वैलक्षण्यमुक्तं भवति । ननु 'अथातोहङ्कारादेशः' इत्यादावादेशपरमुपदेशे़ऽपि प्रयुक्तमिति चेत्-अथापि शासनरूपार्थ एव तस्यात्यन्तप्रसिद्धिः, न परे अन्यस्मिन् उपदेशे इति तस्यामुख्यत्वमेव । अतः प्रकृतिप्रत्ययोर्मध्ये प्रकृतेरुपक्रमस्थत्वात् । असञ्जातविरोधन्यायेन जघन्यः प्रत्यय एवोपक्रमानुगुणं नेय इति भावः । किञ्च उपदेश्यरूपार्थस्य अप्राक्ष्य इत्यनेनैव लब्धत्वात् निमित्तकारणत्वरूपार्थस्यापेक्षितत्वाच्चापेक्षितर्थप्रस्ताव एवेह युक्तः । अपेक्षितस्य गुरुणा वक्तव्यत्वेनाभिमतस्य निमित्तकारमत्वरूपार्थस्य प्रसंगः  प्रस्तावः,  
अपेक्षितार्थे प्रसंगः प्रकर्षेण सक्तिर्वा असाधारणोक्तया च युक्तः इत्यन्वयादेकं वाक्यमिदम् । इहचेति  चकारस्यात्र घटना । उपदेश्यरूपार्थग्रहणे अनपेक्षितोक्तिः, तथातस्योपदेश्यत्वस्योपासनफलादिसाधारणतया असाधारणोक्त्यभावश्च, आदेष्टारमित्यर्थे तु अपेक्षितकथनवत् भगवदसाधारणोक्तिरिति विशेषोऽपि । उपादानत्वोक्तावपि तस्य प्रसिद्धजगदुपादानत्वस्य प्रकृतावपि सत्त्वशंकया तावता  नासाधारण्यसिद्धिः । निमित्तत्वविशेषणे तु प्रकृतिगतोपादानत्वव्यावृत्तिरपीति भावः ।  नेदानीमध्याहारः । अत्र इह  चापेक्षितार्थप्रसंगोऽस्तीति वाक्यं पृथक्कृत्य, युक्त इत्यत्र आदेशशब्द  इत्यध्याहृत्य आदेशशब्दः असाधारणस्य प्रशासितृत्वस्योक्त्या प्रशासने युक्त इति रत्नसारिणी, प्रशासनरूपार्थः इत्यध्याहृत्य सः असाधारण धर्मोक्त्यायुक्त इति तत्त्वसारास्वादिनी । ननु अकर्तरीति निशेधात् घञः कर्ताऽर्थो न भवतीत्युक्तम् ; अतः शासनस्य सति कथमन्वय इति चेत्-अत्र शब्दशास्त्रे घञ् करणेऽप्यगणि=अनुमतः । अत आदेशः  शासनकरणमित्यर्थोऽस्तु । तर्हि शास्तेत्यपेक्षितार्थो  न लभ्यत इति चेत्-कारकाणां 
वैवक्षिकत्वं शाब्दोक्तं ननु । ननु  इति भोः इत्यर्थे, खल्वित्यर्थे वा । 'विवक्षताः कारकाणि भवन्ति' इति हि शाब्दाः । एकं कारकमन्यकारकतयाऽपि विवक्षितुं  शक्यते, स्थाली पचति काष्ठानि पचन्ति इति अकर्तरि कर्तृत्वविवक्षादर्शनात् ।  तद्वदत्र कर्तुरेव करणत्विवक्षया घञूप्रयोगः । ननु तर्हि आज्ञां प्रति करणमित्येव बोधः स्यात्, तावता कथं कर्तृ ररूपनिमित्तकारणसिद्धिरिति  चेत्-आज्ञा  कस्येति  जिज्ञासायामन्यस्यानुक्त्या  तदर्थेनाऽऽदेशपदेनाऽऽज्ञाकरणकारकबोधे कर्तरं   विन तदसिद्ध्या कर्तुरेव करणत्वविवक्षेति विमृश्यते इति । ननु सर्वकारकप्रयोक्तरि कर्तरि तत्प्रयोज्करमत्वारोपोनिकर्षावह इति चेन्न ; तथासति क्रियाकर्तरि क्रियाधिकरणत्वव्यवहारस्याप्ययुक्तत्वापातात् । कर्तुरे । करणत्वोक्त्या  करणान्तरनिरपेक्षत्वरूपविशेषलाभाच्च । समरे सेनाकार्यमपि 
राजैव करोतीत्युक्तौ  राज्ञोऽतिशय एव । कर्त्रपेक्षया करणेऽपि कस्यचिदतिसयस्य सत्त्वात् तद्विवक्षयामुत्कर्षस्यैव संभवाच्च । करणत्वं  हि फलायोगव्यवच्छेदवत्कारणत्वम्  । यदव्यवहितोत्तरमेव कार्यम्, न तु विलम्बः ; तत्  साधकतमं करणम् । लोके कुलालादौ सति न घटोत्पादावश्यम्भावः । अत एव  न्यायसूत्रस्थे आप्तप्रमाण्यादिति पदे  प्रामाण्य पदं प्रमाश्रये परमात्मन प्रयुक्तं, "तदयोगव्यवच्छेदः प्रामाण्यं गोतमे मते" 
इति करणत्वपरतया व्याख्यातं न्यायकुसुमाञ्जलौ ।  तेन प्रमायाः  सार्वकालिकत्वस्यापि लाभः। तद्वत्  आदेशाश्रयः सर्वेदेति ज्ञापनार्थमेव करणत्वविवक्षेति । अन्यत् अस्मत्परिष्कारादौ द्रष्टव्यम् । उपनिषद्भाष्यकारौः स्वरसतो भावार्थकात्  आदेशशब्दात् अर्शआद्यच्प्रत्यये आदेशवानत्यर्थस्यनायासेन सिद्धिरित्यप्युक्तम् ।। 17 ।।   
श्लोक 18
	ईक्षत्यधिकरणानन्तरे आनन्दमयाधिकरणे, 'अन्योऽन्तर आत्माऽऽनन्दमयः' इति श्रुत आनन्दमयो न जीवः ;  किंतु ब्रह्मेति स्थापितं सूत्रकारेण । तत्   तथैव प्रथमं व्याख्याय शांकरभाष्ये  स्वातन्त्र्यमवलम्ब्य तत्खण्डेनेन पुच्छब्रह्मवादः प्रवर्तितः । तभेकेन श्लोकेनानुवदति निरासार्थम् । अयमत्र तद्वादः-ब्रह्मविदाप्रनोतीत्युपक्रान्तं  ब्रह्म 'सत्यं  ज्ञानमनन्तं ब्रह्म' इति विवृतं, 'ब्रह्म पुच्छं प्रतिष्ठा'  इति वाक्ये परामृश्यते । अतः पुच्छमेव ब्रह्म । आनन्दमयस्तु कस्य पुच्छमिति जिज्ञासाशमनार्थमुपन्यस्तः । एवमस्य 
प्राधान्ये सति सः अन्नमयप्राणमयादिवत् कोश एव । नन्वान्दमयस्य ब्रह्मणश्च भेदे सति  किलैष उपन्यासो घटते ; तत्रैव किं मानमिति चेत-तदाह षष्ठ्येति ।
	ब्रह्म पुच्छं प्रतिष्ठेति वाक्येऽपि 'तस्य प्रियमेव शिरः' इति वाक्यात् तस्येत्यस्यानुवृत्त्या षष्ठ्याश्च भेदसंबन्धवाचित्वात् तयाऽऽनन्दमयस्य पुच्छब्रह्मणश्चान्यत्वम् अवेदि  बुद्धम् । अथवा बोधितम् ; वेदयतेः कर्मणि लुङ् । (2) एवमानन्दमयातिरिक्तस्य ब्रह्मण उक्तत्वादेव, असन्नेवेति श्लोकः आनन्दमयपदमप्रयुज्य  ब्रह्मपदं प्रयुंक्ते । न हि 'असन्नेव  स भवति, वेदानन्दमयं न चेत्' इति वाक्यमस्ति । तदयं श्लोकः एनमानन्दमयं नावदत् ;  किंतु ब्रह्मैव । (3)  किञ्चानन्दमयो नात्र वक्तुं शक्यते ; अत्र हि ब्रह्मज्ञानाज्ञानाभ्यां सदसत्त्वे उच्यते। आनन्दमयस्य त्वज्ञातत्वमेव  न भवति । प्रियमोदादिरूपो हि  सः । प्रियमोदादिश्च सर्वानुभवसिद्धः ।  अतः तथा  प्रियमोदादिरूपेण आनन्दमयतया ज्ञातस्या ज्ञातता च नेत्यर्थः ।। (4) अपि नावयविता तस्य । तस्य ब्रह्मणो निरवयवतया सावयवत्वाभावात्  आनन्दमयस्य प्रियादिभिरवयवितया नानन्दमयो ब्रह्म ।। (5) अन्य आत्मा श्रुतः । आनन्दमयादन्य एवात्मा  आनन्दमयकोशानन्तरं 'तस्यैष एव शरीर आत्म' इति  वाक्येनोच्यते । तस्य हि, आनन्दमयं प्रति वक्ष्यमाणः  कश्चिदात्मा भवतीत्यर्थः । (6)  शोध्यत्वम् । 
'अन्नमयप्राणमयमनोमयविज्ञानमयानन्दमया मे शुध्यन्ताम्' इति श्रुतौ अनन्तरप्रश्ने अन्नमयादिवत् कोशभूतत्वादस्य शोधनीयत्वं   श्रुतमिति विपरिणम्यानुषंगः ।  न च नित्यशुद्धस्य ब्रह्मणः  शोध्यत्वं संभवति । (7) विकारवाचकवचश्चास्ति । आनन्दमय  इति मयट्प्रत्ययरूपं विकारवाचिपदं श्रुतम् । न च ब्रह्मणः किञ्चिद्विकारत्वम् । 'कस्तार्हि आनन्दमय इति चेत्-अन्नमयादिवत् अन्तरात्मनो ब्रह्मणोऽन्यः जीवरूपः बहिष्ठः आन्तरात्मावारक एवेति ।। 18 ।।
श्लोक 19 
	अनूदितं शांकरकल्पनामूलं पुच्चब्रह्मवादं व्युदस्यति पुमिति । पूर्वोर्धेनानन्दमयस्यैव ब्रह्मत्वे हेतवः, उत्तरार्धेन पूर्वश्लोकोक्तवादनिरासहेतवश्च कथ्यन्ते । अतः पूर्वार्धस्य पुच्छहेतुः परास्त इत्यत्रान्वयाविवक्षणात् उत्तरार्ध इव हेतुविभक्त्यानादरः । (1)  आनन्दमयपर्यायानन्तरम्, 'अथातोऽनुप्रश्नाः' इति प्रश्नान् प्रस्तुत्य 
तत्समाधानोपक्रमे, "सोकामयत, बहु स्यां प्रजायेय इति पठ्यते । तत्र स इति पदस्य पूर्ववाक्यश्रुतो विद्वान् अर्थो न भवतीत्युभयसंमतम् । ब्रह्मण एव जगत्कारणत्वात् कारणवाचिपदं ब्रह्मपरामर्शीति चेत्-असन्नेवेति श्लोकप्रकृतब्रह्मवाचित्वे  नपुंसकलिंगता स्यात् ; न  तु पुंल्लिगता । किञ्च तच्छब्दस्य प्रकृतपरामर्शिनः प्रधानतया यत्  प्रकृतं तत्परामर्शित्वमेव स्वरसम् । अत एवोपक्रमाधिकरण् (पूर्वमी...)  "प्रजापतिर्वरुणायाश्वमनयत् स स्वां   देवतामार्च्छत्" इत्यत्र तच्छब्दस्य दातृयपत्वस्वमेव, न तु संप्रदानपरत्वमिति स्थापितम् । असन्नेवेति श्लोके च ब्रह्म न  विशेष्यतया बोधे विषयः। आनन्दमयस्य स इत्येतदर्थत्वे तु पुंल्लिगत्वं प्रधानपरामर्शित्वञ्च घटते । 'आत्माऽऽनन्दमयः इति प्राक् प्राधान्येन हि स निर्दिष्टः । स एव, 'तस्य प्रियमेव शिरः, इति, 'तस्यैष एव' इति च चच्छब्देन परामृष्टश्च । न चास्यां ब्रह्मवल्ल्यां ब्रह्ण एव 'ब्रह्मविदाप्नोति' इति प्रक्रमात्  ब्रह्मैव, विशेषणतया प्रतीतावपि प्रधानमिति शंक्यम्, तथापि पुंल्लुगौचित्याभावात् । अत्र श्लोके पुंलिगान्तप्रधानेति समस्ततयैव पठ्यते । श्रु.प्र.अनुवादोपि । उद्देश्यविधेययोः पदद्वयेन निर्देशस्यैवोचितत्वात्  अन्यथा एकप्रसरताभंगात् पुंल्लुगान्तमिति पृथक्पाठो युक्तः । पदान्तराध्याहारे  गौरवात् । प्रधानप्रकृतपरवच इत्युद्देश्यम् । उभयविधाने वाक्यभेदः स्यादिति प्रधानप्रकृतपरत्वस्योद्देश्यकोटौ निवेशः कृत । (2)  हेत्वन्तरमाह रूपणञ्चाप्यनन्यैरिति 
। अन्नमयपर्याये   सरीरस्यावयविनः स्वावयवतया स्वानतिरिक्तैः शिरपक्षपुच्छादिभिरेव निरूपणात् प्राणमयपर्यायेऽपि तद्रीतिदर्शनात् सर्वत्र तथात्वमिति आनन्दमयपर्यायेऽपि  प्रियादीनामप्यानन्दमयानन्यत्वभेब वक्तव्यम् । अतः पुच्छरूपं ब्रह्माप्यनन्यभूतोऽवयव एवेति न  तस्यात्र पर्याये प्राधान्यमित्यर्थः । अत्रानन्यैरित तृतीयाश्रवणात्, "स्वस्मादनतिरिक्तैः प्रियादिभिर्निदर्शितम्" इति भाष्यार्थ इहोच्यत  इति रूपणं निरूपणमेव । अनन्येशु प्रियादिषु  शिरस्त्वादिरूपणमित्यापठनात् ।  यद्वा(त...दित्यां) आनन्दमयस्य स्वानन्यैः प्रियादिभिः शिरःपक्षपुच्छादिमत्त्वेन रूपमणित्यर्थः  शिरआदिरहितोऽयं  शिरःप्रभृतिमत्त्वेव रूप्यत इति । अतो नावयवस्य प्रधानतेति भावः । (3)  श्लोक इति  । असन्नेवेति श्लोकः आनन्दमयरूपावयविविष्यकः, न पुच्छविषयकः ; न ह्यन्नमयादिपर्यायगताः श्लोकाः तत्तत्पुच्छप्रशंसापराः । अतस्तद्वत् 
आत्मप्रशंसार्थप्रवृत्तश्लोकत्वात् अवयविपर एवेति । (4)   सूत्रस्वारस्यादप्यानन्दमयो ब्रह्मेत्याह स्वरसमपि च नः सूत्रमिति । पुच्छवादे हि  आनन्दमयपदमानन्दमयपर्यायान्तर्गतपुच्छपरं वक्तव्यम् । किञ्च ब्रह्म पुच्छमिति वाक्य एव ब्रह्मत्वस्यावगतत्वात सूत्रेण ज्ञाप्यं किमस्ति ? आनन्दमयपर्यायगतब्रह्मेति आनन्दमयपदस्य सौत्रस्यार्थवर्णने च ब्रह्म ब्रह्मेत्युक्तं  स्यात् । तन्न घटते । विवादभावाच्च । आथनन्दमयो न ब्रह्मेति सूत्रार्थ इति चेत-नञध्याहारो महान् दोषः  (5) आनन्दमयस्यैव परमात्मत्वे हेत्वन्तरमाह अन्योऽन्तरो नेति ।  पूर्वमात्मान्तरस्य कथनीयत्वे  यथा 'अन्योऽन्तर आत्मा' इति निर्देशः तथाऽत्रानन्दमयपर्यायानन्तरम्, 'अन्योन्तर आत्मा ब्रह्म' इत्यनिर्देरात् आनन्दमय एवात्मत्वपर्यवसानमिति ।। अथ पूर्वश्लोकोक्तान् हेतून् परास्यति षष्ठति । उत्तरार्धेस्यैव  पूर्वहेतुपरासकत्वं द्वितीयव्याख्यायामप्युक्तम् । षष्ठ्यादिरित्यस्य पुच्छहेतुरित्यनेनान्वयः । षष्ठ्यदिरूपः सर्वः पुच्छहेतुः अंशभावादिविवेचनेन परास्त इत्येकमेवेदं वाक्यम् । अतो वचनतयेत्यत्र वाक्यं   समाप्याथ अत इति पदाध्यहारेण व्याख्यानं न कार्यम् । षष्ठ्यादिरिति आदिपदेन  पूर्वेश्लोकोक्ताः आनन्दमयस्य श्लोकानुक्तत्वं ज्ञातत्वं ब्रह्मणोऽवयवित्वायोगः, आनन्दमयातिरिक्तात्माश्रवणम्  आनन्दमयस्य शोध्यत्वं, विकारवाचिमयट्प्रत्ययबोध्यत्वमिति हेतूनां ग्रहणम् इमे हेतवः षष्ठीप्रभृतयः अंशत्वादिभि र्हेतुभिः परास्ताः इत्यर्थः । यथाक्रमं हेत्वन्वयायोगात् पथार्हमन्वयोऽभिमतः । 'तस्य ब्रह्म 
पुच्छं प्रतिष्ठा'  इत्यत्र तस्येति षष्ठी पुच्छपुच्छिनोरंशांशिभावरूपभेदसंबन्धसत्त्वात् तत्परतयोपपद्यते । अतो नान्नमयप्राणमयादिवत् आनन्दमय, ब्रह्मणोर्भेदप्रसक्तिः । अत एव  श्लोके ब्रह्मपदनिर्देशः आनन्दविशिष्टरूपानन्दमयपदार्थे ब्रह्मणो विशेष्यांशत्वादभेदादुपपद्यते । एवंमशभावादित्यनेन हेतुद्वयपरासादुपरि तृतीयपरासः ।   आनन्दस्य सर्वज्ञातत्वादज्ञातत्वाभावात् तज्ज्ञापनं व्यर्थमिति यत्, तत् ब्रह्मणोऽपि तुल्यम् ; ब्रह्मणो जीवस्य च भवन्मते एकत्वात् अहमिति स्वयम्प्रकाशतया तस्यापि ज्ञातत्वात् । अथापि स्त्यत्वाद्याकारेणापरिच्छिन्नतया च तदज्ञातमिति चेत्-आनन्दमयोऽपि अनवधिकातिशयानन्दत्वेनाज्ञात इति तदज्ञानं तज्ज्ञापनमपि स्थाने । तदानन्दस्यानवधिकत्वं प्रमाणसिद्धम् । अत एव विकारवाचकवच इति हेतुरप्यपास्तः । 
आनन्दमीमांसया आनन्दप्राचुर्यस्यानवधिकत्वस्य चोक्तत्वात् मयटः प्राचुर्यार्थकतया विकारवाचित्वाभावात्  । तदुक्तं सूत्रे, "विकारशब्दान्नेति चेन्न प्राचुर्यात्"  इति । अतोऽत्र श्लोके तदनिरास इति न्यूनता न ; चकारेण हेतुसाध्ययोः समुच्चयस्तु विलष्टः । यतपि ब्रह्मणोऽवयवित्वं न भवति निरवयवत्वादिति, तदपि न ; रूपणात् । अवयवितत्वत् अवयवत्वमपि हि तस्य न भवतीति कथं पुच्छरूपावयनत्वोक्तिः । अवयवतया रूपणमात्रम्, न तु तद्वास्तवतेति चेत्, तथाऽवयवित्वेनापि रूपणं युज्यते ।  उक्तञ्चेदमपि सूत्र  एव, "प्रियशिरस्त्वाद्यप्राप्तिरुपचयापचयौ हि भेदे" इति । यत्तु 'तस्यान्य आत्मा श्रुत  इति, तत्र  विशेषतो वक्तव्यमस्ति ; तत् परस्तात् वदेम । यत्तु शोध्यत्वमनुपपन्नमिति, तत्रोच्यते आनुरूप्यादिति । न हि अन्नमय. प्राममय.मनोमय विज्ञानमानामेकरूपं  शोध्यत्वम् ; अन्नमयस्य शरीरस्येव प्राणमयादीनां स्नानेन मलनिरसनाभावात् । सत्प्रदेशवायुसेवन. प्राणायामादिना प्राणशोधनम् । विशुद्धेन मनसा ग्रहणाय मनश्शोधनं निष्कामकर्मशुद्धाहारसेवनादिसंपाद्यम् । विद्याप्रतिबन्धकपापविमोचनेन  विज्ञानमयशोधनम् । तद्वत् भगवतोऽपि निग्रहसंकल्पवत्त्या कलुषस्य शास्त्रोक्तोपायानुष्ठानेन  कालुष्यापनयनात् शोध्यत्वं संभवत्येव । यदवशिष्टम् तस्यान्य आत्मा श्रुत इति, तन्न ; आनन्दमयप्राययानन्तरम्, 'तस्यैष एव शारीरि आत्मा यः पूर्वस्य' इति वाक्यं यत्, तत् किलाभिमतम् । तच्च न शांकरव्याख्यानरीत्या आत्मान्तरस्थापकम् । तस्य हि तन्मते एवमर्थः-पूर्वस्य तस्येति विसेषणविशेषम्यभावेनान्वयः । पूर्वस्य तस्य विज्ञानमयस्य एष एव शारीरात्मा, य एष 
आनन्दमयः इति । अनेनानन्दमयस्य विज्ञानमयं प्रति आत्मत्वं दृढीकरणाय निगमितम्  । न त्वानन्दमयातिरिक्त आत्मा अनेन वाक्येनोक्त इति । अस्मद्वाप्याभिमतयोजनायामेवान्यात्मशंका स्यात् । अस्मद्भाष्ये  हि प्रथम तच्छब्दघटितवाक्यश्रुतस्य  तच्छब्दादेः, यच्छब्दघटितवाक्यश्रुतस्य तच्छब्दादेः,यच्छब्दघटितवाक्यनिविष्टस्य पूर्वस्येति पदस्य  चैकवाक्यतया पूर्वस्य तस्यैष एवेति शांकख्यख्यानं न स्वरसमिति कृत्वा, पूर्वस्य विज्ञानमयस्य य आत्मा 'तस्माद्वा  एतस्मादात्मनः' इति वाक्यप्रभृत्यवगमितः, एष एव तस्य  प्रकृतानन्दमयस्यात्मा इत्यर्थः उक्तः । एवमर्थवर्णने आनन्दमये आनन्दमयं   प्रत्यत्मात्वप्रतीतिर्भवतीति सत्यम् ।  
अथापि श्रुतेरेतदतरिक्तात्मसद्भावख्यापनपरत्वे पूर्वमिवेहापि, "तस्माद्वा एतत्मादानन्दमयात् अन्योऽन्तर आत्मा ब्रह्म" इति वाक्यं श्रूयेत  । तथाऽन्यानिर्देशात् अत्रान्दमयस्यैवानन्दमयात्मकत्वं विवक्षितम् । तच्च 'पतिं विश्वस्यात्मेश्वरम्' इत्यत्रात्मेश्वरकत्वकथनवत् स्वस्य स्वयमेवात्मेति अनन्यात्मक्रत्वदृढीकाराय । यथा 'स्वे महिम्नि प्रतिष्ठितः' इति, तद्वत् । नन्वानन्दमयं प्रिति ब्रह्मण आत्मत्वे सुवचे किमित्येवं  क्लिष्टनिर्वाह इति चेत्-एतन्निरासायैव पर्यायत्वादति तदुपपादनम् । आनन्दमयपदेन आनन्दप्रचुरं निर्दिश्य प्रियमोदादिशब्दैर्धर्मभूतान् आनन्दान्, ब्रह्म पुच्छमिति धर्मिभूतमानन्दञ्चनिर्दिशन्ती श्रुतिः, ब्रह्मानन्दमयपदयोः समानविशेप्यकार्थोपस्थापकत्वात् राम.भरताग्रजशब्दयोरिव विशेषणांशभेदेऽपि पर्यायत्वं  दर्शयति । अतोऽन्यत्वायोगात् अनन्यात्मकत्वमेव विवक्षणीयमिति ।  एवं  शांकरेऽस्य वाक्यस्य विज्ञानमयादन्योन्तर आत्माऽऽनन्दमय इति वाक्यपर्यायत्वात् अस्मन्मते अनन्यात्मत्ववचनतया च नात्मन्तरसिद्धिः । पूर्वव्याख्ययोस्तु पर्यायत्वादिति पृथक्कृत्य श्लोके आनन्दमयानिर्देशेन ब्रह्मनिर्देशादन्यात्मसिद्धिरिति  शंकाशमतपरत्या व्याख्यातम्,  तदपि युज्यते । अस्माभिस्तु यथासंभवं पूर्वश्लोकदर्शितपूर्वपक्षक्रमेण परिहरक्रमा इत्यस्याभंगाय तस्याः प्रागेव शमिततामुपपाद्यान्तिमहेतूपपादकतया व्याख्यातम् । अनेनेदमपि शमितम्-यत्-सोकामयतेति पुंलिंगश्रवणं नानन्दमयप्राधानन्यसाधकम् । श्लोके नपुंसकब्रह्मपदश्रवणेऽपि   तदनन्तरे, तस्यैव एव शारीर आत्मेति वाक्ये  आत्मपदेन  ब्रह्मणः परामर्शात् ब्रह्मण आनन्दमयं प्रति आत्मत्वस्य तत्र  कथनात् विधेयवाच्यात्मपदानुसारेण एष इति पुंल्लिगेनापि ब्रह्मण एव निर्देशात् सोऽकाययतेति स 
आत्मैवेच्यत इति । एतच्छमनप्रकारश्च-आनन्दमयपदवाच्ये यो दर्म्यंसः, तस्यैव "प्रिपमोदप्रमोदानन्दानामाश्रयतया अखण्डरूपमानन्दमयम्" इति भाष्योक्तरीत्या ब्रह्मपदेन ग्रहणात्, पर्यायत्वात् व्यक्तिभेदाभावात् अन्यात्मकत्वासंभवात्  आत्मपदमानन्दमयपरमेवेति स इति पदेनापि स एव परामृश्यते । एष इति पदस्य वक्ष्यमाणब्रह्मेत्यर्थवर्णनस्यक्लिष्टत्वात् पुच्छब्रह्मणश्चोपसर्जनतया एष इति ग्रहणायोगात् श्लोकस्य च पुच्छवदयविविषयकत्वस्य प्रक्रमसिद्धत्वादिति । तत् सिद्धम् आन्दमयपदवाच्यते ब्रह्मेति । एतच्छलोकद्वयमानन्दमयाधिकरणे 
श्रुतप्रकाशिकायामप्यनूदितमन्ते । एतदर्थोऽपि प्राक् विस्तारे तत्र क्रोडीकृतः ।। 19 ।।      
श्लोक 20 
	 मूले  समन्वयाधिकरणपर्यन्तमेव स्थलनिर्दशः कृतः । ईक्षत्यधिकरणादिविषयकश्लोकानामर्थदर्शनत एव स्थलं विज्ञातव्यम् । अथानन्तरधिकरणविषयवाक्यस्थकप्यासशब्दार्थविचारः । अन्तरादित्याधिकरणेति व्यवहारो व्याख्ययोः कृतः ; विषयवाक्ये अन्तरादित्य इति पदसत्त्वात् । सूत्रे   अन्तरित्येतावत एव स्थितेः अन्तरधिकरणमित्येव प्रायिको व्यवहारः । अत्र सप्त श्लोकाः ।  एतदनुसारेणैव प्रवृत्तायां श्रुतप्रकाशिकायां वेदार्थसंग्रहतात्पर्यदीपिकायाञ्चोक्तम्, 'वाक्यकारेण कप्यासपदस्य षढर्था उक्ताः' इति । वाक्यं नाम ब्रह्मनन्दिकृतंछान्दोग्योपनिषद्व्याख्यानम् । तद्व्याख्या द्रमिडभाष्यम् । क्वचित्  षण्णामर्थनां द्रमिडभाष्योक्तत्वेननिर्देशः वाक्योक्तस्य तत्र विशदमवगम्यमानत्वादिति ध्येयम् । अत्र व्याख्ययोर्वृत्तिकारोक्तत्वेन निर्देशे वृत्तिपदेन वाक्यमेव ग्राह्यम् । वृत्तिरिति प्रसिद्धं व्याख्यानं तु बोधायनीयं ब्रह्मसूत्रव्याख्यानम् । नात्र तद्विवक्षा । तत्रैतदर्थविचारसद्भावस्य प्राच्यैरनुक्तेः । एषु षट्स्वर्थेषु   ग्राह्यान् त्रीनर्थान् त्रिभिः श्लोकैरादौ दर्शयति, अग्राह्यान् अन्यांस्त्रीन् उपरि त्रिभिः श्लकैरनूद्य निरसिष्यति । कथमयं ग्राह्याग्राह्यविभावगः, वाक्यग्रन्थे तददर्शनादित्याक्षेपे समाधास्यति सप्तमेन । ग्राह्यमर्थत्रयमिदम्, वेदार्थसंग्रहे भाष्यकारैः 'गम्भीराम्भस्संभूत.सुमृष्टनाल.रविकरविकसितपुब्डरीकदलामलायतेक्षण' इति भगवद्विशेषणप्रयोगबलेन व्यञ्चितम् । अत्र तेनैव क्रमेणार्थनिर्देशे कार्ये व्युत्क्रमेणतन्निर्देशः तत्रोत्त्रोरार्थे भाष्यकृतामादरातिशय इत्याशयेन । वाक्यग्रन्थे "आदित्यक्षिप्तं वा 
श्रीमत्त्वात्"  इति एतदर्सकतनावसरे वाकारप्रयोगात् अर्थत्रयनिरासः ; पूर्वपक्षनिरसनाय सिद्धान्तारम्भे वाकारप्रयोगस्य मीमांसायां प्रसिद्धत्वात् । तत्र हेतुनिर्देशात् अस्यार्थस्यातिशयश्च ज्ञायते । शेषं सप्तमे श्लोके द्रष्टव्यम् ।  रतिकरविकसितेत्यर्थं कप्यासपदे दर्सयति कपिरिति । कपिसब्दार्थः आदित्यः । तुशब्देन, "कपिः स्यात् सिंहके शाखामृगे च मधुसूदने" इति वैयाकरणदर्शितकोशस्थम्, "कपयो़र्केभवानराः" इति नानार्थरत्नमलास्थञ्जार्थान्तरं व्यावर्त्यते । आदित्येऽस्य योगव्युत्पत्तिं दर्शयति  कमिति । कं जलं  किरणैः यः पिबति स कपिः ।  आह त च कालिदासः, "शरैरुस्रैरिवोदीच्यान् 
उद्धरिष्यन् रसानिव" (गघु) इति । इत्यपीति अपिना कोशसमुच्चयः । अनुक्तसमुच्चयस्य युक्तत्वात् । वानरादौ 'कपि चलने' इति योगः स्यात् । वानरे रूढ्यतिशयसत्त्वेऽपि वैदिकप्रयोगे  वेदप्रसिद्धार्थग्रहणं युक्तमित्याशयेनाह कपिरिति । स कपिः=आदित्यरूपकपिः 'कपिर्बभस्ति तेजनम्' इत्याम्नातः=श्रुत्युक्तः । आसपदार्थमाहामुनेति । अमुना अस्यमानमित्यर्थः सुलभः । अमुनेति विप्रकृष्टवाचिपदप्रयोगः किरणद्वारैवासनमितिज्ञापनार्थः । आदित्योनास्यमानमिति योऽर्थः तमिह  श्रुतिवाक्ये  कप्यासं प्रतीमः कप्यासपदार्थत्वेन  निश्चिनुमः । उत्तमपुरुषबहुवचनेनास्मत्संप्रदायेऽस्यार्थस्य विशेषणाऽऽदर  इति ज्ञाप्यते । शब्दार्थविवरणं दिवसकरेत्यादिना । सः पुण्डरीकपदोक्तः पद्मः भवच्चक्षुष उपमा  उपमानत्वेन गण्यते स्म । वाक्यकारोक्तरीत्या श्रीमत्त्वात्,  सूर्यविकास्यमानतादशायामेव कान्त्यतिसयात् । सूर्यविकास्यमित्यनेनैव  नालस्थत्वं जलशयस्थत्वञ्च सिद्ध्यति ; तदैव  तेन  विकास्यानत्वात् ।। 20 ।।
श्लोकः 21 
	वेदकोशप्रसिद्ध्यभावेऽपि अबाधितत्वात् अहेयत्वात् विशेषकत्वाच्च कपिशब्दस्य नालरूपोऽर्थोपि  वाक्यकारादिभिः स्वीकृत इति द्वितीयमर्थमाह नाळमिति । नालं मृणालकाण्डम्  कपिशब्दवाच्यम्, कं पिबतीति पूर्वोक्तयोब्युत्पत्तेः । कपौ आसः ; आस उपवेशे ।  आसनं स्थितिर्यस्येति  व्यधिकरमबहुवीहिः । धञि अधिकरणार्थे तु समानादिकरणबहुव्रीहिरेव । कपिर्यस्यासः, तत् नालासनकत्वविशिष्टं मनीषिणः ब्रह्मनन्दि.द्रमिडाचार्य.भाष्यकारादयः कप्यासपदार्थत्वेन उशन्ति इच्छन्ति ।  कप्यासमित्यस्य पूर्वोर्धे शशन्तीत्यत्रन्वयः । तेन लभ्योऽर्थः उज्ज्वलत्वं शोभातिशयः, 
उदारत्वं  दृष्टिचित्तयोस्तापशान्तिप्रीत्यतिशयदायित्वम् । ईदृश्स्य कमलस्य भगवन्नत्रोपमानत्वं श्रुत्युदीरितम् ।। सुमृष्टनालमित्यनेनायमर्थो दर्शितः । सुमृष्टत्वं नाळस्य पुष्टत्वात् ।  (त्रिलिंगत्वात् नाळः कपिरितु पाठो वा) ।। 21 ।।
श्लोक 22
	अर्थलभ्यस्यैव जलस्थत्वस्य  कप्यासपदेनोक्तिः गम्भीराम्भस्सभूतिरूपविशषाभिप्रायेणेति  प्रयोजनमालक्ष्य तृतीयमप्यर्थ स्वीकरोति  
कमिति 'कम् उदकम्' इतीहोक्तं प्रागेवोक्तं  मन्तव्यम् । अथवा पूर्वश्लोकद्वये कशब्देन विवक्षितमुदकमेवेत्यपि कमुदकमित्यस्यार्थः । तृतीयेऽप्येतदित्याह इहेति । उदके प्यासः । अषिरुपसर्गः । वागुरिपक्षेणाकारलोपः । अपिधानमित्यत्र पिधानमितिवत् । आस उपवेशन इति  धातुग्रहणे आसनमर्थः । असु क्षेपे इति धातुग्रहणे अप्यासः उत्क्षेपः उद्भेदः उद्भवः । यदिवेत्यस्य अथवेत्यर्थः । श्लोके भवशब्दश्रवणात् अस भुवीति धातुमप्यभिप्रयन्ति  । आर्धधातुकपरत्वाभावात् आस इति रूपं न स्यात्, भाव इत्येव स्यादिति शंकायां क्लोशेन निर्वहन्ति । असु क्षेपे इति ग्रहणे तु नानौचित्यम् । के प्यासो यस्य तत् कप्यासम् । अधिकरणार्थं घञि समानादिकरणबहुव्रीहीः स्यात् । कविभिः क्रान्तदर्शिभिः वाक्यकारभाष्यकारदिभिः गभीरत्वविशिष्टजलोद्भवत्वरूप   विशेषज्ञापनार्थतया कप्यासशब्दार्थतया स्वीकृतम् । जले शैत्यस्य माधुर्यस्य च सत्त्वादत्रापि कार्ये तल्लाभः, तत्साहित्यात् कान्यतिशयसिद्धिश्च । अत इदं  नलिनं दामोदराक्षिदृष्टान्तः । दाम्ना तदुदरबन्धे क्रियमाणे ईदृशपारतन्त्र्यलाभपरितुष्टेन कृष्णेन दुस्वबाष्पाभिनयेन आनन्दबाष्पमेव विसृष्टमिति तदक्षि तदा जलप्लुतं सत् जलस्थपद्मतुल्यमलक्ष्यतेति  चाभिप्रायः । ननु  अप्यास इति वक्तव्ये कथमकाराश्रवणम्,  तत्राह लुप्तेति । वागुरिपक्षात् लुप्तः आकारो  यत्न, स उपसर्ग इह । पिहितादिवत् पिहित-पिधानयवतंसादिपदेष्विवेति ।। 22 ।।
श्लोकः 23 
	वाक्यकारदर्शितान् अन्यांस्त्रीनर्थान् असंमतान् क्रमेणानूद्य तत्रासंमतिहेतुं दर्शयति  कप्यासमिति । "य एषोऽन्तरादित्ये हिरण्मयः पुरुषो दृश्यते हिरण्यश्मश्रुर्हिख्यकेश आप्रणखात्  सर्व एव सुवर्णः । तस्य यथा कप्यासं   पुण्डरीकमेवमक्षिणी ।  तस्योदिति नाम" इति श्रुतिः । प्रथमतो विग्रहवर्णनम्, ततोऽक्षिवर्णनम्, ततो  
नामनिर्देशः । सर्वस्य हिरण्यवद्भावेति अक्षिणी परं सूर्यकरविकसितरक्ताम्भो जसदृशे इत्यर्थः पूर्वमुक्तः । अत्र त्वन्ययोच्यते-नेदं  वाक्यं भगवदक्षिवर्णनरूपम्  । किंतूपासकस्य भगवदुपासनस्थानमुपासकस्याक्षीत्युच्यते, यथा  सूर्यमण्डलं  हृदयपुण्डरीकञ्चोपासनस्थानम्, तथा नेत्रमपीति तदर्थः । तथाच कप्यासम्-कपेरादित्यस्य आसं स्थानमिति भानुबिम्बं तन्मण्डमुच्यते ।  बहुलग्रहणादधिकरणे छञ् इत्याहुः । भावे 
घञि आसः स्थितिः कपेर्यत्रेति बहुव्रीहौ  कप्यासमिति वा । पुण्डरीकपदं हृदयकमलपरम् ।  तदुभयं यद्वत्  हरेरुपासनस्य स्थानम्, तथा  अक्षीणी  उपासकाक्षिद्वयञ्चेति श्रुत्यर्थः ।  इममर्थं निरस्यति इति तु न सदिति । हेतुमाह तत्रेति । यत् यस्मात् तत्र एवमर्थस्थितौ  पुण्डरीकपदं  कमलपुष्पवाचि, पद्मकोशप्रतीकाशं हृदयम्'  इत्युक्तरीत्या तत्सादृश्यात् गौणं=गौणीवृत्तिमत् भवेत् । किञ्च तस्ययथेति वाक्ये तस्येति पदस्याक्षिणी इत्यत्रान्वयेनोभयोर्निराकांक्षता पूर्बव्याख्याने ; इदानीं तु अक्षीणी इत्यनेनोपासकपुरुषाक्षिग्रहणात्तस्यत्यस्य पूर्वाक्तपरामर्शकतया, परमपुरुषस्योपासनस्थानमिति पदमध्याहृत्य तत्रान्वयो वक्तव्यः । अक्षिणी इत्यत्र चोपासकस्येति पदमव्याहार्यम् । तथाचोभयपदयोः तस्य अक्षिणी  इत्युभयोः पदयर्मिथोन्वयेनैव या निराकांक्षता तदनादरणं दोषः ; अन्यपदद्वयाकांक्षकल्पनमपि दोषः ; तेन सहाध्याहारोऽपि दोषः । दोषान्तरमाह समानेति । कप्यासं पुण्डरीकमित्यत्र चकाराभावात् कप्यासपदस्य विशेषणत्वार्हत्वाच्च पदयोः समामानाधिकरण्यं स्वरसप्रतीतम् । तत्त्यागो दोष इत्यर्थः । समानाधि करणपदेति वक्तव्यत्वात् अधिकृततपदमधिकरमपरम्, 'क्तोऽधिकरणे च ध्रौव्यगतिप्रत्यवसानार्थेभ्यः' इति 'मुकुन्दस्याऽऽसितमिदम्' इत्यत्रेवाधिकरणे क्तप्रत्यय इति रत्नसारिणी । अधिशब्दस्योपर्यर्थकत्वात् अधिकरोति-उपरितनः करोति, यदुपरिस्थितो व्याप्रियते तत् अधिकरणम् । भूतलोपरि घटोऽस्तीति  भूतलमधिकरणम्  । अस्मिन्नर्थे अयं शब्दो वर्तत इति प्रयोगात् अर्थोऽधिकरणम् ।  अथवा, "यदधिकृत्य प्रवर्तते तत् प्रयोजनम्" इति प्रयोगात् अधिकृत्येतसस्य इद्दिश्येत्यर्थः । अधिकृतमुद्देश्यम् । तात्पर्यमित्यादाविव शब्दं इति अर्थस्यपरत्वात् उद्देश्यत्वात् अधिकृतपदमुद्देश्यार्थकं सत् समानम्   एकम्, अधिकृतम् उद्देश्यम्-अर्थः ययोस्ते समानाधिकृतपदे इत्यपि स्यात्  । यद्वा समानेऽर्थे अधिकृतयोः पदयोरित्यर्थः । अपि वा समानेऽर्थेऽधिकृता या पदगतिरित गतिविशेषणम् 
। गतिः प्रवृत्तिः बोधनव्यपारः । अथवा इमे पदे समानाधिकृते इति या गतिः ज्ञानं स्वरसोत्पन्नमिति  । तस्याः त्यक्तिः-त्याग इत्यर्थः । दोषान्तरमाह ऊर्ध्वमिति । अयमर्थः-इदं वाक्यं भानुबिम्बहृत्पुण्डरीकयोरि व अक्ष्णोरुपासनस्थानताबोधकं न भवति ।   पूर्वमादित्यमण्डलस्यैव स्थानत्वकथनात्, हृदयस्य तथात्वानवगतेः । 
श्रुत्यन्तरप्रसिद्धिरिति चेत्, स अक्ष्णोपि तुल्या । किञ्चात्रोद्गीथे आदित्यमण्डलान्तर्वर्तपुरुषदृष्टिः अक्ष्यन्तर्वर्तिपुरुषदृष्टिरित्युभयमेवेष्टम्  ।  न तु हृदयकमलवर्तिपुरुषदृष्टिरपि । अतो यता पुण्डरीकमित नोपपद्यते अक्षिणी इति द्विवचनमपि न घटते । एकस्य दक्षिणस्यैवाक्ष्णः उपरि स्थानतायाः वक्ष्यमाणत्वात् । अत्र  द्वित्वश्रवणात् उपरिनवाक्यमनुवादः ; एकत्वमविवक्षितमिति चेत्-तर्हि ऊर्ध्वं तदुक्तिश्च दोषः ; पुनरुक्तिरूपत्वात्  । एकोपासने आदित्यविषयके स्थानद्वयविधानायोगात् उपर्येवतदुक्तिर्युक्ता । किञ्च ऊर्ध्वं  रूपवर्णन.नामकथनानन्तुपासनस्थानोक्तिर्युक्ता, न तु तस्योदिति नामेति नामकथनात् प्रागित्यप्यर्थः । अतो गौणत्व.निराकांक्षताभंग.अध्याहाराकल्पन. सामानाधिकरण्यत्यागोर्ध्वोक्तिसत्तारूपा बहवो दोषा इति । एवं वा, यद्यक्ष्णः स्थानत्वमत्र नोच्यते, तर्हि अक्षिपुरुषदृष्टिर्विवक्षिता कथं लभ्यत इत्यत्राह ऊर्ध्वमितिः  तदुक्तिः उप्रयस्तीत्यर्थः ।। 23 ।।
श्लोक 24 
	त्याज्यं द्वितीयमर्थमनूद्य निरस्यति कश्चिदिति । कपेर्मर्कटस्य वानरस्य जघनं पृष्ठं कप्यासशब्दार्थत्वेन कश्चित् जल्पति । ननु वाक्यकारोक्त एवायमप्यर्थः ; तत् कथं जल्पतीति प्रयोगः ।। नैवम् वाक्योक्तेषु  षट्स्वर्थेषु के  ग्राह्याः, कतमो ग्राह्यतमः इति विवेचने प्रवृत्तिः सर्वस्य सहजा  । तत्रान्यान् सर्वान् विहाय मर्कटजघनरूपमेवार्थमाद्रियते चेत्-तद्विषये जल्पतीति  प्रयोगः भगवच्चक्षुषोऽश्लीलोपमामसहमानानां नास्थाने । तथा  हि शंकरोपनिद्भाष्येऽमेक एवार्थ  उक्तः, अथापि त्यक्तः । एतदनुसारेणयादवप्रकाशकृतं व्याख्यानमप्येतन्मात्रविषयकमभवदिति तदसहिष्णुतया भगवद्रामानुजपादानामक्ष्णोरत्युष्णबाष्पस्राव आसीदिति इतिवृत्तवेदिनः ।  अवताररूपाणां व्यावहारिकसत्यत्वमप्यनिच्छतां भक्तिविहीनानां  सगुणब्रह्मविद्यानिष्ठान् 
मन्दाधिकारितया मन्यमानां निर्गुणजीवब्रह्मैक्यवादिनामुक्तेर्जल्पता भवितुमर्हतीति चाऽऽचार्याशयः । पक्षमिमं निरस्यति अक्ष्णोरितु । भगवतः ज्ञानशक्त्यादिषाङ्गुण्यसंपन्नस्य सर्वसमाराध्य  स्याक्षिध्यानेऽवतीर्णानां मर्कटपृष्टं चित्तचलनं 
कथंकारं युच्यते । श्रुतिर्वक्ति ; कस्तत्रानुयोक्तव्य इति चेत्-युष्मानेवानुयुञ्ज्महे, यतोऽन्यार्थवर्णनरूपे गत्यन्तरे सति, पूर्वैर्ज्ञापिते च सति तत्त्यागेनेममेवार्थमाद्रियध्वे । अतो वाक्यकारेणापि कश्चिज्जल्पतीत्यभिप्रायेणैवायमर्थ उक्त इति भावः । अन्यश्च दोषः कप्यासतुल्ये, पुण्डरीकतुल्ये चाक्षिणी इति द्वयोरुपमानत्वे चकार आवश्यकः । अतोऽध्याहारः पूर्वोक्तः समानाधिकृतपदगतित्यक्तिरूपश्च दोष इहापीति । ननु शांकरे कपिपृष्ठस्य  साक्षादक्ष्युपमानत्वं  नेष्टम् । तथा सति ह्यश्लीलतेति तत्त्यागेन कप्यासपदस्य कपिपृष्ठतुल्यमित्यर्थः पुण्डरीकविशेषणम् ; कप्यासतुल्यपुण्डरीकं यथा एवमक्षिणीत्युक्तम् । अतः  साक्षादनन्वयात् नाश्लीलता, नापि सामानाधिकरण्यहानिरित्यत्राह पद्मं चेदिति । कप्यासपदेन पुण्डरीकं विशेष्यते चेत्-कप्यासशब्दो मुख्यया वृत्त्या पृष्ठमात्रवाची, सिंहो  माणवक इत्यत्र सिंहशब्दवत् तत्सदृशरूपार्थे गौण इति दोषः । लोके प्रसिद्धेन अप्रसिद्धमुपमीयते । प्रसिद्धञ्च पुण्डरीकम् । तस्योपमान्तरान्वेषणं च व्यर्थमिति दोषः । ननु पुण्डरीकपदं  सिताम्भोजे प्रसिद्धं कोसात्, तत्सादृस्यं कथमक्ष्ण इति शंकानुदयाय रक्ताम्भोजग्रहणाय कप्यासपदेन विशेष्यते । साक्षादेवास्योपमानत्वं तु अश्लीलत्वादेव श्रुतिस्त्यजतीति चेत्-पुण्डरीकपदस्य सिताम्भोजमात्रवाचित्वे विशेषणानन्वय एव स्यात् । लक्षणा वा । एवं तर्हि कमलपत्राक्षः, राजीवलोचनः, पुण्डरीकाक्षः इत्यादौ विशेषग्रहणाय कप्यासपदमवश्यं प्रयोक्तव्यं स्यात् । योग्यताबलात् रक्तपद्मग्रहणसंभवस्तत्रेति चेत्-अत्रापि तत् तुल्यम् । तथा चेत्, लघुतया रक्तपदमेव प्रयुञ्जीत । अतो  न तद्रथं कप्यासपदं प्रयुक्ते । श्रुतिः पुण्डरीकपदेन रक्ताम्भोजभेवाभिप्रैतीति च व्यक्तमन्यत्र । अत एव पूर्वमीमांसायां  नवमाध्याये(...), "मौद्रं चरुं निर्वपेत् श्रियै श्रीकामः"  इति   श्रीरूपफलकामेन श्रीदेव्युद्देशेन यगानुष्ठाने, "पौण्डरीकाणि बर्हीषि भवन्ति"  इति बर्हिस्स्थाने पौण्डरीकस्तरणे कार्ये, तदर्थे, 'दर्भे तृणीत हरितैः' इति मन्त्रे दर्भपदस्थाने पौण्डरीकपदोहे स्थिते, हरितपदस्थाने किं पदमूहनीयमिति विचारे रक्तैरित्यूहितव्यमिति भाषितं शाबरे । अतः श्रुतुप्रसिद्ध्या पुण्डरीकं  रक्तपद्ममेवेति तदर्थे व्यर्थं कप्यासपदम् । आराध्यश्रीदेवतासंबन्धित्वं 
रक्ताम्भोदस्यैवेत्यौचित्यात् तत्र पुण्डरीकपदेन रक्तपदग्रहणमिति चेत्-अत्राप्यक्षिदृष्टान्तत्वौचित्यादेव तद्ग्रहणमिंति तुल्यम् । औचित्यात् ग्रहणमपि 
अवाच्यस्य  न भवतिमर्हति । न चात्यन्तरक्तमम्भोजमक्ष्ण उपमा । रक्तान्तलोचन इति प्रान्त एव रक्तत्वोक्तेः, विशालमध्यप्रदेशस्य सितत्वात् पुण्डरीकविशालाक्ष इत्युच्यत इति स्वीकारात्त कपिपृष्ठसाम्यस्य नैव प्रसक्तिरिति च ध्येयम् । कपिशब्दश्च श्रुतेः कोशाच्च सूर्ये प्रसिद्ध इत्यलम् ।। 24 ।।
श्लोक 25 
	अन्तिममर्थे तत्रानुपपत्तिञ्चाह दरेति । कश्चिदित्येव पाठः ; न पद्ममिति । कश्चित् दरम् ईशम् विकसितं प्राप्तविकासमितीदं कप्यासशब्दार्थत्वेनाह । पूर्वं जल्पतीतिवत् अत्रापि वर्तमाननिर्देशः । अद्यापि केनचित् तदादरणसंभवात् । पूर्वोक्तार्थद्वयापेक्षयाऽस्यादरणीयत्वमीह गतिरिति । गतिः प्रवृत्तिः बोधनव्यापारः । तुशब्देन पूर्वोक्तनुपपत्तीनामभावरूपं वैलक्षण्यं ज्ञाप्यते । अन्वययोग्यताऽप्यस्तत्याह भगवदिति । भगवच्चक्षुषो दृष्टान्तभूतं यत् पंकडम् तत्रेषद्विकसितत्वस्य दृष्टान्ततापोषकत्वात् गतेः संगतत्वम् । एतदुपेक्षाकारणमाह दतपीति । तदपि तथापि । प्रमेयस्याबाधितत्वेऽपि दोषानावहत्वेऽपि । तदिति पदमावर्त्य चकारेण योजनीयम् । तच्च, तथार्थवचनञ्च न सत् । अपिशब्दमात्रेण वा अबाधितत्वादिज्ञापनम् । तदा तदिति चकारमात्रान्वयि । यतः यस्मात् कारणात् अस्मिन् अर्थे दरविकसितमित्यर्थे तत्  कप्यासमिति पदं कुत्रचित्  निरुक्ते व्याकरणे कोशे वा । अवयवशः  ऐकैकावयवतः=केति प्यासेति, कपीति आसेति वा  दररूपार्थ.विकसितरूपार्थवाचकानेकांशरूपेण संहत्या वा विशिष्टवाचिवर्णसंघातरूपेण वा,  न व्युदपद्यत व्युत्पत्तिं नालभत । पदनिष्ठा व्युत्पत्तिर्नाम शक्तिमत्ताग्रहविषयत्वम् । अवयवप्रयुक्तशक्तिः योगशक्तिः ।  अक्षरसमुदायप्रयुक्तशक्तिः रूढिः  ।  यस्मात्   शब्दोऽयमस्मिन्नर्थे व्युत्पत्तिमत्तया केनापि प्रमाणेन न बोधितः, तस्मात् तन्न सदिति । असु क्षेपे  इति धातोः अप्यास एव प्यासः  विकास इति युक्तम् । प्रथमाक्षरस्य ककारस्य  ईषदित्यर्थः कथम् । कोष्णमित्यत्रेवात्र ककारप्रयोग प्रमाणं न लक्ष्यते । प्रयसेन तथार्थकल्पनं  तथाप्रयोगप्रसिद्धावेवोचितम् । अतो विवक्षितार्थावाचकत्वादेवैतदुपेक्ष्यमिति ।। 25 ।।
