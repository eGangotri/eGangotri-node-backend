(अथाष्टमोऽध्यायः)।
					सामान्येनातिदेशो योऽनुमानात्स निरूपितः ।
					विशेषेणातिदेशो यः सोऽष्टमेऽथ निरूप्यते ।। 1 ।। 
	अनेन सप्तमाष्टमयोरध्याययोः पूर्वोत्तरभाव उपपादितः। सप्तमस्य चतुर्थपादे प्रथमाधिकरणेन 'आनुमानिकवाक्यकृतो ऽतिदेशोऽस्ति' इति सत्तामात्रं निरूपितम्। अष्टमे तु तद्विशेषा निरूप्यन्ते । 
					(प्रथमे - विशेषचिन्ताधिकरणे सूत्रम्-)।
						अथ विशेषलक्षणम् ।। 1 ।। 
		अष्टमाध्यायस्य प्रथमपादे प्रथमाधिकरणमारचयति-
				कस्माच्चिदतिदिश्यन्ते नियतात्कर्मणोऽथवा । 
				अविशेषादादिमोऽन्त्यः शास्त्रार्थस्य व्यवस्थितेः ।। 2 ।। 
	विहितेतिकर्तव्यतारहिते सौर्यादौ कर्मणि तद्युक्ताद्यतः कुतश्चित्कर्मणो धर्मा अतिदिश्यन्ते। कुतः। नियामकस्य विशेषस्याभावात्। अतो विशेषचिन्ता न कार्या । इति चेत्।
	मैवम्। शास्त्रार्थव्यवस्थाया नियामकत्वात्। तस्मात्- नियतादेकस्मात्कर्मणो धर्मातिदेशः। तेन विशेषचिन्ता कर्तव्या ।। 2 ।। 
				(द्वितीये- विशेषकर्मणो धर्मातिदेशाधिकरणे सूत्रम्-)।
					यस्य लिङ्गमर्थसंयोगादभिधानवत् ।। 2 ।। 
		द्वितीयाधिकरणमारचयति-
					तद्धितोक्त्यादिलिङ्गं किं न विशेषनियामकम्।
					भवेद्वा, न ह्यशब्दत्वाद्भवेच्छब्दे प्रवेशतः ।। 3 ।। 
	दर्शपूर्णमासयोः- 'आग्नेयमष्टाकपालं निर्वपति' इत्यत्र तद्धितोक्त्या देवतानिर्देशः, एकदेवतायोगित्वम्, औषधद्रव्यकत्वं निर्वापः, इत्येतान्याग्नेययागसंबन्धितया श्रूयमाणत्वादाग्नेयलिङ्गानि। 'सौर्यं चरुं निर्वपेत्' इत्यत्रापि तान्युपलभ्यन्ते। न तेषामाग्नेयधर्मातिदेशं नियन्तं सामर्थ्यमस्ति। कुतः। तेषामशब्दरूपंत्वेन शब्दैकसमधिगम्येऽर्थे प्रामाण्यायोगात्। इति प्राप्ते-
	ब्रूमः- लिङ्गस्मारितोपकारसहितमेव सौर्ययागं तच्छब्दो विदधाति। तथा सति प्रणाड्य(ल्या) लिङ्गस्य शब्दे प्रवेशात् 'आग्नेयवत्सौर्योऽनुष्ठेयः' इत्येतादृशं चोदकवाक्यमनुमापयता लिङ्गेन धर्मविशेषा नियम्यन्ते ।। 3 ।। 
				(तृतीये - सोम ऐष्टिकधर्मानतिदेशाधिकरणे सूत्राणि 3-10) । 
					प्रवृत्तित्वादिष्टेः सोमे प्रवृत्तिः स्यात् ।।3।। लिङ्ग-
					दर्शनाच्च ।।4।। कृत्स्नविधानाद्वाऽपूर्वत्वम् ।।5।।
					स्त्रुगभिघारणाभावस्य च नित्यानुवादात् ।।6।।
					विधिरिति चेत् ।।7।। न वाक्यशेषत्वात् ।।8।।
					शङ्कते चानुपोषणात् ।।9।। दर्शनमैष्टिकानां 
					स्यात् ।।10।।
	तृतीयाधिकरणे प्रथमं वर्णकमारचयति-
					विध्यन्त ऐष्टिकः सोमे स्यान्नो वा स्यात्प्रवृत्तितः । 
					उपदिष्टैर्नैरपेक्ष्याद्विध्यन्तो नैष्टिकोऽत्र हि ।। 4 ।। 
	ऐष्टिको विध्यन्तः प्रयाजादिः। स च सोमाङ्गभूते दीक्षणीयादौ प्रवृत्तत्वात्सोमेऽप्यनिवार्यः । इति चेत् । 
	मैवम्। प्रत्यक्षोपदिष्टैरभिषवाद्यङ्गकलापैः सोमस्य निराकाङ््क्षत्वात्। तस्मात्- नैष्टिको विध्यन्तः ।। 4 ।। 
	द्वितीयवर्णकमारचयति-
					इष्ट्यग्निहोत्रसोमानां मूलप्रकृतिता न हि । 
					अस्ति वा नालौकिकत्वादियत्तानवधारणात् ।। 5 ।। 
					लोकवत्संनिपत्यारादुपकारिद्वयश्रुतेः । 
					इयत्ताया निश्चितत्वान्मूलप्रकृतिता त्रिषु ।। 6 ।। 
	अलौकिकत्वेनं 'एतावद्भिरङ्गैः संपूर्ण उपकारः' इति निश्चेतुमशक्यत्वादिष्ट्यादौ नास्ति मूलप्रकृतित्वम्। इति चेत् । 
	मैवम्। लौकिकसदृशत्वात्। यथा लौकिकभुजिक्रियायामोदनः करणम्, तस्याः संनिपत्योपकारिणः शाकसूपादयः, आरादुपकारिणः पीठदीपादयः। तथा भावनायां यागः करणम्, अवघातादयः संनिपातिनः, प्रयाजादय आरादुपकारिणः। अतो नात्यन्तमलौकिकत्वम्। इत्यत्ता तु लौकिके यथा प्रत्यक्षेण निश्चीयते, तथा श्रौते श्रुत्या निश्चीयताम्। तस्मात्- इष्ट्यग्निहोत्रसोमानां मूलप्रकृतित्वमस्ति ।। 5 ।। 6 ।। 
				(चतुर्थे- ऐन्द्राग्नादावैष्टिकधर्मातिदेशाधिकरणे सूत्रम्-)।
				इष्टिषु दर्शपूर्णमासयोः प्रवृत्तिः स्यात् ।। 11 ।। 
		चतुर्थाधिकरणमारचयति-
				ऐन्द्राग्नादौ सौमिकः स्यादैष्टिको वा द्वयोरिह । 
				संभवादैच्छिकोऽन्त्योऽत्र स्यात्कपालादिलिङ्गतः ।। 7 ।। 
	'ऐन्द्राग्नमेकादशकपालं निर्वपेत्प्रजाकामः' इत्यादौ सौमिकैष्टिकयोर्विध्यन्तयोरन्यतर इच्छया ग्राह्यः। कुतः। उभयत्र विध्यन्तसंभवेनातिदेष्टुमर्हत्वात्। इति चेत्। 
	न । कपालनिर्वापादिभिर्लिङ्गविशेषरष्टिकस्यैवात्रोचितत्वात् ।। 7 ।। 
				(पञ्चमे- अग्नीषोमीयपशौ दार्शपूर्णमासिकधर्मातिदेशाधि-
						करणे सूत्रम् - )।
					पशौ च लिङ्गदर्शनात् ।। 12 ।। 
	पञ्चमाधिकरणमारचयति-
				न पशावैष्टिकः स्याद्वा, न कपालाद्यभावतः । 
				स्याद््व्यक्तद्रव्यदेवत्वप्रयाजस्त्रुच्यसाम्यतः ।। 8 ।। 
		अग्नीषोमीयपशावैष्टिको विध्यन्तो नास्ति। कुतः। पूर्वेवदव निर्वापकपालादिलिङ्गाभावात्। इति चेत्। 
		मैवम्। 'आग्नेयमष्टाकपालम्' इत्यत्रोत्पत्तिवाक्ये यथा द्रव्यदेवते व्यक्ते, तथा 'अग्नीषोमीयं पशुम्' इत्यत्रापि। न तु 'सोमेन यजेत' इत्यत्रेव देवताया अव्यक्तत्वम्। तदेतद््व्यक्तद्रव्यदेवत्वमेकं लिङ्गम्। 'एकादश प्रयाजान्यजति' इति प्रयाजवत्त्वं द्वितीयम्। 'स्त्रुच्यमाघार्य जुह्वा पशुमनक्ति' इत्याघाराञ्जने लिङ्गान्तरे। आलम्भो लिङ्गान्तरम्, इष्टावपि 'इषामालभते' इति दर्शनात् । तस्मात् - अस्ति पशावैष्टिकः ।। 8 ।। 
				(षष्ठे सवनीयपशावग्नीषोमीयधर्मातिदेशाधिकरणे सूत्रम्-)।
						दैक्षस्य चेतरेषु ।। 13 ।। 
		षष्ठाधिकरणमारचयति-
				सवनीयादिके दार्शो देक्षो, वा प्रकृतित्वतः । 
				आद्योऽन्त्यो लिङ्गतोऽन्यत्र विकृतिः प्रकृतिर्भवेत् ।। 9 ।। 
	सवनीयानुबन्ध्यनिरूढादिपशुषु दर्शपूर्णमाससंबन्धी विध्यन्तः। कुतः। दर्शस्य प्रकृतित्वात्। दैक्षोऽग्नीषोमीयपशुविध्यन्तः। दीक्षितेनानुष्ठेयेषु पशुविध्यन्तेषु प्रथमभावित्वात्। तस्य चाग्नीषोमीयस्येष्टिविकृतित्वान्न प्रकृतित्वमस्ति। अतो न तस्य विध्यन्तोऽतिदेशार्हः । इति प्राप्ते-
	ब्रूमः- आलम्भोऽग्नीषोमीयपशौ लिङ्गम्। तच्च सवनीयादिष्वस्ति। तथा प्रातः सवनीयादिषु वपादिप्रचारोऽपरं लिङ्गम्। इष्टिं प्रति विकृतेरप्यन्यत्र सवनीयादौ प्रकृतित्वं न विरुध्यते। तस्मात् - अग्नीषोमीयपशोर्विध्यन्तं सवनीयादिपशुष्वतिदिशेत् ।। 9 ।। 
			(सप्तमे- ऐकादशिनपशौ समानधर्मातिदेशाधिकरणे सूत्रम्-)।
			ऐकादशिनेषु सौत्यस्य द्वैरशन्यस्य दर्शनात् ।। 14 ।। 
	सप्तमाधिकरणमारचयति-
			स्यादैकादशिने दैक्षात्सौत्याद्वाऽऽद्योऽस्तु पूर्ववत् ।
			रशनाद्वयसौत्यत्वविशेषाल्लिङ्गतोऽन्तिमः ।। 10 ।। 
	ऐकादशिनाः पशव एवमाम्नायन्ते- 'आग्नेयः * कृष्णग्रीवः। सारस्वती मेषी। व्रभ्रुः सौम्यः। पौष्णः श्यामः। शितिपृष्ठो बार्हस्पत्यः। शिल्पो वैश्वदेवः। ऐन्द्रोऽरुणः। मारुतः कल्माषः। ऐन्द्राग्नः संहितः। अधोरामः सावित्रः। वारुणः कृष्णः। एकशितिपात्ये(त्पे) त्वः?' इति। यद्यप्यश्वमेधप्रकरण एते पठिताः, तथाऽपि ज्योतिष्टोमप्रकरणेऽप्येते विधीयन्ते- x 'प्रैवोऽऽग्नेयेन वापयति। मिथुनं सारस्वत्या करोति। रेतः सौम्येन दधाति। प्रजनयति पौष्णेन' इत्यादिना । तेष्वैकादशिनेषु दैक्षादग्नीषोमीयाद्विध्यन्तस्यातिदेशः स्यात् । कुतः। अग्नीषोमीयस्य पशुप्रकृतित्वेन पूर्वाधिकरणे निर्णीतत्वात्। इति चेत्।
	मैवम्। सौत्यगतविशेषलिङ्गदर्शनात्। सुत्याकाले भवः सौत्यः सवनीयः पशुः। तत्र चोदकप्राप्ता रशनैका। वाचनिकी द्वितीया। एतत्तु तृतीये निर्णीतम्। तदेतद्रशनाद्वयमग्नीषोमीयपशावसंभवात्सवनीयस्य विशेषलिङ्गमेकम् सुत्याकालीनत्वं द्वितीयम्। ते च द्वे लिङ्गे ऐकादशिनेषु दृश्येते। तत्रेदमाम्नायते- 'द्वे द्वे रशने आदाय द्वाभ्यां द्वाभ्यां रशनाभ्यामेकैकं यूपं परिव्ययति' इति। सुत्याकालीनत्वं च तेष्वस्ति। ततः सौत्याद्धर्मातिदेशः ।। 10 ।। 
			(अष्टमे - पशुगणेष्वैकादशिनधर्मातिदेशाधिकरणे सूत्रम्-)।
			तत्प्रवृत्तिर्गणेषु स्यात्प्रतिपशु यूपदर्शनात् ।। 15 ।। 
	अष्टमाधिकरणमारचयति-
				ललामादिगणे दैक्षादैकादशिनतोऽथवा । 
				आद्यो विशेषराहित्यान्न गणत्वाविशेषतः ।। 11 ।।
	काम्यपशुकाण्डे पशुगणः श्रूयते- 'वसन्ते ललामांस्त्रीन्वृषभानालभेत' इति। तत्र- रशनाद्वयादिविशेषलिङ्गाभावाद्दैक्षाद ग्नीषोमीयाद्धर्मातिदेशः। इति चेत्। 
	न। गणत्वेन विशेषलिङ्गेनैकादशिनेभ्योऽतिदेशात्। ऐकादशिनानां पशुगणप्रकृतित्वं लिङ्गादवगम्यते। तथा हि- सौत्रामण्यां पशुगणं प्रकृत्यैवमाम्नायते- 'यत्रिषु यूपेष्वालभेत। बहिर्धाऽस्मादिन्द्रियं वीर्यं दध्यात्। भ्रातृव्यमस्मै जनयेदेकयूप आलभते' इति। यद्यत्राग्नीषोमीयः प्रकृतिः स्यात्, तदा चोदकादेकस्यैव यूपस्य प्राप्तत्वेन यूपत्रयप्रसक्त्यभावात्तदुपन्यासेन दोषाभिधानम्, पुनरेकयूपविधानं च व्यर्थं स्यात्। ऐकादशिनानां प्रकृतित्वे तु प्रतिपशु पृथग्यूपातिदेशेन प्रसक्तिसद्भावात्तदुपपद्यते। तस्मात्पशुगणेष्वैकादशिनेभ्योऽतिदेशः ।। 11 ।। 
			(नवमे - अव्यक्तपशौ सौमिकधर्मातिदेशाधिकरणे सूत्रम्-)।
				अव्यक्तासु तु सोमस्य ।। 16 ।। 
	नवमाधिकरणमारचयति-
			इष्टेः सोमस्य वा धर्मा विश्वजित्प्रमुखेष्विह । 
			अविशेषादौच्छिकाः स्युः सोमस्याव्यक्तिसाम्यतः ।। 12 ।। 
	'विश्वजिता यजेत' 'अभिजिता यजेत' 'द्वादशाहेन यजेत' इत्यादिषु नियामकाभावादिष्टसोमयोरन्यतरस्य धर्मा इच्छया ग्रहीतव्याः। इति चेत्। 
	मैवम्। अव्यक्तत्वलिङ्गेन सोमसाम्यात्। उत्पत्तिवाक्ये देवतानभिधानमव्यक्तिः। तस्मात्- सोमस्य धर्मानतिदिशेत् ।। 12 ।।
				(दशमे - अहर्गणेषु द्वादशाहिक धर्मातिदेशाधिकरणे सूत्रम्)।
						गणेषु द्वादशाहस्य ।। 17।।
		दशमाधिकरणमारचयति-
				अहर्गणेषु सौमस्य  द्वादशाहस्य वाऽग्रिमः । 
				पूर्ववद्दिनसंघादिविशेषैरन्तिमो भवेत् ।। 13 ।। 
	द्विरात्रमारभ्य शतरात्रपर्यन्तेषु गवामयने च पूर्ववदव्यक्तिलिङ्गेन सोमस्य धर्माः। इति चेत्। 
	न । विशेषलिङ्गसद्भावात्। द्वादशाहपदान्तर्गतोऽहःशब्दः पष्टिघटिकात्मकदिनपरः । द्विरात्रादिपदान्तर्गतो रात्रिशब्दश्च तादृशः। एतदेकं विशेषलिङ्गम्। अहःसंघोद्वितीयम्। द्वादश दीक्षास्तृतीयम्। तच्च गवामयने विद्यते। तत्र हि 'अभीन्धत एव दीक्षाभिः' इत्युक्त्वा दीक्षायुग्मानि षहुपन्यस्तानि- 'द्वाभ्यां लोमावद्यन्ति। द्वाभ्यां त्वचम्। द्वाभ्यामसृक्। द्वाभ्यां मांसम्। द्वाभ्यामस्थि। द्वाभ्यां मज्जानम्' इति। तस्मात्- अहर्गणेषु द्वादशाहस्य धर्माः ।। 13 ।। 
			(एकादशे- संवत्सरसत्रेषु गवामयनिकधर्मातिदेशाधिकरणे सूत्रम्)।
					गव्यस्य च तदादिषु ।। 18 ।।	
	एकादशाधिकरणमारचयति-
				द्वादशाहस्य गव्यस्य वाऽऽदित्याद्यङ्कितायने । 
				पुरेवाऽऽद्यो गव्यधर्मा वत्सरत्वादिलिङ्गतः ।। 14 ।। 
	आदित्यानामयनम्, गवामयनम्, तपस्विनामयनम्, इत्यादिष्वहर्गणत्वादिलिङ्गेन द्वादशाहस्य धर्माः। इति चेत्। 
	न । गव्यलिङ्गस्य विशेषस्य सत्त्वात्। गवां संबन्धि गव्यम्। गवामयनमिति यावत्। तस्य धर्मा एतेषु ग्राह्याः। कुतः। संवत्सरसाध्यत्वसामान्यात्। षष्ट्युत्तरशतत्रयदिवससाध्यत्वनियमसद्भावाच्च । 'पेत्नय उपगायन्ति' इत्येतस्य गवामयनगतमाहाव्रतिकधर्मस्य दर्शनाच्च। तस्मात्- गव्यस्य धर्माः ।। 14 ।।
			(द्वादशे- निकायिनामुत्तरेषु पूर्वनिकायिधर्मातिदेशाधिकरणे सूत्रम्-)।
				निकायिनां च पूर्वस्योत्तरेषु प्रवृत्तिः स्यात् ।। 19 ।। 
	द्वादशाधिकरणमारचयति-
				साद्यस्क्रे सौमिकः पूर्वधर्मो वाऽव्यक्तभावतः । 
				सौमिकः स्यादेकनामैकसंघस्थत्वतोऽन्तिमः ।। 15 ।।
	साद्यस्क्रा इत्येकनामका एकसंघवर्तिनो बहवो यागाः श्रुताः। तथा- 'साहस्त्राः' इति। तस्मिन्साद्यस्क्रसंघे प्रथमः साद्यस्क्रो धर्मसंयुक्त आम्नातः । एवं साहस्त्रेष्वपि। तत्र- धर्मरहिते द्वितीयादिके साद्यस्क्रे साहस्त्रे चाव्यक्तत्वसाम्यात्सौमिको धर्मः। इति चेत्। 
	मैवम्। एकनामत्वैकसंघवर्तित्वाभ्यां विशेषलिङ्गाभ्यां प्रथसाद्यस्क्रप्रथमसाहस्त्रधर्मस्यैवोचितत्वाद््द्वितीयादि साद्यस्क्रादिष्वतिदेशः ।। 15 ।।
				(त्रयोदशे फलादीनामनतिदेशाधिकरणे सूत्राणि 20-22)।
          			   कर्मणस्त्वप्रवृत्तित्वात्फलनियमकर्तृसमुदायस्यानन्व-
				   यस्तद्बन्धनत्वात् ।। 20 ।। प्रवृत्तौ चापि ताद-
				   र्थ्यात् ।। 21 ।। अश्रुतित्वाच्च ।। 22 ।। 
	त्रयोदशाधिकरणमारचयति -
				   फलं च नियमः कर्ता संघः सौर्ये न वाऽग्रिमः । 
				   प्रयाजवन्न विध्यादिविध्यन्तत्वविभेदतः ।। 16 ।। 
	इष्टौ फलादयश्चत्वारः सन्ति। फलं- स्वर्गः, नियमः-यावज्जीवकत्वम्, कर्ता- स्वर्गकामः, संघः- आग्नेयादीनां षष्णां साहित्यम्। त एते चत्वारः सौर्ये प्रयाजादिवदतिदेष्टव्याः। इति चेत्।
	न। वैषम्यात् प्रयाजादिराकाङ््क्षितविध्यन्तत्वादतिदिश्यते। विध्यादिस्तु नाऽऽकाङ््क्षितः। 'सौर्यं चरुं निर्वपेत्' इति मुख्यविधेः प्रत्यक्षश्रवणात्। अन्यथा विध्यन्तेऽपि कस्याऽऽकाङ््क्षा वर्ण्येत। तस्मात्- प्रधानकर्मणोऽनाकाङ््क्षितस्य विकृतावप्रवृत्तेस्तत्संबद्धाः फलादयोऽप्यनाकाङ््क्षितत्वान्नातिदिश्यन्ते। 
			(चतुर्दशे - गुणकामानां गोदोहनादीनामनतिदेशाधिकरणे सूत्राणि 
						23-25)।
				गुणकामेष्वाश्रितत्वात्प्रवृत्तिः स्यात् ।। 23 ।। 
				निवृत्तिर्वा कर्मभेदात् ।। 24 ।। अपि वाऽत-
				द्विकारत्वात्क्रत्वर्थत्वात्प्रवृत्तिः स्यात् ।। 25 ।। 
	चतुर्दशाधिकरणमारचयति-
				गोदोहनाद्यस्ति नो वा भवेत्प्रणयनाश्रयात् । 
				अनङ्गत्वादपेक्षाया अभावान्नातिदिश्यते ।। 17 ।।
	'चमसेनापः प्रणयेत्। गोदोहनेन पशुकामस्य' इति दर्शपूर्णमासयोः श्रुतं गोदोहनं सौर्येऽप्यतिदेष्टव्यम्। कुतः। तदाश्रयस्य प्रणयनस्य सद्भावात्। इति चेत्। 
	मैवम्। क्रत्वङ्गतया चमस एव प्रणयनसाधनमपेक्षितम्। न त्वनङ्गं पुरुषार्थं गोदोहनम्। अतः फलनियमादिवन्नातिदेशः ।। 17 ।।
			(पञ्चदशे - सौर्ये चरावभिमर्शनद्वयस्य विकल्पाधिकरणे सूत्रम्)।
			एककर्मणि विकल्पोऽविभागो हि चोदनैकत्वात् ।। 26 ।।
	पञ्चादशाधिकरणमारचयति-
			स्पर्शद्वयं व्यवस्थाप्यं विकल्प्यं वा, व्यवस्थितिः । 
			प्रकृताविव नो तत्र तंस्याः शाब्दत्ववर्जनात् ।। 18 ।। 
	दर्शपूर्णमासयोर्हविषां स्पर्शनद्वयं व्यवस्थितमन्त्रद्वयसाध्यमाम्नातम्- 'चतुर्होत्रा पौर्णमासीमभिमृशेत। पञ्चहोत्राऽऽमावास्याम्' इति। 'पृथिवी होता'- इत्यादिमन्त्रश्चतुर्होता। 'अग्निर्होता'- इत्यादिमन्त्रः पञ्चहोता। तदेतदुभयं सौर्यादौ चोदकप्राप्तं सत्कालभेदेनानुष्ठानद्वये व्यवस्थापनीयम्। कुतः। प्रकृतौ पौर्णमास्यमावास्ययोः कालयोर्भेदेन व्यवस्थितत्वात्। इति चेत्। 
	न । प्रकृतौ व्यवस्थाया आर्थिकत्वात्। शाब्दस्यैवाङ्गत्वेनातिदेशार्हत्वात्। तस्मात्- उभयं विकृताविच्छया विकल्प्यताम् ।। 18 ।। 
			(षोडशे - सौर्यचरावाग्नेयधर्मातिदेशाधिकरणे सूत्राणि 27-31)।
				लिङ्गसाधारण्याद्विकल्पः स्यात् ।। 27 ।। ऐका-
				र्थ्याद्वा नियम्येत पूर्ववत्त्वाद्विकारो हि ।। 28 ।। 
				अश्रुतित्वान्नेति चेत् ।। 29 ।। स्याल्लिङ्गभावात्
				।। 30 ।। तथा चान्यार्थदर्शनम् ।। 31 ।।
	षोडशाधिकरणमारचयति-
				षट््सु कस्याप्युताऽऽग्नेयस्यैव सौर्येऽग्रिमो यतः । 
				अविशेषो, न देवैक्यादौषधद्रव्यकत्वतः ।। 19 ।। 
	दर्शपूर्णमासगतेषु षट््सु यागेषु यस्य कस्यापि विध्यन्तः सौर्ये कर्तव्यः। 'अस्यैव' इति विशेषनियामकस्याभावात्। इति चेत्।
	न। देवतैक्यस्य नियामकत्वात्। सौर्यशब्दगततद्धितप्रत्ययविग्रहस्य 'सूर्यौ' इति द्विवचनेनापि कर्तुं शक्यत्वात्- देवतैक्यमानिश्चितम्- इति चेत्। न । विधिशेषार्थवादोक्तौ 'अमुमेवाऽऽदित्यम्' इत्येकवचनेन तद््व्यपदेशादाग्नेयार्थवादेऽपि 'सोऽग्नयेऽध्रियत' इत्येकवचनं व्यपदिष्टम्। अत आग्नेयस्यैव विध्यन्तः, न त्वग्नीषोमैन्द्राग्नयोः। यद्यपि-- ऐन्द्रयोर्दधिपयसोः प्राजापत्य उपांशुयाजेऽपि दैवतैक्यमस्ति, तथाऽपि- औषधद्रव्यकत्वमाग्नेये विशिष्यते। तस्मात्- तस्यैव विध्यन्तः ।। 19 ।। 
				(सप्तदशे- (हविर्देवतयोः संनिपाते हविः- )  सूत्राणि 32-34)।
					 (सामान्यस्य बलीयस्त्वाधिकरणे)
				    विप्रतिपत्तौ हविषा नियम्येत कर्मणस्तदुपास्यत्वात्
				    ।। 32 ।। तेन च कर्मसंयोगात्।। 33 ।। गुणत्वेन
				    देवताश्रुतिः ।। 34 ।। 
	सप्तदशाधिकरणमारचयति -
				देवो बली हविर्वैन्द्रे पुरोडाशेऽग्रिमो यतः ।
				देवो मुख्योऽन्तरङ्गं तद्धविः कर्मण्यतो बलि ।। 20 ।। 
	'ऐन्द्रमेकादशकपालं निर्वपेत्' इत्यत्र देवतासाम्येन सांनाय्यधर्मः प्राप्नोति। हविःसाम्येन पुरोडाशधर्मः। तत्र देवो बली। कुतः। मुख्यत्वात्। तच्च प्राथमिकेन पदेनोच्यमानत्वात्प्रातिपदिकार्थत्वाच्च द्रष्टव्यम्। हविस्तु द्वितीयेन पदेनोच्यते। तत्रापि- 'एकादशसु कपालेषु संस्कृतः' इत्यस्मिन्नर्थे विहितस्य प्रत्ययस्यार्थः। अतो मुख्यत्वाद्देवतासामान्यं प्रबलम्। इति प्राप्ते-
	ब्रूमः- त्यज्यमानतया त्यागरूपे कर्मणि हविः प्रत्यासन्नम्। देवता तु मनसैवोद्दिश्यमानत्वाद्यागक्रियाया बहिरङ्गम्। यत्तु- मुख्यत्वमुक्तम्। तत्- शब्दोपाधिकम्। न तु स्वाभाविकम्। तस्मात्- स्वाभाविकेनान्तरङ्गत्वेन हविःसामान्यस्य प्रबलत्वात्पुरोडाशधर्मः कर्तव्यः। एवम्- 'आग्नेयं पयः' इत्यत्र सांनाय्यधर्मो द्रष्टव्यः ।। 20 ।। 
				(अष्टादश-शतकृष्णलाख्यहिरण्य औषधधर्मातिदे-
					शाधिकरणे सूत्राणि 35-39)।
				हिरण्यमाज्यधर्मं तेजस्त्वात् ।। 35 ।। धर्मानुग्र-
				हाच्च ।। 36 ।। औषधं वा बिशदत्वात् ।। 37 ।। 
				चरुशब्दाच्च ।। 38 ।। तस्मिंश्च श्रपणश्रुतेः ।। 39 ।।
	अष्टादशाधिकरणमारचयति-
				कृष्णलेषु घृतस्योत व्रीहेस्तेजोयुतेर्भवेत् । 
				घृतस्य मैवं वैशद्याच्चरुशब्दयुतेस्तता ।। 21 ।। 
	'प्राजापत्यं घृते चरुं निर्वपेच्छतकृष्णलम्' इत्यत्र कृष्णलेषूपांशुयाजद्रव्यस्य घृतस्य धर्माः कर्तव्याः। कृष्णलाख्यसुवर्णस्य घृतस्य च तेजस्वित्वसाम्यात्। इति चेत्। 
	मैवम्। सुवर्णशकलव्रीह्योर्वैशद्यसाम्यात्। न हि घृतस्य प्रबलकाठिन्यविरलत्वादिरूपं वैशद्यमस्ति। चरुशब्दश्चौषधद्रव्यविषयः कृष्णलेषु प्रयुज्यमान औषधधर्मान्प्रापयति। तस्मात्- व्रीहिधर्माः कर्तव्याः ।। 21 ।।
				(एकोनविंशे- मधूदक उपांशुयाजीयाज्यधर्मातिदेशाधि-
					करणे सूत्राणि  40-43)।
				मधूदके द्रवसामान्यात्पयोविकारः स्यात् ।। 40 ।। 
				आज्यं वा वर्णसामान्यात् ।। 41 ।। धर्मानुग्रहाच्च
				।। 42 ।। पूर्वस्य चाविशिष्टत्वात् ।। 43 ।। 
	एकोनविंशाधिकरणमारचयति-
				क्षीरस्याऽऽज्यस्य वा नीरे मधुन्यप्यग्रिमो यतः । 
				द्रवत्वं न घृतेऽप्यस्य सत्त्वाद्वर्णाच्च संभवत ।। 22 ।। 
	चित्रायागे श्रूयते - 'दधि, मधु, घृतम्, आपः, धानाः, तण्डुलाः, तत्संसृष्टं प्राजापत्यम्' इति। तत्र - मधुन्युदके च द्रवत्वसामान्येन सांनाय्यगतस्य पयसो धर्माः। इति चेत् । 
	न। घृतेऽप्यग्निसंपर्केण द्रवत्वसद्भावादशुक्लवर्णत्वादाज्यधर्माणामुत्पवनादीनां संभवात्, पयोधर्माणां दोहनादीनामसंभवाच्चोपांशुयाजगतस्याऽऽज्यस्य धर्माः कर्तव्याः ।। 22 ।। 
				इति श्रीमाधवीये जैमिनीयन्यायमालाविस्तरेऽष्टमाध्या-
					यस्य प्रथमः पादः ।। 1 ।। 
						अत्र पादे 			आदितः।
		अधिकरणानि			 19				 513।
		सूत्राणि				 43				1435।
					(अथाष्टमाध्यायस्य द्वितीयः पादः)।
			(प्रथमे-ऐष्टिकसौत्रामण्योरैष्टिकधर्मातिदेशाधिकरणे सूत्राणि 1-9)।
				वाजिने सोमपूर्वत्वं सौत्रामण्यां च ग्रहेषु ताच्छ-
				ब्द्यात् ।। 1 ।। अनुवषट््काराच्च ।। 2 ।। समुप-
				हूय भक्षणाच्च ।। 3 ।। क्रयणश्रपणपुरोरुगुपयाम-
				ग्रहणासादनवासोपनहनं च तद्वत् ।। 4 ।। हविषा
				वा नियम्येत तद्विकारत्वात् ।। 5 ।। प्रशंसा सोम-
				शब्दः ।। 6 ।। वचनानीतराणि ।। 7 ।। व्यपदेशश्च
				तद्वत् ।। 8 ।। पशुपुरोडाशस्य च लिङ्गदर्शनम् ।। 9 ।। 
	द्वितीयपादे प्रथमाधिकरणमारचयति-
				सुरावाजिनयोः सोमस्योष्टेर्वा सोमशब्दतः ।
				आद्यो मैवं हविःसाम्यात्सोमशब्दः प्रशस्तये ।। 1 ।। 
	सौत्रामण्यां सुराग्रहाः- 'आश्विनं गृह्णाति' इत्यादिना। चातुर्मास्येषु वाजिनयागः श्रुतः- 'वाजिभ्यो वाजिनम्' इति। तत्र- उभयत्र सोमस्य विध्यन्तः कर्तव्यः। कुतः- 'सोमो वै वाजिनम्' , ' सुरो सोमः' इति वाजिने सुरायां च सोमशब्दप्रयोगात्। सोमशब्दश्चाग्निहोत्रशब्दवद्धर्मानतिदिशति। इति चेत्। 
	मैवम्। ऐष्टिकहविः साम्यात्। औषधविकृता सुरा। सांनाय्यविकृतं वाजिनम्। तस्मात्- ऐष्टिको विध्यन्तः। सोमशब्दस्त्वर्थवादगतत्वान्नाग्निहोत्रादिनामवदतिदेशकः। यदि-वाजिनस्य प्रतिपत्तिकर्मत्वान्नास्ति धर्मापेक्षा, तर्हि- तस्मिन्नंशे कृत्वाचिन्ताऽस्तु ।। 1 ।। 
			(द्वितीये-पशौ सांनाय्यधर्मातिदेशाधिकरणे सूत्राणि 10-14)।
				पशुः पुरोडाशविकारः स्याद्देवतासामान्यात्
				।। 10 ।। प्रोक्षणाच्च ।। 11 ।। पर्यग्निकरणाच्च 
				।। 12 ।।  सांनाय्यं वा तत्प्रभवत्वात् ।। 13 ।। 
				तस्य च पात्रदर्शनात् ।। 14 ।। 
	द्वितीयाधिकरणमारचयति-
				पुरोडाशस्य सांनाय्यस्य वा धर्मः पशौ यतः ।
				देवैक्यमाद्यस्तस्मान्नो हविर्जन्मादिसाम्यतः ।। 2 ।। 
	अग्नीषोमीये पशावग्नीषोमीयपुरोडाशस्य धर्मः कार्यः। कुतः। देवतैक्यात्। इति चेत्।
	मैवम्। सांनाय्यं पशोरुत्पन्नम्, पशुरपि पशोरुत्पन्नः। श्रपणार्थमुखा सांनाय्यपश्वोः समा। 'हविःसाम्यं च बलीयः' इत्युक्तम्। तस्मात्- सांनाय्यस्य धर्मः ।। 2 ।। 
			(तृतीये- पशौ पयोधर्मातिदेशाधिकरणे सूत्राणि 15-18)।
				दध्नः स्यान्मूर्तिसामान्यात् ।। 15 ।। पयो वा 
				कालसामान्यात् ।। 16 ।। पश्वानन्तर्यात् ।। 17 ।। 
				द्रवत्वं चाविशिष्टम् ।। 18 ।।
	तृतीयाधिकरणमारचयति -
				दध्नोऽत्र पयसो वाऽऽद्यो घनत्वस्य समत्वतः । 
				द्रवत्वासत्तिकालेभ्यो धर्मः स्यात्पयसः पशौ ।। 3 ।। 
		सांनाय्यधर्मवत्यस्मिन्पशौ घनत्वेन दध्नो धर्मः । इति चेत् । 
		मैवम्। 'द्रवति गच्छति' इति द्रवत्वं पशावस्ति। षयसि च तद्विद्यते। प्रत्यासन्नं च पयः। साक्षात्पशुप्रभवत्वात्। दधि तु पयसा व्यवहितम्, एकाहकालीने च पशुपयसी। द्व्यहकालीनं दधि। तस्मात्- पशौ पयसो धर्मः कार्यः ।। 3 ।। 
			(चतुर्थे- आमिक्षायां पयोधर्मातिदेशाधिकरणे सूत्राणि 19-23)।
				आमिक्षोभयभाव्यत्वादुभयविकारः स्यात् ।।19।।
				एकं वा चोदनैकत्वात् ।।20।। दधिसंघातसा-
				मान्यात् ।।21।। पयो वा तत्प्रधानत्वाल्लोकवत्, 
				दध्नस्तदर्थत्वात् ।।22।। धर्मानुग्रहाच्च ।।23।।	
	चतुर्थाधिकरणमारचयति-
				द्वयोर्दध्नोऽथ पयस आमिक्षायां द्विजत्वतः । 
				द्वयोर्दध्नो घनत्वेन प्राधान्यात्पयसो भवेत् ।। 4 ।। 
	'तप्ते पयसि दध्यानयति सा वैश्वदेव्याभिक्षा' इति श्रुतायामामिक्षायां सांनाय्यगतयोर्दधिपयसोर्द्वयोर्धर्मः कार्यः। कुतः। आमिक्षाया उभयजन्यत्वात्। इत्येकः पक्षः।
	घनत्वसाम्यस्याऽऽधिक्याद्दधिधर्मः । इति द्वीतीयः पक्षः।
	पयस्यामिक्षामुत्पादयितुं सहकारित्वेन दध्यानीयते। ततः पयस एिव मुख्यकारणत्वात्तद्धर्म एव न्याय्यः ।। 4 ।। 
				(पञ्चमे- द्वादशाहे सत्राहीनयोर्व्यवस्थया धर्मातिदेशाधि-
						करणे- सूत्राणि 24-28)।
					सत्रमहीनश्च द्वादशाहः, तस्योभयथा प्रवृत्ति-
					रैककर्म्यात् ।।24।। अपि वा यजतिश्रुतेरही-
					नभूतप्रवृत्तिः स्यात्, प्रकृत्या तुल्यशब्दत्वात्
					।।25।। द्विरात्रादीनामैकादशरात्रादहीनत्वं 
					यजतिचोदनात् ।।26।। त्रयोदशरात्रादिषु सत्रभूत-
					स्तेष्वासनोपायिचोदनात् ।।27।। लिङ्गाच्च ।।28।।

	पञ्चमाधिकरणमारचयति-
					अहीनसत्रयोर्द्वादशाहान्तावव्यवस्थितौ । 
					व्यवस्थितौ वाऽविशेषादाद्योऽन्त्यः स्वस्वलिङ्गतः ।। 5 ।।
	प्रायणीयः, अतिरात्रः,पृष्ठ्यः, षडहः, त्रयश्छन्दोमाः, अविवाक्यमहः, उदयनीयोऽत्रिरात्रः। इत्येवमहर्गणो द्वादशाहः। स च याज्ञिकप्रसिद्ध्या द्विविधः- सत्रम्, अहीनश्चेति। संज्ञाव्यवस्थया द्वयोर्धर्मा आम्नाताः- 'एको द्वौ बहवो वाऽहीनेन यजेरन्। *अदीक्षिता याजयेयुः। गृहपतिसप्तदशाः स्वयमृत्विजो ब्राह्मणाः सत्रमुपेयुः' इत्यादयः। ततो द्विविधो द्वादशाहस्य विध्यन्तः। 'द्वादशाहश्चाहर्गणानां प्रकृतिः'  इत्युक्तम्। अहर्गणाश्च द्विविधाः- द्विरात्रादयः, एकादशरात्रान्ता अहीनाः। त्रयोदशरात्रादीनि च सत्राणि। तत्राहिनसत्रयोर्द्वादशाहविध्यन्तावव्यवस्थया प्राप्नुतः। कुतः। व्यवस्थापकविशेषाभावात्। इति चेत्। 
	मैवम्। तत्तल्लिङ्गस्य व्यवस्थापकत्वात्। 'आसीरन्' 'उपेयुः' इति चोदनाद्वयम्, यजमानबहुत्वनियमः, ऋत्विग्यजमानैक्यं च सत्रलिङ्गम्। यजतिचोदना, यजमानबहुत्वविकल्पः, ऋत्विग्यजमानभेदश्चाहीनलिङ्गम्। एतच्च दशमाध्याये (6 पादे, अधि0 16) एवं विचारयिष्यते-
			"अहीनसत्रयोर्लक्ष्मभेदो नास्त्यस्ति वा नहि ।
			आवृत्तिसाम्यादाद्यः स्यादिज्यासिभ्यां तयोर्भिदा" इति।
	एतच्च लिङ्गद्वयं द्वादशाहे श्रूयते- 'द्वादशाहेन प्रजाकामं याजयेत्' इति, 'द्वादशाहमृद्धिकामा उपेयुः' इति, 'द्वादशाहमृद्धिकामा आसीरन्' इति च । द्विरात्रादिषु यजतिचोदनैव- 'द्विरात्रेण यजेत' त्रिरात्रेण यजेत' इत्यादि । त्रयोदशरात्रादिषु सत्रलिङ्गमेव-'त्रयोदशरात्रमृद्धिकामा उपेयुः' इति, चतुर्दशरात्रं प्रतिष्ठाकामा आसीरन्' इति च। तस्मात्- यथालिङ्गं धर्मव्यवस्था ।। 5 ।। 
				(षष्ठे पञ्चदशरात्रादिषु सत्रधर्मातिदेशाधिकरणे सूत्राणि  29-32)।
				अन्यतरतोऽतिरात्रत्वात्पञ्चदशरात्रस्याहीनत्वं कुण्ड-
				पायिनामयनस्य च तद््भूतेष्वहीनत्वस्य दर्शनात्
				।।29।। अहीनवचनाच्च ।।30।। सत्रे वोपायिचोद-
				नात् ।।31।। सत्रलिङ्गं च दर्शयति ।।32।। 
	षष्टाधिकरणमारचयति-
				किं पञ्चदशरात्रस्य कुण्डपाय्ययनस्य च ।
				अहीनत्वं सत्रता वाऽतिरात्रैकत्वतोऽग्रिमः ।।6।।
				उपायिलिङ्गतः सत्रे प्रबलं विधिवाक्यगम्।
				सन्त्रान्तरेभ्योऽहीनत्वलिङ्गेनैतत्प्रशस्यते ।।7।।
	पञ्चदशरात्र एवंविधः- 'त्रिवृदग्निष्टुदग्निष्टोमस्त्रिरात्रो दशरात्र उदयनीयोऽतिरात्रः' इति। कुण़्डपायिनामयनस्योपक्रमे- मासाग्निहोत्रम्, अवसाने-दशरात्रः, महाव्रतम्-उदयनीयोऽतिरात्रः, इति। तयोरुभयोरादावतिरात्रो नास्ति, अन्ते तु विद्यते। तदिदमन्यतरतोऽतिरात्रत्वमहीतलिङ्गम्। संप्रतिपन्नाहीनेषु तद्दर्शतात्। श्रुतिश्च भवति- 'यदन्यतरतोऽतिरात्रस्तेनाहीनः' इति। 
तस्मात्- सत्रलिङ्गस्योभयतोतिरात्रत्वस्याभावादहीनलिङ्गसद्भावाच्च तयोरहीनत्वम्। इति चेत्।
	मैवम्। उपायिचोदनारूपस्य सत्रलिङ्गस्य दर्शनात्। सत्रे -'* यज्ञे यं काममिच्छन्ति त एनं पञ्चदशरात्रमुपेयुः' इति। कुण्डपायिनामयनेऽपि - भूतिकामा उपेयुः' इति। इदं च लिङ्गं विधिवाक्यगतत्वात्प्रबलम्। या तु पञ्चद्वशरात्रे सलिङ्गा श्रुतिरुदाहृता, तया सत्रान्तरेभ्योऽधिकत्वेन प्रशस्यते-' इतराणि केवलसत्राण्येव । पञ्चदशरात्रस्तु स्वरूपेण सत्ररूपोऽप्यन्त्याति रात्रत्वलिङ्गेन 'अहीनः' इत्यपि व्यवहारमर्हति' इति। तस्मात्- सत्रे एते उभे। तयोः सत्रधर्मानेवातिदिशेत् ।।6।।7।।
				इति श्रीमाधवीये जैमिनीयन्यायमालाविस्तरेऽष्टमाध्यायस्य 
						द्वितीयः पादः ।। 2 ।। 
					अत्र पादे				आदितः।
		अधिकरणानि		6				519।
		सूत्राणि			32				1467।
					(अथाष्टमाध्यायस्य तृतीयः पादः)।
				(प्रथमे- शुचिदेवक आग्नेयस्य, आग्नावैष्णवे चाग्नीषो-
					मीयस्य, धर्मातिदेशाधिकरणे सूत्रे 1-2)।
				हविर्गणे परमुत्तरस्य देशसामान्यात् ।।1।। देवत-
				या वा नियम्येत शब्दवत्त्वादितरस्याश्रुतित्वात् ।।2।।
	तृतीयपादे प्रथमाधिकरणमारचयति-
				आग्नावैष्णव आग्नेयविकृतिः शुचिदेवकः । 
				अग्नीषोमीयविकृतिरथवा व्यत्ययो द्वयोः ।।1।।
				प्रथमत्वद्वितीयत्वसाम्यादाद्योऽन्तिमो भवेत्।
				द्विदेवत्वैकदेवत्वसाम्यस्य श्रुतिमत्त्वतः ।।2।।
	हविर्गणः क्वचिच्छ्रूयते- "आग्नावैष्णवमेकादशकपालं निर्वपेत्। Xसरस्वत्यैचरुम्। बार्हस्पत्यं चरुम्" इति। गणान्तरं चैवमाम्नायते- 'अग्नये पावकाय, अग्नये शुचयेऽष्टाकपालम्' इति। तत्र-आग्नावैष्णवस्य प्रथमस्थानत्वादाग्नेयविकृतित्वं युक्तम्। शुचिदेवकस्य द्वितीयस्थानत्वार्थसिद्धस्थानतो बलीयस्त्वात्। इति चेत्। 
	न। द्विदेवत्वादिसाम्यस्य श्रूयमाणत्वेनार्थसिद्धस्थानतो बलीयस्त्वात्। तस्मात्- आग्नावैष्णवोऽग्रीषोमीयविकृतिः। शुचिदेवक आग्नेयविकृतिः ।।1।।2।।
				(द्वितीये- जनकसप्तरात्रे त्रिवृत्स्वहःसु द्वादशाहधर्मातिदे-
					शाधिकरणे सूत्राणि  3-5)।
				गणचोदनायां यस्य लिङ्गं तदावृत्तिः प्रतीयेताऽऽ-
				ग्नेयवत् ।।3।। नानाहानि वा संघातत्वात्प्रवृत्ति-
				लिङ्गेन चोदनात् ।।4।। तथा चान्यार्थदर्शनम् ।।5।।				
		द्वितीयाधिकरणमारचयति-
				त्रिवृत्स्वहःस्वादिमस्य द्वादशाहस्य वाऽग्निमः ।
				शाब्दत्रिवृत्त्वतोऽन्त्यः स्यादहःसंघानुसारतः ।। 3 ।।
	जनकसप्तरात्रे श्रूयते- 'चत्वारि त्रिवृन्त्यहान्यग्निष्टोमुख्यानि' इति। तत्र-त्रिवृत्स्तोमविशिष्टं यत्प्रथममहः, तस्य विध्यन्त उत्तरेषु त्रिष्वहःसु कर्तव्यः। पूर्वन्यायेन शाब्दस्य त्रिवृत्त्वसामान्यस्य विद्यमानत्वात्। इति चेत्।
	मैवम्। तदानीमेकस्यैवाह्नश्चतुरावृत्त्या चत्वार्यहानि न सिध्येयुः। किंच- 'अग्निष्टोममुख्यानि' इत्याद्यस्यैकस्यैवा ग्निष्टोमत्वं विधीयते। त्वत्पक्षे तूत्तरेवामपि त्रयाणामग्निष्टोमत्वान्मुख(ख्य) शब्दो नोपपद्यते। ततो द्वादशाहस्य विध्यन्तो ग्राह्यः। द्वादशाहे पृष्ठ्ये षडहे त्रिवृत्, पञ्चदशः, सप्तदशः एकविंशः, इत्येतेषां चतुर्णामह्णां परस्परविलक्षणानां 
संघत्वयोग्यानां विध्यन्ते स्वीकृते सति नोक्तदोपद्वयम्। ननु- पञ्चदशानां त्रिवृत्त्वमयुक्तम्- इति चेत्। वचनेन स्तोममात्रबाधात्। तद््व्यतिरिक्तस्तु विध्यन्तोऽतिदेष्टव्यः ।। 3 ।। 
				(तृतीये-षट््त्रिंशद्रात्रे षडहधर्मातिदेशाधिकरणे सूत्रे 6-7)।
				कालाभ्यासेऽपि बादरिः कर्मभेदात् ।।6।। तदा-
				वृत्तिं तु जैमिनिरह्नामप्रत्यक्षसंख्यत्वात् ।।7।।
	तृतीयाधिकरणमारचयति-
				चत्वारः षडहा द्वादशाहस्य षडहस्य वा । 
				चतुर्विंशतिसंघार्थमाद्योऽन्त्यः षडहश्रुतेः ।। 4 ।। 
	षट््त्रिंशद्रात्रे श्रूयते- 'षडहा भवन्ति चत्वारो भवन्ति' इति। तत्र-अहः- संज्ञकानां सोमयागानां संख्याविशेषः षडहपदान्तर्गतेन षट््शब्देनाभिधीयते। सा च षट््संख्या पुनश्चतुःसंख्ययां विशिष्यमाणा चतुर्विंशतिसंख्याकानामह्नां संघे पर्यवस्यति। अहःसंघस्य च प्रकृतिर्द्वादशाहः। अतस्तल्लिङ्गस्य संघत्वस्य दर्शनात्तस्यैव विध्यन्तः प्रवर्तते। यदि सकृत्प्रवृत्त्या 
चतुर्विंशतिसंख्या न पूर्येत तर्हि यावत्पूर्ति सोऽभ्यस्यताम्। इति प्राप्ते-
	ब्रूमः- षट््भिरहोभिर्निष्पाद्यः कर्मविशेषः षडहशब्दवाच्यः। ते च कर्मषिशेषाश्चत्वारः। तथा सति चतुर्विंशतिशब्दो नात्र शाब्दः। ततः शाब्दस्य षडहनामकस्य कर्मविशेषस्य विध्यन्तो न्याय्यः। यदि विलक्षणाः षडहाश्चत्वारो न स्युः, तर्ह्येक एव चतुरभ्यस्यताम्। त्वत्पक्षेऽपि द्वादशाहोऽभ्यस्यते। तस्मात्- षडहत्वविशेषलिङ्गात्तस्यैव विध्यन्तः ।।4।।
				(चतुर्थे- संस्थाशब्देषु द्वादशाहिकधर्मातिदेशाधिकरणे सूत्रे 8-9)।
					संस्थागणेषु तदभ्यासः प्रतीयते कृतलक्षणग्रह-
					णात् ।।8।। अधिकाराद्वा प्रकृतिस्तद्विशिष्टा
					स्यादभिधानस्य तन्निमित्तत्वात् ।।9।।
	चतुर्थाधिकरणमारचयति-
				* शतोक्थ्ये ज्योतिषो यद्वा द्वादशाहस्य नामतः । 
				  आद्यः समाप्तिनामैतत्संघत्वादन्तिमो भवेत् ।। 5 ।। 
	'शतोक्थ्यं भवति। शतातिरात्रं भवति। पञ्चाग्निष्टोमः पञ्चोक्थ्यः' इत्यादयः श्रूयन्ते। तेषु ज्योतिष्टोमस्य विध्यन्तः कार्यः। कुतः। उक्थ्यः, षोडशी, अतिरात्रः, अग्निष्टोमः, इत्यादीनां ज्योतिष्टोमनामत्वात्। इति चेत्। 
	मैवम्। उक्थ्यादीनि स्तोत्राणि। तथा सति यस्य कर्मणः समाप्तिर्येन स्तोत्रेण क्रियते, तस्मिन्कर्मणि संस्थानिमित्तक उक्थ्यादिशब्दो वर्तते। ततो द्वादशाहगतेष्वहःसूक्थ्यादिनामसंभवात्संघत्वलिङ्गेन द्वादशाहस्य विध्यन्तो भवति। तत्र- आद्यन्तौ प्रायणीयोदयनीयौ वर्जयित्वा मध्यवर्तिनो दशरात्रस्य विध्यन्तो द्विरात्रादिविकृतिष्वतिदेष्टव्यः, इति दशमाध्याये वक्ष्यते। तथा सत्यत्र दशरात्रो दशकृत्वोऽभ्यस्यमानः प्रत्यहमुक्थ्यस्तोत्रेण समाप्यमानः शतोक्थ्यनामतामापद्यते। एवमितरत्रापि योज्यम् 
।। 5 ।।
				(पञ्चमे- शतोक्थ्यादौ ज्योतिष्टोमात्स्तोत्रोपचयाधिकरणे 
						सूत्रे 10-11)।
				गणादुपचयस्तत्प्रकृतित्वात् ।।10।। एकाहाद्वा
				तेषां समत्वात्स्यात् ।।11।।
	पञ्चमाधिकरणमारचयति-
				शतोक्थ्यादौ स्तोत्रवृद्धिर्गणादेकाहतोऽथवा । 
				आद्यो गणविकारत्वादन्त्योऽत्र स्तोत्रजन्मतः ।। 6 ।। 
	पूर्वोदाहृते शतोक्थ्ये, शतातिरात्रे च स्तोत्रवृद्धिरपेक्षिता। तथा हि ज्योतिष्ठोमः सप्तसंस्थः। तत्राग्निष्टोमः प्रथमसंस्था। तत्र द्वादश स्तोत्राणि। प्रातः-सवने- बहिष्पवमानस्तोत्रमेकम्, चत्वार्याज्यस्तोत्राणि। माध्यंदिनसवने माध्यंदिनः पवमान एकं स्तोत्रम्, चत्वारि पृष्ठस्तोत्राणि। तृतीयसवने- आर्भवः पवमान एकं स्तोत्रम्, 
यज्ञायज्ञिसामसाध्यमग्निष्टोमस्तोत्रमपरम्। तेन स्तोत्रेणायं प्रकृतिरूपो यज्ञः संतिष्ठते। तद्विकृतिषु प्रथमायामग्निष्टोमस्तोत्रादूर्ध्वं त्रीण्युक्थ्यस्तोत्राणि भवन्ति। तैः सा विकृतिः संतिष्ठते- ततोऽप्यूर्ध्वं षोडशेन स्तोत्रेणान्या विकृतिः संतिष्ठते। एवं विकृत्यन्तरेषु द्रष्टव्यम्। तस्मात्- समाप्तिनिमित्तान्यग्निष्टोमोक्थ्यषोडश्यतिरात्रादिनामानि। एतदेवोपजीव्य पूर्वाधिकरणे द्वादशाहगतानामह्नामुक्थ्यादिनामसंभवात्त दीयदशरात्रविध्यन्तः शतोक्थ्यादावतिदिष्टः। तस्य च दशरात्रस्याऽऽद्यन्तौ द्वावग्निष्टोमौ। तथा सति दशकृत्वस्तदभ्यासे विंशतिरग्निष्टोमाः संपद्यन्ते। तेषामुक्थ्यत्वं संपादयितुं प्रत्यग्निष्टोममुक्थ्यनामकं स्तोत्रं वर्धनीयम्। अन्यथा शतोक्थ्यत्वं न स्यात्, किंत्वशीत्युक्थ्यत्वमेव स्यात्। एवं सति- अतिरात्रेऽपि प्रत्यहमतिरात्रत्वप्रयोजकं स्तोत्रं वर्धनीयम्। तत्र गणत्वेन द्वादशाहविकारत्वात्तदीयस्तोत्रातिदेशः । इति प्राप्ते-
	ब्रूमः- उक्थ्यादिस्तोत्राण्येकाहज्योतिष्टोम उत्पन्नामि। तस्मात्- एकाहाद्यथा द्वादशाहेऽतिदिश्यन्ते, तथा शतोक्थ्येऽप्येकाहादेवातिदिश्यन्ताम्। अन्यथा 'भिक्षुको भिक्षुकान्तराल्लिप्सते' इति न्याय आपतेत्। या त्वतिदेशपरम्परा तत्र तत्रोदाहृता, तत्र सर्वत्र प्रबलं लिङ्गमुपन्यस्तम्। इह तु गणत्वमहर्गतम्, न तु स्तोत्रगतम्। तस्मात्- द्वादशाहीयस्तोत्र गतान्विशेषानुपेक्ष्य तद्विशेषरहितानि स्तोत्राणि ज्योतिष्टोमादतिदेष्टव्यानि ।। 6 ।।
			(षष्ठे - गायत्रीषूत्पत्तिगायत्रीणामतिदेशाधिकरणे सूत्राणि 12-36)।
				गायत्रीषु प्राकृतीनामवच्छेदः प्रवृत्त्यधिका-
				रात्, संख्यात्वादग्निष्टोमवदव्यतिरेकात्तदाख्य-
				त्वम्।।12।। तन्नित्यवच्च पृथक्सतीषु तद्वचनम्
				।।13।। न विंशतौ दशेति चेत्  ।।14।।
				ऐकसंख्यमेव स्यात् ।।15।। गुणाद्वा द्रव्य-
				शब्दः स्यादसर्वविषयत्वात् ।।16।। गोत्ववच्च
				समन्वयः ।।17।। संख्यायाश्च शब्दवत्त्वात् ।।18।।
				इतरस्याश्रुतित्वाच्च ।।19।। द्रव्यान्तरे निवे-
				शादुक्थ्यलोपैर्विशिष्टं स्यात् ।।20।। अशास्त्रल-
				क्षणत्वाच्च ।।21।। उत्पत्तिनामधेयत्वाद्भाक्त्या पृथ-
				क्सतीषु स्यात् ।।22।। वचनमिति चेत् ।।23।।
				यावदुक्तम् ।।24।। अपूर्वे च विकल्पः स्याद्यदि
				संख्याविधानम् ।।25।। ऋग्गुणत्वान्नेति चेत् 
				।।26।। तथा पूर्ववति स्यात् ।।27।। गुणा-
				वेशश्च सर्वत्र ।।28।। निष्पन्नग्रहणान्नेति चेत् 
				।।29।। तथेहापि स्यात् ।।30।। यदि वाऽवि-
				शये नियमः प्रकृत्युपबन्धाच्छब्देष्वपि प्रसिद्धः 
				स्यात् ।।31।। दृष्टः प्रयोग इति चेत् ।।32।। 
				तथा शरेष्वपि ।।33।। भक्त्येति चेत् ।।34।।
				तथेतरस्मिन् ।।35।। अर्थस्य चासमाप्तत्वान्न
				तासामेकदेशे स्यात् ।।36।। 
		षष्ठाधिकरणमारचयति-
				अहगार्यत्रमित्यत्र वर्णलोप ऋचोऽथवा । 
				आद्यः संख्योक्तितो मैवं गद्यादौ तत्प्रसङ्गतः ।। 7 ।। 
	'वाजपेयेनेष्ट््वा बृहस्पतिसवेन यजेत' इति श्रुतम्। तत्रेदमपरमाम्नातम्- 'गायत्रमेतदहर्भवति' इति। तस्मिन्नेकाहे बृहस्पतिसवरूपे प्रकृतिभूताज्ज््योतिष्टोमान्नानाछन्दांसि त्रिष्टुबादीन्यतिदिष्टानि। तेष्वधिकाक्षराणि विलोप्य चतुर्विंशत्यक्षराणि परिशेष्य गायत्रीत्वं संपादनीयम्। कुतः। 'चतुर्विंशत्यक्षरा गायत्री' इत्यक्षरसंख्यायास्तच्छब्दप्रवृत्तिनिमित्तत्वश्रवणात्। इति चेत्। 
	मैवम्। अतिप्रसङ्गात्। कविभिर्निर्मिते गद्ये, तत्तद्देशीयभाषासु च तथाक्षरसंख्यया गायत्रीत्वं केन वार्येत । तस्मात्- दशतय्यामुत्पन्नासु चतुर्विंशत्यक्षरास्वृक्षुवर्तमानः कश्चिदवान्तरजातिविशेषस्तत्प्रवृत्तिनिमित्तम्। तस्मात्- तासामृचामागमः कर्तव्यः ।। 7 ।। 
				इति श्रीमाधवीये जैमिनीयन्यायमालाविस्तरेऽष्टमाध्यायस्य 
						तृतीयः पादः ।। 3 ।। 
						   --------
						अत्र पादे 			आदितः।
		अधिकरणानि			 6				525।
		सूत्राणि				36				1503।
					(अथाष्टमाध्यायस्य चतुर्थः पादः )।
				(प्रथमे - दर्विहोमस्य कर्मनामधेयताधिकरणे सूत्रम्- )।
					दर्विहोमो यज्ञाभिधानं होमसंयोगात् ।। 1 ।। 
	चतुर्थपादे प्रथमाधिकरणमारचयति-
				दर्विहोमो गुणो नाम वा गुणो दधिहोमवत् ।
				गुणासंभवतो लोकवेदयोर्नाम तद्भवेत् ।। 1 ।। 
	इदमाम्नायते- 'यदेकया जुहुयाद्दर्विहोमं कुर्यात्' इति। तत्र 'दर्व्याहोमो दर्विहोमः' इति तृतीयासमासे सति' 'दध्ना जुहोति' इत्यादाविवहोमानुवादने गुणविधित्वसंभवाद्दर्थाख्यो गुणो विधीयते। इति चेत्। 
	मैवम्। न तावल्लोके स्थालीपाकाष्टकादिहोमे दर्विगुणोऽपि विधातुं शक्यः। लौकिकशिष्टाचारादेव तत्र साधनप्राप्तेः। नापि वेदसिद्धाग्निहोत्रनारिष्ठादिहोमे। तत्र विहितजुह्वादिबाधप्रसङ्गात्। तस्मात् 'दर्विहोमः' इति कर्मनामधेयम् ।। 1 ।। 
				(द्वितीये - दर्विहोमस्य लौकिकवैदिकोभयकर्मनामधे-
						यताधिकरणे सूत्रे 2-3)।
					स लौकिकानां स्यात्कर्तुस्तदाख्यत्वात् ।। 2 ।। 
					सर्वेषां वा दर्शनाद्वास्तुहोमे ।। 3 ।। 
	द्वितीयाधिकरणमारचयति-
					लौकिकस्योत सर्वस्य  नामाऽऽद्योऽम्बष्ठवाक्यतः । 
					निमित्तसाम्याद्वेदेऽपि तदुक्तेः सर्वनाम तत् ।। 2 ।। 
	'अम्बष्ठानां दार्विहोमिको ब्राह्मणः' इति स्मृतावम्बष्ठस्वामिके स्मार्तहोमे तत्प्रयोगाल्लौकिकस्यैव होमस्य तन्नाम। इति चेत्।
	मैवम्। 'दर्व्या होमो दर्विहोमः' इति प्रवृत्तिनिमित्तस्य लौकिकवैदिकयोः समानत्वात्। 'दर्विहोमं कुर्यात्' इति श्रुत्यक्ते वैदिकहोमनामलिङ्गत्वाच्च सर्वस्यैव होमस्यैतन्नाम ।। 2 ।। 
				(तृतीये - दर्विहोमशब्दस्य होमनामधेयताधिकरणे - सूत्रम्-)।
					जुहोतिचोदनायां वा तत्संयोगात् ।। 4 ।। 
		तृतीयाधिकरणमारचयति-
					यजतेरपि नाम स्याज्जुहोतेरेव वाऽग्रिमः । 
					अविशेषेण मुख्यत्वाज्जुहोतेर्लक्षणाऽन्यथा ।। 3 ।। 
	तन्नाम जुहोतिचोदनानां यजतिचोदनानां च भवितुमर्हति। कुतः। विशेषाश्रवणात्। इति चेत् । 
	मैवम्। जुहोतिचोदनासु होमशब्दस्य मुख्यत्वात्। यजतिचोदनानां तन्नामत्वे लक्षणा स्यात्। तस्मात्- जुहोतिचोदनानामेव नाम ।। 3 ।। 
			(सिंहावलोकितन्यायेन पुनरपि प्रथमाधिकरणशेषभूतान्येव सूत्राणि 5-9)।
					द्रव्योपदेशाद्वा गुणाभिधानं स्यात् ।। 5 ।। न 
					लौकिकानामाचारग्रहणत्वाच्छब्दवतां चान्या-
					र्थविधानात् ।।6।। दर्शनाच्चान्यपात्रस्य ।।7।।
					तथाऽग्निहविषोः ।।8।। उक्तश्चार्थसंबन्धः ।।9।।
				(चुतुर्थे - दर्विहोमशब्दस्यापूर्वताधिकरणे सूत्राणि 10-28)।
					तस्मिन्सोमः प्रवर्तेताव्यक्तत्वात् ।।10।। न वा 
					स्वाहाकारेण संयोगात्, वषट््कारस्य च नि-
					र्देशात्, तन्त्रे तेन विप्रतिषेधात् ।।11।। शब्दान्तर-
					त्वात् ।।12।। लिङ्गदर्शनाच्च ।।13।। उत्तरार्थस्तु
					स्वाहाकारो यथा साप्तदश्यं तात्राविप्रतिषिद्धा पुनः-
					प्रवृत्तिर्लिङ्गदर्शनात्पशुवत् ।।14।। अनुत्तरार्थो 
					वाऽर्थवत्त्वात्, आनर्थक्याद्धि प्राथम्यस्योपरोधः 
					स्यात् ।।15।। न प्रकृतावपीति चेत् ।।16।।
					उक्तं समवाये पारदौर्बल्यम् ।।17।।  तच्चोदना
					वेष्टेः प्रवृत्तित्वात्तद्विधिः स्यात् ।।18।। शब्दसा-
					मर्थ्याच्च ।।19।। लिङ्गदर्शनाच्च ।।20।। तत्रा-
					भावस्य हेतुत्वाद््गुणार्थे स्याददर्शनम् ।।21।।
					विधिरिति चेत् ।।22।। न वाक्यशेषत्वाद््गुणार्थे 
					च समाधानं नानात्वेनोपपद्यते ।।23।। येषां 
					वाऽपरयोर्होमः, तेषां स्यादविरोधात् ।।24।।
					तत्रौषधानि चोद्यन्ते, तानि स्थानेन गम्येरन् 
					।।25।। लिङ्गाद्वा शेषहोमयोः ।।26।। प्रतिपत्ती
					तु ते भवतः, तस्मादतद्विकारत्वम् ।।27।। संनिपाते
					विरोधिनामप्रवृत्तिः प्रतीयेत विध्युत्पत्तिव्यवस्थाना-
					दर्थस्यापरिणेयत्वाद्वचनादतिदेशः स्यात् ।।28।। 
	चतुर्थाधिकरणमारचयति-
					दर्विहोमे सोमधर्मा अपूर्वत्वमुताग्रिमः।
					अव्यक्तेर्यज्यभावाच्च स्वाहोक्त्यादेरपूर्वता ।। 4 ।। 
	जयाभ्याताननारिष्ठादिषु दर्विहोमेषूत्पत्तिवाक्ये देवताया अश्रवणादव्यक्तिलिङ्गेन सोमधर्माः कर्तव्याः। इति चेत्। 
	मैवम्। सोमे श्रुतस्य यजतिलिङ्गस्यात्राभावात्। किंच 'पृथिव्यै स्वाहा । अन्तरिक्षाय स्वाहा' इति दर्विहोममन्त्रेषु स्वाहाकार आम्नातः। स च सोमविध्यन्तातिदेशे विरुध्येत । तेन स्वाहाकारविरोधिनो वषट््कारस्य प्राप्यमाणत्वात्। किंचोदाहृतैर्मन्त्रगतचतुर्थ्यन्तैः पदैर्देवतासमर्पणान्नास्त्यव्यक्तत्वम्। तस्मात्- दर्विहोमानामपूर्वकर्मत्वान्नास्ति तत्र कस्यापि विध्यन्तस्यातिदेशः ।। 4 ।। 
				इति श्रीमाधवीये जैमिनीयन्यायमालाविस्तरेऽष्टमाध्यायस्य 
						चतुर्थः पादः ।। 4 ।। 
						अत्र पादे 			आदितः।
			अधिकरणानि		 4				529।
			सूत्राणि 			28				1531।
					समाप्तश्चायमष्टमोऽध्यायः ।। 8 ।। 
						-------------
