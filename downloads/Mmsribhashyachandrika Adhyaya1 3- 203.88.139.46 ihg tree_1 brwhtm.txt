अथ श्रीभाष्यभावचन्द्रिकायां प्रथमाध्याये तृतीयः पादः ।
(1.3.1) द्युभ्वाद्यधिकरणम् ।
<1.3.1>
त्रिपादी अन्ययोगव्यवच्छेदार्था । प्रथमपादः अस्पष्टतरजीवादिलिंगकवाक्य
विचारपरः । द्वितीयपादः अस्पष्टजीवादिलिंगकवाक्यविचारपरः । तृतीयस्तु
स्पष्टजीवादिलिंगकवाक्यविचारपरः । एतादृशक्रममनुसृत्यात्र स्पष्टजीवादिलिंगक-
वाक्यविचारः आरभ्यते । अत्र, द्युभ्वाद्यधिकरणं भूमाधिकरणं अक्षराधिकरणं ईक्षति-
कर्माधिकरणं दहराधिकरणं प्रमिताधिकरणं देवताधिकरणं मध्वधिकरणं अपशूद्राधिकरणं
अर्थान्तरत्वादिव्यपदेशाधिकरणं इति दशाधिकरणानि । देवताधिकरण मध्वधिकरण
अपशूद्राधिकरणरूपाधिकरणत्रयं प्रसंगादागतम् । अवशिष्टं साक्षात्संगतम् ।
यद्यपि देवताधिकरणे देवतास्रष्टृत्वेन मध्वधिकरणे वस्वाद्यन्तर्यामितयोपास्यत्वेन
अपशूद्राधिकरणे संवर्गविद्याविषयत्वेन च परस्यैव ग्रहणमिति साक्षात्संगतिरपि
वक्तुं शक्या । अथापि स्पष्टजीवादिलिंगकत्वं नास्तीति प्रसंगसंगतिः उक्ता ।
देवताधिकरणे अर्धलोकायतिकमतनिरसनम् । इदं च चतुर्मुखादिपिपीलिकान्तसकल-
जगत्कारणत्वरूपप्रस्तुतार्थोपयुक्तम् । देवताविग्रहादिपंचकस्वीकारात् ।
प्रथमपाद एव प्रतर्दनविद्यायां स्वात्मशरीरकपरमात्मोपासनं इन्द्रेण क्रियते ।
नचिकेतसे मृत्युना ब्रह्मोपदेशः क्रियते । उपासनस्य मनुष्याधिकारित्वोक्तेः
कथं देवतानां उपासनकर्तृत्वमित्याद्याक्षेपपरिहारार्थतया तदधिकरणानां
प्रस्तुतार्थोपयुक्तत्वं च ।
"वज्रहस्तः पुरन्दरः" इत्याद्यर्थवादवाक्यानां यथाश्रुतार्थपरित्यागे
देवतिर्यङ्मनुष्यस्थावररूपप्राणिजात-तत्तल्लोकादिस्रष्टृत्वाद्यसिध्या
च विवक्षितं जगत्कारणत्वं ब्रह्मणो न सिध्येत्, ब्रह्मरुद्रादिदेवताद्यंगीकारे
एव तज्जनकब्रह्मणः उत्कर्षसिद्धिश्च । अतोऽस्मिन् पादे देवताद्यधिकरणानां
संगत्यतिशयश्च ।।
अदृश्यत्वाधिकरणे त्रैलोक्यशरीरकपरमात्मनः उपास्यत्वमुक्तम् ।
अपरमात्मनोपीदं दृश्यते इति शंकापरिहाराय वैश्वानराधिकरणं प्रसक्तम् ।
अथ तस्यामेवोपनिषदि कतिपयवाक्यानि परमात्मव्यतिरिक्त पराणिदृश्यन्ते
इति अदृश्यत्वादिगुणकस्य कथं परमात्मपरत्वं इति शंकया अक्ष्यधिकरणस्योत्थितिः ।
यद्यपि उपनिषदैक्यात् तस्मिन्नेव पादे अस्यापि वाक्यस्य विचारः
कर्तुं शक्यते । अथापि अस्पष्टजीवादिलिंगकवाक्यविचाररूपत्वात्
स्पष्टजीवादिलिंगकवाक्यविचारपरे अस्मिन्पादे अस्य वाक्यस्य विचारः
न च प्रथमखण्डत्रयस्य परमात्मपरत्वं उपरितनभागस्य जीवपरत्वमिति
वैषम्यं स्यादिति वाच्यं,
इष्टापत्तेः । यद्वा तस्यापि परमात्मपरत्वमस्तु इति शंका परिहारायापि
अस्याधिकरणस्य प्रवृत्तिसंभवात् । पूर्वस्थापितार्थस्यात्यन्तप्रतिषेधाभावे
ऽपि वा तात्पर्यं स्यात् । अत एव परमात्मत्वसाधककोटिप्रदर्शकतया
द्युभ्वाद्यायतनं इति सूत्रखण्डः प्रवृत्तः । इदं च वाक्यं कारणवाक्यम् -
ओतं, अमृतस्यैष सेतुः इत्यादिना कारणत्वव्याप्तधर्मोक्तेः । वैश्वानरात्मनः
परमात्मत्वे गमकं बह्वस्ति । अत्र तु ब्रह्मभिन्नत्वे एव गमकबाहुल्यम् ।
अत्र द्य्वाद्यायतनं इत्येव सूत्रयितुं शक्यं, ऊर्ध्वाधरकोटिद्वयान्तर्गत
लोकप्रदर्शनार्थं भूमिशब्दोपादानम् ।
यद्यपि विषयवाक्ये पृथिवीशब्द एव दृश्यते अथापि, भूः भुवः सुवः
इति श्रुतिप्रत्यभिज्ञापूर्वकं सर्वलोकस्यापि उपलक्षणं पृथिवीशब्दः
इति सूचनाय । अनेन सर्वाधारत्वमुक्तं भवति ।
मुण्डकत्रयात्मिका मुण्डकोपनिषत् । एकैकस्मिन् मुण्डके खण्डद्वयम् ।
अत्राक्षरविद्या प्रस्तुता । "चेतसा लक्ष्यं तदेवाक्षरं सौम्य
विद्धि" इत्यनेन सेन्द्रियान्तःकरणस्य जीवस्य विषयान्तरविमुखीकरण
पूर्वकं अक्षराख्यलक्ष्याभिमुखतया अवस्थापनं प्रतिपादितं, अनन्तरं
लक्ष्ये परमात्मनि आत्मरूपशरसमर्पणं "प्रणवो धनुः इत्यादिना प्रतिपादितम् ।
"शरो ह्यात्मा' इति श्रुतम् । ततः "यस्मिन् द्यौ ... इत्यादि श्रुतिः
जानतात्मानं इति श्रूयते । अतोऽत्रात्मशब्दश्रवणात् अस्याः श्रुतेः
जीवपरत्वमेव वक्तव्यम् । अश्व इव रथनाभौ इत्यत्रापि "ध्यायतात्मानं"
इति श्रुतत्वात् सापि श्रुतिः जीवपरतयैव नेया "तदैकार्थ्यात्
मनस्सह प्राणैश्चोतमिति जीवलिंगमपि स्पष्टं प्रतीयते । यद्यपि "यस्मिन्
द्यौः इति सर्वाधारत्वं ब्रह्मणोऽसाधारणं लिंगं प्रतिपन्नम् ।
अनन्तरमेव जीवलिंगम् । अथापि जीवलिंगस्यानन्यथासिध्दस्योपपत्त्यर्थं
सर्वाधारत्वं गौणतया नेयम् । अत एव "अश्व इव रथनाभौ" इति जीवलिंगस्य
प्रथमश्रुतत्वेपि तद्बाधित्वा पश्चात् श्रुतस्य स्वस्ति वः इति
परमात्मलिंगस्य प्राधान्यमुच्यते भवद्भिः । न च मनः प्राणादिसंबधस्य
कथं जीवमात्रसाधकता । विभोः परस्यापि तत्संबन्धसत्त्वात् । सर्वत्रप्रसिध्यधिकरणे
"मनोमयः प्राणशरीरनेता" इत्यादिभिः परमात्मासाधारणत्वं चोक्तमिति वाच्यम्, मनः
सह प्राणैश्च सर्वैः ओतमिति श्रुतिश्रवणमात्रेण उपकरणोपकरणित्वरूपसंबन्धस्यैव
स्वरसतः प्रतीत्या तदनुसारेणार्थस्य वर्णनीयत्वात् । सर्वत्रप्रसिध्यधिकरणे हि
एतदपवादकसत्त्वेन सामान्यसंबंधं स्वीकृत्य स्वरसतः प्राप्तोऽर्थः
त्यक्तः । अनन्तरवाक्येपि नाडीसंबन्धः श्रुतः । बहुधा जायमानत्वमपि
अतो नाडीसंबन्ध बहुधाजायमानत्व मनःप्राणोपकरणवत्वादि जीवलिंगानां
स्पष्टत्वात् यस्मिन् इत्यादिप्रकरणं जीवपरत्वे एव स्वरसम् । कथं तर्हि
द्युपृथिव्याद्याधरत्वस्य गतिः इति चेत्? उपासकस्यास्य मोक्षप्राप्त्यनन्तरं
सर्वं भोगस्थानं भवतीति तात्पर्यात् ।
सर्वस्यापि एतद्विकसितज्ञानविषयत्वात् । "नित्यो व्यापी प्रतिक्षेत्रं"
इत्युक्तप्रकारेण सर्वेषु जीवस्वरूपस्य प्रवेशनसामर्थ्यात् । बद्धस्यापि
कर्मसंबन्धवशात् सर्वत्र लोके जन्मोदयसंभवाद्वा "अन्यथोक्तजीवलिंगानां
उपपत्तिः दुःशका । अन्तश्चरणस्य बहुधाजायमानत्वस्य च सर्वात्मना
परमात्मन्यसंभवेन नयनस्य दुःशकत्वाच्च । देवादिसजातीयतया बहुधाजायमानत्वस्य
जीवे एव संभवात् । अकर्मकृतदिव्यमंगलविग्रहवत्त्वस्यात्र प्रतिपादने
आनुगुण्याभावाच्च । अन्तरादित्यविद्यायां "उदेति ह वै सर्वेभ्यः
पाप्मभ्यः" इत्यादिवदत्र परमात्मासाधारण लिंगाभावाच्च"
न चामृतस्यैष सेतुः इति परमात्मासाधारणलिंगं श्रूयते इति वाच्यम्
मोक्षार्थपरब्रह्मोपासने जीवविषयकत्वस्य सत्त्वेन वा अध्यात्मयोगाधिगमेन
लभ्य' इति जीवात्मयोगस्यापि कारणत्वेनोक्तेः तस्यापि हेतुत्वाभ्युपगमेन
वा निर्वाहात् । न च "ओमित्येवं ध्यायतात्मानं" इति प्रणवेनात्मध्यानविधानात्
"ओमित्येकाक्षरं ब्रह्म व्यावहरन् मामनुस्मरन्" इति स्मृत्युपबृंहणात्
परमात्मन एव ध्येयत्वोक्तेः कथं जीवस्यात्र संगतिः इति वाच्यम्,
प्रणवस्य अकार उकार मकार रूपाक्षरत्रयवत्त्वेन तत्र जीववाचकमकारघटितत्वेन
प्रणवेन जीवस्य ध्येयत्वोक्तेः संगतत्वाच्च
"स्वस्तिः वः पाराय तमसः परस्तात्' इत्यस्य कथं निर्वाहः? इति चेत्
तमसः परस्ताद्वर्तमानाय तीरवत् प्राप्यभूताय भगवतः प्राप्तये ओम्
इत्यात्मानं ध्यायथ । एवं ध्यानाद्याचरद्भ्यो वः युष्मभ्यं स्वस्ति
इत्यर्थः । अत इदमुभयसाधारणम् । अतो मध्ये एतद्वाक्यद्वयमपि जीवपरमिति
पूर्वपक्षसारः ।
सिद्धान्तं व्याचष्टे - द्युपृथिव्यादीति । सूत्रे स्वशब्दात् इत्यस्य
स्वस्यैव वाचकः शब्दः स्वशब्दः स्वमात्रवाचकशब्दः इत्यर्थः । सर्वं
वाक्यं सावधारणमिति न्यायात् । अमृतस्यैष सेतुः इति शब्दः परब्रह्मासाधारणशब्दः 
यद्यपि आत्मशब्दस्यापि स्वशब्दशब्देन ग्रहणं शक्यम् । जानत आत्मानमिति
प्रथमतोऽस्य श्रवणात् । अथापि जीवे आत्मशब्दस्य स्वरसतः प्रसिद्धेः
उभयसाधारण्यं स्यादिति अमृतस्यैष सेतुः इति शब्दः असाधारणशब्दत्वेन
स्वीकृतः । अनेनाऽर्थनिश्चये जाते उपष्टम्भकतया आत्मशब्दोपि अभ्युच्चयहेतुः
भवेदिति पश्चात् आत्मशब्दपरतया व्याख्यानं कृतम् ।
द्यौश्च भूश्च द्युभुवौ, द्युभुवौ आदी येषामिति विग्रहः । तथा च
सर्वेषां आधारभूतं परं ब्रह्मैवात्रोच्यते परब्रह्मासाधारणशब्दस्यात्र
श्रूयमाणत्वात् इति फलितम् । नन्वत्रामृतपदेन किं गृह्यते । यदि
परं ब्रह्म, तर्हि ब्रह्मैव ब्रह्म प्रापयतीत्युक्तं भवतीत्यसमञ्जसो
वाक्यार्थः इति चेत् अमृतपदमिह अमृतत्वपरः । उपासकस्यामृतत्वरूपमोक्षप्रापकः
इति न विरोधः । अनेन प्रापकरूपसेतोः स्वान्यप्रापकत्वमिव प्रापकस्य
सेतुत्वेनोक्तस्य स्वान्यप्रापकत्वमपि सिद्धं भवति । "संसारार्णवपारभूतस्यामृतस्य"
इति भाष्यानुसारेणामृतपदस्य अमृतपरत्वेपि न दोषः । न च तर्हि कथं स्वस्यैव
स्वयं सेतुर्भवेदिति वाच्यम्, अमृतपदस्य विनाशानर्हनित्यविभूतिपरत्वात्,
तत्प्रापकत्वं ब्रह्मण्यक्षतमित्यदोषात् । मुक्तजीवस्वरूपस्याप्यमृतत्वात्
तत्प्रापकत्वोक्तावप्यविरोधात् । यद्वा मुक्तानां स्वपदप्रदाने
स्वात्मप्रदाने च स्वस्यैव कारणत्वमिति स्वप्रापकत्वोक्तावप्यविरोधात् 
प्राप्यप्रापकयोरैक्यांगीकारात् । न च सेतुशब्दः सलिलनिरोधके
लोकप्रसिद्धः । एवं चामृतनिरोधकः इत्यर्थलाभात् अर्थस्यासांगत्यमिति
वाच्यम् "सिनोति' इति सेतुः इति व्युत्पत्त्या बन्धनार्थकत्वस्वीकारेणादोषात् 
षिञ् बन्धने इति धातुः
बन्धनं नामः संबन्धनं, प्रापकमिति यावत् । अमृतप्रापकः इत्यर्थः 
पूर्वपक्षेपि दारुमृच्छिलामयत्वरूपसेतुत्वं जीवे न संभवति ।
पारवत्त्वमपि तथैव । अतोऽन्यथैव अर्थो वर्णनीयः । तथा च सिनोति इति
योगव्युत्पत्तिं स्वीकृत्य कूलप्रापकत्वरूपार्थस्वीकारे भगवतो
ब्रह्मणः संसारार्णवपारभूतामृतप्रापकत्वं लभ्यते इति अयं शब्दः
परमात्मासाधारणशब्दः । ननु सलिलगमननिरोधकत्वरूपरूढ्यर्थतावच्छदेकस्य
बाधितत्वात् सिनोति इति योगार्थस्य स्वीकारेपि न निस्तारः । तस्यापि
बाधात् । गमननिरोधाय रज्जुभिः पुरुषपादबन्धने सेतुशब्दप्रयोगस्यावयावार्थस्य
संभवेपि न सेतुशब्दः प्रयुज्यते
गच्छतीति अवयवव्युत्पत्तिसिद्धार्थस्य मनुष्यादिषु संभवेपि न गोशब्द
प्रयोगः इष्यते इति चेत्, तर्हि गौणीं वृत्तिमाश्रित्यार्थो वर्ण्यते
सेतुरिव = सेतुसदृशः इत्यर्थः । सेतुसादृश्यं च कूलप्रतिलम्भकत्वमादायेति
न दोषः । प्रथमे रूढिपरित्यागः द्वितीये रूढार्थरूपसेतुगतगुणयोगमादाय
श्येनयागे श्येनसादृश्यमादाय श्येनशब्दप्रयोगवत् । निपत्यादानं
साम्यम् । अत्रापि प्रापकत्वं साम्यम् ।
ननु सिद्धान्ते पूर्वपक्षे वा रूढ्यर्थपरित्यागस्तुल्यः, तथा च अस्य भगवद्वाचक
त्वमेवेति कथं निर्णयः । पक्षद्वये दोषसाम्यादिति चेत् - अमृतत्वप्राप्तिहेतुतया
भगवतः सर्वोपनिषत्सिद्धत्वात् अत्रोक्तममृतत्वप्रापकत्वमपि भगवत एव । न
कुत्रापि जीवस्य अमृतत्वप्रापकत्वमुक्तमिति अत्रायं शब्दः परमात्मासाधारणः
इत्याशयात् । "अत एव' सर्वत्रोपनिषत्सु' इत्यादि भाषितम् ।। आत्मशब्दोपि
स्वशब्देन गृहीतुं शक्यते इत्याशयेनाह - आत्मशब्दश्चेति । निरुपाधिकः इति ।
आप्नोतीत्यात्मा । अनेन व्याप्तिः उक्ता । व्याप्तिमत्त्वं चाकाशकाल
धर्मभूतज्ञानेष्वप्यस्तीति न तत्रात्मशब्दः प्रयुज्यते,
अतः व्याप्तिविशेषवाची । "अन्तः प्रविष्टः शास्ता जनानाँ सर्वात्मा"
इति श्रुतिसिद्धा नियन्तृत्वेन व्याप्तिरेवात्र विवक्ष्यते । अनेन
नृपनभोव्यावृत्तिरुक्ता भवति । जीवस्य नैवं विधा व्याप्तिः । "शरो
ह्यात्मा इत्यत्र स्वरसतः प्रतीयमानस्यार्थस्य भंगः स्वीकार्यः
तस्य शरत्वेन बोधनात् ब्रह्मणश्च लक्ष्यत्वेन बोधनात् । अत्र बाधकाभावात्
द्युपृथिव्यादिसमस्ताधारत्वबोधनाच्च सर्वनिरूपितनियन्तृत्वविशिष्टात्मत्वस्य
नैव परित्यागः उचितः । सर्वज्ञत्वबोधकाः शब्दा अपि स्वशब्देन गृहीतुं
शक्याः इत्याह - यः सर्वज्ञः इति ।
एवं परब्रह्मासाधारणशब्दानां बहूनां सत्त्वेन "मनस्सह प्राणैश्च सर्वैः"
इत्यादिना नोपकरणोपकरणिभावविवक्षापि शक्यशंका । प्रथमश्रुतस्य
द्युपृथिव्याद्याश्रयत्वस्य न परित्यागः । ननु तर्हि कथं नाड्याधारत्वं
परस्येत्यत्राह - तस्यापि संभवतीति । स्फुटानां जीवलिंगानां परमात्मन्यपि
घटनसंभवेनैतेषामन्यथासिध्या न जीवत्वसाधकता । यद्यपि नाड्यः हृदयाधारकाः
अथापि यद्द्वारा परमात्माऽऽधारकत्वम् । तत्र श्रुतिं प्रमाणयति
- संततमित्यादिना । सिराभिः = नाडीभिः, संततं = व्याप्तं हृदयम् आकोशसन्निभं
= ईषद्विकसितपुण्डरीकतुल्यं लम्बति = लम्बते इत्यर्थः
तथा च रथनाभौ अराः इव यत्र = परमात्मनि नाड्यः संहताः स एष भगवान्
अन्तश्चरते = तिष्ठति इत्यर्थः । अत्रापि परमात्मा व्यवस्थितः इत्युक्तम् 
तत्र चरते इत्युक्तम् ।। इदं च विवरणम् । बहुधा जायमानत्वमपि
भगवत्युपपन्नमित्याह - ब्रह्मणि संगच्छत इति । अन्तरादित्यविद्यायां
अप्राकृतस्वासाधारणविग्रहयोगः प्रतिपादितः । तादृशविग्रहयोग एवात्रापि
विवक्षितः । मत्स्य कूर्म वराह उपेन्द्राद्यवताराः देवाद्यस्मत्समाश्रयणीयत्वाय
भगवता परिगृहीताः । जीवपक्षे बहुधा जायमानत्वं कालभेदेन वाच्यं,
परमात्मपक्षे तु एकस्मिन्नपि काले बहुधा जायमानत्वमपि सुष्ठूपपन्नं भवति ।
"पिता पुत्रेण पितृमान् योनियोनौ । नावेदविन्मनुते तं बृहन्तं" इति सर्वेषामपि
पितैव भगवान् अनेकयोनिषु जनित्वा पुत्रभावमाप्नोति इति घुष्यते । "मनस्सह
प्राणैश्च' इत्यस्य निर्वाहं प्रदर्शयति - मनःप्रभृतीति । अस्मिन् वाक्ये
द्युपृथिव्याद्यविशेषं मनःप्राणादीनां यच्छब्दनिर्दिष्टवस्त्वाधारकत्वं श्रूयते ।
तत्र यच्छब्दस्य जीवपरत्वे तस्य मनआदिप्राणाधारकत्वं उपकरणोपकरणिभावरूपतयेति
वक्तव्यम् । द्यृपृथिव्याद्याधारत्वं तु नैवंरूपम् । अतः एकरूपतया आधारत्वं न
सुवचम् । परमात्मपरत्वे सर्ववस्तुनिरूपिताधारत्वमेकरूपं सुनिरूपितं भवतीति विशेषः ।।
<1.3.2>
मुक्तोपसृप्यव्यपदेशाच्च । उपसृप्येति भावप्रधाननिर्देशः । मुक्तैः
प्राप्यत्वेन द्युभ्वाद्यायतनपुरुषस्य प्रतिपादनादित्यर्थः । यदा
पश्यः इत्यादिकं तृतीयमुण्डके प्रथमखण्डे । अत्र परमात्मनः प्रतिपादनात्
तदैकार्थ्यात् अस्यापि परमात्मपरता । यथा नद्यः इत्यादिकं तृतीय
एव द्वितीयखण्डे । इदमपि परमात्मप्रतिपादकम् । अत्र नदीदृष्टान्तेन
नामरूपविभागाभाववत्त्वमात्रमुक्तम् । इदं जीवानां प्रलयेपि साधारणम्
यदा पश्यः इत्युक्तं तु मुक्तदशायामेव । पुण्यपापे विधूय इति
पुण्यपापविधूननोक्तेः । प्रलयदशायां तु पुण्यपापस्य सत्त्वात्
"सूक्ष्मं वा तदर्हत्वात्' न कर्माऽविभागादित्यादिभिः प्रलयदशायां
कर्मसंबन्धबोधनात् । अन्यथा अकृताभ्यागमकृतविप्रणाशादिप्रसंगात्
तथा च प्रथममुण्डकस्य, तृतीयमुण्डकस्य परमात्मपरत्वेनास्यापि
अक्षरब्रह्मपरत्वमेव । भगवत्प्राप्त्यर्थभक्तियोगांगभूतज्ञानयोगविषयस्य
जीवस्य नात्र प्रतिपादनमिति विवेकः । तथा च मुक्तप्राप्यत्वस्योपरि
वक्ष्यमाणत्वात् तदैकार्थ्यमस्यापीति । यद्वा उपरि प्रतिपाद्यत्वस्य
ब्रह्मण्येव संभवात् तदेव ब्रह्म अत्र मन्त्रे "अमृतस्य एष सेतुः"
इत्यनेन व्यपदिश्यते इति । अत्र पक्षे न भावप्रधाननिर्देशः
अत्र प्राप्तुः मुक्तस्य प्राप्यस्य ब्रह्मणश्च भेदः सिद्धः । अनेनाद्वैतमतनिरासः
एक एव जीवः बद्धावस्थः स एव मुक्तावस्थः "तमेकं जानथ" इति निर्विशेषज्ञानं
प्रतिपादितम् । एतस्मादेव मुक्तिः इत्येतन्निरस्तम् । एतदेवोपपादयति
- संसारबन्धनादित्यादिना । निरञ्जनैः इत्यस्य विवरणं प्रकृतिसंसर्ग
रहितैः इति । अनेन पुण्यपापशून्यत्वांशे एव परमसाम्यम् इति द्वैतिपक्षो
निरस्तः । प्रकृतिसंसर्गरहितत्वानन्तरभावित्वात् परमसाम्यस्य ।
अतस्तद्रूपसाम्यं नात्र विवक्षितम् । पुण्यपापविधूननं ततः कर्मकार्य
प्रकृतिसंबन्धराहित्यं ततः क्रमेण परमसाम्यं इति बोधितम् ।
एतदेवाह - पुण्यपापनिबन्धनेत्यादिना । साम्ये परमत्वं च साम्याश्रय
गुणेषु अपरिच्छिन्नत्वम् ।।
<1.3.3>
नानुमानमिति । पूर्वसूत्रमन्वयपरम् । इदं च व्यतिरेकपरम् । अनुमानं,
आनुमानं इत्युभयथापि पदच्छेदः कर्तुं शक्यते । उभयथापि प्रधानपरत्वमेवास्य 
प्रथमे कर्मणि ल्युट् । "कृत्यल्युटो बहुलम् इति बहुलग्रहणात्
द्वितीये अनुमानस्य इदमानुमानम् । अनुमानप्रमितमित्यर्थः । शेषे
इत्यण्प्रत्ययः, आदिवृद्धिः । नन्वत्र प्रधानस्य का प्रसक्तिरिति
चेत् दृष्टान्तार्थम् । अन्तर्यामिब्राह्मणे यं पृथिवी न वेद इत्यस्य
यथा दृष्टान्तत्वम् । तथाऽत्रापि । यथा द्युभ्वाद्यायतनं प्रधानं
न भवति । तथा जीवोपीत्यर्थः सत्कार्यवादिनां कारणकार्यैक्यवादिनां
च कार्यस्य कारणगतत्वेन प्रधानस्य सर्वकारणत्वात् कारणे तस्मिन्
कार्यभूतद्युभ्वादि प्रोतमिति प्रधानमपि भवितुमर्हति
अथापि तत्रात्मशब्दः न स्वरसः । अतः प्रधानपरत्वव्युदासः । तथैव
जीवपत्वव्युदासोपि कर्तुं शक्यः अमृतस्यैष सेतुः इत्यस्यानन्वयात् 
मृदात्मको घटः इत्यादाविव आत्मशब्दस्यान्यथाकरणं न संभवतीत्येतत्
आकाशाधिकरणे एव निर्णीतम् । प्राणैश्च सर्वैः इति श्रुतिपर्यालोचनया
प्राणभृदिति सूत्रितम् । चशब्दः अप्यर्थकः । जीवस्य प्राणरूपेन्द्रियाधारत्वमेवासंभावितम् 
यथाकथंचित्तस्य प्राणभृत्वेऽपि द्युपृथिव्याद्याधारत्वं नैव
संभवतीत्याशयः ।। न विद्यते तच्छब्दः यत्रेति विग्रहे तच्छब्दरहितादित्यर्थः 
तत्र विशेष्य वाचकं पदं नास्ति
अध्याहारे तच्छब्दरहितं वाक्यं इति स्यात् । तच्छब्देन परमात्मपरामर्शे
परमात्मवाचक शब्दरहितादित्यर्थ वर्णनं भवेत् । इदं चासिद्धं परमात्मवाचकशब्द
स्यास्मिन्वाक्ये सत्वात् । तच्छब्देन प्रधानजीव परामर्शे एतदुभयवाचकशब्दरहितात्
इत्यर्थः स्यात् । एवंरहितस्यास्य वाक्यस्य प्रधानजीवप्रतिक्षेपकत्वं
वक्तव्यम् । वाक्यस्य प्रतिक्षेपकत्वं प्रधान जीववाचकशब्दाभावे
एव पर्यवस्येत् । एवं कुटिलगत्याश्रयणं विहाय स्वरसत एवार्थो वर्णयितुं
शक्यः इत्यभिप्रायेणाह - अर्थाभावे इतितत्पुरुष स्तावत् नात्र संभवति 
न तत् = अतत् तस्य शब्दः इति विग्रहे तच्छब्दस्य जीवप्रधानपरत्वे
तद्भिन्न परमात्मनः शब्दात् इति पर्यवस्येत्
तथा च परमात्मवाचक शब्दस्य हेतुत्वम् । इदं स्वशब्दादित्यनेन गतार्थम् 
तच्छब्दस्य परमात्मपरत्वे तु परमात्मभिन्न जीवप्रधान वाचकशब्दादिति
फलेत् । इदं चासिद्धं प्रकृतविरुद्धं च । तस्य शब्दः तच्छब्दः ।
न तच्छब्दः अतच्छब्दः इति नञः तच्छब्देन समासेपीयमेवानुपपत्तिः 
तच्छब्दस्य जीवप्रधानपरत्वे प्रधानजीव वाचिशब्द व्यतिरिक्तशब्दात्
इत्यर्थः - तथा स्वशब्दादित्यनेन पौनरुक्त्यं इति पर्यवस्येत् ।
इदं चासिद्धम् । प्रकृतानुपयुक्तं च । अतोऽव्ययीभावः आदृतः । यथा
मक्षिकाणामभावः निर्मक्षिकम् । नचाव्ययीभावसमासे अतच्छब्दं इति
हि स्यात्
कथं च तदुपरि पंचमी इति वाच्यम् पंचमीव्यतिरिक्ते एव सुपोऽम्भावः 
पंचम्यां तदभावात् न दोषः । अर्थाभावे यदव्ययमिति न सूत्रानुपूर्वी ।।
<1.3.4>
समाने वृक्षे इति। ननु कथमनेन जीवप्रतिक्षेपः । मुह्यमानः वीतशोकः
इति जीवस्यैवात्र प्राधान्येन प्रतिपादनादिति शंका परिहारः "अयं
यदा" इत्यादिना । अत्र ईशस्य तद्गतमहिम्नश्च ज्ञानेन जीवस्य वीतशोकत्वमुक्तम् 
अनेन शोकनिवृत्तेः परमात्मोपासनसाध्यत्वं उक्तं भवति । अतोऽमृतप्राप्तेः
भगवदुपासनस्य कार्यकारणभावो लब्धः इति अमृतत्वप्राप्त्युपायतयोक्त
एव तमेवैकं जानथ, अमृतस्यैष सेतुः इत्यस्य विषय इति द्युभ्याद्यायतनं
परं ब्रह्मेति निश्चीयते ।।
<1.3.5>
प्रकरणं चेदमिति - आदावन्ते च परमात्मपरत्वेऽपि मध्ये जीव प्रस्तावः
कुतो भवेदित्यत्रेदं सूत्रम् । मुह्यमानः - शोचति, वीत शोकः इत्यादिभिः
जीवपरामर्शस्य विद्यमानत्वात् अत्र जीव प्रस्ताव एव नास्तीति न
वदामः । उपासकस्य जीवस्य मोक्षं विन्दतस्तस्य कीर्तनावश्यकत्वात् 
परं तूपास्यत्वेनोक्तं परब्रह्मैव । अतस्तदादाय प्रकरणं परमात्मनः
इत्युच्यते । पूर्वत्र परमात्म परत्वं निर्णीतम् । अन्तेपि । अतः
कथं मध्ये जीवस्योपास्यत्व विधानं संगच्छेत । आ समाप्ति परमात्मोपासनविधाने
एव ऐकरस्यम् ।
<1.3.6>
ननु तृतीयमुण्डके प्रथमखण्डे "समाने वृक्षे" इत्ययं मन्त्रो द्वितीयः 
तत्रैव "द्वा सुपर्णा" इति मन्त्रश्च प्रथमः । अत्र परमात्मप्रस्ताव
एव नास्ति । अस्य मन्त्रस्य बुद्धिजीवपरत्वात् । एतद्व्याख्यान
भूते पैंगिरहस्ये "तयोरन्यः पिप्पलं स्वाद्वत्तीति सत्वम् । अनश्नन्
अन्योऽभिचाकशीति इति ज्ञः । तावेतौ सत्वक्षेत्रज्ञौ' इति विवृतम् 
क्षेत्रज्ञश्च जीवात्मा' इति संप्रतिन्नम् । अतश्चतुर्थपादो जीवपरः 
तृतीयपादश्च न परमात्मपरो भवितुमर्हति । तस्य कर्मफलानशनात् ।
न च जीवस्य कर्मफलाशनात् कथं चतुर्थपादस्य जीवात्मपरतेति शंक्यं
मुक्तावस्थायां तस्य तथात्वसंभवात् । अन्यः अन्यः इति पदस्वारस्यात्
चतुर्थपादस्य जीवात्मपरत्वनिश्चयात् परमात्मपरत्वासंभवाच्च तृतीयपादस्य
जीवात्मपरमात्मभिन्नत्वावश्यकत्वात् तस्यान्तः करणपरत्वमेव वक्तव्यम् 
नचान्तः करणस्य कथं कर्म फलादन कर्तृता । तस्य तत्र करणत्वादिति
वाच्यम् । करणे कर्तृत्वोपचारात् । पाककरणस्य काष्ठस्य कर्तृत्वोपचारेण
काष्ठं पचतीति व्यवहारवदुपपत्तेः । तथा नात्र पूर्वमन्त्रप्रस्तावः
परमात्मनः । अतः समाने वृक्षे इति मन्त्रोपि न परमात्मपरः इति भेदव्यपदेशात्'
इति सूत्रं गतमेव, प्रकरणविच्छेदोपि
इत्याशंकायां "स्थित्यदनाभ्यां" इति प्रवृत्तम् । अनेन सूत्रेण
"द्वा सुपर्णा' इति मन्त्रस्य जीवपरमात्मपरत्वं स्थाप्यते । तृतीयपादो
जीव परः चतुर्थश्च परमात्मपरः । नात्रान्तः करणं प्रतिपाद्यते ।
पैंगि रहस्ये सत्वशब्दः प्राणि वाचकः "सत्वमस्त्री तु जन्तुषु "इति
कोशात् । नाचेतनान्तः करणवाचकः । वस्तुतोऽचेतनस्यादनकर्तृत्वाभावात्
कर्तृत्वोपाचारोक्तेः अनावश्यकत्वाच्च नान्तः करणवाचकता संभवति 
अगतिकस्थले एवोपचारेण निर्वोढव्यत्वात् । न च "सत्त्वक्षेत्रज्ञौ
इति निर्वचनानुसारेण चतुर्थपादस्य क्षेत्रज्ञजीव परता आवश्यकीति
वाच्यम्
क्षेत्रज्ञशब्दस्य परमात्मपरत्वेनान्यथासिद्धेः । सर्वावासं वासुदेवं
क्षेत्रज्ञं विद्धि तत्वतः इति परस्मिन्नपि क्षेत्रज्ञशब्दप्रयोगात् 
क्षेत्रज्ञं चापि मां विद्धि इति प्रयोगाच्च । पिप्पलं स्वाद्वत्तीति
कर्तुः जीवस्य अदनकर्तृत्वमपि स्वरसं भवति । "ऋतं पिबन्तौ सुकृतस्य
लोके" इति श्रुत्यन्तरेणैकार्थ्याच्च । अतश्चतुर्थ तृतीयपादयोः
परमात्मजीवात्मपरत्वस्यैव युक्तत्वात् न प्रकरणविच्छेदः । नापि
"भेदव्यपदेशादिति सूत्रोक्तहेतोः अनुपपत्तिः । "अनश्नन् अभिचाकशी"ति
इति च जीवे सर्वात्मनाऽनुपपन्नं च । अभिचाकशीति = अतिशयेन काशते
अनश्नत एवातिशयेनकाशनं जीवस्य सर्वात्मना न संभवति । एकवेलायामभोजनेपि
अतिग्लानिदर्शनात् । "बुभुक्षितं वै न प्रतिभाति किंचित्' इति स्थितस्य
कथं दीप्तिसंभवः । "ऋतं पिबन्तौ" इति जीवपरयोरेवान्यत्राशनकर्तृत्वमुक्तम् 
नन्वन्तःकरणस्य । अतो नात्रान्तः करणप्रस्तावः नाप्यपरमात्यनोऽप्रस्तावः।
।
नन्वेवं सति कथमत्र "अनश्नन्' इत्यस्य परस्मिन्नुपपत्तिः "ऋतं पिबन्तौ"
इति तस्यापि अशनकर्तृत्वबोधनात् । "यस्य च ब्रह्मच क्षत्रं चोभे
भवतः ओदनः इति परस्याप्यदन कर्तृत्वस्यान्यत्रोक्तेश्च । अपि चेदं
सूत्रं कथं जीव प्रतिक्षेपेण परम्मात्मपरत्वस्थापकं भवितुमर्हति 
परिष्वंगरूपस्थितेः कर्म फलाशनस्यच जीवे विद्यमानत्वात् न जीवनिरासकत्वसंभवः 
स्थित्यदनाभ्यां जीवः इति जीवत्वसाधने एवौचित्यात् । परमात्मसाधकत्वं
तु सर्वात्मनाऽसंभविच । परिष्वंगरूपस्थितेः जीवेपि सत्वेन व्यभिचरितत्वात् 
अदनस्योक्तयुक्या उभयसाधारण्याच्च
न च परस्य जीवगतकर्मफलादनकर्तृत्वप्रयोजकत्वेन साक्षात्कर्तृत्वाभाववाचकं
अनश्नन्' इति पदं परस्मिन् संगतं नापि जीवे इति वाच्यम् । तथा सति
अदनहेतुत्व बोधकादनपदं सूत्रे अनुपपन्नं भवेत् इति परमात्मनि हेत्वप्रसिद्धिः 
एतेन स्थित्यदनाभ्यामिति विवक्षितहेतुद्वये एकं परमात्मसाधकं
अन्यत् जीव प्रतिक्षेपकमिति समाधानमपि निरस्तं भवतीति । इति चेत्
अत्र ब्रूमः । अदनरूपव्यापाराभावविशिष्टोज्वल परिष्वंग रूप स्थितेः
परमात्मासाधारणत्वेन न जीवमादाय व्यभिचार प्रसक्तिः । अदनं च जीवासाधारणं
इति न परस्मिन् व्यभिचारः अतः एकोहेतुः परमात्मत्वसाधक अन्यश्च
जीवत्वसाधकः इति न परस्पर व्यभिचारप्रसक्तिः । अदनं स्थितिश्चस्थित्यदने 
ताभ्याम् । स्थितिशब्दस्य घित्वात्पूर्वनिपातः । भाष्ये श्रुति
क्रममनुसृत्य "एकस्य कर्मफलादनं, अन्यस्य' इत्यादि भाषितमिति दर्पणम् 
वस्तुतः स्थितिश्च अदनं च इति विग्रहमभिप्रेत्य स्थित्यदनाभ्यां
इति सूत्रप्रवृत्तावपि न विरोधः । न च भाष्यविरोधः शंक्यः
शरीरान्तस्स्थितिमात्रं प्रतिपाद्यते इति श्रीभाष्यसूक्ति परामर्शे
परिषस्वजाते इति प्रतिपन्नस्थितेः हेतुत्वलाभात् । तस्य अदनपूर्वं
निर्दिष्टत्वात् सूत्रं श्रुत्यनुसारेणैव प्रवृत्तमित्यदोषात् ।
भाष्येतु अदनशब्दव्याख्यानं प्रथमतो विरचय्य पश्चात् स्थितिशब्दव्याख्यानं
कृतम् । केवलस्थितिरूपहेतोः साधारण्यभभिप्रेत्य, अशनाभावविशिष्टस्थितेरेव
च हेतुत्व संभवंचाभिसन्धाय तदनुगुणव्याख्यानप्रदर्शनार्थं अनश्नत
एव दीप्यमानतया इति भाषित्वा स्थितिशब्दविवरणं पश्चात् कृतमिति
बोध्यम् ।। परमात्मसाधकहेतोः पूज्यत्वात् अल्पाच्त्वात् धित्वाच्च
पूर्व निपातः क्रमप्राप्त एवेतिध्येयम् 
अत्रायं श्रुत्यर्थः - सुपर्णौ = शोभन पक्षवन्तौ । परस्य पक्षौ
ज्ञानं शक्तिश्च । जीवस्यतु कर्म विद्या च । सयुजौ = युक् =गुणः
अपहत पाप्मत्वादिः । अयं च गुणः उभयोः समानः । युक् इत्यस्य भोग्यमित्यर्थो
वा तथाचैकभोग्यकत्वं उभयोः "सायुज्यमाप्नोति' इति श्रुतेः । पिप्पलं
= कर्मफलम् । पिप्पलशब्दः पिप्पलवृक्षसदृशशरीरपरः । शरीरप्रयुक्तं
फलं कर्मफलमेव । कारणत्वात् कार्यत्वाच्च ।
नन्वक्षर विद्यायां परमात्मासाधारणलिंगसद्भाववत् जीवसाधकलिंगानामपि
सत्त्वात् प्रतर्दन विद्यान्यायेन जीवशरीरक परमात्मोपासनपरत्व मस्याः
स्यात् इति चेदत्राधिकरणसारावलिः -
"व्याप्तेऽस्मिन्नक्षमोतं यदि, किमिह ततो, जन्म चास्येच्छयोक्तं
नाडीचक्रस्य नाभिर्भवति च स परो हार्दरूपेण तिष्ठन् ।
निष्कम्य व्यापिनोऽन्तश्चरणपि शुभैर्विग्रहैरस्ति लोके
सौबालाम्नातवद्वा चरणमिदमपि स्यादधिष्ठान मात्रम्" ।। इति ।
अत्रोक्तानां सर्वेषामपि लिंगानां अन्यथासिद्धत्वेन सर्वेषां परमात्मासाधारण्यात्
नात्र प्रतर्दनविद्यान्यायस्य प्रवृत्तिः । तल्लिंगानन्यथासिद्धौ
तद्विशिष्टावलम्बिनी । इति न्यायात् इति ।।
(1.3.2) भूमाधिकरणम् ।
<1.3.7>
अक्षर विद्यायाः जीवातिरिक्तब्रह्मपरत्वं स्थापितम् । अथ भूमविद्याया
अपि तत् स्थाप्यते । पूर्वत्र परमात्मप्रकरणाविच्छेदात् मुण्डके
उत्तरभागस्य परमात्मविषयकत्वं प्रतिपादितम् । अत्रापि छान्दोग्ये
भूमविद्याप्रकरणे प्राणशब्दवाच्यजीवप्रकरणाविच्छेदात् उत्तरभागस्य
जीवपरत्वमेव वाच्यं इति शंकया संगतिः । पूर्वत्र स्पष्टजीवलिंगानि
अन्यथाकृतानि । अत्र जीवलिंगान्यथाकरणस्य सर्वात्मनाऽसंभवेपि उत्तरभागस्य
परमात्मपरत्वं स्थाप्यते ।
छान्दोग्ये सप्तमाध्याये भूमविद्या प्रस्तुता । षड्विंशखण्डात्मकोऽयमध्यायः 
पञ्चदशखण्डेषु पञ्चदशविषयाः उपक्षिप्यन्ते । वाल्मीकिध्रुवादीनामुपदेष्टा
नारदः शिष्यः । ब्रह्मणो मानसपुत्रस्सनत्कुमारो गुरुः । अधीहि भगवः
इति नारदः । वरुणपुत्रः भृगुरपि अधीहि भगवः इति पितरं पृच्छति ।
तत्र ब्रह्म इति कर्मनिर्देशः कृतः । अत्र तु न तन्निर्देशः । अज्ञाताध्यापनमेव
कार्यम् । वृथा ज्ञातांशोपदेशः इत्यभिप्रायेण सनत्कुमारः अधीतांशं
पूर्वं आचक्ष्व अनन्तरं अनघीतं अध्यापये इत्याह । तच्छु्रत्वा नारदः
स्वज्ञातान् सर्वानपि प्रतिपाद्य "मन्त्रविदेवास्मि" नात्मवित्
इत्याह
केवलमन्त्रविदः न संसारान्मोक्षः । आत्मज्ञानवतामेव । श्रुतं चेदं
पूर्वेभ्यः इत्युक्त्वा विरराम । गुरुरपि सनत्कुमारः त्वया अधीतं
सर्व नामैव, वाचकशब्दमात्रं त्वमधीतवान् । अस्य ब्रह्मदृष्ट्योपासने
अर्वाचीनं लभ्यते इति प्राह । शोक समाविष्टो नारदः इतोपि भूयः अन्यदस्तीति
पप्रच्छ । सोपि गुरुः वाक् भूयसी "इत्युक्त्वा वाचो ब्रह्मदृष्ट्योपासने
अर्वाचीनं फलं प्राह । एव मुपर्युपरि वस्तुनि निर्दिष्टे इतोपि...
भूयः अस्तीतिः प्रश्नः अवततार ... एवं पञ्च खण्डाः प्रवृत्ताः ।
1. वाचकशब्दः 2 वाक् 3 मनः 4 संकल्पः 5 चित्तं 6 ध्यानं 7 विज्ञानं
8 बलं 9 अन्नं 10 आपः 11 तेजः 12 आकाशः 13 स्मरः 14 आशा 15 प्राणः
जीवः । अत्र पूर्वपूर्वनिरूपित कारणत्ववतो वस्तुन एवोत्तरोत्तरं
प्रदर्शनम्
शोकतरणहेतुत्वेनात्मज्ञानस्योक्तत्वात् ध्येयस्य च वस्तुनः कारणत्वावश्यंभावात् 
कारणं हि ध्येयम् । अन्ततो निर्दिष्टं ब्रह्म सर्व कारणमिति प्रतिपादितं
भवति ।
शब्दोच्चारणकारणं वाक् । वागिन्द्रियाभावे वेदाद्युच्चारणासंभवात् 
वाक्प्रवृत्तिरपि मनोव्यापाराधीनेति वाचो मनः कारणम् । मनसोपि
कृत्यध्यवसायरूप संकल्पः कारणम् । तस्यापि चित्तं कारणम् । चित्तस्य
च ध्यानं कारणम् । ध्यानं च वस्तु ग्रहणरूप विज्ञानजन्यम् । ग्रहणं
च बलात् । बलं चान्नाधीनम् । तत्र क्रमेण कारणानि जलतेजोऽऽकाशाः 
आकाशकार्यस्य श्रवणस्य स्मरणाधीनत्वात् आकाशस्य स्मररूप स्मरणं
कारणम् । स्मरणस्य आशा कारणम् । आशायाः प्राणरूप जीवाधीनत्वात्
प्राणः कारणमिति विवेकः ।।
अत्र प्राण शब्दः प्राणसहचरितं जीवं लक्षयति । अतः प्राणः = प्राणी 
दशमखण्डे "व्याधीयन्ते प्राणाः आनन्दिनः प्राणाभवन्ति" इति पूर्वत्र
प्रयोगदर्शनादपि जीवपरत्वमास्थेयम् । केवलप्राणस्य व्याध्यानन्दाश्रयत्वाभावात् 
स वा एष एवं पश्यन् एवं मन्वानः इति उपरितनश्रुतिः प्राणस्य जीव
परत्वमुपोद्बलयति । तत्र सः इति तच्छब्दः प्राणपरामर्शी । यदि तत्र
मुख्य प्राणपरः तच्छब्दः तदा पश्यन् इत्यादि न संगच्छेत, अतः जीवपरत्वमेव
वक्तव्यमिति प्राणशब्दोपि जीवपरः एषितव्यः ।। अत्रैव पंचदशखण्डे
एव प्राणशब्दस्य जीवपरत्वं स्पष्टमभ्यधायि
प्राणो ह पिता प्राणो माता इत्यादि सामानाधिकरण्योक्तेः पितृमातृशब्दानां
जीव पर्यन्तवाचकत्वात् । न हि परिदृश्यमानपिण्ड विशेषाणामेव पित्रादि
शब्दवाच्यत्वम् । तथा सति पितृमातृभ्रात्रादिषु धिक्कारादि करणे
कर्तुः हिंसकत्वा भाव प्रसंगात् । वाचिक कायिक क्रूरकर्मकरणे पितृहा
मातृहा इति तत्कारिणं निन्दन्ति । उत्क्रान्त शरीरेषु तेष्वेव शरीरेषु
शूलेन संयक् प्रक्षिप्य संयक् दहत्यपि पुरुषे पितृहा इत्यादिनिन्दाकरणाच्च 
अतो निर्जीवशरीरेषु तथाऽप्रयोगात् सजीवेषु पित्रादिषु हिंसितेषु
तथा प्रयोगदर्शनाच्च मातृपित्रादिशब्दाः पिण्डविशिष्टजीववाचकाः
अतः प्राणो ह पिता प्राणो माता "इत्यादयः प्राणस्य चेतनत्वमेवावगमयन्ति 
ननु "नायं हन्ति न हन्यते इति जीवस्यापि हिंसायोग्यत्वाभावात्
कथं हिंसाकर्तरिपितृहा' इत्यादि व्यवहारः । न च स्वतो जीवस्य हिंस्यत्वाभावेपि
देहादि साहित्यप्रयुक्ततया हिंस्यत्वमिति वाच्यम् । तथा सति तद्वदेव
प्राणसाहित्ये एव हिंसायोग्यत्वमिति प्राणस्यापि हिंस्यत्वस्य सुवचत्वात् 
अपि च स्थावरेष्वपि प्राणस्य पंचधा अवस्थाय शरीरधारणाभावेपि प्राणस्य
सत्वं भाष्यकृतैवांगीकृतं "न तु दृष्टान्तभावात्" इति सूत्रे ।
अतस्तत्रापि प्राणसत्वादेव उपमर्दभावाभावयोः हिंसातदभावदर्शनं
सजीववृक्षलतादिच्छेदस्य शास्त्रैर्निषिद्धत्वमपि प्राणसत्त्वे एवेत्यपि
सुवचत्वात् इति चेत् सत्यम् । पित्रादिपदानां चेतनपरत्वस्याऽऽपामरंपण्डितपर्यन्तं
प्रसिद्धेः तत्त्यागाभावात् । प्राणो ह पिता, प्राणो माता इत्यादिषु
जीववाचितया लोके प्रसिद्धानां बहूनां पदानां गौणत्वकल्पनस्यायुक्तत्वात् 
आनन्दिनः प्राणाः भवन्ति ।। स वा एष एवं पश्यन् इत्यादिपूर्वोत्तरभागानामन्यथाकरणासंभवाच्च 
"उपनिषदि, शूलेन समासं व्यतिसंदहेत्' इत्यत्र समासं इतिणमुलन्तम् 
संयक् प्रक्षिप्येत्यर्थः । संपूर्वात्, क्षेपार्थात् अस्यतेःणमुलन्तः
"भाष्ये - 'अप्राणेषु स्थावरेषु' इत्यस्य पञ्चवृत्ति प्राणरहितेषु
स्थावरेषु इत्यर्थः ।। नच प्राणविषये यथा वानाभौ समर्पिताः एवमस्मिन्
प्राणे सर्वं समर्पितं इति श्रवणात् परमात्मपरत्वमेव वक्तुं शक्यं,
अत इव रथनाभौ संहता यत्र नाड्यः इति मुण्डकेसर्वाधारत्व स्य भगवत्युक्तेः
अत्रापि परमात्मैव प्रतिपाद्यते प्राण इति एकशब्द स्वास्स्याच्च
इति वाच्यम् । भूतमात्राः प्रज्ञामात्रास्वर्पिताः इति श्रुत्यन्तरस्वारस्यात्
जीवपरत्वस्यापि वक्तुं शक्यत्वात् । न च विनिगमनाविरहः - अत्र हिंस्यत्वोक्तेः
हिंसायोग्यस्य जीवस्यैव ग्राह्यत्वात्
परस्य तु मुक्तस्येव न हिंस्यत्वम् । उत्क्रान्त प्राणान् इति प्राणोत्क्रान्तेरुक्तत्वेन
परात्मन्यसंभवाच्च । अतः स्वेतर स्वभोग्य भोगोपकरणस्य सर्वस्यापि
अचिद्वस्तुनः स्वायत्तस्थितित्वेन प्रत्यगात्मनि। एतावता प्राण
शब्दस्य जीवपरत्वं निर्णीतम् । अस्योपरि अतिवादित्वं प्रतिपादितम् 
अतिक्रान्तस्वोपास्य वस्तुवादी = अतिवादी । स्वोपास्यवस्तुनः
सर्वोत्कृष्टत्ववादी । स्वोपास्यदेवतापारम्यवादीति यावत् । एवं
पश्यन् अतिवादी । इति वाक्यसंदर्भात् क्रियायाः इति हेत्वर्थे शतृप्रत्ययः।
। अत्र प्राणशब्दो जीवपरः इत्येतत् सिद्धन्तिनोपीष्टं
अयमेव जीवः "यत्र नान्यत् .... स भूमा" इति भूमशब्देन निर्दिश्यते
इति पूर्वपक्षी । प्राणशब्दनिर्दिष्टजीवादन्यः पर एव भूमशब्देन
निर्दिश्यते इति सिद्धान्ती इति विवेकः ।
अत्रायं पूर्वपक्षसारः - अत्र प्राणशब्दनिर्दिष्टजीव एव "यत्र नान्यत्पश्यति
... भूमा इत्यत्र भूमशब्देनापिनिर्दिश्यते नत्वन्यः । "तरति शोकमात्मवित्"
इति शोकशमकत्वेनोक्तस्यात्मज्ञानस्य विषयभूतात्मोपदेशस्यात्रैव
समाप्तत्वात् । "सवा एष एवं पश्यन् एवं मन्वानः एवं विजानन् इत्युपर्युक्तेः 
नामाद्याशापर्यन्तं ब्रह्मदृष्ट्योपासनं फलं च गुरणोक्तम् । "प्राणो
ह्येवैतानि सर्वाणि भवति' इत्यनन्तरं पूर्ववत् प्राणमुपास्स्व,
स यः प्राणं ब्रह्मेत्युपास्ते इत्युनुपदेशात् । पूर्वत्रेवात्रैवमुपदेशं
बिना रीत्यन्तरेण प्राणोपन्यासात्
पूर्वपर्यायेष्वनुक्तस्यातिवादित्वस्य प्राणोपासके प्रतिपादनाच्च 
प्राणशब्दितस्य जीवस्य पूर्वोक्त नामाद्याशान्तसर्वातिशायित्वेनातिवादित्वस्यापह्नवानर्हवाच्च 
"योऽन्नं ब्रह्मेत्युपास्ते .... य आशां ब्रह्मेत्युपास्ते इति
सर्वत्र ब्रह्मदृष्टिविधानस्वारस्यात् दृष्टिविधिप्रकरणरूपत्वात्
जीवादधिकस्य ब्रह्मदृष्टिविषयस्यान्यस्य कस्य चिदभावात् । अस्ति
भगवः प्राणात् भूयः इति प्रश्नस्योपर्यकरणाच्च । स्वपितृवरुणनिकटे
अधीहि भगवो ब्रह्म इति भृगुणेवात्र सनत्कुमारनिकटे नारदेनाप्रश्नाच्च 
अधीहि भगवः "श्रुतं ह्येव मे ..... तरति शोकमात्मवित्
इति ब्रह्मपदाघटनेन आत्मशब्दप्रयोगाच्च जीवात्मपरतयापि प्रश्नसामञ्जस्य
संभवाच्च । यद्यपि जीवातिरिक्तब्रह्मसद्भावः, तस्य विपुल सुखरूपत्वंचाभ्युपगतम् 
अथापि अत्रात्मोपदेशः प्राण एवन्नः पर्यवस । न च कथं जीवस्य विपुलसुखरूपत्वं
इति वाच्यम् । नामाद्याशान्तसर्ववस्त्वपेक्षया विपुलसुखरूपत्वस्य
सर्वैरभ्युपगमात् । अचेतनवस्त्वपेक्षया तदनुभवापेक्षयाच चेतनस्य
जीवस्य तदनुभवस्य चातिशयितत्वात् । अत एव हि "यं लब्ध्वा चापरं
लाभं मन्यते नाधिकं ततः । यस्मिन् स्थितो न दुःखेन गुरुणापि विचाल्यते
इत्युक्तम्" । स्वोपास्य िवस्तुनस्तस्य सर्वोत्कृष्टत्वेन तदुपासकस्यातिवादित्वसंभवाच्च
अत एव विपुलसुखरूपजीवानुभवकाले अन्यस्य दर्शनादि प्रसंगाभावात् 
यत्र नान्यत् पश्यतीत्याद्यपि सुसंगतं भवति ।। अत एव नामादयः
ब्रह्म दृष्ट्या उपास्याः उक्ताः । प्राणशब्दनिर्दिशे जीवः ब्रह्मदृष्टिं
विना यथावदुपास्यः निर्दिष्टःस एवं पश्यन् इत्यादिना।।
सिद्धान्ते - अध्युपदेशः । जीवादधिकतया परमात्मनः उपदेशः । यद्वा
जीवादुपर्यपि वस्तुनः उपदेशः । सूत्रघटकसंप्रसादशब्दः जीववाचकः
इत्यत्र श्रुतिं प्रमाणयति - एष संप्रसादः इति । संप्रसीदति अयं
- प्रसन्नो भवतीति विवक्षायां परमात्मपरत्वमपि निर्विवादम् । तदा
अधिकतयोपदेशस्य हेतुत्वं विरुद्धम् । अतो जीवपरतया व्याख्यानम् 
यद्यपि विषयवाक्यपर्यालोचनया प्राणादध्युपदेशात् इति सूत्रणं
न्याय्यम् । अथापि प्राणशब्दः न मुख्यप्राणपरः परं तु जीवपरः इति
सूचनायैवं सूत्रितम् । जीवपरमात्मोभयवाचक संप्रदायशब्दं विहाय जीवादध्युपदेशात्
इत्यनुक्तिस्तु अयंभूमा न बद्धजीवमात्रविलक्षणः
परं तु मुक्तादपि विलक्षणः इति सूचनाय । परमात्मप्रसादविषयत्वोक्त्या
मुक्तव्यवहितपूर्वावस्थापन्नस्य जीवस्य ग्रहणमिति सूच्यते । अत
एव एष संप्रसादम् । श्रुति रूपात्ता ।। भाष्ये प्रत्यगात्मा इत्यस्य
जीवात्मेत्यर्थः । अन्यथा परस्यापि प्रथ्यक्त्वसंभवेनार्थानैचित्यात् 
यत्र नान्यत्पश्यतीति विषयवाक्यम् । बहुशब्दः पृथ्वादिगणे पठितः 
तस्मात् बहुशब्दात् । "पृथ्व्यादिभ्यो इमनिज्वा" इति सूत्रेणभावार्थे
इमनिच् प्रत्ययः । "ब्रहोर्लोपः, भूचबहोः इति बहोः परस्य इमनिचः
इकार लोपे बहुशब्दस्य भू इत्यादेशेच निष्पन्न) भूमन्शब्दः
नकारान्तः । अयं च बहुत्ववाची । बहुत्वं च वैपुल्यरूपं संख्यारूपं
च भवति । अथाप्यत्र वैपुल्यमेव विवक्षणीयम् । तदल्पमिति अल्पप्रतियोगित्व
श्रवणात् । पूर्वत्र "आकाशोवाव तेजसो भूयान् । इत्यत्र बहुशब्दनिष्पन्न
भूयश्शब्दस्य वैपुल्यवति आकाशे प्रयोगात् । न हि बहुत्वसंख्या आकाशे
संभवति । वैपुल्यरूपधर्मवाचकोपि अयं शब्दः विपुलरूपधर्मिवाचकः ।
उत्तरत्र अल्पमिति धर्मिवाचकाल्पशब्दश्रवणात् ।
भूमशब्दः विपुलसुखस्वरूपपरमात्मपर एव । न तु प्राणशब्द निर्दिष्टजीवपरः 
तस्मादन्यस्यैव परस्योपदेशोऽत्र क्रियते । यद्यपि अधीहि भगवः
इति ब्रह्मपदाघटनेन पूर्वत्र प्रश्नः । अथापि जीवज्ञानस्य "तरति
शोकमात्मवि"दुत्युक्तशोकतारकत्वस्यानुपपत्तिः स्यात् । न च परमात्मोपासने
तादृशे जीवविषयकत्वगर्भितत्वात्तदुपपत्तिरिति शंक्यम् । तरति शोकमिति
साक्षात्तारकत्वस्यैव प्रश्ने उक्तत्वात् । भगवद्दृशेभ्य इत्यस्प्यानुपपत्तेः 
दृक्शब्दपर्यायः दृशाशब्दः । भगवति दृशा=दृक् = ज्ञानं येषामिति
विग्रहः । भगवज्ज्ञानिभ्यः इति फलितं
भगवत्तुल्येभ्यः भवादृशेभ्यः इत्यर्थे अस्वारस्याच्च । तथा च भगवच्छब्दः
"ज्ञानशक्ति.... विना हेयैर्गुणादिभिः" इत्युक्तप्रकारेण परमात्मपरः 
न तु जीवपरः । तादृश भगवज्ज्ञानिभ्यः तरति शोकमात्मवित् इति श्रुतत्वात्
परमात्मोपासनमेव शोकतारकं इति नारदस्य ज्ञातत्वात् शोकतारकभगवदात्मक
परमात्मविषयकोपासनेविषयभूतस्य परब्रह्मणः एवास्य प्रश्नविषयत्वं
इति ज्ञायते ।न चैवं रीत्या नारदस्य ज्ञातत्वे किमर्थः प्रश्नः
इति वाच्यम् भगवत्स्वरूपविषयकविशेषज्ञानाभावेन प्रश्नोपपत्तेः ।
अत एव तत् सत्यशब्दवाच्यं विपुल सुखरूपं चेत्युपरिष्टात् वक्ष्यते
नामाद्याशापर्यन्तं "स यो नाम ब्रह्मेत्युपास्ते" इत्यादिना ब्रह्मदृष्ट्या
उपासनं तत्फलं च श्रुतम् । तत्र ब्रह्मशब्दः प्राणशब्दवाच्यात्
जीवात् अन्य परमात्मपरः इति निश्चितम् । अन्यथा प्राण इत्युपास्व,
जीव इत्युपास्व इति उपदेशः श्रूयेत" अतो जीवोपासकस्यातिवादित्वश्रवणात्
पूर्वत्रातिवादित्वाश्रवणाच्चात्मोपदेशः अत्रैव समाप्तो वा इति
मत्वा स्थितं नारदं प्रति "एष तु वा" इत्यादिनोपर्युपदेशं चकार
गुरुः । न चात्रात्मोपासकस्य सत्यवदनं अंगमिति शक्यं वक्तुं, सत्येनातिवदतीति
तृतीयविभक्तिनिर्देशस्यानौचित्यात्
तथा सति हि सत्यं वदति इति निर्देष्टव्यं स्यात् । तुशब्दस्वारस्यं
च प्राणातिवादिनोऽन्यत्वे सत्यातिवादिनः । प्राशस्त्यं हि तुशब्देन
बोध्यते । अपशवो वा अन्ये गो अश्वेश्यः पशवो गोअश्वाः इत्यत्र पश्वन्तरेभ्यः
गोअश्ववत् प्रकृतप्राणातिवादिनः सत्यवादी प्रशस्तः इत्यर्थे स्वारस्याच्च 
जीवापेक्षया ब्रह्मणः - प्रशस्तत्वात् तदुपासकस्य प्राणातिवाद्यपेक्षया
प्रशस्तत्वं स्वतः सिद्धमिति अस्यातिवादित्वं प्रशस्तमेव । एष तु
वा अग्निहोत्री इत्यत्रतु एकस्यैवाग्निहोत्रस्य विहितत्वात् द्रव्यदेवतान्तराभावेनाग्निहोत्र्यन्तरासिद्धेः
तत्र सत्यवदनं अंगत्वेन निर्णेयम् ।
ननु भूमप्रस्तावानन्तरं अथातोऽहंकारादेशः इत्यारभ्य अहमेवाधस्तात्
अहमुपरिष्टात्, अहमेवेदं सर्वं, इत्याद्यनुसन्धानविधानं दृश्यते 
अहंशब्द वाच्यश्च जीवात्मैव । अतः प्रकरणमिदं न परमात्मविषयकम् 
न च जीवेष्वेकैकस्य सर्वत्र स्थित्यभावात् कथमिदं घटतामिति वाच्यम् 
अहमिति सामान्यतः श्रवणात् सर्वाहमर्थग्रहणसंभवात् । कस्यचित्
कस्यचिदहमर्थस्य तत्र तत्र स्थिति संभवेनोपपत्तेः । अत एवानन्तरं
"अथात आत्मोपदेशः" इति जीवस्यामत्वाकारेणानुसन्धानमपि योयुज्यते 
न चैवं सति, आत्मतः प्राणः इति कथं घटताम् स्वस्मात्स्वस्योत्पत्यभावात्
नित्यत्वाच्च इति वाच्यम् । स्वोत्पत्तौ कर्मसहकृतस्य स्वस्यैव
कारणत्वात् तस्याप्यत्र कथंचिदुपपत्तिसंभवात् । ततश्च सकलजनयितृत्वं
प्राणे जीवे एवेत्युपपन्नमिति चेत् मैवम् । अत्रान्ते, आदौ निर्दिष्ठान्
नामाद्यशान्तान् व्युत्क्रमेण निर्दिश्य, "आत्मतः प्राणः, आत्मत
आशा, आत्मतो नाम, आत्मत एवेदं सर्वं, इति निखिलस्यापि आत्मतो जातत्व
मुक्तम् । तत्र प्राण - आशादीनामपि आत्मतो जननं प्रतिपादितम् । एवं
च नामादितुल्यत्वेन प्राणस्यापि कार्यत्वोक्त्या कथं प्राणस्य सर्वकार्यनिरुपितकारणत्वसंभवः 
यदि आत्मतः प्राणः इतिमात्रं निरदेक्ष्यत, तदा कथंचित् त्वदुक्त
निर्वाहोऽघटयिष्यत् । अतः सर्वनिरूपितकारणत्वस्य स्वनिरूपितकारणत्वस्य
चात्मनः उक्तत्वात् नेदं जीवपरं भवितुमर्हति । एवं मन्वानस्य जीवस्यात्मनः
इति जीवनिरूपितात्मत्वमपि कण्ठोक्तम् । आत्मन इत्यस्य स्वस्मात्
इत्यर्थवर्णनमपि न स्वरसम् । पंचमीविभक्तेः अस्वारस्यापत्तेः ।
न हि विजानतः = उपासकस्य, आत्मत = स्वरूपात् इत्यर्थः उपपद्यते 
नामादीनां जीवजन्यत्वाभावात् । स्वस्य स्वहेतुत्वे आत्माश्रयश्च 
अतो जीवनिरूपितात्मत्वाश्रयस्य आत्मपदेन ग्रहणात् उपक्रमे आत्मपदमप्येतत्परमेवेति
न प्राणविरतिपरत्वमस्य घट्टस्य । अतो जीवातिरिक्तपरमात्मपरत्वमेवेति
प्राणातिवादिनः अन्यस्य ब्रह्मोप सकस्यातिवादिनः बोधनार्थमेव "एषतुवा
अतिवदति, यः सत्येनातिवदति इति" श्रुतिः प्रवृत्ता 
अत एव तुशब्दस्वरस्यमपि निर्व्यूढम् । अपि च भूमसुखं, (विपुल
सुखं) इत्यस्य अपरिच्छिन्नं सत् सुखभूतं आत्मस्वरूपं इत्यर्थलाभात्
जीवस्वरूपस्य परिच्छिन्नत्वात् अर्थबाधोपि । जीवस्याणुत्वेपि तद्गतसुखत्वरूपानुकूल्यस्यापरिच्छिन्नत्वात्
नार्थबाधः । "यं लब्ध्या चापरं लाभं मन्यते नाधिकं ततः" इति प्रमाणात्
इत्यर्थ वर्णनमपि न संगच्छते । परमात्मगतानुकूल्यापेक्षया जीवानुकूल्यस्य
निकृष्टत्वात् । यं लब्ध्वा इति तु वैषयिकसुखापेक्षया उत्कृष्टत्वमेव
वदति । परमसाम्यापन्ने जीवे वर्तमानस्याऽऽनन्दस्य निरवधिकत्वेपि न
निरुपाधिकत्वं तस्य परमात्माधीनत्वात् । अतः सवर्तोमुखं वैपुल्यं परमात्मन्येवेति ।
ननु भूमशब्दार्थ निर्णये "यस्सत्येनातिवदति" इति परब्रह्मवाचकसत्यशब्द
प्रयोगसापेक्षत्वात् सत्यशब्दस्य प्रथमनिर्दिष्टत्वाच्च "सत्यं
संप्रसादात् अध्युपदेशात्' इति सूत्रं कुतो न प्रणिनाय इति चेत्सत्यम् 
उपरि "सुखं त्वेव विजिज्ञासितव्यं, श्रद्धात्वेव ... सत्यं त्वेव
... इत्यादि श्रवणात्" "सुखं संप्रसादात्" इति सूत्रकारः कुतो
न चकार इत्याशंकाया अपि संभवात् । तथैव वा सूत्रं कुतो न प्रणीतं
इति चेत् सत्यब्रह्मविद्यायाः सुखब्रह्मविद्यायाश्यान्यत्र सत्त्वात्
एतद्वाक्यविद्याऽसाधारणार्थं बोधनमावश्यकमिति भूमा इति सूत्रितवान्
- "सत्यं ज्ञानमनन्तं ब्रह्म, सदेव खं तदेव कं' इति प्रसिद्धा तत्र तत्र विद्या ।
तदल्पं, स भूमा" इत्यन्ते एवास्याः विद्यायाः कोटिद्वयनिर्देशपूर्वकमुपसंहारात्
असाधारणार्थवाचक भूमशब्देन निर्देष्टव्यत्वमभिसन्धाय भूमा इत्युक्तवान्" ।
ननु ब्रह्मणः सत्यशब्दार्थत्वे तस्य सत्यवदनकर्मत्वात् सत्यमतिवदतीति
द्वितीया विभक्तिरेव युक्ता । नतु तृतीया । अस्मन्मते यदा वै विजानाति
अथ सत्यं वदति । इति सत्यवदनस्य प्राणातिवादिविषये श्रुतत्वात्
तस्यांगत्वं तृतीयाश्रुत्या बोध्यत इति चेत्? मैवं उपरि सोऽहं
भगवः सत्येनातिवदामि इति शिष्येण प्रार्थनात्, "सत्यं त्वेव विजिज्ञासितव्यं"
इति गुरुणा सत्यविषयकोपासानस्योक्तत्वात् नात्र सत्यवदनं अंगत्वेन
विहितमिति ज्ञायते । अतः उपलक्षणतृतीयैवात्र ग्राह्या ।। तथा च
सत्यशब्दवाच्योपास्यभूत परब्रह्मोपलक्षितत्वस्य शिष्ये बोधनात्
उपासनरूपविशेषणवत्वं स्पुटं प्रतीयते इति सत्यविषयकोपासनलाभः 
यद्वा द्वैधीभावं प्रति उद्यमनद्वारा परशुः करणं, तथा ब्रह्मापि
उपासनद्वारा अतिवादं प्रति करणमिति तृतीयायाः कारकविभक्तित्वमप्युररीकर्तुं
शक्यते । अतस्सत्यवदनस्य नात्र प्रसक्तिः ।।
अत्रेदमवधेयम् - लोके आनन्दजनकानि वस्तूनि बहुनि सन्ति । अनेकेषु
एकैकवस्तुजन्यः आनन्दविशेषः परस्परं विलक्षणः । एकस्मिन्वस्तुनि
अनुभूयमानेऽपि अन्यवस्त्वनुभव जनितः आनन्दः अपेक्षितो भवति । द्राक्षाफले
खाद्यमानेपि तत्प्रयुक्तानन्देऽनुभूयमानेपि च खण्डशर्कराखादनं
तदनुभव जनितमानन्दं चापेक्षन्ते । आनन्दस्य सुखस्य विलक्षणत्वात्
एकवत्स्वनुभवजनिते आनन्दे अन्यानन्दस्यानन्त र्गतत्वात् । एकतरुण्यनुभवजन्ये
आनन्दे वर्तमाने च अन्यतरुण्यनुभवप्रयुक्तानन्दस्य विजातीयान्यवस्तुरूप
द्राक्षाफलानुभवानन्दस्य स्पृहा नैसर्गिकी ।
खण्डशर्करया युक्ते क्षीरेऽनुभूयमाने तु विशिष्टानन्दस्य जातत्वात्
तत्र खण्डशर्करानुभवजनितानन्दस्य च घटकत्वात् न तत्र पृथक्स्पृहा 
पूर्वस्य तथाविधत्वाभावात् । एकस्मिन् अनुभूयमाने अन्यानुभवानन्दे
स्पृहाया सत्वात् अन्यवस्तुनो दर्शन श्रवणादिषु अपेक्षा अवश्यंभाविनी,
घृतद्राक्षा क्षीर खण्डशर्करादिक्षीरान्ने अनुभूयमाने हि तद्घटकवस्त्वनुभव-
जातानन्दस्यापि जातत्वात् न पृथक् स्पृहां ईहन्ते । ब्रह्मव्यतिरिक्तस्यान्यस्य
कस्यचित् अनुभवेपि अन्य दर्शनानुभवादिस्पृहासत्त्वेन अन्यत् सर्वं
अल्पम् । उभयविभूतिविशिष्टब्रह्मणि अनुभूयमानेतु सर्वस्यापि वस्तुनः
तत्र घटकत्वात् तदनुभवानन्दे सर्वानन्दस्यापि शते पञ्चाशन्न्यायेनान्तर्गतत्वात्
तद्वयतिरिक्तवस्तुनश्चाभावात् नान्यत् पश्यति नान्यत् शृणोति अयमनुभविता ।
गन्धर्वः तुरंगवक्त्रः मनुष्यशरीरकः । किन्नरस्तु मनुष्याननः अश्वशरीरकः 
किन्नरकृतमुखचुम्बनमवेक्ष्य स्वस्य तथाविधानुभवजनितानन्दाभावात्
तत्र स्पृहयते । किन्नरस्तु गन्धर्वकृत प्रियालिंगन मवेक्ष्य स्वस्य
तथाविधानन्दाभावात् परिष्वंगाभिलाषी भवति । मनुष्यणां तु उभयस्यापि
संभवात् उभय विधानन्दभाक्त्वमिति परस्परस्पृहायां नाकांक्षा । कुतः
विशिष्ठानुभव जनित विशिष्ठानन्दे सर्वस्याप्यन्तर्गतत्वात् । अतः
ब्रह्मवस्तु भूमगुणविशिष्टं नाल्पम् । बिम्बोष्ठं बहु मनुते तुरंगवक्तः
चुम्बन्तं मुखमिह किन्नरं प्रियायाः ।
श्लिष्यन्तं मुहुरितरोऽपि तं निजस्त्रीं उत्तुंगस्तनभर भंगभीरुमध्याम् ।
इति रीतिरत्र ग्राह्या ।।
ननु एवंविधे ब्रह्मणि अनुभूयमाने सर्वानन्दस्याप्यन्तर्गतत्वात्
अन्य वस्त्वनुभवजनितानन्दापेक्षाया अभावात् कथं जक्षणादिसंभवः ।।
पितृ मातृ सुहृत् तत्स्त्री प्रभृति सर्गे च कथं स्पृहा - इति चेत्
सत्यम् । ब्रह्मानन्दापेक्षया अन्यवस्त्वनुभव जनितानन्दापेक्षां
नेयं श्रुतिर्वदति । परंतु ब्रह्मानन्दान्तर्गतानन्दविशेष सूचनायैव
अस्याः श्रुतेः प्रवृत्तत्वात् । मोक्षदशायां आनन्द विशेषज्ञापनप्रवृत्ताः
सर्वा अपि श्रुतयः घटकानन्दोपदेशार्थमेव प्रवृत्ताः ।।
<1.3.8>
अस्य भूम्नो ये धर्मा इति । यत्र नान्यत् इत्यादिना एकवस्त्वनुभवे
सर्ववस्त्वनुभवः उक्तः । मृत्युदर्शनाभावश्च उक्तः । प्रातिकूल्यदर्शनाभावः
सर्वदर्शनं एकधाभावादि यथेच्छानन्ताप्राकृतशरीर ग्रहणं इमे च धर्माः
सर्वान्तरात्मपरमात्मपक्षे एव घटन्ते । अतो न जीवमात्रविश्रामः
अस्य धट्टस्य ।।इत्यादिइत्युभयत्र इत्यादिज्ञाप्यमित्यर्थः ।। सूत्रस्थचशब्देन
अनुपपत्यभावः सूचितः । यदि जीवो नात्र बोध्यते, तदा अहमेवाधस्तात् 
इति अहंग्रहोपदेशः अनुपपन्नः । अहमिति ग्रहणं जीवस्य खलु" इत्याशंका
परिहारकः चशब्दः - इति सूचनाय - यत्तु इत्यादिकम्
वस्तुतः जीवपरयोः भेदस्य सत्त्वात् तथैवोपासनं कर्तुं शक्यम् ।
"पृथगात्मानं प्रेरितारं च मत्वा" इति श्रुतम्" अथापि सर्वप्रकारेणापि
पारतन्त्र्यं जीवानुयायि, शरीरात्मभावश्च नित्यः इति बुद्धौ दृढाध्यवसायार्थं
अहंग्रहोपासनं विहितम् । तथा च अहंग्रहः न जीवत्वसाधकः इति नानुपपत्तिः 
एवं उपपत्ति, अनुपपत्तिपरिहाराभ्यां जीवत्वनिषेधेन प्रकरणस्य
परमात्मपरत्वं स्थापितम् । ननु विशिष्ट ब्रह्मणः कार्योत्पत्तिरिष्टा 
अथापि अहंकार विशिष्ट ब्रह्मणः महत्तत्वोत्पत्तिरनभिमता । कथमत्र
भूमगणविशिष्ट ब्रह्मोपासकात् जीवात् सर्वकार्योपत्तिः उपासकविशिष्ट
परमात्मनोवा जगदुत्पत्तिः उपासकात्पूर्वमेव केषांचित् जातत्वादिति चेत्
मत्तः सर्वं प्रवर्तते इति कथं प्रह्लादवचनम् । प्रह्लादशरीरकब्रह्मणः
सर्वस्या निष्पत्तेः । यदि प्रह्लादस्योपलक्षणता, तथैवात्रापीति विभावय ।
एतत्सूचनायैव "अन्तर्यामितयाऽवस्थितात्" इति भाषितम् ।।
इति भूमाधिकरणम् ।।
(1.3.3) अक्षराधिकरणम् ।
<1.3.9>
विदेहाधिपतिर्जनकः बहुदक्षिणादानेन महान्तं यज्ञं चकार । तत्र कुरुदेशात्
पञ्चालदेशाच्च बहवो ब्राह्मणाः ब्रह्मविदःसमागताः । तानवेक्ष्य
जनकस्यैवं चिन्ता आसीत् । एषु ब्रह्मवित्तमः कः इति ।। तत्परीक्षार्थं
सुवर्णालंकृतशृंगवतीः सहस्रसंख्याकाः गाः पुरतो निक्षिप्य यो
ब्रह्मज्ञानी, तेनेमाः गावः नीयन्तामित्याह । सर्वेपि ब्राह्मणाः
तूष्णीं स्थिताः । अत्रान्तरे याज्ञवल्क्यः स्वशिष्यमाहूय इमाः
गाः गृहं नयस्व इत्युवाच । तत्र स्थिताः ब्राह्मणाः अमर्षवशमापन्नाः
कथं त्वं अस्मदपेक्षया श्रेष्ठो ब्रह्मवित्तमः इति अधिक्षेपपूर्वकं
प्रश्नात् कर्तुं प्रारभन्त ।
नाहं ब्रह्मवित्तमः, ब्रह्मविद्भ्यो नमोऽस्तु । मम गावः अपेक्षिताः
इति सामपूर्वकं प्रत्युत्तरमदात् ।
तथापि सदसि स्थितः अश्वलः प्रश्नान्पप्रच्छ । एवमार्तभागः भुज्युः
उषस्तः कहोलः गार्गी उद्दालकः इत्येते प्रश्नान् चक्रुः । सर्वेषामप्युत्तरं
याज्ञवल्क्यः उवाच । पुनरपि गार्गी, प्रष्टुमारेभे ।। पूर्वं गार्ग्या
एवं पृष्टं सर्वस्याः भूमेः जलमाधारं जलस्य किमाधारं इति प्रश्नः ।
अन्तरिक्षलोकाः इति उत्तरम् । अन्तरिक्षलोकानां किमाधारं इति
प्रश्नः । गन्धर्वलोकाः इति उत्तरम् । तेषामाधारं किमिति प्रश्नः ।
आदित्यलोकाः । तेषामाधारं किं? इन्द्रलोकाः । तेषामाधारभूतं
किम् ? प्रजापतिलोकाः । तेषां आधारं किम् ? ब्रह्मलोकाः इत्युपर्युपरि
प्रश्नमाला उत्तरमाला च प्रावर्तत ।
ततः - ब्रह्मलोकानामाधारं किमिति गार्ग्या प्रश्ने कृते याज्ञवल्क्यः
तां भर्त्सयामास । यत् प्रष्टुं शक्यं, यदशक्यं इति ज्ञानं विना
प्रश्नकरणे मूर्धा अधः पतेत् इति । भीता सा पूर्वं विरराम । पश्चादुद्दालक
प्रश्नस्य समाधिकथनानन्तरं पुनरपि इयमेव गार्गी ब्राह्मणानुमतिं
स्वीकृत्य प्रष्टुमारेभे - यथा शूरः कश्चित् स्वधनुषि शरद्वयं संयोज्य
शत्रुजयार्थं प्रयुंक्ते । तथाहमपि प्रश्न द्वयं विमोचयामीत्युक्त्वा
.... यदूर्ध्वं याज्ञवल्क्य दिवो यदर्वाक् पृथिव्याः यदन्तरा द्यावापृथिवी
इमे, यद्भूतं च भवच्च भविष्यच्चेत्याचक्षते कस्मिन् तदोतं प्रोतं च
इत्येकं प्रश्नं चकार ।। सर्वस्यापि आकाशः आधारभूतः इति उत्तरं
प्रददौ । कस्मिन् नु खलु आकाशः ओतश्च प्रोतश्च । इति द्वितीयं प्रश्नम् ।
अस्योत्तरं - सहोवाच - एतद्वै तदक्षरं गार्गि, ब्राह्मणा....
इत्यादि । अत्रोपरि अक्षरं प्रशस्योपरि "एतस्मिन् खल्वक्षरे गार्गि,
आकाशः ओतश्च प्रोतश्च" इति समाधानमुक्तम् । अत्रत्याक्षरशब्दार्थः
अत्र विचार्यते ।। पूर्वपक्षे आकाशशब्दः वायुमदम्बरपरः एतदाधारतया
प्रयुक्ताक्षरशब्दश्च प्रधानपरः । सिद्धान्ते आकाशशब्द एव प्रधानपरः
एतदाधारतयोक्ताक्षरशब्दार्थः परमात्मा । भूमाधिकरणे "स्वे महिम्नि
प्रतिष्ठितः इति अनन्याधारत्व प्रतिपादनमुखेन सर्वाधारत्वं परमपुरुषस्योक्तं
अत्र "कस्मिन् नु खलु आकाशः ओतश्च प्रोतश्च" इति परमात्मव्यतिरिक्तस्य
सर्वाधारत्व श्रवण मस्तीति पूर्वपक्षोत्थानेन संगतिः । यद्वा "येनाक्षरं
पुरुषं वेद सत्यं" इति पुरुषस्य कस्यचित् सत्यशब्द - अक्षर शब्दवाच्यत्वमुक्तम् 
तत्र परस्य ब्रह्मण एव सत्य शब्दवाच्यत्वमिति भूमाधिकरणे उक्तम् 
अत्र तस्यैवाक्षरशब्दवाच्यत्वमपीति साध्यते ।। अथवा पूर्वत्र
प्राणशब्दस्य स्वरसार्थः परित्यक्तः तथैवात्राक्षरशब्दस्वरसार्थ
परित्यागः न कार्यः इति पूर्वपक्षोत्थानेन संगतिः । भूमशब्दस्य
निरतिशयसुखरूपपरमात्मवाचकत्वमेव स्वरसं इति स्थापितं
तथैवात्रापि अक्षर शब्दस्य स्वरसार्थ वाचकत्वमेव न्याय्यमिति शंका 
"तत्र जीवादधिकत्वे प्रमाण मस्ति । अत्र तथा अधिकोपदेशरूप प्रमाणाभावात्
प्रधानादि वाचकत्वमेव न्याय्यमित्याक्षेपः ।। न च अदृश्यत्वाधिकरणे
"यया तदक्षरं" इत्यादौ अक्षरशब्दस्य परमात्मपरत्वं स्थापितम् ।
एवं सति कथमत्र जीवप्रधानान्यतर विषयत्व शंका इति वाच्यम् । तत्रैव
"अक्षरात्परतः परः" इत्यत्र अक्षरशब्दस्य प्रधान जीवान्यतरवाचकत्वस्थापनात्
अत्रैवं पूर्वपक्षावतारात् । अक्षरशब्दनिर्वाहस्य तत्रेवात्रापि
कर्तुं शक्यत्वात् । ननु तत्र परमात्मासाधारणधार्मोक्तेः परमात्मपरत्ववदत्रापि
"एतस्य वा अक्षरस्य प्रशासने" अदृष्टं द्रष्टृ इत्यादिभिः प्रशासितृत्वाद्रष्ट्टत्वाद्यसाधारणधर्माणां
श्रूयमाणत्वात् कथं प्रधानपरत्वशंका? सत्यं - अक्षरशब्दस्य परमात्मनि
जीवे प्रधानेच प्रसिद्धिरस्ति
परमात्मनि केवलं श्रुति प्रसिद्धिः । जीवे प्रसिद्ध्यतिशयः । प्रधाने
अत्यन्तातिशयित प्रसिद्धिरिति वैषम्यम् । प्रत्यक्ष अनुमान - शब्द
रूप प्रमाणत्रये शब्दः अन्तिमं प्रामाणम् ।। अनुमानस्य प्रत्यक्षोप
जीवित्वात् शब्दस्य प्रत्यक्षानुमानोभयोपजीवित्वात् । इत्थं चोपजीव्योपजीवकेषु
उपजीव्यस्य प्रबलत्वात् प्रत्यक्षप्रतीतमनुमानप्रतीतं च विहाय आगमसिद्धार्थ
कथनस्याप्रामणिकत्वात् । न च कथं प्रधानस्य प्रत्यक्षप्रमितत्वमिति
वाच्यम् । तत्कार्यस्य व्यक्तस्याकाशादेः प्रथमप्रतीतत्वात् । "तदक्षरं गार्गि ..
"अस्थूलमनणु" इत्यादिना सहपठितानामस्थूलत्वादीनां तत्रान्वयस्य सुलभत्वात्
अस्थूलत्वादिकं तु स्थूलत्वाश्रयवस्तुसजीतीय वस्तुगतं धर्ममेव बोधयेदिति
तदाश्रयवस्तु अचेतनं प्रधानमेव भवितुमर्हति ।। नचादृश्यत्वाधिकरणेपि
- एवमेवाशंकाप्रवृत्तिः इति वाच्यम् । तत्र तद्वाक्ये एव प्रधानासंभावित
भूतयोनित्वादीनां श्रवणात् प्रधाननिरासनं कृतम् । अत्र तु नैवं
परमात्मासाधरणधर्मोक्तिः । प्रशासितृत्वादीनां तु वाक्यान्तरे एवोक्तत्वात्
न परमात्मसाधकता ।।
ननु अक्षरशब्दस्य न प्रधाने प्रसिद्धिप्राचुर्यम् । "आकाशादेव समुत्पद्यन्ते
इति आकाशशब्दस्य प्रसिद्धाकाशे प्रसिद्धिप्राचुर्यसत्वेपि नह्याकाशसाधकत्वमिष्यते
इति चेन्न । तत्र परमात्मसाधकलिंग बलात् प्रसिद्धि प्राचुर्यं त्यक्तम् 
न तथाऽत्र तल्लिंगानि श्रूयन्ते । प्रत्युत अस्थूलत्वादिकं प्रधानमेव
स्वाश्रयं साधयत् प्रधानमेवोपस्थापयति । अपि च "कस्मिन् नु खलु
आकाशः" इति आकाशस्यापि कारणत्वेनाधारभूतस्य वस्तुनः प्रश्नकारणात्
अधारभूत प्रधानस्यैव अक्षरत्वं युक्तम् । नचाकाशशब्दस्यान्यार्थकत्वं
युक्तम् । प्रमाणाभावात्
तथासत्यपि आकाशाधिकरणन्यायेन परमात्मपरत्वस्यैव वर्णनीयत्वात् तदाधारभूतप्रश्ने
सति अन्यस्याक्षरशब्दवाचयस्य परमात्माधार कथनानैचित्यात् । अतोऽत्राकाशः
प्रसिद्धाकाश एव । तदाधार भूतं तत्कारणं वस्तु प्रधानमेव । "कस्मिन्'
इति गार्गीप्रश्नस्य केवलप्रधानकथनमात्रेणैव समाहितत्व संभवात्
तदतिरिक्त परब्रह्मबोधनावश्यभावस्यासंभवाच्च ।। न चोपरि वक्ष्यमाणानां
प्रशासितृत्वादीनां का गतिरिति वाच्यम् । प्रकरणपरामर्शेन प्रधानत्वे
निश्चिते प्रधाने एव चेतनत्वारोपेण निर्वाहसंभवात् । वर्षेण बीजं
प्रतिसञ्नहर्ष इत्यादाविव निर्वाह्यत्वात्
अचेतने मनोरूपप्रधाने मन्तृत्व द्रष्ट्रत्वादीनां श्रुत्यैव प्रतिपादनाच्च 
काम संकल्पः विचिकित्सा.... सर्वं मन एवेति हि श्रुतिः। बुद्धेः
कर्तृत्व द्रष्टत्वाद्यंगीकारस्य सांख्यसम्मतत्वाच्च । जीवस्याक्षरशब्दवाच्यत्वे
सर्वस्याप्युपपत्तेश्च ।।
सिद्धान्ते - पारभूतं अव्याकृतं अम्बरान्त इति । प्रधानस्य प्रथमप्रतीतत्वेपि
न तद्रहणसंभवः । आकाश एव तदोतं च प्रोतं च इत्यत्राकाश शब्दस्यैव
प्रधानपरत्वात् तस्याप्याधारवस्तुनः "आकाशः ओतश्च प्रोतश्च' इति
प्रश्ने प्रधानान्यस्यैव वक्तव्यत्वात् सर्वाधारभूत मक्षरं ब्रह्मैव 
यदूर्ध्वं गार्गि.... यद्भूतं .... इत्यादिना कालत्रयवर्तिविकारजातस्याधारप्रश्नात्
आकाशस्यापि विकारान्तर्गतत्वात् तस्य सर्वविकाराधारत्वाभावाच्चाकाश
शब्दः न केवलाकाशपरः । परं तु प्रधानपर एव । सूत्रे अम्बरान्तं
इति प्रधानमुच्यते । तस्यैव सर्वजगत्कारणत्वाभावात्
अन्तशब्दः पूर्वावधिरूपकारण परः । अम्बरस्य अन्तः = अन्ततो यत्
लयस्थानं तदित्यर्थोवा । तथा च प्रधानाधारत्वेन पृच्छ्यमानः अक्षरशब्दवाच्यः
परमात्मैव । पूर्वपक्षेपि आकाशाधारत्वेनोच्यमानत्वं अहंकारस्याप्यस्तीति
तस्यैवाक्षरशब्दवाच्यत्वं स्यात् । नचाहंकारस्याकाशादिकारणत्वेपि
अक्षरशब्दवाच्यत्वं कथम् । क्षरणरहितत्वरूपाक्षरत्वस्य तस्मिन्नसंभवादिति
वाच्यम् । स्वरूपविकाररहितत्वरूपाक्षरत्वस्य प्रधानेऽप्यसंभवात्
उभयविकारराहित्यरूप क्षरणाभावस्य शब्दतः स्वरसतः प्रतीयमानस्य परस्मिन्नेव
संभवात् ।
अम्बरं = आकाशः, अन्तः = कारणं, येषां पृथिव्यादीनां इत्यर्थविवक्षा
न युक्ता । तथा सति तद्धरणस्य प्रधाने एव संभवात् तद्वयावृत्तिः
न संभवति । अतः षष्ठीतत्पुरुषाश्रयणम् । सूत्रे प्रधानधृतेः इत्यनुक्त्वा
अम्बरान्तधृतेः इत्युक्तिः विषयवाक्यस्थाकाशशब्दः अम्बरभूताकाशपरः
इत्यभिप्रायेण पूर्वपक्षः प्रवृत्तः इति ज्ञापनाय ।। नन्वेवं सति
आकाशान्तधृत्तेः इति कुतो न सूत्रितमिति चेत्? आकाशशब्दस्य "आकाशादेव
समुत्पद्यन्ते, यदेष आकाशः आनन्दो न स्यात् इत्यादिषु परमात्मपरत्वेन
प्रसिद्धत्वात् स नात्र विवक्षितः इति भूताकाश एव विवक्षितः इति
सूचनार्थं भूताकाशवाचकं अम्बरपदं प्रयुक्तम् ।
अम्बरपदस्य परमात्ववाचकत्वं तु न प्रसिद्धम् ।
यत्तु - इत्यादि । "ननु अक्षरशब्दस्य प्रधानवाचकत्वे प्रथमप्रतीतेः
गमकत्वमिति चेत् न । तत्रैव विवादात् । नहि प्रधानत्वेन रूपेण अक्षरशब्दः
प्रधानवाची । तथा सति सर्ववाचकत्वापत्तिः । तथा व्युत्पत्त्यभावात् 
न हि रूढ्या घटादिशब्दवत् प्रधानवाचकत्वम् । अवयवशक्तिस्वीकारे
तु अक्षरशब्दपौष्कल्यात् सर्वविकारशून्यपरमात्मपरत्वे एव प्राचुर्यम् 
ईश्वरशब्दवत् । ईश्वरशब्दस्योच्चारणे प्रत्यक्ष प्रमितलौकिकेश्वरस्य
न हि प्रतीतिः जायते । आगमसिद्धा परमात्मनि झटिति प्रतीतिश्च लोकानुभवसिद्धा 
तद्वत् वेदावगत परमात्मन्येव प्रसिद्धिप्राचुर्यम् ।
यौगिकशब्दानां अवयवशक्त्यार्थनिरूपणकाले नैव प्रमाणान्तरापेक्षा 
न हि प्रथमतः प्रधानं गृहीत्वैव ईश्वरे अस्य शब्दस्य व्युत्पत्तिनियमः 
न च ईश्वरपदजन्येश्वर रूपार्थोपस्थितौ प्रमाणान्तरापेक्षाऽस्ति 
अनेकार्थकहरिशब्दश्रवणे प्रत्यक्षादिप्रमाण सिद्धसर्वार्थोपस्थितिः
न खलु जायते । पदं यौगिकं वा रूढं वा भवतु तत्तदर्थोपास्थितौ प्रमाणान्तरप्रसिद्धिः
नोपयुज्यते । वह्यनुमानस्य धूमप्रत्यक्षोपजीवित्व मस्तीति हेतोः
न वह्निशब्दस्याग्निरूपार्थबोधने प्रत्यक्षापेक्षा अस्ति ।
यदपि चेदं मतं - अक्षरशब्दः परमात्मन्यपि प्रयुक्तः । अथापि प्रमाणान्तरप्रसिद्धश्रुतिप्रसिद्धयोः
प्रधानपरमात्मनो र्मध्ये प्रमाणान्तरप्रसिद्धस्य प्रधानस्यैव शीघ्रं
बुध्यारोहः अनुमानस्य प्रत्यक्षमात्रापेक्षा । श्रुतेः व्युत्पत्तिग्रहदशायां
उभयापेक्षा । अनुमानप्रतीताक्षरस्य श्रुतिप्रतिपन्नपरमात्मापेक्षया
शीघ्र प्रतीतत्वम् । श्रुतिलिंगादिषु पूर्वपूर्वस्य उत्तरोत्तरस्मादपि
प्रबलत्वं च दृष्टमिति । तदपि एतेन निरस्तम् । अक्षरशब्दः अश्नोति
= व्याप्नोति इत्यवयवशक्त्या स्वार्थं बोधयति । अत्र प्रमाणान्तरापेक्षा नास्ति ।
घटशब्दार्थनिर्णयकाले व्युत्पित्सोः प्रमाणान्तरापेक्षायां सत्यामपि
पश्चात् घटशब्देन घटरूपार्थ प्रतिपादन दशायां न प्रमाणान्तरस्यापेक्षा
वर्तते । व्युत्पत्त्युपायभूतस्य मानान्तरस्यार्थ बोधेऽनपेक्षत्वात् ।
तदुक्तं वार्तिके "अर्थबोधेऽनपेक्षत्वात् मानान्तरमनाहतम् ।
व्युत्पत्त्युपायभूतं यत् तच्च तन्मात्र एव तु" इति । अपि च कम्बुग्रीवादिमत्पदार्थं
हस्तेन गृहीत्वा अयं घटः इति शब्दे प्रयुज्यमाने यथा प्रत्यक्षस्य
तत्रापेक्षा, न तथा अक्षर शब्दस्य प्रधानार्थे प्रत्यक्षापेक्षा ।
नाप्यनुमानापेक्षा । प्रधानरूपार्थे अनुमानस्याप्यप्रवृत्तेः ।
न च सांख्यैः आनुमानिकत्वस्य प्रधानेऽङ्गीकारात् अनुमानप्रवृत्तिस्तत्रेति
वाच्यम् । तस्योपरि निरसिष्यमाणत्वात् । ब्रह्मण इव प्रधानस्यापि
शब्दैकसमधिगम्यत्वात् नोभयोर्विशेषः । किं च, इदं लौकिकप्रमाणसिद्धं,
इदं च अलौकिक प्रमाण सिद्धं इति कारणात् अलौकिक प्रतीतस्याविलम्बेनोपस्थितिः
इत्यपि न युक्तम् । न हि धर्माधर्मशब्दौ श्रूयमाणौ पृथिव्यादिगतधर्मरूप
शौक्ल्यादिधर्मादिकं शीघ्रं बोधयतः । अलौकिकप्रमाणसिद्धपुण्यापुण्यादीनामेव
ताभ्यां शीघ्रप्रतीतेः । अतः लौकिकालौकिक प्रमाणगोचरत्वं प्रतीतिविलम्बाविलम्बयोः
नैव प्रयोजकं
ततश्च ब्रह्मण इव प्रधानस्यापि शब्दैकसमधिगम्यत्वेन लौकिकप्रमाणागोचरत्वात्,
गोचरत्वेपि अविलम्बेन प्रतीयमानत्वनियमाभावात् प्रमाणान्तरस्यार्थबोधेऽनपेक्षत्वेनोपजीव्यत्वाभावात्
प्रथमप्रतीतस्यापि बाधकप्रमाणसत्वे त्याज्यत्वाच्च न प्रधानमत्राक्षरशब्दवाच्यं"
इति विवेकः ।।
<1.3.10>
अथ जीवत्वं शंकते - एवमिति । ननु जीवस्य कथं प्रकृत्यादिनिखिल वस्त्वाधारत्वं
इति चेत् प्रकृतेः जीवे साक्षात् ओतत्व प्रोतत्वाभावेपि प्रकृतिधारणस्य
जीवाशक्यत्वेपि च जगद्रूपेण परिणत्यनन्तरं नानाविधदेहानां जीवेनधारणात्
तदुपपत्तेः । अक्षरशब्दश्च स्वरसत एव स्वरूपविकाररहिते जीवे उपपन्नः 
क्षरादन्यत् अक्षरम् । क्षरस्वभावभूत प्रधानसन्निकृष्टत्वात्
जीववाचकत्वे स्वरसं च । "यथा वा अरा नाभौ समर्पिताः एवमस्मिन् प्राणे
सर्वं समर्पितं" इति श्रवणात् जीवस्य सकलाचिद्वर्गाधारत्वं उपपद्यते च ।
न च अव्यक्तमक्षरे लीयते । अक्षरं तमसि लीयते, इति वचनात् अव्यक्ताक्षर
तमसां अचित् विशेषत्वात् कथमक्षर शब्दः जीवात्मानं बोधयेत् इति शंक्यम्,
सर्वेषामपि अचेतनावस्थाविशेषत्वेपि जीवसमष्टेः निर्दिष्टत्वात्
अक्षरशब्दस्य जीववाचकत्वोपपत्तेः । न चैवं सति अव्यक्त तमः शब्दयोरपि
जीववाचकत्वं स्यादिति वाच्यम् । वैषम्यात् । प्रलयदशायां प्रकृतौ
सर्वावस्थायामपि जीव समष्टिः निविष्टेव । यदा मूलप्रकृतेः तमस्त्वावस्था
तदा जीवतत्वं तत्रान्तर्निमग्नम् । अक्षरत्वावस्थायां तदेव जीवतत्वं
किंचिदुन्मग्नं भवति । यथा क्षेत्रे बीजावापे - अवस्थाभेदेन बीजानां
अन्तर्निमग्नत्व किंचिदुन्मग्नत्वदशा । किंञ्चिदुन्मग्नत्वदशायां
अक्षर शब्दव्यपदेशः तमुपजीव्यैव अक्षरशब्दप्रयोगः अचेतने
अतोऽक्षरशब्दो जीव वाची भवितुमर्हति । तथा च - प्रथमं तमः, अनन्तरं
अक्षरं, ततः अव्यक्तं, ततो व्यक्तमहदाद्यवस्था । यदा च मूलप्रकृतेः
तमस्त्वावस्था, तदा पूर्वतनाक्षरावस्थायाः क्षरणं भवति । तथा च
तस्याः कथं अक्षरशब्दवाच्यत्वं इति शंकायां स्वान्तर्गतस्य जीवस्याक्षरत्वात्
इत्येव समाधिर्वाच्यः । एतदभिप्रायेणैव कूटस्थोऽक्षर उच्यते इति
गीतावचनं प्रवृत्तं इति पूर्वपक्ष्याशयः । नन्वेवंरीत्या जीवस्याक्षर
शब्दवाच्यत्वे तस्य कथं आकाशशब्दवाच्यप्रकृत्याधारत्वम् । नहि जीवसमष्टिः
प्रकृतिं धारयितुं शक्नोति । प्रलयदशायां चास्य चैतन्यप्रसाराभावात्
यथा च व्यष्टिदशायां जीवः स्वदेहं धारयति न तथाऽत्र सूपपादं इति
चेदुच्यते? एतस्य वा अक्षरस्य प्रशासने गार्गि इत्यादिना उपरि कार्यावस्थायामेव
अक्षरस्य धारकत्ववचनात् कारणावस्थायां तत्स्वरूपयोग्यताऽस्तीत्याशयेन
पूर्वपक्षावतारात् ।
प्रकृष्टं शासनमिति । पूर्वत्राक्षरस्य प्रकृतिधारकत्वं श्रुतं
? तच्च प्रकृष्टशासनाधीनम् । शासनस्य प्रकृष्टत्वं अप्रतिहतत्वम् 
शासनातिक्रमे दण्डयोग्यत्वम् । भीषाऽस्मात् इति सर्वेपि आज्ञातिक्रमे
भगवता शिक्षणं भविष्यतीति भीताः स्वस्वकार्यं रचयन्ति इति च श्रुतम् 
अतोऽत्र शासनपूर्वकं कारणश्रवणात् तत्तद्वस्तूनि तत्र तत्र पतनं
विना तिष्ठन्ति इति लभ्यते । सूर्यादीनां पतनाभावे किं सूर्यान्तर्वर्तिजीवः
शासकः । अन्योवा स्वगतपतनाभावं प्रति न स्वस्य हेतुत्वम् । अन्यथा
प्रलयेपि पतनाभावप्रसंगः । अन्यस्य कस्यचिदित्युकौ स किमन्यः परमात्मा
उत उपचितपुण्यविशेषः जीवः इति विकल्पः उपचितपुण्यविशेषस्य व्यापकत्व
निरूपित कारणत्वं न संभवतीति अन्तराधिकरणे निर्णीतं
परस्येति चेत् तदिष्टमेव । "उत तमादेश"मिति सर्वप्रशासनकर्तृत्वस्य
परमात्मन एव संभवात् शासनपूर्वकधारणं भगवत एवेति सिद्धम् । एतेन,
पर्यायेण देवमनुष्यादिजन्मवति जीवेपि द्यावापृथिव्यादिप्रशा सितृत्वं
तत्दधिकारोपयुक्तजन्मप्राप्त्या कथंचित् समर्थयितुं शक्यं इत्यपि
निरस्तम् । निरपेक्षप्रकृष्ट शासितृत्वस्य भगवतोऽन्यस्मिन् सर्वात्मनाऽसंभवात्
<1.3.11>
वाक्यशेषे व्यावर्त्यत इति । प्रथमसूत्रं ब्रह्मणः अक्षरशब्दवाच्यत्वबोधन
मुखेन प्रधानव्यावर्तकम् । द्वितीयसूत्रं जीवव्यर्तकम् । तृतीयसूत्रं
परमपुरुषान्यप्रधानजीवोभयव्यावर्तकम् । पूर्वसूत्रद्वये परमपुरुषासाधारणधर्मप्रतिपादनमुखेनान्वयतः
अक्षरशब्दस्य परमात्मवाचकत्वं स्थापितम् । अत्राक्षरशब्दस्य परमपुरुषान्यवाचकत्वं
न संभवतीति व्यतिरेक मुखेन स्थाप्यते इति विशेषः । द्रष्टृत्वं
अचेतने प्रधानेऽसंभवीति नाक्षरशब्दः प्रधानवाचकः । द्रष्ट्टत्वस्य
जीवे संभवेपि अदृष्टत्वविशिष्टद्रष्टृत्वस्य जीवेऽसंभव इति न जीववाचकत्वं
विशेषणाभाव प्रयुक्तविशिष्टाभावरूपस्य विशिष्ट द्रष्टृत्वाभावस्य
वा जीवे सत्वात् । तथा च विषयवाक्यस्थं "अदृष्टं द्रष्टृ अश्रुतं
शोतृ अमतं मन्त्रृ अविज्ञातं विज्ञातृ" इत्यादिकं प्रधाने जीवेच
नोपपन्नं भवतीत्येतदत्रोक्तं भवति । द्रष्टृ = रूपतदाश्रयविषयक
साक्षात्कारकर्तृम् । श्रोतृ = शब्दविषयकसाक्षात्कार कर्तृ । मन्तृ=मन्तव्यविषयकज्ञानकर्तृ 
विज्ञातृ = अध्यवसायविषयकज्ञानाश्रयः । पूर्वद्विकं बाह्येन्द्रिय
विषये - उत्तरद्विकं अन्तः करणविषये ।। अत्र द्रष्टृत्वश्रोतृत्वादीनां
उपाध्यनुक्त्या सर्वविषयकत्वं स्वतो लब्धं
एतादृशसर्वविषयकद्रष्टत्वादिकं न जीवस्य । एतज्ज्ञानाविषयपदार्थानां
बहूनां सत्वात् । "यो वेत्ति युगपत् सर्वं" इत्युक्तसर्वसाक्षात्कारवत्वस्य
ब्रह्मण्येव संभवात् । सर्वैः अदृष्टत्वस्य प्रधाने सत्वेपि द्रष्ट्टृत्वं
नास्ति । द्रष्टृत्वस्य जीवे संभवेपि सर्वैः अदृष्टत्वस्य प्रधाने
सत्वेपि द्रष्टत्वत्वं नास्ति । द्रष्टृत्वस्य जीवे संभवेपि सर्वेः
अदृष्टत्वं नास्ति । असंकोचात् सर्व विषयकदृष्टत्वमपि न जीवे ।मुक्तेसंभवेपि
निरुपाधिकद्रष्ट्टत्वं नास्ति । सर्वैः अदृष्टत्वमपि नास्ति । प्रत्यगात्मनां
सर्वेषां प्रत्येकं स्वस्वाहं प्रत्ययवेद्यत्वात्
परमात्मनस्तु यमात्मा न वेद इति स्वेतरसर्वात्मनामप्यवेद्यत्वात्
सर्वैरदृष्टं त्वविशिष्टद्रष्टत्वं युक्तम् ।।
ननु परमात्मनोपि जीवानामिव स्वाहंप्रत्ययवेद्यत्वमस्ति । सारशास्त्रे
तत्त्वत्रयचिन्तनाधिकारोक्त दिशा तदीयधर्मभूत ज्ञानविषयत्वमपि तस्यास्ति 
मुक्तानांनित्यानामपि सर्वज्ञत्वात् स्वात्मस्वरूप मिव भगवतो
दिव्यास्मस्वरूपमपि धर्मभूतज्ञानविषयः । एवं च कथं परमात्मनः सर्वै
रदृष्टत्वं इति चेदत्रायमाशयः - अत्र न केवलं द्रष्टृत्वं वा अन्यादृष्टत्वं
वा हेतुः । परं तु अन्यादृष्टत्वविशिष्टद्रष्टृत्वस्य हतूकरणात्
तत्र द्रष्टृत्वे अन्यज्ञानाविषयत्वरूपं स्वेतरसंकल्पाप्रयोज्यत्वरूपं
विवक्षितम् । मुक्तानां नित्यानां हि सर्वदृत्वं भगवत्सकल्प प्रयोज्यमिति
तेषां व्यावृत्तिः
परमात्मनस्तु नैवमिति अदृष्टत्वविशिष्ट द्रष्टृत्वस्य सिद्धिरिति
न क्षतिः । अयं द्रष्टा परंतु अन्यानुग्रहास्पददर्शनाविषयस्सन्
यो द्रष्टा भवति स एव अदृष्टो द्रष्टा इति श्रुतितात्पर्यात् ।
एवं वा अन्यभावव्यावृत्तिरिति । "अदृष्टं द्रष्टृ" इति श्रुतिमुपजीव्य
पूर्वं व्याख्यातम् । तत्र धृतेः । इत्यत्रेव प्रशासनादित्यत्रेव
च परमात्मासाधरणधर्ममादाय परमात्मत्वसाधनं भवति । सूत्रघटकान्यशब्दस्य
न स्वारस्यसिद्धिः इत्याशयेन नान्यदतोऽस्ति द्रष्टृइति श्रुतिं
च मनसि विधाय श्रुति सूत्रो भयसामञ्जस्याय व्याख्यानान्तरं क्रियते 
अतः = अन्याद्रष्टृत्वविशिष्टद्रष्टृत्ववद्वस्तुनः अन्यत् द्रष्टृ
नास्ति इत्युक्तं भवति । यदिजीव एवाक्षरशब्दवाच्यः तदा अदृष्टं
द्रष्टृ इत्यनेनापि स एव वाच्यः । तादृश जीवादन्यस्य परमात्मनः
सत्वात्
ततोऽन्यत् द्रष्टृ नास्तीति वचनं बाधितमेव स्यात् । अतोऽन्यस्य
सद्भावं व्यावर्तयति । तथाच नाक्षरशब्दवाच्यो जीवोभवितुमर्हतीति
फलितम् । ननु उक्तरीत्या अतः इत्यनेन परमात्मनो ग्रहणेपि तस्मादन्यस्य
द्रष्टुः जीवस्य सत्वात् "नान्यदतोऽस्ति द्रष्टृ' इति श्रुतेः
कथमुपपत्तिः इति चेत् स्वान्यानुग्रहाप्रयोज्यत्वविशिष्ट द्रष्टृत्ववत
एव अतश्शब्देन परामर्शात् । अतोऽन्यस्यैतादृशस्य द्रष्टुः अभावेन
श्रुतेः निर्वाहात् । श्रुतौ अन्यपदं च स्वसदृशभूतान्यपरम् । जीवस्य
स्वव्यधिकरणसंकल्प प्रयोज्यद्रष्टृत्वं, परस्य तु न तथेति परमात्मसादृश्यं
जीवे नास्तीति तस्यान्यपदेन ग्रहणासंभवात्
नन्वेवं रीत्या परस्य जीवस्य च सादृश्याभावस्य त्वयैवोपपादितत्वात्
अतः इति पदेन जीवग्रहणेपि जीवसदृशमन्यत् नास्तीति श्रुतेः निर्वाहः
संभवत्येव। न च स्वव्यतिरिक्तसमस्ताधारत्वस्य जीवेऽसंभवान्न दोषः
इति वाच्यम् । तथा सति सूत्रद्वयसिद्धार्थस्यैवहेतुत्वमिति सूत्रस्यास्य
नैवावकाश इति सूत्रारंभवैयथ्यात् । नचादृष्टत्वविशिष्टद्रष्टृत्वं
स्वव्यतिरिक समस्ताधारत्वं एतदुभयविशिष्टवस्तुन एव अतः इति पदेन
ग्रहणात् एतत्सदृशं एतदुभयधर्मविशिष्टं अन्यत् नास्तीत्यर्थ स्वीकारान्न
दोषः इति वाच्यम् । "एवमपि पूर्वोक्तदोष तादवस्थ्यात्
अतः इत्यस्य केवलद्रष्टुः इत्यर्थं स्वीकृत्य तेन जीवपरामर्शे द्रष्टृत्वेन
रूपेण सदृशस्यान्यस्य परस्य सत्वात् वाक्यार्थो बाधितः । तथा ब्रह्मपरामर्शेपि
सदृशान्यस्य जीवस्य सत्वात् बाधित एव वाक्यार्थः । यदि उक्तगुणद्वयविशिष्टवस्तुनः
अतश्शब्दर्थत्वं स्वीक्रियते, तदा अतश्शब्दार्थः परमात्मा उत जीवः 
उक्तधर्मवैशिष्ट्यं जीवे न संभवतीति पर एव गृह्यते इति चेत् तेनैव
जीववारणसंभवात्, विषयवाक्योपादानमपि अनुपयुक्तम् । यदि उक्तधर्मवैशिष्ट्यं
जीवे संभवति तर्हि सदृशवस्तुनोऽस्य सत्वात् श्रुति र्बाधिता भवेत् 
यदि जीवो गृह्यते तर्हि धर्मवैशिष्ट्याकारेण जीवान्यस्य परस्य
सत्वात् बाधितार्थैव श्रुतिः स्यात्
यत्र परमात्मा पूर्वं सिद्धः तत्र "न तत्समश्चाभ्यधिकश्च दृश्यते"
इत्यादौ प्रसिद्धपरमात्मनः समस्य अधिकरस्य वा अन्यस्य निषेधः शक्यः 
अत्र तु विषयवाक्ये एव परस्य साधनीयतया कथं परमात्मसाधकत्वेनास्योपन्यासः
इति चेत्उच्यते । द्रष्टृत्वस्योभयसाधारण्यात् द्रष्टृन्तरनिषेधो
न संभवति । अदृष्टत्व सर्वाधारत्वनियन्तृत्वविशिष्टं द्रष्टारं
कंचन प्रतिपाद्य तत्तुल्यं नास्तीत्युक्ते हि एतस्मिन् एतद्वैशिष्ट्यं
अन्यस्मिन् च तदभावश्च सिध्येत् इत्येतावन्मात्रतात्पर्यात् । यस्मिन्
पुरुषे द्रष्टरि एतादृश वैशिष्ट्यं प्रसिद्धं
तदन्यस्मिन् एतादृशधर्माभाव वैशिष्ट्यमेव सिध्येत् । अत्र च परमात्मन
एव एतद्धर्मविशिष्टतया एतद्धर्मविशिष्टः न भवेत् जीवोद्रष्टा इति
निश्चयसंभवात् । अतो न वाक्यासामञ्जस्यम् ।। अतो जीवे संभवति वा
न वा इति कुचोद्यस्य नावकाशः ।। नचैवं सति उक्तधर्माकार वैशिष्ट्यं
जीवे नास्तीत्यस्यैव फलितत्वात् अस्य च पूर्वसूत्रेणैव सिद्धत्वात्
एतत्सूत्रकृत्यं किं इति वाच्यम् ।। पूर्वसूत्रार्थ दृष्टीकरणस्यैवानेन
क्रियमाणत्वात् । अत एव भाष्ये परमपुरुषतां द्रढयति, व्यावर्तयन्
प्रतिषेधति इति भाषितम् ।। व्यावृत्तेश्च इति सूत्रस्थच शब्दमिभिप्रेत्य
- किंच, एकस्य वा" अपि च यो वा इत्यादि भाष्यं प्रवृत्तं
ब्रह्मणः चेतनाचेतन स्वरूप स्थितिप्रवृत्तिहेतुत्वं शास्त्रसिद्धम् 
अम्बरान्तधृतेः इत्यनेन स्वरूप हेतुत्वं दर्शितम् निखिल विकारजातनिरूपिताधारत्वात्
ब्रह्मणः तत्स्वरूपस्य तदधीनत्वमुक्तं भवति । प्रशासनादित्यनेन
स्थिति हेतुत्वम् । उत्तरकालानुवृत्तिरेवहि स्थितिः । सैव धृतिः 
किंच अपि च इत्यादिना प्रवृत्तिहेतुत्वमुच्यते । प्रवृत्तिश्च
द्वेधा, सांसारिक प्रवृत्तिः आपवर्गिक प्रवृत्तिरिति । साऽत्र
क्रमेण प्रतिपाद्यते ।।
ननु एतस्मादयमभिन्नः एतस्मादयं भिन्नो न भवतीत्यनयोः समानार्थकत्वात्
नान्यत् अतोस्ति दृष्ट्ट इत्यत्रापि अतश्शब्दवाच्याक्षरात् परमात्मनः
द्रष्टृभूतं जीववस्तु नान्यदिति प्रतीत्या जीवब्रह्मणोः अभेद एवसात्
श्रुतिवाक्यात्प्रतीयते इति चेन्न । अक्षरस्य सर्वविकाराधारत्वं
श्रुतम् । प्रशासने गार्गि इत्यादिना नियन्तृत्वं श्रुतम् । अक्षरं
गार्गिविदित्वा... ब्राह्मणः = ब्रह्मानुभवशाली । इत्युक्त्या सर्वकर्माराध्यत्वरूपं
शेषित्वं प्रतीतम् । तथा च सर्ववस्तुनः भगवच्छरीरत्वलाभात् सर्वं
तदात्मकं आसीत् । एवं च, अतोऽन्यत् अब्रह्मात्मकं जीवादि वस्तु
निषिध्यते इति नाद्वैतप्रक्रियायाः प्रसक्तिरिति ध्येयम् ।
इत्यक्षराधिकरणम् ।।
(1.2.4) ईक्षतिकर्माधिकरणम् ।।
<1.3.12>
प्रश्न, मुण्डक, माण्ड्क्योपनिषदः अथर्ववेदसंबन्धिनः । प्रश्नोपनिषदि
षट् खण्डाः । एकैकस्मिन्नपि खण्डे एकैकोमुनिः प्रश्नं करोति । सुकेशः,
शैब्यः, सौर्यायणी, कौसल्यः, भार्गवः कबन्धी इत्येते मुनयः पिप्पलादं
प्रति ब्रह्मविद्यायां विशदज्ञानार्थं रचयन्ति प्रश्नान् । स चोत्तरं
ददाति । अत एवास्य प्रश्नोपनिषत् इति नाम । अत्र पूर्वस्मात् पूर्वस्मात्
मुनेरपेक्षया उत्तरोत्तरमुनीनां ब्रह्मविद्यायां विशदज्ञानाभावात्
व्युत्क्रमेणाचार्यं पृच्छन्ति । तत्र शैब्यः सत्यकामः मरणान्तं
प्रणवमुपासकस्य किं फलमिति पृच्छति
तस्याचार्यः ओंकारः परापरब्रह्मरूपः । एकमात्रं ह्रस्वरूपं प्रणवमुपासकस्य
मनुष्यलोके जननं तपसः ब्रह्मचर्यस्य आस्तिक्यरूप संपदश्च प्राप्तिः
तत्प्रयुक्त फलानुभवश्च भवति । द्विमात्रं दीर्घं प्रणवमुपासकस्य
चन्द्र लोक प्राप्तिः स्वर्गानुभावः पुनरावृत्तिः । त्रिमात्रप्रणवेन
परब्रह्मोपासकस्य सर्वपापनिवृत्तिः नित्यसूर्यनुभाव्यब्रह्मलोकगमनं
जरामरण निवर्तकस्य शान्तस्वरूपस्य परमपुरुषस्येक्षणं तत्प्रयुक्तानुभवश्च
फलमित्युपदिशति । त्रिमात्र प्रणवोपासक फलविषये विचारः । द्वि मात्रप्रणवोपासकस्यान्तरिक्ष
लोकप्राप्ते रुक्तत्वात् तदनन्तरं त्रिमात्रोपासकस्य फलत्वेन निर्दिष्ट
ब्रह्मलोकः प्रत्यासत्त्या चतुर्मुख लोकपर एव स्यात्
नह्यत्र अन्तरिक्षलोकशब्दस्य गार्गिप्रश्नोत्तरे आकाशशब्दस्येवान्यथा
निर्वाहः कर्तुं शक्यते । ब्रह्मलोक शब्दस्य वा अन्यथा निर्वाहःसुशकः 
अदृष्टं द्रष्ट्ट "इत्यक्षरस्य सर्वेक्षणविषयत्वोक्त्या ईक्षणविषयत्वेनोक्तस्य
परब्रह्मत्वाभावात् तदीयलोकः चतुर्मुखलोक एवेति निश्चेयम् । इति
संगतिः एवं संगतिसूचनायैव सूत्रे ईक्षतिशब्दप्रयोगः । सूत्रे सः
इति पुंलिगनिर्देशः परमपुरुषाभिप्रायेण । परं पुरुषं इति श्रुति
वाक्यमभिप्रेत्य । अस्मिन् पादे सर्वाधिकरणेष्वपि साध्यनिर्देशसूचनम् 
प्रथमपादे भेदव्यपदेशाच्चन्यः इति अन्यपदोक्तिः द्वितीये "अत
एव च स ब्रह्म' इति ब्रह्मशब्दनिर्देशः
चतुर्थे "वदतीति चेन्न प्राज्ञो हि प्रकरणात् इति प्राज्ञ शब्दोक्तिः।
।
ननु एकमात्रप्रणवोपासनं कथं ? असंभवात् । नहि ओंकारः ह्रस्वोऽस्ति 
'एओङ्' इति हि पाणिनि सूत्रम् । एकारस्येव ओकारस्य ह्रस्त्वत्वाभावस्य
सर्वसंप्रतिपन्नत्वात् इति चेदुच्यते - यज्ञ कर्मण्यजपन्यूङ्खसामसु
(1.2.34) इत्यष्टाध्यायी सूत्रम् । अस्य सूत्रस्य काशिकावृत्तिरेवम्
-
त्रैस्वर्येण वेदे मन्त्राः पठ्यन्ते । तेषां यज्ञक्रियायामपि तथैव
प्रयोगे प्राप्ते एकश्रुतिर्विधीयते, जपन्यूङ्ख सामानि वर्जयित्वा 
यज्ञकर्मणि मन्त्राणामैकश्रुत्यं भवति । .... । यज्ञकर्मणीति
किम् ? सम्पाठे मा भूत् । अजपेष्विति किम् ? ममाग्ने वर्चो विहवेष्वस्तु 
जपः अनुकरणमन्त्रः उपांशुप्रयोगः । अन्यूड़्खे इति किम् ? न्यूङ्खा
ओकाराः शोडश । तेषु केचिदुदात्ताः, केचिदनुदात्ताः । अत्र पदमञ्जरीव्याख्यायाम्
नत्वेते मकारान्ताः । तेषु प्रथमसप्तमत्रयोदशाः त्रय उदात्तास्त्रिमात्राः 
इतरे त्रयोदशा अनुदात्ताः अर्धौकाराः
एतच्चाऽऽश्वलायनेन चतुर्थेऽहनीत्यस्मिन् खण्डे लक्षणेनोक्तमुदाहृतञ्च।
। इति । ओकारस्य द्विमात्रत्वं स्वाभाविकम् । अत्र त्रयोदशोकाराणाम्
अर्धौकारत्वोक्तेः एकमात्रत्वमुक्तं भवति । अनेन एकमात्रप्रणवोपासनं
सम्भावितमिति ज्ञायते ।।
सत्यकामप्रश्नस्य पूर्वं गार्ग्यस्य सौर्यायणीनामकस्य प्रश्नः -
भगवन् एतस्मिन्पुरुषे कानि स्वपन्ति कान्यस्मिन् जाग्रति इत्यादि 
अस्योत्तरं एषहि द्रष्टा स्प्रष्टा... विज्ञानात्मा पुरुषः स
पदे अक्षर आत्मनि संप्रतिष्ठते । परमेवाक्षरं प्रतिपद्यते - स यो
हवै तदच्छायमशरीरं अलोहितं शुभमक्षरं इत्यादि । अत्राक्षरशब्दः
अक्षराधिकरण इव परमात्मपरः इति निर्विवादम् । उपरि सत्यकामप्रश्नोत्तरवाक्ये
ब्रह्मविद्या वा अन्या वेति विचारः ।। पादोदरः = सर्पः । ससामभिः
= एतत्साम गायन्नास्ते इतिवत् सामगानसहितैः ।। सान्त्ववादयुक्तैः
आतिवाहिकैः इति
वाऽर्थः ।। अत्रेत्यादिना विषयः शोध्यते । ध्यायीत ईक्षते इत्युभयत्र
परं पुरुषं इति श्रवणात् उभयोरेकविषयत्वं सिद्धम् । एकत्र परात्
परं इति श्रवणात् न विषयैक्य संभवः इति नभ्रमितव्यम् । पञ्चम्यन्तपदाभावेपि
अर्थसामार्थ्यात् तत्प्राप्तेः । परं पुरुषमित्यत्र परत्वावधित्वेन
विवक्षितस्यापि केभ्यश्चित् परत्वसंभवेन परात्परं पुरिशयं पुरुषं
इति निर्देशस्य ततो भेदावहत्वाभावाच्च ।। अतो भिन्नविषयत्वेन पूर्वपक्षः
एकविषयत्वेन सिद्धान्तः इति न मन्तव्यम् । एकविषयत्वमभ्युपगम्यैव
पूर्वपक्षसिद्धान्तौ वर्णनीयौ इत्यभिप्रायः
ननु ईक्षतिकर्म परमात्मा व्यपदेशात् इत्युक्त्या ईक्षतिकर्मविषये
एव संशयः । ध्यायतिकर्मविषये परमात्मत्वमिष्टं इति प्रतीयते । अतोभिन्नवषयत्वमादायैव
पूर्वपक्षः प्रवर्तनीयः । एवं ईक्षतिकर्मव्यपदेशादिति एकपदत्वाश्रयणेन
ध्यायतिकर्मण एवेक्षतिकर्मत्वव्यपदेशादिति सामाधानस्य वक्तव्यत्वात्
पूर्वपक्षोभिन्न विषयत्वेनैवोपपादनीयः इति चेत् मैवम् ।
एकविषयकत्वप्रत्यभिज्ञापकशब्दानामस्वारस्यापत्तेः भिन्नविषयत्वेन
पूर्वपक्षप्रवर्तने तत्क्रतुन्यायविरोधाच्च । न च प्रतर्दनविद्यायां
इन्द्रान्तर्यामितयोपासनेपि परब्रह्मप्राप्तिवदत्रापि चतुर्मुखाद्यन्तर्यामितयोपासनेपि
परब्रह्मप्राप्तिरिति न तत्क्रतुन्याय विरोधः इति वाच्यम् । मामुपास्व
इतिवदत्र तथोपासनविधायकवचनाभावात् । नचैवं सति ध्यायतिकर्मव्यमदेशादिति
कुतो न सूत्रितमिति वाच्यम् । पूर्वपक्षहेतुप्रदर्शनार्थं तथा सूत्रप्रणयनात् 
उन्नीयते ब्रह्मलोकं, पुरुषमीक्षते इति श्रवणादेव हि पूर्वपक्षोस्थितिः।
। अन्तरिक्षलोकस्य प्रस्तुतत्वात् तत्प्रत्यासन्नभोगलोकपरत्वमेव
ब्रह्मलोकशब्दस्य वाच्यम् न तु विप्रकृष्ट मोक्षलोकपरत्वमिति पूर्वपक्ष्याशयः
त्रिमात्रप्रणवेनोपासनं परब्रह्मविषयकमेवेति न नियमः, चतुर्मुख
ब्रह्मणोऽपि त्रिमात्रप्रणवोपास्यत्वं स्यादिति चाशयः । न च ओमित्येकाक्षरं
ब्रह्म व्याहरन् मामनुस्मरेत् इति गीतावचनात् त्रिमात्रोपासनं परात्मविषयकमेव,
न तु चतुर्मुखविषयकमपीति वाच्यम् । ओंकारप्रणवस्य परत्वापरत्वरूप
द्वैविध्यस्य पूर्वं प्रदर्शितत्वात् । परप्रणवोपासनस्य परमात्मविषयकत्वेपि
अपरप्रणवोपासनस्य चतुर्मुख विषयकत्वस्यापि संभवात्" । यत्तु चतुर्विधा
भजन्ते मां इति न्यायेन परमात्मभजनस्यैव चतुर्मुख लोकप्राप्तेः
फलत्वसंभवात् उपक्रमे परमात्मोपसनतात्पर्येपि न विरोधःइति मतं तत्
न संयक्
भाष्ये एकविषयकत्वमादायैव पूर्वपक्षप्रवर्तनस्यावश्यकर्तव्यत्व
प्रतिपादनेन तद्विरोधात् ।।
चतुर्मुख एवेति । अयमत्र भावः - ब्रह्मलोकशब्दः चतुर्मुखलोकपरः,
तद्गतेनेक्ष्यमाणत्वं चतुर्मुखस्यैव । न च ब्रह्मलोकशब्दो नित्यविभूतिरूपब्रह्मलोकपरः
इति वाच्यम् । एकमात्रप्रणवार्थोपासकस्य भौमभोगः प्रतिपाद्यते ।
द्विमात्रप्रणवार्थोपासकस्य भौमसन्निकृष्टान्तरिक्षलोकभोगः । त्रिमात्रोपासकस्य
तत्सन्निकृष्टलोकभोगस्यैवोचितत्वात् तादृशभोगस्थानरूपचतुर्मुखलोकस्यैव
ग्राह्यत्वात् । न तु अत्यन्तविप्रकृष्ट नित्यविभूति रूपलोक ग्रहणमुचितम् 
मनुष्यलोकान्तरिक्षलोकप्रायपाठेन प्राकृतचतुर्मुखलोकपरत्वे एव
चौचित्यम् । "तमृचो मनुष्यलोक मुपनयन्ते, "यजुर्भिरुन्नीयते स सामभिरुन्नीयते,
इति वेदत्रयस्य प्रस्तुतत्वात् भूः भुवः सुवः इति व्याहृतित्रयस्य
तत्सारत्वात् भूः भुवः सुवः इति तत्त्रयस्य पृथिवी, अन्तरिक्षं
द्यौः इति प्रसिद्धत्वात् अन्तरिक्षानन्तर लोकस्य नित्यविभूतित्वाभावाच्च
ब्रह्मलोकशब्दः नित्यविभूतिपरो न संभवति
न च जीवघनात् परात्परं पुरिशयं इति श्रूयमणत्वात् कथं तस्य चतुर्मुखपरत्वं,
जीवधनशब्दो हि जीवसमष्टिरूप चतुर्मुख वाचकः । अतस्तस्मात्परत्वं
स्वस्यैव कथमिति वाच्यम् । "घनाः कठिन संघात मेघ काठिन्य मुद्गराः"
इति घनशब्दस्य संघातेपि प्रयोगसंभवादत्र घनशब्दस्य संघातवाचित्वात्
घनीभूतव्यष्टिजीवसंघातार्थ कत्वेन तस्मात् चतुर्मुखस्य परत्वोपपत्तेः 
नचैवमपिजीवसंघातावधिकपरत्वस्य चतुर्मुखे सत्वात् तदवधिकपरत्वं
परब्रह्मण एव । परात्परं इति परशब्दद्वयसत्वात् इति वाच्यं जीवधनात्
परात् इति सामानाधिकण्यसंभवे तद्विहाय वैयधिकरण्याश्रयणस्यानुपपन्नत्वात्
देहेन्द्रियादिभ्यः परभूतो जीवव्यष्टि पुरुषः । इन्द्रियादिभिः
तस्य घनीभूतत्वात् । घनशब्दस्य मूर्त्यर्थकत्वस्यापि संभवात् ।
मूर्तीभूतजीवव्यष्टिरत्र जीवधनशब्देन विवक्षितः । सचाचेतनात् परः 
तस्मादपि परः समष्टिपुरुषः चतुर्मुखः । चतुर्मुखकर्तृकसृष्टिर्हि
व्यष्टि सृष्टिः । ततः पूर्वं अण्डसृष्टि तन्मध्य चतुर्मुखसृष्टि
पर्यन्तं समष्टिसृष्टिः । इयं च परब्रह्मकर्तृका । तदनन्तरं ब्रह्मानुप्रविष्ट
चतुर्मुखकर्तृका । अतः परात् जीवधनात् परः चतुर्मुखः इत्यदोषात् 
"न च तमोंकारेणान्वेतीति विद्वान् "यत्तच्छान्तमजरममृतमभय"मित्यादीनां
कथं च चतुर्मुखे समन्वयः इति वाच्यम्
उपक्रमानुसारेणोपसंहारिकामृतत्वादीनां नेयत्वात् । आपेक्षिकामृतत्वादेः
तस्यापि सत्वात् देवादीनामजरत्वामृतत्ववत् । "अक्षय्यं हवै चातुर्मास्य
याजिनः सुकृतं भवतीत्"यादौ वेदे आपेक्षिकाक्षयत्वादिकस्य बोधनवच्च
सिद्धान्ते - व्यपदिश्यते हीति - अयं भावः । शान्तत्वामृतत्वादीनां
गौणतया नयनमेक मस्वारस्यम् । अपरच्च "ओंकारेणाभिध्यायीत इत्युपक्रमे
परब्रह्मण एव ध्येयत्वोक्तेः चतुर्मुखस्य ध्येयत्वकथनम् । "ओमित्येकाक्षरं
ब्रह्म व्याहरन्मामनुस्मरन्" इति प्रतिपाद्योत्तरत्र मोक्षफलोक्तिवत्
अत्रापि कर्मविनिर्मोकोक्तेः परब्रह्मविषयत्वं स्वरसम् । परं चापरं
च इति प्रणवस्य द्वैविध्यं प्रतिपाद्य अवरप्रणवोपासकस्य अर्वाचीन
फलद्वयं प्रतिपाद्योत्तरेण परब्रह्मोपासकस्योत्तम फलकीर्तनस्यावश्यकत्वाच्च 
एतदुपरि उपासन तत्फलादीनामन्येषामकीर्तनेन न्यूनताप्रसंगाच्च
यत् तत् शान्तमिति यच्छब्देन अनुवादसिद्धेः तच्छब्देन श्रुत्यन्तर
प्रसिद्ध्यवगमाच्च । अमृतत्वादीनां गौणत्वनयनासंभावाच्च । उपक्रमेपि
परमपुरुषध्यानस्यैव विहितत्वात् उपक्रमोपसंहारयोः वैगुण्यकल्पनाभावात् 
अत एव सूत्रे व्यपदेशात् इति सामान्यतो हेतुनिर्देशः कृतः । अनुवाद
प्रसिध्यतिशयस्य विवक्षितत्वं अनेन सूचितम् । प्रसिद्धोपदेशात्
इतिवदत्रापि बोध्यम् । अन्यथा तल्लिंगात् तद्ध - र्भोपपत्तेः इतिवत्
निर्देशापत्तेः । "सामभिः यत्तत्कवयो वेदयन्ते तमोंकारेणैवायतनेन
इत्युक्तत्वात् सूरिदृश्यत्वलिंगस्य श्रूयमाणत्वादपि न चतुर्मुखस्थानपरत्वं
"तद्विष्णोः परमं पदं सदा पश्यन्ति सूरयः" इति विष्णुपदस्यैव सूरिदृश्यत्वात् 
न च जीवधनात् परात्परः इत्यस्य कथमुपपत्तिरिति वाच्यम् । चतुर्मुखस्यापि
जीवधनशब्देन ग्रहणसंभवात्, अचेतनात् परभूतः जीवधनः सर्वजीवः धनीभूतः
चतुर्मुखपर्यन्तः । तस्यापि कर्माधीनमूर्तिमत्वात् जीवधनत्वम् ।
इन्द्रविरोचनादीनां कर्मवश्यत्वेनाज्ञानात् चतुर्मुखेणोपदेश्यत्वमिव
चतुर्मुखस्यापि कर्म वश्यत्वेनाज्ञत्वमिति परेण "यो ब्रह्माणं विदधाति
पूर्वं यो वै वेदांश्च" इति सृज्यत्वोपदेश्यत्वसंभवः ।
तस्मात् परः परमात्मा इति सामानाधिकरण्येनैवान्वयात् । परात् जीवघनात्
परमिति परिवृत्यान्वयापेक्षया स्थितशैल्यनुसारेण वैयधिकरण्याश्रयणेपि
नक्षतिः । अक्षरात्परतः परः इत्यत्र बद्धात् = क्षरात् परः यः अक्षरः
= मुक्तः तस्मात्परः इत्यस्येव, अक्षरात् = प्रधानात् परो यो जीवः
तस्मात्परः इत्यस्याप्यर्थस्य संभव इवात्रापि उभयथा निर्वाहेपि
चतुर्मुखात्परो विष्णु रेवात्र प्रकरणे बोध्यते । ननु ध्यार्यातेकर्मत्वं
परमात्मन एवास्तु । ईक्षणकर्मत्वं चतुर्मुखस्यैवेत्युक्तावपि न
दोषः । परमात्मोपासकस्य "ब्रह्मणा सह ते सर्वे" इत्युक्तरीत्या
मोक्षस्य क्रमभावित्वसंभवात् तत्परमेवेदं ंवचनं इति निर्वाह संभवात्
इति चेन्न
प्रमाणाभावात् । स सामभिरुन्नीयते इति सर्वपापविनिर्मोक पूर्वक
ब्रह्मलोक प्राप्त्युक्तेः । क्रमभाविपक्षे चतुर्मुखलोकप्राप्तौ
सर्वपापविनिर्मोकासंभवात् । "स तेजसि सूर्ये संपन्नः" इति सूर्यप्राप्त्युक्त्या
अर्चिरादिगतिरप्युक्ता । यजुर्भिरुन्नीयते सोमलोकमिति चन्द्रप्राप्तिरुक्तेति
धूमादिमार्गश्चोक्तः । तस्मात् सर्वपापविनिर्मोके सूर्याद्यर्चिरादिगमनोक्तेः
नासौ चतुर्मुखलोकः ।।मध्ये स्वर्गलोकादीनां बहूनां सद्भावादिति।
भू भुवः सुवः महः जनः तपः सत्यं इति उपरि सप्त लोकाः । अन्तरिक्षलोकप्रत्यासत्तिः
नात्र साधकं
मध्ये महः जनः तपः इति लोकत्रयव्यवधानात् । न च ब्रह्मलोकं इति
ब्रह्मशब्दस्य श्रवणात् महरादिषु ब्रह्मशब्दानन्वयात् न तेषां ब्रह्मलोकशब्दवाच्यत्वसंभवः
इति वाच्यम् । क्रमेण लोकप्राप्तावुच्यमानायां तेषामकथनेन न्यूनता
पत्तेः । न च अन्तरिक्षलोकशब्दस्य तेषामुपलक्षकत्वं स्वीक्रियत
इति न न्यूनतेति वाच्यम् । तेन चतुर्मुखलोकोपलक्षणस्यापि संभवेन
तेनैव गतार्थत्वात् पृथगुक्तिप्रयोजनाभावात् । अतः अन्तरिक्षपदं
आमुष्मिकसर्वलोकग्राहकम् । भोग्यदेहमूलक भोगस्थानभूतानां उपरितनलोकानां
सर्वेषामविशेषेण ग्रहणसंभवात् । सुवः इत्यनेन स्वर्गलोकः उच्यते
स च सोमलोकगर्भः । अतः अन्तरिक्षलोकस्य स्वर्गलोकान्तर्गतत्वात्
सप्तलोक्यां अन्तरिक्षं नास्तीति न मन्तव्यम् । अत एव भाष्ये स्वर्गलोकादीनां
इत्युक्तम् । अन्तरिक्षलोकः तद्घटित स्वर्गलोकः महःजनः तपः इति
लोकः । एवं बहूनां लोकानां पश्चादेव सत्यलोक इति व्यवधानम् । अतः
प्राकृतलोकभोगाः प्राक् दर्शिताः । पश्चात् त्रिमात्रप्रणवोपासनस्य
अप्राकृतलोकफलमुच्यते इत्यस्यैव युक्तत्वात् । ऐहिकलोकानुभवः आमुष्मिकलोकफलानुभवः
वैकुण्ठलोकफलानुवः इति प्रकारत्रयम् । प्रकारद्वयं पूर्वमुक्तम् 
अत्रापरस्य प्रकारस्योक्तिः । एवं विभागत्रयसत्वादेव तृतीयस्यामितो
दिवि इति परमपदस्य तृतीयत्वमुच्यते
अयमर्थः द्विधा विभज्य इत्यादिभाष्येण प्रदर्शितः ।।
भाष्ये परमात्मन एवैतद्रूपमिति । ब्रह्मलोक शब्दस्य चतुर्मुख लोकपरत्वे
ब्रह्मशब्दः "पुंलिंगस्स्यात् । तदा "शान्तमजरमभयं' इत्यादि क्लीबान्ततया
निर्देशो नोपपद्यते । परब्रह्मलोकपरत्वे इदमुपपन्नं भवति । सूत्रे
सः इति निर्देशः श्रुतिघटक पुरुषशब्दाभिप्रायेण । सत्यकामप्रश्ने
- "परं चापरं च ब्रह्म" इति क्लीबतया निर्देशमनुसृत्य "यत्तत् शान्तं"
इति क्लीबनिर्देशः । पूर्वत्र परब्रह्मप्रस्तावात् ध्यायतिकर्मत्वं
ब्रह्मण एवेति उपक्रमे एव सिद्धम् । ध्यायतिकर्मण एवेक्षति कर्मत्वव्यपदेशात्
ईक्षतिकर्मापि परमात्मैवेत्यर्थः
उभयोः एकविषयत्वनिश्चयात् ध्यायतिकर्म यद्वस्तु तदेव ईक्षतिकर्मापि 
ध्यायतिकर्मतु उपक्रमादि पर्यालोचनया परमात्मेति निश्चितम् ।
ततः इदमपि निश्चितमिति सूत्रतात्पर्यम् । एतदधिकरणार्थः पादुकासहस्त्रे
- प्राप्तुं परं पुरिशयं पुरुषं मुनीनामभ्यस्यतामनुदिनं प्रणवं त्रिमात्रम् 
श्रीरंगराजचरणावनि शिञ्जितं ते शंके समुन्नयन सामविशेषघोषम् ।।
(1.3.5) दहराधिकरणम् ।
<1.3.13>
दहरविद्या प्रस्तूयते । अस्मच्छरीरमेव ब्रह्मपुरम् । तत्र पुण्डरीकसदृशं
अल्पं हृदयं वर्तते । तत्राप्यल्पः आकाशः । तत्रविद्यमानः पदार्थः
उपास्यः । अत्यल्पभूते आकाशे किं स्यात् इति न मन्तव्यम् । बाह्याकाशसदशः
सः आकाशः महान् । अधः उपरि च लोकाः अग्निः वायुः सूर्यः चन्द्रः
इत्येते सर्वे पदार्थाः तत्राकाशे वर्तन्ते । हृदयपुण्डरीकमध्यवर्ती
आकाशशब्दनिर्दिष्टः भूताकाशवत् विपुलः । भोग्य भोगस्थान भोगोपकरण
भोक्तृवर्गाः सर्वेपि तदाश्रिताः । उपासकस्य इहलोके यद्भोग्यजातं
यच्चेह अलब्धं मनोरथमात्रगोचर भूतं सर्वमपि भोग्यजातं अस्मिन्दहराकाशे
समाहितं
तथा च निरतिशयभोग्यत्वं दहराकाशस्योक्तं भवति । न च शरीरस्य ब्रह्मपुरत्वे
अनित्यस्य शरीरस्य विनाशे तत्रस्थस्य हृदयस्यापि नाशावश्यंभावात्
तदाघारकस्याकाशशब्दवाच्यस्य वस्तुनो ब्रह्मणोपि नाशः स्यात् इति
वाच्यम् । शरीरनाशेपि हृदयपुण्डरीकनाशेपि च तत्रस्थाकाशस्य निर्विकारत्वेन
विनाशाभावात् । वस्तुतोऽस्माकं प्रबोधनार्थं हृदयस्य शरीरस्य च
आकाशाधारत्वमुक्तम् । परामर्शेतु अयमेवाकाशः सर्वाधारभूतः हृदयस्य
शरीरस्याप्यधारभूतः इति न दोषः । अतो ब्रह्मैव सर्वस्यापि पुरम् 
अस्मिन्नाकाशे अन्तः विद्यमानाः पदार्थाः कामाः कल्याण गुणाः
तेचाष्टौ । एतद्गुणाष्टक विशिष्टत्वात् अपहतमात्मा विजरो विमृत्युः
विशोकः विजिघत्सः अपिपासः । सत्यकामः सत्यसंकल्पः सः प्रोच्यते 
पाप जरा मरण दुःख क्षुत् पिपासारहितः स्थिरभोग्यजातवान् अप्रतिहतसंकल्पाश्रयः
सः इत्युक्तं भवति । लोके प्रभुनिषेवणात् अभिमतसिद्धिं लभन्ते ।
एवमेव वेदोक्तकर्मकरणेन पुण्यफलं भवति । एतत्सर्वं नश्वरम् । परंतु
पूवोक्ताकाशशब्दवाच्यं वस्तु तद्गतगुणांश्चविदित्वा कर्मकरणे यथेष्टं
प्राणितुं शक्यम् । आकाशतद्गतगुणोपासनकर्तुः सर्वफलसिद्धिः । मोक्षं
च लभते । तत्र यथेष्टं माता पितृ सहोदर स्त्री वृत्तगीतादि सर्वफलमपि
स्वसंकल्पादेव भजते
अनादिपापवशात् वयं एतद्गुणविशिष्टपरमात्मानं अस्माकं हृदये स्थितमपि
न जानीमः । यथा अक्षेत्रज्ञाः उपर्युपरि संचरन्तोपि न हिरण्यनिधिं
जानन्ति न लभन्तेच । हृदये विद्यमानत्वात् अस्यैव हृदयमिति नाम 
हदि +अयं=हृदयम् । हृद+अयं=हृदयं प्राप्तः) इति वा हृदयमिति नाम 
उपासकः शरीरात् वहिर्गत्वा परंज्योतिः प्राप्नोति । तच्च ज्योतिः
अयमेवाकाशः । अस्य ध्वंसो भयंवा सर्वमपि नास्ति । अत एव सत्यमिति
नामधेयम् । सत् - ति - यं चेतनाचेतनसर्वनियन्तृत्वं सत्यशब्दार्थः ।
अयमेव सेतुः । सर्ववस्तुधारकः तत्तद्वस्तुगतस्वभावानां यथां सांकर्यं
न स्यात् तथाकरणशक्तिमान् असंकीर्णस्वभावतया तत्तद्वस्तु नियमयति
एतत्प्राप्तौ अन्धोपि अनन्धो भवति । रोगी च स्वस्थः । सर्वोपि तापत्रयात्
विमुक्तो भवति । पश्चात् न कदापि विनश्यति । सर्वमपि अस्योपासकस्य
दिवा ।। ब्रह्मचर्येणैव एतस्य ब्रह्मणः प्राप्तिः ।समुद्रं ऐरंमदीयतटाकं
सोमसवननामकाश्वत्थवृक्षंचगत्वा ब्रह्मराजधानीभूते अपराजितनामके
प्रविश्य भगवदवासस्थलं प्रभुविमितनामकं गत्वा ब्रह्मानुभवं प्राप्नोति
मुक्तः । अस्मद्ध्रदये ब्रह्व्यो नाड्यः । सर्वासामपि सूर्यकिरणसंबन्धः 
तासु शताधिक ब्रह्मनाडीं प्रविश्य शिरोभेदन पूर्वकं सूर्यकिरणमवलम्ब्य
मनोवेगेन परमपदं गन्तुः पूर्वोक्तं सर्वमपि फलं सेत्स्यति
अस्याः ब्रह्मविद्यायाः अंगभूता प्रजापतिविद्या उपरि उपदिष्टा ।।
यद्यपि "यच्चास्येहास्ती"त्यादिभिः उपासकभोग्यवस्त्वाधारत्वमेव
प्रतीयते नतु दहराकाशस्य निरतिशयभोग्यत्वं तथापि ब्रह्मप्राप्तिमात्रकामनावतः
उपासकस्य स्वर्गपश्वादीनां भोग्यत्वाभावात् "यच्चस्येहास्ती'त्यादिवाक्ये
दहराकाशस्य निरतिशयभोग्यत्वप्रतिपादनं संभवति । मुक्तस्य सत्यसंकल्पत्वादिना
पित्रादिभोग्यवस्तुसृष्टावपि तेषामपि भगवद्भोग्यत्वमन्तरा भोग्यत्वासंभवात्
मुक्तस्य भगवत्येव निरतिशयभोग्यत्वमिति नानुपपन्नम् । एवं निरतिशयभोग्यत्वसूचनायैव
विजिज्ञासितव्यमिति सन् प्रत्ययः ।। "दहरोऽस्मिन्नन्तर आकाशः"
इत्यत्र यः इत्यध्याहार्यम्
तस्मिन् यदन्तः इत्यत्रान्तश्शब्दः अन्तर्वृत्तिपरः । चशब्दश्चाध्याहर्तव्यः 
तथाच अस्मिन् हृदयपुण्डरीके यो दहर आकाशः तदन्तर्वर्ति च यत्
तदुभयमन्वेष्टण्यं इत्यर्थः । तद् इति नपुसकलिंगनिर्देशः लिंग सामान्यविवक्षया 
यच्छब्दाध्याहारं विनापि अर्थवर्णनं सुशकम् । अस्मिन् दहराकाशः
तदन्तर्वर्ति च यत् इत्यत्र यच्छब्देनैवोभय परामर्शसंभवात् । सच
तच्च=तत् एकशेषवद्भावः । नपुंसकमनपुंसकेन इति शास्त्रात् । महाभाष्ये
"शुक्लश्च कम्बलः शुक्लाच बृहतिका, शुक्लंच वस्त्रं, तदिदं शुक्लं
तानीमानि शुक्लानि इति उदाहरणं भाषितं
एवमेव शुक्लश्च शुक्ला च शुक्लं च शुक्लं वर्तते इति क्रियापदे
च एकवचनं दृश्यते । एवं सर्वनाम्न्यपि भवितु मर्हति ।।तो दहराकाशस्य
तदन्तर्वृत्तिनश्चोभ यस्यान्वेष्टव्यत्वं अत्र सिध्दम् ।।
इदं विषयवाक्यमधिकृत्यात्र विचारः । पूर्वं पुरिशयं पुरुषमीक्षते
इति पुरिशयस्य परमात्मत्वं निर्णीतम् । अत्रापि ब्रह्मपुरशब्दोदितशरीरान्तर्वर्ति
हृदयपुण्डरीकमध्यवर्तिनः परमात्मत्वं स्थाप्यते इति संगतिः ।। पूर्वाधिकरणे
ब्रह्मलोकशब्दः परमात्मस्थानपरः । अत्र ब्रह्मलोकशब्दः ब्रह्मपुरशब्दश्च
न परमात्मस्थानपरः । किं तु ब्रह्मैव लोकः ब्रह्मैव पुरं इत्यर्थवाचकः।।उत
प्रत्यगात्मेति। जीवः इत्यर्थः । यद्यपि आकाशशब्दः भूताकाशे परमात्मनि
च प्रसिध्द इति आकाशो वा परो वा इति संशयोत्थितिर्युक्ता । जीववाचकतया
आकाशशब्दः न क्वचित् प्रसिध्द इति संशयो कोटौ जीवनिक्षेपो न युक्तः
तथापि परमात्मपरत्वे आकाशते इति योग व्युत्पत्तेराश्रयणीयतया तादृशार्थस्य
जीवेपि स्वयं प्रकाशे संभवात् तस्यापि संशयकोटौ निक्षेपः संभवतीत्यभिप्रायः 
हृदयपुण्डरीकमध्यवर्तित्वेनोक्तत्वात् । हृदि ह्यमात्मा इति जीवस्य
हृदयस्थत्वात् संशयोत्थितिः । उपरि "तस्मिन् यदन्तः तस्मिन्काःमा
समाहिताः" इत्यादिना अपहतपाप्मत्वादीनां गुणानामुक्तेः प्रजापतिवाक्ये
तेषां गुणानां जीववृत्तित्वनिश्चयाच्च तदधार भूतः हृदयस्थः स्वयं
प्रकाशःजीवात्मा भवितु मर्हतीत्याशयाच्च ।। पूर्वपक्षे प्रसिद्धि
प्रकर्षः, भूताकाशस्य आकाशशब्दवाच्यत्वे हेतुः
परमात्मन एवोपास्यत्वात् तदन्यस्यानुपास्यत्वात् "तस्मिन् यदन्तः
इति आकाशशब्दवाच्य वस्तुवृत्तिनः उपास्यत्वोक्तिः आकाशशब्दस्य परमात्मावाचकत्वे
हेतुः । विभोः परस्य सर्ववृत्तित्वात् परिच्छिन्नाकाशोपमेयत्वमपि
न संभवतीति सोपि परमात्मावाचकत्वे हेतुः ।। यद्यपि प्रसिध्दकाशस्य
प्रसिध्दकाशोपमेयत्व मनुपपन्नमिव भायात् । तथापि "गगनं गगनाकार
इतिवदनन्वयालंकारवत् अभेदेऽपि उपपत्तिः सुवचा । व्यापके परमात्मनि
दहरत्वं चानुपपन्नम् । स्वयमन्वेष्टव्यस्य परमात्मनः अन्वेष्टव्यान्तराघारत्व
मप्यनुपपन्नम् । ननु आकाशशब्दस्य भूताकाशपरत्वे तदन्तर्वर्त्तिनः
कस्योपास्यत्वं इति चेत्? आकाशान्तर्वर्तिनः परमात्मन एवोपस्यत्वं
यद्याकाशशब्दः परमात्मपरः तदा तदन्तर्वर्तिनः गुणजातस्यैवोपास्यत्वापत्त्या
गुणिनोऽनुपास्यत्व प्रंसगश्च । प्रसिध्दाकाशवर्तिनः परमात्मनः
उपास्यत्वसिध्दौतु "तस्मिन् यदन्तः इति निर्दिष्टे परमात्मनि गुणानामन्वयः
स्वयमेव सिध्यति । ननु आकाशान्तर्वर्तिनः परमात्मनोऽन्यस्याभावात्
परमात्मन एवोपास्यत्वसिध्या उपरिच वक्ष्यमाणानां गुणानां परस्मिन्ऽन्वयस्य
स्वतः प्राप्तत्वेन च गुणविशिष्टपरमात्मन एवोपास्यत्वं, दहरविद्यायाः
ब्रह्मविद्यात्वंच स्वतः सिध्दमिति पूर्वपक्षे सिध्दान्ते च किं
वैष्म्यमिति, अत्रैवंविचार एवाजागलस्तनतुल्यः इति चेत्
सत्यम् । पक्षद्वयेपि ब्रह्मविद्यात्वस्य वा गुणब्रह्मोपासनस्य
वा नैव हानिः । परं तु "सोऽश्नुते सर्वान् कामान् सह ब्रह्मणा
विपश्चिता" इत्यादाविव सिध्दान्त्यभिमतस्य गुणप्राधान्यस्य सिध्दिः
न पूर्वपक्षे इति विशेषः ।। नन्वेवं सति "अस्मिन् कामाः एतांश्च
सत्यान् कामान्" इत्युक्तगुणानां प्राधान्यविवक्षायां "अपहतपाप्मत्वं
विजरत्व मित्यादि निर्देशं विहाय कथं धर्मिपर्यन्तनिर्देशः क्रियते
इति चेत्? धर्मिनिर्देशमन्तरा धर्माणां गुणानामुपसंहारो नस्यादिति
तथानिर्देशौचित्यात् ।। "प्रदानवदेव तदुक्तं" इत्यत्र विवरिष्यते
चेदम् ।
सूत्रे विचारविषयाकाशशब्दं विहाय दहर शब्दोपादानं दहरोऽस्मिन्नन्तर
आकाशः इत्यत्राकाशशब्दं ममसि निघाय । अन्यथा "यावानयमाकाश" इति
आकाशशब्दव्युदासो नस्यादिति मन्तव्यम् । यद्यपि यावान्वाऽयमाकाशः
इत्यत्राकाशस्योपमानभूतत्वात् उपमेयभूताकाशे एव चर्चा स्वरसा ।
अथापि उपमेयभूताकाशविशेषणाल्पत्ववाचि दहरोपादानं वाक्यस्य संशयग्रस्तत्वद्योतक
मित्याशयः ।।
अत्रान्यदपि पूर्वपक्षिणो हृद्गतम् - "स वा एष महानजः आत्मा योऽयं
विज्ञानमयः य एषोऽन्तर्हृदय आकाशः तस्मिन् शेते सर्वस्य वशी इत्यादिकं
बृहदाण्यके दहरविद्यायां श्रूयते । अत्राकाशपदं प्रसिध्दाकाशवाचकमिति
सर्वसंप्रतिपन्नम् । योऽयं विज्ञानमयः परमात्मा, सः, अन्तर्हृदये
य एष आकाशः तस्मिन् शेते इत्यर्थः । अत्रविज्ञानमयशब्दः परमात्मवाचकः 
जीववाचकत्वेपि न दोषः । योऽयं जीवः यश्चाकाशे, तस्मिन् उभयस्मिन्
भगवान् शेते इत्यर्थः । तस्मिन्निति उभयपरामर्शी । तदन्वेष्टव्यमित्यत्रेव
समाहारैकवद्भावः । यद्वा योऽयं विज्ञानमयो जीवः यश्चाकाशः इति
उभयस्य प्रत्येकं तस्मिन्शेते इत्यत्रान्वयः
हृदयाकाशे इव जीवात्मन्यपि परस्य सत्त्वात् । य आत्मनि तिष्ठन्
इति श्रुतेः । सर्वथाऽऽकाशशब्दः भूताकाशपर एव । तैत्तिरीये दहरविद्या - दह्रं
विपात्मं...गगनं विशोकः इत्यादि । इदंच छान्दोग्यदहरविद्याच्छायानुसारि 
अत्र गगनपदम् । छान्दोग्ये आकाशपदम् । आकाशपदस्य कथं चित् योगेन
परमात्मपरत्वसंभवेपि गगनपदस्य परमात्मपरत्वं न संभवति अतः यथा बृहदारण्यके
आकाशपदं भूताकाशवाचकं तथा सर्वत्रापि भूताकाशवाचकमेव तत्पदं भवतु 
छान्दोग्ये तैत्तिरीये च गगन - आकाशपदयोः एकार्थत्वं सिध्दान्तिनोऽप्यभिमतम्
गगनशब्दस्य परमात्मनि श्रौती प्रसिध्दिरपि नास्ति
अतः श्रुतित्रयैकरस्यं गगनपदस्वारस्यं आकाश शब्द प्रसिद्धिस्वारस्यं
चास्माकं मते - इति ।। अयमंशः अधिकरण साराबल्यामुक्तः ।।
सिद्धान्ते - उत्तरेभ्यः इति विशेषणवाचकं पदम् । अतः हेतुभ्यः इत्यध्याहृतम् 
वाक्येभ्यः इत्यध्याहारे - श्रुतिलिंगवाक्य इत्यत्र लिंगापेक्षया
वाक्यस्य पश्चाद्भावित्वात् ततापि प्रमाणभूतलिंगविवक्षा युक्ता
इत्याशयेन हेतुभ्यः इत्युक्तम् । पर्यवसानं तु उत्तरगतवाक्यगतेभ्यो
हेतुभ्यः इत्येव । निरुपाधिकमिति प्रजापति वाक्य व्यावृत्त्यर्थम् 
जीवस्यापि सर्वलोकसंचरण सत्यसंकल्पत्वादि प्राप्तिः दहराकाशवेदित्व
प्रयुक्तम् । अतोऽत्राकाशशब्दः न भूताकाशपरः यथा न जीवपरः । नह्यचे
तनवेदने चेतनस्यैवं प्राप्तिरूपा सिद्धिर्भवितु मर्हति
आत्मानमनुविद्य इत्यात्मशब्दप्रयोगादपि नाकाशशब्दः भूताकाशपरः इत्याद्यर्थसूचनाय - अथ
य इह इत्यादिश्रुत्युदाहरणम् ।।
ननु "एष आत्माऽपहतपाप्मा" "य इहात्मानमनुविद्य" इत्येतत्सर्वं
परमात्मपरमेव । अयं च परमात्मा "तस्मिन् यदन्तः इति यच्छब्देन निर्दिष्टः
तस्याधारभूतः आकाशः प्रसिद्धः दहराकाशः इति पूर्वपक्षस्य किं समाधानमुक्तमित्यत्र
उपमानोपमेयभावविरोधः इत्याह - यावान्वाइति । रामरावणयोः युद्धं इतिवत्
अनन्वयालंकाररूपत्वमपि न युक्तं - तथासति - योऽयं स एषः इति वक्तव्यं
स्यात् । अत्रतु यावान् तावान् इत्युक्तम् । भूताकाशत्व हार्दाकाशत्व
रूपोपमानोपमेयतावच्छेदक धर्मभेदसत्वात् अन्वयालंकारस्यासंभवात् 
उपमानोपमेयतावच्छेदकधर्मैक्ये सत्येवानन्वयालंकारः 
गगनं गगनाकारमित्यादौ तथैव दृष्टम् । सर्वाश्रयत्वं नोपपद्यत
इति । यावान् वा..."अन्तर्हृदय आकाशः..उभेऽस्मिन् द्यावापृथिवी..विद्युन्नक्षत्राणि"
इत्यादिभिः हृदयावच्छिन्नस्य सर्वाधारत्वमुक्तं तन्नोपपद्यत इति
भावः । ननु विशिष्टाद्वैतिमते जीवब्रह्मणोः स्वरूपतो भेदः । विशिष्टवेषेणाभेदश्चेष्यते 
अत एव पृथगात्मानं प्रेरितारं च मत्वा इत्यादिकं तत्त्वमसि अयमात्मा
ब्रह्म इत्यादिकं चोपपद्यते । सर्वगत्वादनन्तस्य स एवाहमवस्थितः
इति प्रह्लादशरीरकब्रह्मणः कथं सर्वकारणत्वं सूपपादम् । अतो यथेदमुपपाद्यते
तथैव हृदयावच्छिन्नाकाशस्य सर्वाश्रयत्वं इति न विरोध इति चेत् - उच्यते - यदि
स्वरूपतः एवाकाशस्य सर्वाश्रयत्वं स्यात् तर्हि हृदयावच्छिन्नस्य
तस्य तदुपपादयितुं शक्यं
"उभावग्निश्च वायुश्च" इत्यादिभिः दहराकाशस्य सर्वजगदाधारत्वमभिधीयमानं
कथं प्रसिद्धाकाशे संभवना मर्हति । इत्यभिप्रायात् । उपरि च । यच्चास्येहास्ति - इत्यादिभिरुच्यमानं
निरतिशय योग्यत्वं न सर्वात्मना संभवतीति च ।। इषुवत् इति । क्षिप्तेषुरिव
सर्पति । इति विष्णुपुराणम् ।।
तस्मिन् यदन्तः, एष आत्मा .. आत्मानमनुविद्य, अस्मिन् कामाः, नास्य,
एतत् सत्यं ब्रह्मपुरं, इत्यादिषु सर्वत्र दहराकाशतया प्रतीयमानः
आत्मा पर एवेति एकार्थत्वं दर्शयति उपरिभाष्येण ।। निषादस्थपतिन्यायेन
ब्रह्म पुरं इत्येतत् समानाधिकरणम् । नात्र कर्मधारयः । उपरि फलश्रुतिरपि
दहराकाशस्य परमात्मत्वं स्थापयति । तदन्वेष्टव्यमित्यत्र सच तच्च=तत्
इत्येकशेषसमासः स्वीकार्यः । "तद्य इह आत्मानमनुविद्य व्रजन्ति
एतांश्च सत्यान् कामान्" इति परमात्मतद्गुणो भयोपासनस्यानूदितत्वात् 
अतो दहराकाशस्य परमात्मपरत्वमेव । प्रसिद्धाकाशपरत्वे तस्मिन्
यदन्तः इत्यत्र यच्छब्देन परमात्मनः ग्रहणं संभवति
आकाशस्य परमात्माधारत्वाभावात् । कामान् इत्यस्याप्यन्वयानुपपत्तेः 
प्रसिद्धाकाशस्य कामाधारत्वासंभवाच्च । अतो दहराकाशः परं ब्रह्म,
तदन्तर्वर्ति च गुणजातमित्येव स्वीकार्यम् । आकाशो हवै नामरूपयो
र्निर्वहिता इति परमात्मन्यपि आकाशशब्दस्य प्रसिध्यतिशयोऽस्तीति
<1.3.14>
गतिशब्दाभ्यामिति । गतिः शब्दश्च आकाशशब्दस्य परमात्मपरत्वे प्रमाणम् 
गतिः = गमनं अहरहर्गच्छन्त्यः इत्यनेनोक्तम् । इदं च गमनं सुषुप्तिकालीनम् 
एवमेव खलु...संपद्य न विदुः इति श्रुतेः। दृष्टमिति खण्डस्य व्याख्यानावसरे
प्रदर्श्यमानत्वात् ।। अथवा इति योजनान्तरे गमनं सार्वकालिकम् ।
तदा दृष्टं इतिखण्डस्य "य आत्मनि तिष्ठन्...न वेद - दृष्टा इत्यादिकं
विवक्षितम् । पूर्वयोजनायां दृष्टान्ते एव "उपर्युपरि"इत्यस्यान्वयः 
अत्र तु दार्ष्टान्तिकेपि । एवं उत्तरयोजनायां दहराकाशस्य अन्तरात्मनश्च
धर्मिणः ऐकत्वमवलंब्योपपादनं कार्यम्
शब्दशब्दः ब्रह्मलोकशब्दपरः । तत्रापि "तथाहि दृष्टं इत्यस्यान्वयः
स्वारस्यात् । तदा निषादस्थापतिशब्द दृष्टान्तः । "एष ब्रह्मलोकः
सम्राडिति" होवाच इत्युक्त ब्रह्मलोकशब्दो दृष्टान्तः । हे सम्राड्
हे राजन् ।। तथाच सुषुप्तिकालीन सार्वकालीनरूपकालद्वय गति विवक्षायामपि
तथा हि दृष्टमित्यस्यान्वयः । शब्देपि - तथाहि दृष्टमित्यस्यान्वयः 
यद्वा गति शब्दः गति आगतिरूपोभयशब्दपरः । "सति संपद्य" इति गतिः 
सतः आगम्य । इत्यागतिश्च विवक्षिता । अहरहर्गच्छन्त्यः इत्यत्राप्युभयं
विवक्षितम् । अहरहर्गमनस्योभयरूपत्वात् ।
तथा च "अत्र ह्यस्यैते सत्याः कामाः" इति कामाधारत्वेनाकाशशब्देन
निर्दिष्टः हिरण्यनिध्युपमेयभूतः ब्रह्मलोकशब्दनिर्दिष्टश्च परमात्मैव 
गतिवचनं गतिपरश्रुत्यन्तरस्वारस्यं ब्रह्मलोकपदे निषादस्थपतिन्यायेन
कर्मधारयौचित्यं च समाधाने साधकम् । निषादस्थपतिं याजयेदित्यत्र
पूर्वपदे लक्षणाभिया तत्पुरुषं विहाय कर्मधारयः स्वीकृतः । निषादरूपः
स्थपतिः इति । स्थपतिः=राजा शिल्पीच । परमपुरुषार्थभूतस्योपरीत्यादिना
पुरुषार्थत्वानुरूपस्थितिः प्राप्तिश्च विवक्षिता । पूर्वयोजनायां
गतिशब्दः गमनक्रियापरः । अद्य पुरुषार्थत्वानुरूपः प्राप्तिपरः
निधिदृष्टान्तस्वारस्यात्
सुषुप्तिकाले सर्वासां प्रजानां दहराकाशेऽवस्थानं इति यत् तदेव
पर्याप्तं लिंगं दहराकाशस्य परब्रह्मत्वे । द्वितीययोजनायां निधिदृष्टान्तावगतपरमापुरुषार्थत्वं
अजानतीनां प्रजानां गतिश्च परब्रह्मत्वे साधकम् लिङ्गम् ।।
<1.3.15>
"स वा एष आत्मा हृदि" इत्यारभ्य हृदयशब्दनिर्वचनं विरचय्य परस्य
ब्रह्मणः हृदयाधारकत्व मुक्तम् । "पुण्डरीकं वेश्म दहरोऽस्मिन्नन्तर
आकाशः' इत्यत्रापि हृदयाधारकत्वम् । अतः आकाशः परमात्मा इति सिद्धम् 
तमेव विनिर्दिश्य "स से तु"रित्यादिना सेतुत्वं तस्य व्यपदिष्टम् 
अतः सेतुत्वादिगुण योगात् दहराकाशः परमात्मा । अस्य=परमात्मनो
महिमा=घृत्यादिः । एष सर्वेश्वरः सेतुर्विधरणः"इत्यादिषु श्रुतः 
सचास्मिन्दहराकाशेश्रूयत इतिहेतोः' इति सूत्रार्थः । विधृतिः=विधरणकर्ता 
सूत्रे घृतिः=घरणम् । बृहदारण्यके य एषोऽन्तर्हृदय आकाशः, तस्मिन्
शेते सर्वस्य वशी......एष सेतुर्विधरणः इत्यत्राकाशशयाननिष्टत्वेन
घृतिः उक्ता
अत्र तु आकाशनिष्ठत्वेन । यद्यपि "धृतेश्च' इत्येव सूत्रं पर्याप्तम् 
अम्बरान्तधृतेः इतिवत् । अथापि, अस्याः धृतेः परमात्ममहित्वबोधनेनासाधारणधर्मत्वप्रतिपाद
नायेवमुक्त म् । बृहदारण्यके अत्रापि धृत्याधारत्वेनोक्तस्याकाशस्य
परमात्मत्वांगीकरणमेवोचितमिति सूचनाय चाधिकनिर्देशः ।
<1.3.16>
प्रसिद्धेश्च । यद्यप्याकाशशब्दः परमात्मनि प्रसिद्धः इत्यत्र पूर्वपक्षिणो
न विवादः । परं तु प्रसिध्यतिशयः भूतकाशे इति स एवात्र वाच्यः इति
तत्खण्डनार्थं सूत्रमिदम् । समाधानं तु गुणसनाथा इत्यादिना प्रतिपादितम् 
"श्रौतीच स्यात् प्रसिद्धिःभगवति बलिनी लिंगवर्गैःसनाथा" इत्यधिकरण
सारबलिः । अतो रुढिस्त्याज्या । योगार्थ एव स्वीकार्य=सिंहो माणवकः
इत्यादाविव गौणार्थ कल्पनमपि न युक्तम् । सकृत् विभातो ह्येषु ब्रह्मलोकः
इति, उपरि विभात शब्द प्रयोगादपि अवयवार्थः आकाशशब्दस्याविष्कृतः
ननु किमर्थमिदमधिकरणं लिंगवर्ग सनाथायाः प्रसिद्धेः परमात्मपरत्वस्थापनस्य
आकाशाधिकरणे एव निर्णीतत्वात् । इति चेत् सत्यं "तस्मिन् तदन्तः
तदन्वेष्टव्य"मिति अधिकस्याभावे पूर्वशिक्षितन्यायेनैवार्थनिश्चयः
संभवेदेव । तदन्तर्वर्तिनोऽन्यस्योपास्यत्वोक्तेः संदेहानिराकरणात् 
अपहतपाप्मत्वादिकमपि आकाशान्तर्वर्तिन एवाभ्युपगम्यतां इत्याक्षेपपरिहारासंभवाच्च
<1.3.17>
ननु दहर उत्तरेभ्यः इति सूत्रे बहुवचनश्रवणात् तेनैव सर्वेषामप्युत्तरत्र
प्रतिपाद्यमानधर्माणां ग्रहणसंभवेन उत्तरसूत्राणां व्यर्थतैवेति
चेत् सत्यम् । दहरवाक्यप्रतिपाद्यमानाः धर्माः केके, कथं च तेषां
परमात्मन्येव वर्तमानता इत्यादीनां स्वरसतो ज्ञापनाय सूत्रान्तराणां
प्रवृत्तेः । जीवपरत्वशंकापरिहारासंभवाच्चेति ध्येयम् ।।
जीवत्वशंकानिराकरणपराणि उत्तरसूत्राणि । प्रजापतिवाक्यप्रस्तावात्
पूर्वं "एष संप्रसाद" इति दहरविद्यायां श्रवणात् संप्रसादशब्दस्य
जीववाचकत्वे संदेहाभावाच्च इयं विद्या जीवविषयिण्येव । एष आत्मेति
इत्यादिकमपि जीवविषयकमेवेति पूर्वपक्ष्याशयः । अथ य एष संप्रसादः
इति जीवस्योक्तत्वात् एष आत्मेति होवाच इति तस्यैव परामर्शात् एतदमृतं
इत्यपि तस्यैव बोधकम् । एतच्छब्दस्य सर्वत्रानुगतत्वात् । अमृतमिति
विधेयप्राधान्यात् एतदिति क्लीबनिर्देशः इति चाभिप्रायः ।।
<1.3.18>
आकाशत इति आकाशशब्दस्य जीववाचकत्वेपि कथं "यावान्वा अय"मिति जीवस्योपमानोपमेयभावः
इति चेत्? जीवगतज्ञानानन्त्याभिप्रायेणाकाशोपमेयत्वसंभवात् ।
असंभवादिति परिहारः । उत्तरेभ्यः इति आद्यं सूत्रम् । उत्तरवाक्ये
एव जीवस्य गुणानां प्रतिपादनमिति सिद्धान्तिहेतुः भग्नः इति सूचनार्थं - उत्तराच्चेत्
इति सूत्रम् ।
"जक्षत् क्रीडन् ... स यदि" इत्यादि श्रुत्यर्थः "संकल्पादेव तच्छुतेः"
इत्यत्र व्यक्तीभविष्यति । जक्षत्=हसन् भक्षयन् वा । रममाणः भगवदनुभवकैकंर्यव्यापृतौ 
एष संप्रसादः इति जीवपरामर्शी, स उत्तमः पुरुषः इति भगवत्परामर्शी 
स तत्रेत्यत्र तच्छब्दः जीववाचीः तत्रेति परमात्मवाची । वैकुण्डलोकवाची
वा । उपजनं=कर्मकृतजननयुक्तम् । बन्धुजनसमीपस्थं=कुणपम् । आकाशमनु=आलोकरूपसहकारिणमनुसृत्य 
चाक्षुषः=चक्षुः करणकःपुरुषः । इति चेत्=इत्यन्तं एतदुक्तं भवतीतित्यस्य
विवरणम् । आविर्भूतस्वरूपस्तु इत्यनेन बन्धदशायामनाविर्भावः उक्तः
कोर्त्स्येनानभिव्यकस्वरूपत्वात् इत्यत्राप्यमर्थः प्रदर्श्यते
प्रजापतिवाक्योक्तः आविर्भूतस्वरूपो मुक्तः । दहरविद्यायामुक्तस्तु
नित्याविर्भूतगुणकःपरमात्मा । इति परस्परं भेदः प्रदर्शितः । एवंभेदेपि
मुक्त एव दहरविद्यावेद्योऽस्तु इति शंकां परिहरति - आविभूर्तस्वरूपस्यापीत्यादिना।
<1.3.19>
तद्धेतुत्वरूपम् इति । "य एष संप्रसादः" इति श्रुतेरयमर्थः - एषः
जीवः परं ज्योति रूपसंपद्य स्वेन रूपेण योऽभिनिष्पद्यते=यद्रूपः
अभिनिष्पद्यते - अपहतपाप्मत्वादि पूर्वोक्ताकारविशिष्ट यद्भावमापन्नो
भवति एष परमात्मा इत्यर्थः । य एषः इति सर्वस्यापि जीवपरामर्शकत्वे
एष आत्मा इतिहोवाच । इत्यत्र एतच्छब्दः जीवान्तर्यामी इत्यर्थकः।
।
<1.3.20>
दहराकाशस्य परस्य अल्पपरिमाणश्रवणस्योपपत्तिनिरूपणमुत्तरसूत्रे 
एतावता दहरविद्या जीवपरास्तु इति शंका व्युदस्ता । प्रजापति वाक्यमेव
परब्रह्मपरं भवतु इति शंकां परिहरति - प्रजापति वाक्यनिर्दिष्टस्तुइत्यादिना
<1.3.21>
अनुकृतेस्तस्य च इति । अनुकर्तृ - अनुकार्ययोः भेदसाधनार्थम् । एतेन
- आविर्भूतापहतपाप्मत्वं अन्यत् नित्यविर्भूतमपहतपाप्मत्वमन्यत्
इति तस्य द्वैविध्यं किमर्थ माश्रीयते । दहरविद्याप्रकरणे श्रूयमाणमपि
अपहतपाप्मत्वादिकमपि प्रजापतिवाक्यसिद्ध संप्रतिपन्न जैवापहतपाप्मत्वादिरूपमेव
भवतु । दहरत्वमपि जीवे उपपन्नं इति शंका परिहृता । निरञ्जनः परमं
साम्यमुपैति - मम साधर्म्य मागताः "इति श्रुतिस्मृतिबलात् मुक्तौ
सर्वसंप्रतिन्नं भगवत्साम्यम् ।"स्वेनरूपेण"इति अपहतपाप्मत्वाद्यविर्भावश्चः 
स च नित्याविर्भूतपरमात्मगतगुणाष्टकं विना नोपपन्नम्
अतः जैवगुणाष्टकप्रतिपादकप्रजापतिवाक्यसामर्थ्यादेव परस्य नित्याविर्भूतगुणाष्टकवत्व
मस्तीति सिध्यतीति सूत्रतात्पर्यम् । अत्र श्रुत्युदाहरणम् ।।
<1.3.22>
अपि स्मर्यते इति स्मृत्युदाहरणम् । यद्यपि "अनुकृतेस्तस्य च" इत्यत्रैव
श्रुतिस्मृत्युभयोदारहणमपि गृहीतुं शक्यम् । अथापि निरञ्जनत्वे
एवं अनुकारः न गुणाष्टकेऽपि इति शंका व्यावर्तनाय स्मृतिप्रमाणकं
पृथक्सूत्रम् । अत्र" मम साधर्म्यं इति श्रवणात् धर्मांशेपि अनुकारः
स्पष्टः ।।
मतान्तरे सूत्रयोजनाखण्डनं केचित्तु इत्यादिना । पूर्वपक्षस्य कथंचित्संभवेपि
परिहारकांशः ईषदपि न सूत्रपदलभ्यः । पूर्वपक्षोत्थितिरपि न संभवति
प्रकरणस्य पर ब्रह्मविषयत्व निश्चयादिति भाष्यतात्पर्यम् ।।
अत्राधिकरणसारावलिपद्यद्वयमनुसन्धेयं "बाह्याकाशश्च" इति, "आपस्तम्बश्च"
इति च ।।
यावान्वा अयमाकाशः इतीदं अत्यन्ताणौ जीवे विपुलत्वाभावान्न घटते 
धर्मभूतज्ञानविकासमादाय घटनमपि न स्वरसम् । उभे अस्मिन् द्यावापृथिवी
"इत्यादिविश्वाघारत्वमपि न भूताकाशे, नापि जीवे । सत्यमिति चेतनाचेतननियन्तृत्वरूपार्थवर्णनमपि
नोभयत्र । एतत्सत्यं ब्रह्मपुरं,अस्मिन्कामाः समाहिताः नास्य जरा
प्रध्वसौ । इत्युक्तत्वात् ब्रह्मपुरं न शरीरं भवितुमर्हति । तस्य
तयोः सत्वात् । ब्रह्मैव पुरं, ब्रह्मैव लोकः इति कर्मधारय एवाश्रयणीयः 
निषादस्यपनिन्यायात्
लोक्यत इति लोकः फलम् । अनेन भोग्यत्वमुक्तम् । निधिसाम्यमपि भोग्यत्वानुगुणम् 
नेदमाकाशे संभवति । अहरहर्गच्छन्त्यः इति जीवानां संचारकर्तृत्वात्
तत्कर्मत्वं न संभवति । सुषुप्तौ विश्रमार्थं जीवानां परमात्मनि
गमनं नत्वकाशे । भगवतः पुरिशयत्वमेव न पुरत्वमिति नाशंकनीयम् ।
ब्रह्मणः वैभजानपुरत्वस्य आपस्तम्बेनकीर्त्यमानत्वात् । परस्परासंकीर्ण
स्वरूपधर्म स्थितिकरत्वात् ब्रह्मणः पुरत्वम् । "पूः प्राणिनः सर्व
एव गुहाशय स्याहन्यमानस्य विकल्मषस्य" इति सर्वेषां ब्रह्मणः पुरत्वनोक्तत्वादपि 
ब्रह्मैवपुरं सर्वेषा मित्यर्थ एव स्वारस्यम्
पुण्डरीकं वेश्म दहरोऽस्मिन् अन्तर आकाशः इत्युक्तावपि हृदयाधारत्वमेव
भगवतः यथा मुख्यं तथा ब्रह्मण एव सर्वावासभूमित्वात् पुरत्वोक्तिः
युक्ता ।। इत ।।
"युक्तं नान्योन्य बाध प्रभृतिकमिह तत्सामरस्यं हि सौत्रम्" इत्यधिकरणसारवल्युक्तार्थानु
सन्धानमपीह भाव्यम् । अत्राभिनवदेशिकटीका - कश्चित् कथयति - दहरविद्यायां
प्रजापति वाक्येच पृथक् पृथक्फलनिर्देशात् मिथस्सापेक्षत्वाभावात्
सद्विद्यादिवत् विद्याद्वयं भिन्नं स्वतन्त्रम् । इति । अन्योमन्यते - अपहतपाप्मत्वादि
गुणगणैक्यात् एक प्रकरणात् एकैव विद्या कृत्स्न केवलाख्यायिका प्रदर्शनाय
प्रजापति वाक्यारंभः इति । अपरो भणति - "तद्य"इहात्मानमनुविद्य व्रजन्ति
एताश्च सत्यान् कामान् इति गुण प्राधान्यप्रतीत्या दहरविद्या सगुणविद्या
स्वरूपमात्राविर्भावहेतुः निर्गुण विद्या । प्रजापति वाक्ये "सत्यकामः
सत्यसंकल्पः इत्यस्य स्वरूपातिरिक्त कामसंकल्पादिरहितः इत्येवार्थः
इति । सर्वमिदं शिक्षयति - आकांक्षेत्यादिना' इति ।। विस्तरस्तु
तत्रैव द्रष्टव्यः ।। इति दहराधिकरणम् ।।
(1.3.6) प्रमिताधिकरणम्
<1.3.23>
पूर्वस्मिन्नधिकरणे आकाशशब्दवाच्यस्य परस्य दहरत्वमुक्तम् । तच्च
हृदयावच्छिन्नत्वरूपं अल्पपरिमाणवत्वम् । विभोः कथं तदल्पपरिणामवत्वमिति
शंकायां तथा भावनार्थमुपासकस्येति सिद्धान्तितम् । एवं तर्हि अंगुष्ठमात्रत्वेन
प्रतीतस्य जीवत्वं भवतु इति शंका । नन्विदमपि उपासनार्थमिति कथं
जीवत्वशंका इति चेत् । अन्यत्र जीवस्यांङ्गुष्ठप्रमितत्वेनोक्तत्वात्
तस्यैव झटिति बुद्धिस्थत्वमित्याशयात् । ननु अधिकपरिमाणवतः अल्पपरिमाणवत्वं
बुध्यर्थमिति वक्तुं शक्यम् । अल्पपरिमाणवतः अधिकपरिमाणवत्वं बुध्यर्थमपि
न वक्तुं शक्यं
जीवस्य "आराग्रमात्रः" इत्यल्पपरिमाणश्रुतेः । नीवारशतभागस्य इति
ततोप्यल्पपरिमाणश्रुतेश्च । अतस्ततोप्यधिकपरिमाणवत्वरूपाङ्गुष्ठ
प्रमितत्वं कथं इति चेत् । उच्यते - भागो जीवः इति अत्यन्ताल्पपरिमाणवत्वेनोक्तस्य
जीवस्य कथं आरा ग्रमात्रः इति ततोप्यधिक परिमाणवत्वबोधनम् । एवमेवांङ्गुष्ठ
प्रमितत्व रूपाधिकपरिमाणवत्वमपि बोधयितुं शक्यम् । स्वरूपगुणेनाल्प
परिमाणवत्वेपि बुद्धिगुणेनाधिकपरिमाणवत्वबोधनसंभवात् ।। एकया रीत्याल्पस्यैवान्यया
रीत्या महत्वसंभवस्य लोकदृष्टत्व संभवाच्च । मध्य आत्मनि = उपासकस्य
शरीरे मध्ये । अंगुष्ठमात्रः = अंगुष्ठस्येव मात्रा परिमाणः यस्येति
ततः = भूतभव्यस्येशानत्वादेव ।। न विजुगुप्सते = वात्सल्यातिशयात्
देहमध्ये वर्तमानोपि देहगतानपि दोषान् भोग्यतया पश्यतीत्यर्थः ।
जीवकर्मफलभोग्यार्थत्वात् सर्वस्य, जीव बुध्या दुष्टत्वेपि स्त्रष्टुः
ईश्वरस्य इष्टत्वमेवेति । अतः - अनुकूलं सर्वं मुक्तस्येव । अतो विग्रहरूपेण
हृदये वर्तमानोऽपि तत्तद्दुष्टांशस्पर्शः नास्य संभवति । "नस्थानतोपि
इत्यादिसूत्र सिद्धमिदम् । अन्तः कलेवरमिदं सुषिरं सुसूक्ष्मं जातं
करीश कथमादरणास्पदं ते' दहरकुहरे देवस्तिष्ठन् इत्यादिकं तु जीवात्मनि
वर्तमानाभिमानवशात् दुष्टमपि तत् तस्य भोग्यमिति तदिष्टमिति वर्णनीयं
"ज्योतिरिवाधूमकः = शुष्केन्धनानलवत् प्रकाशमानः इत्यर्थः । अद्य
= अद्यतनपदार्थजातम् । स एव = तदात्मकम् । उ - अवधारणे । श्वः=श्वस्तनपदार्थजातमपि
स एव । भूतपदार्थजातमपि स एव इत्यस्याप्युपलक्षणम् । तं स्वादिति।
। तं=जनानां अन्तरात्मानं परमात्मानं स्वात् शरीरात्= तच्छरीरभूतात्=चेतनात् - प्रवृहेत्=विविच्य
जानीयात् । जुष्टं यदा पश्यत्यन्यमीशम् । इतिरीत्या धारकत्व नियन्तृत्व
शेषित्वादिना विलक्षणं जानीयादिति यावत् । देवदत्तः स्वात् शरीरात्
विलक्षणः इत्युक्ते तत्र स्वशब्दः समभिव्याहृत देवदत्तसंबन्धि परामर्शी 
तथाऽत्रापि ।
मुञ्जादिवेति । यथा तृणविशेषात् तन्मध्यवर्ति तृणविशेषं - धैर्येण
= ज्ञानसामर्थ्यात् प्रवृहेत् । तथेत्यर्थः ।।
ननु पूर्वत्राधिकरणे अत्र च परमात्मनः उक्तम् अल्पपरिमाणवत्त्वं
न स्वरूपकृतं परं तूपाधिकृतम् । तत्रापि महतः आकाशस्य घटाद्युपाधिभिरिव
न परिच्छिन्नत्वम् । परं तु विग्रह द्वारा उपासकानुग्रर्हार्थं
विग्रहमादाय ह्रदयान्तस्थत्वरूपमेव । नीलतोयदमध्यस्था इत्यादि प्रमाणानुसाराच्च 
एवं चान्तर्याम्यवताररूपमेवतत् । तथा चांगुष्ठपरिमाणदिव्यमंगल
विग्रहमादाय पुण्डरीकमध्ये "एकस्मिन् हृदयेशये" इतिरीत्या वर्तते
इति निश्चेयम् । एतादृशमंगुष्ठप्रमितत्वंच तत्तन्मनुष्यशरीरावृत्ति
तत्तदंगुष्ठप्रमितत्व मादायोपपादनीयम् । मनुष्याणामपि अंगुष्ठं
नैकरूपं इति परमात्मानोपि अन्तर्याम्यवतारः परिमाणे नैकरूपः
तथा शरीरस्योपचयापचययोः तदा तदा सत्त्वात् मनुष्यशरीरवर्ती देवोपि
स्वशरीरे परिमाणे नैकरूपः स्यात् । अंगुष्ठस्य च्छेदे परस्यापि
च्छेदः आपद्येत । कर्मवशेनांगुष्ठं विना कस्य चिच्जनने तत्र तस्य
कथमंगुष्ठ प्रमितत्वं च । इति चेत् । शरीरस्योपच्यापचययोस्सत्वेन
तन्मूलं अंगुष्ठस्योपचचापचयोः संभवेपि तन्मूलं हृदयस्योपचयापचययोः
अनावश्यकत्वात् । संभवेपि रामकृष्णशरीरादिष्विवात्रापि तत्स्वीकारेपि
दोषाभावात् । अंगुष्ठस्यच्छेदेपि विग्रहस्यान्तस्थितस्य छेदानंगीकारात् 
जननकालेऽ भावेपि अंगुष्ठसत्वे यादृशं परिमाणं तत् स्यात् तादृशपरिमाणस्य
हृदयस्य सत्वेन तदवच्छिन्नपरिमाणविग्रहस्य स्वीकर्तुं शक्यत्वाच्च
न दोषः ।
ननु खरगजतुरगभुजंगादीनां अंगुष्ठाभावात् कथं तत्रांगुष्ठप्रमितत्वं?
नच तेषां हृदयमेव नास्ति । तत्र चान्तर्याम्यवतार एवच नास्तीति
वक्तुं शक्यं तेषां मपि प्रपन्नत्वे मनसि करणग्रामं पुरुषे च तं
इतिरीत्या स्वस्मिन् घटनासंभवात् । नच तेषामुपासनमेवच नास्तीति
वक्तुं शक्यम् । जडभरतस्य मृगावस्थायामावश्यकत्वात् । उपासनानधिकारिस्त्री
शूद्रादीनामपि तथैव किं नस्यात् इति शंकायाः अपरिहरात् । प्रपत्तेः
स्त्रीशूद्राणामिव भुजगादीनां स्थावराणामपि संभवात् । "अपि वृक्षाः
परिम्लानाः सपुष्पांकुरकोरकाः "इति रामवियोगजनितवेदनानुभवस्य तेषामपि
सत्त्वात्
इति चेत् - सत्यं - न वयं तेषां हृदयमेव नास्तीति वा अन्तर्यामी
तेषु न विद्यत इति वा ब्रूमः । परं तु तेषां हृदयानां अंगुष्ठप्रमितत्वं
अंगुष्ठाभावात् इत्येवेति न दोषः ।। अत एव भाष्ये मनुष्य हृदयस्य
तत्तदंगुष्ठ प्रमितत्वात् खरतुरगभुजगादीनां अनंगुष्ठ प्रमितत्वेपि
इति भाषितम् । अत्र तेषां न हृदयादि निषेधः कृतः इत्यवसेयम् ।।
अंगुष्ठमात्र प्रमितः प्रत्यगात्मा इति भाष्ये प्रमितः इति न परिणाम
सूचकम् । मात्रपदेनैव तदर्थलाभात् । अंगुष्ठमात्रश्चासौ प्रमितश्च
इति समासः । प्रमितः ज्ञातः इत्यर्थः, श्रुतः इति यावत् ।
अत्रायं पूर्वपक्षसारः - वाक्यत्रयेपि अंगुष्ठमात्रो जीव एव न परः 
श्वेताश्वतरोपनिषदि जीवस्यां गुष्ठप्रमितत्वोक्तेः । गुणान्वयो
यः फलकर्मकर्ता कृतस्य तस्यैव सचोपभोक्ता । सविश्वरूपःत्रिगुणः
त्रिवर्त्मा प्राणाधिपः संचरति.........इत्यादि तत्र वाक्यम् ।
अत्र हि प्राणाधिपत्व स्वकीयकर्माधीन संचारवत्व फलभोक्तृत्वादि
प्रतिपादनात् जीव विषयकत्वं स्पष्टम् ।। एवं भारते ।। "अथ सत्यवतः
कायात् पाशबन्धवशंगतम् । अंगुष्ठमात्रं पुरुषं निश्चकर्ष यमो बलात्" 
इति सावित्रीभर्तुः सत्यवतः कायात् यमेनाकृष्यमाणत्वदशायां अंगष्ठमात्रत्वं
प्रसिद्धं
इदं च जीवस्य । अतोऽत्रांगुष्ठ मात्रः जीव एव । न च परमात्मनोपि
पूर्वोक्त युक्त्योपासनार्थमल्प परिमाणस्योक्तत्वात् स एवात्रापि
भवितु मर्हतीति वाच्यम् । अल्परिमाणस्योपासनार्थत्वेनोक्तावपि - अंगुष्ठ
प्रमितत्वस्योपासनार्थ तयापि अन्यत्राश्रवणात् । नच दहरावच्छिन्नत्वं
अंगुष्ठ प्रमितत्वं एकरूपम् । परस्याल्पपरिमाणपरिच्छेद संभवेपि
अंगुष्ठ प्रमितत्व प्रसिद्धिर्न विद्यते । नच "ईशानो भूतभव्यस्ये"
इति त्रिकाल वर्तिपदार्थं प्रति ईशितृत्वं जीवस्य कथं संभवेदिति
वाच्यम् । उपक्रमगतांगुष्ठमात्रत्वानुसारेण भूत भण्येशानत्वस्य
स्व देहेन्द्रियादिनियन्तृत्व रूपत्वाभ्युपगमेन निर्वाहात्
अंगुष्ठ प्रमितस्सर्वोपि जीवः स्वस्वदेहेन्द्रियादि नियमनकर्ता
इत्यत्र नैव हि विवादः । नह्येकस्यैव तथात्वं वर्णनीयमिति निर्बन्धः 
नच "श्वेताश्वतरोपनिषद्येव' अंगुष्ठमात्रः पुरुषोऽन्तरात्मा
सदा जनानां हृदये सन्निविष्टः । हृदा मनीषा मनसाभिक्लृप्तः य एतद्विदुरमृतास्ते
भवन्तीति परमात्मनोपि अंगुष्ठप्रमितत्वं श्रुतम् । इदं च वाक्यं
न जीवविषयकम् । अन्तरात्मत्व, जनसमूह हृदय सन्निविष्टत्व मनोध्येयत्व,
अमृतफलप्रापकत्वादीनां श्रवणेन परविषयकत्वावश्यकत्वात् । पूर्वं
पश्चाच्च पुरुषसूक्त प्रत्यभिज्ञानाच्चेति वाच्यं
यतः अत्र ज्ञानयोग गृहीतजीवात्मविषयकत्वस्य विवक्षितत्वात् न परमात्मविषयकमिदम् 
ध्यानयोगात्पूर्वं जीवविषयकध्यानस्यांगत्वेनावश्यकत्वात् तादृशजीवप्रकारक
परमात्मवेदनस्यामृतत्व प्राप्तिहेतुत्व बोधनार्थं प्रवृत्तत्वादस्य
वाक्यस्य । अत एव अभिक्लृप्तः इति भूतकालनिर्देशः । न चास्य वाक्यस्यान्यथासिद्धत्वेपि
"अंगुष्ठमात्रः पुरुषः अंगुष्ठं च समाश्रितः । ईशः सर्वस्य जगतः
प्रभुः प्रीणाति विश्व भुक् इति तैत्तिरीयमन्त्रे परमात्मनोऽङ्गुष्ठप्रमितत्वं
श्रूयते । इदं चानन्यथासिद्धं इति वाच्यम् । अत्र चकार श्रवणात् 
अंगुष्ठमात्र इत्यनेन जीवस्य अंगुष्ठं च समाश्रितः च इत्यनेन
परस्य च
विवक्षाऽऽवश्यकत्वेनान्यथा सिद्धत्वात् । अंगुष्ठं समाश्रितः
इत्यपि न परस्य अंगुष्ठ मात्रत्वसाधकम् । अंगुष्ठमात्रजीवाश्रितत्वस्यैव
तेन बोधनात् । अन्यथा पौनरुक्यापत्तेः ।अत एव भवतामपि अंगुष्ठमात्रः
इति जीववाचकत्वांगीकारः आवश्यकः । अतोऽङ्गुष्ठमात्रत्वं प्रसिद्धिः
न परस्मिन् । जीव एवेति ।।
सिद्धान्तस्तु - "आराग्रमात्रः", "वालाग्रशतभागस्य" इत्यादिभिः
अति सूक्ष्मस्यात्यन्ताणोः जीवस्यापि अंगुष्ठप्रमितत्वं न सूपपदम् 
औपाधिकमेव तदिति वाच्यम् । विभोः परस्यापि औपाधिकमेव तत् । "हृदयं
पुण्डरीकं वेश्म दहरोऽस्मिन्नन्तर आकाशः" इत्यादिभिः औपाधिकत्वेनाणुत्वस्य
स्थापितत्वात् तस्यैवांगुष्ठ प्रमितत्वस्यापि स्वरसतः सिद्धेः ।
कठवल्यामपि तस्यैव प्रतीतिः इत्येव स्वरसम् । ईशानो भूतभव्यस्य
इत्यपि न संकोचनीयम् औपाधिकांगुष्ठ परिमाणवत्वस्य जीवपरमात्मनोः
उभयोरपि साधारणत्वात् न तन्निर्णायकम् । भूतभव्येशितृत्वस्यासंकुचितस्यान्तर्यामिब्राह्मणादिषु
परमात्मासाधारणत्वेन श्रुतस्य परमात्मसाधकत्वाच्च
भवतां मते अंगुष्ठप्रमितत्वस्य "ईशानो भूतभव्यस्य" इत्युक्तसर्वेशितृत्वस्य
च संकोचः । अस्माकं तु अंगुष्ठप्रमितत्वमात्रस्य" । उपक्रमगतलिंगस्योभयसाधारणस्यानिर्णायकत्वात्
न तत्प्रबलम् । अतो वाक्यात् समाधानं न बाधकम् । श्रुतिलिंगवाक्यादिषु
अनन्यथासिद्धस्यैव लिंगस्य प्राबल्यम् । अतः =शब्दान्=वाक्यरूप
प्रमाणात् इत्यर्थ वर्णनेपि न दोषः । अत एव एवकार प्रयुक्तः। अत्र
शरीरमध्ये तिष्ठन् ईशानः इति, ज्योतिरिवाद्यूमकः...स एवाद्य सउश्वः
इति । अन्तरात्मा जनानां हृदये विद्यात् शुक्रममृतं इति अत्र विद्यमानशब्दादेव
अंगुष्ठ प्रमितत्वं परस्यैवेति निर्णीयते इति च शब्दादेव इति प्रयुञ्जानस्य
भावः "आत्मनि तिष्ठन् इत्यन्तर्यामि ब्राह्मणस्य तं ज्योतिषां ज्योतिः
इति वाक्यस्य, अन्तः प्रविष्टः शास्ता जनानां इति वाक्यस्यच परमात्मत्वैकसाधकस्य
चैतद्वाक्यश्रवणे स्वरसतः प्रतीतेः
अपि च "ईशानो भूतभव्यस्य" इति पदसंघातरूपस्यापि श्रुतित्वं संभवति 
यत्र पदे रुढि शक्तिः यत्रच योगार्थः तत्र यथा श्रुतित्वं एवमेव
पदसंघातस्यापि विवक्षितार्थ प्रतिपादकस्य श्रुतित्वमिष्यते" ईशानो
भूतभव्यस्य इत्येतत् स्वरसतः निरूपाधिककालत्रवर्लिसर्वपदार्थेशानत्वरूप
परब्रह्मासाधरणधर्मबोधकः इति श्रुतिरूपशब्द एवेत्यपि बोध्यम् ।।
<1.3.24>
उत्तरसूत्रे - हृदि - अपेक्षया = वर्तमानत्वापेक्षयेति योज्यम् 
"हृदि ह्ययमात्मा = प्राणेषु हृद्यन्तर्ज्योतिः" इति श्रुतिः 
एतेन जीवस्यापि अंगुष्ठमात्रत्वमौपाधिकम् इति सूचितम् । सूत्रे
तुकारः प्रकारान्तरेणांगुष्ठमात्रत्व व्यवच्छेदकः
परमात्मनः कथमिति शंकाव्यावर्तको वा । एतस्यैवोपपादकं जीवस्यापीति 
मनुष्याणामेवेति । अत्रेदं चिन्त्यम् - सर्वान्तर्यामिदिव्यात्मस्वरूप
मन्यत् । दिव्यमंगलविशिष्टहार्दरूपमन्यत् । पूर्वं "यःपृथिव्यां
तिष्ठन् अन्तर्बहिश्चतत्सर्वं" इत्यादिश्रुति सिद्धम् । परंतु एष
मे अन्तर्हुदये दहरोऽस्मिन्नन्तर आकाशः इत्यादिश्रुतिप्रतिपन्नम्।
। "निराकारो निरंगश्च स्मर्तव्यो ब्रह्मलक्षणः । तत्प्राप्त्युपाये
प्रथमे यागहोमादिके तु वै । साकारं संस्मरेत् सांगं" इति निराकार
ब्रह्मप्राप्त्युपायविषये साकारभूत दिव्यमंगलविशिष्टहार्दस्मरण
मुपायः
अष्टांगयोग युक्तानां हृद्यागनिरतात्मनाम् । योगिनामधिकारः स्यात्
एकस्मिन् हृदयेशये" इति चात्रानुसन्धेयम् । श्रीमति रहस्यत्रयसारे
"सर्वरुडैयवुं"इत्युक्त्या तिर्यगादिहृदये नान्तर्याम्यवतारः इति
केचित् "हृद्यपेक्षया तु मनुष्याधिकारत्वात्' इति सूत्रस्वारस्याच्च 
नहि तिर्यगादीनामुपासनाधिकारः इति भावं वर्णयन्ति । अन्येतु - त्रिवर्गस्त्रां - शूद्रादीनामप्यनधिकारात्
तेषां हृदयेऽपि अन्तर्याम्यवतारः एवंचेत् न स्यात् । अतस्सर्वत्र
वैषम्यं विना अन्तर्याम्यवतारः इति वदन्ति । "त्रैवर्णिकधिकारत्वात्"
इति न सूत्रितं
अतस्सर्वमनुष्यविषयेऽपि अन्तर्याम्यवतारस्यावश्यकता । वस्तुतो
भक्त्यनधिकारिणामपि प्रपत्तियोग्यानां फलभक्तेः सत्वात् उपायत्वबुद्धिं
विना भगवन्तं फलत्वेनोपासनं कर्तुं शक्यम् । "कुरुकाधीशनाथाद्याः
प्रागप्यन्वभवन् प्रभुं" इत्याचार्यवर्य श्रीसूक्तिः । साकारभूतान्तर्याम्युपासनं
भवेन्नाम ।।
मानसपूजायां "सौवर्णे स्थालिवर्ये' इति सर्वेषामधिकारः । अन्नभक्ष्यादेः
अन्तर्यामिनिवेदनमपि स्वतसिद्धम् । प्रपन्नाधिकारिणि सर्वस्मिन्नपि
अवतारस्य सद्भावः आवश्यकः । "हार्दानुगृहीतः शताधिकया" इति सूत्रमप्यमुमर्थं
दृढीकरोति । हार्दस्य प्रपन्नविश्रमस्थामत्वमप्यभ्युपेतम् । तिरश्चामपि
प्रपन्नानां अंगुष्ठाभावेपि केषांचित् तद्धृदयस्य तत्प्रमितत्वाभावेपि
अन्तर्यामिण आवश्यकता । विश्रमस्थानत्वात् । "मनसि करण ग्रामं...पुरुषेच
तं, स्वविदविदुषोः'इति सारशास्त्र श्रीसूक्तिरपि तेषां हृदये अन्तर्याम्यवतारं
गमयति । सर्वेषामपि सुषुप्तौ ब्रह्मणः पर्यंकस्थानत्वादपि अवतारसद्भावं
ज्ञापयति
"प्राज्ञेनात्मना संपरिष्वक्तः" इतीदं न मनुष्यमात्रविषयम् । अन्यथा
भक्त्यनधिकारित्रैवर्णिक प्रपन्नहृदयेपि तस्यासिद्धिप्रसंगः । "अधोनिष्ट्या
वितस्त्यां तु नाभ्या मुपरि तिष्टती "त्यादिकं सर्वविषयकमेव । "वाचिकैः
पक्षिमृगतां मानसै रन्त्यजातिताम् । शरीरजैः कर्मदोषैः याति स्थावरतां
नरः" इति प्रमाण बलेन सर्वेषामपि स्वस्वकृतकर्मफलानुभवार्थमेव तत्तच्छरीरसृष्टेः
तत्तच्छरीरस्थितानां सर्वेषामपि हृदये अन्तर्याम्यवतारसद्भावोक्तौ
किमित्यसूया । तेषां हृदयमेव नास्तीति चेत् - तर्हि "हृदिह्ययं आत्मा"
इत्यस्य का गतिः
अतो भगवान् तत्तत्कर्मानुसारेण सृष्ट्वा तच्छरीरे हृदयं तत्सदृशं
वा कंचन भागं परिकल्प्य तत्रस्वयमपि हार्द रूपेण स्थित्वा तत्त्तत्कालेऽनुगृह्नाति 
गानप्रकर्ष बलसिद्धप्रहर्षवशात् स्थावराण्यपि फलन्ति इति च शुश्रुमः 
नन्वस्मत्सिद्धान्ते सर्वे शब्दाः अपर्यवसानवृत्त्या परमात्मानमेव
बोधयन्ति । घटशब्दः घटशरीरकजीवशरीरकपरमानं अभिदधाति । देवदत्तो
मुक्तः इति वत् घटो मुक्तः इत्यपि व्यवहर्तुं शक्यते देवदत्त शरीरकात्मन
इवात्रापि घटशरीरकता प्रतीयते । नरकान्तकं भगवन्तमस्मरद्भिः पीयमानं
भुज्यमानं च पयोऽन्नादिकं केवलपापकृतं इति च विष्णुचित्तैः गीयते
दधिभाण्डपुरुषस्येव भाण्डस्यापि मोक्षप्रदानात् तस्यजीवस्यापि मोक्षः
आवश्यकः
एवं सति तच्छरीरे हृदयमपि नास्ति, अन्तर्याम्यवतारोपि नास्ति ।
तत्रकथं "मनसि करणग्रामं, स्वविदविदुषोः इत्यादिमुपपद्यते इति चेत्
अत्र ब्रूमः ।घटादिशरीरकजीवानामपि भोक्षावश्यकत्वात् तत्र हृदयस्येव
नाडीनामप्यभावात् कथं तस्य ब्रह्मनाडीद्वारा गमनं इति चोद्ये कः
परिहारः उच्यते । स एव परिहारोऽत्रापि । देवानां मनुष्याणांतिरश्चां
स्थावराणांच बहुवैलक्षण्यसत्वेपि येन केनापि मार्गेण सर्वं निर्वाह्यम् 
यत् यत् यादृशेन पथा निर्वोदुं शक्यं तत्रतत्र तत्तन्मार्गावलम्बनेनैवोपपाद्यम् 
संभवस्थल मार्गानुसरणं असंभावितस्थले अशक्यो पपादनमिति संभावितस्थलेपि
तन्मार्गपरित्यागः अयुक्तः
क्वचित् क्वचित् स्थले भगवान् कांचन नियतिं परिकल्पयति । तस्याः
सर्वत्रापादनं नहृद्यम् । पांचाल्याः पंच पत्नीत्वमिव ।।
(1.3.7) एतद्गर्भे देवताधिकरणम्
<1.3.25>
प्रमिताधिकरणे सूत्रचतुष्टयम् । सूत्रद्वयानन्तरं प्रसंगसंगत्या
अधिकरणत्रयं संप्रवृत्तम् ।पश्चात् सूत्रद्वयम् । पूर्वतन्त्रेपि
इन्द्रपीताद्यधिकरणं प्रासंगिकं प्रवृत्तम् । एवमेव गर्भाधिकरणतया
प्रासंगिकमधिकरणत्रयमत्रापि ।। "तदुपर्यपि" इति अमनुष्याणां सामान्यतोऽधिकारः
स्थाप्यते "मध्वादिष्विति" स्थलविशेषेऽधिकारः । "शुगस्य" इति मनुष्यान्तर्गतानामपि
केषांचिदनधिकारात् मनुष्यविशेषेष्वनधिकारः इति क्रमेण स्थाप्यते 
नच ब्रह्मविद्याधिकारानधिकारादि तृतीयाध्याये तुरीयपादे विचार्यते 
किमर्थमत्र । तद्विचारःइति वाच्यम्
तार्तीयैरधिकरणैः नाधिकारविचारः । परं तु भक्ति योगतदङ्गविचारः 
तत्तद्वर्णाश्रमाधिकारिणां विहितानामंगत्वमस्तिवा न वेत्यादिकमेव
विचार्यते । इतिकर्तव्यताख्यांगकलापविचारः तत्र क्रियते । सचनात्र
विचार्यते । मनुष्याधिकारत्वादिति मनुष्यशब्दश्रवणात् तन्मूलक प्रश्नस्य
प्रवृत्तत्वात् विद्याधिकारविचारोऽत्र प्रस्तुतः ।।
अत्रायं पूर्वपक्षः - उपासनस्य मनुष्याधिकारत्वादित्युक्त्या अमनुष्याणामनधिकारः
इति फलितम् । अतः तिरश्चां देवतानामपि नाधिकारः । तिरश्चां शरीरसत्वेपि
सामर्थ्याभावात् नाधिकारः । देवानां शरीराभावेन अर्थित्वसामर्थ्ययोरुभयोरप्यभावेन
नाधिकारः । अर्थित्वं पलापेक्षा । सामर्थ्यं त्रिरूपम् । उपायविषयकज्ञानं,
अनुष्ठानशक्तिः शास्त्रानुमतत्वम् । "अर्थित्वेन समर्थता त्रिकतनुः
इति रहस्यत्रयसारे । देवानां शरीराभावात् तत्प्रयुक्त तापत्रयाभावात्
तत एव फलापेक्षाभावाच्च नाधिकार कल्पनं युक्तम् । नच देवतोद्देशेन
द्रव्यत्यागादेरेव यागरूपत्वात् देवतानंगीकारे कथं यागादिसंपत्तिरिति
वाच्यं
देवता स्वरूपस्य निषेधाभावेन तदुपपत्तेः । नहि वयं देवतास्वरूपमेव
निषेधामः । करचरणादेरेव निषेधात् । तत्तच्छब्दरूपत्वस्यानिषेधात् 
तत्र तत्र श्रूयमाणः अग्न्यादिशब्द एव देवता अर्थादर्शनात् ।
यदि देवता अर्थरूपा स्यात् । तदा अग्निशब्दवाच्यः पावकशब्दवाच्यश्च
देवतारूपोऽर्थः एक एव स्यात् । अग्नये स्वाहा इति स्थाने पावकाय
स्वाहा इत्यपि होमः कर्तुुं शक्येत । न चैतत् स्वीक्रियते । विधिवाक्यश्रुतस्यैव
शब्दस्योच्चारणेन होमादीनां कर्तव्यत्वस्य निश्चितत्वात् । नचैवं
सति अग्निना दहति, पचतीत्यादौ कथं शब्दस्य दाहकत्वादि
अर्थरूपदेवतायाः अनंगीकारात्, इति वाच्यम् । लोकव्यवहारानुसारेण
उष्णस्पर्शवद्द्रव्यस्यार्थस्य प्रतीयमानस्य देवतारूपत्वांगीकारेण
दोषाभावात् । न हि करचरणाद्याकृतिमत्वं स्वीकरणीयम् । अतस्संभवस्थले
लौकिकार्थविशिष्ट शब्दरूपः देवता, अ संभवस्थले केवलशब्दरूपा इति
न देवतानामधिकारः । शरीराभावेपि उद्देश्यत्व संभवेन द्रव्यत्यागात्मक
यागाद्युपपत्तेश्च ।। "शब्दात्मा लौकिकार्थाकृतिरथवा देवताऽतो
न तस्याः" इति सारावलिः ।।
ननु देवमनुष्यादि चतुः प्रकारक सृष्टौ देवतासृष्टेरप्यन्यतमत्वात्
मनुष्यादिसृष्टौ शरीरस्वीकारवत् देवसृष्टावपि शरीरस्यावश्यकत्वेन
कथमत्र देवानां शरीराभावप्रयुक्तानधिकारित्वशंका । युक्तं चैतत्
"वज्रहस्तःपुरुदरः, "इन्द्रो वृत्राय वज्रमुदयच्छत् "इत्यादौ शरीरवत्वबोधन
मप्युपपद्यते । मन्त्राणा मनुष्ठेयार्थस्मारकत्वेन प्रतीयमानेऽर्थे
तात्पर्यावश्यकत्वात् "अर्थवादवाक्यानां स्तुतौतात्पर्यात् प्रतीयमानदेवतासद्भावे
औचित्यात् । क्षणध्वंसिनां कर्मणां कालान्तर भाविस्वर्गसाधनत्वासंभवेन
द्वारापेक्षायां "तृप्त एवैनमिन्द्रः प्रजया पशुभिः तर्पयतीति इति
अर्थवादतः प्रतीतस्य देवताप्रसादस्य द्वारत्वावश्यकत्वेन देवतायाः
सद्भावावगमात्
न चापूर्वस्य द्वारस्य स्वीकारेण देवता प्रसादस्यानावश्यकता । प्रतीतस्य
प्रसादस्योपेक्षायां प्रमाणाभावात् । कल्पनस्य गौरवाच्च । "यज देवपूजायामिति"
प्रमाणबलेन यागस्य देवताराधन रूपत्वात् तदाराधन भूतानां यागानां
भूपाद्याराधनवत् आराधनीयदेवताद्वारा फलसिद्धिरिति देवताविग्रहादि
सिद्धेः । "इन्द्रो हवै देवानां अभिप्रबब्राज विरोचनोऽसुराणां
इति ब्रह्मकाण्डगतारव्यायिकाबलेन च देवतादिविग्रहादेः सिध्यावश्यकत्वात् 
अतः कथ मियं शंका? इति चेदुच्यते - मन्त्राणा मनुष्टेयार्थस्मारकत्वेपि
तेषां तत्र तात्पर्याभावात् । सता असताच स्तुतिदर्शनेन स्तुत्यर्थं
अर्थसद्भावानपेक्षणात्
लौकिकराजादिस्तुतिषु काव्यादिनिबन्धनस्तुति निन्दादिषु च असदर्थमादायाप्युपपत्तेः
अर्थ सद्भावानावश्यकत्वात् । स्वतः पुरुषार्थ पर्यवसायिनामेवार्थवादानां
प्रयोजनपर्यवसानस्य स्थापितत्वात् । कर्मणां नश्वरत्वेपि अपूर्वस्य
द्वारत्वकल्पनेनैवोपपत्तेः । देवतारहितेषु दानादिषु देवताप्रसादस्याभावेनापूर्व
कल्पनस्यावश्यकत्वात् । सर्वत्र तस्यैवानुयायित्वात् । चेतनाचेतनविभागमन्तरा
यागहोमेषु दानादिषु सर्वत्रापूर्वस्यैव फलजनकत्व व्याप्तेः । पित्रुद्देश्यकेषु
श्राद्धादिषु मुक्तानां तिर्यग्भूतानां वा पितृणां फलप्रदानसामर्थ्याभावात्
अश्वमेधे हि मेध्यस्याश्वस्य गुणं क्रियां अंगानि चोद्दिश्य होमः
क्रियते । "कृष्णाय स्वाहा, श्वेताय स्वाहा, यन्मेहसि तस्मै स्वाहा,
यच्छकृत् करोषि तस्मै स्वाहा, दद्भ्यः स्वाह, हनूभ्यां स्वाहा इत्यादयो
मन्त्राः दृश्यन्ते ।। नात्रहोमेषु चेतना देवताऽस्ति । देवतानामपि
सृष्टिप्रलयाभ्युपगमात् कल्पावसानानुष्टितकर्मणां भाविकल्पे एव
फलावशयकत्वात् आराधितानां देवतानामभावात् फलासिद्धिप्रसंगाच्च ।
पितृमातृ गुरुभर्त्रतिथि विद्यावृद्धाना मुपचारेण पूजितानामपि फलप्रदातृत्वाभावात् 
ज्योतिष्टोमे पयोन्ननिवेदनेन सत्कृतायाः सोमलतायाः अचेतनायाः
फलप्रदातृत्वासंभवात्
यदि राजकुमारादि पूजा राजपूजेति राज्ञः फलप्रदत्वमिव एतेषां पूजापि
अन्तर्यामि भूतसर्वेश्वरपूजेति तस्यैव फलप्रदत्वमिष्यते तर्हि सर्वत्र
आराधिनात् भगवत एव फलसिद्धिरिति न देवतास्वीकारस्यावश्यकता । "इष्टापूर्तं
बहुधाजातं....नाभिः"इति भगवत - एव फलप्रदातृत्वं श्रूयते । ब्रह्मकाण्डगताख्यायिकानामपि
पारिप्लवाधिकरणन्यायात् ब्रह्मविद्याशेषत्वमेव । यथा कर्मकाण्डगत
विश्वरूपाद्यारव्यानानां अग्नीषोमीय यागादि विधि शेषत्वम् । अतो
न तैः अर्थवादैः अर्थ सिद्धिः । तस्मात् देवताविग्रहासिध्या ब्रह्मविद्योपासनं
न तेषां संभवतीति
न च देवताया एवानंगीकर्तुः ब्रह्मरूपदेवताया अप्यभावात् कथमत्रैवं
शंका उपास्य स्यैवाभावादिति वाच्यम् । कर्ममीमांसाभ्युपगतदेवतानिषेधं
स्वीकर्तुः शास्त्रयोनित्वाधि करणस्थापितेश्वराभ्युपगन्तुरत्र पूर्वपक्षित्वात् 
नत्वत्र जैमिनिः पूर्वपक्षी । अत एवोत्तराधिकरणे "अनधिकारं जैमिनि"
इति नामनिर्देशं चकार ।।
सिद्धान्ते - संभवादित्यत्र अर्थित्व सामर्थ्ययोः इति योजितम् ।
अर्थित्वं तावदित्यनेन प्रथममुपपादितम् । सामर्थ्यमपि इत्यनेन द्वितीयस्योपपादनम् 
उभयोपपादक शरीरत्वोपपादनं देहेन्द्रियादिमत्वंच इत्यनेन । न चेत्यादिना - मन्त्रार्थ
वादेषु प्रतीयमानार्थविवक्षा आवश्यकी इत्युपपाद्यते । नच निर्विशेषेत्यादिना
अन्यपरत्व निषेधः ।
सृष्टिप्रकरणेषु इन्द्रो वरुणः सोमो रुद्रः इत्यादिवाक्यैः सृष्टिप्रतिपादनात्,
इन्द्रादिस्थानानां कर्मविशेषफलत्व प्रतिपादनात् इन्द्रादेः त्रैलोक्यधिपतित्वादिश्रवणात्
वसूना मेवोको भूत्वाग्निनैव मुखेन दृष्ट्वा तृप्यन्ति इति वसु रुद्र
आदित्य मरुत् साध्याख्यगण देवता प्राप्तेः मधुविद्याफलत्व प्रतिपादनात्
इन्द्रादिदेवतावशीकरणस्यास्मदादिकर्मफलत्वश्रवणात् ।। सहस्त्राक्षो
गोत्रभित् वस्त्र बाहुः अस्मासु देवो द्रविणं ददातु । चत्वारि शृंगाः
त्रैयो अस्य पादाः द्वे शीर्षे सप्त हस्तासोऽस्य इत्यादिभिः सहस्राक्षत्व
सप्तहस्तत्वादिविशिष्टविग्रह विशेषस्योक्तेश्च
न चैतेषु विग्रहविशेषप्रतिपादनं न संभवतीति शंक्यम् । "यां देवतां
वषट्करिष्यन् स्यात् तां मनसा ध्यायेत्" इति ध्यानस्य विहितत्वेन
ध्यानस्य ध्यातव्याकारविशेषापेक्षत्वाच्च विग्रहसिद्धेः । नच निराकारा
देवता ध्याने विषयो भवेत् । नचासताऽर्थेन विनेकिनां प्ररोचना संभवति 
अतो द्वारभूतार्थसत्ताऽस्तीति निश्चीयते । अपिचार्थवादे इन्द्रवृत्रादिशब्देषु
विभक्तिदर्शनादपि इन्द्रादिशब्दानामर्थवत्वं निश्चीयते । तेषामर्थाभावे
प्रतिपादिकत्वमेव नस्यात् । कथं च विभक्त्युत्पत्तिः ।। इन्द्रस्य
गौतमपन्नीसंगम, अफलत्वशापमेषवृषणत्वादिकं उक्तं विग्रहाभावे कथं
संगच्छेत ।
न चार्थवादानां प्ररोचकत्वात् नार्थसत्तानियमः इति वाच्यम् । अर्थासद्भावे
स्तुति त्वस्यैवापगमात् । वालोपच्छन्दनवाक्येष्वपि हि अर्थ सद्भावेऽनिश्चिते
तेषामपि प्रवृत्त्यदर्शनात् । वस्तुतः स्तुतिः स्वगुणमुखी परगुण
मुखी इति द्विविधा । प्रथमा तु यथावस्थितवाच्यार्थवतीति वाच्यार्थ
स्वीकारः आवश्यकः । द्वितीयातु सर्वथैवासंबद्धकथनरूपा न भवति ।
तत्र स्थितअल्पः बहुक्रियते । अयमिन्द्रः चन्द्रः कुबेरः कर्णः
इतिः अंशः । स्तुतावपि स्तुत्ये पुरुषे पूर्णगुणायोगेपि अल्पांशस्य
सत्वमेषितव्यम् । तत्र वाच्यार्थस्य पूर्णस्य बाधात् लक्षणा स्वीक्रियते
नहि वाच्यार्थं सर्वं विहाय "प्रशस्तमिदं' इति लक्षणा कल्पयितुं
शक्यते । प्रशंसारूपार्थन्तर लक्षणायामपि नियामकः शक्यार्थ संबन्ध
एव । अतश्शक्यार्थस्य नैव परित्यागः सुवचः ।
नन्वन्यत्र स्थितस्य गुणस्यारोप एव व स्तुतिः । न तु स्थितस्य गुणस्य
एकदेशस्य वा कथनम् । इदमेव सर्वेष्टम् । भूतार्थे का स्तुतिः स्यात्
इति भरतमुनिभिरप्युक्तम् । अतो विद्यमानगुणकथनं स्तुतिः नभवति ।
अत एवेश्वरवर्ण स्यास्तुतिरूपत्वम् । तस्य सर्वगुणाधारत्वात् ।
अतोऽसद्गुणकथनस्यैव स्तुतिरूपत्वमिति देवताविग्रहसद्भावे नार्थवादवाक्यानां
तात्पर्यमिति चेत् । शृणु । "भूतार्थे का स्तुतिः" स्यात् "भूतार्थ
व्याहृतिः सा हि न स्तुतिः परमेष्ठिनः" इत्यादिकं वास्तवार्थकथनस्य
स्तुतिरूपत्वेनिषेधार्थं न प्रवृत्तम् । गुणारोपस्य स्तुतिः भगवति
न संभवति इति प्रदर्शनार्थमेव प्रवृत्तं
अन्यथा अगुणे गुणारोपस्यैव स्तुतित्वे वास्तवगुणकथनस्य स्तुतिरूपत्वं
भज्येत । नचेष्टापत्तिः, गुणि निष्टगुणाभिधानस्य मीमांसकैः स्तुतित्वाभ्युपगमात् 
लोकेपि तथा दर्शनात् । अन्यथा जलगतस्य सेचनगुणस्व वह्नावारोप्य
बहिना सिंचतीति वह्नेः स्तोत्रकरण प्रसक्तेः ।। पुराणादिषु मुनिभिः
कृतस्य स्तोत्रस्य भगवति स्तुतिरूपत्वाभावप्रसंगात् ।। अतो वस्तुसद्भावे
न विरोधः । यत्र तु विरोधः तत्रासदर्थावलम्बनमस्तु । यत्र न विरोधः
तत्रोत्सर्ग सिद्धस्वतः प्रामाण्यवशात् अर्थसत्ता स्वीकार्या ।
अपि चार्थापेक्षायास्सत्त्वादपि तात्पर्यं स्वीकार्यम् ।
"स्तोत्रं नाम किमामनन्ति कवयो यद्यन्यदीयान् गुणान् अन्यत्र त्वसतोऽधिरोप्य
फणितिः सा तर्हि वन्ध्या त्वयि ।।
संयक् सत्यगुणाभिवर्णनमयो ब्रूयुः कथं तादृशी वाक् वाचस्पतिनापि
शक्यरचना त्वत्सद्गुणार्णोनिधौ ।।
इति श्रीवत्सांकमिश्रैरनु गृहीत श्रीस्तवश्लोकोऽत्रानुसन्धेयः।
।
ननु मन्त्राणां देवतास्मारकत्वमेव, अर्थवादानां प्ररोचकत्वमात्रमेव 
न तु गुणादिविषय प्रमिति जनकत्वम् । ज्ञातविषये अनधिगतार्थबोधकत्वायोगात् 
बाधितस्यले च बोधस्यैवायोगादितिचेत् तत्राह - तत्र प्रमाणान्तराप्राप्तानिति 
अप्राप्तत्वे प्रमापकत्वं प्राप्तत्वेऽनुवादरूपत्वम् । यत्र
"आदित्यो यूपः इत्यादौ बाधः तत्रापि तच्छब्दानां अविरुद्धगुणलक्षकत्वम् 
सर्वथापि बोध्यमानगुणविशिष्ट बोधकत्वं गुणविशिष्ट देवतारूपगुणविशिष्ट
कर्म बोधकत्वं मन्त्राणामस्त्येव ।
<1.3.26>
विरोधः कर्मणीति - कर्मसु आगमन हविर्ग्रहण प्रतिपादकवाक्यानां विरोधः 
इन्द्रादिदेवतानां संबन्धासंभवो वा । "विग्रहो हविरादानं युगपत्कर्म
सन्निधिः । प्रीतिः फलप्रदानं च देवतानां न विद्यते" इति मीमासकैरुक्तम् 
इदमेव संयक् । यतः विग्रहवतो देवस्येन्द्रस्य युगपदनेकैः यागकरणे
गमनाद्यसंभवः । यत्र तु देवानामाह्वानं नास्ति, हविर्दानं च क्रियते 
तत्राग्निरेव हविः ऊद्वा संप्रयच्छति । तत्रापि एकस्याग्नेः सशरीरस्य
युगदनुष्ठानकाले गमनाद्यंसंभवः हविर्वहनासंवभवश्च । अतोऽत्रैकस्येन्द्रस्य
युगपदनेक यज्ञदेशागमनं न घटते
सिद्धान्ते सौभरिवृत्तान्तः प्रसिद्धः । योगिनामेवात्रत्यानां पश्चात्संभावित
शक्तिमतामनेक परिग्रहस्य स्वीकारे आजानसिद्धानां अतिशयितशक्तियुक्तानां
देवानां विषये किमु वक्तव्यम् । नच कस्य वा ह देवस्य इति श्रुतेः
का गतिः । अनेक शरीर परिग्रहशक्ति स्तेषां नास्तीति हि तस्याः श्रुतेः
तात्पर्यमिति वाच्यम् । तस्याः श्रुतेः युगपदनुष्ठानकालिकागमनपरत्वासंभवात् 
यस्तु पूर्वमाह्नयति तत्र गमन परत्वे बोधन तात्पर्यात् ।। अनेकप्रतिपत्तिः
अनेकशरीरपरिग्रहः । यद्वा अनेकाः प्रतिपत्तयः । प्रतिपत्त्यै नानाप्रकारत्वं
नानाशरीराणि परिगृह्णामि, यो यो यागादि करोति तत्र तत्र गत्वा हविः
गृह्नामि, स्वयमेवगत्वा गृह्नामि, भृत्यमुखेन गृह्णामि तस्मैतस्मै
तत्रत्फलं तदा तदा दास्यामि
इत्येवंरूपः । अस्मदपेक्षया सर्वशक्ति सर्वज्ञत्व फलप्रदत्वादीनां
सत्वात् तत्तदनुगुण प्रतिपत्तिः तासां देवतानाम् ।।
<1.3.27>
शब्द इति चेत् - पूर्वसूत्रात् विरोध इत्यस्यानुषंगः । कर्मद्वारकविरोधपरिहारेपि
शब्दद्वारकविरोधः न परिहर्तुं शक्यते । शरीरस्वीकारे तस्यानित्यत्वमेष्टव्यम् 
नहि नित्यशरीरिणीः देवता । तथा सति सृज्यत्वाभावेन चतुर्विध सृष्टिविषयत्वं
न संभवेत् । नित्यशरीरवत्वेन तस्य नाशासंभवात् फलान्तरार्थित्व
स्याभावेन सर्वथा ब्रह्मोपासनाधिकारो न संभवति । अतोऽनित्यत्वावश्यंभावात्
शरीरविशिष्ट वाचकानां इन्द्रादिशब्दानां तदुत्पत्तेः पूर्वं पश्चाच्चार्थ
शून्यत्वं स्वीकरणीयम् । तदा इन्द्र आगच्छ इत्यादीनां कथमुपपत्तिः 
तदा यज्ञाद्यनुष्टातृणां कथं यागपूर्तिः
यद्यपि डित्थडवित्थादिसांकेतिकशब्दानामिव कादाचित्केनाप्यर्थेनार्थवत्त्वं
सूपपादम् । तथापि पूर्वापरकालाह्वानागमनादिकस्य कथमुपपत्तिः । इति
पूर्वपक्षः । अस्योत्तरं अतः प्रभवात् इति । अतः इति पदं इन्द्रादिशब्दपरम् 
इन्द्रादिशब्दात् इन्द्रादेः उत्पत्तिरित्यर्थः । यथा घटादिशब्दः
घटत्वादिजातिवाची । तच्च घटत्वं प्रवाहानादिघटव्यक्तिपरंपरागतम् 
तथैव इन्द्रादिपदमपि इन्द्रत्वादि जाति वाचकम् । इन्द्रत्वं च
प्रवाहानादि भूतेन्द्र व्यक्ति परंपरागतम् । यथाच शिल्पी तत्तदाकारं
स्मृत्वा प्रतिमां करोति । तथा प्रजापतिरपि वेदावगत पूर्वपूर्वेन्द्राद्याकारं
स्मृत्वा तत्तदाकारविशिष्टं इन्द्रं सृजति
शिल्पिनः शिल्पशास्त्रात् इन्द्राद्याकारावगमः । प्रजापतेः वेदादवगमः 
प्रत्यक्षं=श्रुतिः । अनुमानं=स्मृतिः । वेदः श्रावणप्रत्यक्षग्राह्यः 
अतः प्रत्यक्षपदं तदर्थकम् । स्मृतिः समानार्थक श्रुत्यनुमापकम् 
अतोऽनुमानपदं स्मृत्यर्थकम् । वेदेन=वेदनेन अनुसन्धानेन । तत्तद्वस्तुप्रतिपादक
वेदभागतदर्थानुसन्धानेन । इति यावत् । सतासती रूपे=चेतनाचेतने वस्तुनी 
व्याकरोत् व्यष्टिरूपेण ससर्ज ।
<1.3.28>
अत एव च नित्यत्वं = कर्मद्वारकविरोधः अर्थद्वारक विरोधश्च परिहृतः 
संप्रति शब्दद्वारक विरोधः परिह्रियते । मन्त्रकृतः, विश्वामित्रस्य
सूक्तं इत्यादिवचनात् वेदस्य पुरुषकृतत्वं निश्चीयते । संहिताकार,
पदकार - सूत्रकार ब्राह्मणकारका इत्युच्यमानत्वात् वेदस्य पौरुषेयत्वं
सिध्यति । कर्तुः पुरुषस्यचानित्यत्वात् तदभावे वेदोत्पत्य संभवात्
इन्द्रादि शब्दानामप्यभावात् तत्कथं इन्द्रादिशब्द स्मरणपूर्वक
तत्तत्पदार्थ सृष्टिः इति शंका । प्रजापतिः इदमपि वेदशब्देश्य एव
ज्ञात्वा सृजति । विश्वामित्रस्य सूक्तं भवति । इत्यादिवेदशब्देभ्यः
विश्वामित्रादीन् तत्तत्सूक्तविशेषदर्शनादिरूप कृत्यविशेषान् नामरूपाणिचानुसन्धाय
तान् सृजति
तेच तत्तत्सूक्तादीननधीत्यैव द्रष्टुं समर्थाः । पूर्वकल्पानुष्ठितपुण्यविशेषवन्तश्च 
प्रजापतिरपि तादृश एव । इत्थंच तेषां मन्त्रकृत्वं नाम अनघीत्यैव
तत्तत्सूक्तादिदर्शन सामर्थ्य रूपम् ।।
<1.3.29>
समाननामरूपत्वाच्चेति - ननु चतुर्मुखस्यापि आयुः परिसमाप्तौ कथं
निर्वाहः । नहि ब्रह्मा नित्यायुष्कः । प्राकृतप्रलये विनाशात् 
"चतुर्युगसहस्त्राणि ब्रह्मणो दिनमुच्यते" इति रीत्या तदीयवर्ष
शतावसाने प्राकृत सर्वपदार्थ नाशात् वेदस्यापि शब्दरूपस्याहंकारिकस्य
नाशावश्यकत्वात् कथं वेदनित्यत्वम् । कथंच शब्दपूर्विका सृष्टिः 
इति पूर्वपक्षः ।। अस्योत्तरम् । छन्दांसि जज्ञिरे तस्मात् ।
यजुस्तस्मादजायत इत्यादिना वेदस्याप्युत्पत्ति दर्शनात् अनित्यत्वमिष्टमेव 
वेदस्य नाशस्वीकारेपि - समानानुपूर्वोकत्वं तु न त्यज्यते
सर्वेषु कल्पेष्वपि वेदस्यानुपूर्वी एकरूपैव । तस्मिन् तस्मिन्कल्पे
वेदस्यानुपूर्वीतु न भिन्ना । "यो ब्रह्माणं विदघाति पूर्वं यो
वै वेदांश्च प्रहिणोति तस्मै इतिः श्रवणात् । महाकल्पादौ ब्रह्मसृष्टिः 
तदनन्तरं तस्मै वेदप्रदानम् । प्रजापतिना पूर्वपूर्वकल्पेन्द्रादि
नामरूप व्याकरणमित्यादिक मुपपद्यते" । शब्द नित्यत्ववादिनां मीमांसकानां
मते सुलभः समाधिः । वेदस्य पौरुषेयत्वं वदतां नैयायिकानां मते पि
सुलभस्समाधिः । यतस्तैः सर्वज्ञेनेश्वरणेच्चरितत्व मिष्यते । शब्दानित्यत्ववादिनां
वेदान्तिनां मते तु वेदस्य नित्यत्वं अपौरुषयत्वं चान्यादृशम् - पूर्वं
यादृश स्वरवर्णआनुपूर्वोविशिष्टतया वेदराशिः स्थितः तादृश स्वरवर्णानु
पूर्वीविशिष्टतया स्मृत्वास्वसृष्ट प्रजापतये उपादिश्यमानत्वमेव
यथा भगवतः अवताराः प्रवाहनित्याः, यथा च प्रजापतिः, यथा च वसिष्ठविश्वामित्रादयः 
अस्रवलितवर्णस्वरानुपूर्वोविष्टितया वेदस्मरणं भगवतः कथं इति
न शंक्यम् । संस्कारानपेक्षमेव भगवतः तत्समरणसंभवात् । यथाचोपाध्यायः
रात्रौ सुप्तान् प्रातः प्रबोध्य पूर्वसंस्थान संस्थितमेव वेदमध्यापयति
तथा भगवानपि हिरण्यगर्भाय ।
"संस्कारं प्रतिसंचरेषु विदधत् सर्गेषु तत्स्मारितं रूपं नाम च
तत्तर्दहनिवहे व्याकृत्य रंगास्पद ।
सुप्तोद्बुद्ध विरिञ्च पूर्व जनतामध्याप्य तत्तद्धितं शासन्नस्मृतकर्तृकान्
वहसि यत् वेदाः प्रमाणं ततः ।"
इति श्रीरंगराजस्तत्रे उत्तरशतके भट्ट पराशरपादैः अनुगृहीतमत्र
स्मर्तव्यम् ।।
ननु समानानुपूर्वीकत्वमादाय नित्यत्वमस्तु । कथमपौरुषेयत्वम् ।
भगवता परमपुरुषेणोच्चरितत्वादिति चेत् । शृणु । - पौरुषेयत्वं नाम
पुरुषोच्चारितत्वमात्रं न भवति । अद्यतनशिष्याचार्याद्युच्चारणसत्वेन
वेदस्य पौरुषेयत्वापत्तेः । परं तु अपूर्वक्रमविशिष्टोच्चारण विषयत्वम् 
कालिदासादिग्रन्थेषु अपूर्वतया क्रमविशेषमवलंब्य तैः काव्यकरणात्
उक्तपौरुषेयत्व मस्ति । इदं च वेदे नास्तीति । ईश्वस्य,पूर्वसृष्टौ
प्रचारपथमागतस्य वेदस्य तथैवोपस्थित्या अपूर्वनिर्माणाभावात् पूर्वसंस्थान
क्रमसंस्थितत्व विशिष्ठवेषेणैवोच्चार्यमाणत्वमिति पौरुषेयत्वा भावसिद्धिः
नहि भगवतः पूर्वसृष्टिविषय वेदस्योपस्थितिः नास्तीति वक्तुं शक्यते 
अतः अपौरुषयत्वं नित्यत्वं च सिध्यति । ननु "प्रतिमन्वन्तरं चैषा
श्रुतिरन्या विधीयते । इतिरीत्या वेदानां ईश्वर बुध्या क्रमनियमहानिरंगी
कार्या । अतस्तेषु तेषु कल्पेष्वन्यथा क्रमोभवतीति चेत् न । क्रमनियमभंगस्यानंगीकारात् 
लौकिक कार्येषु वैदिक कार्येषुवा न कुत्रापि क्रमनियमस्य भंगो
दृष्टः । नहिकल्पभेदेन कुलालघट तन्तुवायपटादीनां कार्यकारणभावोऽन्यथा
भवति । वेदेपि ब्रीहिभिः यजेत, सोमेन यजेत इत्यादिषु न क्रमस्य
भंगो वर्तते । अतस्सर्व कल्पेष्वपि तत्तत्कार्य हेतुभूतानां मन्त्राणामन्यथा
करणं न घटते
एवमेव विध्यर्थवादयोरपि नान्यथाकरणम् । नच देवतानां शरीरवत्त्वे
कुतो नोपलम्भः हविरादानकाले इति वाच्यम् । अनुपलब्धिकारणानां बहूनां
सत्वेनोपलब्ध्यभावात् । अतिदूरात् सामीप्यादिति सांख्यग्रन्थे अनुपलब्धिकरणानि
पठितानि । तथा चोक्तं सारावल्यां - सौक्ष्म्यात् तुल्याभिघातात्....जननतयो
योग मन्त्रौषधिभ्यः इति । यद्यपि ऐकशास्त्र्यवादिनामस्माकं वेदनित्यत्वापौरुषयत्व
मन्त्रकृत्त्वादेः वसिष्ठादीनामाकृति वाचित्वस्य च पूर्वतन्त्र एव
सिद्धत्वात् पुनरुक्तता । तथापि नित्यत्वापौरुषेयत्व प्रकारस्यान्यादृशत्वात्
शब्दानित्यत्ववादिनामस्माकं मते अन्यथैव निर्वाह्यमिदं सर्वमिति
अत्रायं विचारः कृतः ।
यद्यपि समन्वयाधिकरणन्यायेनार्थवादानां स्वार्थे तात्पर्य सिद्ध्या
विग्रहवत्त्व प्रसिद्धिः वक्तुं शक्या । अथापि निरुक्ताक्षेप, निरुक्तसिद्धान्तानां
तत्रासिध्या अधिकरणारंभः इति ध्येयम् । इति देवताधिकरणम् ।।
(1.3.8) मध्वधिकरणम्
<1.3.30>
एतदधिकरणविचारः अस्मदीये ब्रह्मसूत्रविमर्शे सविस्तरं प्रतिपादितः । तत्रैव
द्रष्टव्यः । अथापि किंचिदत्रोच्यते - मधुविद्या छान्दोग्ये मोक्षार्था पठिता ।
इयमेव मोक्षफलार्थं प्रथमं तत्र निर्दिष्टा । आदित्ये मधुत्वदृष्टिरुच्यते ।
वस्वादिदेवानामामोदहेतुत्वात् आदित्य एव मधुत्वेन रूप्यते । मध्वपूपं वृक्षे
लग्नं लंबते । एवं द्युलोकवृक्षे लग्नमन्तरिक्षरूपं मध्वपूपं लम्बते । भ्रमराः
पुण्येभ्यः मधु आदाय तत्र संयोजयन्ति । तद्वत् वेद पुष्पगतं वैदिकमन्त्ररूप
भ्रमराः स्वेच्चारण पूर्वक क्रियमाणयागादिजन्यं यशस्तेजः इन्द्रिय
वीर्यरूप फलात्मकं रसं सूर्यमण्डले एकैकभागे संयोजयन्ति ।
अत्रत्यमनुष्या इव वसु रुद्र आदित्य मरुत् साध्यगणाः तत्तद्दिशि
लग्नं मधु उपरि स्थित्वा दृष्ट्वा तृप्यन्ति ।। एवं मधुभूतादित्यध्यानेन सह
तदन्तर्यामि परमात्मनो ध्याने प्रथमं वसुरुद्रादिभोगमनुभूय पश्चात्
मोक्षं च प्राप्नुवन्ति । तथाच "आदित्यस्य मधुत्वं आदित्यरश्मीनां
मधुनाडीत्वं वेदानां पुष्पत्वं वेदमन्त्राणां भ्रमरत्वं यागान्वितद्रव्याणां
पुष्परसत्वं चात्र रूपितम् । हूयमानानि द्रव्याणि रश्मिद्वारा आदित्यं
प्राप्नुवन्ति । "अग्नौ प्रास्ताऽऽहुतिः संयगादित्यमुपतिष्ठते" इति
चात्र प्रमाणम् । अत्र शिष्यस्य जैमिनेः पूर्वपक्षः ।
आचार्यस्य व्यासस्य सिद्धान्तः । उपासनविशेषेषु देवतानां नाधिकारः
इति पूर्वपक्षकरणात् देवतादिरूपवस्त्वादीनां शरीरवत्त्वं जैमिन्यभिमतमिति
स्फुटं ज्ञायते । अतो विग्रहाद्यभावप्रयुक्तानधिकारपक्षः न जैमिन्यभिमतः ।
अर्वाचीन मीमांसककृतः सः पूर्वपक्षः इति चात्र व्यक्तम् ।।
पूर्वपक्षिणो जैमिनेरयमाशयः । मधुविद्या न ब्रह्मविद्या यतस्तत्रार्वाचीनमेव
फलं श्रूयते - "तद्यत्प्रथमममृतं तद्वसवः उपजीवन्ति.......स च एतदेवामृतं
वेद वसूनामेवैको भूत्वा अग्निनैव मुखेन एतदेवामृतं दृष्ट्वा तृप्यन्ति" इति ।
अस्यां च वस्वादीनां नास्त्यधिकारः । अर्थित्वेन समर्थता
त्रिकतनुः संपिण्डिताऽधिक्रिया' इतिन्यायेन ज्ञान शक्ति शास्त्रानुमतत्वरूप
त्रिवपुषः सामर्थ्यस्य शरीरवतामेषां सत्वेपि फलाभिलाषित्व रूपार्थित्वस्यासंभवात् 
स्वपदप्राप्तिरूप फलस्य पूर्वं प्राप्तत्वात् । वस्वादिभिन्नानां
तु तत्पद प्राप्ति कामनया इन्द्रपदप्राप्त्यर्थमन्येनोपायानुष्ठानसंभवेपि
एतेषां न फलप्राप्ति कामना
इच्छा विषयसिध्या निवर्तते । वस्वादीनां पूर्वमेव पदं प्राप्तानां
विषयसिद्धेः नेच्छोदयसंभवः ।। नचेन्द्रपदवीप्राप्तस्यैव जन्मान्तरे
तत्प्राप्यर्थमुपायानुष्ठानं संभवति ।। "चतुर्युग सहस्राणि विष्णुम् आराध्य
पद्मभूः । पुनस्त्रैलोक्य धातृत्वं प्राप्तवानिति शुश्रुम" इति
प्रमाणबलेन ब्रह्मणोपि पुनस्तत्पदवीप्राप्तिकामना युज्यते । एवं
ब्राह्मणस्य सत एव पुनः ब्राह्मण्यजन्म कामना । धनिकस्य पुनरपि
धनिकत्व प्राप्तिकामना योयुज्यते । एवमेव वसुपदं प्राप्तस्य पुनर्वसुपदवीकामनेति
कथं फलार्थित्वासंभवः इति वाच्यम् । यतः अस्यां श्रुतौ जन्मान्तरे
वस्वादिपदवीप्राप्तिरूपं न बोध्यते ।
परं तु तत्स्थान प्राप्ति पूर्वक तद्भोगसाम्यमेव । अन्यथा मधुविद्यानिष्ठानां
प्रायणान्ते वस्वादिभावप्राप्तौ अष्टौ वसवः "इत्यादि सिद्धाष्टत्व
संख्या विरोधात् । वैष्णवं वामनं आलभेत स्पर्धमानः इत्यत्र विष्णुरेव
भूत्वेमान् लोकानभिजयतीत्यर्थवादस्य यथा विष्णुवत् लोकजेतृत्वमात्रपरता,
एवमेवात्रापि तद्भोगसाम्यमात्रपरत्वस्यावश्कतया तद्भोगस्य प्राप्तत्वेन
तदभिलाषाऽसंभवात् । मधुविद्यानिष्ठानां मनुष्याणामपि तत्पदप्राप्ति
पूर्वक तद्भोगसाम्यस्यैवोक्तेः अष्टौ वसवः इत्यस्यापि न व्याकोपः
स्वोपासनेन स्वस्यैव प्रीतिः स्वस्यैव प्रीणयितृत्वं प्रीणनीयत्वमित्यर्थस्य
कर्मकर्तृभावविरोधेनासंभवाच्च ।
स्वेन स्वयमेवाराधितः स्वपदफलं स्वयं लभते इत्यस्यानुपपत्तेः ।
यद्यपि ब्रह्मविद्यायां जीवचिन्तनस्यांगत्वं श्रुतम् । तत्र स्वस्यैवोपास्यत्वं
स्वेन । तथापि स्वस्य प्रीणयितृत्वेपि प्रीणनीयत्वं भगवतः इति तस्यैव
परस्य फलप्रदत्वं इत्यदोषात् । भूमविद्याऽन्तर्गत प्राणविद्यायामप्ययमेवन्यायः 
अतः स्वोपास्यत्वासंभवात् कर्मकर्तृ विरोधात् फल प्रदत्वासंभवाच्च
वस्वादीनां स्वोपासने नाधिकारः। किंचोपासनं नाम भक्तिः साचोत्कृष्टवस्तुविषयिणी 
नहि कामीनीध्यानं भक्तिः । भक्तौ स्वात्मचिन्तनस्यांगत्वेपि,
निकृष्टः स्वयं जीवः शुद्धस्वरूपात्मकोत्कृष्टवस्तूपासनं करोति
अत्र वस्वादेः वस्वादि विग्रहविशिष्टअमुमेवाशयमाविष्करोति - नह्यादित्यवस्वादि
इत्यादिना । मधुविद्याप्रतिपाद्यार्थं संग्रहेण प्रतिपादयति - मधुविद्यायामिति 
अयं पूर्वपक्षः प्रतर्दनविद्यायां अथर्वशिरो विद्यायां च न संभवति 
तयोः ब्रह्मविद्यात्वेन इन्द्ररुद्रादीनां विशेषणतयैवोपास्यत्वात्
ब्रह्मणः विशेष्यतयोपास्यत्वमित्य विरोधात् ।। आदित्यस्य प्राक्दक्षिण-प्रत्यक्
उत्तर-ऊर्ध्वभागाः पञ्च, तेषु - ऋग्यजुस्सामाथर्वमन्त्र आदेशात्मक
भ्रमराः ऋग्यजुस्सामाथर्व-ब्रह्मभागात्मकपुष्पेभ्यः रसं यशस्तेज
इन्द्रिय वीर्यादिरूपेण परिणतं प्रक्षिपन्ति ।
ते रसाः रोहित-शुक्ल-कृष्ण-अतिशयित प्रस्फुरद्भागरूपपंचांशात्मना
अवतिष्ठन्ते ।
<1.3.31>
ज्योतिषि भावाच्च - अनेन सूत्रेण मधुविद्यायाः अब्रह्मविद्यात्वमेवेति
पूर्वपक्ष्याशयो व्यज्यते । ज्योतिषां ज्योतिः=चन्द्र सूर्यादिज्योतिषामपि
प्रकाशकं ज्योतिः ब्रह्म । तमेव भान्तमनुभाति सर्वे इत्यादि प्रमाणात् 
अत्र सर्वं वाक्यं सावधारणमिति न्यायेन अवधारणं फलति । स उ श्रेयान्भवति
जायमानः इत्यत्र यथा उशब्द बोधितमवधारणं सर्वत्रान्वेति तथाऽत्रापि
अन्वयो वक्तव्यः । देवा एवज्योतिः उपासते । इत्यर्थे मनुष्याणामुपासनाधिकारः
नस्यात् । देवाः ज्योति रूपासत एव इत्यर्थे अनुपासकदेवानामभाव प्रसंगः 
ज्योतिरेवोपासत इत्युक्तौ देवानां ब्रह्मेतरवस्वादि देवताविषयकोपासनं
न युक्तमिति लभ्यते
तस्मात् अब्रह्मविद्यायां नाधिकारो देवानाम् ।
सिद्धान्तमाह - एवं प्राप्त इति । य एता मेवं ब्रह्मोपनिषदं वेद इत्युपसंहारे
कृत्स्नाया अस्या ब्रह्मविद्यात्वोक्तेः इयं ब्रह्मविद्यैव (सकृद्दिवा
हैवास्मैभवति इति उपासकस्य फलोक्तेः । संसृतिकालरात्रि निवृत्ति
पूर्वकं सर्वदा प्रकाशमानत्वसिद्धेः मोक्षरूपमपि फलमत्रैव श्रुतम् 
अतस्तेषामपि स्वान्तर्यामितया प्रतर्दनविद्यायामिव उपासनसंभवात्
पूर्वोक्तानां सर्वेषामपि परिहारः । भावि वस्वादित्व प्राप्ति पूर्वक
ब्रह्मप्रेप्सासंभवात् अर्थित्वरूपाधिकारोपि युक्तः । कल्पान्तरे
वस्त्वादिपद प्राप्तेः अष्टौ वसवः इति सिद्धान्तस्यापि न विरोधः
वसूनामेवैको भूत्वा इत्यस्य "विष्णुरेव भूत्वा' इति अर्थ वर्णनस्य
नावश्यकता च । असति बाधके एव सर्वं वाक्यं साधरणमिति न्यायस्यावकाश
इति नात्रावधारणावश्यकता । अवधारणाभ्युपगमेपि अयोगव्यवच्छेदकत्वार्थस्वीकारे
न दोषश्च ।।
<1.3.32>
स्वावस्थ ब्रह्मोपासनेन = वस्वादि शरीरक ब्रह्मोपासनेन । ब्रह्मप्रेत्सासंभवः=ब्रह्मप्राप्तीच्छासंभवः 
तत्र प्राप्तौ वस्वादित्यप्राप्ति पूर्वकत्वस्यान्वयः ।। प्रकरणे
ब्रह्मप्राप्तिरूपफल विवक्षणमावश्यकमित्येतदर्थं - अत्रहीत्यादिकमुक्तम् 
विधीयते इत्यत्र वाक्यसमाप्तिः । "असौ वा आदित्य....इत्यारभ्य - उपास्यमुपदिश्यते
इत्यन्तं एकं वाक्यम् । "अथ तत" इत्यारभ्य उपास्यमुपदिश्यते इत्यन्तमपरं
वाक्यम् । दिवारात्रिविभागो नास्ति । अस्मै उपासकाय सकृत् दिवा
भवति । आविर्भूतज्ञानस्य न कदापि विनाशः । एवं देवानामधिकारनिर्णयेन
सर्वदेवताष्ट्रत्वं देवतोपास्यत्वं देवतानुग्राहकत्वादिच (महिमा)
परमात्मनः उक्तं भवति । इति मध्वधिकरणम् ।।
(1.3.9) अपशूद्राधिकरणम्
<1.3.33>
अत्र संवर्ग विद्या विचार्यते । रैक्वविद्या इत्यपि नाम । जानश्रुतिः ग्राम नगर
मार्ग वन प्रभृतिषु सर्वत्रान्नपानाद्यावसथान् विरचय्य सर्वेभ्यः अन्नपानादि
प्रदाय धर्मानुष्ठानेऽतिश्रद्धावान् विरराज । सर्वैश्च संयक् स्तुतोऽवर्तत ।
कदाचित् रात्रौ शयनकाले महात्मनोऽस्यान्नपानादिभिः तोषिताः केचन महात्मानः
हंसरूपा भूत्वा एतदुपरि डयन्ते स्म । तत्र कश्चन हंसः पुरोगामिनं हंसं
प्रत्येवमुवाच - अस्य जानश्रुतेः वितरणजयशसा जातं तेजः सर्वलोकव्याप्तम् ।
तत् रात्रिमपि दिवसं कर्तुं शक्तिमत् । तादृशतेजोवतः अस्योपरि तव गमने त्वं दग्धो
भविष्यसीति । एतच्छ्रुत्वा हंसोऽन्यः शकटस्थस्य रैक्वस्य ब्रह्मज्ञस्य तेज एव
महत् । नास्य तेजः मां दहेत् । यतोऽयमब्रह्मज्ञः इत्याह । स रैक्वः कः
इत्यनेन पृष्टोऽन्यो हंसः - बहुप्रकारेषु द्यूतेषु कृतनामकद्यूतविशेषे
सर्वमन्तर्गतम् । तथा यदीयकर्मणि यदीयज्ञाने च सकलैः अनुष्ठितं कर्म, ज्ञानं
चान्तर्गतं तादृशप्रभाववान् रैक्वः इत्युवाच । एतच्छ्रुत्वा जानश्रुतिः
उषस्युत्थाय रैक्वान्वेषणाय क्षत्तारं प्रेषयामास । सोपि
सर्वत्रादृष्टरैक्वः पुनरपि राज्ञा प्रेषितः शकटस्याधस्तात् पामानं
कण्डूयमानं अभिवाद्य तेनैव विदितरैक्वः राजनिकटमागतः ।
राजापि गवां षट्शतानि, कण्ठाभरणं अश्वतरीयुक्तरथं चादाय रैक्वं
प्रणम्य, एतदुपहारतया गृहीत्वा "यां देवतां त्वमुपास्से तां देवतां
मह्यं उपदिशस्वेति प्रार्थयामास । एवं प्रार्थनायामपि अभिलषितालाभेन
खिन्नमनाः अधिकं गवां सहस्त्रं तस्य परिणयार्थं स्वकन्यां आवासार्थं
ग्रामंचोपहारतया ददौ । तदा तेन सन्तुष्टः अस्य ब्रह्मविद्याऽलाभ
प्रयुक्तं शोकमधिकमवेक्ष्य "शूद्र' इत्यामन्त्र्य स्वोपास्यदेवतामुपदिदेश ।।
देवेषु - अग्नि सूर्य चन्द्र जलानां लयस्थानभूतो वायुः अतोऽयं संवर्गः ।
एवं शरीरे - वाक्चक्षुश्श्रोत्रमनसां लयस्थानभूतः प्राणः । अयमपरः
संवर्गः । एवं लयस्थानभूतं वायुशरीरकं प्राणशरीरकं च परात्मानं
उपासीत । इति संवर्गद्वयमुपदिष्टम् । एकैकत्र पंच पंच वस्तूनि ।
आहत्य दश एतत्संवर्गद्वयं कृतत्वेन अन्नत्वेन विराट्त्वेन चोपासितुः
सर्वज्ञत्वं सर्वभोग्य भूतान्नभूतब्रह्मानुभवश्च भवतः ।। इत्युपदिष्टम् ।।
अत्र चान्यदुपाख्यानमपि । कापेयः अभिप्रतारी च द्वौ सूपकारैः परिविष्यमाणौ
उपविष्टौ । तदा कश्चित् संवर्गोपासकः ब्रह्मचारी बिभिक्षे । तौ च,
अयं ब्रह्मचारी संवर्गविद्यानिष्ठो दुरभिमानी इति मत्वा तस्मै न
भोजनं दत्तवन्तौ । तदाऽयं ब्रह्मचारी तौ प्रत्येवमाह - अधिदैवत भूत-अग्न्यादित्यचन्द्रजलरूपान्
अध्यात्मभूत वाक्चक्षुश्शोत्र मनोरूपान् भुवनगोप्ता एको देवः वायुप्राणरूपी
प्रजापतिः संहृतवान् । एवं भूतं प्रजापतिं बहुरूपतया वसन्तं मर्त्यधर्माणः
अविद्या मोहिताः न जानन्ति । सर्वमपि जगत् यस्य संवर्गस्य प्रजापतेः अन्नम् ।
तस्मै भिक्षमाणाय मह्यम् अन्नं भवद्भ्यां न दत्तं इति प्राह । प्रजापतिं
संवर्गमिति मत्वा अनेनोपासनकरणात् स्वस्मै अन्नाप्रदानं स्वोपास्य
देवतायै अप्रदानमेवेति मत्या ब्रह्मचारी उवाचैवम् ।
श्रुत्वा कापेयः अनेन संवर्गस्वरूपं नावधृतमिति मन्वानः तस्मै स्वोपास्यसंवर्ग-
स्वरूप-बुबोधयिषया तत्समीपमागत्यैवमुवाच । संवर्ग विद्याविषय भूतदेवता
न प्रजापतिः । परं तु नृसिंहः । यो देवानां नियन्ता प्रजोत्पादकः
हिरण्यविदारकरमणीयदंष्ट्रायुक्तः सर्व भक्षणशीलः असुरसंहारकः विपश्चित्
अन्यै रनद्यमानः वागादि सर्वनाशकृत् । अतस्त्वदुक्तप्रजापतिं संवर्गत्वेन
नोपासनं कुर्वः । अपि तु परमात्मानमेव इत्युवाच । पश्चात् परिचारकमूलमन्नं
दतवन्तौ । इति आख्यायिका ।।
अर्थित्वसामर्थ्ययोरेवोपासनाधिकारे प्रयोजकत्वात् देवतानामिव ब्राह्मणादीनामिव च
मनुष्यविशेषाणां शूद्राणामप्यधिकारोऽस्त्विति शंकया पूर्वपक्षोत्थितिः ।
यद्यपि पूर्वतन्त्रापशूद्राधिकरणे शूद्रादीनां अधिकारः प्रतिक्षिप्तः,
अथापि अत्र तन्न्यायः न प्रवर्तते । अग्निविद्याऽभावात् अग्न्यंगककर्मणि
अनधिकारो युक्तः । अत्र तूपासनस्य मनोवृत्तिमात्ररूपत्वात् अग्न्यपेक्षायाः
असंभवात् अधिकारस्स्यादेव । न च कर्मणां विद्यांगत्वात् तदंगक विद्यायां
कथमधिकारः इति शंक्यम् । स्वस्ववर्णाश्रमधर्माणामेव विद्यांगत्वात्
अस्यापि शुश्रूषादिवर्णांश्रमधर्मसत्त्वेनोपपत्तेः ।
अत एव हि विधुराणां अग्न्यनधिकृतानामपि ब्रह्मविद्यासद्भावः स्थाप्यते
नच शूद्राणां वेदानधिकारात् वेदोक्तब्रह्मस्वरूपतदुपासन प्रकारज्ञानं
न संभवतीति वाच्यम् । इतिहास पुराणादिभिः तत्संभवात् । इतिहासपुराणश्रवणादेः
तेषामनिषिद्धत्वात् । अत एव विदुरादीनां श्रुतं ब्रह्मनिष्ठत्वमुपपद्यते ।।
अतः "वसन्ते ब्राह्मणोऽग्नीनादघीत, इत्यादिना शूद्रान्यस्य आधानविधानात्,
अष्टवर्षं ब्राह्मणमुपनयीत तमध्यापयेत् इति त्रैषर्णिकानामेव उपनयन,
अध्ययनादिविधानेन कर्मसु अधिकाराभावेऽपि मनोवृत्तिमात्रसाध्योपासने
अधिकारः शक्यवचनः । न चाध्ययनजन्यार्थज्ञानवतामेव ब्रह्मविद्यायामधिकारः
इति वाच्यम् । तादृशज्ञानस्यैवांगत्वग्राहक प्रमाणाभावात् । अध्ययनं
हि अनधीयाना व्रात्या भवन्ति इति प्रत्यवायपरिहारार्थम् । कृते
चाध्ययने तदधीन ज्ञानस्य अर्थात् तत्कृतकर्माचरणे उपयोगः । प्रकारान्तरेण
लब्धज्ञानवतामपि कर्माचरणसंभवात् । अतः, "अपि वा वेदनिर्देशात् अपशूद्राणां
प्रतीयेत इत्यादिना अपशूद्राणामधिकारसमर्थनं
ब्रह्मविद्याऽतिरिक्तकर्ममात्रविषयकम् । इतीमां शंकामनुवदति - यद्यपीत्यादिना 
कर्मकाण्डे एव अग्निविद्यासाध्ययज्ञादिकर्मस्वनधिकारः इति स्पष्टमुक्तत्वात्
ज्ञानसाध्ये उपासने अधिकारः सूचितः । अतस्तदप्युपदिष्टं भवती मित्याह - तस्मात्
शूद्रः - इति । किंच कर्मणां उपनयनाध्ययनाद्यपेक्षावत् न ब्रह्मविद्यायास्तदपेक्षत्वसंभवःउपनयनाध्ययन
शून्यानां स्त्रीणां गार्गीप्रभृतीनां उपासनाधिकार श्रवणात् । इत्याशयेन
समाधत्ते - उच्यत इति । शूद्रस्याधिकारसद्बावे श्रुतिं प्रमाणयति - तथोपनिषत्स्वपीति
सिद्धान्ते । यद्यपि "शुगस्य"इति सूत्रस्वारस्यमवलम्ब्य, मध्वधिकरणम्
इति नामवत् शुगधिकरणं इति नाम कर्तुं शक्यते । अथापि पूर्वतन्त्रगतापशूद्राधिकरणन्यायेनैव
सर्वस्यापि समाहितत्वं भवतीत्याशयेन जैमिन्यपशूद्राधिकरण प्रत्यभिज्ञापनार्थं
अपशूद्राधिकरणमिति नामकृतम् । तर्हि तेनैव गतार्थत्वे किमर्थ मस्यारंभः
इति शंकायां श्रुत्युक्त शूद्रपद स्वारस्य बोधनायैवेति ज्ञापयितुं
आरंभः । अतः शुगस्य इत्यारंभ एव पदस्यार्थो वर्णितः ।। निषादस्थपतिन्यायेन
कस्यचित् व्यक्तिविशेषस्याधिकारोक्तावपि न दोषः । द्रौपद्याः पंचपत्नीत्वमवेक्ष्य
सर्वासां न तदापादयितुं शक्यते । अनुपनीतस्य ध्रुवस्येव न सर्वेषामुपदेशार्हत्वम् ।
अथापि वास्तवार्थप्रदर्शनार्थमयमारंभः । शूद्रस्य अजानतः अनधिकृतस्य इत्येतत्
शास्त्रानुमतत्वज्ञानशक्तिरूप त्रिवपुष्कसामर्थ्यं नास्तीति सूचयितुम् ।।
यज्ञादिष्वनधिकृतस्य इत्यनेन यज्ञ उपासनयोः अनधिकारे न्यायसाम्यं सूचितम् ।
भक्तिविद्याहि उपनिषत्सु प्रतिपादिता । तदनुष्ठानप्रकारश्च तत्रैवोक्तः
सत्यत्व ज्ञानत्वानन्तत्वानन्दत्वामलत्वादिरूपा साधारणधर्मभूतस्वरूपनिरूपकधर्मविशिष्टं
निरूपित स्वरूपविशेषणात्मक वशित्व सौलभ्यादि विशिष्टं च ब्रह्म
ध्येयम् । तथैव विद्यापूर्तिः ।
इतिहासपुराणश्रवणेनाप्येवंविधस्य ब्रह्मविद्यास्वरूपस्य ज्ञानमेव
न सिध्यति । अतो ब्रह्मस्वरूप तदुपासनज्ञानं न पुराणादिभिः सेत्स्यति ।
अतो न सामर्थ्यम् ।।
अध्ययनविधिसिद्ध स्वाध्यायाधिगत ज्ञानस्यैव इत्यनेन सर्वेषामपि
पूर्वपक्ष तर्काणां परिहारः उक्तः । इतिहासपुराणश्रवणमन्यथयति - इतिहासेति ।
विदुरविषयकप्रश्ने समाधानमाह - विदुरादयस्त्विति । पूर्वकाण्ड एव
शूद्रस्याग्न्याधानाभावात् अग्निविद्यासापेक्ष कर्मणि नाधिकारः
इत्युच्यते । अग्न्यपेक्षारहितकर्मणि अधिकारोऽस्तु इति प्रश्ने
किं समाधानं तस्यनिरग्नित्वेपि उपनयनाध्ययनपूर्वकार्थ ज्ञानवत एव
कर्मण्यधिकारः । कर्मविधयश्च तादृशज्ञानवत्पुरुषापेक्षित्वेन तत्रैवविश्रमादिति
समाधिः वाच्यः । एवमेव उपासनविधयोपि स्वाध्यायध्ययनजन्यापानप्रतीतिपूर्वक
विशदज्ञानवत्पुरुषोपेक्षितेत्वेन तत्रैव विश्रमः इति पाठाद्युपयोगजन्य
ज्ञानवति न प्रवर्तन्ते
"यदृच्छया श्रुतो मन्त्रः इत्यादिभिरपि निषिद्धत्वात् अन्यविधया
प्राप्तज्ञानस्य निष्फलत्वं विपरीतफलकत्वं चेति । नच त्रैर्वार्णकानामेव
वेदाध्ययनाधिकारात् देवानां अध्ययनाभावेन तत्पूर्वकज्ञानवत्वाभावात्
कथं देवादीनां ब्रह्मविद्याधिकारः । कथं चेन्द्रः प्रतर्दनायोपदेशं
कुर्यात् । कथं च मध्वादिषु देवानामधिकारसमर्थनं इति वाच्यम् ।
तेषामधुना वेदाध्ययना भावेपि विदुरादिवत् भवान्तराध्ययनसंभवेन तत्पूर्वक
संपादित ज्ञानस्य प्रमोषात् न दोषः । "धर्मव्याधादयोऽप्यन्ये....संसिद्धिं
श्रमणी यथा" इत्याद्यपि बोध्यम् ।
सम्वर्गविद्यागमनिकां आशंकापूर्वकं निरूपयति - यत्तु इति । एतदर्थमेव
सूत्रप्रवृत्तिरिति दर्शयति - शुश्रूषोरिति । अत्रायं सूत्रार्थः - शुक्
अस्येति पदच्छेदः अस्येति जानश्रुतिवाचकं शूद्रेति संबोधनकरणात्
तस्य बुद्धिस्थत्वम् । प्रथमतच्छब्दः हंसवाची । द्वितीयस्सः रैक्ववाची
तथाच हंसकर्तृकस्वानादरवाक्यश्रवणात् अस्य जानश्रुतेः शुक् जाता
शुगुत्पत्तेः अनादर श्रवणं कारकहेतुः । तदैव रैक्वं प्रति आद्रवणं
वेगेन गमनं अस्य अत एव शुक् सूच्यते । आद्रवणं ज्ञापकहेतुः । सूत्रे
तदा द्रवणात् इत्यपि पदच्छेदः सुकरः । अवधारणगर्भमिदं
तदैव द्रवणात् इत्यर्थः । रैक्वेण अस्य शुक्जाता इति सूच्यते ।
यद्वा शूद्रेत्यामन्त्रणेनेत्यर्थः । जातिं पुरस्कृत्य नात्रामन्त्रणम् ।
परंतु शोकं पुरस्कृत्यैव । अतो जानश्रुतेः न शूद्रजातीयत्वम् ।
पूर्वपक्षरीत्या वस्तुतोऽस्य शूद्रत्वेपि निकर्ष वाचकशूद्रशब्देनामन्त्रणं
व्यर्थम् । तस्य शूद्रत्वाज्ञानात् । शोकनिमित्त शूद्रत्वं तु तस्य
सरभसब्रह्मविद्याप्राप्त्युद्योगदर्शनेन ज्ञातम् ब्रह्मविद्यानिष्ठस्य
सर्वज्ञत्वात् तदपि ज्ञातमिति । अत एव अनादरवाक्यश्रवणजनितशोकेन
स्वसमीपे आगमनमित्यपि ज्ञातम् ।। यद्यस्य शूद्रत्वं, तर्हि तस्य
रैक्वेन ज्ञातत्वात् स्वस्य शूद्रत्वेनोपदेशं न चकार । अत एव "अह
हारेत्वा शूद्र तवैव सह गोभिरस्तु" इत्युक्तवान् इति मत्वा पुनः
तन्निकटे आगमनं नैव कुर्यात् ।
अतः प्रथमशूद्रशब्दोपि न जातिवचनः । शुचा द्रवतीति शूद्रः इति शांकरनिर्वाहः ।
भाष्यकृता व्याकरणव्युत्पत्तिमवलम्ब्य । शोचतीत्यादिना योगार्थः
दर्शितः । उपरि जानश्रुतिवृत्तान्तः उपयोगार्थं सुविस्तरं प्रदर्श्यते ।
भल्लाक्ष = भल्लायुधनेत्र । सर्पनेत्र । विपरीतलक्षणया मन्दनेत्र
इत्यर्थ सूचकम् । दिवासमं = अहःकालतुल्यम् । तन्मा प्रसांक्षीः = तस्मिन्
तेजसि मा प्रसक्तो भूः । तदा अनर्थप्रसक्तिरित्याह - मा प्रधाक्षीत्
मा दहेदित्यर्थः । तत्समीपं न गन्तव्यमिति भावः । कम्वरे = कं उ इति च्छेदः ।
सयुग्वानं शकटयुक्तम् । चिरकालसेवां विनेति ।
गुरुशुश्रूषया विद्या पुष्कलेन धनेन वा । अथवा विद्यया विद्या चतुर्थो
नोपपद्यते इति प्रमाणात् गुरुपरिचर्यां विना अल्पद्रव्यमात्रं प्रदाय
ब्रह्मविद्यां श्रोतुमभिलषतोऽस्योपदेशेपि न पूर्तिः भवेत् इत्यालोच्य
प्रथमं नोपदिदेश । पुष्कलधनाप्रदानात् । नच विरक्तस्य ब्रह्मज्ञस्य
रैक्वस्य कुतो धनाभिलाषः इति वाच्यम् । स्वस्य तेन प्रयोजनाभावेपि
जानश्रुतेः विद्याप्रतिष्टित्यै अभिलाषप्रदर्शनात् । न चास्य कन्यकामुखप्रदर्शनानन्तरं
उपदेशप्रवृत्तिर्विरुद्धा इति वाच्यम् लौकिकसुखाभिलषया कन्यकास्वीकरस्यानेनाकृतत्वात् 
यतो वृद्धाय स्वस्मै युवत्या अपि कन्यकायाःदानं अनेन क्रियते
अतोऽस्य ब्रह्मविद्यायां अधिकत्वरा स्पुटा इति तस्योपदेशपात्रत्वम् 
वस्तुतः अस्या अपि स्वशिश्रूषामुखेनोत्तमलोकप्राप्तिकामनावान्
तां स्वीचकारेप्यदोषात् । अह हारेत्वा=अह इत्यव्ययम् । इत्वा=रथः 
इत्वा =हारेण सहितः । निष्कं=रुचकं कण्ठाभरणं=हारः । अत्र प्रकरणविरोधेन
योगात् रुढिर्बलीयसी इति न्यायोपि परिहृतः ।।
<1.3.34>
क्षत्रियत्वगतेश्च । पूर्वं जातिवाचकत्वाभावे हेतुरुक्तः । अत्र तु
क्षत्रियत्व मेवास्येत्युच्यते । अयं क्षत्रिय एव बहुदायित्वात्
बहुपाक्यत्वात् बहुतरपक्वान्नप्रदायित्वात्, क्षत्तृप्रेषयितृत्वादित्यादिकमत्र
विवक्षितम् । शूद्रस्य पक्कान्नदानं निषिद्धम् । अयं तु तद्ददाति ।
सर्वत एव मेऽन्नमत्स्यन्तीति श्रुतेः । शूद्रात् आमस्यापक्वस्यैवग्राह्यत्वं
स्वीकर्तृणामनुमतम् ।। "वैश्यात् ब्राह्मणकन्यायां क्षत्ता नाम
प्रजायते । जीविका वृत्तिरेतस्य राजान्तः पुररक्षणं इति क्षत्तृलक्षणमुक्तम्
अतोऽस्य प्रेषणं प्रेषयितुः क्षत्रियत्वं ज्ञापयति
"इयं जाया, अयं ग्रामः यस्मिन्नास्से इति कन्या प्रदातृत्वग्रामदातृत्वादपि
<1.3.35>
प्रकरणगताख्यायिकयापि अस्य क्षत्रियत्वं सुवचमिति सुत्रान्तरेण
प्रदर्श्यते । अस्यां सवर्गविद्यायां कापेयस्य अभिप्रतारिणः ब्रह्मचारिणश्च
संबन्धः । ब्रह्मचारी वायु प्राणरूप संवर्गं प्रजापति मभन्यत ।
तच्छिक्षण पूर्वकं परमात्मैव वायुप्राणशरीरक सवर्गः इति कापेयः
प्रसाधितवान् । अत्र कापेयस्य ब्रह्मचारिणश्च ब्राह्मणत्वं अभिप्रतारिणः
क्षत्रियत्वम् । कापेयब्राह्मणस्य द्वितीयोऽभिप्रतारी क्षत्रियः
इति तत्प्रायपाठात् रैक्व ब्राह्मणस्य द्वितीयो जानश्रुतिरपि क्षत्रियः
इति अवगमः सुलभः ।। अतोऽस्यां ब्राह्मणत्रिकस्य क्षत्रिय द्वयस्यैव
संबन्धः ।
अयमाशयः - कापेयाः अयाजयन् इत्युक्तत्वात् कापेयानां याजकत्वं सिद्धम् 
ब्राह्मणानामेव षड्कर्मस्वधिकारात् याजकत्वेन श्रुतस्यास्य ब्राह्मणत्वं
निर्विवादम् । "चैत्ररथं अयाजयन्" इत्युक्तत्वात् चैत्ररथस्य याज्यत्वम् 
"शूद्रस्य यागेऽनधिकारात् चैत्ररथस्य न शूद्रत्वसंन्देहः । "तस्मात्
चैत्ररथो नामैकः क्षत्रपतिः अजायत' इत्युक्तत्वात् चैत्ररथस्य क्षत्रियत्वमप्यवगतम् 
अभिप्रतारिणश्च चित्ररथयाजककापेययाज्यत्वात् चित्ररथवंश्यत्वमवगतम् 
चैत्ररथस्य क्षत्रियत्वं श्रुतिसिद्धम् । अतोऽभिप्रतारिणः चैत्ररथत्वम् 
अतोऽत्रविद्यायां प्रायपाठसत्वाधीनं क्षत्रियत्वनिर्धारणं
जानश्रुतेः ।। तथाच चैत्ररथस्य क्षत्रियत्वं श्रुति सिद्धम् । अभिप्रतारिणः
कापेययाज्यत्वमपि । तेनाभिप्रतारिणः चित्ररथान्वयसंभवत्वम् । तेन
तस्यापि क्षत्रियत्वम् । ततः संवर्ग विद्यान्वयवतः प्रायपाठात्
क्षत्रियत्वं इति गमनिका । पूर्वसूत्रे उपक्रमगतलिंगात् क्षत्रियत्व
मुक्तम् । अत्रोपंसंहारगताख्यायिकयेति । यद्यप्यत्र ब्राह्मणक्षत्रिययोरेव
संबन्धात् जानश्रुतेरपि ब्राह्मणत्वस्यवा क्षत्रियत्वस्य वाऽवगतिर्युक्ता
नतु क्षत्रियत्वेस्यैव । अथापि क्षत्रियत्वं पूर्वसूत्रेणैव सिद्धम् 
शूद्रत्वाभावस्तु अनेन निश्चेतुं शक्यः
अतः आद्रवणादिना शुचः सिद्धिवत् लिंगात् शूद्रत्वाभावस्यापि सिद्धिः
इत्यभिप्रायः । रैक्वस्य ब्राह्मणत्वं तु" यत्रारे ब्राह्मणस्यान्वेषणा
तदेनं गच्छेति ब्राह्मणावासस्थले अन्वेषणोक्तेः ।।
<1.3.36>
संस्कारपरामर्शात् ... । शूद्रस्याधिकारः न्यायविरोधीत्युक्तत्वात्
विधिमूल वेदग्रहणं नास्ति तदधीनार्थज्ञानं नास्ति । अतोनाधिकारः
इति जैमिन्यभिप्रायः व्यासस्यापीति सूचितम् । ननु "अष्टंवर्ष ब्राह्मणमुपनयीत
इत्यत्र अष्टवर्षत्वविधाने एव तात्पर्यं नतु ब्राह्मणस्यैवोपनयन
विधाने अन्यथा वाक्यभेदात् इति चेन्न तमध्यापयेत् इति तच्छब्दश्रवणात्
अष्टवर्णत्व ब्राह्मणत्वोभयविशिष्टस्यैवाध्ययनमिति सिद्धत्वात्
शूद्राणामुपनयनाभावात् नाध्ययनसिद्धिः । ननु स्त्रीणामपि उपनयनाभावात्
नाध्ययनम् । तत एव न ब्रह्मविद्यासंपत्तिः स्यात् ।
न चेष्टापत्तिः, गार्गी मैत्रेयी प्रभृतिषु विरोधादिति चेत् ।। "पुराकल्पे तु
नारीणां मौञ्जीबन्धनमिष्यते' इत्यादिना तासामपि उपनयनसंस्कार सत्त्वात्
तासां विवाहस्यैवोपनयन रूपत्वात् । न चैवं सति सर्वासामपि ब्रह्मविद्याधिकारः
स्यात् इति वाच्यम् । पुराकल्पे तु इत्यपवादात् । अनुपदमेव एतत् विवृणुमः।
। एतत्सूत्रप्रभृति उपनिषदं पुरस्कृत्यैव शूद्रस्याधिकाराभवस्थापनम्।
। "संस्कारः परामृश्यते इति । ननु तान् हा अनुपनीयैव प्रोवाच इति
श्रुतेः कथ मुपनयन पूर्वकत्वं विद्योप देशस्य इति चेत् न । नात्रोपनयनाभावः
उच्यते । परं तु उत्कृष्टवर्णस्य नीच वर्णेनोपनयनं न कार्यमित्येव
इदंच प्रकरणसिद्धम् ।
<1.3.37>
तदभाव ...... । अत्र सत्यकामवृत्तान्तः ज्ञेयः । अयं नाहं गोत्रंवेद
मातापि नावेदीत् माता मे जावाला सत्यकामोऽहं इत्येवानेनोक्तम् 
अनेन गोत्रमस्ति अहं तन्न वेद इति ज्ञायते । शूद्राणां गोत्रस्यैवाभावात्
नोपनयनादिप्रसक्तिः । अतः अब्राह्मणे गोत्रं नास्तीति सूचितम् ।
"अपिच किंगोत्रोनु' इति प्रश्नसामर्थ्यादपि गोत्र शून्यस्योप देशो
न युक्तः इत्यपि ज्ञापितम् । नायमब्राह्मणो विवेक्तुमर्हतीति निर्धायोपदेशोपि
गमकः ।।
<1.3.38>
श्रवणाध्ययनार्थ प्रतिषेधात् - उपनयनं विनैवाध्यापनं भवतु इति शंका
परिह्रियते । सूत्रे अर्थप्रतिषेधः अर्थानुष्ठानप्रतिषेधः । तदर्थ-ज्ञान-
तदर्थानुष्ठान प्रतिषेधो वा । अध्ययन फलत्वात् । पद्यु = पादयुक्तं - जंगमम् ।
बहुपशुः अत्र बहुच्प्रत्ययः । बहुपशुः इत्यनेन अर्थज्ञानं निषिद्धम् ।
अयज्ञीयः इत्यनेनानुष्ठाननिषेधः ।
<1.3.39>
स्मृतेश्च । पूर्वं श्रुतिः। अत्र स्मृतिः । यद्यपि पूर्वसूत्रे
एव अध्ययनादि निषेध श्रुतिरिव तादृशस्मृतिरपि विवक्षितुं शक्या 
अथापि तदन्य संस्कारादिनिषेध बोधनाय तादृशस्मृतिः विवक्षणीया
इत्येतदर्थं स्मृतेश्च इति सूत्रम् । अत एव "न चास्येत्यादिस्मृतिवाक्यमप्युपात्तम्
तेषां जातकर्मादिमात्रसंस्कार एवोक्तः । नतूपनयनादिसंस्कारोपि 
शूद्रःचतुर्थो वर्णः एकजातिः इत्युक्तत्वात् द्वितीयजन्मरूपोपनयनमपि
निषिद्धमिति ज्ञेयम् ।।
शूद्रस्य समीपे नाध्येतव्यं वेदवाक्यम् । तस्य तेन श्रवणे महान्दण्डः
इति चेत् कथं सः वेदं शृणुयात् । अशृण्वतश्च कथं अध्ययनं अनुष्ठानं
वा अतः शूद्रस्य न विद्याधिकारः ।।
वाक्यजन्यज्ञानात् अपरमार्थबन्धनिवृत्तिरिति वदतां अद्वैतिनां पक्षे
अस्याधिकरणस्य न सांगत्यमिति दर्शयति - येत्विति । भ्रमनिवृत्तौ वस्तुयाथात्म्यज्ञानमेवापेक्षितम् 
तज्ज्ञानोत्पाद कसामत्र्यां नियतिस्तु नास्ति । सर्पभ्रमनिवर्तकज्ञानस्य
प्रत्यक्षेण वा वाक्येन वा जातत्वेपि निवर्तकत्वदर्शनात् वाक्योच्चरयित्रृपुरुषनियमस्याप्यभावात् 
तेभ्यः उपदेशो न कार्यः इति नियमोपि नास्ति । उपदेष्दृणां वेद
किंकरत्वाभावात् । "दग्धारिवलाधिकारत्वात् ब्रह्मज्ञानाग्निना मुनिः 
वर्तमानः श्रुतेर्मूध्नि नैव स्यात् वेदकिं करः" इति तैरेवोक्तत्वात्
विध्यतिक्रमण पूर्वकमुपदेशेपि वाक्यस्य याथात्म्यज्ञानहेतुत्वानपायात् 
शूद्रस्य भ्रमनिवृत्तिः न दृष्टेति चेत् ब्राह्मणस्यापि निवृत्तिः
न दृष्टा ।। तस्य निदिध्यासनं नास्तीति चेत् तस्यापि लौकिकवाक्यजन्यात्माद्वैत-
ज्ञानेन ध्यानस्यापि संभवः अनिवार्यः ।
वाक्यजन्यज्ञानस्यैव मुक्तिहेतुत्वमिति नियमोपि न संभवति । लौकिक
भ्रमे वाक्यस्येव प्रत्यक्षानु मानादिजन्य ज्ञानस्यापि निवर्तकत्वस्य
दर्शनात् । अतः प्रमाणान्तराधीन ज्ञानस्य मुक्तिहेतुत्व संभवात्
वेदान्त शास्त्रमेव न तेषामावश्यकम् । अतः उपनयनाध्ययनाभावेपि भ्रमनिवृत्तेः
शूद्रस्याधिकारः युक्तः । शूद्रतुल्यानुपनीत ब्राह्मणेऽपीयमेवरीतिः 
उपनयनार्हत्वेपि वेदवाक्येनैव भ्रमनिवृत्तिरित्यस्याभावात् वेदान्तवाक्यानां
अनुपयोग एव । प्रत्यक्षस्य सन्मात्रग्राहित्वस्य तैरेवोक्तत्वात्
अन्येषां मिथ्यात्वमवगतमिति तत एवाविद्यानिवृत्तिप्रसंगः
जगत् मिथ्या अध्यस्तत्वादित्यनुमानेनापि अविद्या निवृत्ति प्रसंगश्च" 
नच जगदपरमार्थत्व ब्रह्मपरमार्थत्वावेदेकश्रुत्यभावे कथं तदनुमानेन
प्रत्यक्षेण तदवगन्तुं शक्यम् । लौकिकव्यवहारे उत्सर्गतः अस्य भ्रान्तत्वात्
इति वाच्यम् । सांख्यादिभिरिव भवद्भिरपि प्रत्यक्षेनानुमाने च वस्तुनिरूपणस्य
क्रियामाणत्वात् । प्रत्यक्षानुमानादृष्टस्य विशेषान्तरस्य ब्रह्मणि
भवद्भिः बोधयितुमशक्यत्वाच्च । आनन्दरूपत्वं मधिकं श्रुतौ बोधितमित्यपि
भवतां न शक्यवचनम् । आनन्दत्वस्य ईतरव्यावृत्ति रूपत्वात् इति ।स्वमते
शूद्रस्याधिकारभाव कथनं सूपपादमित्याह - यस्य तु इति ।
अत्रेदमवधेयं - सर्वेषामपि वर्णानां प्रपत्तावधिकारः । भक्त्युपायेतु
त्रैवर्णिकानामेव । तत्रापि स्त्रीणां अधिकारःअस्तीति केषांचित्
पक्षः । उपनिषदि गार्गी मैत्रेयीप्रभृतीना मधिकारोक्तेः । स्त्री
विधुराणामपि ब्रह्मविद्यायामधिकारोऽस्तीति न्यायसिद्धाञ्जने प्रतिपादितत्वात् 
स्त्रीणां विद्यांगभूतयागादिषु अधिकाराभावेपि जपोपवासाद्यंगमूलकं
विद्यायामधिकारोक्तौ बाधकाभावात् । विधुरादीनां तथैवाधिकारः इति
"अन्तरा चापि तु तद्दृष्टेः इति सूत्रे प्रतिपादितम् । तन्न्यायस्यात्रापि
संभवात् इति ।
अन्येषां पक्षस्तु तासां नाधिकारः इति । गार्गीप्रभृतीनामुक्तिस्तु
व्यक्तिविशेषनियता । निषादस्थपतिं याजयेदित्यादौ तस्यैव निषादस्य
तस्मिन्नेव यागविशेषे अधिकार इति नियतिकल्पनवदत्रापि नियमस्य स्वीकर्तव्यात्वात् 
स्त्रीणां केषुचित् वैदिककर्मविशेषेषु मन्त्रोच्चारणविधानेपि
तेषामुच्चारणे एव नान्यमन्त्रोच्चरणे इति नियतेरिवात्रापि संभवात् 
यथावत् सांगवेदाध्ययनं कृत्वा तन्मूलापातप्रतीतिं प्राप्य वेदान्तविचारे
प्रविश्य ज्ञानं संपादित वतामेवाधिकारो ब्रह्मविद्यायाम् इत्यधिकरणसारावल्यामुक्तम् 
"वेदार्थापात बुद्धिः यदनधिकरणा नोपबृंह्येत तैस्सह" इति
अत्र शूद्रादीनामधिकारः अस्ति नवेति विचारणार्थं प्रवृत्ते आदिशब्दोपि
श्रुतः । श्रीभाष्येपि - "अतोऽध्ययनसिद्ध स्वाध्यायाधिगतज्ञानस्यैव
ब्रह्मोपासनोपायत्वात् इति भाषितम् । अध्ययनेनापातप्रतीतिं सम्पाद्य
विचारे प्रवृत्तिमतामेव ब्रह्मोपासने अधिकारोऽत्रोक्तो भवति ।
स्त्रीणांतु वेदाध्ययनाद्यभावात् तन्मूलकापातप्रतीतेरभावान्नाधिकारः 
अन्यथा जातायाः आपात प्रतीतेरनुपकारत्वात् । स्त्रीणा मध्ययनं
न शिष्टा चार सिद्धम् ।।
पुरुषाणामपि आशौचकाले केषांचिन्मन्त्राणामुच्चार्यत्वोक्तावपि तन्मूलं
तस्मिन्समये अन्यमन्त्रोच्चारणं निषिध्यते । उपनयन - अध्ययनादि पुरुषाणामेवोक्तम् 
विधिवाक्ये पुंलिगनिर्देश एवात्र पर्याप्तो हेतुः । "शूद्र स्त्री
द्विजबन्धूनां श्रुतिः न श्रुतिगोचरा" इति शूद्रस्येव स्त्रीणामपि
स्पष्टं निषिद्धम् । उपनयनानन्तरं वटोरिव एतासामपि भिक्षाचरण मनुमतं
स्यात् । प्रतिवीथि गत्वा भिक्षाचरणे प्रवर्तेरन् । पुरुषाणामिवेतासामपि
वेदाध्ययनसंभवे यागेपि स्वातन्त्र्येणाधिकारः आपद्येत । वैधव्य
प्राप्त्यनन्तरमपि यागस्यानुष्ठाने को निषेद्धा
विधिवाक्ये पुंलिग निर्देशात् न यागाधिकारः इति चेत् उपनयने अग्न्याधाने
च तथैवेति विभाव्यताम् ।
वर्णत्रये ब्राह्मणानां षदकर्मसु अधिकारः । एवमेव बाह्मणस्त्रीणा
मपि स्यात् । अध्ययन अध्यापन यजन याजनादीनामप्यंगीकारे सपिण्डीकरणादौ
गोदान प्रतिग्रहाद्यपि स्यात् । पुत्र हीना स्त्र्यपि भर्तृमरणे
साक्षादेव भर्तृकैकंर्यमपि कुर्यात् । सर्वत्रेवात्रापि दोषासंभवात्।
। पुरुषस्येवास्या अपि साक्षात्कर्तृत्वे बाधका भावात् । उपनयन
अध्ययन अग्न्याधानादीनां प्राप्त्यापत्तेः । प्रणवोच्चारणेपि विरोधाभावः 
शूद्रतज्जाति स्त्रीणां नाधिकारः इति निषेधवाक्यस्याप्यर्थ वर्ण
संभवात् । आदौ अन्तेच प्रणवमुच्चार्यैव वेदाध्ययनस्य विहितत्वाच्च
वेदाध्ययने नासामधिकारः
व्यक्तिविशेषेषु कस्यचिंशस्य दर्शनमात्रेण सर्वासु व्यक्तिषु न्याय
संचारोऽनुपपन्नः । गरुडगजेन्द्र वालि जटायु नन्द्रिनी प्रभृतिषु
दृष्टं विशेषांशमुप जीव्य व्यक्तयन्तरे तत्तज्जातीये न्यायसंचारो
न स्वीक्रियते । वालिविषये श्रीरामोणोक्तं समाधानमप्यत्र स्मर्तव्यम्
स्त्रीणां ब्रह्मविद्याया मधिकारोऽस्तीति वदतां पक्षेपि त्रिमात्र
प्रणवोच्चरण मूलकोपासने अधिकारो नास्तीत्येवांगीकार्यम् । न स्वरः
प्रणवोम् ऽगानि नाप्यन्यविधयः स्मृताः । स्त्रीणां तु शूद्र जातीनाम् 
इति प्रणवस्येव स्वरस्यापि निषेधः दृश्यते । अतः स्वर सहित वेदाध्ययनं
नासां संभवति ।इदं वाक्यं मूलमन्त्र विषये एव स्वरनिषेधार्थं प्रवृत्तमिति
न मूढोपि ब्रूयात् । स्वरेणसहवेदाध्ययनस्यानुमतौ मन्त्रमात्रे निषेधस्यानुपपन्नत्वात्।
। सामान्यविषयकनिषेधः विशेषविषयकाधिकारः शास्त्रसंमतः नतु विपर्ययेण 
तथा वेदाध्ययनस्य नियमोपिश्रुतः नास्य कर्मणि प्रसक्तिः
वर्णविशेषं निर्दिश्यैव वेदेन विधानात् । त्रैवर्णिक मादाय यागादिषु
श्रावण्यां प्रौष्टपद्यां इत्यादिना । श्रीभाष्येऽप्यं विषयः प्रदर्शितःअ
अत्र श्रुतप्रकाशिका, व्रतविशेषः=उपाकर्म, नियमविशेषः=काण्डव्रतादिः
इति स्पष्टमुक्तम् । इदं तु नस्त्रीणामिति निर्विवादम् ।
तत्त्वमुक्ताकलापे तद्व्याख्यानभूत सर्वार्थ सिद्धौच शूद्राणां
त्रैवर्णिक स्त्रीणां च न ब्रह्मविद्यायां मधिकारः इति स्पष्टम् 
जीव सरे - श्लोके । तत्र तत्तद्वर्णाश्रममूलकतया सन्यासिनामिव शूद्राणामपि
ब्रह्मविद्यायामधिकारः किं नस्यात् अन्यथा तस्य मोक्ष एव नस्यात् 
भगवन्तं प्राप्य तेपि मोक्षं प्राप्नुवन्ति इति गीतायां स्पष्टमुक्तमिति
शंकामुद्भाव्य ब्रह्मविद्यायामधिकाराभावेपि प्रपत्तिविद्यायामधिकार
सद्भावात् मोक्षप्राप्तिस्सुलभा, इत्युक्तम् । पूर्वकाण्डे वर्णविशेषमधिकृत्य
कर्माविधानात् सर्वेषामपि वर्णानां कर्मधिकारात् शूद्राणामपि कर्मण्यधिकारः
स्यात् इत्युद्भाव्य ज्ञानशून्यस्यानुष्ठानाग्संभवात् निर नेः अग्निकार्यासंभवाच्च
नास्याधिकारो वक्तुं शक्यते
त्रिवर्णानामेवोपनयन अध्ययन विधानाच्च कर्त्राकांक्षायाः शान्तत्वेन
न कर्ता यागादिषु शूद्रः । ब्रह्मविद्यायां वर्णविशेषनिर्देशाभावेपि
त्रैवर्णिकाणामेव वेदाध्ययनविधानात् अध्ययनपूर्वक शास्त्रार्थज्ञान
आपात प्रतीति वद्भिरेव शान्ताकांक्षत्वात् तैरेव शास्त्रार्थस्य
चरितार्थत्वाच्च ब्रह्म विद्यायामपि न शूद्राणामधिकारः इत्युक्तम् 
अयं व्यायः स्त्रीविषयेपि समानः।स्त्रीणां विवाहस्योपनयन स्थानत्वेपि
काण्डव्रत उपाकर्म, अग्न्याधानाद्यप्रसक्तेः नाधिकारः । अतः सर्वार्थसिद्धावेव
स्त्रीणामपि ब्रह्माविद्यानधिकारः सूचितः
"पुंभिः सिद्धाधिकारैः इत्ययमपि श्लोकः पर्याप्तः । शास्त्रस्य
पुरुषैरेव चरितार्थत्वात् न स्त्रीणामधिकारकल्पन मपेक्षितम् । ननु
शूद्राणां प्रपत्तिद्वारैव मोक्षप्राप्तौ "अस्तेयाद्यैः परिचरणमुखैः
इत्युक्तिः कथं" प्रपत्तेः आनुकूल्यसंकल्पाद्यतिरिक्तांगानपेक्षत्वात् 
नामसंकीर्तन - विषयवास प्रभृतीनामिव एतेषामपि न साक्षान्मोक्षोपायत्वं
अतः कथमिदं उपपद्यते इति चेत् । त्रैवर्णिकेष्वेव केचननाध्ययन कारिणः 
अन्ये ब्रह्मविद्यायामनधिकृताः मोक्षाभिलाषिणश्च । एते सात्विकत्यागपूर्वकं
कर्म कुर्वन्ति । निवृत्तिकर्म निष्टास्ते
एते एतादृशकर्मानुष्ठानात् भगवत्प्रसादेन मोक्षाभिलाषया प्रपत्तौ
प्रवर्तन्ते । एवमेव शूद्रा अपि मुमुक्षवः अस्तेयादि कर्माणि सात्त्विकत्यागपूर्वकं
अनुतिष्टेयुः । एते च ब्रह्मविद्यार्थमुत्तमजन्माभिलाषिणः पश्चात्
त्रैवर्णिकजन्म प्राप्य भक्तियोगाधिकारिणो भवेयुः । अत्र अस्तेयपूर्ववर्णपरिचर्यादिभिस्सह
प्रपत्ति पठनं अंगप्रपत्तिमपि मनसि निघाय । सोपि" निर्विघ्नतया
अस्तेयपरिचर्यादिकस्यानुष्ठानं सिध्यतु "इत्याशयवान् अंगप्रपत्तिमपि
कुर्यात् । त्रैवर्णिकजन्माभिलषयापि प्रपत्तिं कुर्यात् ।।
ननु "मां हि पार्थ....स्त्रियो वैश्यास्तथा शूद्राः" इति एतेषां
कथं सहपरिगणम् । वैश्यानां भक्त्यधिकारात् स्त्रीशूद्राणां भक्त्यनधिकारात्
इति चेत् । अत्र पूर्वापरसन्दर्भेणार्थो वर्णनीयः । तात्पर्यचन्द्रिकायां
एतच्छ्लोकावतरिणिकायामिदं स्पष्टम् । "दुराचारोपि' इति श्लोकेन
जन्मप्रभृति निषिद्धानुष्टातृणां विहितकर्माकारिणामपि भगवदाश्रयणमात्रेण
शुद्धिः फलसिद्धिश्चोक्ता । भगवदाश्रयणं भक्त्यापि भवति प्रपत्यापि 
स्त्री शूद्रविषये प्रपत्या वैश्यविषये प्रपत्तिभक्त्न्यतरेण 
अतो वैश्यविषये भक्तिनिषेधाभिप्रायणेवेति न मन्तव्यं
तर्हि ब्राह्मण क्षत्रियाणामपि प्रपत्या भगवदाश्रयणेन शुद्धेः फलसिद्धेश्च
संभवात् तेषामत्र परिगणनं कुतो न कृतमिति चेत् । अत्रेदमवधेयम् - अथ
य इह रमणीयचरणाः - वैश्ययोनिं वा इति वैश्यस्य पुण्ययोनित्वकथनात्
कथमस्य पापयोनित्वम् । "अथ यइहकपूयचरणाः...इत्यत्र शूद्रस्यापढनात्
श्वसूकरचण्डलसाम्यस्य तस्मिन्नभावेन च तस्यापि पुण्ययोनित्वात्
कथं पापयोनित्वं इति शंका जायेत । अस्यैवमभिप्रायो वर्णनीयः । स्त्रीणां
शूद्राणां च सत्रयागे नाधिकारः ।। एवं त्रैवर्णिकान्तर्गत वैश्यस्य
सत्रे अधिकारः ब्राह्यणानामेव आर्त्विज्यम्
"तस्मात् वाजपेय याजी आर्त्विजीनः इति क्षत्रियाणां उक्तम् । एतादृश
शास्त्राधिकाररूपोत्कर्षः वैश्यस्य नास्तीति शूद्राणामिव वेश्यानामपि
पापयोनित्वम् । अतोनविरोधः । अत एतेषां न ब्रह्मविद्याधिकारः ।
गार्गीप्रभृतिषु विद्यासंभवः व्यक्तिविशेषनियतः । एतन्मूलं सर्वस्त्रीणामापादनं
नयुक्तम् । नीचजात्युत्पन्नारुन्धती ब्रह्मज्ञस्य वसिष्टस्य भार्या,
शारंगी मन्दपालेन संगता । एतन्न्यायःन सर्वेषाम् । स्त्रीविधुराणां
ब्रह्मविद्याया मधिकारोऽस्त्येव" इति श्रीसूक्तेः अभिप्रायान्तरवर्णनेनार्थो
वाच्यः । यथा कैवल्यविषये श्री भाष्यकारसूक्तीनां तत्रतत्रोक्तानां
परस्पराविरोधेन अर्थ वर्णनम् । यथा च सूक्ष्म शरीरत्यागविषये परस्परविरोधं
सूचयन्तीनां श्रीमद्रहस्यत्रयसारसूक्तीनां न्यायसिद्धाञ्जन श्रीसूक्तीनां
चाविरोधेनार्थ वर्णनम्, तथाऽत्रापि न्यायसिद्धाञ्जन श्रीसूक्तेः अधिकरणसारावलि
तत्व मुक्ताकलाप सर्वार्थ सिद्धि श्रीसूक्तीनां चाविरोधेनार्थो वर्णनीयः ।
मैत्रेयी गार्गी प्रभृति स्त्रीव्यक्तिविशेषाभिप्रायेण स्त्रीविधुराणामित्यत्र
स्त्रीशब्दप्रयोगः इति संकोचः कार्यः । स्त्रीभिः विधुराणां = रहितानामित्यर्थ
वर्णनमपि अर्थविधुराणां = दरिद्राणामितिवत् उपपद्यते । परं तु न स्वरसम् ।।
इति दिक् ।।
<1.3.40>
प्रमिताधिकरणशेषः । अंगुष्ठमात्रः पुरुषः मध्य आत्मनि, इति, अंगुष्ठमात्रः
पुरुषोऽन्तरात्मा" इत्यनयोर्मन्त्रयोर्मध्ये "यदिदं किंच जगत्सर्वं
इति मन्त्रः पठ्यते । यदिदं जगत् तत्सर्वं प्राणे = प्राणशरीरकपरमात्मनि
प्रतिष्ठितम् । प्राणात् परमात्मनो निस्सृतम् । उद्यतात् वज्रायुधादिव
प्राणात् = परमात्मनः महतो भयात्, एजते = कंपते । कृत्स्नमपि जगत् परमात्मनः
शासनातिवृत्तौ किं वा भवेदिति भीत्या कंपते । "भयादस्याग्निस्तपति"
इत्युत्तरमन्त्रोपि एतद्विवरणरूपः । अत एव वज्रमुद्यतं इत्यत्र
पंचम्यर्थत्वस्वीकारः । भगवच्छासनातिवृत्तौ प्रत्यवायो भविष्यतीति
भयात् स्वस्वकार्येषु प्रवर्तते ।
सर्वप्रशासितृत्वरूपमैश्वर्यं श्रूयमाणं भगवत एव । एतस्य वा अक्षरस्य,
भीषाऽस्मात् वातः पवते इत्यादि श्रुतिसिद्धम् । अयमर्थः कंपनात्
इत्यनेनोक्तः । यद्यपि विषयवाक्ये कंपनवाचकपदं न श्रूयते । "एजति'
इति पदस्यार्थमभिवीक्ष्य एवंसूत्रितम् ।। प्रमिताधिकरणशेषत्वात्
"कंपनाच्च' इति चकारघटितत्वेन सूत्रप्रणयनं कार्यम् । अथापि अपशूद्राधिकरणस्य
पूर्ववृत्तत्वेनास्य सूत्रस्य तच्छेषत्वमतिव्युदासः कार्यः इत्यभिप्रायेण
चकारः अनुक्तः ।
<1.3.41>
ज्योतिर्दर्शनात् । इतश्चेति । अंगुष्ठप्रमितस्य परमात्मत्वे अन्या
युक्तिः प्रदर्श्यते । सूत्रे चकारानुक्तावपि योज्यम् इति भावः ।
न तत्र सूर्यो भाति । इति विषयवाक्यम् । अत्र परमात्मासाधारणं सर्वतेजसां
छादकं तेषां कारणभूतं अनुग्राहकं च अंगुष्ठमात्रपुरुषस्य ज्योतिः
उच्यते । अनेन दिव्यमंगल विग्रहः प्रोक्तः । कोटिसूर्य प्रकाशस्य
परमात्मदिव्यमंगलविग्रहस्य पुरतः सूर्यादिः न प्रकाशते यथा सूर्यस्य
पुरतश्चन्द्रः । "मोहान्धकारविनिवर्तन जागरूके दोषादिवापि निरवग्रहमेधमाने ।
त्वत्तेजसि द्विरदशैलपते विमृष्टे श्लाघ्येत संतमसपर्व सहस्रभानोः" । इति
श्लोकोऽनुसंन्धेयः । किं च परमात्मनः चक्षुषः एव सूर्यादीनामुत्पत्तेरपि
परमात्मनः सर्वप्रकाशकत्वं स्फुटम् । अत्र तद्भानानुभानवत्वोक्तेः
सर्वतेजः कारणत्वम् । "न तत्र सूर्यो भाति इत्यादिना सर्व तेजसः
आच्छादकत्वम् । भासा सर्वमिदं विभातीत्युक्त्या सर्वतेजोऽनुग्राहकत्वम् ।
एतत्सर्वं परमात्मासाधारणम् । तं देवाः ज्योतिषां ज्योतिः यस्यादित्यो
भामुपजीव्य भाति "इत्यादि श्रुत्यन्तरे प्रसिद्धम् । आथर्वणे चायं
मन्त्रः परमात्मविषयतया पठितः । अतः कठवल्लयां पञ्चमवल्ल्यन्ते
श्रुतस्यास्य मन्त्रस्य जीवपरत्वं न संभावनार्हम् । यतः एतदनुसारेण
तेषां मन्त्राणां जीव विषयत्वशंका नोदेतुमर्हति
अत्रापि ज्योतिरिवाघूमकः इति श्रुतम् । ज्योतिश्शब्दः परविग्रहविशिष्टपरमात्मपरः
इति सर्वाविगीतम् । परं ज्योतिरूपसंपद्य, ज्योतिषां ज्योतिः "इत्यादौ"।
। यद्यपि विषयवाक्ये ज्योतिः पदं नदृश्यते ।अथापि एतद्वाक्याक्षिप्तं
भवतीति सूत्रे ज्योतिश्शब्दः प्रयुक्तः । अनेनैतद्वाक्य सूचितं
ज्योतिः परमात्मैवेत्युपपादकज्योतिश्शब्दघटित वाक्यस्फोरणं ज्ञापितम् 
दर्शनादिति खण्डः "परंज्योतिः' ज्योतिषां ज्योतिः इति वाक्य प्रदर्शनार्थः ।
(1.3.10) अर्थान्तरत्वादिव्यपदेशाधिकरणम्
<1.3.42>
अधिकरणत्रयं प्रसंगादागतम् । तत्पूर्वतनं प्रमिताधिकरणं, दहराकाशस्य
परब्रह्मत्वसमर्थनार्थम् अल्पश्रुतिपरिहारः कृतः । तत्प्रसंगेनागतम् ।
पूर्व प्रकृतदहरविद्यायाः बुद्धिस्थत्वात्
तदनन्तर श्रुतस्याकाशशब्दस्य परमात्मपरत्वं स्थाप्यत इति संगतिः ।
"यत्प्रसंगात् यदागतं तत्समाप्तौ तत् बुद्धिस्थं जायते इति न्यायात् ।
केचित् तु प्रमिताधिरणकशेषे अन्तिमसूत्रेण संगतिं प्राहुः - ज्योतिरिति
दिव्यमंगलविग्रहोक्त्या तस्य परमात्मपरत्वेपि आकाशवाक्ये दिव्यमंगल-
विग्रहाप्रतीत्या आसमन्तात्काशते इति व्युत्पत्तिसिद्ध प्रकाशमानत्वस्य जीवे
संभवात् जीव एवाकाशब्दवाच्यः ।
पूर्वं प्रजापतिवाक्ये जीवस्यैव प्राधान्येन निरूपणात् । श्यामात्
शबलं प्रपद्ये...ब्रह्मलोकमभिसंभवानि इति जीवस्यैव तदनन्तरमपि प्राधान्येन
निर्देशः इति ।। रोमाणि इति । रोमविधूननेन दुर्बलंरोम्णांपतनं दृष्टम् 
तदेवदृष्टान्तभूतम् । नचैवं सति केषांचिदेव पतनादन्येषामपतनाच्च
दार्ष्टान्तिकेपि केषाचिदेव पापानां अपगमः इति स्यात् न मन्तव्यम् 
पतनमात्रे एव दृष्टान्त प्रदर्शनात् । अश्वः रोमाणीव पापं विधूय,
चन्द्रः राहोर्मुखात् स्वात्मानं प्रमुच्येव अहं प्रमुच्य शरीरं
धूत्वा इत्यन्वयः । अनन्तरप्रकृतत्वात् = अनन्तरपूर्वप्रकृतत्वादित्यर्थः 
अभिसंभवानीति कर्तृत्वेन प्राधान्येन निर्दिष्टत्वात्। "यद्यपि
ब्रह्मलोकमिति ब्रह्मापि प्रकृतं अथापि ब्रह्मलोकविशेषणतयाऽत्यन्तोपसर्जनत्वमेव
तस्य ।। अयमाशयः - "अश्व इव" इति पूर्व मन्त्रे मुक्तात्मनः प्राधान्येन
प्रकृतत्वात् अत्र ते यदन्तरा इति नामरूपास्पृष्टत्ववर्णनात् बद्धावस्थायां
तस्य नामरूपनिर्वोढृत्वसंभवात् आकाशब्दवाच्यः जीवात्मैव । नच जीवस्य
देवमनुष्यादिजन्म पर्यायेण बहुविधनामरूपवोढृत्व संभवेऽपि ते यदन्तरा
इत्यस्य कथमुपपत्तिः अन्तरा इत्यस्य विनार्थकत्वासंभवात्, "अन्तरा
अन्तरेण युक्ते"इति सूत्रे अन्तरा शब्दस्य मध्य वाचित्वेन अस्पृष्टत्ववाचित्वासंभवादिति
वाच्यम्
"ते यदन्तरा" इत्यस्य नामरूपयोर्मध्ये इत्यर्थकत्वेपि उक्तार्थ
भालात् ।नामरूप मध्यस्थत्वं हि नामरूपरहितस्थले विद्यमानत्वम् ।
तच्च तन्निर्मुक्तत्वमेव । नच आकाश इति पुलिंगस्वारस्यात् यत् इति
नपुसकलिंगनिर्दिष्टं अन्यदेवस्यात् । ततश्च नामरूपनिर्वोढा जीवः
तादृशनामरूपविनिर्मुक्तं यत्, तद्ब्रह्मेति वाक्यार्थः इति अत्र
ब्रह्मणएव ग्रहणम्" इति वाच्यम् ।।
तथा सति आकाश शब्दवाच्यत्वं जीवस्य, यदन्तरा तद्बह्म इत्यस्य ब्रह्मपरत्वमिति
वैरूप्यापत्तेः । एवमपि आकाशशब्दस्य जीवपरत्वेन दहरवाक्यस्यापि
जीवपरत्व शंकाया अवारणात् । अपिच - नामरूपयोः निर्वहिता=निर्वोढा
आकाशशब्दवाच्यः जीवः यत्=यस्मात् कारणात् ते=नामरूपे अन्तराः (विहाय)
मुक्तवान् तत्=तस्मात्कारणात् ब्रह्म भवतीति विशिष्टवाक्यार्थः 
तथा चेदं सर्वमपि वाक्यं जीवविषयकमेव ।। अत्र निर्वहितृत्वं न
निर्वोढृत्वरूपं शब्दास्वारस्यात् । पूर्वप्रकृतप्रजापतिवाक्यैकरस्याय
अवयवार्थग्रहणे विरोधाभावात् । सिद्धान्ते - जीवात्मनोऽर्थान्तरत्वं
व्यपदिश्यते । जीवात्मविलक्षणत्वं व्यपदिश्यते इति यावत् ।
हेतुस्तु सूत्रे नोक्तः । नामरूपयोः निर्वहिता इत्येतत् हेतुसमर्थकम् 
यद्वा अर्थान्तरत्वोपपादकस्य नामरूपयोर्निवहिता इत्यस्य श्रूयमाणत्वात्
इत्यर्थः । निर्वहिता इति पदं वहनं न बोधयति । निर्वोढृत्वरूपनामरूपकार्यकरत्वमेव
स्वरससिद्धं बोधयेत् । नामरूपकर्ताच परमात्मेति - नामरूपे व्याकरवाणीति
श्रुतिसिद्धम् । "ते यदन्तरा" इत्यनेन तस्य नामरूपभजनानर्हत्वं
उक्तम् । परेषां नामरूपकर्ता स्वयं तदनर्हः । एवं विधस्वातन्त्र्यवान्
आकाशः । तस्मात् कारणात् तत् ब्रह्मः अमृतं
इति वाक्यार्थः । अतः कर्तृत्व नामरूपशून्यत्व ब्रह्मत्वामृतत्वादिकं
परब्रह्मासाधारणम् । वोदृत्वमपि मुक्तात्मनि नास्ति इति पूर्वावस्थामादायैवोपपादनीयम् 
परमात्मपरत्वे नावस्थाभेदः आश्रयर्णायः इत्यपि बोध्यम् । ननु
नामरूपकर्तृत्वस्य नामरूपोत्पादकत्वरूपत्वे मातापित्रादि जीवेपि
तत् स्यात् । सत्ताविशेष प्रयोजकत्व रूपत्वे जीवेपि तद्भवति । प्राणेन्द्रियादिसत्ता
प्रयोजकत्वस्य सत्वात् इति चेत्? सत्ताविशेषप्रयोजक बुद्धिपूर्वव्यापारस्यैव
नामरूपव्याकर्तृत्वरूपत्वात् । नेदं जीवे । नामरूपवहन तदभवोभयकीर्तनमत्रेति
पूर्वपक्षी जीवमाह
सिद्धान्ती नामरूपकर्तृत्व तदनर्हत्वोभयकीर्तनमिहेति । स्वस्य नामरूपास्पृष्टत्व,
तदनर्हत्वरूपस्वातन्त्र्यसत्वात् अन्येषां तत्कर्ता इति परस्य महिमा
अत्रोक्तः । जीवस्यैतादृशस्वातन्याभावात् नान्येषां तत्कर्तृत्वम्।
। परस्यापि पूर्व प्रकृतत्वमस्तीत्युपपादयति - इति परस्यैव ब्रह्मण
इति । यद्यपि प्राधान्येन न प्रकृतत्वं ब्रह्मणः अथापि "आकाश' इति
पुंलिंगशब्देन निर्दिश्य तदिति क्लीब तया निर्देशात् ब्रह्मपरत्वमेवोचितम् 
अपिच अभिसंभवानीति जीवप्रस्तावात् स इति प्रकृतस्य जीवस्य तच्छेदेन
निर्देशः आवश्यकः । अत्र तु आकाशशब्दः उपात्तः
अतोपि जीवोऽनात्र प्रकृतः । पूर्वमन्त्रे ब्रह्मलोकमिति ब्रह्मशब्देन
प्राप्यत्वेना निर्दिष्टः परमात्मैवात्र आकाशब्देन प्रतिपाद्यते 
न तु प्राप्ता मुक्तात्मा । निरवधिकबृहत्वामृतत्वादीनां तस्मिन्
असंभवात् । पूर्वपक्षे मुक्तावस्यस्य जीवस्य ब्रह्मत्वं वक्तव्यम् 
तच्च गौणं जीवस्वभावभूत धर्म ज्ञानमादायैव वक्तव्यम् । न तु स्वरूपतः 
निर्वहिता इति वहनरूपयोगार्थापेक्षया निर्वोढृत्वरूप रुढ्यर्थस्यैव
प्रथमतः प्रतीतेः तदर्थत्यागानुपपत्तेः । ते अन्तरा इति अस्पृष्टत्वमेवोक्तं
न तु विनिर्मुक्तत्वमिति । अतोऽत्राकाशशब्देन प्रकृतस्य दहराकाशस्यैव
प्रत्यभिज्ञानं
न चात्र प्रजापतिवाक्येन व्यवधानात् दहराकाशः परमात्मा, अयमाकाशः
जीव एवेति शंक्यम् । प्रजापतिवाक्यस्य दहरवाक्यशेषत्वात् दहरवाक्ये
उपक्रान्तः आकाशः एव परमात्मैवात्रोपसंह्रियते । उपासकरूपात्मयाथात्म्यज्ञानस्य
ब्रह्मोपासनांगत्वेन दहरवाक्यशेषत्वं स्पष्टं प्रजापतिवाक्यस्य ।।
<1.3.43>
उत्तरसूत्रमवतारयति - अथ स्यादिति । आकाशो हवै "इत्युक्ताकाशः परः
जीवो वेति शंकापुरस्सरं परमात्मवाचकत्वस्थापनायेदमधिकरणं प्रकृतम् 
"सुषुप्त्युक्रान्त्यो र्भेदेन इति सूत्रं पूर्वोक्ताशंका निवारणपरं
न । परंतु जीवात्मापेक्षया परमात्मैवान्यो नास्तीति शंकानिवारकमेव 
अतोऽत्रास्य सूत्रस्य कः संगतिः । अधिकरणे वा का प्रसक्तिः ।
अधिकरणान्तररचनया पूर्वपक्षकरणेपि जीवापेक्षया अन्यः परमात्मा अस्तिवा
न वा इति विषयस्य नास्मिन्पादे सन्दर्भश्चेति शंकानिनराकरणायाह - आत्मान्तरमेव
नास्तीति । अयं भावः । नामरूप कर्तृत्वादिना जीवादन्यत्वं आकाशशब्दवाच्यस्योक्तम्
एतत्प्रतिपादकं अर्थान्तरन्वव्यपदेशादिति सूत्रम् । अत्र संशयः
जीवब्रह्मणोः अर्थान्तरत्वे सिद्धे हि एवं सिद्धान्त करणं युक्तम् 
उभयोरैक्यात् नार्थान्तरत्वम् । ऐक्योपदेशात् इत्याशयः । तथाहि
बृहदारण्यके कतम आत्मा इति वैदेहेन प्रश्नः कृतः । अस्यच याज्ञवल्क्येन
समाधीयते - योऽयं विज्ञानमयः प्राणेषु इति । अत्र विज्ञानमयशब्द
निर्दिष्टः जीवात्मा इत्यविगीतम् । अन्ते एष ब्रह्मलोकः सम्राडिति
होवाच याज्ञवल्क्यः इति श्रुतम् । अत्र "एष ब्रह्मलोक" इति, पूर्वनिर्दिष्टः
जीवपरामर्शी । जीवस्य चात्र ब्रह्मलोकत्वं उक्तम्
अतः धूत्वा शरीरमकृतं कृतात्मा ब्रह्मलोकं इत्यत्रापि तस्यैव ब्रह्मलोकशब्दस्यप्रत्यभिज्ञानात्
प्राप्तृप्राप्ययोरैक्यं प्रतीयते । अतः बद्धावस्थस्यैव शुद्धावस्थायां
परमात्मत्वं परब्रह्मत्वं चेति । अत एव मनसैवानुद्रष्टव्यं नेह
नानास्ति किंचन ..एकधैवानु द्रष्टव्यमिति द्वैतप्रतिषेधश्च संगच्छत
इति ।
सुषुप्त्युत्क्रान्त्योर्भेदनेति - परिष्वंगः आम्नायते इति बृहदारण्यके
एव तृतीय ब्राह्मणे सुषुप्तिनिरूपणप्रकरणे "एवमेवायं पुरुषः...संपरिष्वक्तः
इति सुषुप्तस्य जीवस्य प्राज्ञशब्दोक्तपरमात्मनश्च एकस्यामवस्थायां
परिष्वज्यत्व परिष्वञ्जकत्व अज्ञत्व प्राज्ञत्वरूप धर्मपुरस्कारेण
भेदः प्रदर्श्यते । अत्रा वास्तवभेदमादाय निर्वोहो न शक्यः । तत्रैवोक्रान्ति
प्रकरणे "प्राज्ञेनात्मना अन्वारूढःउत्सर्जन् याति इति शकटसारथ्योरिव
जीवपरयोः अन्वारोहसंबन्धविशेषश्च बोध्यते । अतस्तयोः भेदआवश्यकः 
परिष्वज्य परिष्वञ्जकभावस्यान्वारोहस्य संबन्दस्यच एककालीनस्य
भेदसधकत्वात्
अन्यजीवान्तर्भावेणोपपादनमप्यशक्यं, तस्यापि प्राज्ञत्वाभावात्।
। "एष ब्रह्मलोकः सम्राट्" इतीदं वाक्यं प्राप्यप्राप्त्रोः स्वरूपैक्य
परं न । परं तु "एष' इति सुषुप्त्याधारतया पूर्वप्रकृतस्य परमात्मनः
"अहरह..एतं ब्रह्मलोकं न विन्दन्ति इति सुषुप्तिप्रकरणवाक्यस्थ
ब्रह्मलोक शब्दवाच्यत्वप्रतिपादनपरमित्यदोषात् । तथा च "एषः प्रत्यगात्मनः
सुषुप्त्याघारः परमात्मा छान्दोग्ये अष्ठमाध्याये एवमेवेमाः सर्वाः
प्रजाः अहरहर्गच्छन्त्यः एवं ब्रह्मलोकं न विन्दन्ति । इत्यत्र
ब्रह्मलोकशब्द वाच्यः इत्यर्थः ।।
<1.3.44>
पत्यादिशब्देभ्यः । सर्वस्य वशी इति श्रुत्यारंभात् वश्यादिशब्देभ्यः
इति सूत्रयितव्यम् । अथापि "सर्वस्याधिपतिः, भूताधिपतिः' इति पतिशब्दस्य
द्विः पठितत्वात् आदरातिशयः द्योत्यते इति ज्ञापनार्थम् । एष सर्वेश्वरः एष
भूताधिपतिः एष भूतपालः इत्यादिवाक्यश्रुत परिष्वंजकविषयपत्यादिशब्देभ्यः
जीवभिन्नस्य परमात्मनः अर्थान्तरत्वं स्पष्टम् । तत्रापि पतिशब्दश्रवणम् 
अत्रापि द्विः पति श्रवणम् । अत एव सूत्रे प्रथमं पतिशब्दं प्रयुक्तवान् ।।
साधुकर्मकारित्व प्रयुक्त श्रैष्ठ्यस्य असाधुकर्मकारित्वप्रयुक्तानुत्कर्षस्य
च निषेधात् परमात्मनः तादृशजीववैलक्षण्यं स्पष्टमेव प्रतीयते ।
अत्र सुषुप्तिदशायां उत्क्रान्तिदशायां च भेदः स्थापितः मुक्तिदशायां
"अनुकृतेस्तस्य च " इत्यनेन स्थापितः ।। ऐक्योपदेश भेदनिषेधौ तु
प्रकार्येक्यानिबन्धनतदभावप्रयुक्तौ । अन्नादः = अन्नं आसमन्तात्
ददातीत्यर्थः । वसुदानः इत्यनेन प्राकृतभोगप्रदत्वमुक्तम् । अन्नादः
इति मोक्षप्रदत्वम् । भक्तिं वा प्रपत्तिं वाऽचरतां तत्संबन्धिनां
च भगवता मोक्षदानात् तदर्थविवक्षया अन्नं आसमन्तात् ददातीति विग्रहः
स्वीकृतः । भक्तिः प्रपत्तिरथवा भगवन् तदुक्तिः तन्निष्टसंश्रयः
इति प्रमाणबलात् भक्तिनिष्ठ निष्टस्यापि मोक्षसिद्धेः
दीर्धस्यार्षत्वं नेति मुक्त्यवस्थायामपि इदमेव भेदसाधकमित्याह
एतेचेति । सूत्रद्वयस्यापि प्रथमसूत्रशेषत्वमुपपादयन्नुप संहरति 
अत इति । अत्र "परमात्मात्मनोर्योगः" परमार्थ इतीष्यते, मिथ्यातैत्,
अन्यत् द्रव्यंहि नैति तद्द्रव्यतां यतः इति विष्णु पुराणश्लोकमादाय
जिज्ञासाधिकरण एव परमात्मनः अर्थान्तरत्वमुपपादितम् ।। अतः आकाशो ह
इति वाक्यं न मुक्तजीवपरम् । एवं विस्पष्टजीवलिंगकानां जगत्कारणवादिवाक्यानां
जीवविलक्षणब्रह्मपरत्वं स्थापितम् ।।
।। इति प्रथमाध्याये तृतीयः पादः ।
इत्यभिनवसुदर्शनभट्टार्यस्य श्रीवैष्णवसिंहस्य ब्रह्मविद्यावाचस्पतेः
विद्वदुपन्यासकरत्नस्य सद्वावदूकस्य देशिकविद्यावारिधेः देशिकदर्शनचूडामणेः
श्रीद्रामायणसुधावर्षी इत्याद्यनेक सार्थकबिरुदभूषितस्य शिरोमणि
सारज्ञ चक्रवर्त्यार्य महादेशिकस्य कृतिषु श्रीभाष्य भाव चन्द्रिकाव्याख्या
प्रथमाध्याय तृतीयपादीया समाप्ता ।।
