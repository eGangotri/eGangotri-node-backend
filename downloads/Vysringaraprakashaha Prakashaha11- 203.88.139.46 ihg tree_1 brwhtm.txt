11.0
ॐ
।। श्री: ।।
एकादश: रसावियोगप्रकाशनप्रकाश:
- ->o<- -
11.1
 निर्दोषस्य गुणवतोऽलंकृतस्य च काव्यशरीरस्य कामिनीशरीरस्येव सौभाग्यातिशायनिप्पत्तौ रसावियोग एव प्रकृष्ट उपायो गीयते। यत:,
	कल्या मूर्ति: कुलममलिनं यौवनं रूपसम्पत्सौभाग्यर्द्धि: प्रियवचनताशीनवैदग्ध्ययोग:।
	शालीनत्वं विनयपरतेत्यङ्गनाभूषणं यत्तत्प्रेमार्द्रं प्रणयिनि मनो नास्तिचे न्नास्ति किञ्चित् ।।
	किञ्च--
	अलंकृताप्यन्वयरूपभूषणै र्नशोभतेऽन्यां प्रति तावदङ्गना।
	बिभर्ति यावत्प्रमदासमागमे न शूरभार्यादृतगर्वितं शिर: ।।
रसं त्विह प्रमाणमेवामनन्ति। सर्वेषामपि हि रत्यादिप्रकर्षाणां रतिप्रियो रणप्रियो अमर्षप्रिय: परिहासप्रिय इति प्रेमण्येव पर्यवसानात्।
	अहेतु: पक्षपातोय स्तस्य नास्ति प्रतिक्रिया। स हि स्नेहात्मकस्तन्तुरन्तर्मर्माणि सीव्यति ।।
	ततो हि---
	येदव रोचते मह्यं तदेव कुरुते प्रिया। इति वेत्ति न जानाति तत्प्रियं यत्करोति सा ।।
	अपि च---
	अकिञ्चिदपि कुर्वाण: सौख्यै: दु:खान्यपोहति।
	तत्तस्य किमपि द्रव्यं यो हि यस्य प्रियो जन: ।।
	तदुक्तम्--
	अप्रातिकूलिकतया मनसो मुदादे र्यस्संविदोऽनुभवहेतुरिहाभिमान:।
	ज्ञेयो रस: स रसनीयतयाऽत्मशक्ते: रत्यादिभूमनि पुनर्वितथा रसोक्ति: ।।
11.2
 नन्विदानीमेवोक्तं रतिप्रियो रणप्रियो ऽमर्षप्रिय: परिहासप्रिय इति। रत्यादिप्रकर्षाणां प्रेमण्येव पर्यवसानात् रसमिह प्रेमाणमामनन्तीति। तत्कथमुच्यते रत्यादिभूमनि पुनर्वितथा रसोक्तिरिति ? उच्यते, न रत्यादिभूमा रस:। किं तर्हि शृङ्गार: ? शृङ्गारो हि नाम विशिष्टेष्टदृष्टचेष्टाभिव्यञ्जकानां आत्मगुणसम्पदामुत्कर्षबीजं बुद्धिसुखदु:खेच्छाद्वेषप्रयत्नसंस्काराद्यतिशयहेतुरात्मनोऽहङ्कारगुणविशेष: सचेतसा रस्यमानो रस इत्युच्यते। यदस्तित्वे रसिको ऽन्यथात्वे नीरस इति। तदाविर्भावहेतुवश्च तत्प्रभवा एव भावा:। ते चैकोनपञ्चाशत्। रति:, हर्ष:, रोमाञ्च:, धृति:, गर्व:, हास:, मद:, उत्कण्ठा, चिन्ता, स्मृति:, मति:, वितर्क:, उत्साह:, क्रोध:, अमर्ष:, असूया, ईर्ष्या, उग्रता, जुगुप्सा, विस्मय:, निद्रा, सुप्तम्, प्रबोध:, चलपता, आलस्यं, भयं, शङ्का, त्रास:, वेपथु:, व्रीडा, अवहित्थं, स्तम्भ:, ग्लानि:, स्वेद:, व्याधि:, उन्माद:, श्रम:, शोक:, विषाद:, वैवर्ण्य, दैन्यं, स्वरभेद:, आवेग:, अश्रुमोक्ष:, मोह:, प्रलय:, जाड्यं, निर्वेद:, शम इति।
11.3
 तत्र केचिदाचक्षते 'रतिप्रभव: शृङ्गार' इति। अयं तु मन्यामहे रत्यादीनामयमेव प्रभव इति। शृङ्गारिणो हि रत्यादयो जायन्ते, नाशृङ्गारिण:। शृङ्गारिणो हि रमन्ते, स्मयन्ते, उत्सहन्ते, स्निह्यन्तीति। ते तु भाव्यमानत्वाद्भावा एव न रसा:। यावत्सम्भवं हि भावनया भाव्यमानो भाव्य एवोच्यते। भावनापथमतीतस्तु रस इति। मनोऽनुकूलेषु हि दु:खादिष्वपि सुखानुभवाभिमानो रस:। स तु पारम्पर्येण सुखहेतुत्वात् रत्यादिभूमसूपचारेण व्यवह्रियते। अतो न रत्यादीनां रसत्वं, अपि तु भावनाविषयत्वाद्भावत्वमेव।
11.4
 यदप्युक्तं परप्रकर्षगामी रत्यादिभावो रस इति तदप्यसारम्। ग्लान्यादिप्वपि तदुपपत्ते:। ग्लान्यादयोऽपि हि श्रमादिभि: परं प्रकर्षमारोप्यन्ते। न ते स्थायिन इति चेत् स्थायित्वमेषामुत्पन्नतीव्रसंस्कारात्। संस्कारोत्पत्तिश्च विषयातिशयान्नायकप्रकृतेश्च। नायकप्रकृतिश्च त्रिधासात्त्विकी, राजसी, तामसी च। तदन्वयाच्च तथाविधानुभवभावनोत्पत्ति:। ततश्चैषां स्थायित्वव्यपदेश इति।
11.5
 नन्वष्टौ स्थायिनो ऽष्टौ सात्त्विका स्त्रयस्त्रिंशव्द्यभिचारिण इति ब्रूवते। न तत्साधु। यतोऽमीषामन्यतमस्यैतेनैव परस्परं निर्वर्त्यमानत्वात्। कश्चित्कदाचित्स्थायी कदाचित्तु व्यभिचारी। अतोऽवस्थावशात् सर्वेऽप्यमी व्यभिचारिण: सर्वेऽपि च स्थायिन:, सात्त्विका अपि सर्व एव मन:प्रभवत्वात्। अनुपहतं हि मनस्सत्त्वमित्युच्यते।
11.6
 यच्चोक्तं विभावानुभावव्यभिचारिसंयोगात्स्थायिनो रसत्वमिति तदपि न। हर्षादिष्वपि विभावानुभावव्यभिचारिसंयोगस्य विद्यमानत्वात्। तस्माद्रत्यादय: सर्व एवैते भावा:, शृङ्गार एवैको रस इति। तैश्च स्वविभावानुभावै: प्रकाशमान: शृङ्गारो विशेषत: स्वदते।
11.7
 तत्र केचनाहु:-- नायं रस: शृङ्गाराख्यो रत्यादिभिर्व्यज्यते, अपि त्वालम्बनविभावादुत्पन्नो रत्यादिरेवोद्दीपनविभावादिभि: परं प्रकर्षमारोप्यमाणो रसीभवन् शृङ्गारादिसंज्ञां लभत इति। त एवं प्रष्टव्या:। किमेते रत्यादय: स्वेभ्य: स्वेभ्य: आलम्बनेभ्य: उत्पद्यमाना: सर्वस्याप्युत्पद्यन्ते उत कस्यचिदेवेति ? यदि तावत्सर्वस्य तदा सर्वं जगद्रसिकं स्यात्। न चैतदस्ति। यत: कश्चिद्रसिक: कश्चित्तु नीरसो दृश्यते। न च दृष्टविपरीतं शक्यमनुज्ञातुम्। अतो न सर्वस्य रत्यादयो जायन्ते। अथ कस्यचित्तस्य निमित्तमभिधानीयं तद्दृष्टमदृष्टं वा स्यात्। न तावत् दृष्टमनुपलभ्यमानत्वात्। अदृष्टं तु साधारणमसाधारणं वा। साधारणे पूर्वोक्त एव दोष:, सर्वं जगद्रसिकं स्यादिति। असाधारणं तु नान्तरेण प्रत्यगात्मगतानादिवासनानुबन्धि धर्मकार्यं भवितुमर्हति। तं त्वात्मनोऽहङ्कारगुणविशेषं ब्रूम:। स शृङ्गार:, सोऽभिमान:, स रस:। तत एते रत्यादयो जायन्ते। तैश्चायं प्रकर्षप्राप्तै: सप्तार्चि रर्चिश्चयैरिव प्रकाशमान: शृङ्गारिणामेव स्वदत इति। तदुपाधिश्चायमुपजायमानो रसस्त्रिधा विख्यायते, प्रकृष्टो भावरूप आभासश्च। तत्रायं कथा शरीरव्यापिन उत्तमनायकस्य तथाविध एव विषये जायते स प्रकृष्ट:। मध्यमस्य य उपजातो न प्रकर्षमासादयति स भावरूप:। यश्च तिरश्चां प्रति नायकादीनां चोपजायते स शृङ्गाराभास:। तत्यापि योगो द्विधा-- वाकयविषय: प्रबन्धविषयश्च। तयोर्वाक्यविषयोऽश्लीलामङ्गलघृणावदर्थं ग्राम्यमित्यादिदोषहानेन, दीप्तरसत्वं कान्तिरित्यादिगुणोपादानेन कैशिकीवैदर्भ्याद्यलङ्कारयोगेन च यद्यपि प्रसङ्गतस्तत्र युक्त्या तत्रतत्रोपवर्णितस्तथापि गुणालङ््कारसन्निवेशविशेषजन्यत्वान्नालङ्कारसंसृष्टावेव प्रकृष्टत्वं लभते। प्रायेण हि गुणानामपि शब्दार्थोभयालङ्काराणामनुप्रासजातिरूपकादीनां काव्यशरीरेष्विव कटककेयूरकुण्डलादीनां केवलानामदर्शनात् नानालङ््कारसंसृष्टिरेव प्रकृष्टं भूषणमवधार्यते। ततश्च भोजन इव मधुराम्ललवणषाडबानां, वेष इव वस्त्रानुलेपनमाल्यविभूषणानां, धूप इव चन्दनागरुकर्पूरसिध्रकाणां, सङ्गीत इव नृत्तवाद्यपाठ्यानां, प्रेमणीव कोपानुनयप्रसादसङ्गमसुखादीनां, गार्हस्थ्य इव धर्मार्थकाममोक्षसाधनानुष्ठानानां काव्यशरीरेऽपि रूपकादीनां संसृष्टिरेव विशेषत: स्वदमानो रसावियोगहेतुर्भवति। अत: प्रागुपदिष्टापि यत्नत: प्रपञ्च्यते। स तु द्विधा, प्रधानाङ्गभावेन समकक्ष्यतया च। यदाह---
	अङ्गाङ्गिभावावस्थानं सर्वेषां समकक्ष्यता। इत्यलङ्कारसंसृष्टे र्लक्षणीया द्वयी गति: ।।
11.8
 तत्र प्रधानस्योपकारित्वेन यद्वर्तते पदङ्गम्। यत्तेनोपक्रियते ततप्रधानम्। तद्यथा---
	आक्षिपन्त्यरविन्दानि मुग्धे तव मुखश्रियम्। कोशदण्डसमग्राणां क्रिमेषामस्ति दुष्करम् ।।
अत्रारविन्दानि सुग्धे तव मुखश्रियमाक्षिपन्तीत्युपमा। कोशदण्डसमग्राणां किमेषामस्ति दुष्करमिति श्लेषोपसर्जनोऽर्थान्तरन्यास:। भवन्ति चारविन्दानि कोशदण्डसमग्राणि तेन तेषां न किञ्चिदप्यशक्यमस्ति। कोशदण्डयोर्विजयसाधनत्वात्। एतेन श्लेषस्य साधनभूतार्थसमर्पकत्वादुपमायास्तु प्रकृतसाध्यवस्तुविषयविशेषकत्वादर्थान्तरन्यासं प्रत्यङ्गभावो विज्ञायते।
11.9
 ननु चैतद्वाकयदोषाणामदोषप्रस्तावे शब्दहीनस्य क्वचिद्विवक्षातो गुणत्वमिति वर्णितम्। उक्तं च--
	इदं हि शास्त्रमाहात्म्यदर्शनालसचेतसाम्। अपभाषणवद्भाति न च सौभाग्यमुज्"ति ।।
तत्किमत्रापभाषणं का वा सोभाग्यत्यागहेतुर्विवक्षेति ? उच्यते। किमेषां दुष्करमिति षष्ट्यनुपपत्तिरपभाषणं कर्तृकर्मणो: कृतीति षष्ठ्या 'न लोकाव्ययनिष्ठाखलर्थतृना' मिति प्रतिषेधात्। केह सौभाग्यत्यागहेतुर्विवक्षा ?
11.10
 तत्रैके वर्णयन्ति, अनन्त: खल्वेष शब्दसमाम्नाय:। तत्र यथा--- अन्नं अजिरं विचक्षण: समाह्वय 
इत्यादिष्वदो जग्धिर्ल्यप्ति, अजेर्वी, चक्षिङ्ख्याञ्, एतदोशित्यादयो विशेषविधय: क्वचिद्वार्तिकेष्टिज्ञापकादौ प्रतिषेधा न्न भवन्ति। तथेह षष्ठीप्रतिषेधोऽपि क्वचिद्विशेषवचनान्न भविष्यति। दृश्यते चेह महाकवीनामविभागेन प्रयोग:। तद्यथा---
	अपि वागधिपस्य दुर्वचं वचनं तद्विदधीत विस्मयम् ।। इति भारवे:,
	इक्ष्वाकूणां दुरापेऽर्थे त्वदधीना हि सिद्धश्:। इति कालिदासस्य.
विषम उपन्यास:। लक्षणात् प्रयोगस्मरणे हि शिष्टप्रयोगे लक्षणमनुपातयति। यत्र तु न लक्षणस्मरणाभावमात्रं, अपि तु तद्विपरीता स्मृति: न लोकाव्ययनिष्ठाखलर्थतृनामिति किं महाकविप्रयोगस्य शक्यम् ? अत एव पूर्वोक्तश्लोकार्धयोस्तव्द्याख्यातारोऽन्यथा व्याख्यानमकुर्वन्। द्रौपदी यदवोचत्तद्दुर्वचं वचो वागधिपस्यापि विस्मयं विदधीतेति, दुरापेऽर्थे इक्ष्वाकूणां त्वदायत्ता: सिद्धय इति। एवं तर्हि शेषे षष्ठी भविष्यति। क: पुनरयं शेष:, किं कारकेभ्योऽन्य: उत कारकाणामविवक्षेति ? किञ्चात: यदि कारकेभ्योऽन्य: शेष: स नास्ति सर्वत्र क्रियाकारकसंबन्धस्य भावात्। यथा राज्ञ: पुरुष इति राजपुरुषं बिभर्ति इति कर्तृकर्मणोर्भरणक्रियाकृत: संबन्ध:, पितु: पुत्र इति पिता पुत्रं जनयतीति कर्तृकर्मणोर्जनिक्रियाकृत: संबन्ध: वृक्षस्य शाखेति वृक्षे शाखा शाखासु वा वृक्षस्तिष्ठतीति कर्त्रधिकरणयो: स्थितिक्रियाजनित: संबन्धो भवति। अस्तु तर्हि कारकाणामविवक्षा शेष:। तन्न, सत: अविवक्षाभावात्। नहि सन्निहितो घट: अविवक्षित: सन् भवति। यथेच्छसि तथास्तु। अस्तु तावत्कारकेभ्योऽन्य: शेष:।
11.11
 ननु चोक्तं कारकाणां सर्वत्र भावान्न ततोऽन्य: कश्चिदस्ति शेष इति। अस्त्येवेति ब्रूम:। यदा तावत्कारकाधिकरणेषु क्रियाकारकसंबन्ध: सम्बन्धान्तरं जनयति तदा भवति संबन्ध: कारकेभ्योऽन्य:। तथा हि। राज्ञ: पुरुष इत्यत्र कर्तृकर्मणो: भरणक्रियाजनितेन संबन्धेन यत्स्वस्वामिलक्षण: संबन्धो जन्यते, पितु: पुत्र इत्यत्र जनिक्रियाकृतेन जन्यजनकलक्षण:, वृक्षस्य शाखेत्यत्र स्थितिक्रियाकृतेनावयवायविलक्षण इति तत्र षष्ठी भविष्यति। 
एवमन्येऽप्यश्रूयमाणक्रियापदा: षष्ठ्यर्था: समुन्नेया:। श्रूयमाणक्रियापदा: खल्वपि यथा नटस्य शृणोतीति न ग्रन्थिकसंबन्धश्रवणं षष्ठ्या प्रतीयते। न माषाणामश्नीयादिति माषसंबन्धी अशनप्रतिषेधो गम्यते। "न ते सुखस्य जानन्ति ये न वत्स्यन्ित नन्दन" इति सुखसंबन्धितया ज्ञानप्रतिषेधोऽवधार्यते। एवमिह दुष्करो मुखश्रिय आक्षेप:, श्रूयमाणक्रियापदा: षष्ठ्यन्ता: समुन्नेया: कोशदण्डसमग्रत्वात् सुकरत्वं वाक्यार्थत्वेनावबोधयन्नरविन्दानां संबन्धितया न शेषलक्षणा षष्ठी विघ्नति।
तदेतस्मिन्दर्शन इदमुक्तं---
	सम्बन्ध: कारकेभ्योऽन्य: क्रियाकारकपूर्वक:।
	श्रुतायामश्रुतायां वा क्रियायां सोऽभिधीयते ।।
	तथा हि--
	जनयित्वा क्रिया काचित्सम्बन्धं विनिवर्तते। श्रूयमाणे क्रियाशब्दे सम्बन्धो जायते क्वचित् ।।
एवं कारकेभ्योऽन्य: शेष इति दर्शने किमेषामस्ति दुष्करमिति न षष्ठ्यनुपपत्ति:। अथवा पुनरस्तु कारकाणामविवक्षा शेष:। ननु चोक्तं सत: कथमविवक्षा। सतोऽप्यविवक्षा दृश्यते। यथा--- अनुदरा कन्या, अलोमिका एडकेति। असतोऽपि विवक्षा यथा--- विन्ध्यो वर्धितक: समुद्र: कुण्डिकेति। एवमिह किमेषामस्ति दुष्करमिति सतोऽपि कर्तुरविवक्षायां न तृतीया, अपि तु शेषे षष्ठ्येव। यदि तर्हि श्रूयमाणक्रियापदोऽपि कारकेभ्योऽन्य: कारकविवक्षा वा शेष: किमर्थं ज्ञोविदर्थस्य करण इत्येवमादि: षष्ठीविधानार्थ: सूत्रप्रबन्ध: पाणिने: ? न तस्य अन्यार्थत्वात् समासप्रतिषेधार्थ: स वार्तिककृता व्याख्यात: प्रतिपदविधाना च षष्ठी न समस्यत इति अन्यैरप्युक्तम्---
	कारकैर्व्यपदिष्टे च श्रूयमाणक्रियापदे। शेषे प्रोक्ता पुन: षष्ठी समासस्य निवृत्तये ।।
एवमिदमुपमाश्लेषार्थान्तरन्यासानामुपकार्योपकारितया प्रधानगुणभावेन संसृष्टि: युक्तमिदं न युक्तं तुल्यकक्ष्यतयेति वाक्ये पदार्थानां समकक्ष्यता प्रधानानां वा भवेदप्रधानानां वा। न तावत्प्रधानानाम्, परस्परमनपेक्षत्वेन 
सम्बन्धाभावात्। नाप्यप्रधानानाम्, प्रधानापेक्षत्वेन परस्परानपेक्षायामसम्बन्धादेव। तदुक्तं असम्बन्ध: समत्वात्स्यादिति। तत्कथमुच्यते तुल्यकक्ष्यतेति। एवं मन्यते। यदोत्प्रेक्षोपमादयोऽलङ्कारा विभावानुभावव्यभिचार्यादिनिर्वर्णनपरतया रसादेरङ्गतां प्रतिपद्यन्ते तदा भवत्येव तुल्यकक्ष्यतेति। यथा---
	लिम्पतीव तमोऽङ्गानि वर्षतीवाञ्जनं नभ:। असत्पुरुषसेवेव दृष्टिर्निष्फलतां गता ।।
अत्र लिम्पतीव तमोऽङ्खानि वर्षतीवाञ्जनं नभ इति द्वे उत्प्रेक्षे। असत्पुरुषसेवेव दृष्टिर्निष्फलतां गतेत्युपमा च। वर्णनीयस्य तमस उद्दीपनविभावभूतस्य समतयैवोत्कर्षापादकत्वेनाङ्गभावमुपगता इति नास्ति लक्षणानुपपत्ति:। ननु च--
	इववद्वायथाशब्दा: समाननिभसन्निभा:। तुल्यसङ्काशनीकाशप्रकाशप्रतिरूपका: ।।
	प्रतिपक्षप्रतिद्वन्द्विप्रत्यनीकविरोधिन:। सदृक्सदृशसंवादिसजातीयानुवादिन: ।।
	प्रतिबिम्बप्रतिच्छन्दसरूपसमसप्रभा:। सलक्षणसदृक्षाभसपक्षोपमितोपमा: ।।
	सलोहितसनाभिसपिण्डसब्रह्मचारिणौ। सवर्णतुलितौ शब्दौ प्रख्यप्रतिनिधी अपि ।।
	कल्पदेशीयदेश्याद्या ये च न्यूनार्थवाचिन:। समासश्च बहुव्रीहि: शशाङ्कवदनादिष ।।
	स्पर्धते जयति द्वेष्टि द्रुह्यति प्रतिगर्जति। आक्रोशत्यवजानाति कदर्थयति निन्दति ।।
	विडम्बयति संरुन्धे हसतीर्ष्यत्यसूयति। तस्य मुष्णाति सौभाग्यं तस्य कान्ति विलुम्पति ।।
	तेन सार्धं विगृह्णाति तुलां तेनाधिरोहति। तत्पदव्यां पदं धत्ते तस्य कक्ष्यां विगाहते ।।
	तमन्वेत्यनुबध्नातितच्छीलं तन्निषेधति। तस्य चानुकरोतीति शब्दा: सादृश्यसूचका: ।।
11.12
 तत्कथमुच्यते लिम्पतीव तमोऽङ्गानि वर्षतीवाञ्जनं नभ इति ? द्वे उत्प्रेक्षे न तूपमे इति। इवो हि वाक्यान्तरे प्रयुज्यमानोपमानोपमेययो: सादृश्यावद्योतने निरूढशक्ति: स इहापि तदर्थ एव भवितुमर्हतीति। नैवम्। उपमानोपमेयशब्दप्रतिपन्नस्य सादृश्यस्यावद्योतनमिवेन क्रियते। न च लिम्पतीत्येवमादौ तमसो नभसो वा द्वितीयमुपमेयमुपमानं वास्ति। येन तयो: सादृश्यावद्योतनायेव: प्रयुज्यते। एवं तर्हि इवश्रुतिसामर्थ्यात्तमसो नभसश्च द्वितीयमुपमानद्वयमुपस्थापयिष्यते। यथा प्रविश पिण्डीमिति प्रवेशनक्रिया स्वयोग्यं कर्मोपस्थापयति। प्रविश गृहं पिण्डीकर्मापि स्वयोग्यां क्रियां पिण्डीं भक्षयेति। एवमिहापीवस्तमसि नभसि वोपमेय: उपमानमपरमुपस्थापयिष्यतीति। नहि तिङन्तेनोपमानमस्ति। का पुनरत्रोपपत्ति: ? उच्यते सत्युपमेये सति चोपमाने तयोश्च तुल्ये धर्मे सत्युपमानोपमेयमभाव:, नासति। नचेह तमसो नभसो वा संबन्ध्युपमानमुपमेयं वास्ति, यदाश्रय उपमानोपमेयभाव: प्रकल्प्यते।
11.13
 ननु च इवश्रुतिरेव तमसो नभ्ासश्च योगयमुपमानमुपस्थापयिष्यति प्रविश पिण्डीन्यायेन। विषम उपन्यास:। प्रवेशनक्रिया स्वसिद्धये सर्वं कर्मकारकमाक्षिपति। तत्र प्रसिद्धित: प्रत्यासन्नं गृहमेव गम्यते। न चैवमिवस्य किञ्चित्सामर्थ्यमस्ति, येन स्वार्थसिद्धये प्रसिद्धमुपमानं तमसो नभसो वा समुपस्थापयति। उपमानोपमेयभावमन्तरेणाप्यस्य प्रतियोगदर्शनात्। यथाकथमिवैतद्भविष्यतीति। अस्तु तर्हि लिम्पति तमसो र्वर्षति नभसोश्चोपमानोपमेयभावो भवत्येव। किन्तु उपमानोपमेययोस्तुल्यधर्मो न दृश्यते। य उपमानोपमेयभावाय प्रभवति किमन्येन लेपनं लिम्पते वर्षणं वा वर्षते, धर्मिणोऽन्य: कश्चिद्धर्मो भवितुमीष्टे। ननु च यथा राहो: शिर इति भेदाभावेऽप्यवयवावयविभाव: तन्निबन्धना च व्यतिरेकषष्ठी, एवं लिम्पतेर्लेपंन वर्षतेश्च वर्षणं धर्मो भविष्यतीति। नैवम्। इह द्वयं चकास्ति, धातुर्लिम्पतिर्वर्षतिश्च। तदर्थो लेपनं वर्षणं च। तयोर्यद्युपमेयस्य तमसो नभसो वा लिम्पतिर्वर्षतिर्वा धातुरुपमानं स्यात् तस्य तेन सादृश्यं किं स्यात् ? अथ यथामी भावा: सर्वे सारूप्यं न दधति एवमसारूप्यमपि। न ततश्चास्तित्वाभिधेयत्वज्ञेयत्वादिभि: सर्वत्र: प्रवर्ततामुपमानोपमेयभाव इति न्यायात्तमसो लिम्पतिर्नभासो वर्षतिरुपमानं भवति। यद्यवं लिम्पतिरिव तम: वर्षतिरिव नभ इति प्राप्नोति। न लिम्पतीव वर्षतीव चेति। ततो लेपनं वर्षणमेव चावशिष्यते। तत्किमस्तु तुल्यो धर्म उपमानधर्मो वा ? यदि तुल्यो धर्म: मार्गणीय उपमानधर्मी, यद्युपमानधर्मी मार्गणीयस्तुल्यो धर्म:। अथ यथा राहो: शिर इति भेदाभावे भावोऽपि भविष्यति। नैवम्। उपमानोपमेयभावस्य भेदसादृश्यप्रतिपत्तिनिबन्धनत्वात्तदभावेऽपि यस्तं मन्येत स: कथं नोन्मत्त: स्यात् ? तदुक्तम्---
	स एव धर्मो धर्मी चेत्यनुन्मत्तो न भाषते ।।
अस्तु तर्हि तिङ्वाच्य: कर्तोपमानमिति। न्यग्भूतोऽसौ क्रियापदे। कथं पुनरसौ क्रियापदे न्यग्भवति ? श्रूयताम्। षडर्थास्तिङन्तेन प्रतीयन्ते, क्रिया, काल:, उपग्रह:, साधनं, सङ्ख्या, पुरुष इति। तेषु क्रियाकालात्मनेपदनिमित्तानि प्रकृतिरभिधत्ते। प्रत्यय: साधनं सङ्ख्यां पुरुषं च। एतेषां तु क्रियार्थत्वात् क्रियाप्रधानं
कालात्मनेपदनिमित्ते क्रियाविशेषणत्वेन तयोरेव न्यग्भवत:। साधनं पुन: प्रकृतिप्रत्ययौ प्रत्ययार्थ सह ब्रूत इति न्यायात्प्रधानभूतमपि भूतं भव्यायोपदिश्यत इति न्यायेन क्रियासिद्धावुपात्तव्यापारं परार्थतया क्रियायां न्यग्भवति। तेनायं कर्ता स्वक्रियासिद्धावाकुल: कथमुपमानत्वेनोपमेयत्वेन वान्यदपेक्षितुं क्षमते ? एवं तर्हि योऽङ्गानि लिम्पति योऽञ्जनं वर्षतीति तेन क्रियोपलक्षितेन कर्त्रा तुल्यं तमो नभश्चेत्यर्थ:  प्रतिपत्स्यते। नैवम्। क्रियोपलक्षितस्य कर्तुरुपमानभूतस्नय शब्दन्यायबलात् प्रतीते:। तदुक्तम्--

	नहि प्रतीति: सुभगा शब्दन्यायविलङ्घिनी। इति।
अथाध्याहारादिभिरिदमपि स्यात्। तथापि तुल्यधर्मो मार्गणीय:। तद्वदेव प्रतिपत्ते:। न च चन्द्रमुखादिवदनभिधीयमानस्यापि तुल्यगुणस्य संप्रत्ययो भविष्यतीति वाच्यम्।
	यथेन्दुरिव ते वक्त्रमिति कान्ति: प्रतीयते। न तथालेपवर्षाभ्यामन्यदत्र प्रतीयते ।।
	तदुपश्लेषणार्थोऽयं लिम्पतिर्ध्वान्तकर्तृक:। अङ्गकर्मा च पुंसैवमुत्प्रेक्ष्यत इतीष्यताम् ।।
	मन्ये शङ्केध्रुवं प्रायो नूनमित्येवमादिभि:। उत्प्रेक्षा व्यज्यते शब्दैरिवशब्दोऽपि तादृश: ।।
अत: स्थितमेतत्। उत्प्रेक्षाद्वयस्योपमायाश्च तमोवर्णनपरतया तुल्यकक्ष्यत्वेनैषां संसृष्टिरिति। सा च नानालङ्कारसङ्कर इत्युक्तम्। तत्रालङ्कारसङ्कर: संसृष्टिरित्येव वक्तव्ये नानाग्रहणं गुणरसादीनामप्यलङ्कारताप्रतिपत्त्यर्थम्। तेषामपि काव्यशोभाकरत्वेनालङ्कारत्वात्। यदाह---
	काव्यशोभाकरान्धर्मानलङ्कारान्प्रचक्षते। ते चाद्यापि निरूप्यन्ते कस्तान्कार्त्स्न्येन वक्ष्यति ।।
	अपि च---
	काश्चिन्मार्गविभागार्थमुक्ता प्रागप्यलंक्रिया:। साधारणमलङ्कारजातम़ प्रदर्श्यते ।।
तत्र काव्यशोभाकरानित्यनेन श्लेषोपमादिवद्गुणरसभावतदाभासतत्प्रशमानमुपसंगृह्णाति। मार्गविभागकृद्गुणानामलंक्रियापदेशेन श्लेषादीनां गुणत्वमिवालङ्कारत्वमपि बोधयति। किञ्च---
	श्लेष: प्रसाद: समता साधुर्यं सुकुमारता। अर्थव्यक्तिरुदारत्वमोज:कान्तिसमाधय: ।।
	इति वैदर्भमार्गस्य प्राणा दश गुणा स्मृता:। तेषां विपर्यय: प्रायो लक्ष्यते गौडवर्त्मनि ।।
इति। श्लेषादीनां दशानामेव मार्गप्रविभागकारितां ब्रुवता काव्यशोभाकरत्वेन गुणान्तराणामप्यलङ्कारत्वमुक्तं भवति। तदाह--- कस्तान्कार्त्स्न्येन वक्ष्यतीति। युक्तमिदम्। अयुक्तं तु रसादीनामलङ्कारतेति तेषां गुणानामिवालङ्कारव्यपदेशाभावात्। नायुक्तं युक्तोत्कर्षाणां (c)र्जस्विरसवत्प्रेयसामलङ्कारेषूपदेशात्। तद्यथा---
	प्रेय: प्रियतराख्यानं रसवद्रसपेशलम्। (c)र्जस्वि रूढालङ्कारं युक्तोत्कर्षं च तत्त्रयम् ।।
तत्र (c)र्जस्वि रूढालङ्कारमित्यनेनात्मविशेषनिष्ठस्योत्कृष्टादृष्टजन्मनोऽनेकजन्मानुभवसंस्कारासादितद्रढिम्न: समग्रात्मगुणसम्पदुदयातिशयहेतोरलङ्कारविशेषस्योपसंग्रहादलङ्काराभिमानशृङ्गाराद्यपरनाम्नो रसस्य मानमयविकाररूपेणाभिमानिनां मनसि जाग्रत: पूर्वां कोटिमुपवर्णयति। यदाह--
	सत्त्वात्मनाममलधर्मविशेषजन्मा जन्मान्तरानुभवनिर्मितवासनोत्थ:।
	सर्वात्मसम्पदुदयातिशयैकहेततु र्जागर्ति कोऽपि हृदि मानमयो विकार: ।।
	अहो अहो नमो मह्यं यदहं वीक्षितोऽनया। मुग्धता त्रस्तसारङ्गतरलायतनेत्रया ।।
	तथा च---
	तिष्ठन्त्या जनसंकुलेऽपि सुदृशा सायं गृहप्राङ्गणे
	तत्कालं मयि निस्सहाकुलतनौ बाहौ मृदु प्रेखति।
	ह्रीनम्राननयैव लोलसरलं नि:श्वस्य तत्रान्तरे
	प्रेमार्द्रा: शशिखण्डपाण्डिममुषो मुक्ता: कटाक्षच्छटा: ।।
11.14
 रसवद्रसपेशलमित्यनेन विभावानुभावव्यभिचारिसंयोगाद्रसनिष्पत्तिरिति रत्यादिरूपेणानेकधाविर्भवतोऽभिवर्धमानस्य परप्रकर्षगामिन: शृङ्गारस्य मध्यमामवस्थामवस्थापयति। यदाह---

	रत्यादयोऽर्धशतमेकविवर्जिता हि भावा: पृथग्विविधभावभुवो भवन्ति।
	शृङ्गारतस्तमिह ते परिवारयन्त: सप्तार्चिषं द्युतिचया इव वर्धयन्ति ।।
	तद्यथा---
	अत्रान्तरे किमपि वाग्विभवातिवृत्तवैचित्र्यमुल्लसितविभ्रममुत्पलाक्ष्या:।
	तद्भूरिसात्त्विकविकारमपास्तधैर्यमाचार्यकं विजयि मान्मथमाविरासीत् ।।
11.15
 यथा च--- राहोश्चन्द्रकलामिवाननचरीमित्यादि। प्रेय: प्रियतराख्यानमित्यनेन च समस्तभावमूर्धाभिषिक्ताया रते: परप्रकर्षाधिगमाद्भावनापथातिक्रमे भावरूपतामुल्लङ्घ्य प्रेमरूपेण परिणताया उपादानाद्भावान्तराणामपि परप्रकर्षाधिगमे रसरूपेण परिणतिरिति ज्ञापयन्नहङ्कारस्योत्तमां कोटिमुपलक्षयति। यदाह--
	आभावनोदयमनन्यधिया जनेन यो भाव्यते मनसि भावनया स भाव:।
	यो भावनापथमतीत्य विवर्तमान: स्वाहंकृतौ हृदि परं स्वदते रसोऽसौ ।।	
	तद्यथा--
	यदेव रोचते मह्यं तदेव कुरुते प्रिया। इति वेत्ति न जानाति तत्प्रियं यत्करोति सा ।।
	यथा च--
	अद्वैतं सुखदु:खयोरनुगुणं सर्वास्ववस्थासु यद्वि श्रामो हृदयस्य यत्र जरसा यस्मिन्नहार्यो रस:।
	कालेनावरणात्ययात्परिणते यत्स्नेहसारे स्थितं भद्रं तस्य सुमानुषस्य कथमप्येकं हितं प्राप्यते ।।
11.15
 युक्तोत्कर्षं च तत्रयमित्यनेनायुक्तोत्कर्षाणां त्रयाणामप्यूर्जस्विरसवत्प्रेयसां गुणत्वमेव नालङ्कारत्वमिति ज्ञापयति। तथा ह्यौर्जित्यं भाविकत्वं प्रेय इति पदैस्त्रयोऽप्येते गुणेषूपदिष्टा:। कुत: पुनरेतत् यदेकदोर्जस्विरसवत्प्रेयसामलङ्कारत्व मन्यदा गुणत्वम्। उच्यते--
	भूमनिन्दाप्रशंसासु नित्ययोगेऽतिशायिने। संसर्गेऽस्तिविवक्षायां भवन्ति मतुबादय: ।।
इति। यथा-- गोमान्देश:, वाचालो वटु:, वाग्मी विपश्चित्, क्षीरिणो वृक्षा:, बलवान्मल्ल:, दण्डिमती शालेति। तत्रोर्जस्विरसवतोरलङ्कारत्वविवक्षायामतिशायने भूम्नि वा मत्वर्थीय:। गुणत्वविवक्षायां तु प्रशंसानित्ययोरित्यपि द्रष्टव्यम्। नित्यो हि काव्ये गुणयोग इव रसावियोग:। गुणवतो रसवतश्च निश्चितैवास्य प्रशंसा, संसर्ग तु गुणानामवश्योपादानेन निन्दा पुनर्दोषहानेन बाधिता नावतरति प्रेय इत्ययं त्वातिशायिक:। तदाह प्रेय:प्रियतराख्यानमिति।
11.16
 नन्वलङ्कारेषु गुणेषु वा प्रेय इति रूपाभेदात्कथमलङ्कारत्वे तदुत्कर्षप्रतीतिर्यथा युधिष्ठिर: श्रेष्ठतम: कुरूणामिति। तत्रातिशयनिकान्तरेण तद्गतिरिति चेदिहापि युक्तोत्कर्ष च तत्रयमिति वाक्यान्तरेण भविष्यति। न चातिशयनिका: स्वार्थातिरिक्तं किमपि ब्रुवते, अपि तु प्रकृत्युपात्तमेव प्रकर्षादिकं गमयन्ति। स्वार्थिकेषु तेषां विधानात्।
11.17
 अथ रसवदिति किं मत्वर्थीय: उत वति: ? किञ्चात: ? यदि मत्वर्थीय: मत्वर्थानुपपत्तेस्तदभाव:। 
रसा हि सुखदु:खावस्थारूपा:। ते च शरीरिणां चैतन्यवतां न काव्यस्य तस्य शब्दार्थरूपतया अचेतनत्वेन भूमनिन्दादीनामभावात्। अथ वति: वत्यर्थानुपपत्तेस्तदभावात् तेन तुल्यं क्रिया चेद्वति:। तत्र तस्येव। न च रसैस्तुल्यं वर्तत इति रसवत्। नापि रस इवात्र रसस्येवास्य किञ्चिदस्तीति यथेच्छसि तथास्तु। अस्तु तावन्मत्वर्थीय:। ननु चोक्तं मत्वर्थाभावात्तदनुपपत्ति:। रसवतो रामादेर्यद्वचनं तद्रसमूलत्वाद्रसवत् अभेदसामर्थ्यारोपाच्च कविना अनुक्रियमाणस्य तस्यानुकरणमपि रसवत्।
11.18
 अथवा पुनरस्तु वति:। ननु चोक्तं वत्यर्थानुपपत्तेर्न वति: भवतीति। अत्रापि नानुपपत्ति:। 
तदर्हमिति वचनाद्वतिर्भविष्यति। रसान्प्रतिपादयितुं यदर्हति तद्रसवत्। अर्हति च रसवद्रामादिवचनमनुक्रियमाणमभेदसमध्यारोपाद्रसान्प्रतिपादयितुमिति रसवद्भवति।
11.19
 ननु च सर्वेषामप्युपादेयानां काव्यशोभाकरत्वादलङ्कारत्वे व्यवच्छेद्याभावात्सङ्कर: संसृष्टिरित्येतावदेव वाच्यं भवतु। नैवमेवं सति विभावानुभावव्यभिचारिसंयोगाद्रसनिष्पत्तिरिति विभावादिसङ्करस्यापि संसृष्टित्वं प्राप्नोति। तदलङ्कारग्रहणेन निवर्त्यते। न हि विभावादयोऽलङ्कारा:, अपि तु भावरसतदाभासानामलङ्काराणामभिनिष्पत्तिहेतवोऽर्थविशेषा:।
11.20
 नन्वेवमप्यर्थगुणत्वादमीषामप्यलङ्कारत्वं प्राप्नोति। सत्यमेतत्। किन्त्वन्यपरतया त उपादीयमानास्तत्रैव न्यग्भवन्ति। न ह्यनवयववाक्यार्थप्रतीतौ पदार्था: पृथक्स्फुरन्तीति। तत्र भावानामलंकारैर्गुणैर्भावैश्च संकरो भवति। न रसतदाभासैस्तेषां तदङ्गत्वात्। रसानामलंकारैर्गुणै रसाभासैश्च संकरो भवति। न भावरसाभासैर्भावानां रसाङ्गत्वादाभासानां तु रसविरोधात्। आभासानामलंकारैर्गुणैराभासश्च संकरो भवति। न रसभावैर्विरोधिभावाङ्गभावाभ्यामेवेति।
	ननु चाङ्गाङ्गिनो: संकरव्यवहाराभावे कथमुक्तं--
	अङ्गाङ्गिभावावस्थानं सर्वेषां समकक्ष्यता। इत्यलङ्कारसंसृष्टेर्लक्षणीया द्वयी गति: ।।
इति ? उदाहृतं च, आक्षिपन्त्यरविन्दानीत्यादि। उच्यते, यत्र पृथक्सिद्धयोरुक्तिर्बलादुपकार्योपकारकत्वादिनाङ्गाङ््गिभावोऽवस्थाप्यते तत्रैव संसृष्टि:। यत्र पुनरपृथक्सिद्धयोरेवालंकारयोर्भावरसयोर्वारम्भकत्वेनारभ्यत्वेन चावस्थितयो: स्वाभाविक उपश्लेष: तत्र संकरव्यवहारो न प्रवर्तते। यथा अनन्तर एवोदाहरणे हेत्वर्थान्तरन्यासयो: अर्थान्तरन्यासो हि हेतुनैवारभ्यते। यदाह---
	ज्ञोय: सोर्थान्तरन्यासो वस्तु प्रस्तुत्य किञ्चन। तत्साधनसमर्थस्य न्यासो योऽन्यस्य वस्तुन: ।।
इति। तत्रार्थान्तरन्यास इति लक्ष्यनिर्देश:। वस्तु प्रस्तुत्यान्यो न्यासोऽन्यवस्तुन: एतावत्युच्यमाने घटोऽस्तीत्यत्रापि प्रसङ्ग: तदर्थमाह तत्साधनसमर्थस्येति। न चैतद्वाच्यं धूमोऽयमग्नेरित्यत्राप्यर्थान्तरन्यास: प्रसजेत्। यद्यपि धूमस्योत्पाद्यस्य साधनसमर्थोऽग्निस्तथापि काव्यशोभाकरान्धर्मानलंकारान्प्रचक्षत इत्येतदपि सर्वालंकारसाधारणं लक्षणमनुवर्तितव्यम्। अस्मिन्नसति सर्वालङ्कारजातयो वक्रोक्त्यभिधानवाच्या भवन्ति। तदुक्तम्---
	वक्रत्वमेव काव्यानां परा भूषेति भामह:। श्लेष: पुष्णाति सर्वासु प्रायो वक्रोक्तिषु श्रियम् ।।
नन्वेवं सति विभावानुभावव्यभिचारिसंयोगाद्रसनिष्पत्तिरित्यादिना च भवितव्यमेवालङ्कारेण। नैवम्। त्रिविध: खल्वलङ्कारवर्ग:-- वक्रोक्ति:, स्वभावोक्ति:, रसोक्तिरिति। तत्रोपमाद्यलङ्कारप्राधान्ये वक्रोक्ति:, श्लेषादिगुणप्राधान्ये स्वभावोक्ति:, विभावानुभावव्यभिचारसंयोगात्तु रसनिष्पत्तौ रसोक्तिरिति। तत्र द्विविधो विभाव:, आलम्बनविभाव उद्दीपनविभावश्च। तयोरालम्बनविभाव इष्टानिष्टसंदर्शनादि:। यमालम्ब्य सुखं दु:खं चोत्पद्यते तेन सुखदु:खविषयेणानुभावने स्मरणहेतु: संस्कारो जन्यते। संस्कारप्रबोधहेतव: पुनरुद्दीपनविभावा क्रतुमाल्यविलेपनादय:। तै: प्रतिबुद्धसंस्कारस्य स्मरणेच्छाद्वेषप्रयत्ना: तेभ्यो मनोवण्बुद्धिशरीरारम्भा: तेऽनुभूयमानत्वादनुभावा: तैरयमभिप्रवर्धमान ईप्सितमर्थमासादयन् जिहासितं जिहान: सुखात्मकैर्व्यभिचारिभिर्हर्षधृतिस्मृतिमतिप्रभृतिभि: संसृज्यमान: समासादितोत्तरोत्तररत्यादिस्थायिभाव: शृङ्गारप्रभव एव संभोगशृङ्गारादिरसरूपतामधिगच्छति। स एव त्वीप्सितानवाप्तौ जिहासितस्य चाहानात् दु:खात्मकैर्व्यभिचारिभिश्चिन्तौत्सुक्यवेगनिर्वेदादिभि: संसृज्यमानो दु:खात्मकविप्रलम्भशृङ्गारादि रसरूपतामध्यास्ते। तत्र रते: शृङ्गारनिष्पत्तिर्यथा--
	मृतेति प्रेत्य सङ्गन्तुं यया मे मरणं मतम्। सैषावन्ती मया लब्धा कथमत्रैव जन्मनि ।।
अत्रावन्त्या वासवदत्ताया आलम्बनविभावभूताया: सकाशादुत्पन्ने वत्सेश्वरस्य रतौ स्थायिभावे तस्या: पुनर्जीवनादिभिरुद्दीपनविभावैरूद्दीप्यमाने समुत्पन्नेषु हर्षधृतिस्मृतिवितर्कप्रभृतिषु सुखात्मकेषु व्यभिचारिषु संभोगशृङ्गारतां प्राप्ते स्थायिनि यदेतदनुभावरूपमृत्योरिव विवरणवचनं वत्सेश्वरस्य तच्छृङ्गाररसादुपजायमानं रसवदुच्यते। हास्याद्धास्यनिष्पत्तिर्यथा--
	इदमम्लानमानाया लग्नं स्तनतटे तव। छाद्यतामुत्तरीयेण नवं नखपदं सखि ।।
अत्र कांचित्सखीं पूर्वं भर्तरि परिगृहीतमानां तेनैव नवनखपदाङ्कितस्तनीमालम्बनविभावभूतामुपालभमानाया: कस्याश्चित्सख्या उत्पन्ने हासस्थायिभावे तदीयमानपरिग्रहस्मरणादिभिरुद्दीपनविभावैरुद्दीप्यमाने समुत्पन्नेषु शङ्कावहित्थहर्षगद्गदादिषु व्यभिचारिषु परप्रकर्षाधिगमाद्धास्यरसतामापन्ने स्थायिनि यदेतदम्लानमानादिवचनं तद्धास्यरससमुद्भूतं रसवदुच्यते। उत्साहाद्वीरनिष्पत्तिर्यथा--
	अजित्वा सार्णवामुर्वीमनिष्ट्वा विविधैर्मखै:। अदत्वा चार्थमर्थिभ्यो भवेयं पार्थिव: कथम् ।।
अत्र वसुधाविजयादेरालम्बनविभावादुत्पन्ने स्थायिन्युत्साहभावे तेज: स्थैर्यधैर्यादिभिरुद्दीपनविभावैरुद्दीप्यमाने समुत्पन्नेषु स्मृतिमतिवितर्कप्रभृतिषु परप्रकर्षाधिगमाद्वीररसतामापन्ने स्थायिनि वीररसात्मन: पुंसो यदेतदजित्वेत्यादिवचनं तद्वीररसादुपजायमानं रसवदुच्यते। विस्मयादद्भुतनिष्पत्तिर्यथा---
	अंशुकानि प्रवालानि पुष्पं हारादिभूषणम्। फलं मधूनि हर्म्याणि शास्त्रा नन्दनशाखिनाम् ।।
अत्र शाखिनां प्रवालपुष्फलशाखासम्पत्तिर्निजरूपं नन्दनशाखिनां पुन: प्रवालादिस्थानेष्वंशुकहारमणिमन्दिराणि तदेतदाश्चर्यमेतेषामतश्चैतेभ्य आलम्बनविभावेभ्य: कस्यचिदेवभूमिगतस्योत्पन्ने विस्मयस्थायिभावे तदीयावयवदर्शनादिभिरुद्दीपनविभावैरुद्दीप्यमाने समुत्पन्नेषु हर्षरोमोद्गमस्वेदगद्गदादिषु व्यभिचारिषु परप्रकर्षाधिगमादद्गुतरसत्वमापन्ने स्थायिनि यदेतदंशुकानि प्रवालानीत्वादिवचनं तदद्भतरसादुपजायमानं रसवदुच्यते। क्रोधाद्रौद्रनिष्पत्तिर्यथा---
	निगृह्य केशेष्वाकृष्टा कृष्णा येन ममाग्रत:।
	सोऽयं दुश्शासन: पापो लब्ध: किं जीवति क्षणम् ।।
अत्र दुश्शासनालम्बनविभावाय क्रुध्यतो भीमसेनस्य पूर्वमुत्पन्ने कोधस्थायिभावे तदवाप्ते स्मर्यमाणसमक्षकृतद्रौपदीकेशकर्षणादिभिरुद्दीपनविभावैरुद्दीप्यमाने असूयावेगवेपथुश्रमादिषु दु:खात्मकेषु व्यभिचारिषु 
परं प्रकर्षमधिरूढे रौद्ररसतामापन्ने स्थायिनि यदेतत् भीमसेनस्य निगृह्येत्यादिवचस्तद्रौद्ररसादुपजायमानं रसवदुच्यते। भयाद्भयानकनिष्पत्तिर्यथा---
	इदं मघोन: कुलिशं धारासन्निहितानलम्। स्मरणं यस्य दैत्यस्त्रीगर्भपाताय कल्पते ।।
अत्र महेन्द्रकुलिशाद्धारासन्निहितानलादालम्बनविभावात्स्मर्यमाणादपि दैत्यस्त्रीणामुत्पन्ने भयस्थायिभावे तद्विदीर्णदानवमरणस्मरणादिभिरुद्दीपनविभावैरुद्दीप्यमाने समुत्पन्नेषु स्वेदस्तम्भवैवर्ण्यवेपथुप्रभतिषु व्यभिचारिषु स्थायिनो भयानकरसतामापन्नस्य गर्भपातादिभिरनुभावैर्विभाव्यमानस्य स्वरूपसूचकं यदेतदिदं मघोन: कुलिशमित्यादिवचनं तदपि तन्मूलत्वाद्रसवदुच्यते। शोकात्करुणनिष्पत्तिर्यथा---
	यस्या: कुसुमशय्यापि कोमलाङ्ग्या रुजाकरी। साधिशेते कथं देवी हुताशनवतीं चिताम् ।।
अत्र चालम्बनविभावभूतात् देवीमरणादुत्पन्ने शोकस्थायिभावे चितानिवेशनहुताशनज्वलनादिभिरुद्दीपनविभावैरुद्दीप्यमाने समुत्पन्नेषु निर्वेदग्लानिचिन्तास्तम्भादिषु व्यभिचारिषु परप्रकर्षात् करुणरसतामापन्ने स्थायिनि करुणारसवतो नायकस्य येदतत् यस्या: कुसुमशय्यापीत्यादिवचनं तत्करुणरसादुपजायमानमनुभावरूपं रसवदुच्यते। जुगुप्साया भीभत्सनिष्पत्तिर्यथा--
	पायं पायं तवारीणां शोणितं पाणिसम्पुटै:। कौणपास्सह नृत्यन्ति कबन्धैरान्त्रभूषणा: ।।
अत्रालम्बनविभावभूतेभ्य: कौणपेभ्य: कस्यचिद्राज्ञो विजयशंसिन: पुंस उत्पन्ने जुगुप्सास्थायिभावे निशितशिरच्छेदविगलद्रुधिरधारापरिप्लुतप्रणर्तितकबन्धान्त्रभूषणशोणितपानादिभिरुद्दीपनविभावैरुद्दीप्यमाने समुत्पन्नेषु भयावेगशङ्कावहित्थादिषु व्यभिचारिषु परां कोटिमधिरूढे बीभत्सरसतामापन्ने स्थायिनि यदेतत्पायंपायमित्यादिवचनं तद्बीभत्सरसादुपजायमानं रसवदुचयते। एवमेते अष्टावेव रत्यादयो भूमानमापन्ना: शृङ्गारवीरादिव्यपदेशं लभन्ते। यथा चैते भावेभ्यो रसा: रसेभ्यो भावा: तथा रसेभ्यश्च रसा भवन्तीति भरताचार्य:। तत्र शृङ्गाराद्धास्यरसनिष्पत्तिर्यथा--
	स एष भुवनत्रयप्रथितसंयमश्शङ्करो बिभर्ति वपुषाधुना विरहकातर: कामिनीम्।
	अनेन किल निर्जिता वयमिति प्रियाया: करं करेण परिघट्टयन् जयति जातहास: स्मर: ।।

	वीरादद्भुतनिष्पत्तिर्यथा---
	सम्प्रत्येव हि गोग्रहे यदभवत्तत्तावदाकर्ण्यता-
	मेतत्ते हृदयं स्पृशामि यदि वा साक्षी तवैवात्मज:।
	एभि: पूर्वमुदायुधैस्सुबहुभिर्दृष्टस्ततोऽनन्तरं
	यावन्तो वयमाहवव्यसनिनस्तावन्त एवार्जुना: ।।
	रौद्रात्करुणनिष्पत्तिर्यथा---
	सत्त्वभ्रशविषादिभि: कथमपि त्रस्तै: क्षणं वेत्रिभि-
	र्दृष्टो दृष्टिनिपातजिह्मितमुखैरव्याहत: प्रक्रम:।
	रामान्वेषणतत्पर: परिजनैरुन्मुक्तहाहारवं
	कन्यान्त:पुरमेव हा प्रविशति क्रुद्धो मुनिर्भार्गव: ।।
	बीभत्सादद्भुतभयानकनिष्पत्तिर्यथा---
	आन्त्रप्रोतबृहत्कपालनककक्रूरक्वणत्कङ्कणप्रायप्रोंखितभूरिभूषणरवैराघोषयन्त्यम्बरम्।
	पीतच्छर्दितरक्तकर्दमघनप्राग्भारघोरोल्लसव्द्यालोलस्तनभारभैरववपुर्बन्धोद्धतं धावति ।।
11.21
 एवच्चायुक्तं यतोऽमी रत्यादय: परं प्रकर्षमारूढा भावा एव न रसा:। तथात्वे हर्षादीनामपि रसत्वप्रसङ्गात्। तदाह--
	रत्यादयो यदि रसा: स्फुरति प्रकर्षे हर्षादिभि: किमपराद्धमतद्विभिन्नै:।
	न स्थायिनस्त इति। चेद्भयहासशोकक्रोधादयो वद कियच्चिंरमुल्लसन्ति ।।
11.22
 ते चाष्टावेवेति नियम: यत: शान्तं प्रेयांसमुद्धतमूर्जस्विनं च केचिद्रसमाचक्षते। तन्मूलाश्च किल नायकानां धीरप्रशान्तधीरललितधीरोद्धतधीरोदात्तव्यपदेशा:। तेषु धीरप्रशान्ताश्रय: शान्तो यथा---
	सर्वास्सम्पत्तयस्तस्पय सन्तुष्टं यस्य मानसम्। उपानद्गूढपादस्य ननु नर्मावृतैव भू: 1।
	धीरललिताश्रय: प्रेयान् यथा---
	येदव रोचते मह्यं तदेव कुरुते प्रिया। इति वेत्ति न जानाति तत्प्रियं यत्करोति सा ।।
	धीरोद्धताश्रय उद्धतो यथा---
	धृतायुधो यावदहं तावदन्यै: किमायुधै:। यद्वा न सिद्ध मस्त्रेण मम तत्केन सेत्स्यति ।।
	धीरोदात्ताश्रय (c)र्जस्वी यथा--
	अपकर्ताहमस्मीति मा ते मनसि भूद्भयम्। विमुखेषु न मे खड्ग: प्रहर्तुमभिवाञ्छति ।।
अत्र च शमप्रकृति: शान्त:, स्नेहप्रकृति: प्रेयान्, गर्वप्रकृतिरुद्धत:, अहङ्कारप्रकृति: पुनरूर्जस्वीति शृङ्गारादिवदेतेष्वपि विभावानुभावव्यभिचारिसंयोगो द्रष्टव्य:।
11.23
 अन्ये त्वाहु:। सर्व एव रत्यादयो विभावानुभावव्यभिचारिसंयोगादुत्पद्य भूमानमापन्ना रसीभवन्ति। तथा हि रसनाद्रसत्वमेषां मधुरादीनामिवोक्तमाचार्यै:। निर्वेदादिष्वपि तत्प्रकाममस्तीति। तेऽपि रसा: सर्वेषां च तुल्ये रसत्वे रत्यादीनामेव परप्रकर्षगामिनां शृङ्गारवीरादिव्यपदेश इति न घटते। तथात्वे वा नाममात्रं भिद्यते। तदुक्तम्---
	वीराद्भुतादिषु च येह रसप्रसिद्धि: सिद्धा कुतोऽपि वटयक्षवदाविभाति।
	लोके गतानुगतिकत्ववशादुपेता मेतां निवर्तयितुमेष परिश्रमो न: ।।
11.24
 यदि च रत्यादय: प्रकर्षगामिनो भावा एव रसा: कथमुच्यन्ते ? भावेभ्यो रसा इति रसेभ्यो भावा इत्ययुक्तम्। नहि बहवो रसा: ; अपि त्वेक एव शृङ्गारो रस इतयग्रतोऽपि प्रबन्धेन प्रतिपादयिष्यते।
	यच्चोक्तं रसेभ्यश्च रसा इति तत्र यद्यालम्बनविभावभूतेभ्य इति मतं तदा,
	शृङ्गारात्तु भवेद्धास्यो रौद्रात्तु करुणो रस:। वीराच्चैवाद्भुतो नाम बीभत्सात्तु भयानक: ।
	इति नियमो न घटते। यत: शृङ्गारादन्यतोऽपि हास्य उत्पद्यमानो दृश्यते। यथा--
	हस्तालम्बितमक्षसूत्रवलयं कर्णावतंसीकृतं स्रस्तं भ्रूयुगमुन्नमय्यं रचितं यज्ञोपवीतेन च।
	सन्नद्धा जघने च वल्कलपटी पाणिश्च धत्ते धनु र्दृष्टं भो जनकस्य योगिन इदं शान्तं विरक्तं मन: ।।
	शृङ्गारादपि न दृश्यते। यथा--
	चिन्ताणिअदइअसमागमम्मि कअमण्णुआइं भरि(c)ण।
	सुण्णं कलहाअन्ती सहीहि रुण्णा ण ओ हसिआ ।।
	[चिन्तानीतदयितसमागमे कृतमन्युकानि स्मृत्वा।
	 शून्यं कलहायमाना सखीभी रुदिता न वा हसिता ।।]	
	रौद्रादन्यतोऽपि करुणो दृश्यते। यथा---
	आर्द्रं नागाजिनमवयवग्रन्थिमद्बिभ्रदंसे रूपं प्रावृड्घनरुचि महाभैरवं दर्शयित्वा।
	पश्नम् गौरीं भयचकितकरालम्बितस्कन्दहस्तां मन्ये प्रीत्या द्रुत इव भगवान् वज्रदेहोऽभिजात: ।।
	रौद्रादपि न दृश्यते। यथा---
	निरीक्ष्य संरम्भनिरस्तधैर्यं राधेयमाराधितजामदग्न्यम्।
	असंस्तुतेषु प्रसभं भयेषु जायेत मृत्योरपि पक्षपात: ।।
	वीरादन्यतोऽप्यद्भुतो दृश्यते। वीरादपि न दृश्यते। कथा---
	नैतच्चित्रं यदयमुदधिश्यामसीमां धरित्रीमेक: कृत्स्नां नगरपरिघप्रांशुबाहुर्भुनक्ति।
	आशंसन्ते सुरयुवतय: सक्तवैराहि दैत्यैरस्याधिज्ये धनुषि विजयं पौरुहूते च वज्रे ।।
	बीभत्सादन्यतोऽपि भयानको दृश्यते। यथा--
	यस्मिन्ननैश्वर्यगतव्यलीक: पराभवं प्राप्त इवान्तकोऽपि।
	धुन्वन्धनु: कस्य रणे न कुर्यान्मनो भयैकप्रवणं स भीष्म: ।।
	बीभत्सादपि न दृश्यते। यथा---
	तत्क्रूरदन्तकरपत्रनिकृत्तसत्त्वसङ्घातनिस्सरदसृक्प्लुतकूर्चपुञ्जम्।
	वक्त्रं वपुश्च विकृताकृति दीर्घबाहोरार्येण राक्षसकुतूहलिना न दृष्टम् ।।
11.25
 अथ प्रकृतिभूतेभ्य इति पक्ष:। तत्रापि किं शृङ्गाराद्धास्यो जायते उत शृङ्गार एव हास्यो भवति ? किञ्चात: यदि शृङ्गाराद्धास्यो जायते तदिष्यत एव। नह्यशृङ्गारिण: कश्चिदपि प्रकर्षगामी अप्रकर्षगामी वा भाव: संभवति। शृङ्गारी हि रमते उत्सहते हसति विस्मयते जुगुप्सते शोचति विभेति शाम्यति स्निह्यति गर्वायते अभिमन्यत इति।
11.26
 अथ रतिप्रकृतिरेव शृङ्गारो हास्यरसी भवति। तन्न घटते, शृङ्गारस्य हास्यव्यपदेशाभावात्। अथोच्यते--
	शृङ्गारानुकृतिर्येह स हास्यो रस इष्यते।
	तर्हि,   वीरस्यानुकृतिर्येह सोऽपि हास्य इतीष्यताम्।
11.27
 एतेन रौद्रात्तु करुणो रस इत्यपि प्रत्युक्तम्। नहि रौद्रात्करुणो जायते, नापि रौद्र: करुणो भवति।
	अथ रौद्रस्य यत्कर्म करुणस्स निगद्यते। 	तथापि,

	न रौद्रकर्म करुण: कारणं करुणस्य तत्। एतेन वीरकर्मापि न भवेदद्भुतो रस: ।।
	हेतुत्वं तु तदुत्पत्तौ तस्यापि न निवार्यते। बीभत्सदर्शनाद्य:स्या त्स भवेत्तु भयानक: ।।
	इत्यालम्बनहेतुभ्यो विभावेभ्यो न भिद्यते ।।
11.28
 अतो यत्किञ्चिदेतद्भावेभ्यो रसा रसेभ्यो भावा रसेभ्यश्च रसा इति। किं पुनरिह न्याय्यम्। यथोपवर्णितं पुरस्तात्।
	अप्रातिकूलिकतया मनसो मुदादेर्यस्संविदोऽनुभवहेतुरिहाभिमान:।
	ज्ञेयो रस: स रसनीयतयात्मशक्ते रत्यादिभूमनि पुनर्वितथा रसोक्ति: ।।
11.28
 एतेन रूढाहङ्कारता रसस्य पूर्वा काटि:। रत्यादीनामेकोनपञ्चाशतोऽपि विभावानुभावव्यभिचारिसंयोगात्परप्रकर्षाधिगमो रसव्यपदेशार्हता रसस्यैव मध्यभावस्था प्रेय: प्रियतराख्यानमित्युपलक्षणेन यथा रते: प्रेमरूपेण परिणतिस्तथा भावान्तराणामपि परमपरिपाके प्रमाणरूपेण परिणतौ रसैकायनमिति रसस्य परमा काष्ठेति प्रतिष्ठितं भवति। तथा हि। यथोर्जस्विन्यपकर्ताहमिति यत्ते चेतसि भ्ायं न मे खङ्ग: पराङ्मुखेषु कदाचिदपि प्रहर्तुमुत्सहत इति रूढोऽहङ्कार: प्रतीयते तथा सैषावन्ती मयात्रैव जन्मनि लब्धेति धिक्ते वृथाप्रतिज्ञो मानपरिग्रह इति, उर्वीविजयाद्यकृत्वा कथं पार्थिवो भवेयमिति, न मयेदृशा: शाखिन: क्वचिदपि दृष्टा इति, अनेन मे द्रौपदी केशेष्वाकृष्टेति, धन्यो मघवा यस्यैतदायुधमिति, सा मे देवी चितामध्यास्त इति, धिक् कौणपा: शोणितमान्त्रभूषणा: विबन्तीति, अस्ति मे सन्तोषो मनस इति, यथेयं मे प्रिया तथाहमप्यस्या यतो मदनुकूलमेवैषा विचेष्टत इति, मयि धृतायुधे किमायुधान्तरैरिति सर्वत्रैवाहङ्कार: प्रतीयते। कथं पुनर्विभावानुभावव्यभिचारिसंयोगाद्रसनिष्पत्ति: ? उच्यते, यथेन्दुसन्निधेश्चन्द्रकान्त: स्यन्दते, यथार्कसन्निधेस्सूर्यकान्त: ज्वलति, यथा कर्पूरसन्निधे: स्फटिको विलीयते तथा तेभ्यस्तेभ्य आलम्बनविभावेभ्यस्तदाकारपरिणतेन्द्रियबुद्ध्युपाधियोगिनोऽभिमानिमनसस्ते ते रतिक्रोधशोकादयो भावा: समुत्पद्यन्ते। ते रत्यादयो यथा--
	आश्चर्यमुत्पलदृशो वदनामलेन्दुसान्निध्यतो मम मुहुर्जडिमानमेत्य।
	जात्येन चन्द्रमणिनेव महीधरस्य सन्धार्यते द्रवमयो मनसो विकार: ।।
	क्रोधादयो यथा---
	तेनाथ नाथ दुरुदाहरणातपेन सौम्यापि नाम परुषत्वमभिप्रपन्ना।
	जज्वाल तीक्ष्णविशदा: सहसोद्गिरन्ती वागर्चिषस्तपनकान्तशिलेव सीता ।।
	शोकादयो यथा---
	अथेदं रक्षोभि: कनकहरिणच्छद्मविधिना तथावृत्तं पापैर्व्यथयति यथा क्षालितमपि।
	जनस्थाने शून्ये विकलकरणैरार्यचरितै रपि ग्रावा रोदित्यपि दलति वज्रस्य हृदयम् ।।
11.29
 अथ यथेन्दूदये समुद्र: क्षुभ्यति यथापथ्यसेवनया व्याधिरभिवर्धते यथानार्यसन्निधेरसाधु: सुतरां दु:खीकरोति तथा तेभ्यस्तेभ्य उद्दीपनविभावेभ्यस्तत्तदनुभवसंस्कारयोगिनो मनसस्तत्तद्भावाभिवृद्धये ते ते विकारा उपजायन्ते। ते तत्क्षोभे यथा--
	विललाप सबाष्पगद्गदं सहजामप्यपहाय धीरताम्।
	अभितप्तमयोऽपि मार्दवं भजते कैव कथा शरीरिषु ।।
	तदभिवृद्धौ यथा---
	तमुदीक्ष्य रुरोद सा भृशं स्तनसंबाधमुरो जघान च।
	स्वजनस्य हि दु:ख मग्रतो विवृतद्वारमिवोपजायते ।।
	तत्प्रातिकूल्ये यथा--
	इदमसुलभवस्तुप्रार्थनादुर्निवारं प्रथममपि मनो मे पञ्चबाण: क्षिणोति।
	किमुत मलयवातोन्मूलितापाण्डुपत्रैरुपवनसहकारैर्दर्शितेष्वंकुरेषु ।।
11.30
 अथ यथैकस्यापि भूरुहादे: काण्डस्कन्धशाखाविटपादय: प्रकारा: पल्लवपत्रपुष्फलसम्पदादयो विकारा एकस्याप्यम्भस: प्रवाहावर्तबुद्बुदतरङ्गादयो विवर्ता मुक्ताफलफेनलवणकरकादयो विपरिणामा: एकस्यापि
ध्वनेस्तारमध्यमन्द्रक्रुष्टादयो भेदा: वर्णपदवाक्यकूजितादयो भेदा: वर्णपदवाक्यकूजितादयो अवच्छेदा: एकस्यापि वायो: प्रवहावहपरिवहादय: स्कन्धा: प्राणापानव्यानादयोऽनुबन्धास्तेभ्यस्तेभ्य उपाधिभ्यो जायन्ते, तथैकस्यापि रतिक्रोधशोकादेस्तेभ्यस्तेभ्य उपाधिभ्यस्ते तेऽनुभावा व्यभिचारिणश्चाभ्यन्तरा बाह्याश्च व्यवस्थासम्भवाभ्यामुपप्लवन्ते। तत्राभ्यन्तरा व्यभिचारिषु चिन्तौत्सुक्यावेगवितर्कादय: बाह्या: स्वेदरोमाञ्चाश्रुवैवर्ण्यादय: अनुभावेष्वाभ्यन्तरा: स्मरणेच्छनाद्वेषप्रयत्ना: बाह्या मनोवाग्बुद्धिशरीरारम्भा: त 
उभयेऽप्यनुक्रियमाणा: सात्त्विकाङ्गिकवाचिकचित्रसामान्याभिनयव्यपदेशं लभन्ते। तेषु रतिप्रभवा यथा---
	विवृण्वती शैलसुतापि भाव मङ्गै: स्फुरद्बालकदम्बकल्पै:।
	साचीकृता चारुतरेण तस्थौ मुखेन पर्यस्तविलोचनेन ।।
	क्रोधप्रभवा यथा---
	प्रत्यग्रारिकृताभिमन्युनिधनप्रोद्भूततीव्रक्रुध:
	कीर्णा बाष्पकणै: पतत्रिधनुषि व्रीडाजडा दृष्टय:।
	पार्थस्याकृतशात्रवप्रतिकृतेरन्त:शुचा मुह्यतो
	हा वत्सेति गिर: स्फुरन्ति न पुनर्निर्यान्ति कण्ठाद्बहि: ।।
	शोकप्रभवा यथा---
	मातर्मातर्दलति हृदयं ध्वंसते देहबन्धश्शून्यं मन्ये जगदविरतज्वालमन्तर्ज्वलामि।
	सीदन्नन्धेतमसि विधुरो मज्जतीवान्तरात्मा विष्वङ्भोह: स्थगयति कथं मन्दभाग्य: करोमि ।।
11.31
 अथ यथेक्षुभ्यो रस: सर्षपेभ्यस्तैलं धातुभ्यो हिरण्यं अश्मभ्यो लोहं दध्नो नवनीतं काष्ठतोऽग्निस्तेभ्यस्तेभ्यो यन्त्राग्निमन्थसंयोगेभ्यो निष्पतति तथा स्वेभ्य: स्वेभ्यो विभावानुभावव्यभिचारिसंयोगेभ्यो रतिक्रोधशोकादिभ्यस्ते ते रसा निष्पद्यन्ते। यथा---
	राहोश्चन्द्रकलामिवाननचरीं दैवात्समासाद्य मे
	दस्योरस्य कृपाणपातविषयादाच्छिन्दत: प्रेयसीम्।
	आतङ्काद्विकलं द्रुतं करुणया विक्षोभितं विस्मया-
	त्क्रोधेन ज्वलितं मुदा विकसितं चेत: कथं वर्तते ।।
	
11.32
 अथ यथा लवणरसादय: स्वसंयोगिनो मृद्वीकादीनप्यात्मरूपतां नयन्त उपचीयन्ते तथा रत्यादिजन्मानो रसा: रत्यादीनिव विभावादीनप्यात्मरूपतां नयन्त उपचीयन्ते। यथा--
	कस्सभरिसित्तिभणिए को मे अत्थिति जप्पमाणाए।
	अप्पेवरोइरीए अम्हेविरू आपि आतीए ।।
11.33
 अथ यथा सर्पिर्जतुमधूच्छिष्टादीनां पार्थिवानां घनतुहिनकरकादीनामाप्यानां त्रपुसीसरजतादीनां तैजसाना मग्निसंयोगात् द्रवतामद्भिस्सामान्यं भवति तथा विभावानुभावव्यभिचारिणां रससंयोगाद्रसता रसेनैव सामान्यं भवति। यथा---
	विलपन्निति कोसलाधिप: करुणार्थग्रथितं प्रियां प्रति।
	अकरोत्पृथिवीरुहानपि स्रुतशाखारसबाष्पदुर्दिनात् ।।
11.34
 अथ यथेक्षुरसेभ्यो मधुनिष्पत्ति र्यथा मधुरादिभ्य: षाडबोत्पत्ति र्यथा गुडादिभ्य आसवोत्पत्तिस्तथा तेभ्यस्तेभ्यो रससामान्येभ्य: रसविशेषाभिनिर्वृति: भवति। यथा--
	यातो विक्रमबाहुरात्मसमतां प्राप्तेयमुर्वीतले सारं सागरिका ससागरमहीप्राप्त्येकहेतु:प्रिया।
	देवी प्रीतिमुपागता च भगिनीलाभाज्जिता: कोसला: किं नास्ति त्वयि सत्यमात्यवृषभे 
	यस्मिन् करोति स्पृहाम् ।।
11.35
 अथ यथैकस्याप्यग्ने र्भौमदिव्यौदर्यादयो जातिभेदा: दाहालोकपाकादयोऽर्थक्रिया: धूमार्चिरङ्गारादयोऽवस्था: संदृश्यन्ते तथैकस्यापि रसस्य आवरसतदाभासादयो जातिभेदा उत्कण्ठाभिषङ्कनिर्वृत्त्यादयोऽर्थक्रिया उत्पादाभिवृद्धिस्थैर्यादयोऽवस्थास्समुपलभ्यन्ते। तत्र भावो यथा--
	हरस्तु किञ्चित्परिवृत्तधैर्यश्चन्द्रोदयारम्भ इवाम्बुराशि:।
	उमामुखे बिम्बफलाधरोष्ठे व्यापारयामास विलोचनानि ।।
	रसो यथा---
	तं वीक्ष्य वेपथुमती सरसाङ्गयष्टिर्विक्षेप एव पदमुद्धृतमर्पयन्ती।
	मार्गाचलव्यतिकराकुलितेव सिन्धु: शैलाधिराजतनया न ययौ न तस्थौ ।।
	आभासो यथा---
	आ: सीते पतिगर्वविभ्रमभरभ्रान्तभ्रमद्बान्धव-
	प्रध्वंसस्मितकान्तिमत्तव तदा जातं यदेतन्मुखम्।
	संप्रत्येव हठात् तदेष कुरुते केशोच्चयाकर्षण-
	त्रासोत्तानितलोललोचनपतद्बाष्पप्लुतं रावण: ।।
	उत्कण्ठा यथा---
	पशुपतिरपि तान्यहानि कृच्छ्रादगमयदद्रिसुतासमागमोत्क:।
	कमपरमवशं न विप्रकुर्युर्विभुमपि तं यदमी स्पृशन्ति भावा: ।।
	अभिषङ्गो यथा---
	लीनेव प्रतिबिम्बितेव लिखितेवोत्कीर्णरूपेव च
	प्रत्युप्तेव च वज्रलेपघटितेवान्तर्निखातेव च।
	सा नश्चेतसि कीलितेव विशिखैश्चेतोभुव: पञ्चभि-
	श्चिन्तासन्ततितन्तुजालनिबिडस्यूतेव लग्ना प्रिया ।।
	निर्वृतिर्यथा---
	जगति जयिनस्ते ते भावा नवेन्दुकलादय: प्रकृतिमधुरा सन्त्येवान्ये मनो मदयन्ति ये।
	मम तु यदियं याता लोके विलोचनचन्द्रिका नयनविषयं जन्मन्येक: स एव महोत्सव: ।।
	उत्पादो यथा---
	उत्पत्तिर्देवयजना द्ब्रह्मवादी नृप: पिता। सुप्रसन्नोज्ज्वला मूर्ति रस्या: स्नेहं करोति मे ।।
	अभिवृद्धिर्यथा---
	कान्ते तल्पमुपागते विगलिता नीवी स्वयं बन्धनात्।
	तद्वास: श्लथमेखलागुणवृतं किञ्चिन्नितम्बे स्थितम्।
	एतावत्सखि वेद्मि साम्प्रतमहं तस्याङ्गसङ्गे पुन:
	कोऽसौ कास्मि रतं च किं कथमिति खल्पापि मे न स्मृति: ।।
	स्थैर्य यथा---
	अद्वैतं सुखदु:खयोरनुगतं सर्वास्ववस्थासु यद्विस्रम्भो हृदयस्य यत्र जरसा जस्मिन्नहार्यो रस:।
	कालेनावरणात्ययात्परिणते यत्स्नेहसारे स्थितं भद्रं तस्य सुमानुषस्य कथमप्येकं हि तत्प्राप्यते ।।
	भावविशेषो यथा---
	शत्रोस्सागरलङ्घनं किमपरं द्वारोपरोध: पुरेदोर्दण्डा अपि मे त एव कुलिशक्षुण्णाङ्गदग्रन्थय:।
	सर्वं सोढमिदं वृथैव हि मया सीताप्रसक्तात्मना पापो ध्वस्तमनोरथस्तु सरलं दृष्टोऽपि नाहं तया ।।
	रसविशेषो यथा---
	कोपो यत्र भ्रुकुटिरचना विग्रहो यत्र मौनं यत्रान्योन्यस्मितमनुनयो दृष्टिपात: प्रसाद:।
	तस्य प्रेम्णस्तदिदमधुना वैशसं पश्य जातं त्वं पादान्ते लुठसि न च मे मन्युमोक्ष: खनाया: ।।
	आभासविशेषो यथा---
	आपृष्टासि व्यथयसि मनो दुर्बला वासरश्री रेह्यालिङ्ग क्षपय रजनीमेकिका चक्रवाकी।
	नान्यासक्तो न खलु कुपितो नानुरागच्युतो वा दैवाधीनस्तदिह भवतीमस्वतन्त्रस्त्यजामि ।।
11.36
 एवमवस्थापिते गुणरसतदाभासभावानामलङ्कारत्वे षट्प्रकारोऽलङ्कारसङ्कर: संभवतिगुणसंकर:, रससंकर:, अलङ्कारसंकर:, गुणरससंकर:, गुणालङ्कारसंकर:, रसालङ्कारसंकर इति।
11.37
 ननु च गुणानां संकरव्यहारो नोपपद्यते, बहुष्वपि गुणेषु गुणवदित्येव व्यपदेशात्। नैवम्; त्रिविधा गुणा:,प शब्दगुणा अर्थगुणा दोषगुणाश्च। ते तु प्रत्येकं द्विधा--- उल्लेखवन्तो निरुल्लेखाश्च। तत्र शब्दगुणेषु समाधिमाधुर्यौदार्यगाम्भीर्यादय: सोल्लखा:। श्लेषप्रसादसौकुमार्यादयो निरुल्लेखा:। अर्थगुणेषु 
श्लेषप्रसादरीतिकान्त्यादय: सोल्लेखा:, अर्थव्यक्तिसौक्ष्म्यगाम्भीर्यसंमितत्वादयो निरुल्लेखा:। दोषगुणेषु ग्राम्यपुनरुक्ततापार्थव्यर्थादय: सोल्लेखा:, शब्दहीनसंशयापक्रमविसन्ध्यादयो निरुल्लेखा:। तत्र सजातीयानां सोल्लेखानामिव विजातीयानां तु निरुल्लेखानामपि संकरव्यवहार: प्रवर्तते। तत्र सजातीयानां शब्दगुणेषु समाध्यादीनां यथा---
	णवपल्लवेसु लोलइ घोलइ विडवेसु वलइ सिहरेसु।
	थवइ थवएसु अ तहा वसंतलच्छी असोअस्स 1।
	[ नवपल्लवेषु लोलति घूर्णते विटपेषु वलते शिखरेषु।
	   स्थगति स्तबकेषु च तथा वसन्तलक्ष्मीरशोकस्य ।।]
अत्र अन्यधर्माणामन्यत्रारोपणं समाधि:, पृथक्पदता माधुर्यं, बन्धविकटत्वमुदारता, ध्वनिमत्ता गाम्भीर्यमिति सजातीयास्सङ्क्रीर्यन्ते। यतो वसन्तलक्ष्मीरशोकस्येति पदयो: शब्दध्वनिरपि परिस्फुरति यथा कस्यचिदशोकस्य कामिनोऽङ्गेषु प्रियाङ्गना सविलासं चेष्टते तथास्येयमिति।
	अर्थगुणेषु श्लेषादीनां यथा---
	जन: पुण्यैर्यायाज्जलधिजलभावं जलमुचस्तथावस्थं चैनं निदधतु शुभै: शुक्तिवदने।
	ततस्तां श्रेयोभि: परिणतिमसौ विन्दतु यया रुचिं तन्वन्पीनस्तनि हृदि तवायं विलुठति ।।
अत्र संविधानकसूत्रता श्लेष:। अर्थस्य प्राकट्यं प्रसाद:, उत्पत्त्यादिक्रियाक्रमो रीति:, दीप्तगुणत्वं कान्ति:, इत्यर्थगुणास्सजातीयास्संकीर्यन्ते। दोषगुणेषु ग्राम्यादीनां यथा---
	हन्यते सा वरारोहाव स्मरेणाकाण्डवैरिणा। हन्यते चारुसर्वाङ्गी हन्यते मञ्जुभाषिणी ।।
अत्र हन्यत इत्यमङ्गलार्थं वरारोहित्यश्लीलार्थं हन्यते हन्यत इति पुनरुक्तं चारुसर्वाङ्गीत्युक्त्वा वरारोहेति व्यर्थं, त एते सजातीयाश्चत्वारोऽपि दोषगुणा: सङ्कीर्यमाणा: कस्यचिदुन्मत्तभाषिणो अनुकम्पाद्यतिशयविवक्षामभ्यनुज्ञायन्ते। यदाह---
	अनुकम्पाद्यतिशयो यदि कश्चिद्विवक्ष्यते। न दोष: पुनरुक्तादौ प्रत्युतेयमलंक्रिया ।।
	अथासजातीयानां शब्दगुणानामर्थनुणानां च सङ्करो यथा---
	को नाम नोदयति नास्तमुपैति को वा लोकोत्तर: पुनरयं सविता जगत्सु।
	यत्रोदयास्तमयभाजि रुचां निधाने द्वेधा भवत्यहरिति क्षणदेति काल: ।।
अत्र यावदर्थपदतासम्मितत्वं बन्धविकटत्वमुदारता श्लाघ्यविशेषणयोग उदात्तत्वमिति शब्दगुण उक्तार्थनिर्वहणं प्रौढिरर्थस्य प्राकट्यं प्रसाद: रूढाहङ्कारतौर्जित्यमित्यर्थगुणाश्च सङ्कीर्यन्ते। शब्दगुणानां दोषगुणानां च यथा--
	एह्येहि वत्स रघुनन्दन पूर्णचन्द्र चुम्बामि मूर्धनि चिराय परिष्वजे त्वाम्।
	आरोप्य वा हृदि दिवानिशमुद्वहामि वन्देऽथवा चरणपुष्करकद्वयं ते ।।
अत्र भावतो वाक्प्रवृत्तिर्भाविकत्वं प्रसिद्धार्थपदता प्रसाद: क्रियार्थपदोपाख्यानं प्रेय इति शब्दगुणा: एह्येहीति पुनरुक्तं 
वत्सेत्युक्त्वा त्वत्पादाब्जद्वयं वन्द इति विरुद्धं मूर्ध्नि चुम्बामि हृदि वहामिपादौ वन्द इति क्रियास्वनुपयोगात् पूर्णचन्द्रेति क्रियोपयोगिव्यर्थं चेति दोषगुणा: परस्परं सङ्कीर्यन्ते। रसाक्षेपादौ हि पुनरुक्ततादयो न दुष्यन्ति। अथगुणानां दोषगुणानां च यथा---
	किं द्वारि दैवहतिके सहकारकेण संवर्धितेन विषपादप एष पाप:।
	अस्मिन्मनागपि विकासविकारभाजि भीमा भवन्ति मदनज्वरसन्निपाता: ।।
अत्र दीप्तरसत्वं कान्ति: अर्थप्राकट्यं प्रसाद: उक्तार्थनिर्वहणं प्रौढिरित्यर्थगुणा:। दैवहतिके विषपादपोऽयं पाप इत्याद्यमङ््गलार्थं ग्राम्यम्। किमनेन संवर्धितेनेत्यत्र मदनज्वरसन्निपात इत्यत्र च कर्तव्यप्रयोजनादेर्विरहिणो द्रष्टुरित्यादेश्चाध्याहारादसम्पूर्णवाकयतायामर्थव्यक्तिविपर्यय: अस्मिन् विकासविकारभाजीति विकासशब्दस्पय पुप्पविषयत्वाद्वृक्षेऽपि प्रयोगो वाचकत्वादसमर्थमिति दोषगुणा मिथ: सङ्कीर्यन्ते। यतो रसाक्षेपात्परिहासलेशोक्त्योरमङ्गलं प्रविश पिण्डीं द्वारमिति न्यायात्प्रसिद्धावध्याहार: दरी वदति, मञ्चा: 
क्रोशन्तीति प्रयोगदर्शनादाधाराधेययोरभेदोपचारश्च विरुद्धलक्षणादिभि: प्रयुज्यमानो न दोषायेति। अस्तु नाम गुणानां शब्दार्थदोषगुणभेदात्रैविध्ये निरुल्लेनखतया सोल्लेखतया च सङ्करव्यवहार:। रसानां तु वीराद्भुतादीनां कथमिवैक: शृङ्गारो अनेकसाध्यं सङ्करव्यवहारं वर्तयति ? उच्यते, यद्यपि शृङ्गार एवैको रसस्तथापि तत्प्रभवा ये रत्यादयस्तेऽप्युद्दीपनविभावैरुद्दीप्यमानास्तदनुप्रवेशादेव संचारिणामनुभावानां च निमित्तभावमुपयन्तो रसव्यपदेशं लभन्ते। यथा ह्यभिमानो रत्यादीनां निमित्तं चेतसा रस्यमानो रस: तथा रत्यादयोऽपि हर्षधृतिचिन्तौत्सुक्यादीनां मनोवाक्कायबुद्धिशरीरारम्भाणां च निमित्तमभिमानानुप्रवेशेनैव चेतसा रस्यमाना रसा इत्युच्यन्ते। युगपदभिधाने च सङ्करव्यवहारं कल्पयन्ति। ते तूत्पत्तौ भावा: प्रकर्षे रसा: विपर्यये रसाभासा: प्रविलये तत्प्रशमा इति प्रभिद्यमाना: सङ्कीर्यन्त इति। तत्सङ्कर: षोढा--- भावसङ्कर:, रससङ्कर:, भावाभाससङ्कर:, रसाभाससङ्कर:, भावप्रशमसङ्कर:, रसप्रशमसङ्कर इति। तेषु भावसङ्करो यथा---
	न्यक्कारो हृदि वज्रकील इव मे तीव्र: परिस्पन्दते
	घोरान्धे तमसीव मज्जति मन: संमीलितं लज्जया।
	शोकस्तार्क्ष्यविपत्तितो दहति मां नास्त्येव यस्मिन् क्रिया
	मर्माण्येव पुनश्छिनत्ति करुणा सीतां वराकीं प्रति ।।
11.38
 अत्रामर्षलज्जाशोकप्रीतय: समकक्ष्यतया मिथस्तिलतण्डुलवत्सङ्कीर्यमाणा रामस्य विरहिणो वागारम्भानुभावोक्तिपरतया प्रतीयन्ते। रससङ्करो यथा---
	क्षिप्तो हस्तावलग्न: प्रसभमभिहतोऽप्याददानोंशुकान्तं
	गृह्णन् केशेष्वपास्तश्चरणनिपतितो नेक्षित: संभ्रमेण।
	आलिङ्गन् योऽवधूतस्त्रिपुरयुवतिभि: साश्रु नेत्रोत्पलाभि:
	कामीवार्द्रापराध: स दहतु दुरितं शाम्भवो व: शराग्नि: ।।
11.39
 अत्र शृङ्गारकरुणौ हरप्रभाववर्णनायां मृत्पिण्डे पांसूदकवत् प्रधानाङ्गभावेन संकीर्येते। भावाभाससंकरो यथा---
	आ: सीते पतिगर्वविभ्रमभरभ्रान्तभ्रमद्बान्धव-
	प्रध्वंसस्मितकान्तिमत्तव तदा जातं यदेतन्मुखम्।
	संप्रत्येव हठात् तदेष कुरुते केशोच्चयाकर्षण-
	त्रासोत्तानितलोललोचनपतद्बाष्पप्लुतं रावण: ।।
	अत्र क्रोधाभासे छायादर्शन्यायेन रत्याभासा: संकीर्यमाणा उपलभ्यन्ते। रसाभाससंकरो यथा---
	एकेनार्कं प्रवितत रुषा पाटलेनास्तसंस्थं पश्यत्यक्ष्णा सजलतरलेनापरेणात्मकान्तम्।
	अह्नश्छेदे दयितविरहाशङ्किनीं चक्रवाकी द्वौ सङ्कीर्णौ रचयति रसौ नर्तकीव प्रगल्भा ।।
11.40
 अत्र नरसिंहजाताविव सिंहनरभागौ नर्तकीचक्रवाक्युपमाने रोषशोकप्रकर्षावाभासमानौ मिथ: संकीर्येते। भावप्रशमसंकरो यथा---
	दृष्टे लोचनवर्त्मना मुकुलितं पार्श्वस्थिते चक्रव-
	न्न्यग्भूतं बहिरासितं पुलकवत् स्पर्शं समातन्वति।
	नीवीबन्धवदागतं शिथिलतामाभाषमाणे ततो
	मानेनापगतं ह्रियेव सुतनोरंघ्रि स्पृशि प्रेयसि ।।
11.41
 अत्र कस्याश्चित्सखीविख्यातमानसं विधानकाया मानवत्या: प्रियदर्शनालम्बनविभावादुत्पन्ने प्रकृष्टरतिप्रभवे प्रहर्षस्थायिभावे तत्पार्श्वोपसर्पणादिभिरुद्दीपनविभावैरुद्दीप्यमोन समुत्पद्यमानेषु पुलकादिषु सुखात्मकेषु व्यभिचारिषु नयननिमीलनाधोमुख्यनीवीस्रंसनादिभिरनुभावै: परप्रकर्षणारोपणादानन्दरसतामापद्यमाने स्थायिनि प्रबलविरोधिभावान्तरोदयादेतेभ्य एव कारणेभ्य: प्रतिक्षणमपचीयमानयोर्लज्जारोषयो: प्रशमौ समकक्ष्यतया क्षीरनीरवत्सङ्कीर्यमाणौ प्रतीयेते। रसप्रशमसङ्करो यथा--
	विरोधो विश्रान्त: प्रसरति रसो निर्वृतिघनस्तदौद्धत्यं क्वापि व्रजति विनय: प्रह्वयति माम्।
	"टित्यस्मिन् दृष्टे किमपि परवानस्मि यदि वा सहार्घस्तीर्थानामिव हि महतां कोऽप्यतिशय: ।।
अत्र वीरौद्धत्यस्वातन्त्र्यरसानामानन्दप्रशमपारवश्यरसैस्तिरस्क्रियमाणानां पट इव नीलादिभि: सितादीनां प्रशमा रामदर्शनप्रभावोद्भवे लवस्य विस्मयातिशयप्रशमजन्मनि वागारम्भानुभावोपमादौ चित्रवर्णवत्सङ्कीर्यमाण: समुपलभ्यते। अथालङ्कारसंकर:। स यद्यपि व्यक्ताव्यक्तोभवात्मतया तिलतण्डुलकादिभेदै: प्रधानाङ्गभावसमकक्ष्यताभ्यां पुरस्तादुक्तस्तथापि तेषां गुणादिसंकरसाधारणत्वात्सम्प्रत्यसाधारण: प्रकार उच्यते। स षोढा-- शब्दालङ्कारसंकर:, अर्थालङ्कारसंकर:, उभयालङ्कारसंकर:, शब्दार्थालङ्कारसंकर:, शब्दोभयालङ्कारसंकर:, अर्थोभयालङ्कारसंकर इति। तेषु शब्दालंकारसंकरो यथा---
	हंसाली भयतरला सारा सरसा सराससारसरासा।
	अम्बरतलमारूढा सारासरसा सराससारसरासा ।।
11.42
 अत्र संस्कृतप्राकृतभाषाश्लेष: गतप्रत्यागतं चित्र पदावृत्ति यमकं वर्णानुप्रासश्चेति चत्वार: शब्दालंकारा: संकीर्यन्ते। अर्थालंकारसंकरो यथा---
	वासावस्थितताम्रचूडवयसामायामिभि: कूजितै-
	र्दूरादप्यनुमीयमानवसतिर्ग्रामोऽयमन्तर्वणम्।
	यत्रोद्दीप्तकुकूलकूटविसरज्"म्पाघनं धूर्णते	
	सन्ध्यान्तोल्लसदच्छभल्लपटलच्छायाजटालं तम: ।।
अत्र ताम्रचूडवयसां कूजितैरित्यनुमानं यत् तमो घूर्णत इति ज्ञापकहेतु: आदीप्तदुकूलकूटविलसज्"म्पाघनमिति सन्ध्यान्तोल्लसदच्छभल्लपटलच्छायाजटालमिति च कारकहेतु: जायमानपदार्थस्वरूपाभिधानं जातिरित्यर्थालंकाराश्चत्वारो मिथ: संकीर्यन्ते। उभयालंकारसंकारो यथा---
	ण हु णवरं दीवसिहासारिच्छं चंपएहिं पडिवण्णम्।
	कज्जलकज्जं पि कअं उअरि भमन्तेहिं भमरेहिं ।।
[न खलु केवलं दीपशिखासादृश्यं चम्पकै: प्रतिपन्नम्। कज्जलकार्यमपि कृतमुपरिभ्रमद्भिर्भ्रमरै: ।।] अत्र चम्पकानां प्रदीप्तशिखाभिराकारकान्तिभ्यामुपमाविरहिणीहृदयदाहोद्यानद्योतनार्थक्रियाभ्यां साम्यं कज्जलपटलानामिव भ्रमरपटलानामुपरिमेलनान्मेलितं चम्पकप्रदीपकलिकयोरिव भ्रमरकज्जलपटलयोरप्यौपम्यादिसम्बन्धात्समुच्चय इत्युभयालंकाराश्चत्वारो मिथ: संकीर्यन्ते। शब्दार्थालंकारसंकरो यथा--
	सर्वाशारुधि दगधवीरुधि सदासारङ्गबद्धक्रुधि
	क्षामक्ष्मारुहि मन्दमुन्मधुलिहि स्वच्छन्दकन्दद्रुहि।
	शुष्यत्स्रोतसि तप्तभूरिरजसि ज्वालायमानाम्भसि
	ज्यैष्ठे मासि खरार्कतेजसि कथं पान्थ व्रजन् जीवसि ।।	
अत्रावन्त्या रीति: पदमुद्रा, विभक्तिमुद्रा अनुप्रासश्चेति शब्दालंकारा:, जाति: कारकज्ञापकयो: हेतु: चित्रहेतुश्चेत्यर्थालंकारा: मिथ: संकीर्यन्ते। शब्दोभयालंकारसंकरो यथा---
	स्तोकस्तोकममूभिरम्बरतले ताराभिरस्तं गतं
	गच्छत्यस्तगिरे: शिरस्तदनु च च्छायादरिद्र: शशी।
	प्रत्यासन्नतरोदयस्य तरणेर्बिम्बारुणिम्ना ततो
	मञ्जिष्ठारसलोहिनी दिगपि च प्राची समुन्मीलति ।।
अत्र च्छायादरिद्र: मञ्जिष्ठा रसलोहिनीति पदमुद्रा, ताराभिरस्तं गतं प्राची समुन्मीलतीति विभक्तिमुद्रा, तदनु च दिगपि चेति समुच्चयमुद्रा, स्तोकस्तोकमस्तं गतं गच्छतीत्यादिरनुप्रासश्च शब्दालंकारा:, हेतूपमासमाधिरर्थक्रम: समुच्चयोक्तिश्चेत्युभयालंकारा मिथ: संकीर्यन्ते। अर्थोभयालंकारसंकरो यथा--
	खं वस्ते कलविङ्ककण्ठमलिनं कादम्बिनीकम्बलं
	चर्चां पारयतीव दर्दुरकुलं कोलाहलैरुन्मदम्।
	गन्धं मुञ्चति सिक्तलाजसुरभिं वर्षेण दग्धा स्थली
	दुर्लक्ष्योऽपि विभाव्यते कमलिनीहासेन भासां पति: ।।
अत्र जातिरनुमानं कारकज्ञापकहेतू चेत्यर्थालंकारा: रूपकमुपमा हेतूपमोत्प्रेक्षोपमेति च उभयालंकारा मिथ: संकीर्यन्ते। भवतु नाम गुणानां रसानामलंकाराणां च संकर: ; गुणरससंकरस्तु कथंकारमुपपन्नो भवति ? यतो दोषहानमिव गुणोपादानमपि नियमनिर्वर्त्यं, अलंकारयोग इव रसावियोगोऽप्यवश्यविधेय:।  कदाचिदलंकारयोगोऽपि व्यज्यते, न तु रसावियोगो गुणयोगश्च व्यभिचरितसम्बन्धा एव च पदार्था: पदार्थान्तरैस्तिलतण्डुलक्षीरनीरादिवत्संसृज्यमाना: संकरबुद्धिमुत्पादयन्तो दृश्यन्ते। नावयवावयविवज्जातिव्यक्तिवच्चाव्यभिचरितसंबन्धा इति। अत्रापि ब्रूम: अवयवावयविन्यायेन चापृथक्प्रयत्ननिर्वर्त्यानां
गुणरसानां वाक्ये सन्निवेश:। तत्र संकरव्यवहारो न प्रवर्तते। तद्यथा---
	मधुरं रसवद्वापि वस्तुन्यपि रसस्थिति:। येन माद्यन्ति धीमन्तो मधुनेव मधुव्रता: ।।
	कामं सर्वोऽप्यलङ्कारो रसमर्थे निषिञ्चति। तथाप्यगम्यतैवैनं भारं वहति भूयसा ।।
	शृङ्गार एव मधुर: परप्रह्लादनो रस:। तन्मयं काव्यमाश्रित्य माधुर्यं प्रतितिष्ठति ।।
	शृङ्गारे विप्रलम्भाख्ये करुणे च प्रकर्षवत्। माधुर्यमार्द्रतां याति यतस्तत्राधिकं मन: ।।
	रौद्रादयो रसा दीप्त्या लक्ष्यन्ते काव्यवर्तिन:। तव्द्यक्तिहेतुशब्दार्थावोजोऽधिष्ठाय तिष्ठति ।।
	समर्पकत्वं वाक्यस्य यत्तु सर्वरसान्प्रति। स प्रसादो गुणो ज्ञेय: सर्वसाधारणक्रिय: ।।
11.43
 सेयं गुणानां रसारम्भकत्वे सङ्कराप्रसिद्धि:, एवं रसानां गुणारम्भकत्वेऽपि। तद्यथा--- रूढाहङ्कारतौर्जित्यं, भावतो वाक्प्रवृत्तिर्भाविकत्वं, क्रोधादावप्यतीव्रता, माधुर्यं, आशयोत्कर्ष:, उदात्तत्वं, अर्थस्याभीष्टतमता, प्रेय:, दीप्तरसत्वं, कान्तिरिति। यत्र तु तिलतण्डुलवत् क्षरनीरवच्छायादर्शवच्च तुल्यकक्ष्यतयैव गुणरसानां वाक्येऽपृथक्प्रयत्ननिर्वर्त्यानां विनिवेशस्तत्र संकरव्यवहार: प्रवर्तत एव। स षोढा-- गुणप्रधानो, रसप्रधान:, उभयप्रधान:, उभयाप्रधान:, गुणाधिको, रसाधिक इति। तेषु गुणप्रधानो यथा---
	अत्रान्तरे ललितहारलतानितम्बसंवादनस्खलितवेगतरङ्गिताङ्गी।
	देवी व्यापास्य शयनं धृतमानतन्तुरन्त:पुरं गतवती सह सौविदल्लै: ।।
11.44
 अत्रार्थप्राकट्यौदार्ययोरर्थशब्दगुणयो: प्राधान्यं न रतिक्रोधयोरिति गुणप्रधान:। रसप्रधानो यथा--
	अस्मिन्नगृह्यते पिनाकभृता सलीलमारब्धवेपथुरधीरविलोचनाया:।
	विन्यस्तमङ्गलमहौषधिरीश्वराया: स्रस्तोरगप्रतिसरेण करेण पाणि: ।।
11.45
 अत्र श्लाघ्यविशेषणयोग उदात्तत्वम्, बन्धविकटत्वमुदारता, अर्थप्राकट्यं प्रसाद:, दीप्तरसत्वं कान्तिरिति गुणा: साध्वसविलासानुरागसंगमरसैरतिशय्यन्त इति रसप्रधान:। उभयप्रधानो यथा---
	आपातमात्ररसिके सरसीरुहस्य किं बीजमर्पयितुमिच्छसि वापिकायाम्।
	काल: कलिर्जगदिदं न कृतज्ञमज्ञे स्थित्वा हरिष्यति तवैव मुखस्य शोभाम् ।।
11.46
 अत्र भणितिविशेष उक्ति: संविधाने सुसूत्रता श्लेष इति शब्दगुणयो: लावण्यविलासवर्णनीयरसयोश्च तुल्यकक्ष्यतया निर्देश इत्युभयप्रधान:। उभयाप्रधानो यथा---
	अभिनववधूरोषस्वादु: करीषतनूनपादसरलजनाश्लेषक्रूरस्तुषारसमीरण:।
	गलिताविभवस्याज्ञेवाद्य द्युतिर्मसृणा रवे र्विरहिवनितावक्त्रक्लैब्यं बिभर्ति निशाकर: ।।
11.47
 अत्र स्वादुक्रूरमसृणक्लैब्यमित्यन्यधर्माणामन्यत्रारोपणं समाधि:, अभिनववधूरोषादीनां चतुर्णामभ्यर्थानां स्वाद्वादीनां च लक्षणादिलक्षितानां प्राकट्यं प्रसाद:, अभिनववधूरोषस्वादु: करीषतनूनपात् इति विशेषणविशेष्याणामुपक्रमेण निर्वहणं रीति:, पादचतुष्टये चतुर्णामर्थानां विभक्त्यसमत्वेन निवेश: संमितत्वमिति चत्वारो गुणा:, चत्वारश्च रत्यमर्षविषादजुगुप्सात्मानो रसा: कालावस्थानिवेदनपरत्वेन प्रतीयन्त इत्युभयाप्रधान:। गुणाधिको यथा---
	अजननिरस्तु विभूते रपूरणिर्भवतु सर्वकामानाम्।
	मा चाचिषि मा सेविषि मा सहिषि पराभवं धनिन: ।।
11.48
 अत्र सुप्तिङ्व्युत्पत्ति: सौशब्द्यम्, वाक्यानां परिपूर्णत्वमर्थव्यक्ति:, अर्थस्य प्राकष्ट्यं प्रसाद:, विभूतेरनुत्पत्तौ कामा न पूर्यन्ते, अपरिपूर्णकामो याचते, याचमानस्तदनाप्नुवन् धनिन: सेवते, सेवमानस्तु तै: परिभूयत इत्युत्पत्त्यादिक्रियाक्रमो रीतिरिति गुणाश्चत्वार:, रसस्तु निर्वेद एवैक इति गुणाधिक:। रसाधिको यथा---
	कमलमनम्भसि कमले च कुवलये तानि कनकलतिकायाम्।
	सा च सुकुमारसुभगेत्युत्पातपरम्परा केयम् ।।
11.49
 अत्र कमलमनम्भसि कमले च कुवलये तानि कनकलतिकायाम् इत्यन्यधर्माणामन्यत्रारोपणं समाधि:, सा च सुकुमारसुभगेत्युत्पातपरम्परा केयमित्यश्लीलामङ्गलार्थौ दोषगुणावपि, श्लाघ्य विशेषगुणयोग उदात्तत्वम्, विकटबन्धत्वमुदारता, उपक्रमाभेदो रीति:, अर्थप्राकट्यं प्रसाद:, अनिष्ठुरता सौकुमार्यं, अभीष्टतमता प्रेय:, दीप्तरसत्वं कान्तिरिति गुणा दश, रसास्तु रत्युत्कर्षहर्षधृत्युत्कण्ठावेगविस्मयमतिवितर्कचिन्ताचपलताहासोत्साहस्तम्भगद्गदोन्मादव्रीडावहित्थभय - शङ्का: विंशतिर्वागारम्भानुभावे शृङ्गारिण: प्रियाचाटुकारस्य कस्यचित्प्रतीयन्त इति रसाधिक:। गुणालङ्गारसंकरोऽपि षट्प्रकारस्यैव समाधे: प्राधान्यमभिहितं भवति। तदाह---
	तदेतत्काव्यसर्वस्वं समाधिर्नाम यो गुण:। कविसार्थ: समग्रोऽपि तमेवमनुधावति ।।
11.50
 स त्रिधा-- एकधर्माध्यासेऽनेकधर्माध्यासेऽधर्माध्यासे च। तत्रानेकधर्माध्यासे समाधेरुभयालंकारत्वमुक्तम्। एकधर्माध्यासे समाधिस्तु द्विधा-- शब्दगुणरूपो दोषगुणरूपश्च। शब्दगुणरूपो यथा---
	कुमुदानि निमीलन्ति कमलान्युन्मिषन्ति च। इति नेत्रक्रियाध्यासा लब्धातद्वाचिनी श्रुति: ।।
	दोषगुणेषु तु,
	निष्ठ्यूतोद्गीर्णवान्तादि गौणवृत्तिव्यपाश्रयम्। अतिसुन्दरमन्यत्तु ग्राम्यकक्षां विगाहते ।।
	तद्यथा---
	पद्मान्यर्कांशुनिष्ठ्यूता: पीत्वा पावकविप्रुष:। भूयो वमन्तीव मुखैरुद्गीर्णारुणरेणुभि: ।।
	इति हृद्यमहृद्यं तु निष्ठीवति वधूरिति। युगपन्नैकधर्माणामध्यासोलंकृतिर्यथा ।।
	गुरुगर्भभराक्लान्ता: स्तनन्त्यो मेघपंक्तय:। अचलाधित्यकोत्सङ्ग मिमा: समधिशेरते ।।
	इतीव गर्भिणीधर्मा बहवोऽन्यत्र दर्शिता: ।।
11.51
 धर्माध्यासस्तु गुणालंकारसंकरे प्रधानं भवति। यतो यद्यपि गुणवत्येव वाक्येऽलंकारयोगस्तथापि क्वचिद् गुणस्य प्राधान्यं क्वचिदलंकारस्येति प्रधानाङ्गभावेन गुणालंकारव्यवहारयो: संकरव्यवहार: प्रवर्तते। स षोढा--- शब्दगुणप्रधान:, अर्थगुणप्रधान:, दोषगुणप्रधान:, शब्दालंकारप्रधान:, अर्थालंकारप्रधान:, उभयालंकारप्रधानश्च। तेषु शब्दगुणप्रधानो यथा---
	प्राप्तश्रीरेष कस्मात् पुनरपि मयि तु मन्थखेदं विदध्या-
	निद्रामप्यस्य पूर्वामनलसमनसो नैव संभावयामि।
	सेतुं बध्नाति भूय: किमिति च सकलद्वीपनाथानुयात-
	स्त्वय्यायाते वितर्कानिति दधत इवाभाति कम्प: पयोधे: ।।
	11.52 अत्र हेतूत्प्रेक्षाभिधाने त्वयीत्यादौ पदे विष्णो: स्वरूपाध्यासेन तद्भावापत्तौ समाधेरिह प्राधान्यं प्रतीयते। ननु चायमर्थस्य प्राकट्यात् प्रसादोऽर्थगुण: कस्मान्न भवति ? अतास्मिन्नपि तव्द्यपदेशेन शब्दशक्तेराधिक्यात्। ननु च त्वयि इति, एष इति अस्य इति, युष्मदेतदिदमां न कश्चन विष्णुवाची स कथं वणनीये न्यस्तस्तं तमर्थमभिदधीत। उच्यते, सर्वनामत्वेनैषां सर्ववाचित्वात्। सर्वनामानि हि सर्वाभिधायीन्यपि प्रकरणाधिगम्यं विशेषमेव ब्रुवते स च इह प्राप्तश्रीरित्येवमादिभिरभिव्यक्तमेवावगम्यत इति। अर्थगुणप्रधानो यथा---
	लक्ष्मीवशीकरणचूर्णसहोदराणि त्वत्पादपङ्कजरजांसि चिरं जयन्ति।
	यानि प्रणाममिलितानि नृणां ललाटे लुम्पन्ति दैवलिखितानि दुरक्षराणि ।।
11.53
 अत्र हेतुसाम्योभयालङ्काराभिधानेऽपि प्राधान्येनार्थप्राकट्यमर्थगुणै: प्रतीयते। दोषगुणप्रधानो यथा---
	येनापविद्धसलिलस्फुटनागसद्मा देवासुरैरमृतमम्बुनिधिर्ममन्थे।
	व्यावर्तनैरहिपतेरयमाहिताङ्क: खं व्यालिखन्निव विभाति स मन्दराद्रि: ।।
11.54
 अत्र 'व्यावर्तनैरहिपतेरयमाहिताङ्क:' इति ज्ञापकहेतो: 'खं व्यालिखन्निव' इति उत्प्रेक्षावयवाच्च, देवासुरैरिति नित्यवैराविवक्षायां बहुवचनम्, 'अमृतमम्बुनिधिर्ममन्थे' इति द्विकर्मकेष्वपि मथिप्रभृतीनामुपसंख्यानमिति
अमृतशब्दात् द्वितीया इति दोषगुणयो: प्राधान्यं प्रतीयते। ननु चात्रार्थस्य प्राधान्यं कथं भवति तद्विषयस्य ज्ञापकहेतुनापहृतत्वात् सोऽप्यर्थालंकार एव। गुणालंकारयोश्च तुल्यकक्ष्यतायामलंकार: प्रधानं भवति न गुण:। गुणैर्हि गुणभूतैरेवालंकारा: प्राय आरम्यन्ते। तद्यथा--
	अस्पृष्टा दोषमात्राभि: समग्रगुणगुम्फिता। विपञ्चीस्वरसौभागया वैदर्भी रीतिरिष्यते ।।
	समस्तात्युद्भटपदामोज:कान्तिसमन्विताम्। गौडीयेति विजानन्ति रीतिं रीतिविचक्षणा: ।।
	आश्लिष्टश्लथमावां तु पुराणच्छायमाश्रिताम्। मधुरां सुकुमारां च पाञ्चालीं कवयो विदु: ।।
	माधुर्यमपि वाञ्छन्त: प्रसादं च सुमेधस:। समासवन्ति भूयांसि न पदानि प्रयुञ्जति ।।
	लाटीयावन्त्ययो रीत्यो र्मागध्यां च क्वचित्क्वचित्। केचिदोजोभिदित्सन्त: समस्यन्ति बहून्यपि ।।
	प्रतोतशब्दमोजस्वि सुश्लिष्टपदसंधि च। प्रसादि स्वाभिधानं च यमकं कृतिना मतम् ।।
11.55
 मा भूदलङ्कारतुल्यकक्षतया अर्थस्य प्राधान्यं शब्दगुणस्य तु श्लाघ्यविशेषगुणयोग उदात्तत्वमित्यादे: किमिति प्राधान्यं न भवति दोषगुणानामतीवोल्लेखवत्त्वेन प्राधान्यात्।
	सा वामनप्रसिद्धिर्लङ्घितनभसो बलिद्विषोऽद्यापि।
	मत्सरिण: खलु लोका मर्माण्येवानुबध्नन्ति ।।
	दोषस्य यो गुणीभाव: स ततोऽप्यधिकं प्रकाशत इति। शब्दालंकारप्रधानो यथा---
	यच्चन्द्रकोटिकरकोरकभारभाजि बभ्राम बभ्रुणि जटापटले हरस्य।
	तद्व: पुनातु हिमशैलशिलानिकुञ्ज"ाङ्कारडम्बरविरावि सुरापगाम्भ: ।।
11.56
 अत्रार्थप्राकष्ट्यं प्रसाद: विभवोत्कर्ष उदात्तता मुदुप्रस्फुटोन्मिश्रवर्णानामवैषम्यं समता, बन्धगाढता और्जित्यमित्यादिभ्यो गुणेभ्य: प्राधान्येन शब्दालंकारानुप्रास: प्रतीयते। अर्थालंकारप्रधानो यथा---
	आश्लेषिण: पृथुतरक्लमपीतशीतमायामिनीर्घनमुदो रजनीर्युवान:।
	(c)र्वोर्मुहुर्वलनबन्धनसन्धिलोलपादान्तसंवलितातूलपटा: स्वपन्ति ।।
अत्र बन्धविकटत्वमुदारता, श्लाघ्यविशेषणयोग उदात्तत्वम्, विभवोत्कर्ष औदार्यम्, दीप्तरसत्वं कान्तिरित्यादिभ्यो गुणेभ्य: प्राधान्येन जातिरर्थालंकार: प्रतीयते। उभयालंकारप्रधानो यथा---
	अभ्युद्धृता वसुमती दलितं रिपूर: क्षिप्रक्रमं कवलिता बलिराजलक्ष्मी:।
	अत्रैकजन्मनि कृतं यदनेन यूना जन्मत्रये तदकरोत् पुरुष: पुराण: ।।
11.57
 अत्रोक्तिपरिपाक: प्रौढि:, बन्धविकटत्वमुदारता, आशयोत्कर्ष उदात्तत्वम्, अर्थप्राकटथं प्रसाद: इत्यादिभ्यो गुणेभ्य: विशेषोक्तिरुभयालंकार: प्राधान्येन प्रतीयते।
।। अथ रसालङ्कारसङ्कर: ।।
	रसवन्ति हि वस्तूनि सालङ्काराणि कानिचित्। एकेनैव प्रयत्नेन निर्वर्त्यन्ते महाकवे: ।।
	रसभावादिविषयविवक्षाविरहे सति। अलङ्कारनिबन्धो य: स कविभ्यो न रोचते ।।
	रसाक्षिप्ततया यस्य बन्ध: शक्यक्रियो भवेत्। अपृथग्यत्ननिर्वर्त्य: सोऽलङ्कार: प्रकृष्यते ।।
	शृङ्गारी चेत्कवि: काव्ये जातं रसमयं जगत्। स एव वीतरागश्चेन्नीरसं सर्वमेव तत् ।।
	यया कयाचिच्छ्रुत्या यत्समानमनुभूयते। तद्रूपादिपदासक्तिस्सानुप्रासा रसावहा ।।
	नवोऽर्थ: सूक्तिरग्राम्या श्रव्यो बन्ध: स्फुटा श्रुति:। अलौकिकार्थानुक्तिश्च रसमाहर्तुमीशते ।।
11.58
 तत्र रसालङ्कारसंकर: षोढा संभवति, शब्दालङ्कारप्रधान:, अर्थालङ्कारप्रधान:, उभयालङ्कारप्रधान:, भावप्रधान:, आभासप्रधान रसप्रधानश्चेति। तेषु शब्दालङ्कारप्रधानो यथा---
	कमलमलिरमुचदुत्पलकलिकातरलोलमुत्पलाशङ्कां ते।
	कुरुते स्म चक्षुरलिकुलकलिकातरलोलमुत्पलाशङ्कां ते ।।
अत्र रतिरसप्रभवं वागारम्भमभिभूय यमकानुप्रासौ शब्दालङ्कारौ प्राधान्येन प्रतीयते। अर्थालङ्कारप्रधानो यथा--
	पुलअं जणेन्ति दहकन्धरस्स राहवसरा सरीरम्मि।
	जणअसुआफंसमहगधविअ करअलाअठ्ठि अविमुक्का ।।
	[ पुलकं जनयन्ति दशकन्धरस्य राघवशरा: शरीरे।        	जनकसुतास्पर्शमहार्घा इव करतलाकृष्टविमुक्ता: ।।]
	अत्र रतिरसाभासमनुभूय हेतुरर्थालङ्कारप्राधान्येन प्रतीयते। उभयालङ्कारप्रधानो यथा---
	किं गुरुजहणं अह थणभरोत्ति भाअकरअलग्गतुलिआए।
	विहिणो खुत्तंगुलिमग्गविब्भमं वहइ स तिवली ।।
	[किं गुरुजघनमथ स्तनभर इति भागकरतलाग्रतुलिताया:।
	 विधे: खाताङ्गुलिमार्गविभ्रमं वहत्यस्यास्त्रिवली ।।]
अत्र रतिरसप्रभवान्विस्मयादीनभिभूय पर्यायसंशयहेतूत्प्रेक्षोपमा उभयालङ्कारा: प्राधान्येन प्रतीयन्ते। भावप्रधानो यथा---
	तीए दंसणसुहए पणअक्खलणजणिओ मुहम्मि मणहर।
	रोसो विहरह हिअअं मअपंको व्व मअलंछणम्मि णिसण्णो ।।
	[ तस्या दर्शनसुभगे प्रणयस्खलनजनितो मुखे मनोहरे।
	 रोषोऽपि हरति हृदयं मदपङ्क इव मृगलाञ्छने निषण्ण: ।।]
अत्र हेतूपमातिरस्कारेण रसवतो हरेर्वचसि वागारम्भरूपे रुक्मिणीदत्तपारिजातमञ्जरीविलोकनप्रभवं सत्यभामाया रोषभावरामणीयकं प्राधान्येन प्रतीयते। आभासप्रधानो यथा--
	कह मा छिज्जउ मज्"ो इमीअ कंदोट्टदलसरिच्छेहिं।
	अच्छीहिं जो ण दीसइ घणथणहररुद्धपसरेहिं ।।
	( कथं मां क्षीयतांप मध्य एतस्या नीलोत्पलदलसदृशाभ्याम्।
	 अक्षिभ्यां यो न दृश्यते धनस्तनभररुद्धप्रसराभ्याम् ।।)
अत्र हेतूपमोत्प्रेक्षासमाधितिरस्कारेण कस्पयचिदनवाप्तदयिताप्रत्यभियोगाभिमानसुखस्य सुभगमानिन: प्रतिनायकादे: प्रत्यहं सीदत: रसाभासवागारम्भ: प्राधान्येन प्रतीयते। रसप्रधानो यथा--
	मा गर्वमुद्वह कपोलतले चकास्ति कान्तस्वहस्तलिखिता मम मञ्जरीति।
	अन्यापि किं न सखि भाजनमीदृशानां वैरी न चेद्भवति वेपथुरन्तराय: ।।
अत्राक्षेपहेतुत्वहेतुपर्यायोक्तिभ्य: प्रकृष्टरतिरसप्रभव: प्रियप्रेमाभिमानविकत्थनाया: प्रियवयस्यावा: पुरस्तात् स्वकान्तप्रेमनिवेदनापरवेपथुव्यभिचारसूचको वागारम्भ: प्राधान्येन प्रतीयते। एवमियमनेकप्रकारा संसृष्टिर्गुणरसालंकारसंकरप्रभवापि मन्तव्या। तत्रापि प्रधानाङ्गभावेन समकक्ष्यतया च व्यक्तव्यक्तोभयात्मकरूपायां तिलतण्डुलक्षीरजलकादयो भेदा यथायोगमवगन्तव्या:। ते किं वक्तव्या: ? न वक्तव्या:। कथमनुक्ता गम्यन्ते ? उक्तेष्वेवान्तर्भावात्। अन्यथा अर्थोभयालङ्कारसंकराभिधाने खंवस्त इति चर्चां पारयतीति विभक्तिमुद्राकलविङ््ककण्ठमलिनं कादम्बिनीकम्बलमिति। पदमुद्रा च शब्दालङ्कारावपि संकीर्यमाणौ प्रतीयेते। किं पुनरमी संकरा द्वयोर्बहूनामपि भवन्तीति ? द्वयोरेवेति ब्रूम:। नन्विदानीमेवोक्तं बहूनामपि भवन्तीत्युक्तं द्वयोर्द्वयो: सर्वप्रकाररैरप्युदाहृतत्वाद्वाक्ये च गुणरसयोगस्य नित्यत्वादुल्लेखवन्त एव संकरा गृह्यन्ते, 
नानुल्लेखवन्त:। तद्यथा---
	उद्धात: प्रणवो यासां न्यायैस्त्रिभिरुदीरणम्। कर्मयज्ञ: फलं स्वर्गस्तासां त्वं प्रभवो गिराम् ।।
अत्र श्लाघ्यविशेषणयोग उदात्तत्वमिति शब्दगुणे अर्थप्राकट्यं प्रसाद:। विशेष्यानुपादानादसम्पूर्णवाक्यता नेयत्वमिति दोषगुणश्च नोल्लिखति, विभाव्यमानस्तु प्रतीयते। ज्ञापकहेत्वर्थालङ्कारे तासां त्वं प्रभव इति कारकहेतुरर्थालङ्कार: क्रमरचनेति शब्दालङ्कारश्च नोल्लिखिता। विभाव्यमानस्तु प्रतीयते। प्रेयसि रसे विस्मयप्रकर्षो हर्षोत्कर्षं नोल्लिखति। विभाव्यमानस्तु प्रतीयते। एवं
	किं येन सृजसि व्यक्तमुत येन बिभर्षितम्। अथ यस्तस्य संहर्ता भाग: कतम एष ते ।।
अत्र वितर्कालंकारे कारकहेतु: क्रमरचना च नोल्लिखति, प्रसादार्थगुणे सुशब्दता बन्धवैकट्यं च नोल्लिखति, मतिप्रकर्षे प्रीत्युत्कर्षो वितर्कश्च नोल्लिखति। विभाव्यमानास्तु सर्व एव प्रतीयन्ते।
	तथा--- 
	शिञ्जानमञ्जुमञ्जीरकाञ्चीसञ्चारचारव:। रमयन्ति मन: कान्ता नितान्तं योगिनामपि ।।
अत्र सौकुमार्यशब्दगुणे समासभूयस्त्वमोज: श्लाघ्यविशेषणयोग उदात्तत्वं न नोल्लिखति। अनुप्रासशब्दालंकारे हेतुरर्थालंकारो जातिश्च नोल्लिखति। विस्मयभावे रतिर्मतिश्च नोल्लिखति। विभाव्यमानाश्च सर्व एव प्रतीयन्ते। अपि च,
	पयोधरतटोत्सङ्गलग्नपसन्ध्यातपांशुका। कस्पय कामातुरं चेतो वारुणी न करिष्यति ।।
अत्र हेतुसमाध्यलङ्कारयो: श्लेषरूपकालंकारौ कान्त्युदात्तत्वगुणयोरोज: प्रसादगुणौ आलम्बनविभावोद्दीपनविभावयोर्मतिवितर्कौ च नोल्लिखत। ते तु विभाव्यमाना प्रतीयन्ते। किञ्च,
	हस्ते लीलाकमलमलकं बालकुन्दानुविद्धं नीता लोध्रप्रसवरजसा पाण्डुतामाननश्री:।
	चूडापाशे नवकुरवकं चारु कर्णे शिरीषं सीमन्ते च त्वदुपगमजं यत्र नीपं बधूनाम् ।।
अत्र ज्ञापकहेत्वलङ्कारे कारकहेतुर्जातिश्चार्थालङ्कारौ आवन्त्या रीति: क्रमरचना च शब्दालङ्कारौ दीपकमश्लेषहेतूक्तिपर्यायश्च उभयालङ्कारौ नोल्लिखन्ति। श्लाघ्यविशेषयोग उदात्तत्वमिति शब्दगुणे यावदर्थपदता संमितत्व मनिष्ठुराक्षरप्रायता सौकुमार्यमिति शब्दगुणौ दिप्तरसत्वं कान्तिरर्थप्राकष्ट्यं प्रसाद इत्यर्थगुणौ कालविरोधिनिष्क्रियमशरीरमिति दोषगुणौ च नोल्लिखन्ति। स्वनिवासवर्णनोत्कर्षे प्रतिभावोपवर्णनं निवासिजनवैदग्ध्याभिधानं च विभावौ प्रियतमास्थानप्रेयोरसे सर्वोपकरणप्रागुण्यस्मृति: विलासाद्यभिनन्दनं चानुभावौ प्रियसुहृत्प्ररोचनोत्साहे घनागमनीयविकासस्मृतिरुत्कण्ठेति च व्यभिचारिणौ नोल्लिखन्ति। विभाव्पयमानास्तु सर्व एवं प्रतीयन्ते। अन्यच्च,
	शिखण्डे खण्डेन्दु: शशिदिनकरौ कर्णयुगले गले तारास्तारातरलमुडुचक्रं च कुचयो:।
	तटित्काञ्चीसन्ध्यासिचयरुचिर: कालि तदयं तवाकल्प: कल्पव्युपरमविधेयो विजयते ।।
अत्रारोहावरोहक्रमो गति:, श्लाघ्यविशेषणयोग उदात्तत्वमिति शब्दगुणयोर्बन्धवैकट्यादय: शब्दगुणा:, दीप्तरसत्वं कान्तिरर्थप्राकट्यं प्रसाद इत्यर्थगुणयो: रूढाहङ्कारतौर्जित्यमित्यादयोऽर्थगुणा:, कालादिविरोध्यप्रकृतरसत्वमिति दोषगुणयोर्विनिष्क्रियत्वादयो दोषगुणा नोल्लिखन्ति। वाक्यमुद्रानुप्रासशब्दालङ्कारयो: क्रमरचनादय: शब्दालङ्कारा:, जातिहेत्वर्थालङ्कारयो: ज्ञापकहेत्वादयोऽर्थालङ्कारा: समासोक्तिरूपकोभयालङ्कारयो: समुच्चयोक्त्यादय उभयालङ्कारा: नोल्लिखन्ति। प्रेयश्शान्तरसयोर्भयानकादयो रसा: रौद्रशृङ्गाराभासयोर्वीराभासादय: आभासा मतिस्मृतिभावयोर्हर्षादेश्च भावा नोल्लिखन्ति। विभाव्यमानाश्च ते सर्व एव प्रतीयन्ते। सोऽयं वाक्यविषयो रसवियोग उक्त:। प्रबन्धविषय उच्यते, सोऽपि दोषहाने गुणोपादानेनालङ्कारसंकरेण च प्रकाशमानो मनीषिणां मन: प्रहर्षहेतुर्भवति। तत्र दोषहानमनौचित्यादिपरिहारेण यथा--- मायाकैकैयीदशरथाभ्यां राम: प्रवासितो न मातरपितराभ्यामिति निर्दोषदशरथो राममेवायोधयद् रामेण वालिनिहते न सुग्रीवेणेति महावीरचरिते रुधिरप्रियराक्षसेन दुश्शासनस्य रुधिरं पीतं न भीमसेनेति वेणीसंहारे, अनङ्गावतारस्य प्रद्युम्नस्यैव जन्मान्तरपत्नी रति र्मायावती न गुर्वङ्गनेति हरिवंशे, दुर्वाससोऽवध्यानाद्दुष्यन्त: शकुन्तलास्वीकापरं विसस्मार नानवस्थितानुरागतयेति शाकुन्तले, लवणप्रयुक्ताराक्षसाभ्यां रामोऽवसरे 
तत्तदमिधाय 
सीता परित्याजिता न कैकेयीमन्थराभ्यामिति छलितरामे, दग्धायामपि वासवदत्तायां वैरप्रतिचिकीर्षया पद्मावती मयोढा सिद्धे च समीहिते तया विना क्षणमपि न जीवामीत्यविज्ञातवासवदत्तासन्निधेर्वत्सराजस्याग्निप्रवेशाध्यवसाय:, प्रियाहृदयतो व्यलीकशल्यमुच्चखानेति तापसवत्सराजे, निरपख्य: स्वामिकार्यं साधयामीति प्रभुभक्त्या निरपराधामपि प्रेयसीं दग्ध्वा स्वामिकार्यापेक्षया अहमेतावन्ति दिनानि जीवितोऽद्य कृतस्वामिकार्य स्तामेवानुगच्छामीति शिवगण: शूद्रकविनिर्मितां मायामयीं चितां प्रियासमक्षं प्रविवेश। सापि तत् प्रेमापदानदर्शनापह्नुतप्रियव्यलीका। तद्वियोगकातरा तत्रैवात्मानं प्रचिक्षेपेति विक्रान्तशूद्रके ; एवमन्यदपि दोषहानमुदाहार्यम्। गुणोपादानं तु लक्ष्यमाणप्रबन्धभेदानां सम्यग्लक्षणयोगेन संविधानकससूत्रता तेष्वेव नगरार्णववर्णनादीनां सन्निवेशप्राशस्त्यमलंकारसंकर इति। तदुक्तम्---
	औचित्यं वचसां प्रकृत्यनुगतं सर्वत्र पात्रोचिता
	पुष्टि: स्वावसरे रसस्य च कथा मार्गे न चातिक्रम:।
	शुद्धि: प्रस्तुतसंविधानकविधौ प्रौढिश्च शब्दार्थयो-
	र्विद्वद्भि:न परिभाव्यतामवहितै रेतावदेवास्तु न: ।।
तत्रेष्टार्थव्यवच्छिन्ना पदपंक्तिर्वाक्यपद्धति: प्रकरणावली वा प्रबन्ध:। यत: पदानां सुबन्तानां तिङन्तानां च सर्वार्थसाधारणत्वा न्न स्वरूपनिबन्धको विशेष: प्रतीयते। नापि। वाक्यानां, सर्वव्यवहारसाधारणत्वात्, परस्परावच्छेदहेतुभेद: संभवति। न च प्रकरणानां शैलर्तुनगरार्णववर्णनादिरूपाणां सकलकाव्यशरीराङ्गत्वे तद्गतो व्यतिरेक उपपद्यते। अतो य एव तै: क्रियमाणो महावाक्यार्थं प्रति नियतरूप: स एव परमनेकवाक्यप्रकरणादिसमुदायरूपस्य महावाक्यादेरवच्छेदहेतु: तेन व्यवच्छिन्ना विशेषेऽवच्छिन्ना पदपंक्ति र्वाक्यपद्धति: प्रकरणावली वा प्रबन्ध:। यथा--- जानकीहरणं, कुमारसंभव इति।
11.59
 ननु च जानक्या हरणमस्मिन्, कुमारस्य संभवोऽस्मिन्निति बहुव्रीहौ प्रबन्धोऽन्यपदार्थे जानकीकरणमिति न प्राप्नोति। काव्ये तु कुमारसंभव इति। न चैकत्र काव्यमेवान्यपदार्थत्वेनाश्रीयते। अन्यत्र प्रबन्ध एवेति नियमहेतुरस्ति। तर्हि नायं बहुव्रीहि:, अपि तु तत्पुरुष:, जानक्या हरणं जानकीहरणं, कुमारस्य संभव: कुमारसंभव इति। अभिधेयेन चाभिधायकमपि व्यपदिशन्ति कवय: ; यथाभिज्ञानशाकुन्तलं नाटकं हर्षचरितमाख्यायिकेति। प्रबन्धश्चेह द्विधाप्रेक्ष्य:, श्रव्यश्च। तयोरभिनेय: प्रेक्ष्य:, स च नाटकादिभेदाच्चतुर्विशतिप्रकारो भवति। नाटकं, प्रकरणं, व्यायोग:, ईहामृग:, समवकार:, डिमं, उत्सृष्टिकाङ््कं, भाणं, प्रहसनं, वीथी, नाटिका, सट्टक:, श्रीगदितं, दुम्मिल्लिका, प्रस्थानं, काव्यं, भाणकं, भाणिका, गोष्ठी, हल्लीसकं, नर्तनकं, प्रेक्षणकं, नाट्यं, रासकमिति। अनभिनेय: श्रव्य:। सोऽप्पवयाखायिकादिभेदाच्चतुर्विशतिप्रकारो भवति। आख्यायिका, उपाख्यानं, आख्यानं, निदर्शनं, प्रवह्लिका, मन्धुल्लिका, मणिमुल्या, कथा, परिकथा, खण्डकथा, उपकथा, बृहत्कथा, चम्पू:, पर्वबन्ध:, काण्डबन्ध:, सर्गबन्ध:, आश्वासन्ध:, सन्धिबन्ध:, अवस्कन्धबन्ध:, काव्यशास्त्रं, शास्त्रकाव्यं, कोश, सङ्घात:, संहिता, साहित्यप्रकाश इति। तत्राभिनेयभेदेषु---
प्रख्यातवस्तुविषयं प्रख्यातोदात्तनायकं चैव। राजर्षिचरितवंशानुचरितदिव्पयाश्रयोपेतम् ।।	
सर्वाभिर्भाषाभि: समन्वितं गद्यपद्यमिश्राभि:। सर्वैश्चालङ्कारैर्लक्षणषट्त्रिंशता च संयुक्तम् ।।
नानाविभूतिसंयुतमृद्धिविलासादिभिर्गुणैर्युक्तम्। अङ्कप्रवेशकाढ्यं रूपकमिह नाटकं नाम ।।
नृपतीनां यच्चरितं नानारसभावसंश्रितं बहुधा। सुखदु:खोत्पत्तिकृतं वाच्यं तन्नाटके भवति ।।
तत्रावस्थोपेतं कार्यं प्रसमीक्ष्य बिन्दुविस्तारात्। कर्तव्योङ्क: सम्यग्गुणान्वितो नाट्यतत्वज्ञै: ।।
यत्रार्थस्पय समाप्तिर्यत्र च बीजस्य भवति संहार:। किञ्चिदवलग्नबिन्दु: सोऽङ्क इति सदावगन्तव्य: ।।
	ये नायका निगदितास्तेषां प्रत्यक्षचरितसंभोग:।
	नानावस्थान्तरित: कार्यस्त्वङ्को यथार्थरस: ।।
	नायकदेवीपरिजनपुरोहितामात्यसार्थवाहानाम्।
	नैकरसान्तरविहितो ह्यङ्क इति बुधै: स विज्ञोय: ।।
शोकप्रसादविद्रवशापोत्सर्गप्रसादनक्रोधा:। उद्वाहोऽद्भुतदर्शनमङ्के प्रत्यक्षजानि स्यु: ।।
युद्धं राज्यभ्रंशो मरणं नगरोपरोधनं चैव। प्रत्यक्षाणि तु नाङ्के प्रवेशकै: संनिधेयानि ।।
भावा रसाश्च यस्मिन्नारोहन्त्यङ्कवद्भवेत्सोऽङ्क:। नानाविधानयुक्तो लक्ष्मेव च य: प्रबन्धस्य ।।
एकदिवसप्रयोज्य: कार्यस्त्वङ्कोऽर्थबीजमधिकृत्य। आवश्यककार्याणामविरोधेन प्रबन्धेषु ।।
एकाङ्केन कदाचिद्बहूनि कार्याणि योजयेद्धीमान्। आवश्यकाविरोधेन तत्रकार्याणि कार्याणि ।।
ज्ञात्वा दिवसावस्थां क्षणयाममुहूर्तलक्षणोपेताम्। विभजेत्कार्यं मतिमान्पृथक्पृथक्सर्वमङ्गेषु ।।
रङ्गं तु ये प्रविष्टास्सर्वेषां भवति तत्र निष्क्राम:। बीजार्थयुक्तियुक्तं कृत्वा कार्यं यथार्थरसम् ।।
दिवसावसानकार्यं यद्यङ्के नोपपद्यते सर्वम्। अङ्कच्छेदं कृत्वा प्रवेशकैस्तद्विधातव्यम् ।।
सिन्निहितनायकोऽङ्क:कर्तव्यो नाटके प्रकरणे वा। परिजनकथानुबन्ध: प्रवेशकस्तत्र विज्ञोय: ।।
अङ्कच्छेदं कृत्वा मासकृतं वर्षसञ्चितं वापि। तत्सर्वं कर्तव्यं वर्षादूर्ध्वं नतु कदाचित् ।।
यदि कञ्चित्कार्यवशाद्गच्छति पुरुष: प्रकृष्टमध्वानम्। तत्राप्यङ्कच्छेद: कर्तव्य: पूर्वतन्त्रज्ञै: ।।
अङ्कान्तरानुसारी संक्षेपार्थमधिकृत्य बिन्दूनाम्। प्रकरणनाटकविषथे प्रेवशकस्संविधातव्य: ।।
नोत्तममध्यमपुरुषैराचरितो नाप्युदात्तवचनकृत:। प्राकृतभाषाचार: प्रयोगमासाद्य कर्तव्य: ।।
कालोत्थानगतिरसव्यत्यासारम्भकामविषयाणाम्। अर्थाभिधानभूत: प्रेवशक:स्यादनेकार्थ: ।।
बह्वाश्रयमप्यर्थं प्रवेशकै: संक्षिपेत्यबन्धेषु। अङ्केषु स प्रयुक्तो जनयति खेदं प्रयोगस्य ।।
यत्रार्थस्य समाप्तिर्न भवत्यङ्के प्रयोगबाहुल्यात्। वृत्तान्त: स्वल्पकथै: प्रवेशकैस्सोऽभिधातव्य: ।।
शुद्धस्सङ्कीर्णो वा द्विविधो विष्कम्भकश्च विज्ञेय:। मध्यमपात्रश्शुद्वसङ्कीर्णो मध्यनीचकृत: ।।
अङ्कमुखंगर्भाङ्क: कार्योऽस्मिंश्चूलिकापि वा कुशलै:। माभूदिति वृत्तानां विच्छेदो विस्तरोवेति ।।
अङ्कमुखं विश्लिष्टं यत्रोपश्लिष्यते स्त्रियावाक्यै:। पुरुषस्य वा तस्मिन्नङ्कमुखमिव व्यपदिशन्ति ।।
अङ्कान्तरे पराङ्को निपतति यस्मिन्प्रयोगमासाद्य। बीजार्थयुक्तियुक्तो गर्भाङ्को नाम सज्ञेय: ।।
अन्तर्यवनिकसंस्थ्ौर्मागधसूतादिभिस्तु: य: क्रियते। अर्थस्योपक्षेपोऽनेकविधश्चूलिका सापि ।।
	नाटकलक्षणमेतन्मया समासेन कीर्तितं विधिवत्।
	प्रकरणमत:परमहं लक्षणयुक्त्या प्रवक्ष्यामि ।।
यत्र कविरात्मबुव्द्या वस्तुशरीरं च नायकं चैव। औत्पत्तिकं प्रकुरुते तज्ज्ञेयं प्रकरणं नाम ।।
यदनार्षमप्रयुक्तं परेण यत्स्यादभूतगुणबन्धम्। प्रकरणमिति तद्विद्यादौद्भिज्जबीजार्थसंयुक्तम् ।।
यन्नाटके मयोक्तं वस्तुशरीरं रसाश्रयोपेतम्। तत्प्रकरणेऽपि कार्यं केवलमुत्पाद्यवस्त्विह तत् ।।
विप्रवणिक्सचिवानां पुरोहितामात्यसार्थवाहानाम्। चरितंयन्नैकविधंतज्ज्ञेयंप्रकरणंकृतिभि: ।।
नोदात्तनृपोपेतं न दिव्यचरितं न राजसम्भोगम्। बाह्यजनसंप्रयुक्तं तज्ज्ञेयं प्रकरणं लोके ।।
दासविटश्रेष्ठियुतं वेशस्त्र्युपचारकारणोपेतम्। मन्दकुलस्त्रीचरितं कार्यंकार्यं प्रकरणे तु ।।
सचिंवश्रेष्ठिब्राह्मणपुरोहितामात्यसार्थवाहानाम्। गृहवार्ता यत्र भवेन्न तत्र वेश्याङ्गना कार्या ।।
यदि वेशयुवतियुक्तं न कुलस्त्रीसङ्गमर्हति कदाचित्। अथ कुलवधूप्रयुक्तं न वेशयुवतिर्भवेत्तत्रा ।।
	यदि वा कारणयुक्त्या वेशकुलस्त्रीसमागमोऽपि स्यात्।
	अविकृतभाषाचारं तत्र तु पाठ्यं प्रयोक्तव्यम् ।।
मध्यमपुरुषैर्नित्यं योग्योविष्कम्भकोऽत्र तन्त्रज्ञै:। संस्कृतवचनानुगत: संक्षेपार्थ: प्रवेशकवत् ।।
अङ्कान्तरालविहितप्रवेशकोऽर्थक्रियामभिसमीक्ष्य। संक्षेपात्सन्धीनामर्थानां चैव कर्तव्य: ।।
अङ्के प्रवेशके वा प्रकरणमाश्रित्य नाटकं वापि। नवध: कर्तव्यो वै यस्तत्र तु नायक: ख्यात: ।।
अपसरणमेव कार्यं ग्रहणं वा सन्धिरेव वा योज्य:। काव्यश्लेषैर्बहुभिर्यथारसं नाट्यतत्वज्ञै: ।।
प्रकरणनाटकविषये पञ्चाद्या दशपरा भवत्यङ्का:। अङ्कान्तरसन्धिषु च प्रवेशकास्तेषु तावन्त: ।।
नमहाजनपरिवारं कर्तव्यं नाटकं प्रकरणं वा। ये तत्र कार्यपुरुषाश्चत्वार: पञ्च वा ते स्यु: ।।
व्यायोगेहामृगसमवकारडिमसंज्ञितानि कार्याणि। दशभिर्द्वादशभिर्वा षोडशभिर्वापि षोडशभिर्वापि पुरुषै: स्यु: ।।
व्यायोगस्तत्र बुधै: कार्य: प्रख्यातनायकशरीर:। अल्पस्त्रीजनयुक्त: स्यादेकाहप्रयोज्यश्च ।।
बहवस्तत्रतु पुरुषा व्यावच्छन्ते कथाशरीरवशात्। नचतत्प्रमाणनियम: किञ्चैकाङ्कोविधातव्य:।।
नस दिव्यनायककृत: कार्यो राजर्षिनायकनिबन्ध:। युद्धनियुद्धाधर्षणसङ्घर्षयुतश्च कर्तव्य:।।
एवंविधस्तु कार्यो व्यायोगो दीप्तकार्यरसयोनि:। वक्ष्याम्यत: परमहं लक्षणमीहामृगस्यापि ।।
दिव्यपुरुषाश्रयकृतो दिव्यस्त्रीकारणोपगतयुद्ध:। सुविहितवस्तुनिबन्धो विप्रत्ययकारकश्चैव ।।
उद्धतपुरुषप्रायस्त्रीरोषप्रथितकाव्यबन्धश्च। संक्षोभविद्रवकृत: संस्फोटकृतश्च स ज्ञेय: ।।
तत्रचववेप्सितानां वधोऽप्युदग्रो भवेन्नपुरुषाणाम्। किञ्चिव्द्याजं कृत्वा तेषां युद्धं शमयितव्यम् ।।
स्त्रीभेदनापहरणोपमर्दनप्राप्तवस्तुशृङ्गार:। ईहामृगो विधेयश्चतुरङ्कविभूषितस्तज्ज्ञै: ।।
यव्द्यायोगे कार्यं ये पुरुषा वृत्तयो रसाश्चैव। ईहामृगेऽपि ते स्यु: केवलमत्र स्त्रिया योग: ।।
ईहामृगस्य लक्षणमित्युक्तमिदं मया समासेन। वक्ष्याम्यत: परमहं लक्षणयुक्त्या समवकारम् ।।
देवासुरबीजकृत: प्रख्यातोदात्तनायकश्चैव। त्र्यङ्कस्तथा त्रिकपटस्त्रिविद्रव:स्यात्ित्रशृङ्गार: ।।
द्वादशनायकबहुलो ह्यष्टादशनाडिकाप्रमाणश्च। वक्ष्याम्यस्याङ्कविधिं यावत्यो नाडिका यत्र ।।
अङ्कोऽत्र सुप्रसन्न: सविद्रव: सकपट: सवीथीक:। द्वादशनाडीयुक्त: प्रथम: कार्य: क्रियोपेत: ।।
कार्यस्तथाप द्वितीयस्समाश्रितो नाडिकाश्चतस्रस्तु। वस्तुसमापनविहितो विनाडिक: स्यात् तृतीयो ऽ स्मिन् ।।
नाडीसंज्ञाप ज्ञेया मानं कालस्य यन्मुहूर्तार्धम्। तन्नाडिकाप्रमाणं यथोक्तमङ्केषु संयोज्यम् ।।
अङ्केऽङ्के संबन्ध:कर्तव्य:काव्यबन्धमासाद्य। अर्थं हिं समवकारेष्वप्रतिसंबन्धमिच्छन्ति ।।
वस्तुगतिक्रमविहितो दैववशाद्वा परप्रयुक्तोवा। सुखदु:खोत्पत्तिकृतस्त्रिविध:कपटोऽत्रविज्ञेय: ।।
युद्धजलसंभ्रमोवा वाय्वग्निगजेन्द्रसंभ्रमकृतोवा। नगरोपरोधजोवा विज्ञेयो विद्रवस्त्रिविध: ।।
विविधश्चात्र विधिज्ञै:पृथक्पृथक्काव्यबन्धविहितार्थ:। त्रिविधकृत:शृङ्गारो ज्ञेयो धर्मार्थकामेषु ।।
यस्मिन्धर्मप्रापकमात्महितं भवति साधनं बहुधा। व्रतनियमतपोयुक्तो ज्ञेयोऽसौ धर्मशृङ्गार: ।।
अर्थस्याप्तिर्यस्मिन्भवतिच बहुधा सचार्थशृङ्गार:। स्त्रीसंप्रयोगविषयेह्यथार्थमपीष्यतेऽभिरति: ।।
कन्याविलोभनकृत: प्राप्तौ स्त्रीपुंसयो: स रत्यैव। निभृतं सावेगं वा विज्ञेय: कामशृङ्गार: ।।
उष्णिग्गायत्र्याद्यन्यानि च यानि बन्धकुटिकानि। वृत्तानि समवकारे कविभिस्तानि प्रयोज्यानि ।।
एवं कार्य: प्राज्ञैर्नानारससंश्रय: समवकार:। डिमलक्षणं तु भूयो लक्षणमुक्त्या प्रवक्ष्यामि ।।
शृङ्गारहास्यवर्ज्यं शेषै: सर्वैरसैस्समायुक्त:। दीप्तरसकार्ययोश्वतुरङ्को वा डिम: कार्य: ।।
प्रख्यातवस्तुविषय: प्रख्यातोदात्तनायकश्चैव। रौद्रभयानकबीभत्सवीरकरुणाद्भुतोपेत: ।।
मायेन्द्रजालबहुलो बहुपुंसोत्थानसंयुक्त:। देवभुजगेन्द्रराक्षसयक्षपिशाचावकीर्णश्च ।।
निर्वातोल्कापातैरुपरागैश्चन्द्रसूर्ययोर्युक्त:। युद्धनियुद्धनिबद्धसंस्फोटकृतश्च कर्तव्य: ।।
सात्वत्यारभटीभ्यां वृत्तिभ्यामन्वितो डिम:कार्य:। षोडशनायकबहलस्तज्ज्ञैर्नानाश्रयविशेष: ।।
डिमलक्षणमप्यभिहितमिदमुद्देशक्रमेण संक्षेपात्। उत्सृष्टिकाङ्कभाणप्रहसनवीथीरथो वक्ष्ये ।।
प्रख्यातवस्तुविषयस्तेष्वप्रख्यातवस्तुविषयो वा। दिव्यपुरुषैर्वियुक्तश्शेषैश्च समन्वित:पुंभि: ।।
करुणरसप्रायकृतो नियुद्धयुद्धोद्धतप्रहारश्च। स्त्रीपरिदेवितबहलो निर्वेदितवाक्यभाषश्च ।।
नातिव्यायतचेष्ट: सात्वत्यारभटिकैशिकीहीन:। कार्य:काव्यविधिज्ञैस्सततमिहोत्सृष्टिकाङ्कस्तु।।
धूर्तविटसंप्रयोज्यो नानावस्थान्तरात्मकश्चैव। वस्तुसमाङ्क:कार्य: सततं काव्ये बुधैर्भाण: ।।
आत्मानुभूतशंसीं परसंश्रयवर्णनाविशेषयुत:। विविधाश्रयश्च भाणो विज्ञेय:सैकभार्यश्च ।।
	परवचनमात्मसंस्थापरवचनै: सोत्तरैर्ग्रथितवाक्यम्।
	आकाशपुरुषकथितैरङ्गविकारैरिहाभिनयेत् ।।
प्रहसनमिह विज्ञेयं द्विविधं शुद्धंच सङ्कीर्णम्। वक्ष्यामि तयोर्युक्त्या पृथक्पृथग्लक्षणविशेषम् ।।
लोकोपचारयुक्ता यावार्ता यश्च दम्भसंयोग:। स प्रहसने प्रयोज्योव धूर्तजनविवादसंपन्न: ।।
भगवत्तापसविप्रैरन्यैरपि हासवादसम्पन्नम्। नीचजनसंप्रयुक्तं परिहावसाभाषणप्रायम् ।।
वेश्यानपुंसकविटैर्वातिकदासीजनेन संकीर्णम्। अनिभृतवेषपरिच्छदचेष्टितकरणैश्च संपन्नम् ।।
अविकृतभाषाचारं विशेषभाषोपहासरचितपदम्। नियतगतिवस्तुविषयं शुद्धमिह प्रहसनं भवति ।।
उद्धात्यकादिभिरिदं वीथ्यङ्गैर्मिश्रितं भवेन्मिश्रम्। वीथी स्यादेकाङ्का द्विपात्रभार्यैकभार्यावा ।।
	सर्वरसलक्षणाढ्या समन्विताङ्गैरियं त्रयोदशभि:।
	प्रथमोत्तममध्यमाभिर्युक्त: स्यात्प्रकृतिभिस्तिसृभि: ।।
	इति दशरूपकमेतद्भरताचार्यानुसारतोव गदितम्।
	प्रकरणनाटकभेदो रूपकमिह नाटिका भवति ।।
	स्त्रीप्राया चतुरङ्का ललिताभिनयात्मिकासु विहिताङ्गी।
बहुगीतनृत्तवाद्या रतिसंभोगात्मिका चैव। राजोपचारयुक्ता शृङ्गाराभिनयभावपसंयुक्ता ।।
नायकदेवीपरिजनसमन्विता नाटकप्रकृति:। प्रकरणसमुद्भावा पुनरुत्पाद्यं वस्तु नायकं नृपतिम् ।।
अन्त:पुरसङ्गीतककन्यामधिकृत्य कर्तव्या। विष्कम्भकप्रवेशकरहितो यस्त्वेकभाषया भवति ।।
अप्राकृतसंस्कृतया स सट्टको नाटिकाप्रतिम:। काव्यं गोपुच्छाग्रं कर्तव्यं नाटिकादिषु प्राज्ञै: ।।
ये तूदात्ता भावास्ते सर्वे पृष्ठत: कार्या:। सर्वेषां काव्यानां नानारसभावयुक्तियुक्तानाम् ।।
निर्वहणे कर्तव्यो नित्यंहि रसोऽद्भुतस्तज्ज्ञै:। यद्दिव्यनायककृतं काव्यं संग्रामबन्धवधयुक्तम् ।।
तद्भारतेऽत्र वर्षे कर्तवयं काव्यबन्धेषु। तस्माद्भारतमिष्टं वर्षेष्वन्येषु नित्यकालं हि ।।
हृद्या सर्वा भूमि: शुभगन्धा हेमरत्नमयी। उपवनगमनक्रीडाविहारनारीरतिप्रमोदा: स्यु: ।।
तेषुहि वर्षेषु सदा नतत्र दु:खं नवा शोक:। येचैषामधिवासा:पुराणवादेषु पर्वता:कथिता: ।।
संभोगस्तेषु भवेत्कर्मारम्भस्तथैव तस्मिन्। वाक्यार्थाभिनयोऽयं प्रकीर्तितो नाटकादिभेदेन ।।
द्वादशविधपदार्थाभिनयमथ यथास्थितं वक्ष्ये। तत्र श्रीरिव दानवशत्रोर्यस्मिन्कुलाङ्गना पत्यु: ।।
वर्णयति शौर्यधैर्यप्रभृतिगुणानग्रतस्सख्या:। पत्या च विप्रलब्धा गातव्ये ता:क्रमादुपलभन्ते ।।
श्रीगदितमिति मनीषिभिरुदाहृतोऽसौ पदाभिनय:। चौर्यरतप्रतिभेदं यूनोरनुरागवर्णनं वापि ।।
यत्र ग्राम्यकथाभि: कुरुते किल दूतिका रहसि। मन्त्रयति च तद्विषयन्यग्जातित्वेन याचते च वसु ।।
	लब्ध्वापि लब्धुमिच्छति दुर्मिलिता नाम सा भवति।
	प्रथमानुरागमानप्रवासशृङ्गारसंश्रयं यत्स्यात् ।।
प्रावृड्वसन्तवर्णनपरमन्यद्वापि सोत्कण्ठम्। अन्तेवीररसाढ्यैर्निबद्धमेतच्चतुर्भिरपसारै: ।।
प्रस्थानमितिब्रुवते प्रवासमुपलक्षयेत्सुधिय:। आक्षिप्तिकार्थवर्णो मात्रा ध्रुवकोऽथ भग्नतालश्च ।।

	वर्धतिकाच्छध्वनिका यत्र स्युस्तदिह काव्यमिति।
	युक्तं लयान्तरैर्यच्च ध्वनिकास्थाननिर्मितै र्भवति ।।
	काव्यमिति विविधरागं चित्रमिति तदुच्यते कृतिभि:।
	हरिहरभानुभवानीस्कन्दप्रमथाधिपस्तुनिबन्ध: ।।
उद्धतकरणप्रायस्त्रीवर्जो वर्णनायुक्त:। धवलगुणकीर्तनपरैर्गाथारम्भादिभिस्तुतिनिबन्ध: ।।
गायनसहोक्तियुक्तो दत्तेन विभूषितप्राय:। त्रिचतु:पञ्चवितालैर्विश्रामै: सप्तभि:परिच्छिन्न: ।।
अर्धोद्ग्राहनिवारणसंख्यातै: कुत्रचिन्नियत:। समविश्रामैर्द्विपथैर्विभूषित:पञ्चमे विपरीवर्ते ।।
गाथामात्राद्विपथकपाठ्येनालंकृतो भवति। वर्णोऽथमत्तपाली सभग्नताला त्वनन्तरं गाथा ।।
अनुभग्नतालमात्रे प्रथमे स्याद्भद्रतालश्च। मात्रानुच मार्गणिका ततोऽनुभग्नतालश्चा ।।
गाथाद्विपदवहन्तो विश्रामे स्याद्द्वितीयेतु। मात्राविषमच्छिन्ना सभग्नतालाथ भवति रध्वा च ।।
मार्गणिकेत्येवं स्तात्तालविधानं तृतीयेतु। मात्राद्विपथवहन्तोरध्वावस्थापनं चतुर्थे रयु: ।।
रध्वाथभग्नतालो मार्गणिकाद्विपथविषमश्च। पञ्चमके षष्ठेऽप्यथ रध्वा नुच भग्नताल:स्यात् ।।
द्विपथकमार्गणिकेच स्यातामथ सप्तमे शृणुथ। रध्वाथ भग्नतालश्शुद्धे भाणे क्रम: प्रदिष्टोऽयम् ।।
	सङ्कीर्णभाणभणिति:कार्या स्यादुभयसंयोगात्।
	किञ्चिदनुद्धतभावात्तालक्रमवर्जनाच्च चित्रोऽयम् ।।
इति शुद्धस्संकीर्णश्चित्रश्च मतस्त्रिधा भाण:। यदि वेषशुद्धवाच:शुद्ध: संकीर्णयाथ संकीर्ण: ।।
सर्वाभिर्भाषाभिश्चित्रैश्च विचेष्टितैश्चित्रै:। अयमुद्धतोऽथ ललितोभाणो ललितोद्धतश्च संभवति ।।
अर्थानामौद्धत्याल्लालित्यादुभयभावाच्च। यद्दुष्करमभिनेयं चित्रं चात्युद्भटं च यद्भवति ।।
तद्भाणकेऽभिधेयं युतमनुतालैर्वितालैश्च। सोऽत्रैवान्तर्भाव्यो योभाणो नन्दिमालिनामास्यात् ।।
	भिन्न: कैश्चित्कथितो भरतमतं सम्यगविदित्वा।
	आकाशपुरुषमुद्दिश्य वस्तु यत् पठ्यतेऽथवा क्रियते ।।
	विश्लिष्टोद्भटभावप्रयोगमिह नन्दिमाली स:।
	प्रायो हरिचरितमिदं स्वीकृतगाथादिवर्णमात्रश्च ।।
	सुकुमारत: प्रयोगाद्भाणोऽपि हि भाणिका भवति।
	दिव्याभिश्चारीभिर्विवर्जिता ललितकरणसंयुक्ता ।।
	तालान्तरालनृत्ता क्वचिदपि रध्वादिसंकलिता।
	अर्धोद्ग्राहनिवारणगायनसहवचनमत्तपालीभि: ।।
	विश्रामैश्च विहीना स्त्रीयोज्या वर्जितैस्तालै:।
	वस्तूनि भाणिकाया नव दश वा नियमतो विधीयन्ते ।।
	नवमाद्यपञ्चमेषु स्थानेषु च भग्नताल: स्यात्।
	स्थानान्तरेषु चास्यां लयतालविधिर्यदृच्छया क्रियते ।।
	विविधवचोविन्यासैस्सभ्यजनोत्साहसम्पत्ति:।
	गोष्ठे यत्तु विहरतश्चेष्टितमिह कैटभद्विष: किञ्चित् ।।
रिष्टासुरप्रमथनप्रभृति तदिच्छन्ति गोष्ठीति। यन्मण्डलेन नृत्तं स्त्रीणां हल्लीसकं तु तत्प्राहु: ।।
तत्रैको नेता स्याद्गोपस्त्रीणामिव मुरारि:। यस्य पदार्थभिनयं ललितलयं सदसिनर्तकी कुरुते ।।
तन्नर्तनकं शम्या लास्यच्छलिकद्विपद्यादि। रथ्यासमाजचत्वरसुखालयादौ प्रवर्त्यते बहुभि: ।।
	पात्रविशेषै र्यत्तत्प्रेक्षणकं कामदहनादि ।।
षोडश द्वादशाष्टौ वा यस्मिन्नृत्यन्ति नायिका:। पिण्डीबन्धादिविन्यासै रासकं तदुदाहृतम् ।।
पिण्डनात्तु भवेत्पिण्डी गुम्भनाच्छंखला भवेत्। भेदेन भेद्यको जातो लताजालापनोदन: ।।
एते नृत्तात्मना कार्या नाट्यवन्त: क्रियाविधौ। सुकुमारोद्धतैरङ्गैर्गायिकाभिर्विलक्षणा ।।
वाक्यस्था विधयो ह्येते पिण्ड्याद्या दश जातय:। न पदैरभिधीयन्ते अनुकार्यानुरूपिण: ।।
कामिनीभिर्भुवो भर्तुश्चेष्टितं यत्तु नृत्यते। रागाद्वसन्तमासाद्य स ज्ञेयो नाट्यरासक: ।।
चर्चरीति च तामाहुर्वर्णतालेन तत्र तु। प्रविशेत्कामिनीयुग्मं समचार्यादिशिक्षितम् ।।
वामदक्षिणसञ्चारैरङ्गैस्तेन परिष्कृतम्। ततस्तदेव वर्णं तदालीढद्वयसंस्थितम् ।।
छोटिकाभिर्द्रुतं तालं वादकानां प्रदर्शयेत्। पञ्चघातकसंज्ञोऽर्थश्छटस्तस्मात्प्रवर्तते ।।
नृत्तेन विभजेत्खण्डैश्चतुर्भिस्त्रिर्भिरेव वा। अन्योन्याङ्गिकसञ्चारैर्हस्ततालैर्मिथ: कृतै:।
परिक्रम्य च निष्क्रामैस्ततोऽन्यद्द्वितयं विभो:। एककालं तु निस्सन्धिप्रवेशान्निर्गमस्तयो: ।।
पुष्पाञ्जलिप्रयोगं तु मात्रातालेन योजयेत्। उभयो: पार्श्वयो: प्रश्चात्पात्राणि प्रविशन्ति च ।।
यद्दार्पणकतालेन रथ्यावर्णादिवर्णकै:। शुष्कगीतप्रयोगं तु ततो गायन्ति गायना: ।।
लताख्यैर्भेदकैर्गुल्मैर्नानावृत्तप्रदर्शकै:। पात्रैरेकत्र संयुक्तं पिण्डीबन्धं तु कारयेत् ।।
ततो वलिनिकातालं शुष्कवर्णप्रयोगत:। मुरजाक्षरवाद्यैस्तु हन्याद्दण्डं तु दण्डकै: ।।
एवं नृत्तक्रमेणान्यो ह्यपसारस्समाप्यते। अपसारत्रयं चान्यत्कल्प्यते साम्प्रतं मया ।।
तत्रापि पूर्ववन्नृत्तं कामतस्तु लयक्रम:। कथितो रासकप्रान्ते शुभार्थो वचनक्रम: ।।
	लब्ध्वा दुग्धमहोदधौ सुरगणै: पीत्वाऽमृतं यस्तदा
	पिण्डीशृंखलिकाविशेषविहितो युक्तो लताभेद्यकै:।
चित्रातोद्यपदक्रमैर्लययुतो भेदद्वयालंकृतश्चारीखण्डसुमण्डलैरनुगत: सोऽयं मतो रासक: ।।
	अथानभिनेयभेदा:। तेषु,
कन्यापहारसङ्गरसमागमाभ्युदयभूषितं यस्याम्। नायकचरितं ब्रूते नायक एवास्य वानुचर: ।।
	वक्त्र:परवक्त्रवती सोच्छवासा संस्कृतेन गद्येन।
	साख्यायिकेति कथिता माधविका हर्षचरितादि ।।
	नलसावित्रीषोडशराजोपाख्यानवत्प्रबन्धान्त:।
	अन्यप्रबोधनार्थं यदुपाख्याति तदुपाख्यानम् ।।
	आख्यानकसंज्ञां तल्लभते यद्यभिनयन् पठन् गायन्।
	ग्रन्थिक एक: कथयति गोविन्दवदवहिते सदसि ।।
निश्चीयते तिरश्चामतिरश्चावा यत्र चेष्टाभि:। कार्यमकार्यं वा तन्निदर्शनं पञ्चतन्त्रादि ।।
धूर्तविटकुट्टनीमतमयूरमार्जारिकादि यल्लोके। कार्याकार्यनिरूपणरूपमिह निदर्शनं तदपि ।।
यत्र द्वयोर्विवादप्रधानमधिकृत्य जायते सदसि। सार्धप्राकृतरचितप्रवह्लिकाचेटकप्रभृति ।।
क्षुद्रकथामन्थुल्ली येह महाराष्ट्रभाषया भवति। गोरोचनेन कार्या सानङ्गवतीव वा कविभि: ।।
यस्यामुपहास:स्यात्पुरोहितामात्यतापसादीनाम्। प्रारब्धानिर्वाहे सापिहि मन्थुल्लिका भवति ।।
	मणिकुल्यायां जलमिव न लक्ष्यते यत्र पूर्वतो वस्तु।
	पश्चात्प्रकाशते सा मणिकुल्या मत्स्यहसितादि ।।
	या नियमितगतिभाषां दिव्यादिव्योभयेति वृत्तवती।
	कादम्बरीव लीलावतीव वा सा कथा कथिता ।।
पयायेण बहूनां यत्र प्रतियोगिनां कथाकुशलै:। श्रूयन्ते शूद्रकवज्जिगीषुभि:परिकथा सा तु ।।
ग्रन्थान्तरप्रसिद्धं यस्या मितिवृत्तमुच्यते विबुधै:। मध्यादुपान्ततो वा सा खण्डकथा यथेन्दुमती ।।
यत्राश्रित्य कथान्तरमतिप्रसिद्धं निबध्यतेकविभि:। चरितं विचित्रमन्यत्सोपकथा चित्रलेखादि ।।
	लम्भाङ्किताद्भुतार्था पिशाचमाभामयी महाविषया।
	नरवाहनदत्तादेश्चरितमिव बृहत्कथा भवति ।।
	आख्यायिकैव साङ्का सोच्छवासा दिव्यपद्यगद्यमयी।
	सा दमयन्ती वासवदत्तादिरिहोच्यते चम्पू: ।।
यस्मिन्नितिहासार्थाश्छन्दोभिस्संस्कृतेन बध्यन्ते। बहव:सपर्वबन्धो भवति महाभारतप्रभृति: ।।
यत्रेतिहासमखिलं यथास्थितं चैकमेव भाषन्ते। ऋषयस्सकाण्डबन्धो रामायणसन्निभो भवति ।।
	यस्मिन्नितिहासार्थानपेशलान्पेशलान्कवि: कुरुते।
	स ह्यग्रीववधादिप्रबन्ध इव सर्गबन्ध: स्यात् ।।
य:सर्गबन्धतुल्या निबध्यते प्राकृतेन शुद्धेन। आश्वासकबन्धोऽसौ विज्ञेय: सेतुबन्धादि: ।।
	योऽपभ्रंशनिबन्धो मात्राच्छन्दोभिरभिमतोऽल्पधियाम्।
	वाच्यस्स सन्धिबन्धश्चतुर्मुखोक्ताब्धिमथनादि ।।
	य इह द्विचारिकावाग्ग्राम्यगिरा गीयते गभीरोक्त:।
	सोऽवस्कन्धकबन्धोऽभिधीयते भीमकायादि ।।
	यत्रार्थश्शास्त्राणां काव्ये विनिवेश्यते महाकविभि:।
	तद्भट्टिकाव्यमुद्राराक्षसवत्काव्यशास्त्रं स्यात् ।।
	शास्त्रं यत्र कवीनां रहस्यमुपकल्पयन्त्यनल्पधिय:।
	तद्रतिविलासकामन्दकीयवच्छास्त्रकाव्यं तु ।।
	कोश इव यस्सुभाषितरत्नसमूहात्मक: समुद्ध्रियते।
	महत: काव्याम्भोधे: सकोश इव सप्तशतिकादि ।।
एकप्रघट्टके यस्त्वेककृतो भवति सूक्तिसमुदाय:। सङ्घातस्स निगदितो बृन्दावनमेघदूतादि ।।
यस्यां सन्धीयन्ते मनीषिभिर्विप्रकीर्णवृत्तान्ता:। सा संहितेति गदिता यदुवंशदिलीपवंशादि ।।
यस्मिन्नशेषविद्यास्थानार्थविभूतय: प्रकाशन्ते। संहृत्य स साहित्यप्रकाश एतादृशो भवति ।।
	एतस्मिन् शृङ्गारप्रकाशे सुप्रकाशमेवाशेषशास्त्रार्थसम्पदुपनिषदा मखिलकलाकाव्यौचित्यकल्पनारहस्यानां च सन्निवेशो दृश्यते। अथैतेषामुभयेषामपि प्रबन्धस्कन्धभेदानामवैशेषिको वैशेषिकश्च गुणालंकारलक्षणयोगो रसावियोगहेतुर्भवति। तत्र गुणो द्वेधा-शब्दगुणोऽर्थगुणश्च अलंकारोऽपि शब्दालंकारोऽर्थालंकारश्च। ताभ्यामुभयगुणालंकारो व्याख्यात:। त एते गुणालंकाराश्चाविशेषेण लक्षणं तु त्रिविधमपि विशेषेण व्याख्यायन्ते। तत्र महाकाव्यादौ यथासम्भवं संक्षिप्तग्रन्थत्व मविषमबन्धत्व मनतिविस्तीर्णसर्गादित्वं श्लिष्टसन्धित्वं चेति शब्दगुणा:। चतुर्वर्गफलायत्तत्वं चतुरोदात्तनायकत्वं रसभावनिरन्तरत्वं विधिनिषेधव्युत्पादकत्वं सुसूत्रसंविधानकत्व मित्यर्थगुणा:। रसानुरूपसन्दर्भत्वं पात्रानुरूपभाषत्व मर्थानुरूपच्छन्दस्त्वं समस्तलोकरञ्जकत्वं सदलंकारवाक्यत्व
मित्युभयगुणा:, नमस्काराद्युपक्रमत्वं संबन्धादिमदादिवाक्यत्वं दुष्करसंस्कृतादिवाक्यत्वं भिन्नवृत्तसर्गान्तत्वं कविभावांकितसमाप्तित्वमिति शब्दालंकारा:। नगराश्रमशैलसैन्यायासार्णवादिवर्णनं, ऋतुरात्रिन्दिवार्का स्तमयचन्द्रोदयादिवर्णनं, नायकनायिकाकुमारसहायवाहनादिवर्णनामन्त्रदूतप्रयाणसङ्ग्रामाभ्युदयादिवर्णनं वनविहारजलक्रीडामधुपानमानापगमरतोत्सवादिवर्णनमित्यर्थालंकारा:। बीजबिन्दुपताकाप्रकरीकार्योपकल्पनं गर्भाङ््गचूलिकांकावतारविष्कम्भप्रवेशकविधानं देशकालापात्रचेष्टाकथान्तरानुषञ्जनं द्विसंधानमार्गद्वयानुवर्तनमित्युभयालंकारा:। तत्रसंक्षिप्तग्रन्थत्वमित्यनेन ग्रन्थगौरवमाचक्षाण: कथारसविच्छेदशंकिनां मनांस्यावर्जयति। अविषमबन्धत्वमित्यनेन शब्दसन्दर्भवेदिनां मनोमुदमादधाति। श्रव्यवृत्तत्वमित्यनेन यद्यपि पद्यभेदत्वान्महाकाव्यादे: सर्वादिचतुष्पदी समाकृष्टा। तथापि यान्येव श्रुतिसुखमुत्पादयन्ति वृत्तानि तान्येव निबन्धनीयानीति दर्शयन् श्रोतृजनं प्रोत्साहयति। अनतिविस्तीर्णसर्गादित्वमित्यनेन ग्रन्थविस्तरभीरूणां चित्तमाकर्षयति। सुश्लिष्टसन्धित्वमित्यनेन तु सर्गादीनां परस्परमेकवाक्यतया महावाक्यात्मकस्य प्रबन्धस्योपकारित्वं दर्शयति। चतुर्वर्गफलायत्तत्वमित्यनेन चत्वारो वर्गा धर्मार्थकाममोक्षा स्तएव व्यस्ता: समस्ता वा फल तत्साधनोपायविषयं महाकाव्यादीति ज्ञापयन्तुक्तकादिभ्यो भेदमाचष्टे। चतुरोदात्तनायकत्वमित्यनेन कथाशरीरव्यापिनो नायकस्य धर्मार्थकाममोक्षेषु वैचक्षण्यमभिदधान आशयविभूत्योरप्युत्कर्षमभिदधाति। रसभावनिरन्तरत्वमित्यनेन रसग्रहणेनापि तत्कारणभूतानां भावानां परिग्रहे पृथग्भावग्रहणेन रसभावानां परस्परं कार्यकारणभावमभिदधद्रसेभ्यो भावाप भावेभ्यो रसा रसेभ्यश्च रसा इति नैरन्तर्यस्य रसभावबहुत्वस्यान्यत्वेन भोजनस्यैवैकरसस्य प्रबन्धस्यापि वैरस्यमपाकरोति। विधिनिषेधव्युत्पादकत्वेनन तु गुणवतो नायकस्योत्कर्षप्रकाशनेन दोषवतश्चोच्छेदप्रदर्शनेन जिगीषुणा गुणवतैव भाव्यं न दोषवतेति व्युत्पादयति। सुसूत्रसंविधानकत्वमित्यनेन प्रोक्तलक्षणा वक्ष्यमाणलक्षणाश्च पदार्थास्तथा निबन्धनीया:, यथा प्रबन्धस्य शोभायै च भवन्तीति कवीन् शिक्षयति। रसानुरूपसन्दर्भत्वमित्यनेन रतिप्रकर्षे कोमल उत्साहप्रकर्षे प्रौढ: क्रोधप्रकर्षे कठोर: शोकप्रकर्षे मृदु: विसमयप्रकर्षे तु स्फुट: शब्दसन्दर्भो विरचनीय इत्युपदिशन् 'नैकमोज: प्रकाशो वा रसभावविद: कवे' रिति ख्यापयति। पात्रानुरूपभाषत्वमित्यनेन उत्तमपात्राणि संस्कृतेन उत्तमाधराणि प्राकृतेन मध्यमानि शौरसेन्या जघन्यान्यपभ्रंशेन तद्पराणि मागधिकया भाषन्त इति ज्ञापयन्नभिन्नभाषेषु भाषाचित्राणामवकाशं ददाति। अत्रानुरूपच्छन्दस्त्वमित्यनेन शृङ्गारे द्रुतविलम्बितादयो वीरे वसन्तादय: करुणे वैतालीयादय: रौद्रे स्रग्धरादय: सर्वत्र शार्दूलविक्रीडितादयो निबन्धनीयाव इत्युपदिशति। समस्तलोकरञ्जकत्वमित्यनेन अलौकिकतां परिहरन् कीर्तिप्रीतिनिबन्धनस्य प्रबन्धस्य लोके प्रतिष्ठया कवे: प्रयासवैयर्थ्यमपाकरोति। सदलङ्कारवाक्यत्वमित्यनेन तु यद्युपात्तलक्षणानां शब्दार्थोभयगुणानां स्वरूपसौन्दर्येणैव काव्यशोभाकरत्वं तथाप्यलङ्कारवत्तैवैनं भारमुद्वोदु मलमित्येतदुपर्युपरिदेशेनोपपादयति। तेऽमी शब्दार्थोभयगुणा महाकाव्येषु रसावियोगहेतवो भवन्ति। एवमलङ्कारा अपि। तत्र, नमस्काराद्युपक्रममित्यनेन 
नमस्कारस्तुतिराशीर्वस्तुनिर्देशो वस्तूपक्षेप इत्युपलक्ष्यन्ते तत्र नमस्कारो यथा हर्षचरिते---
	नमस्तुङ्गशिरश्चुम्बिचन्द्रचामरचारवे। त्रैलोक्यनगरारम्भमूलस्तम्भाय शम्भवे ।।
	स्तुतिर्यथा रघुवंशे--
	वागर्थाविव सम्पृक्तौ वागर्थप्रतिपत्तये। जगत: पितरौ वन्दे पार्वतीपरमेश्वरौ ।।
	आशीर्यथा हरविलासे---
	ओमित्येतत्परं ब्रह्म श्रुतीनां मुखमक्षरम्। प्रसीदतु सतां स्वान्ते ष्वेकं त्रिपुरुषीमयम् ।।
	वस्तुनिर्देशो यथा हयग्रीववधे---
	आसीद्दैत्यो हयग्रीव: सुहृद्वेश्मसु यस्य ता:। वदन्ति स्म बलं बाह्वो:सितच्छत्रस्मिता:श्रिय: ।।
	वस्तूपक्षेपो यथा मारोचवधे---
	मअवहणिमित्तणिग्गअमइन्दुसुण्णं गुहं णिए(c)ण।
	जद्धावसरो गहिउण मोत्तिआइं गओ वाहो ।।
	[मृगवधनिमित्तनिर्गतमृगेन्द्रशून्यां गुहां निरूप्य। लब्धावसरो गृहीत्वा मौक्तिकानि गतो व्याध: ।।]
11.61
 संबन्धादिमदादिवाक्यत्वमित्यनेन स्ववंशादिकीर्तनं वक्तव्यार्थप्रतिज्ञानं तत्प्रयोजनोपन्यास: कविप्रशंसा दुर्जनसुजनस्वरूपमित्यादय: संगृह्यन्ते। तत्र स्ववंशादिकीर्तनं यथा कादम्बर्याम्--- बभूव वात्स्यायनवंशसंभव इत्युपक्रम्य,
	द्विजेन तेनाक्षतकण्ठकौण्ठ्यया महामनोमोहमलीमसान्धया।
	अलब्धवैदग्ध्यविलासमुग्धया धिया निबद्धेयमतिद्वयी कथा ।।
	वक्तव्यार्थप्रतिज्ञानं यथा सेतुबन्धे---
	तत्तिअसमबन्दिमोक्खं समंततेल्लोक्क हिअअसल्लुद्धरणं।
	सुणहअसुराअइइंधसि आआदुक्खस्स अअं दहमुहस्सपहा ।।
	[तं त्रिदशबन्दिमोक्षं समस्तत्रैलोक्यहृदयशल्योद्धरणम्।
	 शृणुतानुरागचिह्नं सीतादु:खक्ष्ायं दशमुखस्य वधम् ।।]	
	प्रयोजनोपन्यासो यथा तत्रैव---
	परिवढ्ढइ विण्णाणं संभाविज्जइ जसो विढप्पंति गुणा।
	सुव्वइ सुउरिसचरिअं किं तं जेण णहरंति कव्वालावा ।।
	[परिवर्धते विज्ञानं संभाव्यते यशोऽर्ज्यन्ते गुणा:। श्रूयते सुपुरुषचरितं किंतद्येन न  हरन्ति काव्यालापा: ।।]
	प्रतिप्रशंसा यथा रावणविजये---
	सअळं चेअणिबन्धं दोहिवएहिककुसं पसण्णं पठिअं।
	जाणंति कइणं कईसुद्धसहावेहि लोअणेहिवहिअअं ।।
	[ सकलं चेतोनिबन्धं दोषैरप्यकलुषं प्रसन्नं पठितम्।
	 जानन्ति कवीनां कृति शुद्धस्वभावै: लोचनैरिव हृदयम् ।।]
	दुर्जनसुजनस्वरूपं यथा कादम्बर्याम्---
	कटु क्वणन्तो मलदायका: खलास्तुदन्त्यलं बन्धनशृंखला इव।
	मनस्तु साधु ध्वनिभि: पदेपदे हरन्ति सन्तो मणिनू पुरा इव ।।
11.62
 दुष्करसमसंस्कृतादिसर्गत्वमित्यनेन गोमूत्रिकामुरजबन्धैकाक्षरपादयमकभाषाचित्रादय उपलक्ष्यन्ते। तेषु गोमूत्रिका यथा किरातार्जुनीये---
	नासुरोऽयं नवा नागो धरसंस्थो न राक्षस:। नासुखोऽयं नवाभागो धरणीस्था हि राजस: ।।
	मुरजबन्धो यथा शिशुपालवधे--
	सासेना गमनारम्भे रसेनासीदनारता। तारनादजनामत्तधीरनागमनामया ।।
	एकाक्षरपादो यथा---
	जजौजोजाजिजीजाजि तंततोतिततोतितुत्। भाभोभीभाभिभूभाभूरारारिरिरिरीरर: ।।
	यमकं यथा तत्रैव--
	पृथोरप्यक्षिपद्रुक्मी यया चापमुदायुध:। तयैव वाचापगमं यया चापमुदायुध: ।।
	भाषाचित्रं मालतीमाधवे---
	किं वा भणसि विच्छेददारुणायासकारिणि। कामं कुरु वरारोहे दृढं मे परिरम्भणम् ।।
11.63
 भिन्नवृत्तसर्गान्तत्वमित्यनेन भिन्नपर्वान्तत्वं भिन्नकाण्डान्तत्वं भिन्नसर्गान्तत्वं भिन्नाश्वासान्तत्वं भिन्नसन्ध्यन्तत्वमित्यादीन्युपगृह्यन्ते। सर्गग्रहणस्य छत्रिणो गच्छन्ती तिवत्सहचरितोपलक्षणत्वात्। एतेन वृत्तग्रहणेन न केवलं गणच्छन्दो मात्राक्षरच्छन्दोऽपि परिगृहीतं भवति।
11.64
 ननु चाश्वासकबन्धेषु तत्समाप्तावपि न च्छन्दोभेद उपलभ्यते। तथा हि, रावणविजयहरिविजयसेतुबन्धेष्वादितस्समाप्तिपर्यन्तमेकमेव च्छन्दो भवति। गलितकानि तु तत्र व्यासकष्टवत्कैरपि विदग्धमानिभिरुपक्षिप्तानीति तद्विदो भाषन्ते। मैवम् ; मात्राच्छन्दसां स्कन्धकादीनां छन्दोविचितिष्वेकैकस्याप्यनन्तभेदत्वात्। अन्ये तु भिन्नवृत्ता: सर्गान्ता: पर्वकाण्डसर्गा एतेष्विति व्याचक्षते। तेनायमर्थ: संपद्यते पर्वणिपर्वणि काण्डेकाण्डे सर्गे सर्गे चान्यदन्यच्छन्दो निबन्धनीयमिति, आश्वासकसन्धिबन्धयोस्तु सर्वत्र एकमेव च्छन्दो भवति। तन्न सम्यक् आश्वासकान्ते पुष्पिताग्रा।
	भगवति शयिते विभावरीणां द्युतिमपहृत्य यंशोविभावरीणाम्।
	गतमससितया विभावरीणां सघनमहस्समताविभावरीणाम् ।।
11.65
 सन्धिबन्धेषु नाराचतोटकादीनि विचित्राणि च्छन्दांसि दृश्यन्ते। एतेनैव चानुष्ठुब्जात्यादिना छन्दसा बहव: सर्गकाण्डादयो दघुवंशे रामायणादिषूपलभ्यन्ते। तस्मादुपक्रान्तवृत्तव्युदासेन सर्गादीनां वृत्तान्तैरुपसंहार: कर्तव्य इत्येतदेव व्याख्यानं श्रेय:। तद्यथा कुमारसंभवे--
	अथ सललितयोषिद्भ्रूलताचारुशृङ्गं रतिवलयपदाङ्के चापमासज्य कण्ठे।
	सहचरमधुहस्तन्यस्तचूतांकुरास्त्र: शतमख मुपतस्थे प्राञ्जलि: पुष्पधन्वा ।।
11.66
 कविभावाङ्कितसमाप्तिवाक्यत्वमित्यनेन स्वाभिप्रायाङ्कता स्वनामाङ्कता इष्टनामाङ्कता मङ्गलाङ्कता आशंसाङ््कता च संगृह्यन्ते। तेष्वभिप्रपायाङ्कता यथा-- धैर्यमाढ्यराजस्य उत्साह: सर्वसेनस्य अनुराग:प्रवरसेनस्येति। स्वनामाङ््कता यथा-- स्वप्रबन्धेषु गोविन्दचतुर्मुखादीनां यथा च राजशेखरस्य हरविलासे। इष्टनामाङ्कता यथा--- लक्ष्म्यङ्कता किराते भारवे:, श्रयङ्कता शिशुपालवधे माघस्य, चतुर्मुखगोविन्दचन्द्रशेखरेष्टदेवतानामाङ्कता च पूर्वोक्तेषु पूर्वोक्तानामिति। मङ्गलाङ्कता यथा-- अभ्युदय: कृष्णचरिते, जय उषाहरणे, आनन्द: पञ्चशिखशूद्रककथायामिति। आशंसा धर्मार्थकाममोक्षविषया। तासु धर्मविषयाप यथा उत्तरचरिते---
	पाप्मभ्यश्च पुनाति वर्धयति च श्रेयांसि येयं कथा 
	मङ्गल्या च मनोहरा च जगतां मातेनव गङ्गेव च।
	तामेतां परिभावयन्त्वभिनयैर्विन्यस्तरूपां त्रिधा
	शब्दब्रह्मविद: कवे: परिणतप्रज्ञस्य वाणीमपि ।।
	अर्थविषया यथा---
	परस्परविरोधिन्योरेकसंश्रयदुर्लभम्। संगतं श्रीसरस्वत्यो र्भूतयेऽस्तु सतां भुवि ।।
	कामविषया यथा---
	मम हृदयमशङ्कितव्यलीकं समसुखदु:खजातविप्रयोगम्।
	अनुभवतु मुद: स देवयूनांमिथुन मभीष्टतमास्तवप्रसादात् ।।
	मोक्षविषया यथा---
	प्रवर्ततां प्रकृतिहिताय पार्थिवा: सरस्वती श्रुतिमहतां महीयसाम्।
	ममापि च क्षपयतु नीललोहित: पुनर्भवं परिगतशक्तिरात्मभू: ।।
	एतेनान्यदपि व्याख्यातम्। तद्यथा---
	यावल्लीलावतीनामनणुमणिरणत्किङ्किणीक्वाणकूज-
	त्काञ्चीदामोपनद्धा: पृथुजघनतटी: पञ्चबाणोऽधिशेते ।।
11.67
 नगराश्रमशैलसैन्यावासार्णववर्णनमित्यनेनार्थालङ्कारेषु प्रदेशप्रशंसामुपदिशति। अत्र नगरवर्णनं यथा सेतुबन्धहरिविजयशिशुपालवधकुमारसंभवादौ। आश्रमवर्णनं यथा रघुवशकिरातार्जुनीयकादम्बरीशाकुन्तलादौ। शैलवर्णनं यथा किरातार्जुनीयशिशुपालवधसेतुबन्धहरिविजयादौ। सैन्यर्तुरात्रिन्दिवार्कास्तमयचन्र्दोदयादिवर्णनमित्यनेन कालावस्थोपवर्णनं लक्ष्यते। तत्रर्तुवर्णनेन शरद्वसन्तग्रीष्मवर्षादिवर्णनानि सेतुबन्धहरिविजयरघुवंशहरिवंशादौ, रात्रिवर्णनं यथा किरातार्जुनीयकुमारसम्भवविशुपालवधहयग्रीववधादौ, दिवसवर्णनं प्रभातपूर्वाह्णापराह्णमध्याह्नवर्णनानि, चन्द्रोदयवर्णनं यथा कुमारसंभवकिरातार्जुनीयशिशुपालवधसेतुबन्धादाविति। नायकनायिकाकुमारसहायवाहनादिवर्णनमित्यनेन पात्रविशेषाभिवन्दनं सूचयति। तत्र नायकवर्णनं यथा हरिविजयहरविजयजानकीहरणरघुवंशादौ। नायिकावर्णनं यथा कुवलयाश्वचरितकुमारसम्भवजानकीहरणसुभद्राहरणादौ। कुमारवर्णनं यथा रघुवंशोत्तरचरितकादम्बरीहर्षचरितादौ। सहायवर्णनं यथा रामायणमहाभारतबृहत्कथामालतीमाधवादौ। वाहनवर्णनं यथा हर्षचरितकादम्बरीहरिविजयरावणविजयादौ। हस्त्यश्वगरुत्मत्पुष्पकादिवर्णनादिमन्त्रद्यूतप्रयाणसह्ग्रामाभ्युदयवर्णनमित्यनेन अर्थप्रधाने चेष्टानामुपदेशाच्चतुर्वर्गफलत्वेऽपि भूयसार्थोपदेशकृन्महाकाव्यादिकं भवतीत्यभिधत्ते। पुरुषकारायत्तां च नायकस्य सिद्धिं सूचयति। तत्र मन्त्र: पञ्चाङ्ग:। कर्मणामारम्भोपाय: पुरुषद्रव्यसम्पत् देशकालविभाग: विनिपातप्रतीकार: कार्यसिद्धिश्चेति। स यथा किरातार्जुनीयाशिशुपालवधहयग्रीववधभट्टिकाव्यादौ।
11.68
 दूतस्त्रिधा निसृष्टार्थ: परिमितार्थ: शासनहरश्च। तत्र निसृष्टार्थो यथा, उद्योगपर्वणि वासुदेव:, हरिविजये वा सत्यक:। परिमितार्थो यथा, रामायणेऽङ्गद:। शासनहरो यथा, कादम्बर्यां केयूरक इति। प्रयाणं त्रिधा - स्वशक्त्युपचये परव्यसने अभिमतार्थसिद्धये च। ... 1 सखे शिशुपालस्योच्छेदाय वासुदेवस्पय शिशुपालवधे, अभिमतार्थसिद्धये यथा विष्णो: पारिजातहरणाय हरिविजये, यथा वा दिव्यास्त्रलाभायार्जुनस्य किरातार्जुनीय इति। सङ्ग्रामस्त्रिधा, समो विषम: समविषम इति। तत्र समो द्वन्द्वयुद्धे चतुरङ्गयुद्धे च। द्वन्द्वयुद्वं यथा, रामरावणयो:। चतुरङ्गं यथा कुरुपाण्डवानाम्। विषमो यथा रामस्य खरदूषणत्रिशिरोभि:। स तु,
	चतुर्दशसहस्राणि चतुर्दश च रक्षसाम्। हतान्येकेन रामेण मानुषेण पदातिना ।।
	समविषमो यथा, महेश्वरार्जुनयो: किरातार्जुनीये, रघुमघोनोर्वा रघुवंश इति।
11.69
 अभ्युदयस्त्रिधा-- अरिविजय:, स्त्रीलाभ:, पुत्रोत्पत्तिरिति। तत्रारिविजयो द्विधा, शत्रुच्छेदेन तदुपरत्या च। स पूर्वो यथा रावणवधादौ। द्वितीयो यथा हरिविजयादौ। स्त्रीलाभो यथेन्दुमतीस्वयंवरे। पुत्रलाभो यथा दिलीपस्य रघुवंश इति। वनविहारजलक्रीडामधुपानारामरतोत्सवादिवर्णनमित्यनेन रसोद्दीपनविभावस्य संभोगशृङ्गारस्य उपदेशान्मन्त्रद्यूतप्रयाणसङ्गामाभ्युदयादिभिस्तांस्तानर्थानधिगम्य तैस्तैर्विलासविशेषै: कामसेवया तदुपयोग: कर्तव्य इति शिक्षयति। तत्र वनविहारो द्विधा-- मृगयादिभि: पुष्पापचयादिभिश्च। तत्राद्यो यथा दशरथस्य रघुवंशे दुष्यन्तस्य शाकुन्तले। द्वितीयो यथा यदूनां शिशुपालवधे, अप्सरसां वा किरातार्जुनीये। इति जलक्रीडा द्विधा एकस्य वा बह्वीभि:स्वयोषाभि र्बहूनां वा बह्वीभि: यथाङ्गनाभि:। तत्राद्या यथा कार्तवीर्यस्य नर्मदायां कुशस्पय वा सरय्वाम्। द्वितीया यथा अप्सरसां वा सिद्धसिद्धौ, यदूनां वा रैवतकह्द इति। मधुपानं द्विधा, गोष्ठीगृहे वासभवेने च। तत्राद्यं यथा हरिविजये शिशुपालवधे च। द्वितीयं यथा कुमारसम्भवे किरातार्जुपनीये च। मानापगमो यथा रामातङ्कान्निशाचरीणां सेतुबन्धे, यथा वा मलयमारुतेन्दूदयादिभ्यो महाप्रबन्धेषु। रतोत्सवोऽपि द्विधा सामान्यतो विशेषतश्च। सामान्यतो यथा किरातार्जुनीये शिशुपालवधे च। विशेषतो यथा कुमारसंभवे जानकीहरणे चेति। बीजबिन्दुपताकाप्रकरीकार्यपरिकल्पनमित्यनेन यत्र 
पञ्चानामर्थप्रकृति .... वासनं यच्च स्यात्तद्बीजमिह कीर्तितम्। तद्यथा--
	धूर्तैर्यद्विवशीकृतो वररुचि: सर्वज्ञकल्पोऽपि सन्
	जीवन्नेव पिशाचतां च गमितो भर्त्स्यु र्यदभ्यर्च्यधी:।
	छन्दोगोऽयमिति प्रभाकरगुरुर्देशाच्च निर्वासितो
	मद्वृत्तान्तविजृम्भितेन महता तत्सर्वमल्पीकृतम् ।।
	प्रयोजनानां विच्छेदे यदविच्छेदकारणम्। यावत्समाप्तिसम्बन्ध: स बिन्दुरिति कीर्तित: ।।
	यथा---
	ध्वस्ता: क्षुदा: धार्तराष्ट्रास्समस्ता: पीतं रक्तं स्वादु दुश्शासनस्य।
	पूर्णा कृष्णाकेशबन्धप्रतिज्ञा तिष्ठत्येक: कौरवस्योरुभङ्ग: ।।
	यस्यावृत्तं परार्थ:स्यात्प्रधानस्योपकारकम्। आत्मानुबन्धफलवत्सापताकेति कीर्तिता ।।
	यथा---
	दिष्ट्या सैष महाबाहुरञ्जनानन्दवर्धन:। यस्य वीर्येण कृतिनो वयं च भुवनानि च।।
	फलं प्रकल्पते यस्या: परार्थायैव केवलम्। अनुबन्धविहीनां तां प्रकरीति विनिर्दिशेत् ।। 
	यथा---
	सन्ध्याभ्रकपिशस्तत्र विराधो नामव राक्षस:। अतिष्ठन्मार्गमावृत्य रामस्येन्दोरिव ग्रह: ।।
	यदाधिकारकं वस्तु सम्यक्प्राज्ञै: प्रयुज्यते। यदर्थश्च समारम्भस्तत्कार्यमिति कीर्तितम् ।।
	यथा---
	आज्ञा कृता गुरूणां सुहृद्भिरपरिक्षतैरहं युक्त:। दृष्टो भगवान्साक्षा द्देवी प्राप्ता प्रियं किमत: ।।
	एषां त्वेकद्वित्रिलोपे नियम उच्यते--
	एकलोपे चतुर्थस्य द्विलोपे त्रिचतुर्थयो:। द्वितृतीयचतुर्थानां त्रिलोपे लोप इष्यते ।।
	तत्र, 
	बीजार्थयुक्तिमानङ्को योऽङ्केष्वेक:प्रयुज्यते। स नाटकेषु गर्भाङ्कोऽङ्कावतारश्च कथ्यते ।।
	यथा बालरामायणे---
	श्रवणै: श्रव्यमनेकैर्दृश्यं दीर्घैश्च लोचनैर्बहुभि:। भवदर्थमिव निबद्धनाट्यं सीतास्वयंवरणम् ।।
	अन्तर्यवनिकासंस्थै: सूतादिभिरनेकधा। अर्थोपक्षेपणं यत्र क्रियते सा हि चूलिका ।।
	यथा वेणीसंहारे नेपथ्ये---
	आचार्यस्य त्रिभुवनगुरोर्न्यस्तशस्त्रस्य शोकाद्द्रोणस्याजौ नयनसलिलच्छादिताक्षाननस्य।
	मौलौ पाणिं पलितधवले न्यस्य कृत्वा नृशंसं धृष्टद्युम्न: स्वशिबिरमयं याति सर्वे सहध्वे ।।
	विशिष्टमुखमङ्कस्य स्त्रिया वा पुरुषेण वा। यदुपक्षिप्यते पूर्वं तदङ्कमुखमुच्यते ।।
11.70
 यथा मालतीमाधवे -- एषास्मि सौदामनी भगवत: श्रीपर्वतादुपेत्येत्यादि नीचमध्यमपात्रा। भअवदी कामन्दकी। अपि नाम कल्याणिनोरनयो र्भूरिवसुदेवरातापत्ययो र्मालतीमाधवयोरभिमत: पाणिग्रह: स्यादित्यादि।
	हीनान्यामेव पात्राभ्यामङ्कादौ य: प्रयुज्यते। प्रवेशकस्स विज्ञेय: शौरसेन्यादिभाषया ।।
यथा-- तत: प्रविशतश्चेट्यौ। एका -- सहि संगद जाण उत्तंतो भअवदीए णिवेदिदो इत्यादि। देशकालपात्रचेष्टाकथान्तरानुषञ्जनमित्यनेनापरिपूर्णाङ्गेनापि संविधानदेशकालाद्यविरोधेन तद्वर्णनादिकं निर्दिशति। तत्र देशान्तरानुषञ्जनं यथा शिशुपालवधे--
	मुदे मुरारेरमरै: सुमेरोरानीनय यस्योपचितस्य शृङ्गै:।
	भवन्ति नोद्दामगिरां कवीनामुच्छ्रायसौन्दर्यगुणा मृषोद्या: ।।
	कालान्तरानुषञ्जनं यथा किरातार्जुनीये---
	सपदि हरिनखैर्वधूनिदेशाद्ध्वनितमनोरथवल्लकीमृदङ्गै:।
	युगपदृतुगणस्पय सन्निधानं वियति वने च यथायथं वितेने ।।
	पात्रान्तरानुषञ्जनं यथा---
	करिष्यसे यत्र सुदुश्चराणि प्रसत्तये गोत्रभिदस्तपांसि।
	शिलोच्चये चारुशिलोचयं तमेष क्षणान्नेष्यति गुह्यकस्त्वाम् ।।
	चेष्टान्तरानुषञ्जनं यथा---
	मदस्त्रुतिश्यामितगण्डरेखा: क्रामन्ति विक्रान्तनराधिरूढा:।
	सहिष्णवो नेह युधामभिज्ञा नागा नगोच्छ्रायमिव क्षिपन्त: ।।
	कथान्तरानुषञ्जनं यथा कुमारसम्भवे---
	कुसुमायुधपत्नि दुर्लभस्तव भर्ता न चिराद्भविष्यति।
	शृणु येन गत: स कर्मणा शलभत्वं हरलोचनार्चिषि ।।
11.71
 द्विसन्धानमित्यनेन वाक्यप्रकरणप्रबन्धानामनेकार्थानुसन्धानेन कवे: शक्तिविशेषं व्यञ्जयति। तत्र किञ्चिदेकमेव वाक्यं प्रकरणं प्रबन्धो वा द्वयोरर्थयोस्संगच्छते। किञ्चिद् भिन्नार्थमेवोच्यमानमनेकेन श्रोत्रा संबन्धमुनभवति। किञ्चित्पुनरेकमुद्दिश्याभिधीयमानमर्थभेदादन्येनापि संबध्यते। तत्राद्यस्योदाहरणं यथा मालतीमाधवे--- सुश्लिष्टगुणतया रमणीय एव सन्निवेश:। कुतूहलिनी च नो भर्तृदारिका। वर्तते च तस्यामभिनवो विचित्र: कुसुमेषुव्यापारस्तद्भवतु कृतार्थता वैदग्ध्यस्य फलतु निर्माणस्य रमणीयता समासादयतु सरस एव भर्तृदारिकाया: कर्णावलम्बनमहार्घतामिति। द्वितीयस्य यथा शिशुपालवधे--
	दमघोषसुतेन कश्चन प्रतिशिष्ट: प्रतिभानवानथ।
	उपगम्य हरि सदस्यद: स्फुटभिन्नार्थमुदाहरद्वच: ।।
11.72
 तृतीयस्य यथा दण्डिनो धनञ्जयस्य वा द्विसन्धानप्रबन्धौ रामायणमहाभारतार्थावनुबध्नाति। चतुर्थस्य यथा कुमारसम्भवे---
	स्वागतं स्वानधीकारान्प्रभावैरवलम्ब्य व:। युगपद्युगबाहुभ्य: प्राप्तेभ्य: पूज्यविक्रमा: ।।
इत्यादि। प्रकरणं चतसृष्वपि दिक्ष्ववस्थितैर्दिवौकोभिर्ब्रह्मणाभिधीयमानमभिसंबध्यते। पञ्चमस्य यथा कीचकवधे-- द्रौपदी विराटमभिभाषमाणा तेनैव वाक्येनन युधिष्ठिरादीनभिभाषत इति। मार्गद्वयानुवर्तनामित्यनेन महाकवीनां समयमुपलक्षयति। तत्र---
	गुणत:प्रागुपन्यस्य नायकं तेन विद्विषाम्। निराकरणमित्येष मार्ग: प्रकृतिसुन्दर: ।।
	वंशवीर्यश्रुतादीनि वर्णयित्वा रिपोरपि। तज्जयान्नायकोत्कर्षकथनं च धिनोति न: ।।
11.73
 किं पुनरयं नायकेन रिपोरुच्छेद: क्रियमाणो दोषवतो वा स्याद्गुणवतो वा। किञ्चात: यदि दोषवतस्तदा तत एवोच्छेद:। नहि शीर्यमाणनदीतटोपविष्टप्रक्षेपणे पुरुषकार: साफल्यमनुभवति। तदुक्तं, काष्ठमिव च घुणजग्धमविनीतपुत्रं राजकुलमवियुक्तमात्रं भज्येत। नापि गुणवत: तस्यानुच्छेद्यत्वात् नायकस्य योषितो वा न कश्चिद्विशेष इति। नैवं ; विधिनिनषेधव्युत्पत्तिफलत्वात् प्राधान्यम्। तथाहि, रामायणादिषु गुणवतो नायकस्य उत्कर्षदर्शनेन दोष: को हि ? 	गुणार्जनं प्रतीयते। यदि गुणवतोऽप्युच्छेद: स्यात्, अपि च गुणवत्वे तुल्ये एकस्य जयोऽन्यस्य पराजय इति नियमनिमित्तमभिधानींय तन्नान्तरेण दैवं भवितुभर्हति। देवसंपादितायां च सिद्धौ पुरुषकारशून्यस्य नायकस्य योषितो वा न कश्चिद्विशेष इति। रामवद्वर्तितव्यं न रावणवत् इति यथा पितुराज्ञां परिपालयतोव वनवासिनोऽपि विजय: संपन्न:, रावणस्य च परदारानभिलषित: त्रैलोक्यविजयिनोऽप्युच्छेदस्तथान्यस्यापि संपत्स्यत इति विधिनिषेधव्युत्पत्ति:। तदनुविधानेन च महाकाव्यादिप्रबन्धानां विरचनेति।
11.74
 यत्पुनरिदमुक्तं दोषवत: समुच्छेदे स्वत एव विशीर्यमाणत्वात्क इव नायकस्योत्कर्ष: को वा गुणार्जनं प्रतीयते, यदि गुणवतोऽप्युच्छेद: स्यात्, तत्र न पुरुषार्थविषयत्वेन दोषवत्वम्। नाप्युच्छेदनिमित्तत्वेन गुणवत्त्वमपि तूच्छेदनिमित्तत्वेन दोषवत्त्वं नायकोत्कर्षप्रकाशनपरत्वेन प्रतिपक्षस्य गुणसमृद्धिर्वर्ण्यते। स्थित्यतिक्रमश्च तस्योच्छेदनिमित्तं भवति। तथा च पुराणेषु हिरण्यकशिपुप्रभृतीनां देवतापराधनप्राप्तमहावीर्याणां त्रैलोक्यकण्टकत्वेन समुच्छेदो दृश्यते। वंशवीर्यश्रुतादिवर्णजनितश्च तदुत्कर्षस्तज्जयान्नायकस्यैवोत्कर्षहेतुर्भवति।
11.75
 अथ किमेतानि नगरार्णववर्णनादीनि समुच्चयप्रयोज्यानि उत विकल्पप्रयोज्यानि। 
समुच्चयप्रयोज्यानीति चेत् किरातार्जुनीयादौ नगरार्णवार्कोदयकुमारविवाहाभ्युदयादीनां भणनं, अथविकल्पेन यथेष्टकल्पनायामलक्षणत्वप्रसङ्ग:। तन्न, अङ्गकल्पनस्योभयथापीष्टत्वात्। यदा कथाशरीरस्य परिपूर्णाङ्गस्वभावस्तदा समुच्चयेन यदान्यथा तदा विकल्पेनेति। तत्रापि केषांचिदेवाङ्गानां विकल्पोऽपरेषां नियमेन प्रयोग:। यानि पुरुषार्थस्यार्थ: कामादेरासन्नोपकारीणि तानि नियमत: प्रयुज्यन्ते। यथा--- मन्त्रदूतप्रयाणादिनायकाभ्युदयादय:।
यथा च शैलर्तूद्यानगमनजनक्रीडाचन्द्रोदयमधुपानरतोत्सवादय: तानि च यदि कथाशरीरे न स्यु: तदा कथान्तराद्यनुषञ्जनेनापि कर्तव्यानीति प्रचक्षते। तदेतदुभयमपि तत्र तत्र नियम्यमानं शब्दलक्षणमर्थलक्षणं च वेदितव्यम्। तद्यथा--
	सर्गबन्धो महाकाव्यमुच्यते तस्य लक्षणम्। आशीर्नमस्क्रियावस्तुनिर्देशो वापि तन्मुखम् ।।
	इतिहासकथोद्भूतमितरद्वा तदाश्रयम्। चतुर्वर्गफलायत्तं चतुरोदात्तनायकम् ।।
	नगरार्णवशैलर्तुचन्द्रार्कोदयवर्णनै:। उद्यानसलिलक्रीडामधुपानरतोत्सवै: ।।
	विप्रलम्भै र्विवाहैश्च कुमारोदयवर्णनै:। मन्त्रदूतप्रयाणाजिनायकाभ्युदयैरपि ।।
	अलंकृतमसंक्षिप्तं रसभावनिरन्तरम्। सर्गैरनतिविस्तीर्णै: श्रव्यवृत्तै: सुसन्धिभि: ।।
	सर्वत्र भिन्नसर्गान्तैरुपेतं लोकरञ्जकम्। काव्यं कल्पान्तरस्थायी जायते सदलंकृति ।।
	न्यूनमप्यत्र यै: कश्चिदङ्गै: काव्यं न दुष्यति। यद्युपात्तेषु सम्पत्तिराराधयति तद्विद: ।।
	इति। यथा च,	
	वृत्तिप्रत्यङ्गसम्पन्नं पञ्चार्थप्रकृतिक्षमम्। पञ्चावस्थाभिनिष्पन्नै: पञ्चभिस्सन्धिभिर्युतम् ।।
	सन्ध्यन्तरैकविंशत्या चतुष्षष्ट्यङ्गसंयुतम्। महारसं महाभोगमुदात्तवचनान्वितम् ।।
	महापुरुषसञ्चारं साध्वाचारजनप्रियम्। सुश्लिष्टसन्धिसंयोगं सुप्रयोगं सुखाश्रयम् ।।
	मृदुशब्दाभिधानं च गुणालङ्कारसंयुतम्। लक्षणैश्च चतुष्षष्ट्या युक्तं कुर्वीत नाटकम् ।।
	नाटके लक्षणं यत्तु तत्स्यात्प्रकरणेऽपि च। सट्टके नाटिकायां च किञ्चिदूनं तदुच्यते ।।
	महाकाव्येषु ..................... तत्। काव्यशास्त्रादिषु तथा तथैवाख्यायिकादिषु ।।
	महाकाव्यादय: पद्यं गद्यमाख्यायिकादय:। गद्यपद्यमयी चम्पू: पद्यगद्ये तथा पृथक् ।।
	पञ्चसन्धिमहाकाव्यं नाटकं नाटिका तथा। आख्यायिका प्रकरणं पर्वबन्धादयश्च ये ।।
	डिमस्समवकारश्च चतुस्सन्धी प्रकीर्तितौ। व्यायोगेहामृगौ प्राज्ञै: संविधेयौ त्रिसन्धिकौ ।।
	द्विसन्धि स्यात्प्रहसनं वीथ्यङ्कौ भाण एवच। प्रवह्लिकादिषु ज्ञेया यथेष्टं सन्धिकल्पना ।।
	न सन्धिकल्पना कोशसङ्घातादिषु विद्यते। काव्यवर्जं समस्तेषु पदार्थाभिनयेषु च ।।
	कैशिकीवृत्तिहीनानि डिमादीन्यष्ट लक्षयेत्। कथादिषु यथायोगं विज्ञेया वृत्तिकल्पना ।।
	संस्कृतं सर्गबन्धादि प्राकृतं स्कन्धकादि यत्। अवस्कन्धान्यपभ्रंशो नाटकादि तु मिश्रकम् ।।
	इति संक्षेपत: प्रोक्तं महाकाव्यादिलक्षणम्। शेषं यद्यत्र निर्दिष्टं तत्तत्रैवोपलक्षयेत् ।।
	तन्महाकाव्यमित्याहु र्महतां च महच्च यत्। निरुक्तमवगन्तव्पय मित्थमेवापरेष्वपि ।।
	चतुर्वर्णफलत्वेऽपि भूयसार्थोपदेशकृत्। महाकाव्यं भवेत्कामप्रधानं तु कथादय: ।।
	वाक्यप्रबन्धानुगतोऽयमुक्तो मया समासेन रसावियोग:।
	अथेह येऽर्था न विवेचिता: पृथक् विभज्यते केचिदुदाह्रियन्ते ।।
इति महाराजाधिराज श्रीभोजदेवविरचिते शृङ्गारप्रकाशे रसावियोगप्रकाशनो नाम
एकादशप्रकाश: समाप्त: ।।

