।। चतुर्थमाह्निकम् ।।
न्या. प. अ. 74
	अथ प्रमाणाभासा:---अप्रमाणत्वे सति प्रमाणव्यवहारविषयास्ते। प्रमाणचातुर्विध्यात् तदाभासा अपि चतुर्विंधा:। प्रत्यक्षानुमानागमस्मृत्याभासभेदात्। एषामवान्तरलक्षणं सामान्यलक्षणच्छाययैव सुगमम्। तत्र प्रत्यक्षाभासो यथा---द्वौ चन्द्रमसौ, पीत: शङ्क्ष:, इत्यादि:। विषयेन्द्रियादिदोषादस्योद्भव:। इमं च प्रमाणतयोपन्यस्यतोस्य हेत्वाभासवन्निग्रहो भवत्येव। अक्षपादसूत्रेपि हेत्वाभासग्रहणमुपलक्षणम्; च शब्दाद्वा अनुक्तसमस्तसंग्रह:। अनुमानाभासो यथा---बाष्पादिषु धूमत्वाद्यारोपेण धूमवत्त्वात् पर्वतोग्निमानित्यादि: ।।
न्या. प. अ. 75
अव्याप्तापक्षधर्मौ द्वौ हेत्वाभासौ समासत:।
तयोरेव प्रपञ्चेन स्यादसिद्ध्यादिकल्पना ।।
	यदुक्तं न्यायतत्त्वे-- "असिद्धानैकान्तिकविरुद्धा हेत्वाभासा:" इति, तत्रासिद्धोपक्षधर्म:; इतरावव्याप्तभेदौ हेत्वाभासौ। तावन्मात्रोक्तिश्च  प्रदर्शनार्था। प्रयोजकान्तरेण वा तदन्यसंग्रहस्तत्र विवक्षित:। ये चासाधारणबाधितप्रकरणसमादयो भेदा: कथ्यन्ते, तत्रासाधारणस्याव्याप्तत्वं केवलव्यतिरेकिनिराकरणे प्रदर्शितम्। अनैकान्तिकभेदश्चासौ कैश्चिदुक्त:; तथा चोक्तमागमप्रामाण्ये--- "स न तावदनैकान्तिक:; स हि द्विधा---साधारणासाधारणभेदात्" इति। बाधितस्य तु न पक्षधर्मत्वम्, नापि व्याप्तिरिति दूषणद्वयसमुच्चय:। न हि साध्याभाववत्तया निर्णीतस्य संदिग्धसाध्यत्वलक्षणं पक्षत्वम्। न च हेतुमति पक्षे साध्याभाववत्तया प्रमिते हेतोर्व्याप्यताग्रहणसंभव:। प्रकरणसमस्य तु प्रतिसाधनप्रतिरुद्धत्वलक्षणस्यानिर्णीतबलत्वाद् बलस्य च व्याप्तिपक्षधर्मतानतिरेकाद् व्याप्त्याद्यनिश्चयेन तयोरेवान्तर्भाव:। स्वपक्षसिद्धाविव परपक्षसिद्धावपि त्रिरूपो हेतु: प्रकरणसम: कैश्चिल्लक्ष्यते। यथा---नित्य: शब्द:, पक्षसपक्षयोरन्यतरत्वात्, आकाशवत्। अनित्य: शब्द:, पक्षसपक्षयोरन्यतरत्वात्, घटवदिति। तत्रेदं लक्षणमसंभवीत्येके, एकस्य पक्षद्वयेपि त्रैरूप्यासंभवात्। नित्यत्वे हि साध्ये शब्दाकाशयोरन्यतरत्वादिति हेत्वर्थ:। अनित्यत्वे तु शब्दघटयोरन्यतरत्वादिति। न च शब्दसारूप्यमात्रेण हेतोरेकता, अतिप्रसङ्गात्, इति। तत्र यद्यप्येतस्मिन्नुदाहरणे लक्षणमसंभवि, तथापि महाविद्यादिप्रस्थानेषु केषांचिद्धेतूनां साध्यतदभावयो: समानाकारतया संभवं पश्याम:; यथा---शब्द: स्वस्वेतरवृत्तित्वानाक्रान्तानित्यनिष्ठाधिकरणम्, प्रमेयत्वात्, घटवदिति शब्दानित्यत्वसाधने प्रवृत्त: प्रमेयत्वहेतुरेक एव; शब्द: स्वस्वेतरवृत्तित्वानाक्रान्तनित्यनिष्ठाधिकरणम्, प्रमेयत्वात्, आकाशवदित्यपि शब्दनित्यत्वस्थापने पूर्ववृत्तिरूप उपलभ्यते। अतो "नोदाहरणमादरणीयम्" इति न्यायाल्लक्षणासंभवोद्यं हस्तालोच:। क्व तर्ह्यस्यान्तर्भाव: ? अविनाभावादिसंभावनायामपक्षधर्मे, अन्यदा त्वव्याप्ते। यदि पक्षे व्यापकप्रतीत्यपर्यवसानबलादनित्यत्वं साधयेत्, स एव हेतु: कथं न तद्विपरीतव्यापकप्रतीत्यपर्यवसानेन नित्यत्वमपि ? ततश्चाविशेषादुभयत्रापि व्याप्तिर्न स्वाभाविकीत्यव्याप्तकोटौ निक्षेप:। यथा च परपक्षवत् स्वपक्षस्यापि बाधकमुत्तरं जात्युत्तरमिति व्यवहरन्ति, तथा वाद्यभिमतसाध्यवत् तद्विपरीतप्रतिवाद्यभिमतसाध्यस्यापि साधकत्वप्रसङ्गादर्थत उभयासाधकान्येतानि जातिसाधानानीति च केचिदूचु:। अपि चैषां साध्यतदभावसाधने समानाकारत्वादेवानैकान्तिकवदव्याप्तत्वं सुव्यक्तम्, उभयत्र विपक्षे बाधाकाभावाच्च। न चोभयत्र तत्संभव:, व्याघातात्, एकस्मिन् विरुद्धयोरिव विरुद्धोभयप्रतिक्षेपयोरपि परस्परात्मनोरतिरिक्तयोर्वा समुच्चयासंभवात्। न च 
शीतोष्णव्यतिरेकवत् कोट्यन्तरोपलम्भ:, भावाभावात्मना विरोधे तत्तदन्यात्मना विभागे च तदसंभवात्। अत एव ह्यनिर्वचनीयानेकान्तवादयोरनवतार:। अस्त्वन्यतरद्विपक्षे बाधकमिति चेन्न; तथापि तादृशरीते: कुटिलोन्नीतिकल्पिताया विपक्षे बाधकविरहादप्रयोजकत्वं सिद्धम्। प्रमाणान्तरबलात्तु सिध्यत: साध्यविशेषस्य विपर्यये बाधकमप्यस्तु; न पुनर्महाविद्यादिहेतुभिरप्रयोजकै: सिध्यत:। अप्रयोजकोन्यथासिद्ध:, उपाधिमान् व्याप्यत्वासिद्ध इति वानर्थान्तरमित्यतोपि न द्वितीयबहिर्भाव:; तथाहि---
विपक्षे बाधकाभावादुपाधेर्वापि संभवात्।
हेत्वाभासोन्यथासिद्ध्यन्न प्रयोजक इष्यते ।।
पञ्चभ्य: पृथगेवैनं कति चित् संप्रचक्षते।
व्याप्यत्वासिद्धभेदोयमिति त्वाहुर्मनीषिण: ।।
विपक्षे न हि निर्बाधे व्याप्ति: कापि प्रसिध्यति।
प्रतिकूलेषु तर्केषु सत्सु धात्राप्यनिश्चयात्।
व्याप्तिस्वरूपवैकल्यकल्पितोपाधिकेषु न:।
अप्रयोजकतावाद: प्राचां प्रागेव दर्शित: ।।
न्या. प. अ. 76
	अन्येप्याहु:---
"समासमाविनाभावावेकत्र स्तो यदा तदा।
समेन यदि नो व्याप्तस्तयोर्हीनोप्रयोजक: ।।" इति।
	शाबरवार्तिककारश्च---
"व्याप्तेश्च दृश्यमानाया: कश्चिद्धर्म: प्रयोजक:।
अस्मिन् सत्यमुना भाव्यमिति शक्त्या निरूप्यते।
अन्ये परप्रयुक्तानां व्याप्तीनामुपजीवका:।
दृष्टैरपि न तैरिष्टा व्यापकांशावधारणा ।।" इति
	एनमेव संदिग्धव्याप्तिकं बाह्या: पठन्ति---
"साध्यादन्येन धर्मेण सपक्षेष्वनुयायिना।
विनापक्षे स्थितो धर्म: संदिग्धव्याप्तिको मत: ।।" इति।
इति ।। तस्मादव्याप्तभेद एवायमप्रयोजक:, तत्स्वभावानतिलङ्घनाच्च। श्रीमहाविद्यामानमनोहरप्रमाणमञ्जर्यादिपठितवक्रानुमानस्यापि तथात्वम्। एवं पक्षदृष्टान्ताभासानामपि हेत्वाभासेष्वेवान्ततो निवेश:। तेषां च तयोरितरत्रैव विश्रम:, सर्वेष्वपिपक्षाभासेषु हेतोरपक्षधर्मत्वात्। न हि पक्षाभासधर्मस्य पक्षधर्मता। न हि साध्यसाधनोभयविकलाश्रयहीनेषु दृष्टान्ताभासेषु हेतोर्व्याप्तिग्रह: शक्य:, सर्वेषु च 
दृष्टान्ताभासेष्वव्याप्तत्वात्। सिद्धसाधनेपि हि पक्षधर्मत्वं न सिध्यति, सिद्धधर्मविशिष्टत्यापक्षत्वात्। यदि पक्षीकृतेष्वेकत्र साध्यं प्रसिद्धं, तदा अंशे सिद्धसाधनादंशतोपक्षधर्मत्वम्। यदा तु सिद्धमसिद्धं च साध्यद्वयं प्रयुञ्जीत, तदापि सिषाधयिषितस्य सर्वस्य साध्यत्वाभावादंशत: सिद्धसाधनादंशतोपक्षधर्मत्वम्। अतोतिपीडायां द्वावेव हेत्वाभासौ। पूर्वेषां तु पक्षाभासादिपृथगुदाहरणवत् स्फुटतया पृथगुद्भाव्यत्वायाधिकपरिगणनम्। तदनुसारेण ब्रूम:---
	तत्र न्यायतत्त्वोक्तास्त्रय:। तदभिप्रेतौ कालात्ययापदिष्टप्रकरणसमाविति पञ्च हेत्वाभासा:। तत्र व्याप्तिपक्षवृत्तिनिश्चयरहितोसिद्ध:। तद्भेदास्तु न्यायतत्त्वे संग्रहेणोक्ता:-- "अज्ञातसंदिग्धविपरीतास्तिस्त्रोसिद्धय:" इति। सर्वत्रापि पक्षादिष्वज्ञानसंशयविपर्ययैस्त्रिभिरेव ह्यसिद्धिर्भवति।
पक्षतद्धर्मभागानां साध्यतद्धर्मयोस्तथा।
हेतुतद्व्याप्तिधर्माणां स्वरूपेणाप्रसिद्धित: ।।
हेत्वंशयोरिहासिद्धेर्वा वैयधिकरण्यत:।
पक्षांशसाध्यहेतुस्थविशेषणविशेष्ययो: ।।
वैयर्थ्यादत्र सर्वत्र वादिन: प्रतिवादिन:।
द्वयोश्च निर्णयात् तद्वत् संशयात् सिद्धसाधनात्।
असिद्धयोंशसिद्धेश्च विविच्यन्ते शताधिका: ।।
न्या. प. अ. 77
	यद्यपि व्यर्थविशेषणत्वादिकं न वस्तुतोसिद्धरूपम्, तथापि तत्त्वरत्नाकरादिषु परानुसारेण तथोक्तम्। व्यर्थमभिदधानो वादी त्वर्थान्तराख्यनिग्रहस्थानेन निगृह्येत; न त्वसिद्ध्या, प्रकृतानुपयुक्तस्य स्वरूपासिद्धत्वादसिद्धत्वेपि स्वरूपासिद्धेरेव वाच्यत्वात्। व्यर्थविशेषणप्रयोगेपि विशेष्यमात्रव्याप्तेरनपक्रमाद् विशिष्टस्यापि व्यभिचाराभावेन व्याप्तिसिद्धे:। न हि, कार्यत्वमनित्यत्वं न व्यभिचरति, प्रयत्नकार्यत्वं तु व्यभिचरतीति संभवति। न च, धूमवत्त्वालोकवत्त्वे प्रत्येकं पावकाविनाभूते, धूमवत्त्वे सत्यालोकवत्त्वादिति प्रयोगे त्वविनाभावं त्यजत इति युक्तिमत्। अतो व्यर्थविशेष्यत्वेपि न व्याप्तिभङ्ग:। पक्षादिविशेषणादिवैयर्थ्येषु तु न व्याप्यत्वासिद्धिप्रसङ्गोपि। केचित्तु असिद्धिं चतुर्धा संगृह्णन्ति; तथाहि---व्याप्तत्वे सति पक्षधर्मतया प्रमितिर्हि हेतो: सिद्धि:। तदभावश्च व्याप्ते: पक्षस्य तद्धर्मस्य तत्प्रमितेर्वा खल्वभावात् स्यात्। तत्र च व्याप्यत्वासिद्धि:, अश्रयासिद्धि:, स्वरूपासिद्धि:, तत्रैवाज्ञानासिद्धि समाख्यानिवेश: इति ।।
न्या. प. अ. 78
	नन्विदमसिद्धलक्षणमतिव्याप्तम्, विरुद्धानैकान्तिकयोरपि व्याप्त्यभावेन व्याप्यत्वासिद्धत्वप्रसङ्गात्। न चैतदिष्टम्, पृथगेव परिसंख्यानात्। अथैतत्परिहारायानिश्चितपक्षवृत्तिरसिद्ध इति लक्ष्येत, तदा त्वव्याप्ति:, व्याप्यत्वासिद्धसंग्राहकत्वाभावात्। न चान्यत्र तत्प्रवेश इष्टो दुष्टो वा। किं च साध्यधर्मविशिष्टो धर्मी पक्ष इति सिद्धसाध्यस्यापक्षत्वात् तन्निष्ठस्य सिद्धसाधनाख्यस्य हेतोराश्रयासिद्धत्वमुच्यते; तथा सति साध्याभाववत्तया निश्चितस्यापि संदिग्धसाध्यत्वलक्षणपक्षत्वाभावेनापक्षत्वाद् बाधितस्यापि हेतोराश्रयासिद्धतैव स्यात्। प्रमाणबाधितस्यापि साध्यस्य सिषाधयिषितत्वमात्रेण साध्यत्वात् तद्विशिष्टस्य पक्षत्वमिति चेत्, प्रमाणसिद्धस्यापि तथा किं न स्यात् ?। अपि च व्याप्तिपक्षवृत्तिनिश्चय एव हि हेतोरङ्गम्; तदभावलक्षणश्चासिद्धो हेत्वाभासमात्रपर्याय: स्यात्; न तु तद्विशेष:। अत: प्रागुक्तप्रस्थानेन द्वैधमेवोचितम् इति। सत्यम, तथापि हेत्वाभासान्तराणां पृथग्लक्षणसंभवस्य वक्ष्यमाणप्रकारसिद्धत्वात् तल्लक्षणानाक्रान्तत्वे सति हेतुरूपासिद्धेरिह लक्षणत्वेन विवक्षितत्वान्न दोष इति। तथैव सिद्धासाधनमपि बाधितसाधनवत् पुथक्कृत्य कश्चित् तद्व्यतिरेकमप्यसिद्धलक्षणे निवेशयेदिति चेत्, का नो हानि: ? विवक्षावैचित्र्येण न्यूनाधिकोद्देशलक्षणादे: प्रारम्भाह्निक एव प्रदर्शितत्वात्, अत्र तु पञ्चधा परिगणयतामभिप्रायेणैव संग्रहात्। न चैकीकरणपृथक्करणाभ्यामाभासस्यानाभासता स्यात्, येनान्यतरपर्युदासे प्रयस्येम। उद्भावनेपि सामान्यरूपे विशेषरूपेपि तुल्यार्थतैव विवक्षिता। सामान्यनिर्देशेपि कथमिति विशेषमनुयुक्तेन स एव हि वक्तव्य: इति ।।
न्या. प. अ. 79
	अथात्र काश्चिदसिद्धय उदाह्वियन्ते। तत्र व्याप्यत्वासिद्ध: प्रागुक्तो रूपवैकल्यकल्पितोपाधिको द्रष्टव्य:। तत्र च संदिग्धोपाधिके संदिग्धव्याप्यत्वासिद्धता। आश्रयासिद्धो यथा---श्शश्रृङ्गं तीक्ष्णम्, श्रृङ्गत्वात्, इति। स्वसिद्धान्तमात्रसिद्धप्रकृतिपरमाण्वादिपक्षीकारे त्वन्यतराश्रयासिद्ध:। आश्रयभागासिद्धो यथा--अवयवावयविनौ नित्यौ, द्रव्यत्वात्, इति; न ह्यवयवसमुदायातिरिक्तमवयविशब्दार्थं त्रय्यन्तविद इच्छन्ति। स्वरूपासिद्धो यथा---नित्यं नभ:, निरंशत्वात्, इति; अत्र हि "योम्नोर्धभागाश्चत्वारो वायुतेज:पयोभुवाम्।" इत्यादिपञ्चीकरणवाक्यबलादागमिकैर्नभसोपि सांशग्धासिद्ध:। साध्यस्यैव हेतुतया प्रयोगे च साध्याविशिष्टाख्य: स्वरूपासिद्धभेद:; यथा---क्षित्यादिकं सकर्तृकम्, बुद्धिमत्पूर्वकत्वात्, इति। यदा तु सिद्धं साध्यं हेतुतया प्रयुज्येत, तदा त्वेवं स्वरूपासिद्धता वाच्या; सिद्ध एव हि हेतु: प्रयोक्तव्य:; स च साध्यात्मा चेत्, कथं नासिद्ध इति। अत्र च स्वेनैव ज्ञातेन स्वयं ज्ञाप्यत इत्यात्माश्रयद्वारेणासिद्धौ विश्रम:। धूमानुमानादिष्वेवाविदितधूमादिस्वरूपस्याज्ञानासिद्धि:। व्यधिकरणासिद्धो यथा---पर्वतो वह्निमान्, महानसस्य 
धूमवत्त्वात्, इति। यद्यपि धूमवत्त्वात् वह्निमत्त्वं सिध्यति; तथापि नान्यनिष्ठेन; तथापि प्रयुज्यमानवेषेण हेतुरसिद्ध एवेति युक्तं यथोद्भावनम्। अत एवानुपयुक्तपदोपादानेनार्थान्तरनिग्रहतैवेत्यापि न शङ्खनीयम्। दृष्टान्तस्थितहेतुव्यक्तिविशेष: पक्षे नास्तीति तस्य तत्र प्रयुज्यमानस्यासिद्धता युक्ता। दृष्टान्तस्थितस्यापि तस्य व्याप्तिग्रहणमुखेन प्रकृतोपयोगान्न सहसार्थान्तरत्वं वक्तुं शक्यम्। यदि हि वक्ता पर्वतस्थधूमवत्त्वमेव हेतुमभिसंधाय महानसस्येत्यनुपयुक्तं ब्रूयात्, तदैवं स्यादपि; न च तथा विवक्षास्माभिस्तद्वाक्यमन्तरेण निश्चेतुं शक्या। तथा चेद् ब्रूयात्, तथापि महानसस्येति पदस्यानन्वयान्निग्रहस्थानान्तरता। अन्वितानुपयुक्तवचने ह्यर्थान्तरावकाश:, उभयसंनिपातेभ्युद्भटस्यैवोद्भाव्यत्वादिति। स्वरूपभागासिद्धो यथा--घटव्यतिरिक्तं सर्वमनित्यम्, कार्यत्वात्, घटवत्, इति; न हि पक्षीकृतेष्वीश्वरादिषु स्वरूपत: कार्यत्वम्। येनाकारेण कार्यत्वं, तेनाकारेणानित्यत्वसाधने तु सर्वत्रैव सिद्धसाधनतेति विशेष:। सिद्धसाधनस्य चात्रयासिद्धताप्रकारोपक्षधर्मत्वप्रतिपादनेन प्रागुक्त:। सिद्धेष्वेव पक्षेषु हेतो: क्वाचित्कत्वे स्वरूपभागासिद्ध इति विशेष:। विशेषणासिद्धो यथा---क्षित्यादिकम् अस्मदाद्युत्तीर्णकर्तृकम्, अस्मदाद्यशक्यक्रियत्वे सति कार्यत्वात्; यद् येनाशक्यक्रियं कार्यम्, तत् ततोन्यकर्तृकम्; यथा मनुष्याद्यशक्यक्रियं ततोन्यकर्तृकं वल्मीकादि, इति। अत्रास्मदादिशब्देन सर्वजीवग्रहणे विशेषणासिद्ध:, अस्मदादीनामेवोपचितपुण्यानां विश्वामित्रादिवद्वक्रिकादिवच्च विचित्रतरमहत्तरसूक्ष्मतरकार्यारम्भसंभवात्। न च तेषां तेषु तेष्वकर्तृत्वम्, कुलालादिष्वपि प्रसङ्गात्। न हि कुलालादयोपि सामग्र्यन्तर्भूतमदृष्टादिकमसमवायिकारणभूतमान्तरसूक्ष्मावयवसंयोगादिकं च यथावत्, साक्षात्कुर्वन्ति। अपि तु एवं व्यापृते सत्येतत् कार्यं भवतीति प्रमाणतोध्यवसाय प्रवर्तन्ते। तदेतत् तुल्यं विश्वामित्रादिष्वपि। प्रमाणं त्वन्वयव्यतिरेकादिकं, शास्त्रं चेति क एष विशेष इति?। एष एव हेतुर्व्युत्क्रमेण पाठे विशेष्यासिद्ध:। एवमुभयथासिद्धिराश्रयदृष्टान्तविशेषणाद्यसिद्धिश्च ग्राह्या। यच्चात्र हेत्वाभासेप्यसिद्धे हेतुरसिद्ध इत्युद्भावनम्, न तत्र व्याघात: शङ्कनीय:, हेतुतयात्वदभिमत इति वाद्यभिप्रेयत्वात्। एवमाभासान्तेरष्वपीति ।।
न्या. प. अ. 80
	सव्यभिचारोनैकान्तिक:। स द्विधा---साधारणोसाधारणश्चेति। पूर्व: पक्षत्रयव्यापी। उत्तर: पक्षमात्रनिष्ठ:। यथा हि पक्षसपक्षमात्रविषयस्यान्वयस्य विपक्षवृत्तिर्व्यभिचार:, तथा सपक्षैकदेशमात्र विषयस्य व्यतिरेकस्य स्वस्थानातिक्रमेण सपक्षव्याप्तिर्व्यभिचार इत्येके। असाधारणस्त्वनध्यवसितसंज्ञं हेत्वाभासान्तरमिति भूषण:। द्वावप्यष्टविधौ; यथा हि---
त्रयाणामपि पक्षाणां व्यापकोव्यापकस्तथा।
एकद्विव्यापका: षट् चेत्येवं साधारणोष्टधा।
नि:सपक्षो निर्विपक्षो द्वयं निर्विषयं तथा।
पक्षव्याप्तितदव्याप्त्योरष्टौ साधारणा: स्मृता:।
केचित् सपक्षे सत्येव तथाभासत्वमब्रुवन्।
तदसत् सकलं नित्यं सत्त्वादितयादिसंभवात् ।।
न्या. प. अ. 81
	तत्र पक्षत्रयव्यापकसाधारणो यथा---क्षित्यादिकं सकर्तृकम्, प्रमेयत्वात्, घटवत्, इति। तत्रैव परिमितपरिमाणत्वादिति पक्षत्रयैकदेशवृत्ति:, पक्षसपक्षभूतगुणकर्मणोरवृत्ते:, विपक्षेषु च विभुष्ववृत्ते:। पक्षव्यापक: सपक्षविपक्षैकदेशवृत्तिर्यथा---पर्वताश्चूर्णीभविष्यन्ति, प्रत्यक्षग्राह्यत्वात्, घटवत्, इति। अयं हेतु: सपक्षतयाभिमतेद्व्यणुकादौ, विपक्षे चेश्वरादौ न वर्तते। सपक्षव्यापक इतरैकदेशवृत्तिर्थथा---कालजीवाननित्यौ, अचेतनत्वात्, पृथिव्यादिवत्, इति। नित्येश्वराभ्युपगमपक्षे तस्य विपक्षत्वादत्राचेतनत्वस्य विपक्षैकदेशावृत्तिता। विपक्षव्यापक: पक्षसपक्षैकदेशवृत्तिर्यथा---कालात्मानावनित्यौ, कालघटव्यतिरिक्तत्वात्, घटवत्, इति। अत्र सपक्षे घटे पक्षे च काले कालघटव्यतिरिक्तत्वं नास्ति। एते त्रय एकैकव्यापका:। अथ द्विव्यापकास्त्रय उदाह्वियन्ते। तत्र पक्षेतरव्यापको यथा---अनित्यौ पृथिव्यात्मानौ, पृथिवीव्यतिरिक्तत्वात्, प्रदीपवत्, इति। सपक्षेतरव्यापको यथा---अनित्य: शब्द:, घटव्यतिरिक्तत्वात्, पटवत्, इति। विपक्षैकदेशवृत्तिरितरव्यापको यथा---त्रसरेणु: सावयव:, 
द्रव्यत्वात्, घटवत्, इति। अत्र पक्षैकदेशवर्तिनां चतुर्णां भागासिद्धलक्षणयोगेपि व्यभिचारादनैकान्त्यमप्यस्तीति दूषणसंभेदसंभवज्ञापनायोदाहृति:। एवमन्यत्रापि ग्राह्यम्। अत्र चासिद्धिवदन्यतरोभयभेदेनापि विभागोनुसंधेय:। न ह्यसिद्धावेवायं विभाग इति नरपतिशासनम्, विपरिवर्तवैयात्यस्य दुर्वारत्वात्, उदाहरणदर्शनाविशेषाच्च। तथाहि---नित्या वर्णा:, श्रवणत्वात्, शब्दत्ववत्, इति कुमारिलेनोक्ते काणाद: स्वानभ्युपगतैरपि श्रावणतया तदभ्युपगतैर्ध्वनिधर्मैरनैकान्त्यमुद्भावयन् कथं प्रतिक्षेप्य: ? कथं वा शब्दतया स्वाभ्युपगतैरेव समुद्रघोषादिभिरनित्यैरसिद्धिवत् परमतमूलमनैकान्त्यम् ?। स्वमतमूलं तु तद्वदेव दुरुत्तरमिति। एवमन्यत्राप्यन्यतरोभयभेदेन संभव ऊह्य:। त्तत्पदार्थभेदाभ्युपगमानभ्युपगमवशेन तत्संभवादिति ।।
न्या. प. अ. 82
	यस्त्वनध्यवसितापरपर्यायोसाधारणोष्टधा विभक्त:, तत्र सपक्षशून्य: प्राङ्निरूपित: केवलव्यतिरेक्येव। पराभिमत: विपक्षरहितो यथा---सर्वं कार्यजातं पक्षीकृत्याह---विगीतं नित्यम्, कादाचित्कत्वादिति। उक्तिविरोधोत्र संभिद्यते। सपक्षविपक्षरहितो यथा---सर्वमनित्यं सत्त्वादिति। इह तु व्यतिरेकिहेतौ विरोधोपि प्रतिनियतश्च। यन्नित्यं तदसदिति व्यतिरेको ह्यभिधेयमपि नाधिरोहेत, किमुतवाचम्। नित्यत्वं हि कालानवच्छिन्नसत्तायोग:। एवमनित्यत्वादिसाध्यान्तरेष्वप्यूह्यम्। सपक्षविपक्षवान् यथा---पृथिव्यनित्या गन्धवत्त्वादिति। एते पक्षव्यापिन:। तदेकदेशवर्तिनोपि चत्वार: स्वयमूह्या:। एषामष्टानां साध्यसंबधाग्रहणं समानमिति तुल्ययोगक्षेमतैव ।।
न्या. प. अ. 83
	ये च केवलव्यतिरेकिप्रामाण्यमिच्छन्ति, तैरपि सपक्षशून्यस्य पक्षमात्रवर्तिन: क्वचिदाभासत्वमेष्टव्यम्। तथाहि---सर्वं कार्य नित्यसुखाद्याश्रयकारणकम्, शशविषाणपूर्वकं वा, कादाचित्कत्वात्, इत्युक्ते सपक्षरहितस्यापि कादाचित्कत्वस्य न सम्यग्घेतुत्वमिष्टम्। विपक्षे बाधकाभावादिना तदाभासत्वमिति चेत्, तुल्यं सर्ववित्कर्तृपूर्वकत्वसाधनेपि, तमन्तरेणापि तैस्तैरेव हेतुभिरदृष्टसहकृतैस्तत्तत्कार्योदयसंभवात्। अदृष्टस्याचेतनत्वाच्चेतनानधिष्ठितस्य न कार्यारम्भप्रवृत्तिसंभव इति चेत्, किमिदमधिठानं नाम ? किं वास्यादिवत् प्रेरणापरपर्यायं क्रियावत्त्वापादनम्, उतावस्थान्तरापादनमात्रम्, उत प्रयत्नवत: संनिधानमात्रमेव, अन्यद्वा किंचिदिति ? नाद्य:, गुणतयाभ्युपगतस्यादृष्टस्य क्रियावत्त्वासंभवात्। न द्वितीय:, अद्रव्यत्वादेव। न च तृतीय:, प्रयत्नजन्यफलानाधारे प्रयत्नवदधिष्ठितत्ववाचोयुक्तेरनर्थकत्वात्। प्रयत्नसहकारित्त्वेनावस्थानमात्रमित्यप्ययुक्तम्, क्रियाहेतुगुणेष्वन्यतरमात्रेणापि क्रियोपपत्तौ गुणान्तरकल्पनानैरर्थक्यात्। अदृष्टस्य च क्रियाहेतुत्वम् "अग्नेरूर्ध्वज्वलनं वायोस्तिर्यक्पवनमणुमनसोश्चाद्यं कर्मेत्यदृष्टकारितानि" इति वदद्भि: स्वीकृतम्। अचेतनं चेतनाधिष्ठितमिति व्याप्तिश्च चैतन्ये प्रयत्ने वा व्यभिचारिता, अन्यथानवस्थादिप्रसङ्गात्। तद्व्यतिरिक्तत्वे सतीति विशेषणमपि निर्मूलम्, अनीश्वरचैतन्यप्रयत्नयोरीश्वराधिष्ठितत्वाभ्युपगमात्, ईश्वरगुणयोस्तु तयोरसिद्धौ व्यवच्छेद्यासिद्धे:, सिद्धौ तु चेतनाधिष्ठानादिमुखेन तदनुमाननैष्फल्यात्। अत एव न चतुर्थ:, तथाविधस्य कस्यचित् कुतश्चित् प्रमाणादसिद्धे:, इत्यलं प्रसक्तानुप्रसक्त्या ।।
न्या. प. अ. 84
	साध्यविपरीतव्याप्तो विरुद्ध:; यथा---पर्वतोनग्नि: धूमवत्त्वादिति।
सपक्षे सत्यसति च पृथक्पक्षविपक्षयो:।
व्याप्त्यव्याप्त्योर्द्वयोश्चेति विरुद्धोप्यष्टधा मत: ।।
इष्टप्रतीपव्याप्त्या हि निर्विवादा विरुद्धता।
विशिष्टसाध्यवैलोम्यात् स्याद्विशेषविरुद्धता ।।
धर्मधर्म्युभयेषां च तद्विशेषत्रयस्य च।
विपरीतानुगमनादूविरुद्ध: षड्विधो मत: ।।
तत्र सति सपक्षे चतुर्णामुदाहृति:। पक्षव्यापको विपक्षैकदेशवृत्तिर्यथा---अनित्यो जीव:, चेतनत्वादिति। सर्वेषामेव जीवानां सुषुप्त्याद्यवस्थास्वपि संकुचितचैतन्याश्रयत्वं त्रय्यन्ताविद्भिरिष्यते। आगन्तुकचैतन्यवादेपि चैतन्यात्यन्तायोगव्यवच्छेदलक्षणं चेतनत्वं सर्वेषु जीवेषु विद्यत एवेति पक्षव्यापकता। विपक्षव्यापक: 
पक्षैकदेशवृत्तिर्यथा---नित्यौ पृथिव्यात्मानौ, कृतकत्वादिति। उभयव्यापको यथा---नित्य: शब्द:, कृकत्वादिति। उभयाव्यापको नित्यमिच्छत: तत्रापि हेतुवृत्तेर्विपक्षैकदेशवृत्तिता। असति सपक्षे त्वन्ये चत्वार:। तत्र पक्षव्यापक: विपक्षैकदेशवृत्तिर्यथा यथा---चेतना: सर्वे निरतिशयानन्दधर्मका:, स्वयंप्रकाशत्वात् इति। स्वयंप्रकाशत्वं हि वेदान्तिनां सर्वात्मव्यापकम्, अचेतनत्वादनानन्दिनि धर्मभूतज्ञानाख्ये विपक्षे च वर्तत इति। विपक्षव्यापक: पक्षैकदेशवृत्तिर्यथा---सर्वेप्यात्मान: सर्वज्ञा:, अकर्मवश्यत्वात् इति। कर्मवश्यत्वाभावो ह्यचेतनेषु सर्वेषु विपक्षेषु व्याप्त:, पक्षे चेश्वरांश इति। उभयव्यापको यथा---कादाचित्कं सर्वमनित्यम्, वस्तुत्वात् इति। अत्र वस्तुत: कादाचित्कानामनित्यत्वेप्यस्मिन् प्रयोगे वस्तुत्वहेतोर्विपरीतव्याप्तया विरुद्धता। उभयैकदेशवृत्तिर्यथा---तत्रैव साध्ये द्रव्यत्वादिति। ननु पक्षस्पर्शरहितोपि नवमो विरुद्ध: संभवति---नित्य आत्मा कृतकत्वात् इति; अत्र हि सर्वस्मिन्नात्मजाते कृतकत्वं नास्त्येव, विपक्षे च सर्वत्र वर्तते; अत एव हि साध्यविपरीतव्याप्तो विरुद्ध इति लक्षणं प्रणीतमस्माभि:, न तु पक्षविपक्षयोरेव वर्तमान इति। ततश्च सत्यसति च सपक्षे सर्वपक्षावृत्तिविपक्षव्यापकाव्यापकरूपविरुद्धचतुष्टसंभवाद् द्वादशविधो विरुद्ध इति। विशेषविरुद्धत्वमपि व्याप्तिदशानुविधायिस्वरूपवैकल्यवति प्रागुदाहृते प्रतिसंधानीयमिति ।।
कालात्ययापदिष्टस्तु बलवन्मानबाधित:।
कालातीतोतीतकालो बाधितश्च स कथ्यते ।।
एकैकद्वित्रिबाधेन सप्तधा स विभागवान्।
एवं बाधितयोर्भेद: प्रत्यक्षागमयोरपि ।।
यद्यप्येकैकतो बाधेप्याभासत्वं प्रतिष्ठितम्।
तथाप्यल्पज्ञशिक्षार्थं यावत्संभववर्णनम् ।।
यावद्दोषोक्तिनियमकथायां चोपयुज्यते।
यथास्मृत्येककथनेप्यनेकं शिष्यमेव हि ।।
न्या. प. अ. 85
	तत्र प्रत्यक्षबाधितो हेत्वाभासो यथा---अग्निरनुष्ण:, पदार्थत्वात्, घटवदिति। न ह्यत्र ज्वालैक्यप्रत्यक्षवत् पावकौष्ण्यप्रत्यक्षं दुर्बलम्, अनन्यथासिद्धे:। न ह्यौष्ण्यं नाम जगति नास्ति, वह्नौ तदारोपस्याप्यसंभवात्। क्वचित् सिद्धमेवान्यत्रारोप्यम्। तदग्रहे च तदभावलक्षणसाध्यस्याप्यग्रह:। न चाप्रमितसाध्यसामान्यमनुमानं प्रवर्तयितुमलम्। न चोष्णत्वाभावातिरिक्तमनुष्णत्वं नाम किंचित्, भावान्तराभावपक्षेपि तस्य तदभावात्मना निरूपतिस्य व्याप्त्यनुप्रवेशात्। न च तद् द्रव्यम्, तल्लक्षणादृष्टे:। न चावह्निधर्म:, तद्धर्मिणोन्यस्य कुतश्चित् प्रमाणादसिद्धे:, सिद्धौ च तत्रापि पदार्थत्वसद्भावे हेतोपरनैकान्त्यात्, तदसद्भावे तस्यैवासिद्धे:। अत एव वह्नौ तत्सादृश्यतत्संसर्गग्रहाद्यसंभवात् तद्गुणारोपो दुर्वच:। अग्न्यातपोपाधिक एव ह्यन्यत्रौष्ण्योपलम्भ:, न तथा तयोस्तदुपलम्भोपाधिं कंचित् पश्याम:। न च तयो: परस्परोपाधिकत्वम्, व्याघातात्, नियामकाभावाच्च। अतोग्न्यातपादिरूपेजोधर्म एवौष्ण्यमित्यनन्यशरणे प्रत्यक्षेनुमानसहस्रेणापि न तत्कम्पनसंभव इति ।।
न्या. प. अ. 86
	नन्वेवं ज्वालौक्यप्रत्यक्षेप्यनुमानबोधो न स्यात्। न, तत्रानुमानस्य स्वमूलभूतप्रत्यक्षविशेषप्रतिक्षेपकत्वाभावात्। न हि तत्र भेदसामान्यदिग्रहणं ज्वालैक्यग्रहणोपजीवि। भेदप्रतियोगिन ऐक्यस्याप्यन्यत्र सामान्येन ग्रहणं सिद्धम्। न च कृत्स्नप्रत्यक्षादिबाधकानुमानवत् प्रयोजकवेषेणापि मूलघात:। न च ज्वालान्तरासंभवे दीपसामग्र्यनुवृत्त्योदरेन्यथासिद्धि: सुवचा। न च ज्वालैक्यप्रत्यक्षं तदौष्ण्यप्रत्यक्षवदनन्यथासिद्धम्, निर्वापितारोपितदीपेप्यविदितनिर्वापणस्य तत्त्वप्रत्यभिज्ञानात्। तद्वदेव सादृश्यादिबलादैक्यधीसंभवे शङ्कितान्यथासिद्धे: प्रत्यक्षस्य भेदानुमानप्रतिक्षेपाशक्ते:। सुसूक्ष्मावलोकने च ज्वालाधूमादिसंततिषु निस्तरङ्गप्रवाहतैलधारादिष्विब संचरणभेदाध्यवसायात्। एवमेव देहात्मैक्यप्रतिक्षेपिभेदानुमानस्यैव विजयित्वम्, तप्ताय: पिण्डे पावकत्वादिबुद्धिवत् ज्ञातृसंसर्गविशेषात् संघातेपि तद्ग्रहोपपत्ते:। न च पावकवत् ज्ञाता पृथङ्नोपलभ्यत इति वाच्यम्, ममेदं शरीरमिति व्यतिरेकप्रत्ययदशायां 
गृहतत्स्थादिवत् पृथगेवोपलब्धे:। न च शिलापुत्रकस्य शरीरं, घटस्य स्वरूपमित्यादिष्विव भेदव्यपदेश औपचारिक इति वायच्म्, तद्वदिह द्रव्यान्तराभावानध्यवसायात्। न च समानाधिकरणप्रत्ययेन व्यतिरेकप्रत्ययबाध:, विपर्यासस्यापि सुवचत्वात्। यथा च व्यतिरेकव्यपदेशस्यौपचारिकत्वशङ्का, तथा समानाधिकरणाधियोपि तप्ताय:पिण्डादिष्विव संसर्गोपाधिकत्वशङ्काया अपि दुर्वारत्वात्। न च पावकौष्ण्येपि तथा, व्यतिरेकप्रत्ययपुरस्काराभावात्। भावे वा कस्तत्राप्याश्वास: ?। अपि च व्यतिरेकबुद्धे: प्रथमत: स्तन्येच्छाद्यनुत्पत्तिप्रसङ्गेनानुग्रहाद् देहात्मबुद्धेश्च तेन निग्रहात् प्राबल्यदौर्बल्ये प्रतिभात। न हि भवान्तरीयानुभवजनितसंस्कारमूलतज्जातीयत्वप्रतिसंधानजनितसुखादिसाधनत्वानुमानमन्तरेण प्रथमत: स्वतन्येच्छादेरुत्पत्तिसंभव:। यथा चेदानीमभ्यासभेदाद्रुचिभेद: प्रज्ञाभेदश्च हेत्वन्तरसाम्येपि दृश्यते, तथा प्रसूतमात्रस्यापि प्राग्भवाभ्यासभेदहेतुकप्रज्ञारुचिवैचित्र्यं न सहसा प्रतिक्षेप्तुं शक्यम्। अपि च असमाहितधियामस्मदादीनामपि निरुद्धबाह्यकरणवृत्तीनां मात्रया मन:प्रणिधानेपि ग्रहालोकयोरिव देहदेहिनोर्भेदोपि स्फुरत्येव। विनिष्पन्नसमाधीनां तु विशदतम: इति विशेष: ।।
न्या. प. अ. 87
	अत एव हि तस्मिन्नंशे शास्त्रव्यापार:; यथाहु:---
"अवयवितयेदं कुर्वाणैर्बहि: करणैर्वपु-
	र्निरवयवकोहंकारार्ह: पुमान् करणातिग:।
स्फुरति हि जना: प्रत्यासत्तेरिमौ न विविञ्चते
	तदधिकुरुतां शास्त्रं रङ्गेश ते परलोकिनि ।।" इति ।।
न्या. प. अ. 88	
	"आनुमानिकीमप्यात्मसिद्धिमश्रद्दधाना: श्रौतीमेव तां श्रोत्रिया: संगिरन्ते" इत्यात्मसिद्धिग्रन्थोपि तावन्मात्रभिप्राय:। पाणिपादादिषु प्रत्येकसमुदायाहंत्वविकल्पानुपपत्त्यादयश्चास्मदाचार्यैर्न्यायकुलिशे प्रपञ्चिता प्रस्पष्टमनुसंधेया:। अतो ज्वालैक्यदेहात्मैक्यप्रत्यक्षयोरनुमानेन बाध: सुशक:। दहनौष्ण्यप्रत्यक्षस्य न तथेति तत्रानुमानमेव प्रत्यक्षबाधितमिति पदार्थत्वादेर्हेत्वाभासता ।।
न्या. प. अ. 89
	अनुमानबाधितो यथा---प्रथमाद्यास्तिथय: संभवच्चन्द्रसूर्योपरागा:, तिथित्वात्, पर्ववत्, इति। अयं हि उपरागस्य पर्वान्तप्रतिनियतभावित्वग्राहिणा शास्त्रानुमतदृढनिरूढान्वयव्यतिरेकेण  गणितानुमानेन बाधित:। आगमबाधितो यथा---परविग्रहादिरुत्पत्तिविलयवान्, सावयत्वात्, संप्रतिपन्नवत्, इति। अयं हि "नित्यालिङ्ग्यास्वभावसंसिद्धि:।"
"नित्यसिद्धे तदाकारे तत्परत्वे च पौष्कर।
यस्यास्ति सत्ता हृदये तस्यासौ संनिधिं व्रजेत् ।।"
	"नित्यं नित्याकृतिधरम्" इत्यादिभिरागमैरबाधितैर्बाध्यते। न चात्र शास्त्रमन्तरेण पक्षसिद्धि:। न चासिद्धाश्रयो हेतु: साधक:। न च धर्मिग्राहकेणैव बाध इति नियम:, तद्वा तादृग्वेति विशेषायोगे तज्जातीयेनापि बाधोपपत्ते:। एवं ब्राह्मणेन सुरा पेया, द्रवद्रव्यत्वात्, क्षीरवत्, इत्यत्र पातुं शक्यत्वादिविधौ सिद्धसाधनात् पीताया: पारलौकिकप्रत्यवायसाधनत्वाभाव एव हि सिषाधयिषित:; तत्र प्रतिषेध्यस्वरूपसिद्धेरागमोपज्ञत्वात् तदुपजीविनोऽनुमानस्य तेन बाध:। एवमग्नीषोमीयाधर्मत्वादिसाधनेष्वपि भाव्यम्। द्वाभ्यां द्वाभ्यां त्रिभिश्च बाधितस्तु भिन्नप्रमाणविरुद्धसाध्यकानेकपक्षीकारे तत्तत्प्रमाणविरुद्धानेकसाध्यसहसाधने च तत्तदंशप्रतिनियमेन द्रष्टव्य:; यथा---विप्रतिपन्नं सर्वं दण्डसाध्योत्पत्तिविनाशवत्, वस्तुत्वात्, संप्रतिपन्नघटवत्, इति। संप्लववादे त्वत्यन्तसमानविषयानेकप्रमाणबाध्यत्वमप्यन्वमंसतेति।
अतुल्यं तुल्यमपि वा यं तुल्यमभिमन्यते।
तेन य: प्रतिरुध्येत तमाहु: प्रक्रियासमम् ।।
मानमाभाससंरुद्धं मानरुद्धस्तथेतर:।
आभासरुद्ध आभास: प्रतिरुद्धस्त्रिधा स्थित: ।।
आभासमानयोरत्राप्यवान्तरभिदावशात्।
प्रतिरुद्धविधाभेदा निरूप्या बाधितक्रमात् ।।
त्रिविधस्यापि रोधस्य साम्यबुद्ध्यास्ति संभव:।
न तु मानेन मानस्य रोधो भवति कर्हिचित् ।।
अन्यूनानतिरिक्तादौ विरोधो न हि विद्यते।
न चात्यन्तविभिन्नार्थे विरोधेन्यतरत् प्रमा ।।
श्रुतिद्वयविरोधेपि तत्रैमस्या न मानता।
तात्पर्यार्थे हि मानत्वं न च द्वे अपि तत्परे ।।
रोधश्च हेतुनैवेति हेतोरेवेति वा पुन:।
नियमो नाभिमन्तव्य: सर्वै: सर्वत्र संभवात् ।।
न्या. प. अ. 90
	तथाहि---तत्राभासेन प्रमाणप्रतिरोधो यथा--- "ब्राह्मणो न सुरां पिबेत्" इति वैदिकोक्तौ बौद्धकापालिकाद्यागमै: पातव्यत्वोक्त्या प्रतिरुद्धा श्रुतिरिति। अत्र ह्यविदितगुणदोषबलाबलप्रस्थानस्य प्रमाणभूतमपि प्रतिरुद्धं भवति। उक्तविपर्यासात् प्रमाणेनाप्रमाणस्य प्रतिरोधो द्रष्टव्य:। तत्राधिकबलस्य वस्तुतो बाधकत्वेपि बलानभिज्ञ: प्रतिरोधकं मन्यते। आभासेनाभासस्य प्रतिरोधो यथा---केशोल्लुञ्छनं कर्तव्यम्, अर्हदाद्युपदेशात्, इति दिगम्बरेणोक्ते, न तत् कर्तव्यम्, अन्यथा तथागतोपदेशात्, इति। अत्रानाप्तवाक्यत्वाविशेषाद्वस्तुतो द्वयोरनादरणीयत्वेपि योगसिद्धसार्वज्ञ्यवाक्यत्वविशेषाभिमानाद् भवति प्रतिरोध:। वास्तवविमर्शे तुल्यदोषतयोभयोरप्यसाधकत्वमेवेति। प्रकरणसममेव विरुद्धाव्यभिचारिशब्देन केचिदुपचरन्ति; यथा---
"यत्राप्रत्यक्षता वायोररूपत्वेन साध्यते।
स्पर्शात् प्रत्यक्षता चासौ विरुद्धाव्यभिचारिता ।।" इति
	द्विवचनान्तविरुद्धाव्यभिचार्युदाहरणमिदम्। तत्र होतोर्हेत्वाभासेन प्रतिरोधो यथा---देवदत्तात्मा यज्ञदत्तात्मनो भिन्न:, तदनुभवजनितस्मृतिरहित्वात्, घटवत्, इत्यन्वयेन वा, यो यज्ञदत्तात्मनो न भिन्न:, स तदनुभवजनितस्मृत्याधार:, यथा यज्ञदत्त एवेति व्यतिरेकेण वोदाहृते, स तस्मादभिन्न:, आत्मत्वात्, तद्वदेवेति वा, यस्ततो भिद्यते, न स आत्मा, यथा घट:, इति वेति। अत्रानुमितपरसुखदु:खाद्यनाधारतया स्वस्य प्रत्यक्षसिद्धत्वात्, सुखदु:खोपभोगसंकरप्रसङ्गात्, उपाधितो व्यवस्थानस्य इन्द्रियादिभेदेष्वपि प्रसङ्गात्, सौभर्यादिषु शरीरादिभेदस्य सुखादिव्यवस्थापकत्वादर्शनाच्च, बाधितमैक्यानुमानमित्याभासात। अत्र विपर्यासेन हेत्वाभासस्य हेतुना प्रतिरोधै:। हेत्वाभासस्य हेत्वाभासने प्रतिरोधो यथा---यतू सत् तत् क्षणिकम्, यथा घट:, सन्तश्चामी भावा:, इति सौगतेनोक्ते प्रतिवक्ति--- यत् क्षणान्तरवर्ति न भवति, तदसत्, यथा खरविषाणम्, न चासन्त इमे भावा:, इति। अत्राबाधितप्रत्यभिज्ञानादिभि: स्थैर्ये वक्तव्ये, पिशाचानां पिशाचभाषयैवोत्तरं देयमित्यभिमन्यमानस्यैवमुत्तरसंभव:। एवं महाविद्यादिरीतिष्वपि प्रागेवोक्तम्। एकस्मिन् हेतौ केन क: प्रतिरुध्येत, कथं वा तत्र प्रकरणसमसमाख्यानिवेश: स्यादिति चेन्न, एकस्यैव हेतो: तत्साध्यव्याप्यत्वाभिमानगृहीतस्य तद्विरुद्धसाध्यव्याप्यत्वाभिमतस्वात्मसाध्यनिर्णयपरिपन्थित्वेनावस्थानात्, प्रक्रियमाणार्थसाधनप्रवृत्तस्वात्मनस्तद्विरुद्धसाधनप्रवृत्तस्वात्मसमानत्वाच्चेति। तथा हि--- अनित्य: शब्द:, प्रमेयत्वात्, घटवत्, इति केनचित् प्रयुक्ते, नित्य: शब्द:, तत एव हेतो:, आत्मवत्, इति कश्चित् प्रयुञ्जीत। समं चासाधकत्वमुभयत्र, व्यभिचारात्, इति ।।
न्या. प. अ. 91
	तदेवमेते पञ्च हेत्वाभासा अक्षपादादिभि: संगृहीता:। तथा च सूत्रम्--- "सव्यभिचारविरुद्धप्रकरणसमसाध्यसमातीतकाला हेत्वाभासा:" इति। अत्रासिद्ध एव साध्यतुल्युत्वं निमित्तीकृत्य साध्यसमशब्देनोपचरित:। अत्र न्यायतत्वानुसारात् क्रमनियामकसंगत्यभावाच्चाक्षपादं 
क्रममुल्लङ्घ्यास्माभिर्हेत्वाभासा निरूपिता:। ननु तत्त्वरत्नाकरे अन्यथैव हेत्वाभासा: प्रपञ्चिता:; यथा---
"ईदृक्षपक्षाद्यङ्गानामैकैकविकलत्वत:।
सर्वानुमानाभासानां संक्षेपाप्लक्ष्म सूचितम् ।।
तत्तत्पक्षादिस्वरूपतत्वमतदपि तथा भासमानं तदाभास:। तत्र,
पञ्च प्रतिज्ञार्थाभासा: पक्षवैकल्यदोषजा:।
सिद्धप्रसिद्धिबाधित्वविरुद्धत्वाफलत्वत: ।।"
	इत्याद्युक्त्वा, प्रसिद्धिं च विशेषणविशेष्योभयभेदेन त्रेधोदाहृत्य, बाधित्वमपि प्रमाणत्रित्वात् त्रिधा निर्दिश्य, विरुद्धत्वमपि स्ववचनस्वाभ्युपगमसर्वलोकप्रसिद्धिभेदेन विभिद्य, स्ववचनविरोधेप्युक्तिमात्रधर्मधर्म्युक्तिविरोधभेदेन त्रैधमभिधायाफलत्वपर्यन्तमुदाहृत्य, धर्मित्वानिर्देशविशिष्टत्वानिर्देशविशेषणानिर्देशधर्म्यनिर्देशसाध्यानिर्देशरूपपक्षासाधारणनिर्देशदोषपञ्चकमुदाहृत्य, "अवाचकसंदिग्धाश्लीलनिर्देशादय: साधनादिष्वपि साधारणनिर्देशदोषा द्रष्टव्या:। एते च लक्षणवाक्ये पक्षधर्मपदेन 
व्यावर्त्यत्वात् सर्वे प्रतिज्ञाभासा:" इत्यादि चोक्त्वा, "अथ हेतवोसिद्धानध्यवसितविरुद्धविशेषणविरुद्धानैकान्तिकाप्रयोजकबाध्यविरुद्धाव्यभिचारिप्रकरणसमसिद्धसाधना: इति दशधा। तत्रासिद्धोप्रमितपक्षधर्मभाव:। स स्वतो नवधा" इति विभज्य स्वरूपासिद्धसंबन्धासिद्धभागासिद्धविशेषणासिद्धविशेष्यासिद्धोभयासिद्धाश्रयासिद्धाश्रयैकदेशासिद्धव्यधिकरणासिद्धोदाहरणान्युक्त्वा, तेषामेवाज्ञानसंदेहविपर्ययै: सप्तविंशतित्वं, पुनरन्यतरासिध्द्युभयासिद्धिभेदेन चतु:पञ्चाशत्त्वमभिधाय, एवं सिद्धसाधनपर्यन्तानामपि लक्षणोदाहरणान्यभिधाय, हेतुक्तिदूषणं च धूमादित्याद्युक्त्वा, उदाहरणदूषणानि साध्यविकलसाधनविकलोभयविकलाश्रयहीनानुपदर्शिताव्याप्तिविपरीतोपदर्शितव्याप्तिसाध्याव्यावृत्तसाधनाव्यावृत्तरूपाण्युदाहृत्य, सर्वेशु चैतेषु विभागेषु मिथ: संभवदन्तर्भावानामपि पृथगुदाहरणप्रयोजनानि तत्रैवाभिहितानि। सत्यम्; तथापि वास्तवचिन्तायामन्तर्भावप्रक्रियैवानुसंधेया। अत एव हि तत्राप्यन्ते निगमितम्---
"सर्वानुमानाभासानां तल्लक्ष्मावयवक्षति:।
व्याप्यत्वपक्षधर्मत्वहानिर्वा लघु लक्षणम् ।। " इति।
अतो वस्तुतो द्वावेव हेत्वाभासौ तत्रापि विवक्षितौ। तदवान्तरभेदतयैवान्ये सर्वे दर्शिता:। उक्तिदूषणानि तु न हेत्वाभासा:; तथापि समीचीनहेतुप्रतिपादनार्थत्वादुक्तेस्तद्दूषणे सति न यथा हेतु: प्रतिपादितो भवेदित्येतावता हेतुदूषणत्ववचनम्। यद्वा निग्रहस्थानानां सर्वेषां प्रतिज्ञदिवाक्यदूषणात्मकत्वद्योतनायेति मन्तव्यम्। अश्लीलनिर्देशादीनां दोषत्वं तु नियमकथाविषयं योज्यम्। एतेन---
"हेत्वाभासास्त उच्यन्ते त्वसिद्धाद्या नवैव ते।
व्याप्यत्वपक्षधर्मत्वहानिर्वा लघु लक्षणम् ।।" इति।
अतो वस्तुतो द्वावेव हेत्वाभासौ तत्रापि विवक्षितौ। तदवान्तरभेदतयैवान्ये सर्वे दर्शिता:। उक्तिदूषणानि तु न हेत्वाभासा:; तथापि समीचीनहेतुप्रतिपादनार्थत्वादुक्तेस्तद्दूषणे सति न तथा हेतु: प्रतिपादितो भवेदित्येतावता हेतुदूषणत्ववचनम्। यद्वा निग्रहस्थानानां सर्वेषां प्रतिज्ञादिवाक्यदूषणात्मकत्वद्योतनायेति मन्तव्यम्। अश्लीलनिर्देशादीनां दोशत्वं तु नियमकथाविषयं योज्यम्। एतेन---
"हेत्वाभासस्त उच्यन्ते त्वसिद्धाद्या नवैव ते।"
इति प्रज्ञापरित्राणादिग्रन्था निर्व्यूढा: ।।
न्या. प. अ. 92
	अथात्र पक्षदृष्टान्ताभासानां हेत्वाभासान्तर्भावप्रकारमुदाहराम:। तत्र विशेषणाप्रसिद्ध्यादौ हेतोराश्रयासिद्धत्वम्। सामान्यत: प्रसिद्धो हि साध्यधर्म: प्रसिद्धे धर्मिणि सिषाधयिषितो भवति, निरालम्बनविवादयोगात्। तथाविधसाध्यधर्मविशिष्टश्च धर्मी पक्ष:। स च तदप्रसिद्धौ न स:। पक्षश्च हेतोराश्रय:। एवं सिद्धसाधनेप्युक्तम्। बाधितविशेषणत्वादौ कालात्ययापदेश:। साधर्म्यदृष्टान्ते साधनवर्जिते हेतु: साधारणोसाधारणो विरुद्धो वा। तत्राद्य:-- नित्य: शब्द:, प्रत्यक्षत्वात्, यथा द्व्यणुकमिति। तत्रैव शब्दत्वात्, यथा 
घट: इति द्वितीय:। श्रावणत्वात्, यथा घट:, इति तृतीय:। साध्यवर्जिते तु तस्मिन् विरुद्ध:, साधारणो वा। अत्र अनित्य: शब्द:, श्रावणत्वात्, शब्दत्ववत्, इति प्रथम:। तत्रैव वस्तुत्वादिति द्वितीय:। उभयवर्जिते निराश्रये च व्याप्यत्वासिद्ध:। पूर्वे च दोषा यथासंभवं भाव्या:; यथा---अनित्य: शब्द:, कृतकत्वात्, यथा आत्मेति, यथा वा शशविषाण्ामिति। सत्यपि हि व्याप्तिरत्र न प्रदर्श्यते। वैधर्म्यदृष्टान्ते तु साधनाव्यावृत्ते हेतो: साधारणत्वम्, विरुद्धत्वं वा। यथा---शब्द: ध्वंसप्रतियोगी, प्रत्यक्षत्वात्, यन्नैवं तन्नेवम्, यथा आत्मेति साधारणत्वम्। तत्रैव साध्ये श्रावणत्वादिति हेतौ यदुक्तसाध्यं न भवति तच्छ्रावणमपि न भवति, यथा शब्दत्वमिति विरुद्धत्वम्। साध्याव्यावृत्ते तु व्याप्यत्वासिद्धादय:---गर्भस्थो मैत्रीतनय: श्याम:, मैत्रीतनयत्वात्, य: श्यामो न भवति स मैत्रीतनयो न भवति, 
यथा सत्यवतीतनय: इति व्याप्यत्वासिद्ध:। एवमन्येपि ।।
न्या. प. अ. 93
	यद्यपि सपक्षैकदेशवर्तिनि सम्यग्घेतौ हेतुरहित: सपक्ष एव विपक्षविवक्षया केनचिदुदाह्रियते, तथापि तत्र व्यतिरेकव्याप्तेरनुपदर्शितत्वान्न तत्र व्याप्यत्वं सिध्यति। एवं सर्वत्र समीचीनेपि हेतौ साधर्म्यदृष्टान्तेषु साधनविकलसाध्यविकलोभयविकलाश्रयहीनेषु साध्याव्यावृत्तसाधनाव्यावृत्तोभयाव्यावृत्ताश्रयहीनेषु च वैधर्म्यदृष्टान्तेषु, पुरुषापराधाद्व्याप्त्यनुपदर्शनेप सत्यपि व्याप्तिरनुपकारिका; व्याप्तिप्रत्यायनार्थं ह्यसौ दृष्टान्तमुदाहरति, न तु व्याप्तिसद्भावार्थम्, येन तद्दोषेप्यन्यतोस्ति व्याप्तिरिति चरितार्थता। न च परेण स्वयमेव व्याप्ति: प्रत्येतव्या, तथा सत्युदाहरणाख्यावयवस्यैव परित्यागप्रसङ्गात्। यद्यपि घटक: प्रतिवादी सम्यग्दृष्टान्तसिद्धां व्याप्तिं स्वयं प्रतिसंधत्ते, तथाप्यप्रतिसंधानमभिनीय वादी निगृह्येत, स्वप्रतिसंधानं प्रकाश्य वा दृष्टान्ताभासवचनाज्जडीक्रियेतेति। साध्यमात्रविकले साधर्म्यदृष्टान्ते साधनमात्राव्यावृत्ते च वैधर्म्यदृष्टान्ते हेतोर्न कथंचिदपि सम्यक्त्वसिद्धि:, हेतोर्विपक्षवृत्तित्वेन साधारणत्वविरुद्धत्वयोरन्यतरावश्यंभावात्। तत्रोभयाव्यावृत्तो यथा---क्षित्यादिकं सकतृर्कम्, कार्यत्वात्; यत् सकर्तृकं न भवति तत् कार्यमपि न भवति, यथा घट:, इति। साधर्म्यदृष्टान्तवच्छशविषाणाद्युदाहरणे अत्राप्याश्रयहीनत्वम्। व्यतिरेकित्वे आश्रयहानिर्न दोष इत्येके; यथाहु:---
"यस्मिन्न नित्यता नास्ति कार्यतापि न विद्यते।
अस्मिन् यथा खपुष्पादाविति शक्यं हि भाषितुम् ।।" इति।
अभ्युपगतोयमर्थो मुखभेदेनास्मदीयैरपि कैश्चित्; यथोक्तं प्रज्ञापरित्राणे---
"भवेदाश्रयहीनत्वं भावसाधन एव तत्।
असत्तासाधने तादृगसदर्थोपवर्णनम्।
न दोषायान्यथा सत्ता साधनस्याप्रसङ्गत: ।।" इति।
भाष्ये च गगनकुसुमाद्युदाहरणमेतत्पक्षानुगुणम्। ये पुनरसिद्धपक्षादयोपि केचिद् भाष्यादिषु प्रयोगा:, ते तु तत्तत्प्रतिवादिमतानुविधायिप्रसङ्गविशेषपरा: परिणमयितव्या:। न चैवं शुष्कवैतण्डिकोत्थानप्रसङ्ग:। स्वसिद्धान्तगृहीतमनाकुलयद्भि: स्वव्याघातरहितै:परस्य स्वव्याघातादिप्रदर्शने प्रवृत्तिरिति ।।
न्या. प. अ. 94
	एवमष्टौ निश्चिता उदाहरणाभासा: प्रदर्शिता:। अथान्ये संदेहद्वारेणाष्टौ प्रदर्श्यन्ते---विगीत: पुरुष: पुनर्भवानर्ह:, सुसमाहितावताररहस्यत्वात्; यदुक्तसाधनम्, तदुक्तसाध्यमित्युक्त्वाह---यथा सद्विद्यासमाधिनिष्पत्तिमान् पुरुष: इति। अत्र विद्यान्तरसमाधिनिष्पत्त्या मोक्षनिश्चये तदनङ्गभूतावताररहस्यतत्त्वज्ञानसद्भावे साधकबाधकानवतारात् संदेह इति संदिग्धसाधनविकलता। संदिग्धसाध्यविकलो यथा---तत्रैव साध्ये विदितवेदान्तत्वादिति हेतौ, यथा बृहस्पतिरिति। अत्र साधननिश्चयेपि वसिष्ठावान्तरतप:प्रभृतीनामिव पुनर्भवसंभवात् साध्यसंदेह:। सदिग्धोभयो यथा; तत्रैव---यथोन्मत्तवेष: पुरुष्ा इति। अत्र स किमुन्मत्त:, उत ब्रह्मविदेव सन्नुन्मत्तभावक इति संदेहे साध्यसाधने अपि संदिह्येते। तत्रैव---यथा भविष्यन्मैत्रीतनय इति संदिग्धाश्रयहीन:। न ह्यवन्ध्यायुवत्यपि मैत्री पुन: प्रसूतिमतीत्यर्वाग्दृशां सुग्रहम्। संदिग्धसाधनाव्यावृत्तो यथा---य: पुनर्भवार्ह: सोविदितवेदान्त:, यथासौ देशान्तरगत: पुरुष इति। अत्र कामक्रोधादिद्रढिमलिङ्गात् सहसैव मोक्षानर्हत्वनिश्चयेप्यौपनिषदसंव्यवहारात् प्राग्विदितवेदान्तत्वं संदिह्यते। संदिग्धसाध्याव्यावृत्ते यथा--- विगीत: 
पुरुषो ब्रह्मविद्याधिरोहानर्ह:, अत्रैवर्णिकत्वात्; यस्तदर्ह:, स त्रैवर्णिक:, यथासौ काणाद:, इत्यत्र निदर्शितस्यारूढपतितत्वादिशङ्कायां भवति तदनर्हत्वसंदेह:। संदिग्धोभयाव्यावृत्तो यथा; तत्रैव---यथासौ वैदेशिको मीमांसक इति। न ह्यत्र तदर्हतां त्रैवर्णिकत्वं च वेदपठनादिमात्रेण विनिश्चिनुम:, दशपुरुषविख्यातत्वादिविरहे दुष्टशूद्रादिष्वपि संभवद्भिर्लिङ्गेर्वर्णविशेषादिनिर्धारणायोगात्। व्यतिरेकेपि संदिग्धाश्रयहीनोदाहरणं प्राचीनमेव। अपि चात्र हेत्वसिद्ध्यादाविव कथकयोरन्यतरोभयभेदेन संदिग्धनिश्चितसाधनविकलत्वादिभेदाद् द्वात्रिंशद्भिदा भवन्ति। उदाहरणे लोकप्रसिद्धेप्युभाभ्यामपि संदेग्धव्यं निश्चेतव्यमिति वा न राजशासनम्, सामग्रीशक्तेरनियमात् इति ।।
न्या. प. अ. 95
	व्याप्त्यनभिधानविपरीतव्याप्त्यभिधानादयो दृष्टान्तवचनदोषा:। यथा घट: इति दृष्टान्तधर्मिमात्रोदाहरणं व्याप्त्यनभिधानम्। कृतकत्वादिति हेतौ यदनित्यं तत् कृतकम्, यथा घट:, इति विपरीतव्याप्त्यभिधानम्। तदनित्यम्, यथा घ्ाट:, इति व्याप्त्येकदेशाभिधानम्। घटवत् घट इवेत्यादीनामभिन्नार्थत्वाद्व्याप्त्युपन्यासानन्तरमेतेष्वन्यतमाभिधाने न दोष:; न हि यथाशब्देनैव व्याप्तिरुपदर्शनीया, 
नान्येनेति नियामकमस्ति। शब्दशक्तिश्च नातिदवीयसीति यथाविवक्षं न विरोध: ।।
न्या. प. अ. 96
	ननु व्याप्त्यनभिधाने तदेकदेशाभिधाने चावयवांशन्यूनत्वापाताद् विपरीतव्याप्त्यभिधाने चावयवैकदेशविपर्यासन्न्यूनत्वाप्राप्तकालत्वे उद्भाव्ये। किमेषां हेत्वाभासविश्रान्तदृष्टान्तदोषत्ववचनेन ? सत्यम्; व्याप्त्यनुपदर्शनमुखेन हेतुदोषेष्येते विश्राम्यन्तीति ख्यापनायैतदिति मन्तव्यम्। हेतुदोषपर्यवसायिनामप्येषां वैशद्याय स्वयं कथकाशक्तिख्यापनसामर्थ्याच्च विशेषत उद्भावनं कार्यम्। सामान्यत उद्भाविते वा कथमिति पृष्टेन विशेषो वक्तव्य:। हेत्वाभासोयमिति सामान्यत उद्भावितेपि हि न दोष:। तत्र यदि विशेषानुयोगे प्रतिवक्तुं न शक्नुयात्, हेत्वाभासतास्थापकव्याप्त्यपक्षधर्मत्वयोरन्यतरनिर्वाहे वा न प्रगल्भेत, निरनुयोज्यानुयोगेन निगृह्येत। एवं पक्षदृष्टान्ताभासप्रयोगेपि प्रयोगाभासोयमिति वा पक्षाभासोयमिति वा दृष्टान्ताभासोयमिति वोद्भाविते सम्यप्रतिवादिबुभुत्सानसारेण तत्तद्विशेषा: प्रदर्शनीया:। स्पष्टेषु तावतैव चेत् चरितार्थबुद्धयस्ते स्यु:, किं विशिष्याभिधानेन ?। अत्रापि यदि पक्षाद्याभासतामनुयुक्तो न निर्वहति, तदा पूर्वनिग्रहा:। उभावरूपदोषानुयोगे च भर: प्रतिवादिन:। भावरूपदोषानुयोगे तु तद्वक्तुरेवेति वृद्धा:। परस्परसंमत्या लौकिकव्यवहारेष्विवात्रापि समर्थकथकयोर्न व्यवस्थितिरिति केचित् ।।
न्या. प. अ. 97
	एवं हेत्वाभासप्रसङ्गात् तदनुप्रविष्अपक्षाभासादीनां दिङ्मात्रं दर्शितम्। प्रसङ्गभूततर्काभासा अप हेत्वाभासविशेषा एव, तर्कस्यानुमानराश्यपृथग्भावात्। न्यायस्तर्कश्चोभयमनुमानमिति मीमांसका:। व्याप्याङ्गीकारे व्यापकानिष्टप्रसञ्जनं हि तर्क:, व्याप्याद्व्यापकप्रमितिरेवानुमानमिति ।। 
न्या. प. अ. 98
	ननु न तर्कोनुमानम्, भाष्यकारैरेव पृथक् परिगणितत्वात्। यद्यपि जन्माद्यधिकरणे "तर्कश्च साध्यधर्माव्यभिचारिसाधनधर्मान्वितवस्तुविषयत्वान्न निर्विशेषवस्तुनि प्रमाणम्" इत्यनुमानेपि तर्कशब्द: प्रयुक्त:; तथापि "न विलक्षणत्वात्" इत्यधिकरणे "यत: सर्वेषां प्रमाणानां क्वचिद्विषये तर्कानुगृहीतानामेवार्थनिश्चयहेतुत्वम्; तर्को हि नामार्थस्वभावविषयेण सामग्रीविषयेण वा निरूपणेनार्थविशेषे प्रमाणं व्यवस्थापयत् तदितिकर्तव्यतारूपमूहापरपर्यायं ज्ञानम्। तदपेक्षा च सर्वेषां प्रमाणानां समाना। शास्त्रस्य तु विशेषेणाकाङ्क्षासंनिधियोग्यताधीनप्रमाणभावस्य सर्वत्रैव तर्कानुग्रहापेक्षा। उक्तं च मनुना---यस्तर्केण," इत्याद्यभिहितम्। तथा प्रथमसूत्रेपि "अनधिगतपदवाक्यस्वरूपतदर्थयाथात्म्यप्रत्यक्षादिसकलप्रमाणवृत्ततदितिकर्तव्यातारूपसमीचीनन्यायमार्गाणाम्" इत्याद्युक्तम्। एवं श्रीमति गीताभाष्येपि--- "मत्त: स्मृतिर्ज्ञानमपोहनं च"--- इत्यस्य व्याख्याने "अपोहनं ज्ञाननिवृत्ति:; अपोहनमूहनं वा, ऊहनमूह:, ऊहो नाम इदं प्रमाणमित्थं प्रवर्तितुमर्हतीति प्रमाणप्रवृत्त्यर्हताविषयं 
सामग्र्यादिनिरूपणजन्यं प्रमाणानुग्राहकं ज्ञानम्। स चोहो मत्त एव" इत्युक्तम् ।।
न्या. प. अ. 99
	किं च 'तर्काप्रतिष्ठानात्' इति सूत्रं 'तर्कोप्रतिष्ठ:' इति स्मृतिश्च तर्कस्यानुमानादन्यत्वं सूचयत:। न ह्यनुमानं प्रमाणभूतमप्रतिष्ठितं स्यात्। किं च एवंत्वादेवमिति ह्यनुमानस्वरूपम्, एवं चेदेवं स्यादिति च तर्कप्रकार:; कथमनयोरैक्यम्?। आहार्यलिङ्गजन्यत्वाच्चानुमानाभासवन्नास्यानुमानत्वम्, आरोपितविषयत्वाच्च; न हि सधूमे निर्धूमत्वप्रसङ्ग इति धीरनारोपितविषया, विपर्यये पर्यवसानाच्च; न ह्यनुमानं स्ववेद्यविपर्यये पर्यवस्यति, किं तु स्ववेद्य एव, अन्यथा अनुमानप्रमाण्योच्छेदप्रसङ्गात्। उक्तं च प्रज्ञापरित्राणे---
"प्रमाणनिष्टपक्षोक्तौ तस्य व्याप्तिबलात् प्रति।
अनिष्टापादनं तर्को नानुमानं स्मृतिर्मता।
स्मृतिप्रमोष एवात्रानिष्टोपस्थापनं ह्यत:।
तद्व्याप्तिबलस्तादृगनिष्टापादनं स्मृति: ।।"
	इत्यादिकमुक्त्वानन्तरमेवोक्तम्---
"एवंव्याप्रियमाणोसौ तर्को मनोपकारक:।
प्रामाणिकोर्थो लिङ्गं स्यादनुमाने तु तद्बलात्।
प्राप्ति: प्रामाणिक: स्यादित्यनुमातर्कयोर्भिदो।
प्रसङ्गद्वारतो या: स्युरनुमानप्रवृत्तय:।
तर्कोक्तयस्तास्तदपि साक्षाल्लिङ्गदयोपरे ।।" इत्यादि।
	तस्मादनुमानादन्यदेव किंचिद्यथाभाष्यमूहापरपर्यायं ज्ञानं तर्क इति वदन्ति ।।
न्या. प. अ. 100
	यत्तु सर्वेषां प्रमाणानां तर्कानुग्रहापेक्षावचनं, तत् प्रमाणस्य सतस्तर्कस्यानुग्राहकत्वमात्रेणोपपन्नम्। प्रमाणस्य प्रमाणेन कथमपेक्षेतिचेत्, कथं वा प्रमाणेतरेण तर्केण ? विपक्षे जिज्ञासाविच्छेदनादिति चेत्, तुल्यम्। तर्हि पूर्वेण किं प्रयोजनमिति चेत्; किं वातिरिक्ततर्कवादिन: ?। पक्षस्थापनमिति चेत्, तुल्यम्। न च तत्रापि तर्कान्तरापेक्षया अनवस्था, अप्रमाणत्वपक्षेपि व्याप्तेर्व्याप्त्यन्तरापेक्षाक्रमेणानवस्थानप्रसङ्गात्। न हि तर्कान्तर्गता व्याप्तिर्नास्तीति युक्तं वक्तुं तार्कि कगोष्ठीषु, शङ्काभावे च तदनपेक्षणात्; क्वचित् क्वचिदित्येव ह्युच्यते। उक्तं चोदयनेनापि---
"व्याघातावधिराशङ्का तर्क: शङ्कावधिर्मत:" इति।
तत्त्वरत्नाकरेपि--- "अपरे न: सकलप्रमाणानां तर्कानुग्राह्यतामाग्रहादुदाहरन्ति---" इत्याद्युत्क्वा "तदा तर्कापेक्षाध्यवसायविरुद्धम्---" इत्यादिना प्रत्युक्तम्। पश्चाच्चोक्तम्---
"नैनं तर्कमपेक्षन्ते सर्वा: प्रमितयो यत:।
विरोधाबोधयोर्जातं संशयं स चिकित्सते ।।" इति।
	यच्च "तर्को हि नाम---" इत्यादि, तदप्यनुमानविशेषस्यैव तर्कस्य प्रमाणान्तरपरिकरत्वेनावस्थितस्य व्यापारसंज्ञाविशेषादिकथनमात्रम्; न हि तत्रानुमानान्यत्वमुक्तम्। एवम् 'अनधिगत--' इत्यादावपि। एतेन "यस्तर्केण---" इति मनुवचनमपि निर्व्यूढम् ।।
न्या. प. अ. 101
	यच्चोक्तं श्रीविष्णुचित्तै:--- "भाष्यकारैस्तु प्रत्यक्षानुमानागमेभ्यस्तर्कोपबृंहितेभ्य आत्मन: स्वयंप्रकाशत्वं समर्थितम्" इति, तथा तैरेव संगतिमालायामुक्तम् 'रचनानुपपत्ते:' इति सूत्रे,--- "नात्रेश्वरानुमानमुच्यत इति शङ्कनीयम्, प्रतितर्कमात्रवचनात्। व्याप्तिबलमालम्ब्यानिष्टप्रसङ्गस्तर्क: इति तर्कस्यापि व्याप्त्यवश्यंभावात्" इति, तदपि भाष्यवदेव योज्यम् ।।
न्या. प. अ. 102
	यत्तु अप्रतिष्ठितत्वसूत्रस्मृतिभ्यामनुमानान्यत्वं सूचितमिति, तदपि न, अतीन्द्रियार्थगोचराणां केवलतर्काणामेवप्रतिष्ठितत्वाभिधानस्य भाष्यकारैरेवव बहुशोभिधानात्। उक्तं तत्रैवोपसंहारे--- "अतोतीन्द्रियार्थे 
शास्त्रमेव प्रमाणम्। तदुपबृंहणायैव तर्क उपादेय:---" इति। प्रत्यक्षादिविरोधे चाप्रतिष्ठा साक्षादनुमानेपि समाना; अन्यथा तर्कमात्रस्याप्रतिष्ठितत्वे मीमांसैव हिंसिता स्यात्। न च तद्युक्तम्; "यश्च मीमांसतेध्वरम्" "वेदशास्त्राविरोधिना, यस्तर्केणानुसंधत्ते" इत्यादिविरोधात्। 
	किंच---
तर्काप्रतिष्ठातर्कोयं प्रतितिष्ठति वा न वा।
तर्कप्रतिष्ठा द्वेधापि तत्तदन्यव्यवस्थिते: ।।
अप्रतिष्ठितस्य तर्कस्यानुग्राहकत्वमपि मृग्यमिति ।।
न्या. प. अ. 103
	यत्तु एवंत्वादेवम्, एवं चेदेवं स्यात्, इत्यनयो: कथमैक्यमिति ? तत्र ब्रूम:---
व्यतिरेकात्मिका व्याप्तिर्विपक्षे दण्डतां गता।
पक्षोपश्लेषणवशात् स्याच्चेदित्यवतिष्ठते ।।
पक्षधर्मत्वगर्भोक्ति: स्यादित्येवं प्रवर्तते।
न चैवमिति तेनैव हेतुमाह विपर्ययम् ।।
साध्याभाववतामेष हेत्वभावो व्यवस्थित:।
न च सोयमिहास्तीति स्यात्कारेणाभिसंहितम् ।।
साध्यशून्यस्त्वया पक्षो विपक्ष्ावदभीप्सित:।
नासौ तथेति चेत्कार: साध्यधर्मान्वयाशय: ।।
अनुवादात्मना पक्षे साध्याभावो विभाति यत्।
प्रतिषेधोपपत्त्यर्थ: परामर्श: स युज्यते ।।
एवं चेदेवमेव स्यादिति धीर्यदि विभ्रम:।
व्याप्तिरेवात्र भग्ना स्यात्तदा कस्तर्क इष्यताम् ।।
न चैवमिति तर्कोयं पर्यवस्यन् विपर्यये।
पर्यवस्यति तेनैव प्रसञ्जकविपर्यये ।।
प्रसङ््गान्तर्निमग्नोर्थ उन्मज्जति विपर्यये।
एवकाराद्यभिप्रेता: स्वशब्दाभिहिता यथा ।।
अत आहार्याध्यारोपितहेतुविषयत्वेपि तर्कस्य याथार्थ्यं नापैति, यद्यपश्लेशेण स्यात्कारेण च प्रवृत्ते:, तयोश्च तद्विपर्ययाध्यवसायगर्भत्वात्। अत एव च न स्मृत्यादावपि तर्कधियोन्तर्भाव:। स्मृतिप्रमोषाविशेष एवायमीदृश इति चेन्न, तत्रापि चेत्स्यात्प्रयोगयोरयोगात्। न हि स्मृतावेव तयो: संभव:; कुतस्तत्प्रमोषे; प्रमुषितपूर्वानुभवविषयैकदेशा स्मृतिरेवहि स्मृतिप्रमोष इति वर्ण्यते। अपि च तर्कस्यायथार्थत्वे---यदि सविषमिदमन्नं भक्षयिष्यसि, परेष्यसि, 'अन्धोभविष्यद्यन्मा नागमिष्य:---इत्यादयो लौकिकवैदिकप्रसङ्गा मृषावादा: स्यु:। ततश्चैतेभ्योनर्थेभ्यो विच्छेदोपि न स्यात्। न हि यदि धर्मं चरिष्यसि, नरके पतिष्यसीत्ययथार्थोक्तौ कश्चिद्धर्मान्निवर्तते; एवं च दृष्टेपि--यदि भोक्ष्यसे क्षुच्छान्तिर्न भविष्यतीति। अपि च यद्युपश्लिष्टं प्रसञ्जकं व्याप्यं यदि कार्तान्तिकवदनिष्टं प्रसञ्जयेत्, तदा स्यादप्ययाथार्थ्यम्। न तथात्र। यदि स्वरूपतो मिथ्याभूतप्रसञ्जनीयोल्लेखमात्रादयथार्थत्वं तदा भ्रान्तिविषयज्ञानान्तरेपि स्यात् ।।
नन्वीश्वरो दायालुश्चेत् सुखैकान्तं जगत् सृजेत्।
अविद्या ब्रह्ममूला चेदनिवर्त्या प्रसज्यते ।।
सर्वप्रपञ्चमिथ्यात्वं मिथ्या चेद्व्याहतं भवेत्।
अनाश्रयस्यैवमादेरनुमानात्मता कथम् ।।
भ्रान्ताश्रयानुमन्तॄणां शून्याद्वैतादिवादिनाम्।
नैतच्चोद्यं तदन्येषामेवं दोष: समुत्थित: ।।
अनुमानान्यतायामप्येष न स्यादनाश्रय:।
वन्ध्यासुतो बुभुक्षुश्चेद्भुञ्जीतेति हि नोच्यते ।।
ततो यदाश्रयस्तर्क: साक्षाद्व्यवहितोपि वा।
तस्यानुमानभावेपि न ह्यसावपसर्पति ।।
न्या. प. अ. 104
	न चैतदनादेशिकम्, आरम्भणाधिकरणे तकेर्ष्वेवानुमानशब्दस्य भाष्यकारै: प्रयोगात्--- "तानि चानन्तरोक्तैरविद्याकार्यत्वादिभिरनुमानैर्निरस्तानि" इति। न च ते न तर्का इति शक्यं वत्कुम्, यथाश्रुतप्रकारेण स्वरूपासिद्ध्यादिप्रसङ्गात्। तत्त्वरत्नाकरेपि "एषां प्रसङ्गद्वारेण वा प्रयोग:" इत्यादिना हेतुत्रयस्यापि प्रसङ्गरूपेण प्रयोग उदाहृत:। अर्थापत्त्यन्तर्भावदशायामप्युक्तम्--- "तन्निरवकाशमानाल्लिङ्गादिह सावकाशस्यात्माविरुद्धविषयस्थापनविषयानुमानमर्थापत्ति:। इयमेवागमविषयव्यवस्थितौ शेषभूता चेत् सामान्यविशेषाख्यो न्यायो निर्दिश्यते---" इति। आकाङ्क्षादिनिरूपणे चाभिहितम्--- "पीनो देवदत्तो दिवा न भुङ्क्ते इत्येतदपि रात्रिभोजनपर्यन्ततात्पर्यं चेत् अध्याहारस्योदाहरणम्; दिवातनाशननिषेधमात्रपरं चेच्छ्रुतार्थापत्ते:। यस्य हि प्रमाणस्य यावत् प्रमेयं व्यवस्थापितम्, तत् तावत्यप्रमिते न स्वातन्त्र्येण पर्यवस्यति ; तदा तत्पर्यवसानार्थतयानुपपत्तिलिङ्गादिकं व्याप्रियमाणं तर्कलक्षणापन्नं तच्छेषतयावतिष्ठते, परोद्देशप्रवृत्तव्यापारव्याप्यत्वात्, प्रमित्सितपर्यवसाने तत्प्रमेयस्वभावपर्यालोचनया स्वातन्त्र्येण व्याप्रियमाणं तर्कप्रमाणपदं समधिरोहति---" इति ।। मनोनिरूपणे चोक्तम्--- "यद्येप्येवं न तर्क: स्वातन्त्र्येण स्वार्थसमर्थनसमर्थ:, तथाप्यागमानुग्रहेण प्रभवति, सन्ति चागमा:--- "इत्यादि"।।
न्या. प. अ. 105
	नन्वप्रमाणत्वं तर्कस्य तत्रैव प्रपञ्चितम्। तथाहि न्यायपादे---
"यदुक्तं न प्रमाणेन परीक्षा दोषवन्न तत्।
अप्रमाणेन तर्केण परीक्षा वक्ष्यते यत:।" इति।
	साक्षात् तर्कप्रमाणे च।
""मानानुग्राहकं युक्त्या ज्ञानंतर्कोभिधीयते। 
युक्तिश्च संभवौचित्यतद्विपर्ययतो द्विधा ।।
मानानुग्राहकपदेन प्रमाणेभ्यो व्यावर्त्यते" इत्याद्युपक्रम्य हेतुफलविषयव्यापारावान्तरभेदादि प्रपञ्चेनोक्त्वा,
"केचिदाचक्षते तर्क: प्रमाणमिति मन्महे।
संशयादिबहिर्भावात् प्रामाण्यस्य च संभवात् ।।"
	इत्यादिना तर्कप्रामाण्यपक्षं प्रपञ्चेनानूद्य, "प्रसङ्गरूपव्यतिरेक्यनुमानमेव तर्क:" इति तन्मतमुपसंहृत्य,
"उच्यते न प्रमा तर्को वेषहेत्वोर्विशेषत:।
हेत्वाभासोद्भवत्वाच्च सोयं निर्णायको न च ।।" इत्यादिना।
सत्यम्; तथापि भाष्यकारै:--- "चार्वाकशाक्योलूक्याक्षपादक्षपणककपिलपतञ्जलिमतानुसारिणो वेदबाह्या:---" इत्यादिषु बहुषु प्रदेशेषु बाह्यपक्षनिक्षिप्ताक्षपादोक्तषोडशपदार्थसूत्रानुवादपूर्वकं तत्क्रमेण प्रमाणादिपरीक्षायां न्यायपादमारचयत: परमतमनुरुध्यापि क्वचिद्व्यवहारा: संभवन्ति, अन्यथा स्वेनैवार्थापत्त्यन्तर्भावादिप्रकरणोक्तग्रन्थविरोधात्। यच्च तत्र युक्तिरूपमिव किंचिदुक्तम्, तदपि न तदुचितमिति ततोपि न स सिद्धान्त:; तथा हि---एवं भवितव्यमिति हि प्रमाणात् तर्कस्य वेषविशेष उक्त:। स त्वनिश्चयात्मकश्चेत् संशय एवान्तर्भाव:। तत्रैव हि भ्रमसंशयादिलक्षणानन्तरं चैवमुक्तम्--- "संभवासम्भवपरामर्शस्तर्क:; यथा---बाह्वादिप्रदेशवत्त्वात् पुरुषेणानेन भवितव्यम्, न स्थाणुनेति। एषां संशयादीनां विमर्शानवधारणाद्येकप्रयोजनान्तर्भावसंभवेपि पृथगुपादानमवान्तरकारणवैषम्यात्, उपयोगभेदस्य च न्यायपादे दर्शयिष्यमाणत्वाच्च" इति। न चानग्निश्चेत् निर्धूम: स्यादिति बुद्धे: संशयता। अथायमसंभावनानिरास:, तथापि तेनाकारण वैषम्यान्निर्णयरूपत्वादबाधाच्च प्रमाणमेव। यच्च "न केवलं प्रसङ्गसाधनं साध्यधर्मिण्यसिद्धम्, अपि 
त्वन्यगतमेव प्रसङ्गहेतु:। न त्वनुमानमन्यगताद्धर्मात् प्रवर्तते। ततस्तस्मात् स्फुटोस्य भेद:" इत्युक्तम्, तत्रासिद्धहेतुजन्यत्वे परिहार: पूर्वमेवाक्त:। एवं चेदेवं स्यादित्यस्य च---न चैवं तस्मान्न तथेत्यत्रैव तात्पर्याद्व्यतिरेकव्याप्तिक्रोडीकार एवातिरिक्त:। अन्यगतहेतुसमुत्थत्वं  तु न कथंचिदपि स्यात्; न खल्वन्योनाग्निश्चेदयं निर्धूम: स्यादिति युज्यते, नापि न चान्यो निर्धूमस्तस्मादयमनग्निर्न भवतीति। यच्चाप्रयोजकानैकान्तिकहेतुभिरपि तर्कस्य संभवरूपेण समुत्थानादनुमानान्यत्वमुक्तम्, तदपि हेत्वाभासजन्यज्ञान एवान्तर्भावाय, न तु पृथक् तर्काख्यज्ञानसिद्धये। न च तेपि हेतव आभासा अपि संशयद्वारा विपर्ययद्वारा वोपकुर्वते ; तत्त्वनिश्चयस्य तदपेक्षानियमाभावात्, भावेपि सिषाधयिषितस्याविरोधप्रदर्शननिर्णयरूपेणैवोपकारात्। एवमन्यदपि चिन्त्यम्। निर्णयात्मकत्वं न तर्कस्य श्रीविष्णुचित्तैरुक्तम्--- "तर्कश्चसाध्यधर्माव्यभिचारिसाधनधर्मान्वितवस्तुविषय:" इति ।।
न्या. प. अ. 106
	भवत्वेवं प्रमाणभूतोप्रमाणभूतो वा प्रमाणानुग्राहकस्तर्क:। स किमङ्गक: ? कतिविध: ? कियदवयवप्रयोगश्च ?। व्याप्त्यादिपञ्चाङ्ग:, संग्रहाद्द्विविध: पञ्चविधो वा, प्रयोगोप्यनुवादप्रसङ्गाभ्यां द्व्यवयव:। विपर्ययपर्यवसानवाक्यं तु तृतीयोवयव:। स नावश्यं वक्तव्य:, मन्दस्य त्वनिष्टताव्यक्त्यर्थमुच्येतापि। प्रसञ्जकस्य प्रसञ्जनीयेन व्याप्ति:, प्रतितर्केणाप्रतिघात:, प्रसञ्जनीयविपर्यये पर्यवसानं, प्रसञ्जितस्यानिष्टत्वं, परपक्षासाधकत्वं चेति तदङ्गानि। यथा---अनग्निश्चेत् निर्धूम: प्रसजेत्, न चासौ निर्धूम: इति। अग्न्यभावो हि धूमाभावेन व्याप्त:। यथाहु:---
"धूमाभावेनाग्न्यभावो व्याप्ते नाग्निस्ततश्च्युत:।
अधूम एव वर्तेतेत्येवं व्याप्यत्वमश्नुते ।।" इति।
	न च साग्नित्वेप्यत्र कश्चिदनिष्टप्रसङ्ग:, येन तत: प्रतिहन्येत। न चायं निर्धूम इति विपर्यये पर्यवसानं धूमप्रत्यक्षबलसिद्धम्। अत एव धूमाभावप्रसञ्जनमनिष्टमेव। न चासावनग्नित्वपक्षसाधक: इति। प्रामाणिकपरित्याग:, अप्रामाणिकस्वीकार: इति प्रसञ्जनीयद्वैविध्याद् द्विविधस्तर्क:। तत्र पूर्वो दर्शित:। अपरो यथा---यदीश्वर आतृणादाकरीषात् स्वरूपेणाभिन्न:, तस्य विकारापुरुषार्थयोगित्वप्रसङ्ग: इति। आत्माश्रयान्योन्याश्रयवक्रकानवस्थाकेवलानिष्टप्रसङ्गभेदेन पञ्चविध:। तत्रात्माश्रयादयश्चत्वार: स्वविषये स्वरूपासिद्धिमावहन्ति, पञ्चमस्तु व्याप्यत्वासिद्ध्यादिकम्। अन्याधीनतयैव नियतस्य स्वाधीनत्वाभ्युपगमे विरोधप्रसङ्ग आत्माश्रयप्रसङ्ग:। तथा---स्वेनैव स्वयमुत्पाद्यत इत्यादौ नियतपूर्वसिद्धि कारणं, नियतोत्तरं च कार्यम्; न चैकमेकापेक्षया पूर्वमपरं च स्यात्, अन्यथा भावाभावसौहार्देन सर्वव्यवस्थयोन्मूलनप्रसङ्गात् इति। अन्याधीनत्वनियमरहितस्य स्वाधीनतया विरोधापादनमात्माश्रयाभास:। यथा--- स्वेनैव स्वयं पोष्यते, ज्ञायते च इत्यादौ; न ह्यत्र कर्मकर्तृविरोध:, स्वरूपत: सिद्धेनातथाभूतेन स्वेनैव स्वस्यैव तथाभावापादनस्य सर्वप्रत्यक्षसिद्धत्वात्, ज्ञानादिषु चैकस्यैवाश्रयत्वविषयत्वयो: सहोपलम्भात्। स्वातिशयापादनानभ्युपगमे स्वज्ञानाभावाभ्युपगमेच दृष्टादृष्टार्थसर्वचेतनप्रवृत्त्यपह्नवप्रसङ्गेन स्ववचनादिविरोधात् इति। स्वकार्येण स्वोत्पत्त्यभ्युपगममे विरोधप्रसङ्ग: अन्योन्याश्रयप्रसङ्ग:। यथा---देवदत्त: पिता यज्ञदत्तस्य, तस्मिन्नेव च जन्मनि स एव तस्येति; न हि स्वकारणात् पूर्वं स्वस्य सत्ता समस्ति; पूर्ववत् स्वप्रागभावसमानकालत्वप्रसङ्गात्। न ह्यसति प्रागभावे कारणेन किंचित् कार्यम्; न चासतो कार्येण कारणस्योत्पादनं युक्तम्; तथा सति किं कस्य कारणं कार्यं वा न स्यात्। एवं कारणेपि कार्यसमनन्तरभाविनि भवनस्य प्रागभावाव्यवधानात् स्वकार्यस्य स्वप्रागभावपरिष्वङ्गप्रसङ्ग:। यदि च कारणप्रागभावदशायां कार्यं स्यात्, किं कारणेन साध्यं स्यात् ?। यच्च--धूमेन वह्निर्ज्ञायते, तेनैव च वह्निना स एव, इत्यादिषु ज्ञाप्यज्ञापकान्योन्याश्रयणम्, तत्रापि कृतावेव तद्विश्रम:-- धूमज्ञानेन वह्निज्ञानं  जन्यते, तेनैव च तत् इति। एवमन्यत्रापि द्रष्टव्यम्। अन्योन्योपकारादिमात्रे  तदाभास:। यथा---सैन्येन राजा रक्ष्यते, तेन च सेनेति; न ह्यनयो: शक्तिर्व्यापारादिकं वा परस्परोत्पाद्यम्। अन्यत: 
सिद्धशक्तिकयोस्तु मुखभेदेनान्योन्योपकार:। एवं परस्परोपष्टम्भेन काष्ठाद्यवस्थानेपि द्रष्टव्यम्। त्रिप्रभृतीनामवधिमतासन्योन्यं चक्रवदुत्पत्त्यपेक्षावृत्तौ चक्रकप्रसङ्ग:। यथा---कश्चित् कौपीनसार: संकल्पयति--- 
"न श्रीरकृषमाणस्य" इति परमाप्तवचनात् कृष्या विभवमुपलप्स्ये, तेन चोपदामुखेन राजानं प्रसादयिष्यामि, राजप्रसादेन लब्धोपकरणस्य मे कृषिराद्य न दुष्करेति। मुखभेदे तु तदाभास:। यथा---अन्योन्यव्यक्त्यनुसारिणि बीजाङ्कुरस्तम्बादिप्रवाहे, दु:खजन्मप्रवृत्तिदोषमिथ्याज्ञानपरिवृत्तौ, "अन्नाद्भवन्ति भूतानि" इत्यादि चक्रेषु। स्वस्मिन्नेव विश्रमे ह्यत्रापि। विरोध:, न तु स्वसजातीयविश्रान्तो:, तज्जातीयप्रागभावस्य तस्य च विरोधाभावात्, अन्यथा सजातीयानां सर्वेषां समानायुष्कत्वादिप्रसङ्गात्। अपर्यवसिताप्रामाणिकप्रवाहप्रसक्तिरनवस्था। यथा---ज्ञातेनैव सर्वं ज्ञायत इति यदि कश्चिन्नियमं ब्रूयात्, तदा पूर्वपूर्वज्ञापकज्ञानपरंपरापेक्षायां न क्वचिदपि विश्रम:, तत्र कस्यचिदप्यज्ञाने तज्ज्ञाप्यज्ञानासंभवात् सर्वाज्ञानप्रसङ्ग:। जिज्ञासितार्थविज्ञाने च ज्ञापकपरंपराज्ञानस्य दु:संपादत्वाच्च सर्वाज्ञानमवापतेत्। न चाविच्छिन्ना ज्ञानसंतति:, येन तत्तद्विषयैर्ज्ञातैरेवोत्तरोत्तरज्ञप्तिसिद्धि: स्यात्। तस्मादज्ञातैश्चक्षुरादिभि: संस्कारैश्च ज्ञातेन लिङ्गेन शब्देन चार्थप्रतीतिरित्यनियम एवाङ्गीकार्य: इति। एवं संबन्धस्य संबन्धान्तरे विशेषस्य विशेषान्तरे सामान्यस्य सामान्यान्तरे अवयवस्यावयवान्तरे धारकस्य धारकान्तरे शेषिण: शेष्यन्तरे अङ्गस्याङ्गान्तरे नियन्त्रादेर्नियन्त्रन्तरादौ च नियमेनाभ्युपगम्यमाने तस्यापि तथेत्यनवस्था ग्राह्या:। अत: प्रमाणसिद्धेषु स्वपरनिर्वाहकेषु निरपेक्षेषु वा विश्रम: स्वीकार्य: इति ।।
न्या. प. अ. 107
	प्रमाणसिद्धप्रवाहप्रसक्तिस्त्वनवस्थाभास:। यथा---यदि सामग्र्या अपि सामग्री स्यात्, तस्या अपि सामग्र्यन्तरेण भवितव्यम्, एवमुपर्युपरीति। न ह्यनादिसामग्रीप्रवाहाभ्युपगमे कश्चित् प्रमाणविरोध:, उत्तरोत्तरासिद्धिर्वा, येन सिद्धानवस्थापि दूषणमिष्येत। एवं विभुद्रव्येषूपाधिभिरवचिछद्यमानेष्वायामविस्तारघनभागान्तरपरम्पराभ्युपगमेपि न तद्द्रव्यस्वरूपस्य सिद्धानां वा भागानां काचित् क्षति:, येन सर्वं परिमितस्वभावमपरिमितमङ्गीक्रियेत; अन्यथा परिमितभागप्रदेशान्तरपरम्परानुसारेणाप्यनवस्था दुस्त्यजा, कस्य चिदपि स्वाभावविशिष्टप्रदेशान्तराभावे विभुत्वप्रसङ्गात्। एवं दृष्टान्तहेतुपक्षादिषु तज्जातीयान्तरापेक्षानियममिच्छतोनवस्था। अनिच्छतस्तत्प्रसङ्गे तदाभासो ग्राह्य:। आत्माश्रयादीनामेषां चतुर्णां साध्यस्य सिद्धवत्कारप्रतिपादनमुखेनदूषणत्वम्, केवलानिष्टप्रसङ्गे तु पूर्वप्रदर्शिते व्यापकानुपलब्धिविरोधेनेति। एतेषामेव प्रकारभेदात् प्रतिबन्दिसमचर्चोभयत:-- स्पाशादय: प्रसङ्गभेदा द्रष्टव्या: ।।
न्या. प. अ. 108
	प्रज्ञापरित्राण्ो तु केवलानिष्टप्रसङ्गमेव द्विधाकृत्य षोढा तर्का उक्ता:---
"आत्माश्रयणमन्योन्याश्रयणं चक्रकं तथा।
अनवस्था विरोधश्चासंभवश्चेत्यमी बुधै:।।"
इति। तत्रान्त्ययोश्चैवं लक्षणमुक्तम्---
"स्ववाग्विरोधो यत्र स्याद्विरोध: स प्रकीर्तित:।
सर्वप्रमाणासिद्धत्वमसंभव उदाहृत: ।।" इति ।।
एवं च तावुदाहृतौ---
"वन्ध्या मेजननीत्येष विरोध: स्वोक्तिबाधत:।
शशे श्रृङ्गमुदस्थादित्येवमादिरसंभव:।। " इति।
अत्र व्याप्त्याद्येकैकवैकल्येन केवलानिष्टप्रसङ्गाभासपञ्चकमुदाह्वियते। तत्र व्याप्तिशून्यो यथा---आत्माअणुश्चेत् तत्कर्मणा देशान्तरे फलं न स्यात्---इति। नहि कर्मण: फलकरणत्वमाश्रयसंयोगादिमुखेनेतिनियम:; तत्तत्कर्मसाध्यदेवतानुग्रहनिग्रहहमुखेन तत्सिद्धेरागमिकत्वात्। परस्या देवतायाश्च वैभवात् संकल्पमहिम्ना च सार्वत्रिकफलजननोपपत्ते: इति। प्रतितर्कप्रतिहतो यथा---प्रागसच्चेत् कार्यं, पश्चादपि शशविषाणवदनुत्पत्तिप्रसङ्ग:--- इति। तत्र प्रतिप्रसङ्ग:--- प्रागपि सच्चेत् प्रकृत्यादिवदेवानुत्पाद्यत्वप्रसङ्ग:--- इति। न हि सर्वत्र व्यक्त्यर्थो व्यापार:, व्यक्तौ तदसंभवात्; अन्यथा अनवस्थादिप्रसङ्गात्। विपर्ययपर्यवसानरहितो 
यथा--- न सत्यं स्थूलं, विरुद्धधर्मसंसर्गप्रसङ्गात् इति। न ह्यत्र विरुद्धधर्मसंसर्गो दृश्यते; देशकालदशावयवप्रतिसंबन्ध्यादिभेदेन तत्तद्विरोधप्रशमनात्। इष्टप्रसङ्गो यथा---ईश्वरसत्त्वे नित्यस्यापि वेदस्य तदधीनत्वप्रसङ्ग:---इति। न ह्यौपनिषदैर्नित्योपि वेद: स्वतन्त्र इष्यते, तदाज्ञारूपत्वात्, क्रमभङ्गाभावेपि प्रवर्तनादिषु सर्वथा तदधीनत्वाच्च। अनुकूलप्रसङ्गो यथा--अस्ति चेदीश्वर:, उपनिषदपि प्रमाणं स्यादिति; न ह्यत्रेष्टतामात्रम्, अपित्वीश्वरसिद्धिहेतुत्वमपीते परपक्षसाधकत्वात् पृथक्करणम्; नहीष्टं सर्वं विवक्षितसाधकम्, अनग्नित्वे वृक्षवत्त्वप्रसङ्ग इत्यत्र वृक्षसंबन्धस्येष्टत्वेपि वह्न्यभावसाधकत्वाभावात्। न च विवक्षितसाधकं सर्वमिष्टम्; अग्निमत्त्वे सालोकत्वप्रसङ्ग इत्यत्र प्रत्यक्षविरुद्धस्यालोकस्य साधकत्वेप्यनिष्टत्वादित्येके। परविपक्षे दण्डभूतस्तु तर्क: परपक्षानुकूल इति पण्डिता:---यथा, स्थूलापलापिनो बौद्धस्य, नास्थूलमिदं, तथोपलम्भप्रसङ्गात् इति। स्थूलसाध्ाकस्य ह्यस्थूलपक्षबाधकोनुकूल:। एते च तर्काभासा: अनुमानाभासान्तर्भावपक्षेपि प्रवावदूकै: पृथग्भावयितुमुचिता:। तर्कस्य पृथक््प्रसिद्धव्यवहारत्वेन तदाभासानामपि तथैव व्यवहारोपपत्ते: इति। स्थितं तावत् सावान्तरभेदैर्हेत्वाभासै:।
न्या. प. अ. 109
	सापराधै: पुरुषै: प्रणीतानि वाक्यान्यागमाभासा:। भ्रमविप्रलम्भप्रमादाशक्तयश्च प्रणेतॄणामपराधा:। तत्र भ्रूममूल: आगमाभासो यथा--- "पतति गुरुत्वान्नित्यं पृथ्वी---" इत्यादिरार्हतादीनामुपदेश:। विप्रलम्भमूलो यथा---अयस: काञ्चनत्वादिवदाचण्डालं संस्कारविशेषवशाद् ब्राह्मणत्वादिसिद्धिरिति कापालिकादीनाम्। प्रमादमूलो यथा---व्यासङ्गादिदशाविक्षिप्तचेतसां प्रामाणिकानां स्वपक्षपरपक्षसंकराद्युपदेश:। अशक्तिमूलो यथा---तत्त्वविदामृजूनामवहितानामप्यपटुकरणत्वादिवशादक्षरादिविपर्यासवान् व्यवहार:। सोपि हि श्रोतुरर्थान्तरभ्रमादिहेतुत्वादागमाभास:। एवमधिकृतशास्त्रविरोधे अनधिकृतशास्त्रमतत्परमपि तत्परं योजयतां वाक्यमपि। क्वचिद्धि किंचिच्छास्त्रमधिकरोति। यथा---शुभाशुभकालेषु ज्योतिषं, श्रोतानुष्ठान क्रमे कल्पसूत्राणि, आचारेषु धर्मशास्त्राणि, सर्गप्रतिसर्गादिषु पुराणानि, चिदचिद्विवेकमात्रे सांख्यम्, साङ्गसमाधिस्वरूपे योग:, अधिकारिविशेषनियतानन्यभजनप्रस्थाने पञ्चरात्रं, वास्तुविभागादिषु शिल्पविद्यादय:, पथ्यापथ्यविभागादिष्वायुर्धनुर्गान्धर्ववेदादय: इति। तेष्वधिकृतशास्त्रविरोधे अनधिकृतं शास्त्रमन्यपरं नेतव्यम्। तदेव तत्परं ब्रुवाण: आगमाभासेन निगृह्येत। अत एव हि सांख्यादे: क्वचिदंशे परिग्रहोऽपरिग्रहश्च ।। न च
"सांख्यं योग: पञ्चरात्रं वेदा: पाशुपतं तथा।
आत्मप्रमाणान्येतानि न हन्तव्यानि हेतुभि: ।।"
	इत्यादिभि: सांख्ययोगपाशुपतानामपि यथोक्ततात्पर्येण कृत्स्नप्रामाण्यं शङ्क्यम्; अत्यन्तातीन्द्रियार्थविषयतया हेतुहन्तव्यत्वमात्रनिषेधात्। न हि तादृशे विषये हेतुभिर्विधातुं निषेद्धुं वा शक्यम्। न च हेतुहन्तव्यत्वनिषेधमात्राच्छ्रुतिहन्तव्यत्वमपि निषिद्धं स्यात्; अतुल्यबलयोर्विरोधे हीनस्य निग्रहावश्यंभावात्। पौरुषेयापौरुषेयविरोधे पौरषेयं हीयते, पौरुषेयेष्वपि परिग्रहादितारतम्यात् परस्परबलाबलव्यवस्था; परिग्रहादिसाम्येप्यैदंपर्यान्यपर्याभ्यामर्थतत्त्वव्यवस्था इति। लौकिकेष्वपि पित्रादि वाक्यं प्रमाणं कुहकादिवाक्यमप्रमाणमिति स्थिते क्वचित् क्वचिदंशे गुणदोषसंभावनया दृष्टमन्यथात्वम्। संदिग्धप्रामाण्येष्वपि वाक्येष्वागमाभासत्वमेव, याथार्थ्येपि प्रत्ययजनकत्वाभावात्, तदर्थं हि पुरुष: प्रमाणमुपादत्ते। अन्यथा भ्रान्तविप्रलम्भकादिवाक्यानामपि यादृच्छिकार्थसंभावनया प्रामाण्यप्रसङ्ग:। न च तथा लौकिका: परीक्षका वा प्रतियन्ति।
अतो ये नाम बाह्यानां व्याहारा: कुदृशामपि।
न ते दृष्टेष्वदृष्टेष्वप्यर्थेष्वादरगोचरा: ।।
दृष्टे किमुपदेशेन किमदृष्टे तदुक्तिभि:। 
न खल्वतीन्द्रिनये वस्तुयस्ति पुंसां स्वतन्त्रता ।।
प्रत्यक्षादेरसाध्येषु वेदवेद्येषु वस्तुषु।
किमन्यै: सति सूर्ये क: खद्योतमनुधावति ।।
"या वेदबाह्या: स्मृतयो याश्च काश्च कुदृष्टय:।
सर्वास्ता निष्फला: प्रेत्य तमोनिष्ठा हि ता: स्मृता: ।। "
इति मन्वादयश्चाहुरध्यक्षितपरावरा:।
येषां यदृच्छावादोपि श्रूयते विश्वभेषजम् ।।
"मन्वर्थविपरीता च या स्मृति: सा न शस्यते।"
इति स्मर्तृभिरेवोक्तमतश्चिन्त्यं बलाबलम् ।।
"सत्त्वात् संजायते ज्ञानं रजसो लोभ एव च।
प्रमादमोहौ तमसो भवतोज्ञानमेव च।।"
इति स्वयं भगवता गुणकार्यमगीयत्।
अत: सत्त्वोत्तरादेशसंनिधावन्यधापनम् ।।
इतिहासपुराणेष्वप्यन्योन्यपरिपन्थिषु।
स्वमूलगुणभेदेन बालबलविनिश्चय: ।।
मात्स्यादिषु पुराणेषु परस्परविरोधिनाम्।
पुराणानां विभागो हि तत्परोक्त्यैव साधित: ।।
"यस्मिन् कल्पे तु यत् प्रोक्तं पुराणं ब्रह्मणा पुरा।
तस्वय तस्य तु माहात्म्यं तत्स्वरूपेण वर्ण्यते ।।
अग्ने: शिवस्य माहात्म्यं तामसेषु प्रकीर्त्यते।
राजसेषु तु महात्म्यमधिकं ब्रह्मणो विदु: ।।
सात्त्विकेष्वध कल्पेषु माहात्म्यमधिकं हरे:।
तेष्वेव योगसंसिद्धा गमिष्यन्ति परां गतिम् ।।
संकीर्णेषु सरस्वत्या इन्द्रस्ये" त्याद्यनुक्रमात्।
द्रष्टव्यमेतदखिलं स्पष्टं पुरुषनिर्णये ।।
वेदार्थसंग्रहे चैव भाष्यकारै: प्रदर्शितम्।
न च प्रजापशुपतिप्रभृतेर्नास्ति विभ्रम: ।।
मेधाविभ्रंशतत्सिद्ध्योरेषां व्यासेन साधनात्।
"त्वं हि रुद्र महाबाहो मोहशास्त्राणि कारय ।।
अल्पायासं दर्शयित्वा फलं शीघ्रं प्रदर्शय।
अहं मोहं करिष्यामि यो जनं मोहयिष्यति ।।"
इत्थं भगवदादेशाद्युक्ता चैषां प्रतारणा।
"अबुद्धिपूर्वक: सर्ग: प्रादुर्भूतस्तमोमय: ।।"
इत्यादिभि: स्यादेतेषां प्रमादाशक्तिसंभव:।
अत: प्रत्यक्षवेदादे: सत्परिग्रहशालिन:।
विरुद्धमीश्वरवचोप्यागमाभास एव न: ।।
न्या. प. अ. 110
	प्रत्यक्षाद्याभासपवनिरूपणेनैव स्मृत्याभासाश्च निरूपिता:, तत्सम्यक्त्वतदभावानुविधानात् स्मृतिसम्यक्त्वतदभावयो:; अथापि स्मृतिप्रामाण्यमिच्छन् कश्चित् प्रतिज्ञातेर्थे यदि भ्रान्तितूलां स्मृतिं प्रमाणतया पुरस्कुर्यात्; तदा तदाभासत्वमुद्भाव्यम्। न हि स्मृतिरत्र प्रमाणमित्युक्ते न तन्मूलं प्रमाणमिति साक्षादुत्तरं स्यात्। न च स्मृतिरित्येवाप्रामाण्यं वक्तुं शक्यम्; तद्याथाम्यस्य वक्ष्यमाणत्वात्। अत: पुरस्कृतस्य स्मृतिविशेष्ास्याप्रामाण्ये प्रथममुद्भाविते तत्समर्थनकक्ष्यायां मूलानुभवसम्यक्त्वादिविचारावतार: इति युक्त: पन्था: ।।
न्या. प. अ. 111
	तत्र प्रत्यक्षाभासमूलस्मृत्याभासो यथा---आसीत् तदा गगने गन्धर्वनगरमिति। अनुमानाभासमूलो यथा---कलधौतमिति परिगृहीतरक्षितकम्बुशकलस्य अस्ति मे तदङ्गुलीयकार्हद्रव्यम् इति। आगमाभासमूलो यथा---उपच्छन्दितस्य डिम्भस्य पय:पानेन शिखा मे वर्धिष्यते इति। एवमेव बाह्यानां कुदृष्टीनां च तत्तत्प्रबन्धकरणहेतव: स्मृत्याभासा द्रष्टव्या:। एवं तत्तत्संशयमूला स्मृतिरपि तथा तथा संशयात्मिका, तत्तज्जनकसंस्काराणां स्वमूलानुरूपस्मृतिजननशक्ततयैव हि स्वसामग्र्योत्पत्ति:। यथा---जङ्गमस्थावरबीजानां स्वतस्तत्तदनुरूपचराचारम्भकत्वम्, विनाशे प्रतिबन्धे वानारम्भ:, वैगुण्ये कार्यवैगुण्यम्, सहकार्यन्तरवशाच्च जातिगुणान्तरविशिष्टकार्यारम्भ:; एवं संस्कारबीजेष्वपि प्रबलसुखदु:खपापकालविप्रकर्षादिभिर्विनष्टेषु प्रतिबद्धेषु वा न तत्साध्या स्मृति:। वैगुण्ये त्वनुभूतैकदेशविषय: स्मृतिप्रमोष:। प्रत्युत्पन्नकरणादिसहकारिसंनिधौ प्रत्यभिज्ञातदाभासाद्यारम्भकत्वमिति सांदृष्टिकमेतत्।
	ततश्च संस्काराणां स्वत: पूर्वानुभवसमानाकारस्मृतिजननस्वाभाव्यात् स्मृतिरपि संशयविपर्ययवेषैवेति स्वमूलप्रत्ययवन्नार्थव्यवस्थापिका। सापि च विचित्रार्थगोचरा काव्यादिं निर्मिमाणानामुपकुरुते। न तु वस्तुस्थितिं प्रमित्सतामिति तत्पुरस्कारे परस्य निग्राह्यतैव। अत: स्मृतिप्रामाण्यवादानुसारे भ्रान्तिमूलस्मृतीनां प्रमाणाभासाख्यनिग्रहस्थाने निवेश:। स्मृतिमात्राप्रामाण्यपक्षनिष्ठस्तु यथार्थामपि स्मृतिं पुरस्कुर्वं स्तदप्रामाण्याभ्युपगमोद्भावनेन निगृह्येतेति विशेष:। तत्प्रामाण्यवादी च यथार्थां चेत् स्मृतिं प्रस्तुते प्रमाणयेत्; तदनभ्युपगन्ता तु परस्तदाभासतां ब्रूयात्; तत्प्रामाण्याप्रामाण्यविमर्शविषयवादान्तरावतार:। एवं प्रकृतोपयुक्तेषु प्रकृतमध्ये वादान्तरावतारो गर्भाङ्कान्तरचिन्तावदविरुद्ध:। तदवसानेच प्रकृतमेव पुनरनुसरीणीयम्। जल्पवितण्डयोस्तु प्रकृतविच्छेदेपि तदर्थचिन्तान्तरबलेन प्रकृतोद्भावितनिग्रहस्थानसदसद्भावसिद्धेस्तावतैव च जयपराजयव्यवस्थानान्न प्रकृतविशेषचिन्तावकाश:। अभ्युपगमनीयभेदे तु तदनुसारेण स्यादपीति। एवमनुमानतर्कप्रयोगप्रसङ्गादसत्प्रयोगादिपरिहाराय निग्रहस्थानान्तं निरूपितम्। एतदध्यायचिन्तितमेव चासाधारणं 
सारं न्यायविस्तरस्येत्यत्नैव वादिभि: सातिशयश्रमैर्भाव्यमिति ।।
यस्मिन् नानुमिति: क्रमेत विविधा बोधाय बाधाय वा
यस्याशेषदृश: क्षितावनुमितिस्तन्मानताख्यातये।
यस्मिन् पश्यति तत्त्वनिर्णयजयावत्याहितं यत्क्रुधा 
नित्यैश्वर्यमहोदधि: स भगवान्निश्रेयसायास्तु न: ।।
इति कवितार्किकसिंहस्य सर्वतन्त्रस्वतन्त्रस्य श्रीमद्वेङ्कटनाथस्य
वेदान्ताचार्यस्य कृतिषु न्यायपरिशुद्धौ अनुमानाध्याये
चतुर्थं प्रमाणाभासाह्निकम् ।।
अध्यायश्च समाप्त: ।।
