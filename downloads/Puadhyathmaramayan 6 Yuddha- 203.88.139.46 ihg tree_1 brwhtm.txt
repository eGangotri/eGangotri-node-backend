6.1.0
।।अथ श्रीमदध्यात्मरामायणे युद्धकाण्डः।।
।।प्रथमः सर्गः।।
6.1.1
यथावद्भाषितं वाक्यं श्रुत्वा रामो हनूमतः ।
उवाचानन्तरं वाक्यं हर्षेण महतावृतः ।।1।।
6.1.2
कार्यं कृतं हनुमता देवैरपि सुदुष्करम् ।
मनसापि यदन्येन स्मर्तुं शक्यं न भूतले ।।2।।
6.1.3
शतयोजनविस्तीर्णं लङ्घयेत्कः पयोनिधिम् ।
लङ्कां च राक्षसैर्गुप्तां को वा धर्षयितुं क्षमः ।।3।।
6.1.4
भृत्यकार्यं हनुमता कृतं सर्वमशेषतः ।
सुग्रीवस्योद्देशो लोके न भूतो न भविष्यति ।।4।।
6.1.5
अहं च रघुवंशश्च लक्ष्मणश्च कपीश्वरः ।
जानक्या दर्शनेनाद्य रक्षिताः स्मो हनूमता ।।5।।
6.1.6
सर्वथा सुकृतं कार्यं जानक्याः परिमार्गणम् ।
समुद्रं मनसा स्मृत्वा सीदतीव मनो मम ।।6।।
6.1.7
कथं नक्रझषाकीर्णं समुद्रं शतयोजनम् ।
लङ्घयित्वा रिपुं हन्यां कथं द्रक्ष्यामि जानकीम् ।।7।।
6.1.8
श्रुत्वा तु रामवचनं सुग्रीवः प्राह राघवम् ।
समुद्रं लङ्घयिष्यामो महानक्रझषाकुलम् ।।8।।
6.1.9
लङ्कां च विधमिष्यामो हनिष्यामोऽद्य रावणम् ।
चिन्तां त्यज रघुश्रेष्ठ चिन्ता कार्यविनाशिनी ।।9।।
6.1.10
एतान्पश्य महासत्त्वान् शूरान्वानरपुङ्गवान् ।
त्वत्प्रियार्थं समुद्युक्तान्प्रवेष्टुमपि पावकम् ।।10।।
6.1.11
समुद्रतरणे बुद्धिं कुरुष्व प्रथमं ततः । 
दृष्ट्वा लङ्कां दशग्रीवो हत इत्येव मन्महे ।।11।।
6.1.12
नहि पश्याम्यहं कञ्चित्त्रिषु लोकेषु राघव ।
गृहीतधनुषो यस्ते तिष्ठेदभिमुखो रणे ।।12।।
6.1.13
सर्वथा नो जयो राम भविष्यति न संशयः ।
निमित्तानि च पश्यामि तथाभूतानि सर्वशः ।।13।।
6.1.14
सुग्रीववचनं श्रुत्वा भक्तिवीर्यसमन्वितम् ।
अङ्गीकृत्याब्रवीद्रामो हनूमन्तं पुरः स्थितम् ।।14।।
6.1.15
येन केन प्रकारेण लङ्घयामो महार्णवम् ।
लङ्कास्वरूपं मे ब्रूहि दुःसाध्यं देवदानवैः ।।15।।
6.1.16
ज्ञात्वा तस्य प्रतीकारं करिष्यामि कपीश्वर ।
श्रुत्वा रामस्य वचनं हनूमान्विनयान्वितः ।
उवाच प्राञ्जलिर्देव यथा दृष्टं ब्रवीमि ते ।।17।।
6.1.17
लङ्का दिव्यपुरी देव त्रिकूटशिखरे स्थिता ।।
6.1.18
स्वर्णप्राकारसहिता स्वर्णाट्टालकसंयुता ।
परिखाभिः परिवृता पूर्णाभिर्निर्मलोदकैः ।।18।।
6.1.19
नानोपवनशोभाढ्या दिव्यवापीभिरावृता ।
गृहैर्विचित्रशोभाढ्यमणिस्तम्भमयैः शुभैः ।।
6.1.20
पश्चिमद्वारमासाद्य गजवाहाः सहस्रशः ।।20।।
6.1.21
तिष्ठन्त्यर्बुदसङ्ख्याकाः प्राच्यामपि तथैव च ।
रक्षिणो राक्षसा वीरा द्वारं दक्षिणमाश्रिताः ।।21।।
6.1.22
मध्यकक्षेऽप्यसङ्ख्याता गजाश्वरथपत्तयः ।
रक्षयन्ति सदा लङ्कां नानास्त्रकुशलाः प्रभो ।।22।।
6.1.23
सङ्क्रमैर्विविधैर्लङ्का शतघ्नीभिश्च संयुता ।
एवं स्थितेऽपि देवेश श्रुणु मे तत्र चेष्टितम् ।।23।।
6.1.24
दशाननबलौघस्य चतुर्थांशो मया हतः ।
दग्ध्वा लङ्कापुरीं स्वर्णप्रासादौ धर्षितौ मया ।।24।।
6.1.25
शतघ्न्यः सङ्क्रमाश्चैव नाशिता मे रघूत्तम ।
देव त्वद्दर्शनादेव लङ्का भस्मीकृता भवेत् ।।25।।
6.1.26
प्रस्थानं कुरु देवेश गच्छामो लवणाम्बुधेः ।
तीरं सह महावीरैर्वानरौघैः समन्ततः ।।26।।
6.1.27
श्रुत्वा हनूमतो वाक्यमुवाच रघुनन्दनः ।
सुग्रीव सैनिकान्सर्वान्प्रस्थानायाभिनोदय ।।27।।
6.1.28
इदानीमेव विजयो मुहूर्तः परिवर्तते ।
अस्मिन्मुहूर्ते गत्वाहं लङ्कां राक्षससङ्कुलाम् ।।28।।
6.1.29
सप्राकारां सुदुर्धर्षां नाशयामि सरावणम् ।
आनेष्यामि च सीतां मे दक्षिणाक्षि स्फुरत्यधः ।।29।।
6.1.30
प्रयातु वाहिनी सर्वा वानराणां तरस्विनाम् ।
रक्षन्तु यूथपाः सेनामग्रे पृष्ठे च पार्श्वयोः ।।30।।
6.1.31
हनूमन्तमथारुह्य गच्छाम्यग्रेऽङ्गदं ततः ।
आरुह्य लक्ष्मणो यातु सुग्रीव त्वं मया सह ।।31।।
6.1.32
गयो गवाक्षो गवयो मैन्दो द्विविद एव च ।
नलो नीलः सुषेणश्च जाम्बवांश्च तथापरे ।।32।।
6.1.33
सर्वे गच्छन्तु सर्वत्र सेनायाः शत्रुघातिनः ।
इत्याज्ञाप्य हरीन् रामः प्रतस्थे सह लक्ष्मणः ।
सुग्रीवसहितो हर्षात्सेनामध्यगतो विभुः ।।33।।
6.1.34
वारणेन्द्रनिभाः सर्वे वानराः कामरूपिणः ।
क्ष्वेलन्तः परिगर्जन्तो जग्मुस्ते दक्षिणां दिशम् ।।34।।
6.1.35
भक्षयन्तो ययुः सर्वे फलानि च मधूनि च ।
ब्रुवन्तो राघवस्याग्रे हनिष्यामोऽद्य रावणम् ।।35।।
6.1.36
एवं ते वानरश्रेष्ठा गच्छन्त्यतुलविक्रमाः ।।
6.1.37
हरिभ्यामुह्यमानौ तौ शुशुभाते रघूत्तमौ ।
नक्षत्रैः सेवितौ यद्वच्चन्द्रसूर्याविवाम्बरे ।।37।।
6.1.38
आवृत्य पृथिवीं कृत्स्नां जगाम महती चमूः ।
प्रस्फोटयन्तः पुच्छाग्रानुद्वहन्तश्च पादपान् ।।38।।
6.1.39
शैलानारोहयन्तश्च जग्मुर्मारुतवेगतः ।
असङ्ख्याताश्च सर्वत्र वानराः परिपूरिताः ।।39।।
6.1.40
हृष्टास्ते जग्मुरत्यर्थं रामेण परिपालिताः ।
गता चमू दिवारात्रं क्वचिन्नासज्जत क्षणाम् ।।40।।
6.1.41
काननानि विचित्राणि पश्यन्मलयसह्ययोः ।
ते सह्यं समतिक्रम्य मययं च तथा गिरीन् ।।41।।
6.1.42
आययुश्चानुपूर्व्येण समुद्रं भीमनिःस्वनम् ।
अवतीर्य हनूमन्तं रामः सुग्रीवसंयुतः ।।42।।
6.1.43
सलिलाभ्याशमासाद्य रामो वचनमब्रवीत् ।
आगताः स्मो वयं सर्वे समुद्रं मकरालयम् ।।43।।
6.1.44
इतो गन्तुमशक्यं नो निरुपायेन वानराः ।
तत्र सेनानिवेशोऽस्तु मन्त्रयामोऽस्य तारणे ।।44।।
6.1.45
श्रुत्वा रामस्य वचनं सुग्रीवः सागरान्तिके ।
सेनां न्यवेशयत्क्षिप्रं रक्षितां कपिकुञ्जरैः ।।45।।
6.1.46
ते पश्यन्तो विषेदुस्तं सागरं भीमदर्शनम् ।
महोन्नततरङ्गाढ्यं भीमनक्रभयङ्करम् ।।46।।
6.1.47
आगाधं गमनाकारं सागरं वीक्ष्य दुःखिताः ।
तरिष्यामः कथं घोरं सागरं वरुणालयम् ।।47।।
6.1.48
हन्तव्योऽस्माभिरद्यैव रावणो राक्षसाधमः ।
इति चिन्ताकुलाः सर्वे रामपार्श्वे व्यवस्थिताः ।।48।।
6.1.49
रामः सीतामनुस्मृत्य  दुःखेन महतावृतः ।
विलप्य जानकीं सीतां बहुधा कार्यमानुषः ।।49।।
6.1.50
अद्वितीयश्चिदात्मैकः परमात्मा सनातनः ।
यस्तु जानाति रामस्य स्वरूपं तत्त्वतो जनः ।।50।।
6.1.51
तं न स्पृशति दुःखादि किमुतानन्दमव्ययम् ।
दुःखहर्षभयक्रोधलोभमोहमदादयः ।।51।।
6.1.52
अज्ञानलिङ्गान्येतानि कुतः सन्ति चिदात्मनि ।
देहाभिमानिनो दुःखं न देहस्य चिदात्मनः ।।52।।
6.1.53
सम्प्रसादे द्वयाभावात्सुखमात्रं हि दृश्यते ।
बुद्ध्याद्यभावात्संशुद्धे दुःखं तत्र न दृश्यते ।
अतो दुःखादिकं सर्वं बुद्धेरेव न संशयः ।।53।।
6.1.54
रामः परात्मा पुरुषः पुराणो नित्योदितो नित्यसुखो निरीहः ।
तथापि मायागुणसङ्गतोऽसौ सुखीव दुःखीव विभाव्यतेऽबुधैः ।।54।।

।।इति श्रीमदध्यात्मरामायणे उमामहेश्वरसंवादे युद्धकाण्डे प्रथमः सर्गः।।

6.2.0
।।अथ श्रीमदध्यात्मरामायणे युद्धकाण्डे द्वितीयः सर्गः।।
6.2.1
लङ्कायां रावणो दृष्ट्वा कृतं कर्म हनूमता ।
दुष्करं दैवतैर्वापि ह्रिया किञ्चिदवाङ्मुखः ।।1।।
6.2.2
आहूय मन्त्रिणः सर्वानिदं वचनमब्रवीत् ।
हनूमता कृतं कर्म भवद्भिर्दृष्टमेव तत् ।।2।।
6.2.3
प्रविश्य लङ्कां दुर्धर्षां दृष्ट्वा सीतां दुरासदाम् ।
हत्वा च राक्षसान्वीरानक्षं मन्दोदरीसुतम् ।।3।।
6.2.4
दग्ध्वा लङ्कामशेषेण लङ्घयित्वा च सागरम् ।
युष्मान्सर्वानतिक्रम्य स्वस्थोऽगात्पुनरेव सः ।।4।।
6.2.5
किं कर्तव्यमितोऽस्माभिर्यूयं मन्त्रविशारदाः ।
मन्त्रयध्वं प्रयत्नेन यत्कृतं मे हितं भवेत् ।।5।।
6.2.6
रावणस्य वचः श्रुत्वा राक्षसास्तमथाब्रुवन् ।
देव शङ्का कुतो रामात्तव लोकजितो रणे ।।6।।
6.2.7
इन्द्रस्तु बद्ध्वा निक्षिप्तः पुत्रेण तव पत्तने ।
जित्वा कुबेरमानीय पुष्पकं भुज्यते त्वया ।।7।।
6.2.8
यमो जितः कालदण्डाद्भयं नाभूत्तव प्रभो ।
वरुणो हुङ्कृतेनैव जितः सर्वेऽपि राक्षसाः ।।8।।
6.2.9
मयो महासुरो भीत्या कन्यां दत्त्वा स्वयं तव ।
त्वद्वशे वर्ततेऽद्यापि किमुतान्ये महासुराः ।।9।।
6.2.10
हनूमद्धर्षणं यत्तु तदवज्ञाकृतं च नः ।
वानरोऽयं किमस्माकमस्मिन्पौरुषदर्शने ।।10।।
6.1.11
इत्युपेक्षितमस्माभिर्धर्षणं तेन किं भवेत् ।
वयं प्रमत्ताः किं तेन वञ्चिताः स्मो हनूमता ।।11।।
6.2.12
जानीमो यदि तं सर्वे कथं जीवनं गमिष्यति ।
आज्ञापय जगत्कृत्स्नमवानरममानुषम् ।।12।।
6.2.13
कृत्वायास्यामहे सर्वे प्रत्येकं वा नियोजय ।
कुम्भकर्णस्तदा प्राह रावणं राक्षसेश्वरम् ।।13।।
6.1.14
आरब्धं यत्त्वया कर्म स्वात्मनाशाय केवलम् ।
न दृष्टोऽसि तदा भाग्यात्त्वं रामेण महात्मना ।।14।।
6.2.15
यदि पश्यति रामस्त्वां जीवन्नायासि राघव ।
रामो न मानुषो देवः साक्षान्नारायणोऽव्ययः ।।15।।
6.2.16
सीता भगवती लक्ष्मी रामपत्नी यशस्विनी ।
राक्षसानां विनाशाय त्वयानीता सुमध्यमा ।।16।।
6.2.17
विषपिण्डमिवागीर्य महामीनो यथा तथा ।
आनीता जानकी पश्चात्त्वया किं वा भविष्यति ।।17।।
6.2.18
यद्यप्यनुचितं कर्म त्वया कृतमजानता ।
सर्वं समं करिष्यामि स्वस्थचित्तो भव प्रभो ।।18।।
6.2.19
कुम्भकर्णवचः श्रुत्वा वाक्यमिन्द्रजिदब्रवीत् ।
देहि देव ममानुज्ञां हत्वा रामं सलक्ष्मणम् ।
सुग्रीवं वानरांश्चैव पुनर्यास्यामि तेऽन्तिकम् ।।19।।
6.2.20
तत्रागतो भागवतोप्रधानो विभीषणो बुद्धिमतां वरिष्ठः ।
श्रीरामपादद्वय एकतानः प्रणम्य देवारिमुपोपविष्टः ।।20
6.2.21
विलोक्य कुम्भश्रवणादिदैत्यान्मत्तप्रमत्तानतिविस्मयेन ।
विलोक्य कामातुरप्रमत्तो दशाननं प्राह विशुद्धबुद्धिः ।।21।।
6.2.22
न कुम्भकर्णेन्द्रजितौ च राजंस्तथा महापार्श्वमहोदरौ तौ ।
निकुम्भकुम्भौ च तथातिकायः स्थातुं न शक्ता युधि राघवस्य ।।22।।
6.2.23
सीताभिधानेन महाग्रहेण प्रस्तोऽसि राजन् न च ते विमोक्षः ।
तामेव सत्कृत्य महाधनेन दत्त्वाभिरामाय सुखी भवत्त्वम् ।।23।।
6.2.24
यावन्न रामस्य शिताः शिलीमुखा लङ्कामभिव्याप्य शिरांसि रक्षसाम् ।
छिन्दन्ति तावद्रघुनायकस्य भो तां जानकीं त्वं प्रतिदातुमर्हसि ।।24।।
6.2.25
यावन्नभागा कपयो महाबला हरीन्द्रतुल्या नखदंष्ट्रयोधिनः ।
लङ्कां समाक्रम्य विनाशयन्ति ते तावद्द्रुतं देहि रघूत्तमाय ताम् ।।25।।
6.2.26
जीवन्न रामेण विमोक्ष्यसे त्वं गुप्तः सुरेन्द्रैरपि शङ्करेण ।
न देवराजाङ्कगतो न मृत्योः पाताललोकानपि सम्प्रविष्टः ।।26।।
6.2.27
शुभं हितं पवित्रं च विभीषणवचः खलः ।
प्रतिजग्राह नैवासौ म्रियमाण इवौषधम् ।।27।।
6.2.28
कालेन नोदितो दैत्यो विभीषणमथाब्रवीत् ।
मद्दत्तभौगैः पुष्टाङ्गो मत्समीपे वसन्नपि ।।28।।
6.2.29
प्रतीपमाचरत्येष ममैव हितकारिणः ।
मित्रभावेन शत्रुर्मे जातो नास्त्रयत्र संशयः ।।29।।
6.2.30
अनार्येण कृतघ्नेन सङ्गतिर्मे न युज्यते ।
विनाशमभिकाङ्क्षन्ति ज्ञातीनां ज्ञातयः सदा ।।30।।
6.2.31
योऽन्यस्त्वेवंविधं ब्रूयाद्वाक्यमेकं निशाचरः ।
हन्मि तस्मिन्क्षणे एव धिक् त्वां रक्षःकुलाधमम् ।।31।।
6.2.32
रावणेनैवमुक्तः सन्परुषं स विभीषणः ।
उत्पपात सभामध्याद्गदापाणिर्महाबलः ।।32।।
6.2.33
चतुर्भिर्मन्त्रिभिः सार्धं गमनस्थोऽब्रवीद्वचः ।
क्रोधेन महताविष्टो रावणं दशकन्धरम् ।।33।।
6.2.34
मा विनाशमुपैहि त्वं प्रियवादिनमेव माम् ।
धिक्करोषि तथापि त्वं ज्येष्ठो भ्राता पितुः समः ।।34।।
6.2.35
कालो राघवरूपेण जातो दशरथालये ।
काली सीताभिधानेन जाता जनकनन्दिनी ।।35।।
6.2.36
तावुभावागतावत्र भूमेर्भारापनुत्तये ।
तेनैव प्रेरितस्त्वं तु न श्रुणोषि हितं मम ।।36।।
6.2.37
श्रीरामः प्रकृतेः साक्षात्परस्तात्सर्वदा स्थितः ।
बहिरन्तश्च भूतानां समः सर्वत्र संस्थितः ।।37।।
6.2.38
नामरूपादिभेदेन तत्तन्मय इवामलः ।
यथा नानाप्रकारेषु वृक्षेष्वेको महानलः ।।38।।
6.2.39
तत्तदाकृतिभेदेन भिद्यतेऽज्ञानचक्षुषाम् ।
पञ्चकोशादिभेदेन तत्तन्मय इवाबभौ ।।39।।
6.2.40
नीलपीतादिभेदेन निर्मलः स्फटिको यथा ।
स एव नित्यमुक्तोऽपि स्वमायागुणबिम्बितः ।।40।।
6.2.41
कालः प्रधानं पुरुषोऽव्यक्तं चेति चतुर्विधः ।
प्रधानपुरुषाभ्यां स जगत्कृत्स्नं सृजत्यजः ।।41।।
6.2.42
कालरूपेण कलनां जगतः कुरुतेऽव्ययः ।
कालरूपी स भगवान् रामरूपेण मायया ।।42।।
6.2.43
ब्रह्मणा प्रार्थितो देवस्त्वधार्थमिहागतः ।
तदन्यथा कथं कुर्यात्सत्यसङ्कल्प ईश्वरः ।।43।।
6.2.44
हनिष्यति त्वां रामस्तु सपुत्रबलवाहनम् ।
हन्यमानं न शक्नोमि द्रष्टुं रामेण रावण ।।44।।
6.2.45
त्वां राक्षसकुलं कृत्स्नं ततो गच्छामि राघवम् ।
मयि याते सुखी भूत्वा रमस्व भवने चिरम् ।।45।।
6.2.46
विभीषणो रावणवाक्यतः क्षणाद्विसृज्य सर्वं सपरिच्छदं गृहम् ।
जगाम रामस्य पदारविन्दयोः सेवाभिकाङ्क्षी परिपूर्णमानसः ।।46।।

।।इति श्रीमदध्यात्मरामायणे उमामहेश्वरसंवादे युद्धकाण्डे द्वितीयः सर्गः।।

6.3.0
।।अथ श्रीमदध्यात्मरामायणे युद्धकाण्डे तृतीयः सर्गः।।
6.3.1
श्री महादेव उवाच-
विभीषणो महाभागः चतुर्भिः मन्त्रिभिः सह ।
आगत्य गगने रामसम्मुखे समवस्थितः ।।1।।
6.3.2
उच्चैरुवाच भोः स्वामिन् राम राजीवलोचन ।
रावणस्यानुजोऽहं ते दारहर्तुर्विभीषण ।।2।।
6.3.3
नाम्ना भ्रात्रा निरस्तोऽहं त्वामेव शरणं गतः ।
हितमुक्तं मया देव तस्य चाविदात्मनः ।।3।।
6.3.4
सीतां रामाय वैदेहीं प्रेषयेति पुनः पुनः ।
उक्तोऽपि न श्रुणोत्येव कालपाशवशं गतः ।।4।।
6.3.5
हन्तुं मां ख़ड्गमादाय प्राद्रावद्राक्षसाधम ।
ततोऽचिरेण सचिवैश्चतुर्भिः सहितो भयात् ।।5।।
6.3.6
त्वामेव भवमोक्षाय मुमुक्षुः शरणं गतः ।
विभीषणवचः श्रुत्वा सुग्रीवो वाक्यमब्रवीत् ।।6।।
6.3.7
विश्वासार्हो न ते राम मायावी राक्षसाधमः ।
सीताहर्तुर्विशेषेण रावणस्यानुजो बली ।।7।।
6.3.8
मन्त्रिभिः सायुधैरस्मान् विवरे निहनिष्यति ।
तदाज्ञापय मे देव वानरेर्हन्यतामयम् ।।8।।
6.3.9
ममैव भाति ते राम बुद्ध््या किं निश्चितं वद ।
श्रुत्वा सुग्रीववचनं रामः सस्मितमब्रवीत् ।।9।।
6.3.10
यदीच्छामि कपिश्रेष्ठ लोकन्सर्वान्सहेश्वरान् ।
निमिषार्धेन संहन्यां सृजामि निमिषार्धतः ।।10।।
6.3.11
अतो मयाभयं दत्तं शीघ्रमानय राक्षसम् ।
सकृदेव प्रपन्नाय तवास्मीति च याचते ।
अभयं सर्वभूतेभ्यो ददाम्येतद्व्रतं मम ।।11।।
6.3.12
रामस्य वचनं श्रुत्वा सुग्रीवो हृष्टमानसः ।
विभीषणमथानाय्य दर्शयामास राघवम् ।।12।।
6.3.13
विभीषणस्तु साष्टाङ्गं प्रणिपत्य रघूत्तमम् ।
हर्षगद्गदया वाचा भक्त्या च परयान्वितः ।।13।।
6.3.14
रामं श्यामं विशालाक्षं प्रसन्नमुखपङ्कजम् ।
धनुर्बाणधरं शान्तं लक्ष्मणेन समन्वितम् ।
कृताञ्जलिपुटो भूत्वा स्तोतुं समुपचक्रमे ।।14।।
6.3.15
नमस्ते राम राजेन्द्र नमःसीता मनोरम ।
नमस्ते चण्डकोदण्ड नमस्ते भक्तवत्सल ।।15।।
6.3.16
नमोऽनन्ताय शान्ताय रामायामिततेजसे ।
सुग्रीवमित्राय च ते रघूणां पतये नमः ।।16।।
6.3.17
जगदुत्पत्तिनाशानां कारणाय महात्मने ।
त्रैलोक्यगुरवेऽनादिगृहस्थाय नमो नमः ।।17।।
6.3.18
त्वमादिर्जगतां राम त्वमेव स्थितिकारणम् ।
त्वमन्ते निधनस्थानं स्वेच्छाचारस्त्वमेव हि ।।18।।
6.3.19
चराचराणां भूतानां बहिरन्तश्च राघव ।
व्याप्यव्यापकरूपेण भवान् भाति जगन्मयः ।।19।।
6.3.20
त्वन्मायया हृतज्ञाना नष्टात्मानो विचेतसः ।
गतागतं प्रपद्यन्ते पापपुण्यवशात्सदा ।।20।।
6.3.21
तावत्सत्यं जगद्भाति शुक्तिकारजतं यथा ।
यावन्न जायते ज्ञानं चेतसानन्यगामिना ।।21।।
6.3.22
त्वदज्ञानात्सदा युक्ताः पुत्रदारगृहादिषु ।
रमन्ते विषयान्सर्वानन्ते दुःखप्रदान्विभो ।।22।।
6.3.23
त्वमिन्द्रोऽग्निर्यमो रक्षो वरुणश्च तथानिलः ।
कुबेरश्च तथा रुद्रस्त्वमेव पुरुषोत्तम ।।23।।
6.3.24
त्वमणोरप्यणीयांश्च स्थूलात् स्थूलतरः प्रभो ।
त्वं पिता सर्वलोकानां माता धाता त्वमेव हि ।।24।।
6.3.25
अदिमध्यान्तरहितः परिपूर्णोऽच्युतोऽव्ययः ।
त्वं पाणिपादरहितश्चक्षुःश्रोत्रविवर्जितः ।।25।।
6.3.26
श्रोता द्रष्टा ग्रहीता च जवनस्त्वं खरान्तक ।
कोशेभ्यो व्यतिरिक्तस्त्वं निर्गुणो निरुपाश्रयः ।।26।।
6.3.27
निर्विकल्पो निर्विकारो निराकारो निरीश्वरः ।
ष़ड्भावरहितोऽनादिः पुरुषः प्रकृतेः परः ।।27।।
6.3.28
मायया गृह्यमाणस्त्वं मनुष्य इव भाव्यसे ।
ज्ञात्वा त्वां निर्गुणमजं वैष्णवा मोक्षगामिनः ।।28।।
6.3.29
अहं त्वत्पादसद्भक्तिनिःश्रेणीं प्राप्य राघव ।
इच्छामि ज्ञानयोगाख्यं सौधमारोढुमीश्वर ।।29।।
6.3.30
नमः सीतापते राम नमः कारुणिकोत्तम ।
रावणारे नमस्तुभ्यं त्राहि मां भावसागरात् ।।30।।
6.3.31
ततः प्रसन्नः प्रोवाच श्रीरामो भक्तवत्सलः ।
वरं वृणीष्व भद्रं ते वाञ्छितं वरदोऽस्महम् ।।31।।
6.3.32
विभीषण उवाच-
धन्योऽस्मि कृतकृत्योऽस्मि कृतकार्योऽस्मि राघव ।
त्वत्पाददर्शनादेव विमुक्तोऽस्मि न संशयः ।।32।।
6.3.33
नास्ति मत्सदशो धन्यो नास्ति मत्सदृशः शुचिः ।
नास्ति मत्सदृशो लोके राम त्वन्मूर्तिदर्शनात् ।।33।।
6.3.34
कर्मबन्धविनाशाय त्वज्ज्ञानं भक्तिलक्षणम् ।
त्वद्ध्यानं परमार्थं च देहि मे रघुनन्दन ।।34।।
6.3.35
न याचे राम राजेन्द्र सुखं विषयसम्भवम् ।
त्वत्पादकमले सक्ता भक्तिरेव सदास्तु मे ।।35।।
6.3.36
ओमित्युक्त्वा पुनः प्रीतो रामः प्रोवाच राक्षसम् ।
श्रुणु वक्ष्यामि ते भद्र रहस्यं मम निश्चितम् ।।37।।
6.3.37
मद्भक्तानां प्रशस्तानां योगिनां वीतरागिणाम् ।
हृदये सीतया नित्यं वसाम्यत्र न संशयः ।।37।।
6.3.38
तस्मात्त्वं सर्वदा शान्तः सर्वकल्मषवर्जितः ।
मां ध्यात्वा मोक्ष्यसे नित्यं घोरसंसारसागरात् ।।38।।
6.3.39
स्तोत्रमेतत्पठेद्यस्तु लिखेद्यः श्रुणुयादपि ।
मत्प्रीतये ममाभीष्टं सारूप्यं समवाप्नुयात् ।।39।।
6.3.40
इत्युक्त्वा लक्ष्मणं प्राह श्रीरामो भक्तभक्तिमान् ।
पश्यत्विदानीमेवैष मम सन्दर्शने फलम् ।।40।।
6.3.41
लङ्काराज्येऽभिषेच्यामि जलमानय सागरात् ।
यावच्चन्द्रश्च सूर्यश्च यावत्तिष्ठति मेदिनी ।।41।।
6.3.42
यावन्मम कथा लोके तावद्राज्यं करोत्यसौ ।
इत्युक्त्वा लक्ष्मणेनाम्बु ह्यानाय्य कलशेन तम् ।।42।।
6.3.43
लङ्काराज्याधिपत्यार्थमभिषेकं रमापतिः ।
कारयामास सचिवैर्लक्ष्मणेन विशेषतः ।।43।।
6.3.44
साधु साध्विति ते सर्वे वानरास्तुष्टुवुर्भृशम् ।
सुग्रीवोऽपि परिष्वज्य विभीषणमथाब्रवीत् ।।44।।
6.3.45
विभीषण वयं सर्वे रामस्य परमात्मनः ।
किङ्करास्तत्र मुख्यस्त्वं भक्त्या रामपरिग्रहात् ।।45।।
6.3.46
रावणस्य विनाशे त्वं साहाय्यं कर्तुमर्हसि ।।46।।
6.3.47
विभीषण उवाच-
अहं कियान्सहायत्वे रामस्य परमात्मनः ।
किं तु दास्यं करिष्येऽहं भक्त्या शक्त्या ह्यमायया ।।47।।
6.3.48
दशग्रीवेण सन्दिष्टः शुको नाम महासुरः ।
संस्थितो ह्यम्बरे वाक्यं सुग्रीवमिदमब्रवीत् ।।48।।
6.3.49
त्वामाह रावणो राजा भ्रातर राक्षसाधिपः ।
महाकुलप्रसूतस्त्वं राजासि वनचारिणाम् ।।49।।
6.3.50
मम भ्रातृसमानत्वं तव नास्त्यर्थविप्लवः ।
अहं यदहरं भार्यां राजपुत्रस्य किं तव ।।50।।
6.3.51
किष्किन्धां याहि हरिभिर्लङ्का शक्या न दैवतैः ।
प्राप्तुं किं मानवैरल्पसत्त्वैर्वानरयूथपैः ।।51।।
6.3.52
तं प्रापयन्तं वचनं तूर्णमुत्प्लुत्य वानराः ।
प्रापद्यन्त तदा क्षिप्रं निहन्तुं दृढमुष्टिभिः ।।52।।
6.3.53
वानरैर्हन्यमानस्तु शुको राममथाब्रवीत् ।
न दूतान् घ्नन्ति राजेन्द्र वानरान्वारय प्रभो ।।53।।
6.3.54
रामः श्रुत्वा तदा वाक्यं शुकस्य परिदेवितम् ।
मा वधिष्टेति रामस्तान्वारयामास वानरान् ।।54।।
6.3.55
पुनरम्बरमासाद्य शुकः सुग्रीवमब्रवीत् ।
ब्रूहि राजन्दशग्रीवं किं वक्ष्यामि व्रजाम्यहम् ।।55।।
6.3.56
सुग्रीव उवाच-
यथा वाली मम भ्राता तथा त्वं राक्षसाधम ।
हन्तव्यस्त्वं मया यत्नात्सपुत्रबलवाहनः ।।56।।
6.3.57
ब्रूहि मे रामचन्द्रस्य भार्यां हृत्वा क्व यास्यसि ।
ततो रामाज्ञया धृत्वा शुकं बद्ध्वान्वरक्षयत् ।।57।।
6.3.58
शार्दूलोऽपि ततः पूर्वं दृष्ट्वा कपिबलं महत् ।
यथावत्कथयामास रावणाय स राक्षसः ।।58।।
6.3.59
दीर्घचिन्तापरो भूत्वा निःश्वसन्नास मन्दिरे ।
ततः समुद्रमावेक्ष्य रामो रक्तान्तलोचनः ।।59।।
6.3.60
पश्य लक्ष्मण दुष्टोऽसौ वारिधिर्मामुपागतम् ।
नाभिनन्दति दुष्टात्मा दर्शनार्थँ ममानघ ।।60।।
6.3.61
जानाति मानुषोऽयं मे किं करिष्यति वानरैः ।
अद्य पश्य महाबाहो शोषयिष्यामि वारिधिम् ।।61।।
6.3.62
पादेनैव गमिष्यन्ति वानरा विगतज्वराः ।
इत्युक्त्वा क्रोधताम्राक्ष आरोपितधनुर्धरः ।।62।।
6.3.63
तूणीराद्बाणमादाय कालाग्निसदृशप्रभम् ।
सन्धाय चापमाकृष्य रामो वाक्यमथाब्रवीत् ।।63।।
6.3.64
पश्यन्तु सर्वभूतानि रामस्य शरविक्रमम् ।
इदानीं भस्मसात्कुर्यां समुद्रं सरितां पतिम् ।।64।।
6.3.65
एवं ब्रुवति रामे तु सशैलवनकानना ।
चचाल वसुधा द्यौश्च दिशश्च तमसावृताः ।।65।।
6.3.66
चुक्षुभे सागरो वेलां भयाद्योजनमत्यगात् ।
तिमिनक्रझषा मीनाः प्रतप्ताः परितत्रसुः ।।66।।
6.3.67
एतस्मिन्नन्तरे साक्षात्सागरो दिव्यरूपधृक् ।
दिव्याभरणसम्पन्नः स्वभासा भासयन् दिशः ।।67।।
6.3.68
स्वन्तःस्थदिव्यरत्नानि कराभ्यां परिगृह्य सः ।
पादयोः पुरतः क्षिप्त्वा रामस्योपायनं बहु ।।68।।
6.3.69
दण्डवत्प्रणिपत्याह रामं रक्तान्तलोचनम् ।
त्राहि त्राहि जगन्नाथ राम त्रैलोक्यरक्षक ।।69।।
6.3.70
जडोऽहं राम ते सृष्टः सृजता निखिलं जगत् ।
स्वभावमन्यथा कर्तुं कः शक्तो देवनिर्मितम् ।।70।।
6.3.71
स्थूलानि पञ्चभूतानि जडान्येव स्वभावतः ।
सृष्टानि भवतैतानि त्वदाज्ञां लङ्घयन्ति न ।।71।।
6.3.72
तामसादहमो राम भूतानि प्रभवन्ति हि ।
कारणानुगमात्तेषां जडत्वं तामसं स्वतः ।।72।।
6.3.73
निर्गुणस्त्वं निराकारो यदा मायागुणान्प्रभो ।
लीलयाङ्गीकरोषि त्वं तदा वैराजनामवान् ।।73।।
6.3.74
गुणात्मनो विराजश्च सत्त्वाद्देवा बभूविरे ।
रजोगुणात्प्रजेशाद्या मन्योर्भूतपतिस्तव ।।74।।
6.3.75
त्वामहं मायया छन्नं लीलया मानुषाकृतिम् ।
जडबुद्धिर्जडो मूर्खः कथं जानामि निर्गुणम् ।।75।।
6.3.76
दण्ड एव हि मूर्खाणां सन्मार्गप्रापकः प्रभो ।
भूतानाममरश्रेष्ठ पशूनां लगुडो यथा ।।76।।
6.3.77
शरणं ते व्रजामीश शरण्यं भक्तवत्सल ।
अभयं देहि मे राम लङ्कामार्गं ददामि ते ।।77।।
6.3.78
श्रीराम उवाच-
अमोघोऽयं महाबाणः कस्मिन्देशे निपात्यताम् ।
लक्ष्यं दर्शय मे शीघ्रं बाणस्यामोघपातिनः ।।78।।
6.3.79
रामस्य वचनं श्रुत्वा करे दृष्ट्वा महाशरम् ।
महोदधिर्महातेजा राघवं वाक्यमब्रवीत् ।।79।।
6.3.80
रामोत्तरप्रदेशे तु द्रुमकुल्य इति श्रुतः ।
प्रदेशस्तत्र बहवः पापात्मानो दिवानिशम् ।।80।।
6.3.81
बाधन्ते मां रघुश्रेष्ठ तत्र ते पात्यतां शरः ।
रामेण सृष्टो बाणस्तु क्षणादाभीरमण्डलम् ।।81।।
6.3.82
हत्वा पुनः समागत्य तूणीरे पूर्ववत्स्थितः ।
ततोऽब्रवीद्रघुश्रेष्ठं सागरो विनयान्वितः ।।82।।
6.3.83
नलः सेतुं करोत्वस्मिन् जले मे विश्वकर्मणः ।
सुतो धीमान् समर्थोऽस्मिन् कार्ये लब्धवरो हरिः ।।83।।
6.3.84
कीर्तिं जानन्तु ते लोकाः सर्वलोकमलापहम् ।
इत्युक्त्वा राघवं नत्वा ययौ सिन्धुरसदृश्यताम् ।।84।।
6.3.85
ततो रामस्तु सुग्रीवलक्ष्मणाभ्यां समन्वितः ।
नलमाज्ञापयच्छीघ्रं वानरैः सेतुबन्धने ।।85।।
6.3.86
ततोऽतिहृष्टः प्लवगेन्द्रयूथपैर्महानगेन्द्रप्रतिमैर्युतो नलः ।
बबन्ध सेतुं शतयोजनायतं सुविस्तृतं पर्वतपादपैर्दृढम् ।।86।।

।।इति श्रीमदध्यात्मरामायणे उमामहेश्वरसंवादे युद्धकाण्डे तृतीयः सर्गः।।

6.4.0
।।अथ श्रीमदध्यात्मरामायणे युद्धकाण्डे चतुर्थः सर्गः।।
6.4.1
श्री महादेव उवाच-
सेतुमारभमाणस्तु तत्र रामेश्वरं शिवम् ।
संस्थाप्य पूजयित्वाह रामो लोकहिताय च ।।1।।
6.4.2
प्रणमेत्सेतुबन्धं यो दृष्ट्वा रामेश्वरं शिवम् ।
ब्रह्महत्यादिपापेभ्यो मुच्यते मदनुग्रहात् ।।2।।
6.4.3
सेतुबन्धे नरः स्नात्वा दृष्ट्वा रामेश्वरं हरम् ।
सङ्कल्पनियतो भूत्वा गत्वा वाराणसीं नरः ।।3।।
6.4.4
आनीय गङ्गासलिलं रामेशमभिषिच्य च ।
समुद्रे क्षिप्ततद्भारो ब्रह्म प्राप्नोत्यसंशयम् ।।4।।
6.4.5
कृतानि प्रथमेनाह्ना योजनानि चतुर्दश ।
द्वितीयेन तथा चाह्ना योजनानि चु विंशतिः ।।5।।
6.4.6
तृतीयेन तथा चाह्ना योजनान्येकविंशतिः ।
चतुर्थेन तथा चाह्ना द्वाविंशतिरिति श्रुतम् ।।6।।
6.4.7
पञ्चमेन त्रयोविंशद्योजनानि समन्ततः ।
बबन्धसागरे सेतुं नलो वानरसत्तमः ।।7।।
6.4.8
तेनैव जग्मुः कपयो योजनानां शतं द्रुतम् ।
असङ्ख्याताः सुवेलाद्रिं रुरुधुः प्लवगोत्तमाः ।।8।।
6.4.9
आरुह्य मारुतिं रामो लक्ष्मणोऽप्यङ्गदं तथा ।
दिदृक्षू राघवो लङ्कामारुरोहाचलं महत् ।।9।।
6.4.10
दृष्ट्वा लङ्कां सुविस्तीर्णां नानाचित्रध्वजाकुलाम् ।
चित्रप्रासादसम्बाधां स्वर्णप्राकारतोरणाम् ।।10।।
6.4.11
परिखाभिः शतघ्नीभिः सङ्क्रमैश्च विराजितम् ।
प्रासादोपरि विस्तीर्णप्रदेशे दशकन्धरः ।।11।।
6.4.12
मन्त्रिभिः सहितो वीरैः किरीटदशकोज्जवलः ।
नीलाद्रिशिखराकारः कालमेधसमप्रभः ।।12।।
6.4.13
रत्नदण्डैः सितच्छत्रैरनेकैः परिशोभितः ।
एतस्मिन्नन्तरे बद्धो मुक्तो रामेण वै शुकः ।।13।।
6.4.14
वानरैस्ताडितः सम्यग् दशाननमुपागतः ।
प्रहसन् रावणः प्राह पीडितः किं परैः शुकः ।।14।।
6.4.15
रावणस्य वचः श्रुत्वा शुको वचनमब्रवीत् ।
सागरस्योत्तरे तीरेऽब्रवं ते वचनं यथा ।।15।।
6.4.16
तत उत्प्लुत्य कपयो गृहीत्वा मां क्षणात्ततः ।
मुष्टिभिर्नखदन्तैश्च हन्तुं लोप्तुं प्रचक्रमुः ।।16।।
6.4.17
ततो मां राम रक्षेति क्रोशन्तं रघुपुङ्गवः ।
विसृज्यतामिति प्राह विसृष्टोऽहं कपीश्वरैः ।।17।।
6.4.18
राक्षसानां बलौघस्य वानरेन्द्रबलस्य च ।
नैतयोर्विद्यते सन्धर्देवदानयोरिव ।।18।।
6.4.19
पुरप्राकारमायन्ति क्षिप्रमेकतरं कुरु ।
सीतां वास्मै प्रयच्छाशु युद्धं वा दीयतां प्रभो ।।19।।
6.4.20
मामाह रामस्त्वं ब्रूहि रावणं मद्वचः शुक ।
यद्बलं च समाश्रित्य सीतां मे हृतवानसि ।।20।।
6.4.21
श्वःकाले नगरीं लङ्कां सप्राकारां सतोरणाम् ।
राक्षसं च बलं पश्य शरैर्विध्वंसितं मया ।।21।।
6.4.22
घोररोषमहं मोक्ष्ये बलं धारय रावण ।
इत्युक्त्वापररामाथ रामः कमललोचनः ।।22।।
6.4.23
एकस्थानगता यत्र चत्वारः पुरुषर्षभाः ।
श्रीरामो लक्ष्मणश्चैव सुग्रीवश्च विभीषणः ।।23।।
6.4.24
एत एव समर्थास्ते लङ्कां नाशयितुं प्रभो ।
उत्पाट्य भस्मीकरणे सर्वे तिष्ठन्तु वानराः ।।24।।
6.4.25
तस्य यादृग् बलं दृष्टं रूपं प्रहरणानि च ।
वधिष्यति पुरं सर्वमेकस्तिष्ठन्तु ते त्रयः ।।25।।
6.4.26
पश्य वानरसेनां तामसङ्ख्यातां प्रपूरिताम् ।
गर्जन्ति वानरास्तत्र पश्य पर्वतसन्निभाः ।
न शक्यास्ते गणयितुं प्राधान्येन ब्रवीमि ते ।।26।।
6.4.27
एष योऽभिमुखो लङ्कां नदंस्तिष्ठति वानरः ।
यूथपानां सहस्राणां शतेन परिवारितः ।
सुग्रीवसेनाधिपतिर्नीलो नामाग्निनन्दनः ।।27।।
6.4.28
एष पर्वतश्रुङ्गाभः पद्मकिञ्जल्कसन्निभः ।
स्फोटयत्यभिसंरब्धो लाङ्गूलं च पुनः पुनः ।
युवराजोऽङ्गदो नाम वालिपुत्रोऽतिवीर्यवान् ।।28।।
6.4.29
येन दृष्टा जनकजा रामस्यातीव वल्लभा ।
हनूमानेष विख्यातो हतो येन तवात्मजः ।।29।।
6.4.30
श्वेतो रजतसङ्काशो महाबुद्धिपराक्रमः ।
तूर्णं सुग्रीवमागम्य पुनर्गच्छति वानरः ।।30।।
6.4.31
यस्त्वेष सिंहसङ्काशः पश्यत्यतुलविक्रमः ।
रम्भो नाम महासत्त्वो लङ्कां नाशयितुं क्षमः ।।31।।
6.4.32
एष पश्यति वै लङ्कां दिधक्षन्निव वानरः ।
शरभो नाम राजेन्द्र कोटियूथपनायकः ।।32।।
6.4.33
पनसश्च महावीर्यो मैन्दश्च द्विविदस्तथा ।
नलश्च सेतुकर्तासौ विश्वकर्मसुतो बली ।।33।।
6.4.34
वानराणां वर्णने वा सङ्ख्याने वा क ईश्वरः ।
शूराः सर्वे महाकायाः सर्वे युद्धाभिकाङ्क्षिणः ।।34।।
6.4.35
शक्ताः सर्वे चूर्णयितुं लङ्कां रक्षोगणैः सह ।
एतेषां बलसंख्यानं प्रत्येकं वच्मि ते श्रुणु ।।35।।
6.4.36
एषां कोटिसहस्राणि नव पञ्च च सप्त च ।
तथा शङ्खसहस्राणि तथार्बुदशतानि च ।।36।।
6.4.37
सुग्रीवसचिवानां चे बलमेतत्प्रकीर्तितम् ।
अन्येषां तु बलं नाहं वक्तुं शक्तोऽस्मि रावण ।।37।।
6.4.38
रामो न मानुषः साक्षादादिनारायणः परः ।
सीता साक्षाज्जगद्धेतुश्चिच्छक्तिर्जगदात्मिका ।।38।।
6.4.39
ताभ्यामेव समुत्पन्नं जगत्स्थावरजङ्गमम् ।
तस्माद्रामश्च सीता च जगतस्तस्थुषश्च तौ ।।39।।
6.4.40
पितरौ पृथिवीपाल तयोर्वैरी कथं भवेत् ।
अजानता त्वयानीता जगन्मातैव जानकी ।।40।।
6.4.41
क्षणनाशिनि संसारे शरीरे क्षणभङ्गुरे ।
पञ्चभूतात्मके राजंश्चतुर्विंशतितत्त्वके ।।41।।

6.4.42
मलमांसादिदुर्गन्धभूयिष्ठेऽहङ्कृतालये ।
कैवास्या व्यतिरिक्तस्य काये तव जडात्मके ।।42।।
6.4.43
यत्कृते ब्रह्महत्यादिपातकानि कृतानि ते ।
भागभोक्ता तु यो देहः स देहोऽत्र पतिष्यति ।।43।।
6.4.44
पुण्यपापे समायातो जीवेन सुखदुःखयोः ।
कारणदेहयोगादिनाऽऽत्मनः कुरुतेऽनिशम् ।।44।।
6.4.45
यावद्देहोस्मि कर्तास्मीत्यात्माहं कुरुतेऽवशः ।
अघ्पासात्तावदेव स्याज्जन्मनाशादिसम्भवः ।।45।।
6.4.46
तस्मात्त्वं त्यजे देहादावभिमानं महामते ।
आत्मातिनिर्मलः शुद्धो विज्ञानात्माचलोऽव्ययः ।।46।।
6.4.47
स्वाज्ञानवशतो बन्धं प्रतिपद्य विमुह्यति ।
तस्मात्त्वं शुद्धभावेन ज्ञात्वात्मानं सदा स्मर ।।47।।
6.4.48
विरतिं भज सर्वत्र पुत्रदारगृहादिषु ।
निरयेष्वपि भोगः स्याच्छवशूकरतनावपि ।।48।।
6.4.49
देहं लब्ध्वा विवेकाढ्यं द्विजत्वं च विशेषतः ।
तत्रापि भारते वर्षे कर्मभूमौ सुदर्लभाम् ।।49।।
6.4.50
को विद्वानात्मसात्कृत्वा देहं भोगनुगो भवेत् ।
अतस्त्वं ब्राह्मणो भूत्वा पौलस्त्यतनयश्च सन् ।।50।।
6.4.51
अज्ञानीव सदा भोगाननुधावसि किं मुधा ।
इतः परं वा त्यक्त्वा त्वं सर्वसङ्गं समाश्रय ।।51।।
6.4.52
राममेव परात्मानं भक्तिभावेन सर्वदा ।
सीतां समर्प्य रामाय तत्पदानुचरो भव ।।52।।
6.4.53
विमुक्तः सर्वपापेभ्यो विष्णुलोकं प्रयास्यसि ।
नो चेद्गमिष्यसेऽधोऽधः पुनरावृत्तिवर्जितः ।
अङ्गीकुरुष्व मद्वाक्यं हितमेव वदामि ते ।।
6.4.54
सत्सङ्गतिं कुरु भजस्व हरिं शरण्यं श्रीराघवं मरकतोपलकान्तिकान्तम् ।
सीतासमेतमनिशं धृतचापबाणं सुग्रीवलक्ष्मणविभीषणसेविताङ्घ्रिम् ।।54।।

।।इति श्रीमदध्यात्मरामायणे उमामहेश्वरसंवादे युद्धकाण्डे चतुर्थः सर्गः।।

6.5.0
।।अथ श्रीमदध्यात्मरामायणे युद्धकाण्डे पञ्चमः सर्गः।।
6.5.1
श्रीमहादेव उवाच-
श्रुत्वा शुकमुखोद्गीतं वाक्यमज्ञाननाशनम् ।
रावणः क्रोधताम्राक्षो दहन्निव तमब्रवीत् ।।1।।
6.5.2
अनुजीव्य सुदुर्बुद्धे गुरुवद्भाषसे कथम् ।
शासिताहं त्रिजगतां त्वं मां शिक्षन्नलज्जसे ।।2।।
6.5.3
इदानीमेव हन्मि त्वां किन्तु पूर्वकृतं तव ।
स्मरामि तेन रक्षामि त्वां यद्यपि वधोचितम् ।।3।।
6.5.4
इतो गच्छ विमूढ त्वमेवं श्रोतुं न मे क्षमम् ।
महाप्रसाद इत्युक्त्वा वेपमानो गृहं ययौ ।।4।।
6.5.5
शुकोऽपि ब्राह्मणः पूर्वं ब्रह्मिष्ठो ब्रह्मवित्तमः ।
वानप्रस्थविधानेन वने तिष्ठन् स्वकर्मकृत् ।।5।।
6.5.6
देवानामभिवृद्ध्यर्थं विनाशाय सुरद्विषाम् ।
चकार यज्ञविततिमविच्छिन्नां महामतिः ।।6।।
6.5.7
राक्षसानां विरोधोऽभूच्छुको देवहितोद्यतः ।
वज्रदंष्ट्र इति ख्यातस्तत्रैको राक्षसो महान् ।।7।।
6.5.8
अन्तरं प्रेप्सुरातिष्ठच्छुकापकरणोद्यतः ।
कदाचिदागतोऽगस्त्यस्तस्याश्रमपदं मुनेः ।।8।।
6.5.9
तेन सम्पूजितोऽगस्त्यो भोजनार्थं निमन्त्रितः ।
गते स्नातुं मुनौ कुम्भसम्भवे प्राप्य चान्तरम् ।।9।।
6.5.10
अगस्त्यरूपधृक् सोऽपि राक्षसः शुकमब्रवीत् ।
यदि दास्यसि मे ब्रह्मन् भोजनं देहि सामिषम् ।।10।।
6.5.11
बहुकालं न भुक्तं मे मांसं छागाङ्गसम्भवम् ।
तथेति कारयामास मांसभोज्यं सविस्तरम् ।।11।।
6.5.12
उपविष्टे मुनौ भोक्तुं राक्षसोऽतीव सुन्दरम् ।
शुकभार्यावपुर्धृत्वा तां चान्तर्मोहयन् खलः ।।12।।
6.5.13
नरमांसं ददौ तस्मै सुपक्वं बहुविस्तरम् ।
दत्त्वैवान्तर्दधे रक्षस्ततो दृष्ट्वा चुकोप सः ।।13।।
6.5.14
अमेध्यं मानुषं मांसमगस्त्यः शुकमब्रवीत् ।
अभक्ष्यं मानुषं मांसं दत्तवानसि दुर्मते ।।14।।
6.5.15
मह्यं त्वं राक्षसो भूत्वा तिष्ठ त्वं मानुषाशनः ।
इति शप्तः शुको भीत्या प्राहागस्त्यं मुने त्वया ।।15।।
6.5.16
इदानीं भाषितं मेऽद्य मांसं देहीति विस्तरम् ।
तथैव दत्तं भो देव किं मे शापं प्रदास्यसि ।।16।।
6.5.17
श्रुत्वा शुकस्य वचनं मुहूर्तं ध्यानमास्थितः ।
ज्ञात्वा रक्षः कृतं सर्वं ततः प्राह शुकं सुधीः ।।17।।
6.5.18
तवापकारिणा सर्वं राक्षसेन कृतं त्विदम् ।
अविचार्यैव मे दत्तः शापस्ते मुनिसत्तम ।।18।।
6.5.19
तथापि मे वचोऽमोघमेवमेव भविष्यति ।
राक्षसं वपुरास्थाय रावणस्य सहायकृत् ।।19।।
6.5.20
तिष्ठ तावद्यदा रामो दशाननवधाय हि ।
आगमिष्यति लङ्कायाः समीपं वानरैः सह ।।20।।
6.5.21
प्रेषितो रावणेन त्वं चारो भूत्वा रघूत्तमम् ।
दृष्ट्वा शापाद्विनिर्मुक्तो बोधयित्वा च रावणम् ।।21।।
6.5.22
तत्त्वज्ञानं ततो मुक्तः परं पदमवाप्स्यसि ।।22।।
6.5.23
इत्युक्तोऽगस्त्यमुनिना शुको ब्राह्मणसत्तमः ।
बभूव राक्षसः सद्यो रावणं प्राप्य संस्थितः ।।23।।
6.5.24
रावणं तत्त्वविज्ञानं बोधयित्वा पुनर्द्रुतम् ।
पूर्ववद् ब्राह्मणो भूत्वा स्थितो वैखानसैः सह ।।24।।
6.5.25
ततः समागमद् वृद्धो माल्यवान् राक्षसो महान् ।
बुद्धिमान्नीतिनिपुणो राज्ञो मातुः प्रियः पिता ।।25।।
6.5.26
प्राह तं राक्षसं वीरं प्रशान्तेनान्तरात्मना ।
श्रुणु राजन्वचो मेऽद्य श्रुत्वा कुरु यथेप्सितम् ।।26।।
6.5.27
यदा प्रविष्टा नगरीं जानकीं रामवल्लभा ।
तदादि पुर्यां दृश्यन्ते निमित्तानि दशानन ।।27।।
6.5.28
घोराणि नाशहेतूनि तानि मे वदतः श्रुणु ।
खरस्तनितनिर्घोषा मेघा अतिभयङ्कराः ।।28।।
6.5.29
शोणितेनाभिवर्षन्ति लङ्कामुष्णेन सर्वदा ।
रुदन्ति देवलिङ्गानि स्विद्यन्ति प्रचलन्ति च ।।29।।
6.5.30
कालिका पाण्डुरैर्दन्तैः प्रहसत्यग्रतः स्थिता ।
खरा गोषु प्रजायन्ते मूषका नकुलैः सह ।।30।।
6.5.31
मार्जारेण तु युद्ध्यन्ति पन्नगा गरुडेन तु ।
करालो विकटो मुण्डः पुरुषः कृष्णपुङ्गलः ।।31।।
6.5.32
कालो गृहाणि सर्वेषां काले काले त्ववेक्षते ।
एतान्यन्यानि दृश्यन्ते निमित्तान्युद्भवन्ति च ।।32।।
6.5.33
अतः कुलस्य रक्षार्थं शान्तिं कुरु दशानन ।
सीतां सत्कृत्य सधनां रामायाशु प्रयच्छ भोः ।।33।।
6.5.34
रामं नारायणं विद्धि विद्वेषं त्यज राघवे ।
तत्पादपोतमाश्रित्य ज्ञानिनो भवसागरम् ।।34।।
6.5.35
तरन्ति भक्तिपूतान्तास्ततो रामो न मानुषः ।
भजस्व भक्तिभावेन रामं सर्वहृदालयम् ।।35।।
6.5.36
यद्यपि त्वं दुराचारो भक्त्या पूतो भविष्यसि ।
मद्वाक्यं कुरु राजेन्द्र कुलकौशलहेतवे ।।36।।
6.5.37
तत्तु माल्यवतो वाक्यं हितमुक्तं दशाननः ।
न मर्षयति दुष्टात्मा कालस्य वशमागतः ।।37।।
6.5.38
मानवं कृपणं राममेकं शाखामृगाश्रयम् ।
समर्थं मन्यसे केन हीनं पित्रा मुनिप्रियम् ।।38।।
6.5.39
रामेण प्रेषितो नूनं भाषसे त्वमनर्गलम् ।
गच्छ वृद्धोऽसि बन्धुस्त्वं सोढं सर्वं त्वयोदितम् ।।39।।
6.5.40
इतो मत्कर्णपदवीं दहत्येतद्वचस्तव ।
इत्युक्त्वा सर्वसचिवैः सहितः प्रस्थितस्तदा  ।।40।।
6.5.41
प्रासादाग्रे समासीनः पश्यन् वानरसैनिकान् ।
युद्धायायोजयत्सर्वान्राक्षसान्समुपस्थितान् ।।41।।
6.5.42
रामोऽपि धनुरादाय लक्ष्मणेन समाहृतम् ।
दृष्ट्वा रावणमासीनं कोपेन कलुषीकृतः ।।42।।
6.5.43
किरीटिनं समासीनं मन्त्रिभिः परिवेष्टितम् ।
शशङ्कार्धनिभेनैव बाणेनैकेन राघवः ।।43।।
6.5.44
श्वेतच्छत्रसहस्राणि किरीटदशकं तथा ।
चिच्छेह निमिशार्धेन तदद्भुतमिवाभवत् ।।44।।
6.5.45
लज्जितो रावणस्तूर्णं विवेश भवनं स्वकम् ।
आहूय राक्षसान् सर्वान्प्रहस्तप्रमुखान् खलः ।।45।।
6.5.46
वानरैः सह युद्धाय नोदयामास सत्त्वरः ।।46।।
6.5.47
महिषोष्ट्रैः खरैः सिंहैर्द्वीपिभिः कृतवाहनाः ।
खड्गशूलधनुःपाशयष्टितोमरशक्तिभिः ।।47।।
6.5.48
लक्षिताः सर्वतो लङ्कां प्रतिद्वारमुपाययुः 
तत्पूर्वमेव रामेण नोदिता वानरर्षभ।।48।।
6.5.49
उद्यम्य गिरिश्रुङ्गाणि शिखराणि महान्ति च ।
तरूंश्चोत्पाट्य विविधान्युद्धाय हरियूथपाः ।।49।।
6.5.50
प्रेक्षमाणा रावणस्य तान्यनीकानि भागशः ।
राघवप्रियकामार्थं लङ्कामारुरुहुस्तदा ।।50।।
6.5.51
ते द्रुमैः पर्वतैग्रैश्च मुष्टिभिश्च प्लवङ्गमाः ।
ततः सहस्रयूथाश्च कोटियूथाश्च यूथपाः ।।51।।
6.5.52
कोटीशतयुताश्चान्ये रुरुधुर्नगरं भृशम् ।
अप्लवन्तः प्लवन्तश्च गर्जन्तश्च प्लवङ्गमाः ।।52।।
6.5.53
रामो जयत्यतिबलो लक्ष्मणश्च महाबलः ।
राजा जयति सुग्रीवो राघवेणानुपालितः ।।53।।
6.5.54
इत्येवं घोषयन्तश्च समं युयुधिरेऽरिभिः ।
हनूमानङ्गदश्चैव कुमुदो नील एव च ।।54।।
6.5.55
नलश्च शरभश्चैव मैन्दो द्विविद एव च ।
जाम्बवान्दधिवक्त्रश्च केशरी तार एव च ।।55।।
6.5.56
अन्ये च बलिनः सर्वे यूथपाश्च प्लवङ्गमाः ।
द्वाराण्युत्प्लुत्य लङ्कायाः सर्वतो रुरुधुर्भृशम् ।
तदा वृक्षैर्महाकायाः पर्वताग्रैश्च वानराः ।।56।।
6.5.57
निजघ्नुस्तानि रक्षांसि नखैर्दन्तैश्च वेगिताः ।
राक्षसाश्च तदा भीमा द्वारेभ्यः सर्वतो रुषा ।।57।।
6.5.58
निर्गत्य भिन्दिपालैश्च खड्गैः शूलैः परश्वधैः ।
निजघ्नुर्वानरानीकं महाकाया महाबलाः ।।58।।
6.5.59
राक्षसांश्च तदा जघ्नुर्वानरा जितकाशिनः ।
तदा बभूव समरो मांसशोणितकर्दमः ।।59।।
6.5.60
रक्षसां वानराणां च सम्बभूवाद्भूतोपमः ।
ते हयैश्च गजैश्चैव रथैः काञ्चनसन्निभैः ।।60।।
6.5.61
रक्षोव्याघ्रा युयुधिरे नादयन्तो दिशो दश ।
राक्षसाश्च कपीन्द्राश्च परस्परजयैषिणः ।।61।।
6.5.62
राक्षसान्वानरा जघ्नुर्वानरांश्चैव राक्षसाः ।
रामेण विष्णुना दृष्टा हरयो दिवजांशजाः ।।62।।
6.5.63
बभूवुर्बलिनो हृष्टास्तदा पीतामृता इव ।
सीताभिमर्शपाशेन रावणेनाभिपालितान् ।।63।।
6.5.64
हतश्रीकान्हतबलान् राक्षसान् जघ्नुरोजसा ।
चतुर्थांशावशेषेण निहतं राक्षसं बलम् ।।64।।
6.5.65
स्वसैन्यं निहतं दृष्ट्वा मेघनाथोऽथ दुष्टधीः ।
ब्रह्मदत्तवरः श्रीमानन्तर्धानं गतोऽसुरः ।।65।।
6.5.66
सर्वास्त्रकुशलो व्योम्नि ब्रह्मास्त्रेण समन्ततः ।
नानाविधानि शस्त्राणि वानरानीकमर्दयन् ।।66।।
6.5.67
ववर्ष शरजालानि तदद्भुतमिवाभवत् ।
रामोऽपि मानयन्ब्राह्ममस्त्रमस्त्रविदां वरः ।।67।।
6.5.68
क्षणं तूष्णीमुवासाथ ददर्श पतितं बलम् ।
वानराणां रघुश्रेष्ठश्चुकोपानलसन्निभः ।।68।।
6.5.69
चापमानाय सौमित्रे ब्रह्मास्त्रेणासुरं क्षणात् ।
भस्मीकरोमि मे पश्य बलमह्य रघूत्तम ।।69।।
6.5.70
मेघनोथोऽपि तच्छ्रुत्वा रामवाक्यमतन्द्रितः ।
तूर्णं जगाम नगरं मायया मायुकोऽसुरः ।।70।।
6.5.71
पतितं वानरानीकं दृष्ट्वा रामोऽतिदुःखितः ।
उवाच मारुतिं शीघ्रं गत्वा क्षीरमहोदधिम् ।।71।।
6.5.72
तत्र द्रोणगिरिर्नाम दिव्यौषधिसमुद्भवः ।
तमानय द्रुतं गत्वा सञ्जीवय महामते ।।72।।
6.5.73
वानरौघान्महासत्त्वान्कीर्तिस्ते सुस्थिरा भवेत् ।
आज्ञाप्रमाणमित्युक्त्वा जगामानिलनन्दनः ।।73।।
6.5.74
आनीय च गिरिं सर्वान्वानरान्वानरर्षभः ।
जीवयित्वा पुनस्तत्र स्थापयित्वा ययो द्रुतम् ।।74।।
6.5.75
पूर्ववद्भैरवं नादं वानराणां बलौघतः ।
श्रुत्वा विस्मयमापन्नो रावणो वाक्यमब्रवीत् ।।75।।
6.5.76
राघवो मे महान् शत्रुः प्राप्तो देवविनिर्मितः ।
हन्तुं तं समरे शीघ्रं गच्छन्तु मम यूथपाः ।।76।।
6.5.77
मन्त्रिणो बान्धवाः शूरा ये च मत्प्रियकाङ्क्षिणः ।
सर्वे गच्छन्तु युद्धाय त्वरितं मम शासनात् ।।77।।
6.5.78
ये न गच्छन्ति युद्धाय भीरवः प्राणविप्लवात् ।
तान्हनिष्याम्यहं सर्वान्मच्छासनपराङ्मुखान् ।।78।।
6.5.79
तच्छ्रुत्वा भयसन्त्रस्ता निर्जग्मी रणकोविदाः ।
अतिकायः प्रहस्तश्च महानादमहोदरौ ।।79।।
6.5.80
देवशत्रुर्निकुम्भश्च देवान्तकनरान्तकौ ।
अपरे बलिनः सर्वे ययुर्युद्धाय वानरैः ।।80।।
6.5.81
एते चान्ये च बहवः शूराः शतसहस्रशः ।
प्रविश्य वानरं सैन्यं ममन्थुर्बलदर्पिताः ।।81।।
6.5.82
भुशुण्डीभिन्दिपालैश्च बाणैः खड्गैः परश्वधैः ।
अन्यैश्च विविधैरस्त्रैर्निजघ्नुर्हरियूथपान् ।।82।।
6.5.83
ते पादपैः पर्वताग्रैर्नखदंष्ट्रैश्च मुष्टिभिः ।
प्राणैर्विमोचयामासुः सर्वराक्षसयूथपान् ।।83।।
6.5.84
रामेण निहताः केचित्सुग्रीवेण तथापरे ।
हनूमता चाङ्गदेन लक्ष्मणेन महात्मना ।
यूथपैर्वानराणां ते निहताः सर्वराक्षसाः ।।84।।
6.5.85
रामतेजः समाविश्य वानरा बलिनोभवन् ।
रामशक्तिविहीनानामेवं शक्तिः कुतो भवेत् ।।85।।
6.5.86
सर्वेश्वरः सर्वमयो विधाता मायामनुष्यत्वविडम्बनेन ।
सदा चिदानन्दमयोऽपि रामो युद्धादिलीलां वितनोति मायाम् ।।86।।

।।इति श्रीमदध्यात्मरामायणे युद्धकाण्डे पञ्चमः सर्गः।।

6.6.0
।।अथ श्रीमदध्यात्मरामायणे युद्धकाण्डे षष्ठः सर्गः।।
6.6.1
श्रुत्वा युद्धे बलं नष्टमतिकायमुखं महत् ।
रावणो दुःखसन्तप्तः क्रेधेन महताऽऽवृतः ।।1।।
6.6.2
निधायेन्द्रजितं लङ्कारक्षणार्थं महाद्युतिः ।
स्वयं जगाम युद्धाय रामेण सह राक्षसः ।।2।।
6.6.3
दिव्यं स्यन्दनमारुह्य सर्वशस्त्रास्त्रसंयुतम् ।
राममेवाभिदुद्राव राक्षसेन्द्रो महाबलः ।।3।।
6.6.4
वानरान्बहुशो हत्वा बाणैराशीविषोपमैः ।
पातयामास सुग्रीवप्रमुखान्यूथनायकान् ।।4।।
6.6.5
गदापाणिं महासत्त्वं तत्र दृष्ट्वा विभीषणम् ।
उत्ससर्ज महाशक्तिं मयदत्तां विभीषणे ।।5।।
6.6.6
तामापतन्तीमालोक्य विभीषणविघातिनीम् ।
दत्ताभयोऽयं रामेण वधार्हो नायमासुरः ।।6।।
6.6.7
इत्युक्त्वा लक्ष्मणो भीमं चापमादाय वीर्यवान् ।
विभीषणस्य पुरतः स्थितोऽकम्प इवाचलः ।।7।।
6.6.8
सा शक्तिर्लक्ष्मणतनुं विवेशामोघशक्तितः ।
यावन्त्यः शक्तयो लोके मायायाः सम्भवन्ति हि ।।8।।
6.6.9
तासामाधारभूतस्य लक्ष्मणस्य महात्मनः ।
मायाशक्त्या भवेत्किं वा शेषांशस्य हरेस्तनोः ।।9।।
6.6.10
तथापि मानुषं भावमापन्नस्तदनुव्रतः ।
मूर्च्छितः पतितो भूमौ तमादातुं दशाननः ।।10।।
6.6.11
हस्तैर्तोलयितुं शक्तो न बभूवातिविस्मितः ।
सर्वस्य जगतः सारं विराजं परमेश्वरम् ।।11।।
6.6.12
कथं लोकाश्रयं विष्णुं तोलयेल्लघुराक्षसः ।
ग्रहीतुकामं सौमित्रिं रावणं वीक्ष्य मारुतिः ।।12।।
6.6.13
आजघानोरसि क्रुद्धो वज्रकल्पेन मुष्टिना ।
तेन मुष्टिप्रहारेण जानुभ्यामपतद्भुवि ।।13।।
6.6.14
आस्यैश्च नेत्रश्रवणैरुद्वमन् रुधिरं बहु ।
विघूर्णमाननयनो रथोपस्थ उपाविशत् ।।14।।
6.6.15
अथ लक्ष्मणमादाय हनूमान् रावणार्दितम् ।
आनयद्रामसामीप्यं बाहुभ्यां परिगृह्य तम् ।।15।।
6.6.16
हनूमतः सुहृत्त्वेन भक्त्या च परमेश्वरः ।
लघुत्वमगमद्देवो गुरूणां गुरुरप्यजः ।।16।।
6.6.17
सा शक्तिरपि तं त्यक्त्वा ज्ञात्वा नारायणांशजम् ।
रावणस्य रथं प्रागाद्रावणोऽपि शनैस्ततः ।।17।।
6.6.18
संज्ञामवाप्य जग्राह बाणासनमथो रुषा ।
राममेवाभिदुद्राव दृष्ट्वा रामोऽपि तं क्रुधा ।।18।।
6.6.19
आरुह्य जगतां नाथो हनूमन्तं महाबलम् ।
रथस्थं रावणं दृष्ट्वा अभिदुद्राव राघवः ।।19।।
6.6.20
ज्याशब्दमकरोत्तीव्रं वज्रनिष्पेषनिष्ठुरम् ।
रामो गम्भीरया वाचा राक्षसेन्द्रमुवाच ह ।।20।।
6.6.21
राक्षसाधम तिष्ठाद्य क्व गमिष्यसि मे पुरः ।
कृत्वापराधमेवं मे सर्वत्र समदर्शिनः ।।21।।
6.6.22
येन बाणेन निहता राक्षसास्ते जनालये ।
तेनैव त्वां हनिष्यामि तिष्ठाद्य मम गोचरे ।।22।।
6.6.23
श्रीरामस्य वचः श्रुत्वा रावणो मारुतात्मजम् ।
वहन्तं राघवं सङ्घ्ये शरैस्तीक्ष्णैरताडयत् ।।23।।
6.6.24
हतस्यापि शरैस्तीक्ष्णैर्वायुसूनोः स्वतेजसा ।
व्यवर्धत पुनस्तेजो ननर्द च महाकपिः ।।24।
6.6.25
ततो दृष्ट्वा हनूमन्तं सव्रणं रघुसत्तमः ।
क्रोधमाहारयामास कालरुद्र इवापरः ।।25।।
6.6.26
साश्वं रथं ध्वजं सूतं शस्त्रौघं धनुरञ्जसा ।
छत्रं पताकां तरसा चिच्छेद शितसायकैः ।।26।।
6.6.27
ततो महाशरेणाशु रावणं रघुसत्तमः ।
विव्याध वज्रकल्पेन पाकारिरिव पर्वतम् ।।25।।
6.6.28
रामबाणहतो वीरश्चचाल च मुमोह च ।
हस्तान्निपतितश्चापस्तं समीक्ष्य रघूत्तमः ।।28।।
6.6.29
अर्धचन्द्रेण चिच्छेद तत्किरीटं रविप्रभम् ।
अनुजानामि गच्छ त्वमिदानीं बाणपीडितः ।।29।।
6.6.30
प्रविश्य लङ्कामाश्वास्य श्वः पश्यसि बलं मम ।।30।।
6.6.31
रामबाणेन संविद्धो हतदर्पोऽथ रावणः ।
महत्या लज्जया युक्तो लङ्कां प्राविशदातुरः ।।31।।
6.6.32
रामोऽपि लक्ष्मणं दृष्ट्वा मूर्च्छितं पतितं भुवि ।
मानुषत्वमुपाश्रित्य लीलयानुशुशोच ह ।।32।।
6.6.33
ततः प्राह हनूमन्तं वत्स जीवय लक्ष्मणम् ।
महौषधीः समानीय पूर्ववद्वानरानपि ।
तथेति राघवेणोक्तो जगामाशु महाकपिः ।।33।।
6.6.34
हनूमान्वायुवेगेन क्षणात्तीर्त्वा महोदधिम् ।
अतस्मिन्नन्तरे चारा रावणाय न्यवेदयन् ।।34।।
6.6.35
रामेण प्रेषितो देव हनूमान् क्षीरसागरम् ।
गतो नेतुं लक्ष्मणस्य जीवनार्थं महौषधीः ।।35।।
6.6.36
श्रुत्वा तच्चारवचनं राजा चिन्तापरोऽभवत् ।
जगाम रात्रावेकाकी कालनेमिगृहं क्षणात् ।।36।।
6.6.37
गृहागतं समालोक्य रावणं विस्मयान्वितः ।
कालनेनिरुवाचेदं प्राञ्जलिर्भयविह्वलः ।
अर्घ्यादिकं ततः कृत्वा रावणस्याग्रतः स्थितः ।।37।।
6.6.38
किं ते करोमि राजेन्द्र किमागमनकारणम् ।
कालनेमिरुवाचेदं रावणो दुःखपीडितः ।।38।।
6.6.39
ममापि कालवशतः कष्टमेतदुपस्थितम् ।
मया शक्त्या हतो वीरो लक्ष्मणः पतितो भुवि ।।39।।
6.6.40
तं जीवयितुमानेतुमोषधीर्हनुमान् गतः ।
यथा तस्य भवेद्विघ्नं तथा कुरु महामते ।।40।।
6.6.41
मायया मुनिवेषेण मोहयस्व महाकपिम् ।
कालात्ययो यथा भूयात्तथा कृत्वैहि मन्दिरे ।।41।।
6.6.42
रावणस्य वचः श्रुत्वा कालनेमिरुवाच तम् ।
रावणेश वचो मेऽद्य श्रुणु धारय तत्त्वतः ।।42।।
6.6.43
प्रियं ते करवाण्येव न प्राणान् धारयाम्यहम् ।
मारीचस्य यथारण्ये पुराभून्मृगरूपिणः ।।43।।
6.6.44
तथैव मे न सन्देहो भविष्यति दशानन ।
हताः पुत्राश्च पौत्राश्च बान्धवा राक्षसाश्च ते ।।44।।
6.6.45
धारयित्वा सुरकुलं जीवितेनापि किं तव ।
राज्येन वा सीतया वा किं देहेन जडात्मना ।।45।।
6.6.46
सीतां प्रयच्छ रामाय राज्यं देहि विभीषणे।
वनं याहि महाबाहो रम्यं मुनिगणाश्रयम् ।।46।।
6.6.47
स्नत्वा प्रातः शुभजले कृत्वा सन्ध्यादिकाः क्रियाः ।
तत एकान्तमाश्रित्य सुखासनपरिग्रहः ।।47।।
6.6.48
विसृज्य सर्वतः सङ्गमितरान्विषयान्बहिः ।
बहिःप्रवृत्ताक्षगणं शनैः प्रत्यक् प्रवाहय ।।48।।
6.6.49
प्रकृतेर्भिन्नमात्मानं विचारय सदानघ ।
चराचरं जगत्कृत्स्नं देहबुद्धीन्द्रियादिकम् ।।49।।
6.6.50
आब्रह्मस्तम्बपर्यन्तं दृश्यते श्रूयते च यत् ।
सैषा प्रकृतिरुत्युक्ता सैव मायेति कीर्तिता ।।50।।
6.6.51
सर्गस्थितिविनाशानां जगद्वृक्षस्य कारणम् ।
लोहितश्वेतकृष्णादिप्रजाः सृजति सर्वदा ।।51।।
6.6.52
कामक्रोधादिपुत्राद्यान्हिंसातृष्णादिकन्यकाः ।
मोहयन्त्यनिशं देवमात्मानं स्वैर्गुणैर्विभुम् ।।52।।
6.6.53
कर्तृत्वभोक्तृत्वमुखान् स्वगुणानात्मनीश्वरे ।
आरोप्य स्ववशं कृत्वा तेन क्रीडति सर्वदा ।।53।।
6.6.54
शुद्धोऽप्यात्मा यय युक्तः पश्यतीव सदा बहिः ।
विस्मृत्य च स्वमात्मानं मायागुणविमोहितः ।।54।।
6.6.55
यदा सद्गुरुणा युक्तो बोध्यते बोधरूपिणा ।
निवृत्तदृष्टिरात्मानं पश्यत्येव सदा स्फुटम् ।।55।।
6.6.56
जीवन्मुक्तः सदा देही मुच्यते प्राकृतैर्गुणैः ।
त्वमप्येवं सदात्मानं विचार्य नियतेन्द्रियः ।।56।।
6.6.57
प्रकृतेरन्यमात्मानं ज्ञात्वा मुक्तो भविष्यसि ।
ध्यातुं यद्यसमर्थोऽसि सगुणं देवमाश्रय ।।57।।
6.6.58
हृत्पद्मकर्णिके स्वर्णपीठे मणिगणान्विते ।
मृदुश्लक्ष्णतरे तत्र जानक्या सह संस्थितम् ।।58।।
6.6.59
वीरासनं विशालाक्षं विद्युत्पुञ्जनिभाम्बरम् ।
किरीटहारकेयूरकौस्तुभादिभिरन्वितम् ।।59।।
6.6.60
नूपुरैः कटकैर्भान्तं तथैव वनमालया ।
लक्ष्मणेन धनुर्द्वन्द्वकरेण परिसेवितम् ।।60।।
6.6.61
एवं ध्यात्वा सदात्मानं रामं सर्वहृदिस्थितम् ।
भक्त्या परमया युक्तो मुच्यते नात्र संशयः ।।61।।
6.6.62
श्रुणु वै चरितं तस्य भक्तैर्नित्यमनन्यधीः ।
एवं चेत्कृतपूर्वाणि पापानि च महान्त्यपि ।
क्षणादेव विनश्यन्ति यथाग्नेस्थूलराशयः ।।62।।
6.6.63
भजस्व रामं परिपूर्णेकं विहाय वैरं निजभक्तियुक्तः ।
हृदा सदा भावितभावरूपमनामरूपं पुरुषं पुराणम् ।।63।।

।।इति श्रीमदध्यात्मरामायणे उमामहेश्वरसंवादे युद्धकाण्डे षष्टः सर्गः।।

6.7.0
।।अथ श्रीमदध्यात्मरामायणे युद्धकाण्डे सप्तमः सर्गः।।
6.7.1
कालनेमिवचः श्रुत्वा रावणोऽमृतसन्निभम् ।
जज्वाल क्रोधताम्राक्षः सर्पिरद्भिरिवाग्निमत् ।।1।।
6.7.2
निहन्मि त्वां दुरात्मानं मच्छासनपराङ्मुखम् ।
परैः किञ्चिद्गृहीत्वा त्वं भाषसे रामकिङ्करः ।।
6.7.3
कालनेमिरुवाचेदं रावणं देव किं क्रुधा ।
न रोचते मे वचनं यदि गत्वा करोमि तत् ।।3।।
6.7.4
इत्युक्त्वा प्रययौ शीघ्रं कालनेमिर्महासुरः ।
नोदितो रावणेनैव हनूमद्विघ्नकारणात् ।।4।।
6.7.5
स गत्वा हिमवत्पार्श्वं तपोवनमकल्पयत् ।
तत्र शिष्यैः परिवृतो मुनिवेषधरः खलः ।।5।।
6.7.6
गच्छतो मार्गमासाद्य वायुसूनोर्महात्मनः ।
ततो गत्वा ददर्शाथ हनूमानाश्रमं शुभाम् ।।6।।
6.7.7
चिन्तयामास मनसा श्रीमान्पवननन्दनः ।
पुरा न दृष्टमेतन्मे मुनिमण्डलमुत्तमम् ।।7।।
6.7.8
मार्गो विभ्रंशितो वा मे भ्रमो वा चित्तसम्भवः ।
यद्वाविश्याश्रमपदं दृष्ट्वा मुनिमशेषतः ।।8।।
6.7.9
पीत्वा ततो जलं यामि द्रोणाचलमनुत्तमम् ।
इत्युक्त्वा प्रविवेशाथ सर्वतो योजनायतम् ।।9।।
6.7.10
आश्रमं कदलीशाखखर्जूरपनसादिभिः ।
समावृतं पक्वफलैर्नम्रशाखैश्च पादपैः ।।10।।
6.7.11
वैरभावविनिर्मुक्तं शुद्धं निर्मललक्षणम् ।
तस्मिन्महाश्रमे रम्ये कालनेमिः स राक्षसः ।।11।।
6.7.12
इन्द्रयोगं समास्थाय चकार शिवपूजनम् ।
हनूमानभिवाद्याह गैरवेण महासुरम् ।।12।।
6.7.13
भगवन् रामदूतोऽहं हनूमान्नाम नामतः ।
रामकार्येण महता क्षीराब्धिं गन्तुमुद्यतः ।।13।।
6.7.14
तृषा मां बाधते ब्रह्मन्नुदकं कुत्र विद्यते ।
यथेच्छं पातुमिच्छामि कथ्यतां मे मुनीश्वर ।।14।।
6.7.15
तच्छ्रुत्वा मारुतेर्वाक्यं कालनेमिस्तमब्रवीत् ।
कमण्डलुगतं तोयं मम त्वं पातुमर्हसि ।।15।।
6.7.16
भुङ्क्ष्व चेमानि पक्वानि फलानि तदनन्तरम् ।
निवसस्व सुखेनात्र निद्रामेहि त्वरास्तु मा ।।16।।
6.7.17
भूतं भव्यं भविष्यं च जानामि तपसा स्वयम् ।
उत्थितो लक्ष्मणः सर्वे वानराः रामवीक्षिताः ।।17।।
6.7.18
तच्छ्रुत्वा हनूमानाह कमण्डलुजलेन मे ।
न शाम्यत्यधिका तृष्णा ततो दर्शय मे जलम् ।।18।।
6.7.19
तथेत्याज्ञापयामास वटुं मायाविकल्पितम् ।
वटो दर्शय विस्तीर्णं वायुसूनोर्जलाशयम् ।।19।।
6.7.20
निमील्य चाक्षिणी तोयं पीत्वागच्छ ममान्तिकम् ।
उपदेक्ष्यामि ते मन्त्रं येन द्रक्ष्यसि चौषधीः ।।20।।
6.7.21
तथेति दर्शितं शीघ्रं वटुना सलिलाशयम् ।
प्रविश्य हनूमांस्तोयमपिबन्मीलितेक्षणः ।।21।।
6.7.22
ततश्चागत्य मकरी महामाया महाकपिम् ।
आग्रसत्तं महावेगान्मारुतिं घोररूपिणी ।।22।।
6.7.23
ततो ददर्श हनूमान् ग्रसन्तीं मकरीं रुषा ।
दारयामास हस्ताभ्यां वदनं सा ममार ह ।।23।।
6.7.24
ततोऽन्तरिक्षे ददृशे दिव्यरूपधराङ्गना ।
धान्यमालीति विख्याता हनूमन्तमथाब्रवीत् ।।24।।
6.7.25
त्वत्पसादादहं शापाद्विमुक्तास्मि कपीश्वर ।
शप्ताहं मुनिना पूर्वमप्सरा कारणान्तरे ।।25।।
6.7.26
आश्रमे यस्तु ते दृष्टः कालनेमिर्महासुरः ।
रावणप्रहितो मार्गे विघ्नं कर्तुं तवानघ ।।26।।
6.7.27
मुनिवेषधरो नासौ मुनिर्विप्रविहिंसकः ।
जहि दुष्टं गच्छ शीघ्रं द्रोणाचलमनुत्तमम् ।।27।।
6.7.28
गच्छाम्यहं ब्रह्मलोकं त्वत्स्पर्शाद्धतकल्मषा ।
इत्युक्त्वा सा ययौ स्वर्गं हनूमान्प्यथाश्रमम् ।।28।।
6.7.29
आगतं तं समालोक्य कालनेमिरभाषत ।
किं विलम्बेन महता तव वानरसत्तम ।।29।।
6.7.30
गृहाण मत्तो मन्त्रांस्त्वं देहि मे गुरुदक्षिणाम् ।
इत्युक्तो हनूमान्मुष्टिं दृढं बद्ध्वाह राक्षसम् ।।30।।
6.7.31
गृहाण दक्षिणामेतामित्युक्त्वा निजघान तम् ।।31।।
6.7.32
विसृज्य मुनिवेषं स कालनेमिर्महासुरः ।
युयुधे वायुपुत्रेण नानामायाविधानतः ।
महामायिकदूतोऽसौ हनूमान्मायिनां रिपुः ।।32।।
6.7.33
जघान मुष्टिना शीर्ष्णि भग्नमूर्धा ममार सः ।।33।।
6.7.34
अदृष्ट्वा चौषधीस्तत्र गिरिमुत्पाट्य सत्वरः  ।
गृहीत्वा वायुवेगेन गत्वा रामस्य सन्निधिम् ।।34।।
6.7.35
उवाच हनुमान् राममानीतोऽयं महागिरिः ।
यद्युक्तं कुरु देवेश विलम्बो नात्र युज्यते ।।35।।
6.7.36
श्रुत्वा हनूमतो वाक्यं रामः सन्तुष्टमानसः ।
गृहीत्वा चौषधीः शीघ्रं सुषेणेन महामतिः ।।36।।
6.7.37
चिकित्सां कारयामास लक्ष्मणाय महामते ।
ततः सुप्तोत्थित इव बुद्ध्वा प्रोवाच लक्ष्मणः ।।37।।
6.7.38
तिष्ठ तिष्ठ क्व गन्तासि हन्मीदानीं दशानन ।
इति ब्रुवन्तमालोक्य मूर्ध्न्यवघ्राय राघवः ।।38।।
6.7.39
मारुतिं प्राह वत्साद्य त्वत्प्रसादान्महाकपे ।
निरामयं प्रपश्यामि लक्ष्मणं भ्रातरं मम ।।39।।
6.7.40
इत्युक्त्वा वानरैः सार्धं सुग्रीवेण समन्वितः ।
विभीषणमतेनैव युद्धाय समवस्थितः ।।40।।
6.7.41
पाषाणैः पादपैश्चैव पर्वताग्रैश्च वानराः ।
युद्धायाभिमुखा भूत्वा ययुः सर्वे युयुत्सवः ।।41।।
6.7.42
रावणो विव्यथे रामबाणैर्विद्धो महासुरः ।
मातङ्ग इव सिंहेन गरुडेनैव पन्नगः ।।42।।
6.7.43
अभिभूतोऽगमद्राजा राघवेण महात्मना ।
सिंहासने समाविश्य राक्षसानिदमब्रवीत् ।।43।।
6.7.44
मानुषेणैव मे मृत्युमाह पूर्वं पितामहः ।
मानुषो न मां हन्तुं शक्तोऽसि भुवि कश्चन ।।44।।
6.7.45
ततो नारायणः साक्षान्मानुषोऽभून्न संशयः ।
रामो दाशरथिर्भूत्वा मां हन्तुं समुपस्थितः ।।45।।
6.7.46
अनरण्येन यत्पूर्वं शप्तोऽहं राक्षसेश्वर ।
उत्पत्स्यते च मद्वंशे परमात्मा सनातनः ।।46।।
6.7.47
तेन त्वं पुत्रपौत्रैश्च बान्धवैश्च समन्वितः ।
हनिष्यसे न सन्देह इत्युक्त्वा मां दिवं गतः ।।47।।
6.7.48
स एव रामः संजातो मदर्थे मां हनिष्यति ।
कुम्भकर्णस्तु मूढात्मा सदा निद्रावशं गतः ।
तं विबोध्य महासत्त्वमानयन्तु ममान्तिकम् ।।48।।
6.7.49
इत्युक्तास्ते महाकायास्तूर्णं गत्वा तु यत्नतः ।
विबोध्य कुम्भश्रवणं निन्यू रावणसन्निधिम् ।।49।।
6.7.50
नमस्कृत्य स राजानमासनोपरि संस्थितः ।
तमाह रावणो राजा भ्रातरं दीनया गिरा ।।50।।
6.7.51
कुम्भकर्ण निबोध त्वं महत्कष्टमुपस्थितम् ।
रामेण निहताः शूराः पुत्राः पौत्राश्च बान्धवाः ।।51।।
6.7.52
किं कर्तव्यमिदानीं मे मृत्यकाल उपस्थिते ।
एष दाशरथी रामः सुग्रीवसहितो बली ।।52।।
6.7.53
समुद्रं सबलस्तीर्त्वा मूलं नः परिकृन्तति ।
ये राक्षसा मुख्यतमास्ते हता वानरैर्युधि ।।53।।
6.7.54
वानराणां क्षयं युद्धे न पश्यामि कदाचन ।
नाशयस्व महाबाहो यदर्थं परिबोधितः ।।54।।
6.7.55
भ्रातुरर्थे महासत्त्व कुरु कर्म सुदुष्करम् ।।55।।
6.7.56
श्रुत्वा तद्रावणेन्द्रस्य वचनं परिदेवितम् ।
कुम्भकर्णो जहसोच्चैर्वचनं चेदमब्रवीत् ।।56।।
6.7.57
पुरा मन्त्रविचारे ते गदितं यन्मया नृप ।
तदद्य त्वामुपगतं फलं पापस्य कर्मणः ।।57।।
6.7.58
पूर्वमेव मया प्रोक्तो रामो नारायणः परः ।
सीता च योगमायेति बोधितोऽपि न बुद्ध्यसे ।।58।।
6.7.59
एकदाहं वने सानौ विशालायां स्थिते निशि ।
दृष्टो मया मुनिः साक्षान्नारदो दिव्यदर्शनः ।।59।।
6.7.60
तमब्रवं महाभाग कुतो गन्तासि मे वद ।
इत्युक्तो नारदः प्राह देवानां मन्त्रणे स्थितः ।।60।।
6.7.61
तत्रोत्पन्नमुदन्तं ते वक्ष्यामि श्रुणु तत्त्वतः ।
युवाभ्यां पीडिता देवाः सर्वे विष्णुमापागताः ।।61।।
6.7.62
ऊचुस्ते देवदेवेशं स्तुत्वा भक्त्या समाहिताः ।
जहि रावणमक्षोभ्यं देव त्रैलोक्यकण्टकम् ।।62।।
6.7.63
मानुषेण मृतिस्तस्य कल्पिता ब्रह्मणा पुरा ।
अतस्त्वं मानुषो भूत्वा जहि रावणकण्टकम् ।।63।।
6.7.64
तथेत्याह महाविष्णुः सत्यसङ्कल्प ईश्वरः ।
जातो रघुकुले देवो राम इत्यभिविश्रुतः ।।64।।
6.7.65
स हनिष्यति वः सर्वानित्युक्त्वा प्रययौ मुनिः ।
अतो जानीहि रामं त्वं परं ब्रह्म सनातनम् ।।65।।
6.7.66
त्यज वैरं भजस्वाद्य मायामानुषविग्रहम् ।
भजतो भक्तिभावेन प्रसीदति रघूत्तमः ।।66।।
6.7.67
भक्तिर्जनित्री ज्ञानस्य भक्तिर्मोक्षप्रदायिनी ।
भक्तिहीनेन यत्किञ्चित्कृतं सर्वममत्सरम् ।।67।।
6.7.68
अवताराः सुबहवो विष्णोर्लीलानुकारिणः ।
तेषां सहस्रसदृशो रामो ज्ञानमयः शिवः ।।68।।
6.7.69
रामं भजन्ति निपुणा मनसा वचसानिशम् ।
आनायासेन संसारं तीर्त्वा यान्ति हरेः पदम् ।।69।।
6.7.70
ये राममेव सततं भुवि शुद्धसत्त्वा ध्यायन्ति तस्य चरितानि पठन्ति सन्तः ।
मुक्तास्त एव भवभोगमहाहिपाशैः सीतापतेः पदमनन्तसुखं प्रयान्ति ।।70।।

।।इति श्रीमदध्यात्मरामायणे उमामहेश्वरसंवादे युद्धकाण्डे सप्तमः सर्गः।।

6.8.0
अथ श्रीमदध्यात्मरामायणे युद्धकाण्डे अष्टमः सर्गः।।
6.8.1
कुम्भकर्णवचः श्रुत्वा भ्रुकुटीविकटाननः ।
दशग्रीवो जगदेदमासनादुत्पतन्निव ।।1।।
6.8.2
त्वमानीतो न मे ज्ञानबोधनाय सुबुद्धिमान् ।
मया कृतं समीकृत्य युध्यस्व यदि रोचते ।
नोचेद्गच्छ सुषुप्त्यर्थं निद्रा त्वां बाधतेऽधुना।।2।।
6.8.3
रावणस्य वचः श्रुत्वा कुम्भकर्णो महाबलः ।
रुष्टोऽयमिति विज्ञाय तूर्णं युद्धाय निर्ययौ ।।3।।
6.8.4
स लङ्घयित्वा प्राकारं महापर्वतसन्निभः ।
निर्ययौ नगरात्तूर्णं भीषयन्हरिसैनिकान् ।।4।।
6.8.5
स ननाद महानादं समुद्रमभिनादयन् ।
वानरान्कालयामास बाहुभ्यां भक्षयन् रुषा ।।5।।
6.8.6
कुम्भकर्णं तदा दृष्ट्वा सपक्षमिव पर्वतम् ।
दुद्रुवुर्वानराः सर्वे कालान्तकमिवाखिलाः ।।
6.8.7
भ्रमन्तं हरिवाहिन्यां मुद्गरेण महाबलम् ।
कालयन्तं हरीन्वेगाद्भक्षयन्तं समन्ततः ।।7।।
6.8.8
चूर्णयन्तं मुद्गरेण पाणिपादैरनेकधा ।
कुम्भकर्णं तदा दृष्ट्वा गदापाणिर्विभीषणः ।।8।।
6.8.9
ननाम चरणं तस्य भ्रातुर्ज्येष्ठस्य बुद्धिमान् ।
विभीषणोऽहं भ्रातुर्मे दयां कुरु महामते ।।9।।
6.8.10
रावणस्तु मया भ्रातर्बहुधा परिबोधितः ।
सीतां देहीति रामाय रामः साक्षाज्जनार्दनः ।।10।।
6.8.11
न श्रुणोति च मां हन्तुं खड्गमुद्यम्य चोक्तवान् ।
धिक् त्वां गच्छेति मां हत्वा पदा पापिभिरावृतः ।।11।।
6.8.12
चतुर्भिर्मन्त्रिभिः सार्धं रामं शरणमागतः ।।12।।
6.8.13
तच्छ्रुत्वा कुम्भकर्णोऽपि ज्ञात्वा भ्रातरमागतम् ।
समालिङ्ग्य च वत्स त्वं जीव रामपदाश्रयात् ।
कुलसंरक्षणार्थाय राक्षसानां हिताय च ।।13।।
6.8.14
महाभागवतोऽसि त्वं पुरा मे नारदाच्छ्रुतम् ।
गच्छ तात ममेदानीं दृश्यते न च किञ्चन ।।14।।
6.8.15
मदीयो वा परो वापि मदमत्तविलोचनः ।
इत्युक्तोऽश्रुमुखो भ्रातुश्चरणावभिवन्द्य सः ।।15।।
6.8.16
रामपार्श्वमुपागत्य चिन्तापर उपस्थितः ।।16।।
6.8.17
कुम्भकर्णोऽपि हस्ताभ्यां पदाभ्यां पेषयन्हरीन् ।
चचार वानरीं सेनां कालयनं गन्धहस्तिवत् ।।17।।
6.8.18
दृष्ट्वा तं राघवः क्रुद्धो वायव्यं शस्त्रमादरात् ।
चिक्षेप कुम्भकर्णाय तेन चिच्छेद राक्षसः ।
समुद्गरं दक्षहस्तं तेन घोरं ननाद सः ।।18।।
6.8.19
स हस्तो पतितो भूमावनेकानर्दयन्कपीन् ।
पर्यन्तमाश्रिताः सर्वे वानरा भयवेपिताः ।।19।।
6.8.20
रामराक्षसयोर्युद्धं पश्यन्तः पर्यवस्थिताः ।
कुम्भकर्णश्छिन्नहस्तः शालमुद्यम्य वेगतः ।।20।।
6.8.21
समरे राघवं हन्तुं दुद्राव तमथोऽच्छिनत् ।
शालेन सहितं वामहस्तमैन्द्रेण राघवः ।।21।।
6.8.22
छिन्नबाहुमथायान्तं नर्दन्तं वीक्ष्य राघवः ।
द्वावर्धचन्द्रौ निशितावादायास्य पदद्वयम् ।।22।।
6.8.23
चिच्छेद पतितौ पादौ लङ्काद्वारि महास्वनौ ।
निकृत्तपाणिपादोऽपि कुम्भकर्णोऽतिभीषणः ।।23।।
6.8.24
बडवामुखवद्वक्त्रं व्यादाय रघुनन्दनम् ।
अभिदुद्राव निनदन्राहुश्चन्द्रसमं यथा ।।24।।
6.8.25
अपूरयच्छिताग्रैश्च सायकैस्तद्रघूत्तमः ।
शरपूरितवक्त्रोऽसौ चुकोशातिभयङ्करः ।।25।।
6.8.26
अथ सूर्यप्रतीकाशमैन्द्रं शरमनुत्तमम् ।
वज्राशनिसमं रामश्चिक्षेपासुरमृत्यवे ।।26।।
6.8.27
स तत्पर्वतसङ्काशं स्फुरत्कुण्डलदंष्ट्रकम् ।
चकर्त रक्षोऽधिपतेः शिरो वृत्रमिवाशनिः ।।27।।
6.8.28
तच्छिरः पतितं लङ्काद्वारि कायो महोदधौ ।
शिरोऽस्य रोधयद्द्वारं कायो नक्राद्यचूर्णयत् ।।28।।
6.8.29
ततो देवाः सऋषयो गन्धर्वाः पन्नगाः खगाः ।
सिद्धा यक्षा गुह्यकाश्च अप्सरोभिश्च राघवम् ।।29।।
6.8.30
ईडिरे कुसुमासारैर्वर्षन्तश्चाभिनन्दिताः ।
आजगाम तदा रामं द्रष्टुं देवमुनीश्वराः ।।30।।
6.8.31
नारदो गगनात्तूर्णं स्वभासा भासयन्दिशः ।
राममिन्दीवरश्याममुदाराङ्गं धनुर्धरम् ।।31।।
6.8.32
ईषत्ताम्रविशालाक्षमैन्द्रास्त्राञ्चितबाहुकम् ।
दयार्द्रदृष्ट्या पश्यन्तं वानराञ्छरपीडितान् ।।32।।
6.8.33
दृष्ट्वा गद्गदया वाचा भक्त्या स्तोतुं प्रचक्रमे ।।33।।
6.8.34
नारद उवाच-
देवदेव जगन्नाथ परमात्मन् सनातन ।
नारायणाखिलाधार विश्वसाक्षिन्नमोऽस्तुते ।।34।।
6.8.35
विशुद्धज्ञानरूपोऽपि त्वं लोकानतिवञ्चयन् ।
मायया मनुजाकारः सुखदुःखादिमानिव ।।35।।
6.8.36
त्वं मायया गुह्यमानः सर्वेषां हृदि संस्थितः ।
स्ययंज्योतिः स्वभावस्त्वं व्यक्त एवामलात्मनाम् ।।36।।
6.8.37
उन्मीलयन् सृजस्येतन्नेत्रे राम जगत्त्रयम् ।
उपसंह्रियते सर्वं त्वया चक्षुर्निमीलितान् ।।37।।
6.8.38
यस्मिन्सर्वमिदं भाति यतश्चैतच्चराचरम् ।
यस्मान्न किञ्चिल्लोकेऽस्मिंस्तस्मै ते ब्रह्मणे नमः ।।38।।
6.8.39
प्रकृतिं पुरुषं कालं व्यक्ताव्यक्तस्वरूपिणम् ।
यं जानन्ति मुनिश्रेष्ठास्तस्मै रामाय ते नमः ।।39।।
6.8.40
विकाररहितं शुद्धं ज्ञानरूपं श्रुतिर्जगौ ।
त्वां सर्वजगदाकारमूर्तिं चाप्याह सा श्रुतिः ।।40।।
6.8.41
विरोधो दृश्यते देव वैदिको वेदवादिनाम् ।
निश्चयं नाधिगच्छन्ति त्वत्प्रसादं विना बुधाः ।।41।।
6.8.42
मायया क्रीडतो देव न विरोधो मनागपि ।
रश्मिजालं रवेर्यद्वद्दृश्यते जलवद् भ्रमात् ।।42।।
6.8.43
भ्रान्तिज्ञानात्तथा राम त्वयि सर्वं प्रकल्पते ।
मनसोऽविषयो देव रूषं ते निर्गुणं परम् ।।43।।
6.8.44
कथं दृश्यं भवेद्देव दृश्याभावे भजेत्कथम् ।
अतस्तवावतारेषु रूपाणि निपुणा भुवि ।।44।।
6.8.45
भजन्ति बुद्धिसम्पन्नास्तरन्त्येव भवार्णवम् ।
कामक्रोधादयस्तत्र बहवः परिपन्थिनः ।।45।।
6.8.46
भीषयन्ति सदा चेतो मार्जारा मूषकं यथा ।
त्वन्नाम स्मरतां नित्यं त्वद्रूपमपि मानसे ।।46।।
6.8.47
त्वत्पूजानिरतानां ते कथामृतपरात्मनाम् ।
त्वद्भक्तसङ्गिनां राम संसारो गोष्पदायते ।।47।।
6.8.48
अतस्ते सगुणं रूपं ध्यात्वाहं सर्वदा हृदि ।
मुक्तश्चरामि लोकेषु पूज्योऽहं सर्वदैवतैः ।।48।।
6.8.49
राम त्वया महाकार्यं कृतं देवहितेच्छया ।
कुम्भकर्णवधेनाद्य भूभारोऽयं गतः प्रभो ।।49।।
6.8.50
श्वो हनिष्यति सौमित्रिरिन्द्रजेतारमाहवे ।
हनिष्यसेऽथ राम त्वं परश्वा दशकन्धरम् ।।50।
6.8.51
पश्यामि सर्वं देवेश सिद्धैः सह नभोगतः ।
अनुगृह्णीष्व मां देव गमिष्यामि सुरालयम् ।।51।।
6.8.52
इत्युक्त्वा राममामन्त्र्य नारदो भगवानृषिः ।
ययौ देवैः पूज्यमानो ब्रह्मलोकमकल्मषम् ।।52।।
6.8.53
भ्रातरं निहतं श्रुत्वा कुम्भकर्णं महाबलम् ।
रावणः शोकसन्तप्तो रामेषाक्लिष्टकर्मणा ।।53।।
6.8.54
मूर्च्छितः पतितो भूमावुत्थाय विललाप ह ।
पितृव्यं निहतं श्रुत्वा पितरं चातिविह्वलम् ।।54।।
6.8.55
इन्द्रजित्प्राह शोकार्तं त्यज शोकं महामते ।
मयि जीवति राजेन्द्र मेघनाथे महाबले ।।55।।
6.8.56
दुःखस्यावसरः कुत्र देवान्तक महामते ।
व्येतु ते दुःखमखिलं स्वस्थो भव महीपते ।।56।।
6.8.57
सर्वं समीकरिष्यामि हनिष्यामि च वै रिपून् ।
गत्वा निकुम्भिलां सद्यस्तर्पयित्वा हुताशनम् ।।57।।
6.8.58
लब्ध्वा रथादिकं तस्मादजेयोऽहं भवाम्यरेः ।
इत्युक्त्वा त्वरितं गत्वा निर्दिष्टं हवनस्थलम् ।।58।।
6.8.59
रक्तमाल्याम्बरधरो रक्तगन्धानुलेपनः ।
निकुम्भिलास्थले मौनी हवनायोपचक्रमे ।।59।।
6.8.60
विभीषणोऽथ तच्छ्रुत्वा मेघनाथस्य चेष्टितम् ।
प्राह रामाय सकलं होमारम्भं दुरात्मनः ।।60।।
6.8.61
समाप्यते चेद्धोमोऽयं मेघनाथस्य दुर्मतेः ।
तदाजेयो भवेद्राम मेघनाथः सुरासुरैः ।।61।।
6.8.62
अतः शीघ्रं लक्ष्मणेन घातयिष्यामि रावणिम् ।
आज्ञापय मया सार्धं लक्ष्मणं बलिनां वरम् ।
हनिष्यति न सन्देहो मेघनाथं तवानुजः ।।62।।
6.8.63
अहमेवागमिष्यामि हन्तुमिन्द्रजितुं रिपुम् ।
आग्नेयेन महास्त्रेण सर्वराक्षसघातिना ।।63।।
6.8.64
विभीषणोऽपि तं प्राह नासावन्यैर्निहन्यते ।
यस्तु द्वादश वर्षाणि निद्राहारविवर्जितः ।।64।।
6.8.65
तेनैव मृत्युर्निर्दिष्टो ब्रह्मणास्य दुरात्मनः ।
लक्ष्मणस्तु अयोध्याया निर्गम्यायात्त्वया सह ।।65।।
6.8.66
तदादि निद्राहारादीन्न जानाति रघूत्तम ।
सेवार्थं तव राजेन्द्र ज्ञातं सर्वमिदं मया ।।66।।
6.8.67
तदाज्ञापय देवेश लक्ष्मणं त्वरया मया ।
हनिष्यति न सन्देहः शेषः साक्षाद्धराधरः ।।67।।
6.8.68
त्वमेव साक्षाज्जगतामधीशो नारायणो लक्ष्मण एव शेषः ।
युवां धराभारनिवारणार्थं जातौ जगन्नाटकसूत्रधारौ ।।68।।

।।इति श्रीमदध्यात्मरामायणे उमामहेश्वरसंवादे युद्धकाण्डे अष्टमः सर्गः।।

6.9.0
।।अथ श्रीमदध्यात्मरामायणे युद्धकाण्डे नवमः सर्गः।।
6.9.1
विभीषणवचः श्रुत्वा रामो वाक्यमथाब्रवीत् ।
जानामि तस्य रौद्रस्य मायां कृत्स्नां विभीषण ।।1।।
6.9.2
स हि ब्रह्मास्त्रविच्छूरो मायावी च महाबलः ।
जानामि लक्ष्मणस्यापि स्वरूपं मम सेवनम् ।।2।।
6.9.3
ज्ञात्वैवासमहं तूष्णीं भविष्यत्कार्यगौरवात् ।
इत्युक्त्वा लक्ष्मणं प्राह रामो ज्ञानवतां वरः ।।3।।
6.9.4
गच्छ लक्ष्मण सैन्येन महता जहि रावणिम् ।
हनूमत्प्रमुखैः सर्वैर्यूथपैः सह लक्ष्मण ।।4।।
6.9.5
जाम्बवानृक्षराजोऽयं सह सैन्येन संवृतः ।
विभीषणश्च सचिवैः सह त्वामभियास्यति ।।5।।
6.9.6
अभिज्ञस्तस्य देशस्य जानाति विवराणि सः ।
रामस्य वचनं श्रुत्वा लक्ष्मणः सविभीषणः ।।6।।
6.9.7
जग्राह कार्मुकं श्रेष्ठमन्यद्भीमपराक्रमः ।
रामपादाम्बुजं स्पृष्ट्वा हृष्टः सौमित्रिरब्रवीत् ।।7।।
6.9.8
अद्य मत्कार्मुकान्मुक्ताः शरा निर्भिद्य रावणिम् ।
गमिष्यन्ति हि पातालं स्नातुं भोगवतीजले ।।8।।
6.9.9
एवमुक्त्वा स सौमित्रिः परिक्रम्य प्रणम्य तम् ।
इन्द्रजिन्निधनाकाङ्क्षी ययौ त्वरितविक्रमः ।।9।।
6.9.10
वानरैर्बहुसाहस्रैर्हनूमान्पृष्ठतोऽन्वगात् ।
विभीषणश्च सहितो मन्त्रिभिस्त्वरितं ययौ ।।10।।
6.9.11
जाम्बवत्प्रमुखा ऋक्षाः सौमित्रिं त्वरयान्वयुः ।
गत्वा निकुम्भिलादेशं लक्ष्मणो वानरैः सह ।।11।।
6.9.12
अपश्यद्बलसङ्घातं दूराद्राक्षससङ्कुलम् ।
धनुरायम्य सौमित्रिर्यत्तोऽभूद् भूरिविक्रमः ।।12।।
6.9.13
अङ्गदेन च वीरेण जाम्बवान् राक्षसाधिपः ।
तदा विभीषणः प्राह सौमित्रिं पश्य राक्षसान् ।।13।।
6.9.14
यदेतद्राक्षसानीकं मेघश्यामं विलोक्यते ।
अस्यानीकस्य महतो भेदने यत्नवान् भव ।।14।।
6.9.15
राक्षसेन्द्रसुतोऽप्यस्मिन् भिन्ने दृश्यो भविष्यति ।
अभिद्रवाशु यावद्वै नैतत्कर्म समाप्यते ।।15।।
6.9.16
जहि वीर दुरात्मानं हिंसापरमधार्मिकम् ।
विभीषणवचः श्रुत्वा लक्ष्मणः शुभलक्षणः ।।16।।
6.9.17
ववर्ष शरवर्षाणि राक्षसेन्द्रसुतं प्रति ।
पाषाणैः पर्वताग्रैश्च वृक्षैश्च हरियूथपाः ।।17।।
6.9.18
निर्जघ्नुः सर्वतो दैत्यांस्तेऽपि वानरयूथपान् ।
परश्वधैः शितैर्बाणैरसिभिर्यष्टितोमरैः ।।18।।
6.9.19
निर्जघ्नुर्वानरानीकं तदा शब्दो महानभूत् ।
स संप्रहारस्तुमुलः संजज्ञे हरिरक्षसाम् ।।19।।
6.9.20
इन्द्रजित्स्वबलं सर्वमर्द्यमानं विलोक्य सः ।
निकुम्भिलां च होमं च त्यक्त्वा शीघ्रं विनिर्गतः ।।20।।
6.9.21
रथमारुह्य सधनुः क्रोधेन महतागमत् ।
समाह्वयन् स सैमित्रिं युद्धाय रणमूर्धनि ।।21।।
6.9.22
सौमित्रे मेघनादोऽहं मया जीवन्न मोक्ष्यसे ।
तत्र दृष्ट्वा पितृव्यं स प्राह निष्ठुरभाषणम् ।।22।।
6.9.23
इहैव जातः संवृद्धः साक्षाद् भ्रात पितुर्मम ।
यस्त्वं स्वजनमुत्सृत्य परभृत्यत्वमागतः ।।23।।
6.9.24
कथं द्रुह्यसि पुत्राय पापीयानसि दुर्मतिः ।।24।।
6.9.25
इत्युक्त्वा लक्ष्मणं दृष्ट्वा हनूमान्पृष्ठतः स्थितम् ।
उद्यदायुधनिस्त्रिंशे रथे महति संस्थितः ।।25।।
6.9.26
महाप्रमाणमुद्यम्य घोरं विस्फारयन्धनुः ।
अद्य वो मामकाः बाणाः प्राणान्पस्यन्ति वानराः ।।26।।
6.9.27
ततः शरं दाशरथिः सन्धायमित्रकर्षणः ।
ससर्ज राक्षसेन्द्राय क्रुद्धः सर्प इव श्वसन् ।।27।।
6.9.28
शक्राशनिसमस्पर्शैर्लक्ष्मणेनाहतः शरैः ।
मुहूर्तमभवन्मूढः पुनः प्रत्याहृतेन्द्रियः ।।28।।
6.9.29
ददर्शावस्थितं वीरं वीरो दशरथात्मजम् ।
सोऽभिचक्राम सौमित्रिं क्रोधसंरक्तलोचनः ।।29।।
6.9.30
शरान्धनुषि सन्धाय लक्ष्मणं चेदमब्रवीत् ।
यदि ते प्रथमे युद्धे न दृष्टो मे पराक्रमः ।।30।।
6.9.31
अद्य त्वां दर्शयिष्यामि तिष्ठेदानीं व्यवस्थितः ।
इत्युक्त्वा सप्तभिर्बाणैरभिविव्याध लक्ष्मणम् ।।31।।
6.9.32
दशभिश्च हनूमन्तं तीक्ष्णधारैः शरोत्तमैः ।
ततः शरशतेनैव सम्प्रयुक्तेन वीर्यवान् ।।32।।
6.9.33
क्रोधाद्विगुणसंरब्धो निर्बिभेद विभीषणम् ।
लक्ष्मणोऽपि तथा शत्रुं शरवर्षैरवाकिरत् ।।33।।
6.9.34
तस्य बाणैः सुसंविद्धं कवचं काञ्चनप्रभम् ।
व्यशीर्यत रथोपस्थे तिलशः पतितं भुवि ।।34।।
6.9.35
ततः शरसहस्रेण सङ्क्रुद्धो रावणात्मजः ।
बिभेद समरे वीरं लक्ष्मणं भीमविक्रमम् ।।35।।
6.9.36
व्यशीर्यतापतद्दिव्यं कवचं लक्ष्णणस्य च ।
कृतप्रतिकृतान्योन्यं बभूवतुरभिद्रुतौ ।।36।।
6.9.37
अभीक्ष्णं निःश्वसन्तौ तौ युध्येतां तुमुलं पुनः ।
शरसंवृत्तसर्वाङ्गो सर्वतो रुधिरोक्षितौ ।।37।।
6.9.38
सुदीर्घकालं तौ वीरावन्योन्यं निशितैः शरैः ।
अयुध्येतां महासत्त्वौ जयाजयविवर्जितौ ।।38।।
6.9.39
एतस्मिन्नन्तरे वीरो लक्ष्मणः पञ्चभिः शरैः ।
रावणेः सारथिं साश्वं रथं च समचूर्णयत् ।।39।।
6.9.40
चिच्छेद कार्मुकं तस्य दर्शयन्हस्तलाघवम् ।
सोऽन्यत्तु कार्मुकं भद्रं सज्यं चक्रे त्वरान्वितः ।।40।।
6.9.41
तच्चापमपि चिच्छेद लक्ष्मणस्त्रिभिराशुगैः ।
तमेव छिन्नधन्वानं विव्याधानेकसायकैः ।।41।।
6.9.42
पुनरन्यत्समादाय कार्मुकं भीमविक्रमः ।
इन्द्रजिल्लक्ष्मणं बाणैः शितैरादित्यसन्निभैः ।।42।।
6.9.43
बिभेद वानरान्सर्वान्बाणैरापूरयन्दिशः ।
तत ऐन्द्रं समादाय लक्ष्मणो रावणिं प्रति ।।43।।
6.9.44
सन्धायाकृष्य कर्णान्तं कार्मुकं दृढनिष्ठुरम् ।
उवाच लक्ष्मणो वीरः स्मरन् रामपदाम्बुजम् ।।44।।
6.9.45
धर्मात्मा सत्यसन्धश्च रामो दाशरथिर्यदि ।
त्रिलोक्यामप्रतिद्वन्द्वस्तदेनं जहि रावणिम् ।।45।।
6.9.46
इत्यक्त्वा बाणमाकर्णाद्विकृष्य तमजिह्मगम् ।
लक्ष्मणः समरे वीरः ससर्जेन्द्रजितं प्रति ।।46।।
6.9.47
स शरः सशिरस्त्राणं श्रीमज्ज्वलितकुण्डलम् ।
प्रमथ्येन्द्रजितः कायात्पातयामास भूतले ।।47।।
6.9.48
ततः प्रमुदिता देवाः कीर्तयन्तो रघूत्तमम् ।
ववर्षुः पुष्पवर्षाणि स्तुवन्तश्च मुहुर्मुहुः ।।48।।
6.9.49
जहर्ष शक्रो भगवान्सह देवैर्महर्षिभिः ।
आकाशोऽपि च देवानां शुश्रुवे दुन्दुभिस्वनः ।।49।।
6.9.50
विमलं गगनं चासीत्स्थिराभूद्विश्वधारिणी ।
निहतं रावणिं दृष्ट्वा जयजल्पसमन्वितः ।।50।।
6.9.51
गतश्रमः स सौमित्रिः शङ्खमापूरयद्रणे ।
सिंहनादं ततः कृत्वा ज्याशब्दमकरोद्विभुः ।।51।।
6.9.52
तेन नादेन संहृष्टा वानराश्च गतश्रमाः ।
वानरेन्द्रैश्च सहितः स्तुवद्भिर्हृष्टमानसैः ।।52।।
6.9.53
लक्ष्मणः परितुष्टात्मा ददर्शाभ्येत्य राघवम् ।
हनूमद्राक्षसाभ्यां च सहितो विनयान्वितः ।।53।।
6.9.54
ववन्दे भ्रातरं रामं ज्येष्ठं नारायणं विभुम् ।
त्वत्प्रसादाद्रघुश्रेष्ठ हतो रावणिमाहवे ।।54।।
6.9.55
श्रुत्वा तल्लक्ष्मणाद्भक्त्या तमालिङ्ग्य रघूत्तमः ।
मूर्ध्न्यवघ्राय मुदितः सस्नेहमिदमब्रवीत् ।।55।।
6.9.56
साधु लक्ष्मण तुष्टोऽस्मि कर्म ते दुष्करं कृतम् ।
मेघनाथस्य निधने जितं सर्वमरिन्दम ।।56।।
6.9.57
अहोरात्रैस्त्रिभिर्वीरः कथञ्चिद्विनिपातितः ।
निःसपत्नः कृतोऽस्म्यद्य निर्यास्यति हि रावणः ।
पुत्रशोकान्मया योद्धुं तं हनिष्यामि रावणम् ।।57।।
6.9.58
मेघनाथं हतं श्रुत्वा लक्ष्मणेन महाबलम् ।।58।।
6.9.59
रावणः पतितो भूमौ मूर्च्छितः पुनरुत्थितः ।
विललापातिदीनात्मा पुत्रशोकेन रावणः ।।59।।
6.9.60
पुत्रस्य गुणकर्माणि संस्मरन्पर्यदेवयन् ।
अद्य देवगणाः सर्वे लोकपाला महर्षयः ।।60।।
6.9.61
हतमिन्द्रजितं ज्ञात्वा सुखं स्वप्स्यन्ति निर्भयाः ।
इत्यादि बहुशः पुत्रलालसो विललाप ह ।।61।।
6.9.62
ततः परमसंक्रुद्धो रावणो राक्षसाधिपः ।
उवाच राक्षसान्सर्वान्निनाशयिषुराहवे ।।62।।
6.9.63
स पुत्रवधसन्तप्तः शूरः क्रोधवशं गतः ।
संवीक्ष्य रावणो बुद्ध्या हन्तुं सीतां प्रदुद्रवे ।।63।।
6.9.64
खड्गपाणिमथायान्तं क्रुद्धं दृष्ट्वा दशाननम् ।
राक्षसीमध्यगा सीता भयशोकाकुलाभवत् ।।64।।
6.9.65
एतस्मिन्नन्तरे तस्य सचिवो बुद्धिमान् शुचिः ।
सुपार्श्वो नाम मेधावी रावणं वाक्यमब्रवीत् ।।65।।
6.9.66
ननु नाम दशग्रीव साक्षाद्वैश्रवणानुजः ।
वेदविद्याव्रतस्नातः स्वकर्मपरिनिष्ठितः ।।66।।
6.9.67
अनेकगुणसम्पन्नः कथं स्त्रीवधमिच्छसि ।
अस्माभिः सहितो युद्धे हत्वा रामं च लक्ष्मणम् ।
प्राप्यसे जानकीं शीघ्रमित्युक्तः स न्यवर्तत ।।67।।
6.9.68
ततो दुरात्मा सुहृदा निवेदितं वचः सुधर्म्यं प्रतिगृह्य रावणः ।
गृहं जगामाशु शुचा विमूढधीः पुनः सभां च प्रययौ सुहृद्व्रतः ।।68।।

।।इति श्रीमदध्यात्मरामायणे उमामहेश्वरसंवादे युद्धकाण्डे नवमः सर्गः।।

6.10.0
।।अथ श्रीमदध्यात्मरामायणे युद्धकाण्डे दशमः सर्गः।।
6.10.1
स विचार्य सभामध्ये राक्षसैः सह मन्त्रिभिः ।
निर्ययौ येऽवशिष्टास्त्रै राक्षसैः सह राघवम् ।।1।।
6.10.2
शलभः शलभैर्युक्तः प्रज्वलन्तमिवानलम् ।
ततो रामेण निहता सर्वे ते राक्षसा युधि ।।2।।
6.10.3
स्वयं रामेण निहतस्तीक्ष्णबाणेन वक्षसि ।
व्यथितस्त्वरितं लङ्कां प्रविवेश दशाननः ।।3।।
6.10.4
दृष्ट्वा रामस्य बहुशः पौरुषं चाप्यमानुषम् ।
रावणो मारुतेश्चैव शीघ्रं शुक्रान्तिकं ययौ ।।4।।
6.10.5
नमस्कृत्य दशग्रीवः शुक्रं प्राञ्जलिरब्रवीत् ।
भगवन् राघवेणैवं लङ्का राक्षसयूथपैः ।।5।।
6.10.6
विनाशिता महादैत्या निहताः पुत्रबान्धवाः ।
कथं मे दुःखसन्दोहस्त्वयि तिष्ठति सद्गुरौ ।।6।।
6.10.7
इति विज्ञापितो दैत्यगुरुः प्राह दशाननम् ।
होमं कुरु प्रयत्नेन रहसि त्वं दशानन ।।7।।
6.10.8
यदि विघ्नो न चेद्धोमे तर्हि होमानलोत्थितः ।
महान् रथश्च वाहाश्च चापतूणीरसायकाः ।।8।।
6.10.9
सम्भविष्यन्ति तैर्युक्तस्त्वमजेयो भविष्यसि ।।9।।
6.10.10
गृहाण मन्त्रान्मद्दत्तान् गच्छ होमं कुरु द्रुतम् ।
इत्युक्तस्त्वरितं गत्वा रावणो राक्षसाधिपः ।
गुहां पातालसदृशीं मन्दिरे स्वे चकार ह ।।10।।
6.10.11
लङ्काद्वारकपाटादि बद्ध्वा सर्वत्र यत्नतः ।
होमद्रव्याणि सम्पाद्य यान्युक्तान्यभिचारिके ।।11।।
6.10.12
गुहां प्रविश्य चैकान्ते मौनी होमं प्रचक्रमे ।।12।।
6.10.13
उत्थितं धूममालोक्य महान्तं रावणानुजः ।
रामाय दर्शयामास होमधूमं भयाकुलः ।
पश्य राम दशग्रीवो होमं कर्तुं समारभत् ।।13।।
6.10.14
यदि होमः समाप्तः स्यात्तदाजेयो भविष्यति ।
अतो विघ्नाय होमस्य प्रेषयाशु हरीश्वरान् ।।14।।
6.10.15
तथेति रामः सुग्रीवसम्मतेनाङ्गदं कपिम् ।
हनूमत्प्रमुखान्वीरानादिदेश महाबलान् ।।15।।
6.10.16
प्राकारं लङ्घयित्वा ते गत्वा रावणमन्दिरम् ।
दशकोट्यः प्लवङ्गानां गत्वा मन्दिररक्षकान् ।।16।।
6.10.17
चूर्णयामासुरश्वांश्च गजाश्च न्यहनन् क्षणात् ।
ततश्च सरमा नाम प्रभाते हस्तसंज्ञया ।।17।।
6.10.18
विभीषणस्य भार्या सा होमस्थानमसूचयत् ।।
6.10.19
गुहापिधानपाषाणमङ्गदः पादघट्टनैः ।
चूर्णयित्वा महासत्त्वः प्रविवेश महागुहम् ।
दृष्ट्वा दशाननं तत्र मीलिताक्षं दृढासनम् ।।19।।
6.10.20
ततोऽङ्गदाज्ञया सर्वे वानरा विविशुर्द्रुतम् ।
तत्र कोलाहलं चक्रुस्ताडयन्तश्च सेवकान् ।।20।।
6.10.21
संभारांश्चिक्षुपुस्तस्य होमकुण्डे समन्ततः ।
स्रुवमाच्छिद्य हस्ताच्च रावणस्य बलाद्रुषा ।।21।।
6.10.22
तेनैव सञ्जघानाशु हनूमान् प्लवगाग्रणीः ।
घ्नन्ति दन्तैश्च काष्ठैश्च वानरास्तमितस्ततः ।।22।।
6.10.23
न जहौ रावणो ध्यानं हतोऽपि विजिगीषया ।
प्रविश्यान्तःपुरे वेश्मन्यङ्गदो वेगवत्तरः ।।23।।
6.10.24
समानयत्केशबन्धे धृत्वा मन्दोदरीं शुभाम् ।
रावणस्यैव पुरतो विलपन्तीमनाथवत् ।।24।।
6.10.25
विददाराङ्गदस्तस्याः कञ्चुकं रत्नभूषितम् ।
मुक्ता विमुक्ताः पतिताः समन्ताद्रत्नसञ्चयैः ।।25।।
6.10.26
श्रोणिसूत्रं निपतितं त्रुटितं रत्नचित्रितम् ।
कटिप्रदेशाद्विस्रंस्ता नीवी तस्यैव पश्यतः ।।26।।
6.10.27
भूषणानि च सर्वाणि पतितानि समन्ततः ।
देवगन्धर्वकन्याश्च नीता हृष्टैः प्लवङ्गमैः ।।27।।
6.10.28
मन्दोदरी रुरोदाथ रावणस्याग्रतो भृशम् ।
क्रोशन्ती करुणं दीना जगाद दशकन्धरम् ।।28।।
6.10.29
निर्लज्जोऽसि परैरेवं केशपाशे विकृष्यते ।।29।।
6.10.30
भार्या तवैवं पुरतः किं जुहोषि न लज्जसे ।
हन्यते पश्यते यस्य भार्या पापैश्च शत्रुभिः ।।30।।
6.10.31
मर्तव्यं तेन तत्रैव जीवितान्मरणं वरम् ।
हा मेघनाथ ते माता क्लिश्यते बत वानरैः ।।31।।
6.10.32
त्वयि जीवति मे दुःखमीदृशं च कथं भवेत् ।
भार्या लज्जा च सन्त्यक्ता भर्त्रा मे जीविताशया ।।32।।
6.10.33
श्रुत्वा तद्देवितं राजा मन्दोदर्या दशाननः ।
उत्तस्थौ खड्गमादाय त्यज देवीमिति ब्रुवन् ।।33।।
6.10.34
जघानमङ्गदमव्यग्रः कटिदेशे दशाननः ।
तदोत्सृज्य ययुः सर्वे विध्वंस्य हवनं महत् ।।34।।
6.10.35
रामपार्श्वमुपागम्य तस्थुः सर्वे प्रहर्षिताः ।
रावणस्तु ततो भार्यामुवाच परिसान्त्वयन् ।।35।।
6.10.36
दैवाधीनमिदं भद्रे जीवता किं न दृश्यते ।
त्यज शोकं विशालाक्षि ज्ञानमालम्ब्य निश्चितम् ।।36।।
6.10.37
अज्ञानप्रभवः शोकः शोको ज्ञानविनाशकृत् ।
अज्ञानप्रभवाहन्धीः शरीरादिष्वनात्मसु ।।37।।
6.10.38
तन्मूलः पुत्रदारादि सम्बन्धः संसृतिस्ततः ।
हर्षशोकभयक्रोधलोभमोहस्पृहादयः ।।38।।
6.10.39
अज्ञानप्रभवा ह्येते जन्ममृत्युजरादयः ।
आत्मा तु केवलं शुद्धो व्यतिरिक्तो ह्यलेपकः ।।39।।
6.10.40
आनन्दरूपो ज्ञानात्मा सर्वभावविवर्जितः ।
न संयोगो वियोगो वा विद्यते केनचित्सतः ।।40।।
6.10.41
एवं ज्ञात्वा स्वमात्मानं त्यज शोकमनिन्दिते ।
इदानीमेव गच्छामि हत्वा रामं सलक्ष्मणम् ।।41।।
6.10.42
आगमिष्यामि नोचेन्मां दारयिष्यति सायकैः ।
श्रीरामो वज्रकल्पैश्च ततो गच्छामि तत्पदम् ।।42।।
6.10.43
तदा त्वया मे कर्तव्या क्रिया मच्छासनात्प्रिये ।
सीतां हत्वा मया सार्धं त्वं प्रवेक्ष्यसि पावकम् ।।43।।
6.10.44
एवं श्रुत्वा वचस्तस्य रावणस्यातिदुःखिता ।
उवाच नाथ मे वाक्यं श्रुणु सत्यं तथा कुरु ।।44।।
6.10.45
शक्तो न राघवो जेतुं त्वया चान्यैः कदाचन ।
रामो देववरः साक्षात्प्रधानपुरुषेश्वरः ।।45।।
6.10.46
मत्स्यो भूत्वा पुरा कल्पे मनुं वैवस्वतं प्रभुः ।
ररक्ष  सकलापद्भ्यो राघवो भक्तवत्सलः ।।46।।
6.10.47
रामः कूर्मोऽभवत्पूर्वं लक्षयोजनविस्तृतः ।
समुद्रमथने पृष्ठे दधार कनकाचलम् ।।47।।
6.10.48
हिरण्याक्षोऽतिदुर्वृत्तो हतोऽनेन महात्मना ।
क्रोडरूपेण वपुषा क्षोणीमुद्धरता क्वचित् ।।48।।
6.10.49
त्रिलोककण्टकं दैत्यं हिरण्यकशिपुं पुरा ।
हतवान्नारसिंहेन वपुषा रघुनन्दनः ।।49।।
6.10.50
विक्रमैस्त्रिभिरेवासौ बलिं बद्ध्वा जगत्त्रयम् ।
आक्रम्यादात्सुरेन्द्राय भृत्याय रघुसत्तमः ।।50।।
6.10.51
राक्षसाः क्षत्रियाकारा जाता भूमेर्भरावहाः ।
तान्हत्वा बहुशो रामो भुवं जित्वा ह्यदान्मुनेः ।।51।।
6.10.52
स एव साम्प्रतं जातो रघुवंशे परात्परः ।
भवदर्थे रघुश्रेष्ठो मानुषत्वमुपागतः ।।52।।
6.10.53
तस्य भार्या किमर्थँ वा हृता सीता वनाद्बलात् ।
मम पुत्रविनाशार्थं स्वस्यापि निधनस्य च ।।53।।
6.10.54
इतः परं वा वैदेहीं प्रेषयस्व रघूत्तमे ।
विभीषणाय राज्यं तु दत्त्वा गच्छामहे वनम् ।।54।।
6.10.55
कथं भद्रे रणे पुत्रान् भ्रातॄन् राक्षसमण्डलम् ।
घातयित्वा राघवेण जीवामि वनगोचरः ।।55।।
6.10.56
रामेण सह योत्स्यामि रामबाणैः सुशीघ्रगैः ।
विदार्यमाणो यास्यामि तद्विष्णोः परमं पदम् ।।56।।
6.10.57
जानामि राघवं विष्णुं लक्ष्मीं जानामि जानकीम् ।
ज्ञात्वैव जानकी सीता मयानीता वनाद्बलात् ।।57।।
6.10.58
रामेण निधनं प्राप्य यास्यामीति परं पदम् ।
विमुच्य त्वां तु संसाराद्गमिष्यामि सह प्रिये ।।58।।
6.10.59
परानन्दमयी शुद्धा सेव्यते या मुमुक्षुभिः ।
तां गतिं तु गमिष्यामि हतो रामेण संयुगे ।।59।।
6.10.60
प्रक्षाल्य कल्मषाणीह मुक्तिं यास्यामि दुर्लभाम् ।।60।।
6.10.61
क्लेशादिपञ्चकतरङ्गयुतं भ्रमाढ्यं दारात्मजाप्तघनबन्धुझषाभियुक्तम् ।
और्वानलाभनिजरोषमनङ्गजालं संसारसागरमतीत्य हरिं व्रजामि ।।61।।

।।इति श्रीमदध्यात्मरामायणे उमामहेश्वरसंवादे युद्धकाण्डे दशमः सर्गः।।

6.11.0
।।अथ श्रीमदध्यात्मरामायणे युद्धकाण्डे एकादशः सर्गः।।
6.11.1
इत्युक्त्वा वचनं प्रेम्णा राज्ञीं मन्दोदरीं तदा ।
रावणः प्रययौ योद्धुं रामेण सह संयुगे ।।1।।
6.11.2
दृढं स्यन्दनमास्थाय वृतो घोरैर्निशाचरैः ।
चक्रैः षोडशभिर्युक्तं सवरूथं सकूबरम् ।।2।।
6.11.3
पिशाचवदनैर्घोरैर्खरैर्युक्तं भयावहम् ।
सर्वास्त्रशस्त्रसहितं सर्वोपस्करसंयुतम् ।
निश्चक्रामाथ सहसा रावणो भीषणाकृतिः ।।3।।
6.11.4
आयान्तं रावणं दृष्ट्वा भीषणं रणकर्कशम् ।
सन्त्रस्ताभूत्तदा सेना वानरी रामपालिता ।।4।।
6.11.5
हनूमानथ चोत्प्लुत्य रावणं योद्धुमाययौ ।
आगत्य हनूमान् रक्षोवक्षस्यतुलविक्रमः ।।5।।
6.11.6
मुष्टिबन्धं दृढं बद्ध्वा ताडयामास वेगतः ।
तेन मुष्टिप्रहारेण जानुभ्यामपतद्रथे ।।6।।
6.11.7
मूर्च्छितोऽथ मुहूर्तेन रावणः पुनरुत्थितः ।
उवाच च हनूमन्तं शूरोऽसि मम सम्मतः ।।7।।
6.11.8
हनूमानाह तं धिङ्मां यस्त्वं जीवसि रावण ।
त्वं तावन्मुष्टिना वक्षो मम ताडय रावण ।।8।।
6.11.9
पश्चान्मया हतः प्राणान्मोक्ष्यसे नात्र संशयः ।।9।।
6.11.10
तथेति मुष्टिना वक्षो रावणेनापि ताडितः ।
निघूर्णमाननयनः किञ्चित्कश्मलमाययौ ।।10।।
6.11.11
संज्ञामवाप्य कपिराड् रावणं हन्तुमुद्यतः ।
ततोऽन्यत्र गतो भीत्या रावणो राक्षसाधिपः ।।11।।
6.11.12
हनूमानङ्गदश्चैव नलो नीलस्तथैव च ।
चत्वारः समवेत्याग्रे दृष्ट्वा राक्षसपुङ्गवान् ।।12।।
6.11.13
अग्निवर्णं तथा सर्परोमाणं खड्गरोमकम् ।
तथा वृश्चिकरोमाणं निर्जघ्नुः क्रमशोऽसुरान् ।।13।।
6.11.14
चत्वारश्चतुरो हत्वा राक्षसान् भीमविक्रमान् ।
सिंहनादं पृथक् कृत्वा रामपार्श्वमुपागताः ।
ततः क्रुद्धो दशग्रीवः सन्दश्य दशनच्छदम् ।।14।।
6.11.15
विवृत्य नयने क्रूरो राममेवान्वधावत ।
दशग्रीवो रथस्यस्तु रामं वज्रोपमैः शरैः ।।15।।
6.11.16
आजघान महाघोरैर्धाराभिरिव तोयदः ।
रामस्य पुरतः सर्वान्वानरानपि विव्यथे ।।16।।
6.11.17
ततः पावकसङ्काशैः शरैः काञ्चनभूषणैः ।
अभ्यवर्षद्रणे रामो दशग्रीवं समाहितः ।।17।।
6.11.18
रथस्थं रावणं दृष्ट्वा भूमिष्ठं रघुनन्दनम् ।
आहूय मातलिं शक्रो वचनं चेदमब्रवीत् ।।18।।
6.11.19
रथेन मम भूयिष्ठं शीघ्रं याहि रघूत्तमम् ।
त्वरितं भूतलं गत्वा कुरु कार्यं ममानघ ।।19।।
6.11.20
एवमुक्तोऽथ तं नत्वा मातलिर्देवसारथिः ।
ततो हयैश्च संयोज्य हरितैः स्यन्दनोत्तमम् ।।20।।
6.11.21
स्वर्गाज्जयार्थं रामस्य ह्यपचक्राम मातलिः ।
प्राञ्जलिर्देवराजेन प्रेषितोऽस्मि रघूत्तम ।।21।।
6.11.22
रथोऽयं देवराजस्य विजयाय तव प्रभो ।
प्रेषिताश्च महाराज धनुरैन्द्रं च भूषितम् ।।22।।
6.11.23
अभेद्यं कवचं खड्गं दिव्यतूणीयुगं तथा ।
आरुह्य च रथं राम रावणं जहि राक्षसम् ।।23।।
6.11.24
मया सारथिना देव वृत्रं देवपतिर्यथा ।
इत्युक्तस्तं परिक्रम्य नमस्कृत्य रथोत्तमम् ।।24।।
6.11.25
आरुरोह रथं रामो लोकाँल्लक्ष्म्या नियोजयन् ।।25।।
6.11.26
महात्मनो राघवस्य रावणस्य च धीमतः ।
आग्नेयेन च आग्नेयं दैवं दैवेन राघवः ।।26।।
6.11.27
अस्त्रं राक्षसराजस्य जघान परमास्त्रवित् ।
ततस्तु ससृते घोरं राक्षसं चास्त्रमस्त्रवित् ।।27।।
6.11.28
क्रेधेन महताविष्टो रामस्योपरि रावणः ।।28।।
6.11.29
रावणस्य धनुर्मुक्ताः सर्पा भूत्वा महाविषाः ।
शराः काञ्चनपुङ्काभा राघवं परितोऽपतन् ।।29।।
6.11.30
तैः शरैः सर्पवदनैर्वमद्भिरनलं मुखैः ।
दिशश्च विदिशश्चैव व्याप्तास्तत्र तदाभवन् ।।30।।
6.11.31
रामः सर्पांस्ततो दृष्ट्वा समन्तात्परिपूरितान् ।
सौपर्णमस्त्रं तद्घोरं पुरः प्रावर्तयद्रणे ।।31।।
6.11.32
रामेण मुक्तास्ते बाणा भूत्वा गरुडरूपिणः ।
चिच्छिदुः सर्पबाणांस्तान्समन्तात्सर्पशत्रवः ।।32।।
6.11.33
अस्त्रे प्रतिहते युद्धे रामेण दशकन्धरः ।
अभ्यवर्षत्ततो रामं घोराभिः शरवृष्टिभिः ।।33।।
6.11.34
ततः पुनः शरानीकै राममक्लिष्टकारिणम् ।
अर्दयित्वा तु घोरेण मातलिं प्रत्यविध्यत ।।34।।
6.11.35
पातयित्वा रथोपस्थे रथकेतुं च काञ्चनम् ।
ऐन्द्रानश्वानभ्यहनद्रावणः क्रोधमूर्च्छितः ।।35।।
6.11.36
विषेदुर्देवगन्धर्वाश्चारणाः पितरस्तथा ।
आर्त्ताकारं हरिं व्यथिताश्च महर्षयः ।।36।।
6.11.37
दशास्यो विंशतिभुजः प्रगृहीतशराननः ।
ददृशे रावणस्तत्र मैनाक इव पर्वतः ।।37।।
6.11.38
रामस्तु भ्रुकुटिं बद्ध्वा क्रोधसंरक्तलोचनः ।
कोपं चकार सदृशं निदहन्निव राक्षसम् ।।38।।
6.11.39
धनुरादाय देवेन्द्रधनुराकारमद्भुतम् ।
गृहीत्वा पाणिना बाणं कालानलसमप्रभम् ।।39।।
6.11.40
निर्दहन्निव चक्षुर्भ्यां ददृशे रिपुमन्तिके ।।40।।
6.11.41
पराक्रमं दर्शयितुं तेजसा प्रज्वलन्निव ।
प्रचक्रमे कालरूपी सर्वलोकस्य पश्यतः ।।41।।
6.11.42
विकृष्य चापं रामस्तु रावणं प्रतिविध्य च ।
हर्षयन्वानरानीकं कालान्तक इवावभौ ।।42।।
6.11.43
क्रुद्धं रामस्य वदनं दृष्ट्वा शत्रुं प्रधावतः ।
तत्रसुः सर्वभूतानि चचाल च वसुन्धरा ।।43।।
6.11.44
रामं दृष्ट्वा महारौद्रमुत्पातांश्च सुदारुणान् ।
त्रस्तानि सर्वभूतानि रावणं चाविशद्भयम् ।।44।।
6.11.45
विमानस्थाः सुरगणाः सिद्धगन्धर्वकिन्नराः ।
ददृशुः सुमहायुद्धं लोकसंवर्तकोपमम् ।।45।।
6.11.46
ऐन्द्रमस्त्रं समादाय रावणस्य शिरोऽच्छिनत् ।
मूर्धानो रावणस्याथ बहवो रुधिरोक्षिताः ।
गगनात्प्रपतन्ति स्म तालादिव फलानि हि ।।46।।
6.11.47
न दिनं न च वै रात्रिर्न सन्ध्या न दिशोऽपि वा ।
प्रकाशन्ते न तद्रूपं दृश्यते तत्र सङ्गरे ।
ततो रामो बभूवाथ विस्मयाविष्टमानसः ।।47।।
6.11.48
शतमेकोत्तरं छिन्नं शिरसां चैकवर्चसाम् ।
न चैव रावणः शान्तो दृश्यते जीवितक्षयात् ।।48।।
6.11.49
ततः सर्वास्त्रविद्धीरः कौशल्यानन्दवर्धनः ।
अस्त्रैश्च बहुभिर्युक्तश्चिन्तयामास राघवः ।।49।।
6.11.50
यै यैर्बाणैर्हता दैत्या महासत्त्वपराक्रमाः ।
त एते निष्फलं याता रावणस्य निपातने ।।50।।
6.11.51
इति चिन्ताकुले रामे समीस्थो विभीषणः ।
उवाच राघवं वाक्यं ब्रह्मदत्तवरो ह्यसौ ।।51।।
6.11.52
विच्छिन्ना बाहवोऽप्यस्य विच्छिन्नानि शिरांसि च ।
उत्पत्स्यन्ति पुनः शीघ्रमित्याह भगवानजः ।।52।।
6.11.53
नाभिदेशेऽमृतं तस्य कुण्डलाकारसंस्थितम् ।
तच्छोषयानलास्त्रेण तस्य मृत्युस्ततो भवेत् ।।53।।
6.11.54
विभीषणवचः श्रुत्वा रामः शीघ्रपराक्रमः ।
पावकास्त्रेण संयोज्य नाभिं विव्याध रक्षसः ।।54।।
6.11.55
अनन्तरं च चिच्छेद शिरांसि च महाबलः ।
बाहूनपि च संरब्धो रावणस्य रघूत्तमः ।।55।।
6.11.56
ततो घोरां महाशक्तिमादाय दशकन्धरः ।
विभीषणवधार्थाय चिक्षेप क्रोधविह्वलः ।।56।।
6.11.57
चिच्छेद राघवो बाणैस्तां शितैर्हेमभूषितैः ।
दशग्रीवशिरच्छेदात्तदा तेजो विनिर्गतम् ।।57।।
6.11.58
म्लानरूपो बभूवाथ छिन्नैः शीर्षैर्भयङ्करैः ।
एकेन मुख्यशिरसा बाहुभ्यां रावणो बभौ ।।58।।
6.11.59
रावणस्तु पुनः क्रुद्धो नानाशस्त्रास्त्रवृष्टिभिः ।
ववर्ष रामं तं रामस्तथा बाणैर्ववर्ष च ।।59।।
6.11.60
ततो युद्धमभूद्घोरं तुमुलं लोमहर्षणम् ।
अथ संस्मारयामास मातली राघवं तदा ।।60।।
6.11.61
विसृज्यास्त्रं वधायास्य ब्राह्मं शीघ्रं रघूत्तम ।
विनाशकालः प्रथितो यः सुरैः सोऽद्य वर्तते ।।61।।
6.11.62
उत्तमाङ्गं न चैतस्य छेत्तव्यं राघव त्वया ।
नैव शीर्ष्णि प्रभो वध्यो वध्य एव हि मर्मणि ।।62।।
6.11.63
ततः संस्मारितो रामस्तेन वाक्येन मातलेः ।
जग्राह सशरं दीप्तं निःश्वसन्तमिवोरगम् ।।63।।
6.11.64
यस्य पार्श्वे तु पवनः फले भास्करपावकौ ।
शरीरमाकाशमयं गौरवे मेरुमन्दरौ ।।64।।
6.11.65
पर्वस्वपि च  विन्यस्ता लोकपाला महौजसः ।
जाज्वल्यमानं वपुषां भातं भास्करवर्चसा ।।65।।
6.11.66
तमुग्रमस्त्रं लोकानां भयनाशनमद्भुतम् ।
अभिमन्त्र्य ततो रामस्तं महेषुं महाभुजः ।।66।।
6.11.67
वेदप्रोक्तेन विधिना सन्दधे कार्मुके बली ।।67।।
6.11.68
तस्मिन्सन्धीयमाने तु राघवेण शरोत्तमे ।
सर्वभूतानि वित्रेसुश्चचाल च वसुन्धरा ।।68।।
6.11.69
स रावणाय संक्रुद्धो भृशमानम्य कार्मुकम् ।
चिक्षेप परमायत्तस्तमस्त्रं मर्मघातिनम् ।।69।।
6.11.70
स वज्र इव दुर्धर्षो वज्रपाणिविसर्जितः ।
कृतान्त इव घोरास्यो न्यपतद्रावणोरसि ।।70।।
6.11.71
स निमग्नो महाघोरः शरीरान्तकः परः ।
बिभेद हृदयं तूर्णं रावणस्य महात्मनः ।।71।।
6.11.72
रावणस्याहरत्प्रणान्विवेश धरणीतले ।
स शरो रावणं हत्वा रामतूणीरमाविशत् ।।72।।
6.11.73
तस्य हस्तात्पपाताशु सशरं कार्मुकं महत् ।
गतासुर्भ्रमिवेगेन राक्षसेन्द्रोऽपतद्भुवि ।।73।।
6.11.74
तं दृष्ट्वा पतितं भूमौ हतशेषाश्च राक्षसाः ।
हतनाथा भयत्रस्ता दुद्रुवुः सर्वतोदिशम् ।।74।।
6.1..75
दशग्रीवस्य निधनं विजयं राघवस्य च ।
ततो विनेदुः संहृष्टा वानरा जितकाशिनः ।।75।।
6.11.76
वदन्तो रामविजयं रावणस्य तद्वधम् ।।76।।
6.11.77
अथान्तरिक्षे व्यनदत्सौम्यस्त्रिदशदुन्दुभिः ।
पपात पुष्पवृष्टिश्च समन्ताद्राघवोपरि ।।77।।
6.11.78
तुष्टुवुर्मुनयः सिद्धाश्चारणाश्च दिवौकसः ।
अथान्तरिक्षे ननृतुः सर्वतोऽप्सरसो मुदा ।।78।।
6.11.79
रावणस्य च देहोत्थं ज्योतिरादित्यवत्स्पुरत् ।
प्रविवेश रघुश्रेष्ठं देवानां पश्यतां सताम् ।।79।।
6.11.80
देवा ऊचुरहो भाग्यं रावणस्य महात्मनः ।
वयं तु सात्त्विका देवा विष्णो कारुण्यभाजिनः ।।80।।
6.11.81
भयदुःखादिभिर्व्याप्ताः संसारे परिवर्तिनः ।
अयं तु राश्रसः क्रूरो ब्रह्महातीव तामसः ।।81।।
6.11.82
परदाररतो विष्णुद्वेषी तापसहिंसकः ।
पश्यत्सु सर्वभूतेषु राममेव प्रविष्टवान् ।।82।।
6.11.83
एवं ब्रुवत्सु देवेषु नारदः प्राह सुस्मितः ।
श्रुणुतात्र सुरा यूयं धर्मतत्त्वविचक्षणाः ।।83।।
6.11.84
रावणो राघवद्वेषादनिशं हृदि भावयन् ।
भृत्यैः सह सदा रामचरितं द्वेषसंयुतः ।।84।।
6.11.85
श्रुत्वा रामात्स्वनिधनं भयात्सर्वत्र राघवम् ।
पश्यन्ननुदिनं स्वप्ने राममेवानुपश्यति ।।85।।
6.11.86
क्रोधोऽपि रावणस्याशु गुरुबोधाधिकोऽभवत् ।
रामेण निहतश्चान्ये निर्धूताशेषकल्मषः ।।86।।
6.11.87
रामसायुज्यमेवाप रावणो मुक्तबन्धनः ।।87।।
6.11.88
पापिष्टो वा दुरात्मा परधनदारेषु सक्तो यदि स्या-
न्नित्यं स्नेहद्भयाद्वा रघुकुलतिलकं भावयन्सम्परेतः ।
भूत्वा शुद्धान्तरङ्गो भवशतजनितानेकदोषैर्विमुक्तः 
सद्यो रामस्य विष्णोः सुरवरविनुतं याति वैकुण्ठमाद्यम् ।।88।।
6.11.89
हत्वा युद्धे दशास्यं त्रिभुवनविषमं वामहस्तेन चापं 
भूमौ विष्टभ्य तिष्ठन्नितरकरधृतं भ्रामयन्बाणमेकम् ।
आरक्तोपान्तनेत्रः शरदलितवपुः सूर्यकोटिप्रकाशो 
वीरश्रीबन्धुराङ्गस्त्रिदशपतिनुतः पातु मां वीररामः ।।

।।इति श्रीमदध्यात्मरामायणे उमामहेश्वरसंवादे युद्धकाण्डे एकादशः सर्गः।।

6.12.0
।।अथ श्रीमदध्यात्मरामायणे युद्धकाण्डे द्वादशः सर्गः।।
6.12.1
रामो विभीषणं दृष्ट्वा हनूमन्तं तथाङ्गदम् ।
लक्ष्मणं कपिराजं च जाम्बवन्तं तथा परान् ।।1।।
6.12.2
परितुष्टेन मनसा सर्वानेवाब्रवीद्वचः ।
भवतां बाहुवीर्येण निहतो रावणो मया ।।2।।
6.12.3
कीर्तिः स्थास्यति वः पुण्या यावच्चन्द्रदिवाकरौ ।
कीर्तयिष्यन्ति भवतां कथां त्रैलोक्यपावनीम् ।।3।।
6.12.4
मयोपेतां कलिहरां यास्यन्ति परमां गतिम् ।।4।।
6.12.5
एतस्मिन्नन्तरे दृष्ट्वा रावणं पतितं भुवि ।
मन्दोदरीमुखाः सर्वाः स्त्रियो रावणपालिताः ।
पतिता रावणस्याग्रे बहुधा पर्यदेवयन् ।।5।।
6.12.6
विभीषणः सुशोचार्तः शोकेन महतावृतः ।
पतितो रावणस्याग्रे बहुधा पर्यदेवयत् ।।6।।
6.12.7
रामस्तु लक्ष्मणं प्राह बोधयस्व विभीषणम् ।
करोतु भ्रातृसंस्कारं किं विलम्बेन मानद ।।7।।
6.13.8
स्त्रियो मन्दोदरीमुखाः पतिता विलपन्ति च ।
निवारयतु ताः सर्वा राक्षसी रावणप्रियाः ।।8।।
6.12.9
एवमुक्तोऽथ रामेण लक्ष्मणोऽगाद्विभीषणम् ।
उवाच मृतकोपान्ते पतितं मृतकोपमम् ।।9।।
6.12.10
शोकेन महताविष्टं सौमित्रिरिदमब्रवीत् ।
यं शोचसि त्वं दुःखेन कोऽयं तव विभीषण ।।10।।
6.12.11
त्वं वास्य कतमः सृष्टेः पुरेदानीमतः परम् ।
यद्वत्तोयौघपतिताः सिकता यान्ति तद्वशाः ।।11।।
6.12.12
संयुज्यन्ते वियुज्यन्ते तथा कालेन दिहिनः ।।12।।
6.12.13
यथा धानासु वै धाना भवन्ति न भवन्ति च ।
एवं भूतेषु भूतानि प्रेरितानीशमायया ।।13।।
6.12.14
त्वं चेमे वयमन्ये च तुल्याः कालवशोद्भवाः ।
जन्ममृत्यू यदा यस्मात्तदा तस्माद्भविष्यतः ।
ईश्वरः सर्वभूतानि भूतैः सृजति हन्त्यजः ।।14।।
6.12.15
आत्मसृष्टैरस्वतन्त्रैर्निरपेक्षोऽपि बालवत् ।
देहेन देहिनो जीवा देहाद्देहोऽभिजायते ।।15।।
6.12.16
बीजादेव यथा बीजं देहान्य इव शाश्वतः ।
देहिदेहविभागोऽयमविवेककृतः पुरा ।।16।।
6.12.17
नानात्वं जन्मनाशश्च क्षयो वृद्धिः क्रियाफलम् ।
द्रष्टुराभान्त्यतद्धर्मा यथाग्नेर्दारुविक्रियाः ।।16।।
6.12.18
त इमे देहसंयोगादात्मना भन्त्यसद्ग्रहात् ।
प्रभा यथा तथा चान्यद्ध्यायतोऽसत्सदाग्रहात् ।।18।।
6.12.19
प्रसुप्तस्यानहम्भावात्तदा भाति न संसृतिः ।
जीवतोऽपि यथा तद्वद्विमुक्तस्यानहङ्कृतेः ।।19।।
6.12.20
तस्मान्मायामनोधर्मं जग्रहम्ममताभ्रमम् ।
रामभद्रे भगवति मनो देह्यात्मनीश्वरे ।
सर्वभूतानि परे मायामानुषरूपाणि ।।20।।
6.12.21
बाह्येन्द्रियार्थसम्बन्धात्त्याजयित्वा मनः शनैः ।
तत्र दोषान्दर्शयित्वा रामानन्दे नियोजय ।।21।।
6.12.22
देहबुद्ध्या भवेद्भ्राता पिता माता सुहृत्प्रियः ।
विलक्षणं यदा देहाज्जानात्यात्मानमात्मना ।।22।।
6.12.23
तदा कः कस्य वा बन्धुर्भ्राता माता पिता सुहृत् ।
मिथ्याज्ञानवशाज्जाता दारागारादयः सदा ।।23।।
6.12.24
शब्दादयश्च विषया विविधाश्चैव सम्पदः ।
बलं कोशो भृत्यवर्गो राज्यं भूमिः सुतादयः ।।24।।
6.12.25
अज्ञानजत्वात्सर्वे ते क्षणसङ्गमभङ्गुराः ।
अथोत्तिष्ठ हृदा रामं भावयन् भक्तिभावितम् ।।25।।
6.12.26
अनुवर्तस्व राज्यादि भुञ्जन्प्रारब्धमन्वहम् ।
भूतं भविष्यदभजन्वर्तमानमथाचरन् ।।26।।
6.12.27
विहरस्व यथान्यायं भवदोषैर्नलिप्यते ।
आज्ञापयति रामस्त्वां यद्भ्रातुः साम्परायिकम् ।।27।।
6.12.28
तत्कुरुष्व यथाशास्त्रं रुदतीश्चापि योषितः ।
निवारय महाबुद्धे लङ्कां गच्छतु मा चिरम् ।।28।।
6.12.29
श्रुत्वा यथावद्वचनं लक्ष्मणस्य विभीषणः ।
त्यक्त्वा शोकं च मोहं च रामपार्श्वमुपागमत् ।।29।।
6.12.30
विमृश्य बुद्ध्या धर्मज्ञो धर्मार्थसहितं वचः ।
रामस्यैवानुवृत्त्यर्थमुत्तरं पर्यभाषत ।।30।।
6.12.31
नृशंसमनृतं क्रूरं त्यक्तधर्मव्रतं प्रभो ।
नार्होऽस्मि देव संस्कर्तुं परदाराभिमर्शिनम् ।।31।।
6.12.32
श्रुत्वा तद्वचनं प्रीतो रामो वचनमब्रवीत् ।
मरणान्तानि वैराणि निवृत्तं नः प्रयोजनम् ।।32।।
6.12.33
क्रियतामस्य संस्कारो ममाप्येष यथा तव ।
रामाज्ञां शिरसा धृत्वा शीघ्रमेव विभीषणः ।।33।।
6.12.34
सान्त्ववाक्यैर्महाबुद्धिं राज्ञीं मन्दोदरीं तथा ।
सान्त्वयामास धर्मात्मा धर्मबुद्धिर्विभीषणः ।।34।।
6.12.35
त्वरयामास धर्मज्ञः संस्कारार्थं स्वबान्धवान् ।
चित्यां निवेश्य विधिवत्पितृमेधविधानतः ।।35।।
6.12.36
आहिताग्नेर्यथा कार्यं रावणस्य विभीषणः ।
तथैव सर्वमकरोद्बन्धुभिः सह मन्त्रिभिः ।।36।।
6.12.37
ददौ त पावकं तस्य विधियुक्तं विभीषणः ।
स्नात्वा चैवार्द्रवस्त्रेण तिलान्दर्भाभिमिश्रितान् ।।37।।
6.12.38
उदकेन च सम्मिश्रान्प्रदाय विधिपूर्वकम् ।
प्रदाय चोदकं तस्मै मूर्ध्ना चैनं प्रणम्य च ।।38।।
6.12.39
ताः स्रियोऽनुनयामास सान्त्वमुक्त्वा पुनः पुनः ।
गम्यतामिति ताः सर्वा विविशुर्नगरं तदा ।।39।।
6.12.40
प्रविष्टासु च सर्वासु राक्षसीषु विभीषणः ।
रामपार्श्वमुपागत्य तदातिष्ठद्विनीतवत् ।।40।।
6.12.41
रामोऽपि सह सैन्येन ससुग्रीवः सलक्ष्मणः ।
हर्षं लेभे रिपून्हत्वा यथा वृत्रं शतक्रतुः ।।41।।
6.12.42
मातलिश्च तदा रामं परिक्रम्याभिवन्द्य च ।
अनुज्ञातश्च रामेण ययौ स्वर्गं विहायसा ।।42।।
6.12.43
ततो हृष्टमना रामो लक्ष्मणं चेदमब्रवीत् ।
विभीषणस्य मे लङ्काराज्यं दत्तं पुरैव हि ।।43।।
6.12.44
इदानीमपि गत्वा त्वं लङ्कामध्ये विभीषणम् ।
अभिषेचय विप्रैश्च मन्त्रवद्विधिपूर्वकम् ।।44।।
6.12.45
इत्युक्तो लक्ष्मणस्तूर्णं जगाम सह वानरैः ।
लङ्कां सुवर्णकलशैः समुद्रजलसंयुतैः ।।45।।
6.12.46
अभिषेकं शुभं चक्रे राक्षसेन्द्रस्य धीमतः ।
ततः पौरजनैः सार्धं नानोपायनपाणिभिः ।।46।।
6.12.47
विभीषणः ससौमित्रिरुपायनपुरस्कृतः ।
दण्डप्रणाममकरोद्रामस्याक्लिष्टकर्मणः ।।47।।
6.12.48
रामो विभीषणं दृष्ट्वा प्राप्तराज्यं मुदान्वितः ।
कृतकृत्यमिवात्मानममन्यत सहानुजः ।।48।।
6.12.49
सुग्रीवं च समालिङ्ग्य रामो वाक्यमथाब्रवीत् ।
सहायेन त्वया वीर जितो मे रावणो महान् ।।49।।
6.12.50
विभीषणोऽपि लङ्कायामभिषिक्तो मयानघ ।।50।।
6.12.51
ततः प्राह हनूमन्तं पार्श्वस्थं विनयान्वितम् ।
विभीषणस्यानुमतेर्गच्छ त्वं रावणालयम् ।।51।।
6.12.52
जानक्यै सर्वमाख्याहि रावणस्य वधादिकम् ।
जानक्याः प्रतिवाक्यं मे शीघ्रमेव निवेदय ।।52।।
6.12.53
एवमाज्ञापितो धीमान् रामेण पवनात्मजः ।
प्रविवेश पुरीं लङ्कां पूज्यमानो निशाचरैः ।।53।।
6.12.54
प्रविश्य रावणगृहं शिंशपामूलमाश्रितम् ।
ददर्श जानकीं तत्र कृशां दीनामनिन्दिताम् ।।54।।
6.12.55
राक्षसीभिः परिवृतां ध्यायन्तीं राममेव हि ।
विनयावनतो भूत्वा प्रणम्य जनकात्मजः ।।55।।
6.12.56
कृताञ्जलिपुटो भूत्वा प्रह्वो भक्त्याग्रतः स्थितः ।
तं दृष्ट्वा जानकी तूष्णीं स्थित्वा पूर्वस्मृतिं ययौ ।।56।।
6.12.57
ज्ञात्वा तं रामदूतं सा हर्षात्सौम्यमुखी बभौ ।
स तां सौम्यमुखीं दृष्ट्वा तस्यै पवननन्दनः ।।57।।
6.12.58
रामस्य भाषितं सर्वमाख्यातुमुपचक्रमे ।।58।।
6.12.59
देवि रामः ससुग्रीवो विभीषणसहायवान् ।
कुशली वानराणां च सैन्यैश्च सहलक्ष्मणः ।।59।।
6.12.60
रावणं ससुतं हत्वा सबलं सह मन्त्रिभिः ।
त्वामाह कुशलं रामो राज्ये कृत्वा विभीषणम् ।।60।।
6.12.61
श्रुत्वा भर्तुः प्रियं वाक्यं हर्षगद्गदया गिरा ।
किं ते प्रियं करोम्यद्य न पश्यामि जगत्त्रये ।।61।।
6.12.62
एवमुक्तस्तु वैदेह्या प्रत्युवाच प्लवङ्गमः ।
रत्नौघाद्विविधाद्वापि देवराज्याद्विशिष्यते ।।62।।
6.12.63
हतशत्रुं विजयिनं रामं पश्यामि सुस्थिरम् ।।63।।
6.12.64
तस्य तद्वचनं श्रुत्वा मैथिली प्राह मारुतिम् ।
सर्वे सौम्या गुणाः सौम्य त्वय्येव परिनिष्ठिताः ।।64।।
6.12.65
रामं द्रक्ष्यामि शीघ्रं मामाज्ञापयतु राघवः ।।65।।
6.12.66
तथेति तां नमस्कृत्य ययौ द्रष्टुं रघूत्तमम् ।
जानक्या भाषितं सर्वं रामस्याग्रे न्यवेदयत् ।।66।।
6.12.67
यन्निमित्तोऽयमारम्भः कर्मणां च फलोदयः ।
तां देवीं शोकसन्तप्तां द्रष्टुमर्हसि मैथिलीम् ।
एवमुक्तो हनुमता रामो ज्ञानवतां वरः ।।67।।
6.12.68
मायासीतां परित्यक्तुं जानकीमनले स्थिताम् ।
आदातुं मनसा ध्यात्वा रामः प्राह विभीषणम् ।।68।।
6.12.69
गच्छ राजन् जनकजामनायाशु ममान्तिकम् ।
स्नातां विरजवस्त्राढ्यां सर्वाभरणभूषिताम् ।।69।।
6.12.70
विभीषणोऽपि तच्छ्रुत्वा जगाम सहमारुतिः ।
राक्षसीभिः सुवृद्धाभिः स्नापयित्वा तु मैथिलीम् ।।70।।
6.12.71
सर्वाभरणसम्पन्नामारोप्य शिबिकोत्तमे ।
याष्टीकैर्बहुभिर्गुप्तां कञ्चुकोष्णीषिभिः शुभाम् ।।71।।
6.12.72
तां द्रष्टुमागताः सर्वे वानरा जनकात्मजाम् ।
तान्वारयन्तो बहवः सर्वतो वेत्रपाणयः ।।72।।
6.12.73
कोलाहलं प्रकुर्वन्तो रामपार्श्वमुपाययुः ।।73।।
6.12.74
दृष्ट्वा तां शिबिकारूढां दूरादथ रघूत्तमः ।
विभीषण किमर्थं ते वानरान्तारयन्ति हि ।।74।।
6.12.75
पश्यन्तु वानराः सर्वे मैथिलीं मातरं यथा ।
पादचारेण सा यातु जानकी मम सन्निधिम् ।।75।।
6.12.76
श्रुत्वा तद्रामवचनं शिबिकादवरुह्य सा ।
पादचारेण शनकैरागता रामसन्निधिम् ।।76।।
6.12.77
रामोऽपि दृष्ट्वा तां मायासीतां कार्यार्थनिर्मिताम् ।
अवाच्यवादान्बहुशः प्राह तां रघुनन्दनः ।।77।।
6.12.78
अमृष्यमाणा सा सीता वचनं राघवोदितम् ।
लक्ष्मणं प्राह मे शीघ्रं प्रज्वालच हुताशनम् ।।78।।
6.12.79
राघवस्य मतं ज्ञात्वा लक्ष्मणोऽपि तदैव हि ।
महाकाष्ठचयं कृत्वा ज्वालयित्वा हुताशनम् ।।79।।
6.12.80
रामपार्शमुपागम्य तस्थौ तूष्णीमरिन्दमः ।।80।।
6.12.81
ततः सीता परिक्रम्य राघवं भक्तिसंयुता ।
प्रणम्य देवताभ्यश्च ब्राह्मणेभ्यश्च मैथिली ।।81।।
6.12.82
पश्यतां सर्वलोकानां देवराक्षसयोषिताम् ।
बद्धाञ्जलिपुटा चेदमुवाचाग्निसमीपगा ।
यथा मे हृदयं नित्यं नापसर्पति राघवात् ।।82।।
6.12.83
तथा लोकस्य साक्षी मां सर्वतः पातु पावकः ।।83।।
6.12.84
एवमुक्त्वा तदा सीता परिक्रम्य हुताशनम् ।
विवेश ज्वलनं दीप्तं निर्भयेन हृदा सती ।।84।।
6.12.85
दृष्ट्वा ततो भूतगणाः ससिद्धाः सीतां महावह्निगतां भृशार्ताः ।
परस्परं प्राहुरहो स सीतां रामः श्रियं स्वां कथमत्यजज्ज्ञः ।।85।।

।।इति श्रीमदध्यात्मरामायणे उमामहेश्वरसंवादे युद्धकाण्डे द्वादशः सर्गः।।

6.13.0
।।अथ श्रीमदध्यात्मरामायणे युद्धकाण्डे त्रयोदशः सर्गः।।
6.13.1
ततः शक्रः सहस्राक्षो यमश्च वरुणस्तथा ।
कुबेरश्च महातेजाः पिनाकी वृषवाहनः ।।1।।
6.13.2
ब्रह्मा ब्रह्मविदां श्रेष्ठो मुनिभिः सिद्धचारणैः ।
पितरो ऋषयः साध्या गन्धर्वाप्सरसोरगाः ।।2।।
6.13.3
एते चान्ये विमानाग्र्यैराजग्मुर्यत्र राघवः ।
अब्रुवन्परमात्मानं रामं प्राञ्जलयश्च ते ।।3।।
6.13.4
कर्ता त्वं सर्वलोकानां साक्षी विज्ञानविग्रहः ।
वसूनामष्टमोऽसि त्वं रुद्राणां शङ्करो भवान् ।।4।।
6.13.5
अदिकर्तासि लोकानां ब्रह्मा त्वं चतुराननः ।
अश्विनौ घ्राणभूतौ ते चक्षुषी चन्द्रभास्करौ ।।5।।
6.13.6
लोकानामादिरन्तोऽसि नित्य एकः सदोदितः ।
सदा शुद्धः सदा बुद्धः सदा मुक्तोऽगुणोऽद्वयः ।।6।।
6.13.7
त्वन्मायासंवृत्तानां त्वं भासि मानुषविग्रहः ।
त्वन्नाम स्मरतां राम सदा भासि चिदात्मकः ।।7।।
6.13.8
रावणेन हृतं स्थानमस्माकं तेजसा सह ।
त्वयाद्य निहतो दृष्टः पुनः प्राप्तं पदं स्वकम् ।।8।।
6.13.9
एवं स्तुवत्सु देवेषु ब्रह्मा साक्षत्पिताममहः ।
अब्रवीत्प्रणतो भूत्वा रामं सत्यपथे स्थितम् ।।9।।
6.13.10
वन्दे देवं विष्णुमशेषस्थितिहेतुं त्वामध्यात्मज्ञानिभिरन्तर्हृदि भाव्यम् ।
हेयाहेयद्वन्द्वविहीनं परमेकं सत्तामात्रं सर्वहृदिस्थं दृशिरूपम् ।।10।।
6.13.11
प्राणापानौ निश्चयबुद्ध्या हृदि रुद्ध्वा छित्वा सर्वं संशयबन्धं विषयौघान् ।
पश्यन्तीशं यं गतमोहा यतयस्तं वन्दे रामं रत्नकिरीटं रविभासम् ।।11।।
6.13.12
मायातीतं माधवमाद्यं जगदादिं मानातीतं मोहविनाशं मुनिवन्द्यम् ।
योगिध्येयं योगविधानं परिपूर्णं वन्दे रामं रञ्जितलोकं रमणीयम् ।।12।
6.13.13
भावाभावप्रत्ययहीनं भवमुख्यैर्योगासक्तैरर्चितपादाम्बुजयुग्मम् ।
नित्यं शुद्धं बुद्धमनन्तं प्रणवाख्यं वन्दे रामं वीरमशेषासुरदावम् ।।13।।
6.13.14
त्वं मे नाथो नाथितकार्याखिलकारी मानातीतो माधवरूपोऽखिलधारी ।
भक्त्या गम्यो भावितरूपो भवहारी योगाभ्यासैर्भावितचेतःसहचारी ।।14।।
6.13.15
त्वामाद्यन्तं लोकततीनां परमीशं लोकानां नो लौकिकमानैरधिगम्यम् ।
भक्तिश्रद्धाभावसमेतैर्भजनीयं वन्दे रामं सुन्दरमिन्दीवरनीलम् ।।15।।
6.13.16
को वा ज्ञातुं त्वामतिमानं गतमानं मायासक्तो माधव शक्तो मुनिमान्यम् ।
वृन्दारण्ये वन्दितवृन्दारकवृन्दं वन्दे रामं भवमुखवन्द्यं सुखकन्दम् ।।16।।
6.13.17
नानाशास्रैर्वेदकदम्बैः प्रतिपाद्यं नित्यानन्दं निर्विषयज्ञानमनादिम् ।
मत्सेवार्थं मानुषभावं प्रतिपन्नं वन्दे रामं मरकतवर्णं मथुरेशम् ।।17।।
6.12.18
श्रद्धायुक्तो यः पठतीमं स्तवमाद्यं ब्राह्मं ब्रह्मज्ञानविधानं भुवि मर्त्यः ।
रामं श्यामं कामितकामप्रदमीशं ध्यात्वा ध्याता पातकजालैर्विगतः स्यात् ।।18।।
6.13.19
श्रुत्वा स्तुतिं लोकगुरोर्विभावसुः स्वाङ्के समादाय विदेहपुत्रिकाम् ।
विभ्राजमानां विमलारुणद्युतिं रक्ताम्बरां दिव्यविभूषणान्विताम् ।।19।।
6.13.20
प्रोवाच साक्षी जगतां रघूत्तमं प्रपन्नसर्वार्तिहरं हुताशनः ।
गृहाण देवीं रघुनाथ जानकीं पुरा त्वया मय्यवरोपितां वने ।।20।।
6.13.21
विधाय मायाजनकात्मजां हरे दशाननप्राणविनाशनाय च ।
हतो दशास्यः सह पुत्रबान्धवैर्निराकृतोऽनेन भरो भुवः प्रभो ।
तिरोहिता सा प्रतिबिम्बरूपिणी कृता यदर्थं कृतकृत्यतां गता ।।21।।
6.13.22
ततोऽतिहृष्टां परिगृह्य जानकीं रामः प्रहृष्टः प्रतिपूज्य पावकम् ।
स्वाङ्के समावेश्य सदानपायिनीं श्रियं त्रिलोकजननीं श्रियः पतिः ।।22।।
6.13.23
दृष्ट्वाथ रामं जनकात्मजायुतं श्रिया स्फुरन्तं सुरनायको मुदा ।
भक्त्या गिरा गद्गदया समेत्य कृताञ्जलिः स्तोतुमथोपचक्रमे ।।23।।
6.13.24
इन्द्र उवाच-
भजेऽहं सदा राममिन्दीवराभं भवारण्यदावानलाभाभिधानम् ।
भवानीहृदा भावितानन्दरूपं भवाभावहेतुं भवादिप्रपन्नम् ।।24।।
6.13.25
सुरानीकदुःखौघनाशैकहेतुं नराकारदेहं निराकारमीड्यम् ।
परेशं परानन्दरूपं वरेण्यं हरिं राममीशं भजे भारनाशम् ।।15।।
6.13.26
प्रपन्नाखिलानन्ददोहं प्रपन्नं प्रपन्नार्तिनिःशेषनाशाभिधानम् ।
तपोयोगयोगीशभावाभिभाव्यं कपीशादिमित्रं भजे राममित्रम् ।।26।।
6.13.27
सदा योगभाजां सुदूरे विभान्तं सदा योगभाजामदूरे विभान्तम् ।
चिदानन्दकन्दं सदा राघवेशं विदेहात्मजानन्दरूपं प्रपद्ये ।।27।।
6.13.28
महायोगमायाविशेषानुयुक्तो विबासीश लीलानराकारवृत्तिः ।
त्वदानन्दलीलाकथापूर्णकर्णाः सदानन्दरूपा भवन्तीह लोके ।।28।।
6.13.29
अहं मानपानाभिमत्तप्रमत्तो न वेदाखिलेशाभिमानाभिमानः ।
इदानीं भवत्पादपद्मप्रसादात् त्रिलोकाधिपत्याभिमनो विनष्टः ।।29।।
6.13.30
स्फुरद्रत्नकेयूरहाराभिरामं धराभारभूतासुरानीकदावम् ।
शरच्चन्द्रवक्त्रं लसत्पद्मनेत्रं दुरावारपारं भजे राघवेशम् ।।30।।
6.13.31
सुराधीशनीलाभ्रनीलाङ्गकान्तिं विराधादिरक्षोवधाल्लोकशान्तिम् ।
किरीटादिशोभं पुरारातिलाभं भजे रामचन्द्रं रघूणामधीशम् ।।31।।
6.13.32
लसच्चन्द्रकोटिप्रकाशादिपीठे समासीनमङ्के समाधाय सीताम् ।
स्फुरद्धेमवर्णां तडित्पुञ्जभाजां भजे रामचन्द्रं निवृत्तार्तितन्द्रम् ।।32।।
6.13.33
ततः प्रोवाच भगवन्भवान्या सहितो भवः ।
रामं कमलपत्राक्षं विमानस्थो नभःस्थले ।।33।।
6.13.34
आगमिष्याम्ययोध्यायां द्रष्टुं त्वां राज्यसत्कृतम् ।
इदानीं पश्य पितरमस्य देहस्य राघवः ।।34।।
6.13.35
ततोऽपश्यद्विमानस्थं रामो दाशरथं पुरः ।
ननाम शिरसा पादौ मुदा भक्त्या सहानुजः ।।35।।
6.13.36
अलिङ्ग्य मूर्ध्न्यवघ्राय रामं दशरथोऽब्रवीत् ।
तारितोऽस्मि त्वया वत्स संसाराद्दुःखसागरात् ।
इत्युक्त्वा पुनरालिङ्ग्य ययौ रामेण पूजितः ।।36।।
6.13.37
रामोऽपि देवराजं तं दृष्ट्वा प्राह कृताञ्जलिम् ।
मत्कृते निहतान्सङ्ख्ये वानरान्पतितान् भुवि ।
जीवयाशु सुधावृष्ट्या सहस्राक्ष ममाज्ञया ।।37।।
6.13.38
तथेत्यमृतवष्ट्या तान् जीवयामास वानरान् ।
ये ये मृता मृधे पूर्वं ते ते सुप्तोत्थिता इव ।
पूर्ववद्बलिनो हृष्टा रामपार्श्वमुपाययुः ।
नोत्थिता राक्षसास्तत्र पीयूषस्पर्शनादपि ।।38।।
6.13.39
विभीषणस्तु साष्टांङ्गं प्रणिपत्याब्रवीद्वचः ।
देव मामनुगृह्णीष्व मयि भक्तिर्यदा तव ।।39।।
6.13.40
मङ्गलस्नानमद्य त्वं कुरु सीतासमन्वितः ।
अलङ्कृत्य सह भ्रात्रा श्वो गमिष्यामहे वयम् ।।40।।
6.13.41
विभीषणवचः श्रुत्वा प्रत्युवाच रघूत्तमः ।
सुकुमारोऽतिभक्तो मे भरतो मामवेक्षते ।।41।।
6.13.42
जटावल्कलधारी स शब्दब्रह्मसमाहितः ।
कथं तेन विना स्नानमलङ्कारादिकं मम ।।42।।
6.13.43
अतः सुग्रीवमुख्यांस्त्वं पूजयाशु विशेषतः ।
पूजितेषु कपीन्द्रेषु पूजितोऽहं न संशयः ।।43।।
6.13.44
इत्युक्तो राघवेणाशु सर्वरत्नाम्बराणि च ।
ववर्ष राक्षसश्रेष्ठो यथाकामं यथारुचि ।।44।।
6.13.45
ततस्तान्पूजितान्दृष्ट्वा रामो रत्नैश्च यूथपान् ।
अभिनन्द्य यथान्यायं विससर्ज हरीश्वरान् ।।45।।
6.13.46
विभीषणसमानीतं पुष्पकं सूर्यवर्चसम् ।
आुरुरोह ततो रामत्सद्विमानमनुत्तमम् ।।46।।
6.13.47
अङ्के निधाय वैदेहीं लज्जमानां यशस्विनीम् ।
लक्ष्मणेन सह भ्रात्रा विक्रान्तेन धनुष्मता ।।47।।
6.13.48
अब्रवीच्च विमानस्थः श्रीरामः सर्ववानरान् ।
सुग्रीवं हरिराजं च अङ्गदं च विभीषणम् ।।48।।
6.13.49
मित्रकार्यं कृतं सर्वं भवद्भिः सह वानरैः ।
अनुज्ञाता मया सर्वे यथेष्टं गन्तुमर्हथ ।।49।।
6.13.50
सुग्रीव प्रतियाह्याशु किष्किन्धां सर्वसैनिकैः ।
स्वराज्ये वस लङ्कायां मम भक्तो विभीषण ।।50।।
6.13.51
न त्वां धर्षयितुं शक्ताः सेन्द्रा अपि दिवौकसः ।
अयोध्यां गन्तुमिच्छामि राजधानीं पितुर्मम ।।51।।
6.13.52
एवमुक्तास्तु रामेण वानरास्ते महाबलाः ।
ऊचुः प्राञ्जलयः सर्वे राक्षसश्च विभीषणः ।।52।।
6.13.53
अयोध्यां गन्तुमिच्छामस्त्वया सह रघूत्तम ।
दृष्ट्वा त्वामभिषिक्तं तु कौशल्यामभिवाद्य च ।।53।।
6.13.54
पश्चाद् वृणीमहे राज्यमनुज्ञां देहि नः प्रभो ।।54।।
6.13.55
रामस्तथेति सुग्रीववानरैः सविभीषणः ।
पुष्पकं सहनूमांश्च शीघ्रमारोह साम्प्रतम् ।।55।।
6.13.56
ततस्तु पुष्पकं दिव्यं सुग्रीवः सह सेनया ।
विभीषणश्च सामात्यः सर्वे चारुरुहुर्द्रुतम् ।।56।।
6.13.57
तेष्वारूढेषु सर्वेषु कौबेरं परमासनम् ।
राघवेणाभ्यनुज्ञातमुत्पपात विहायसा ।।57।।
6.13.58
बभौ तेन विमानेन हंसयुक्तेन भास्वता ।
प्रहृष्टश्च तदा रामश्चतुर्मुख इवापरः ।।58।।
6.13.59
ततो बभौ भास्करबिम्बतुल्यं कुबेरयानं तपसानुलब्धम् ।
रामेण शोभां नितरां प्रपेदे सीतासमेतेन सहानुजेन ।।59।।

।।इति श्रीमध्यात्मरामायणे उमामहेश्वरसंवादे युद्धकाण्डे त्रयोदशः सर्गः।।

6.14.0
।।अथ श्रीमदध्यात्मरामायणे युद्धकाण्डे चतुर्दशः सर्गः।।
6.14.1
पातयित्वा ततश्चक्षुः सर्वतो रघुनन्दनः ।
अब्रवीन्मैथिलीं सीतां रामः शशिनिभाननाम् ।।1।।
6.14.2
त्रिकूटशिखराग्रस्तां पश्य लङ्कां महाप्रभाम् ।
एतां रणभुवं पश्य मांसकर्दमपङ्किलम् ।।2।।
6.14.3
असुराणां प्लवङ्गानामत्र वैशसनं महत् ।
अत्र मे निहतः शेते रावणो राक्षसेश्वरः ।।3।।
6.14.4
कुम्भकर्णेन्द्रिजिन्मुख्याः सर्वे चात्र निपातिताः ।
एष सेतुर्मया बद्धः सागरे सलिलाशये ।।4।।
6.14.5
एतच्च दृश्यते तीर्थँ सागरस्य महात्मनः ।।5।।
6.14.6
सेतुबन्धमिति ख्यातं त्रैलोक्येन च पूजितम् ।
एतत्पवित्रं परमं दर्शनात्पातकापहम् ।
अत्र रामेश्वरो देवो मया शम्भुः प्रतिष्ठितः ।।6।।
6.14.7
अत्र मां शरणं प्राप्तो मन्त्रिभिश्च विभीषणः ।
एषा सुग्रीवनगरी किष्किन्धा चित्रकानना ।।7।।
6.14.8
तत्र रामाज्ञया ताराप्रमुखा हरियोषितः ।
अनयामास सुग्रीवः सीतायाः प्रियकाम्या ।।8।।
6.14.9
ताभिः सहोत्थितं शीघ्रं विमानं प्रेक्ष्य राघवः ।
प्राह चाद्रिमृष्यमूकं पश्य वाल्यत्र मे हतः ।।9।।
6.14.10
एषा पञ्चवटी नाम राक्षसा यत्र मे हताः ।
अगस्त्यस्य सुतीक्ष्णस्य पश्याक्षमपदे भुवि ।।10।।
6.14.11
एते ते तापसाः सर्वे दृश्यन्ते वरवर्णिनि ।
असौ शैलवरो देवि चित्रकूटः प्रकाशते ।।11।।
6.14.12
अत्र मां केकयीपुत्रः प्रसादयितुमागतः ।
भरद्वाजाश्रमं पश्य दृश्यते यमुनातटे ।।12।।
6.14.13
एषा भागीरथी गङ्गा दृश्यते लोकपावनी ।
एषा सा दृश्यते सीते सरयूयूपमालिनी ।।13।।
6.14.14
एषा सा दृश्यतेऽयोध्या प्रणामं कुरु भामिनि ।।14।।
6.14.15
एवं क्रमेण संप्राप्तो भरद्वाजाश्रमं हरिः ।
पूर्णे चतुर्दशे वर्षे पञ्चभ्यां रघुनन्दनः ।।15।।
6.14.16
भरद्वाजमुनि दृष्ट्वा ववन्दे सानुजः प्रभुः ।
पप्रच्छ मुनिमासीनं विनयेन रघूत्तमः ।।16।।
6.14.17
श्रुणोषि कच्चिद्भरतः कुशल्यास्ते सहनुजः ।
सुभिक्षा वर्ततेऽयोध्या जीवन्ति च हि मातरः ।।17।।
6.14.18
श्रुत्वा रामस्य वचनं भरद्वाजः प्रहृष्टधीः ।
प्राह सर्वे कुशलिनो भरतस्तु महामनाः ।
फलमूलकृताहारो जटावल्कलधारकः ।।18।।
6.14.19
पादुके सकलं न्यस्य राज्यं त्वां सुप्रतीक्षते ।
यद्यत्कृतं त्वया कर्म दण्डके रघुनन्दन ।।19।।
6.14.20
राक्षसानां विनाशं च सीताहरणपूर्वकम् ।
सर्वं ज्ञातं मया राम तपसा ते प्रसादतः ।।20।।
6.14.21
त्वं ब्रह्म परमं साक्षादादिमध्यान्तवर्जितः ।
त्वमग्रे सलिलं सृष्ट्वा तत्र सुप्तोऽसि भूतकृत् ।।21
6.14.22
नारायणो़ऽसि विश्वात्मन्नराणामन्तरात्मकः ।
त्वन्नाभिकमलोत्पन्नो ब्रह्मा लोकपितामहः ।।22।।
6.14.23
अतस्त्वं जगतामीशः सर्वलोकनमस्कृतः ।
त्वं विष्णुर्जानकी लक्ष्मीःशेषोऽयं लक्ष्मणाभिधः ।।23।।
6.14.24
आत्मना सृजसीदं त्वमात्मन्येवात्ममायया ।
न सज्जसे नभोवत्त्वं चिच्छक्त्या सर्वसाक्षिकः ।।24।।
6.14.25
बहिरन्तश्च भूतानां त्वमेव रघुनन्दन ।
पूर्णोऽपि मूढदृष्टीनां विच्छिन्न इव लक्ष्यसे ।।25।।
6.14.26
जगत्वं जगदाधारस्त्वमेव परिपालकः ।
त्वमेव सर्वभूतानां भोक्ता भोज्यं जगत्पते ।।26।।
6.14.27
दृश्यते श्रूयते यद्यत्स्मर्यते वा रघूत्तम ।
त्वमेव सर्वमखिलं त्वद्विनान्यत्र किञ्चन ।।27।।
6.14.28
माया सृजति लोकांश्च स्वगुणैरहमादिभिः ।।28।।
6.14.29
त्वच्छक्ति प्रेरिता राम तस्मात्त्वय्युपचर्यते ।
यथा चुम्बकसान्निध्याच्चलन्त्येवाय आदयः ।।29।।
6.14.30
जडास्तथा त्वया दृष्टा माया सृजति वै जगत् ।।30।।
6.14.31
देहद्वयमदेहस्य तव विश्वं रिरक्षिषोः ।
विराट् स्थूलं शरीरं ते सूत्रं सूक्ष्ममुदाहृतम् ।।31।।
6.14.32
विराजः सम्भवन्त्येते अवताराः सहस्रशः ।
कार्यान्ते प्रविशन्त्येव विराजं रघुनन्दन ।।32।।
6.14.33
अवतारकथां लोके ये गायन्ति गृणन्ति च ।
अनन्यमनसो मुक्तिस्तेषामेव रघूत्तम ।।33।।
6.14.34
त्वं ब्रह्मणा पुरा भूमेर्भारहाराय राघव ।
प्रार्थितस्तपसा तुष्टस्त्वं जातोऽसि रघोः कुले ।।34।।
6.14.35
देवकार्यमशेषेण कृतं ते राम दुष्करम् ।
बहुवर्षसहस्राणि मानुषं देहमाश्रितः ।।35।।
6.14.36
कुर्वन्दुष्करकर्माणि लोकद्वयहिताय च ।
पापहारीणि भुवनं यशसा पूरयिष्यसि ।।36।।
6.14.37
प्रार्थयामि जगन्नाथ पवित्रं कुरु मे गृहम् ।
स्थित्वाद्य भुक्त्वा सबलाश्वो गमिष्यसि पत्तनम् ।।37।।
6.14.38
तथेति राघवोऽतिष्ठत्तस्मिन्नाश्रम उत्तमे ।
ससैन्यः पूजितस्तेन सीतया लक्ष्मणेन च ।।38।।
6.14.39
ततो रामश्चिन्तयित्वा मुहूर्तं प्राह मारुतिम् ।
इतो गच्छ हनूमांस्त्वमयोध्यां प्रति सत्वरः ।।39।।
6.14.40
जानीहि कुशली कश्चिज्जनो नृपतिमन्दिरे ।
श्रृङ्गवेरपुरं गत्वा ब्रूहि मित्रं गुहं मम ।।40।।
6.14.41
जानकीलक्ष्मणोपेतमागतं मां निवेदय ।
नन्दिग्रामं ततो गत्वा भ्रातरं भरतं मम ।
दृष्ट्वा ब्रूहि सभार्यस्य सभ्रातुः कुशलं मम ।।41।।
6.14.42
सीतापहरणादीनि रावणस्य वधादिकम् ।।42।।
6.14.43
ब्रूहि क्रमेण मे भ्रातुः सर्वं तत्र विचेष्टितम् ।।।43।।
6.14.44
हत्वा शत्रुगणान्सर्वान्सभार्यः सहलक्ष्मणः ।
उपयाति समृद्धार्थः सह ऋक्षहरीश्वरैः ।।44।।
6.14.45
इत्युक्त्वा तत्र वृत्तान्तं भरतस्य विचेष्टितम् ।
सर्वं ज्ञात्वा पुनः शीघ्रमागच्छ मम सन्निधिम् ।।45।।
6.14.46
तथेति हनूमांस्तत्र मानुषं वपुरास्थितः ।
नन्दिग्रामं ययौ तूर्णं वायुवेगेन मारुतिः ।
गरुत्मानिव वेगेन जिघृक्षन् भुजगोत्तमम् ।।46।।
6.14.47
श्रृङ्गवेरपुरं प्राप्य गुहमासाद्य मारुतिः ।
उवाच मधुरं वाक्यं प्रहृष्टेनान्तरात्मना ।।47।।
6.14.48
रामो दाशरथिः श्रीमान्सखा ते सह सीतया ।
सलक्ष्मणस्त्वां धर्मात्मा क्षेमी कुशलमब्रवीत् ।।48।।
6.14.49
अनुज्ञातोऽद्य मुनिना भरद्वाजेन राघवः ।
अघमिष्यति तं देवं द्रक्ष्यसि त्वं रघूत्तमम् ।।49।।
6.14.50
एवमुक्त्वा महातेजाः सम्प्रहृष्टतनूरुहम् ।
उत्पपात महावेगो वायुवेगेन मारुतिः ।।50।।
6.14.51
सोऽपश्यद्रामतीर्थँ च सरयूं च महानदीम् ।
तामतिक्रम्य हनूमान्नन्दिग्रामं ययौ मुदा ।।51।।
6.14.52
क्रोशमात्रे त्वयोध्यायाश्चीरकृष्णाजिनाम्बरम् ।
ददर्श भरतं दीनं कृशमाश्रमवासिनम् ।।52।।
6.14.53
मलपङ्कविदिग्धाङ्गं जटिलं वल्कलाम्बरम् ।
फलमूलकृताहारं रामचिन्तापरायणम् ।।53।।
6.14.54
पादुके ते पुरस्कृत्य शासयन्तं वसुन्धराम् ।
मन्त्रिभिः पौरमुख्यैश्चकाषायाम्बरधारिभिः ।।54।।
6.14.55
वृतदेहं मूर्तिमन्तं साक्षाद्धर्ममिव स्थितम् ।
उवाच प्राञ्जलिर्वाक्यं हनूमान्मारुतात्मजः ।।55।।
6.14.56
यं त्वं चिन्तयसे रामं तापसं दण्डके स्थितम् ।
अनुशोतसि काकुत्स्थः स त्वां कुशलमब्रवीत् ।।56।।
6.14.57
प्रियमाख्यामि ते देव शोकं त्यज सुदारुणम् ।
अस्मिन्मुहूर्ते भ्रात्रा त्वं रामेण सह सङ्गतः ।।57।।
6.14.58
समरे रावणं हत्वा रामः सीतामवाप्य च ।
उपयाति समृद्धार्थः ससीतः सह लक्ष्मणः ।।58।।
6.14.59
एवमुक्तो महातेजा भरतो हर्षमूर्च्छितः ।
पपात भुवि चास्वस्थः कैकयीप्रियनन्दनः ।।59।।
6.14.60
आलिङ्ग्य भरतः शीघ्रं मारुतिं प्रियवादिनम् ।
आनन्दजैरश्रुजालैः सिषेच भरतः कपिम् ।।60।।
6.14.61
देवो वा मानुषो वा त्वमनुक्रोशादिहागतः ।
प्रियाख्यानस्य ते सौम्य ददामि ब्रुवतः प्रियम् ।।61।।
6.14.62
गवां शतसहस्रं च ग्रामाणां च शतं वरम् ।
सर्वाभरणसम्पन्ना मुग्धाः कन्यास्तु षोडश ।।62।।
6.14.63
एवमुक्त्वा पुनः प्राह भरतो मारुतात्मजम् ।
बहूनीमानि वर्षाणि गतस्य सुमहद्वनम् ।।63।।
6.14.64
श्रुणोम्यहं प्रीतिकरं मम नाथस्य कीर्तनम् ।।64।।
6.14.65
कल्याणी बत गाथेयं लौकिकी प्रतिभाति मे ।
एति जीवन्तमानन्दो नरं वर्षशतादपि ।।65।।
6.14.66
राघवस्य हरीणां च कथमासीत्समागमः ।
तत्त्वमाख्याहि भद्रं ते विश्वसेयं वचस्तव ।।66।।
6.14.67
एवमुक्तोऽथ हनुमान् भरतेन महात्मना ।
आचचक्षेऽथ रामस्य चरितं कृत्स्नशः क्रमात् ।।67।।
6.14.68
श्रुत्वा तु परमानन्दं भरतो मारुतात्मजात् ।
आज्ञापयच्छत्रुहणं मुदा युक्तं मुदान्वितः ।।68।।
6.14.69
दैवतानि च यावन्ति नगरे रघुनन्दन ।
नानोपहारबलिभिः पूजयन्तु महाधियः ।।69।।
6.14.70
सूता वैतालिकाश्चैव वन्दिनः स्तुतिपाठकाः ।
वारमुख्याश्च शतशो निर्यान्त्वद्यैव सङ्घशः ।
राजदारास्तथामात्याः सेना हस्त्यश्वपत्तयः ।।70।।
6.14.71
ब्राह्मणाश्च तथा पौरा राजानो ये समागताः ।
निर्यान्तु राघवस्याद्य द्रष्टुं शशिनिभाननम् ।।71।।
6.14.72
भरतस्य वचः श्रुत्वा शत्रुघ्नपरिचोदिताः ।
अलञ्चक्रुश्च नगरीं मुक्तारत्नमयोज्जवलैः ।।72।।
6.14.73
तोरणैश्च पताकाभिर्विचित्राभिरनेकधा ।
अलङ्कुर्वन्ति वेश्मानि नानावलिविचक्षणाः ।।73।।
6.14.74
निर्यान्ति वृन्दशः सर्वे रामदर्शनलालसाः ।
हयानां शतसाहस्रं गजानामयुतं तथा ।।74।।
6.14.75
रथानां दशसहस्रं स्वर्णसूत्रविभूषितम् ।
पारमेष्ठीन्युपादाय द्रव्याण्युच्चावचानि च ।।75।।
6.14.76
ततस्तु शिबिकारूढा निर्ययू राजयोषितः ।
भरतः पादुके न्यस्य शिरस्येव कृताञ्जलिः ।
6.14.77
शत्रुघ्नसहितो रामं पादचारेण निर्ययौ ।।77।।
6.14.78
तदैव दृश्यते दूराद्विमानं चन्द्रसन्निभम् ।
पुष्पकं सूर्यसङ्काशं मनसा ब्रह्मनिर्मितम् ।।78।।
6.14.79
एतस्मिन् भ्रातरौ वीरौ वैदेह्या रामलक्ष्मणौ ।
सुग्रीवश्च कपिश्रेष्ठो मन्त्रिभिश्च विभीषणः ।
दृश्यते पश्यत जना इत्याह पवनात्मजः ।।79।।
6.14.80
ततो हर्षसमुद्भूतो निःस्वनो दिवमस्पृशत् ।
स्त्रीबालयुववृद्धानां रामोऽयमिति कीर्तनात् ।।80।।
6.14.81
रथकुञ्जरवाजिस्था अवतीर्य महीं गताः ।
ददृशुस्ते विमानस्थं जनाः सोममिवाम्बरे ।।81।।
6.14.82
प्राञ्जलिर्भरतो भूत्वा प्रहृष्टो राघवोन्मुखः ।।82।।
6.14.83
ततो विमानाग्रतं भरतो राघवं मुदा ।
ववन्दे प्रणतो रामं मेरुस्थमिव भास्करम् ।।83।।
6.14.84
ततो रामाभ्यनुज्ञातं विमानमपतद्भुवि ।
आरोपितो विमानं तद्भरतः सानुजस्तदा ।
राममासाद्य मुदितः पुनरेवाभ्यवादयत् ।।84।।
6.14.85
समुत्थाप्य चिराद्दृष्टं भरतं रघुनन्दनः ।
भ्रातरं स्वाङ्कमारोप्य मुदा तं परिषस्वजे ।।85।।
6.14.86
ततो लक्ष्मणमासाद्य वैदेहीं नाम कीर्तयन् ।
अभ्यवादयत प्रीतो भरतः प्रेमविह्वलः ।।86।।
6.14.87
सुग्रीवं जाम्बवन्तं च युवराजं तथाङ्गदम् ।
मैन्दद्विविदनीलांश्च ऋषभं चैव सस्वजे ।
सुषेणं च नवं चैव गवाक्षं गन्धमादनम् ।
शरभं पनसं चैव भरतः परिषस्वजे ।।87।।
6.14.88
सर्वे ते मानुषं रूपं कृत्वा भरतमादृताः ।
पप्रच्छुः कुशलं सौम्याः प्रहृष्टाश्च प्लवङ्गमाः ।।88।।
6.14.89
ततः सुग्रीवमालिङ्ग्य भरतः प्राह भक्तितः ।
त्वत्सहायेन रामस्य जयोऽभूद्रावणो हतः ।।89।।
6.14.90
त्वमस्माकं चतुर्णां तु भ्राता सुग्रीव पञ्चमः ।
शत्रुघ्नश्च तदा राममभिवाद्य सलक्ष्मणम् ।।90।।
6.14.91
सीतायाश्चरणौ पश्चाद्ववन्दे विनयान्वितः ।
रामो मातरमासाद्य विवर्णां शोकविह्वलाम् ।।91।।
6.14.92
जग्राह प्रणतः पादौ मनो मातुः प्रसादयन् ।।92।।
6.14.93
कैकेयीं च सुमित्रां च ननामेतरमातरौ ।
भरतः पादुके ते तु राघवस्य सुपूजिते ।।93।।
6.14.94
योजयामास रामस्य पादयोर्भक्तिसंयुतः ।
राज्यमेतन्न्यासभूतं मया निर्यातितं तव ।।94।।
6.14.95
अद्य मे सफलं जन्म फलितो मे मनोरथः ।
यत्पश्यामि समायातमयोध्यां त्वामहं प्रभो ।।95।।
6.14.96
कोष्ठागारं बलं कोशं कृतं दशगुणं मया ।
त्वत्तेजसा जगन्नाथ पालयस्व पुरं स्वकम् ।।96।।
6.14.97
इति ब्रुवाणं भरतं दृष्ट्वा सर्वे कपीश्वराः ।
मुमुचुर्नेत्रजं तोयं प्रशशंसुर्मुदान्विताः ।।97।।
6.14.98
ततो रामः प्रहृष्टात्मा भरतं स्वाङ्कगं मुदा ।
ययौ तेन विमानेन भरतस्याश्रमं तदा ।।98।।
6.14.99
अवरुह्य तदा रामो विमानाग्र्यान्महीतलम् ।
अब्रवीत्पुष्पकं देवो गच्छ वैश्रवणं वह ।
अनुगच्छानुजानामि कुबेरं धनपालकम् ।।99।।
6.14.100
रामो वसिष्ठस्य गुरोः पदाम्बुजं नत्वा यथा देवगुरोः शतक्रतुः ।
दत्त्वा महार्हासनमुत्तमं गुरोरुपाविवेशाथ गुरोः समीपतः ।।100।।

।।इति श्रीमदध्यात्मरामायणे उमामहेश्वरसंवादे युद्धकाण्डे चतुर्दशः सर्गः।।

6.15.0
।।अथ श्रीमदध्यात्मरामायणे युद्धकाण्डे पञ्चदशः सर्गः।।
6.15.1
ततस्तु कैकयीपुत्रो भरतो भक्तिसंयुतः ।
शिरस्यञ्जिमाधाय ज्येष्ठं भ्रातरमब्रवीत् ।।1।।
6.15.2
माता मे सत्कृता राम दत्तं राज्यं त्वया मम ।
ददामि तत्ते च पुनर्यथा त्वमददा मम ।।2।।
6.15.3
इत्युक्त्वा पादयोर्भक्त्या साष्टाङ्गं प्रणिपत्य च ।
बहुधा प्रार्थयामास कैकेय्या गुरुणा सह ।।3।।
6.15.4
तथेति प्रतिजग्राह भरताद्राज्यमीश्वरः ।
मायामाश्रित्य सकलां नरचेष्टामुपागतः ।।4।।
6.15.5
स्वाराज्यानुभवो तस्य सुखज्ञानैकरूपिणः ।
निरस्तातिशयानन्दरूपिणः परमात्मनः ।।5।।
6.15.6
मानुषेण तु राज्येन किं तस्य जगदीशितुः ।
यस्य भ्रूभङ्गमात्रेण त्रिलोकी नश्यति क्षणात् ।।6।।
6.15.7
यस्यानुग्रहमात्रेण भवन्त्याखण्डलश्रियः ।
लीलासृष्टमहासृष्टेः कियदेतद्रमापतेः ।।7।।
6.15.8
तथापि भजतां नित्य कामपूरविधित्सया ।
लीलीमानुषदेहेन सर्वमप्यनुवर्तते ।।8।।
6.15.9
ततः शत्रुघ्नवचनान्निपुणः श्मश्रुकृन्तकः ।
सम्भाराश्चाभिषेकार्थमानीता राघवस्य हि ।।9।।
6.15.10
पूर्वं तु भरते स्नाते लक्ष्मणे च महात्मनि ।
सुग्रीवे वानरेन्द्रे च राक्षसेन्द्रे विभीषणे ।।10।।
6.15.11
विशोधितजजटः स्नातश्चित्रमाल्यानुलेपनः ।
महार्हवसनोपेतस्तस्थौ तत्र श्रिया ज्वलन् ।।11।।
6.15.12
प्रतिकर्म च रामस्य लक्ष्मणश्च महामतिः ।
कारयामास भरतः सीताया राजयोषितः ।।12।।
6.15.13
महार्हवस्त्राभरणैरलञ्चक्रुः सुमध्यमाम् ।
ततो वानरपत्नीनां सर्वासामेव शोभना ।।13।।
6.15.14
अकारयत कौसल्या प्रहृष्टा पुत्रवत्सला ।।14।।
6.15.15
ततः स्यन्दनमासाद्य शत्रुघ्नवचनात्सुधीः ।
सुमन्त्रः सूर्यसङ्काशं योजयित्वाग्रतः स्थितः ।
आरुरोह रथं रामः सत्यधर्मपरायणः ।।15।।
6.15.16
सुग्रीवो युवराजश्च हनूमांश्च विभीषणः ।
स्नात्वा दिव्याम्बरधरा दिव्याभरणभूषिताः ।।16।।
6.15.17
राममन्वीयुरग्रे च रथाश्वगजवाहनाः ।
सुग्रीवपत्न्यः सीता च ययुर्यानैः पुरं महत् ।।17।।
6.15.18
वज्रपाणिर्यथा देवैर्हरिताश्वरथे स्थितः ।
प्रययौ रथमास्थाया तथा रामो महत्पुरम् ।।18।।
6.15.19
सारथ्यं भरतश्चक्रे रत्नदण्डं महाद्युतिः ।
श्वेतातपत्रं शत्रुघ्नो लक्ष्मणो व्जजनं दधे ।।19।।
6.15.20
चामरं च समीपस्थो न्यवीजयदरिन्दमः ।
शशिप्रकाशं त्वपरं जग्राहासुरनायकः ।।20।।
6.15.21
दिविजैः सिद्धसङ्घैश्च ऋषिभिर्दिव्यदर्शनैः ।
स्तूयमानस्य रामस्य शुश्रुवे मथुरध्वनिः ।।21।।
6.15.22
मानुषं रूपमास्थाय वानरा गजवाहनाः ।
भेरीशङ्खनिनादैश्च मृदङ्गपणवानकैः ।।22।।
6.15.23
प्रययौ राघवश्रेष्ठस्तां पुरीं समलङ्कृताम् ।।23।।
6.15.24
ददृशुस्ते समायान्तं राघवं पुरवासिनः ।
दूर्वादलश्यामतनुं महार्हकिरीटरत्नाभरणाञ्चिताङ्गम् ।
आरक्तञ्चायतलोचनान्तं दृष्ट्वा ययुर्मोदमतीव पुण्याः ।।24।।
6.15.25
विचित्ररत्नाञ्चितसूत्रनद्धपीताम्बरं पीनभुजान्तरालम् ।
अनर्घ्यमुक्ताफलदिव्यहारैर्विरोचमान रघुनन्दनं प्रजाः ।।25।।
6.15.26
सुग्रीवमुख्यार्हरिभिः प्रशान्तैर्निषेव्यमाणं रवितुल्यभासम् ।
कस्तूरिकाचन्दनलिप्तगात्रं निवीतकल्पद्रुमपुष्पमालम् ।।26।।
6.15.27
श्रुत्वा स्त्रियो राममुपागतं मुदा प्रहर्षवेगोत्कलिताननश्रियः ।
अपास्य सर्वं गृहकार्यमाहितं हर्म्याणि चैवारुरुहुः स्वलङ्कृताः ।।27।।
6.15.28
दृष्ट्वा हरिं सर्वदृगुत्सवाकृतिं पुष्पैः किरन्त्यः स्मितशोभिताननाः ।
दृग्भिः पुनर्नेत्रमनोरसायनं स्वानन्दमूर्तिं मनसाभिरेभिरे ।।28।।
6.15.29
रामः स्मितस्निग्धदृशा प्रजास्तथा पश्यन्त्यप्रजानाथ इवापरः प्रभुः ।
शैनर्जगामाद्य पितुः स्वलङ्कृतं गृहं महेन्द्रालयसन्निभं हरिः ।।29।।
6.15.30
प्रविश्य वेश्मान्तरसंस्थितो मुदा रामो ववन्दे चरणौ स्वमातुः ।
क्रमेण सर्वाः पुतृयोषितः प्रभुर्ननाम भक्त्या रघुवंशकेतुः ।।30।।
6.15.31
ततो भरतमाहेदं रामः सत्यपराक्रमः ।
सर्वसम्पत्समायुक्तं मम मन्दिरमुत्तमम् ।।31।।
6.15.32
मित्राय वानरेन्द्राय सुग्रीवाय प्रदीयताम् ।
सर्वेभ्यः सुखवासार्थं मन्दिराणि प्रकल्पय ।।32।।
6.15.33
रामेणैवं समादिष्टो भरतश्च तथाकरोत् ।
उवाच च महातेजाः सुग्रीवं राघवानुजः ।।33।।
6.15.34
राघवस्याभिषेकार्थं चतुःसिन्धुजलं शुभम् ।
आनेतुं प्रेषयस्वाशु दूतांस्त्वरितविक्रमान् ।।34।।
6.15.35
प्रेषयामास सुग्रीवो जाम्बवन्तं मरुत्सुतम् ।
अङ्गदं च सुषेणं च ते गत्वा वायुवेगतः ।।35।।
6.15.36
जलपूर्णान् शातकुम्भकलशांश्च समानयन् ।।36।।
6.15.37
आनीतं तीर्थसलिलं शत्रुघ्नो मन्त्रिभिः सह ।
राघवस्याभिषेकार्थं वसिष्ठाय न्यवेदयत् ।।37।।
6.15.38
ततस्तु प्रयतो वृद्धो वसिष्ठो ब्राह्मणैः सह ।
रामं रत्नमये पीठे ससीतं संन्यवेशयत् ।।38।।
6.15.39
वसिष्ठो वामदेवश्च जाबालिर्गौतमस्तथा ।
वाल्मीकिश्च तथा चक्रुः सर्वे रामाभिषेचनम् ।।39।।
6.15.40
कुशाग्रतुलसीयुक्तपुण्यगन्धजलैर्मुदा ।
अभ्यषिञ्चन् रघुश्रेष्ठं वासवं वसवो यथा ।
ऋत्विग्भिः मन्त्रिभिः श्रेष्ठैः कन्याभिः सह मन्त्रिभिः ।।40।।
6.15.41
सर्वौषधिरसैश्चैव दैवतैर्नभसि स्थितैः ।
चतुर्भिर्लोकपालैश्च स्तुवद्भिः सगणैस्तथा ।।41।।
6.15.42
छत्रं च तस्य जग्राह शत्रुघ्नः पाण्डुरं शुभम् ।
सुग्रीवराक्षसेन्द्रो तौ दधतुः श्वेतचामरे ।।42।।
6.15.43
मालां च काञ्चनीं वायुर्ददौ वासवचोदितः ।
सर्वरत्नसमायुक्तं मणिकाञ्चनभूषितम् ।।43।।
6.15.44
ददौ हारं नरेन्द्राय स्वयं शक्रस्तु भक्तितः ।
प्रजगुर्देवगन्धर्वा ननृतुश्चाप्सरोगणाः ।।44।।
6.15.45
देवदुन्दुभयो नेदुः पुष्पवृष्टिः पपात खात् ।।45।।
6.15.46
नवदूर्वादलश्यामं पद्मपत्रायतेक्षणम् ।
रविकोटिप्रभायुक्तकिरीटेन विराजितम् ।।46।।
6.15.47
कोटिकन्दर्पलावण्यं पीताम्बरसमावृतम् ।
दिव्याभरणसम्पन्नं दिव्यचन्दनलेपनम् ।।47।।
6.15.48
अयुतादित्यसङ्काशं द्विभुजं रघुनन्दनम् ।
वामाभागे समासीनां सीतां काञ्चनसन्निभाम् ।।48।।
6.15.49
सर्वाभरणसम्पन्नां वामाङ्के समुपस्थिताम् ।
रक्तोत्पलकराम्भोजां स्तोतुं समुपचक्रमे ।।49।।
6.15.50
सर्वातिशयशोभाढ्यं दृष्ट्वा भक्तिसमन्वितः ।
उमया सहितो देवः शङ्करो रघुनन्दनम् ।।50।।
6.15.51
श्री महादेव उवाच-
नमोऽस्तु सशक्तिकाय नीलोत्पलश्यामलकोमलाय ।
किरीटहाराङ्गदभूषणाय सिंहासनस्थाय महाप्रभाय ।।51।।
6.15.52
त्वमादिमध्यान्तविहीन एकः सृजस्यवस्यत्सि च लोकजातम् ।
स्वमायया तेन न लिप्यसे त्वं यत्स्वे सुखेऽजस्ररतोऽनवद्यः ।।52।।
6.15.53
लीलां विधत्से गुणसंवृतस्त्वं प्रपन्नभक्तानुविधानहेतोः ।
नानावतारैः सुरमानुषाद्यैः प्रतीयसे ज्ञानिभिरेव नित्यम् ।।53।।
6.15.54
स्वांशेन लोकं सकलं विधाय तं बिभर्षि च त्वं तदधः फणीश्वरः ।
उपर्यधो भान्वनिलोडुपौषधिप्रवर्षरूपोऽवसि नैकधा जगत् ।।54।।
6.15.55
त्वमिह देहभृतां शिखिरूपः पचसि भुक्तमशेषमजस्रम् ।
पवनपञ्चकरूपसहायो जगदखण्डमनेन बिभर्षि ।।55।।
6.15.56
चन्द्रसूर्यशिखिमध्यगतं यत् तेज ईश चिदशेषतनूनाम् ।
प्राभवत्तनुभृतामिव धैर्यं शौर्यमखिलं तव सत्त्वम् ।।56।।
6.15.57
त्वं विरिञ्चिशिवविष्णुभेदात् कालकर्मशशिसूर्यविभागात् ।
वादिनां पृथगिवेश विभासि ब्रह्म निश्चितमनन्यदैविकम् ।।57।।
6.15.58
मत्स्यादिरूपेण यथा त्वमेकः श्रुतो पुराणेषु च लोकसिद्धः ।
तथैव सर्वं सदसद्विभागस्त्वमेव नान्यद्भवतो विभाति ।।58।।
6.15.59
यद्यत्समुत्पन्नमनन्तसृष्टावुत्पत्स्यते यच्च भवच्च यच्च ।
न दृश्यते स्थावरजङ्गमादौ त्वया विनातः परतः परस्त्वम् ।।59।।
6.15.60
तत्त्वं न जानन्ति परात्मनस्ते जनाः समस्तास्तव माययातः ।
त्वद्भक्तसेवामलमानसानां विभाति तत्त्वं परमेकमैशम् ।।60।।
6.15.61
ब्रह्मादयस्ते न विदुः स्वरूपं चिदात्मतत्त्वं बहिरर्थभावाः ।
ततो बुधस्त्वामिदमेव रूपं भक्त्या भजन्मुपैत्यदुःखः ।।61।।
6.15.62
अहं भवन्नाम गृणन्कृतार्थो वसामि काश्यामनिशं भवान्या ।
मुमूर्षमाणस्य विमुक्तयेऽहं दिशामि मन्त्रं तव राम नाम ।।62।।
6.15.63
इमं स्तवं नित्यमनन्यभक्त्या श्रृण्वन्ति गायन्ति लिखन्ति यै वै ।
ते सर्वसौख्यं परमं च लब्ध्वा भवत्पदं यान्तु भवत्प्रसादात् ।।63।।
6.15.64
इन्द्र उवाच-
रक्षोऽधिपेनाखिलदेवसौख्यं हृतं चे मे ब्रह्मवरेण देव ।
पुनश्च सर्वं भवतः प्रसादात् प्राप्तं हतो राक्षसदुष्टशत्रुः ।।64।।
6.15.65
देवा ऊचुः-
हृता यज्ञभागा धरादेवदत्ता मुरारे खलेनादिदैत्येन विष्णो ।
हतोऽद्य त्वया नो वितानेषु भागाः पुरावद्भविष्यन्ति युष्मत्प्रसादात् ।।65।।
6.15.66
पितर ऊचुः-
हतोऽद्य त्वया दुष्टदैत्यो महात्मन् गयादौ नरैर्दत्तपिण्डादिकान्नः ।
बलादत्ति हत्वा गृहीत्वा समस्तानिदानीं पुनर्लब्धसत्त्वा भवामः ।।66।।
6.15.67
यक्षा ऊचुः-
सदा विष्टिकर्मण्यनेनाभियुक्ता वहामो दशास्यं बलाद्दुःखयुक्ताः ।
दुरात्मा हतो रावणो राघवेश त्वया ते वयं दुःखजाताद्विमुक्ताः ।।67।।
6.15.68
वयं सङ्गीतनिपुणा गायन्तस्ते कथामृतम् ।
आनन्दामृतसन्दोहयुक्ताः पूर्णाः स्थिताः पुरा ।।68।।
6.15.69
पश्चाद्दुरात्मना राम रावणेनाभिविद्रुताः ।
तमेव गायमानाश्च तदाराधनतत्पराः ।।69।।
6.15.70
स्थितास्त्वया परित्राता हतोऽयं दुष्टराक्षसः ।
एवं महोरगाः सिद्धाः किन्नरा मरुतस्तथा ।।70।।
6.15.71
वसवो मुनयो गावो गुह्यकाश्च पतत्त्रिणः ।
सप्रजापतयश्चैते तथा चाप्सरसां गणाः ।।71।।
6.15.72
सर्वे रामं समासाद्य दृष्ट्वा नेत्रमहोत्सवम् ।
स्तुत्वा पृथक् पृथक् सर्वे राघवेणाभिवन्दिताः ।।72।।
6.15.73
ययुः स्वं स्वं पदं सर्वे ब्रह्मरुद्रादयस्तथा ।
प्रशंसन्तो मुदा रामं गायन्तस्तस्य चेष्टितम् ।।73।।
6.15.74
ध्यायन्तस्त्वभिषेकार्थँ सीतालक्ष्मणसंयुतम् ।
सिंहासनस्थं राजेन्द्रं ययुः सर्वे हृदि स्थितम् ।।74।।
6.15.75
खे वाद्येषु ध्वनत्सु प्रमुदितहृदयैर्वेववृन्दैः स्तुवद्भि-
र्वर्षद्भिः पुष्पवृष्टिं दिवि मुनिनिकरैरीड्यमानः समन्तात् ।
रामः श्यामः प्रसन्नस्मितरुचिरमुखः सूर्यकोटिप्रकाशः
सीतासौमित्रिवातात्मजमुनिहरिभिः सेव्यमानो विभाति ।।75।।
 
।।इति श्रीमदध्यात्मरामायणे उमामहेश्वरसंवादे युद्धकाण्डे पञ्चदशः सर्गः।।

6.16.0
।।अथ श्रीमदध्यात्मरामायणे युद्धकाण्डे षोडशः सर्गः।।
6.16.1
श्री महादेव उवाच-
रामोऽभिषिक्ते राजेन्द्रे सर्वलोकसुखावहे ।
वसुधा सस्यसम्पन्ना फलवन्तो महीरुहाः ।।1।।
6.16.2
गन्धहीनानि पुष्पाणि गन्धवन्ति चकाशिरे ।
सहस्रशतमश्वानां धेनूनां च गवां तथा ।।2।।
6.16.3
ददौ शतवृषान्पूर्वं द्विजेभ्यो रघुनन्दनः ।
त्रिंशत्कोटिसुवर्णस्य ब्राह्मणेभ्यो ददौ पुनः ।
वस्त्राभरणरत्नानि ब्राह्मणेभ्यो मुदा तथा ।।3।।
6.16.4
सूर्यकान्तिसमप्रख्यां सर्वरत्नमयीं स्रजम् ।
सुग्रीवाय ददौ प्रीत्या राघवो भक्तवत्सलः ।।4।।
6.16.5
अङ्गदाय ददौ दिव्ये ह्यङ्गदे रघुनन्दनः ।।5।।
6.16.6
चन्द्रकोटिप्रतीकाशं मणिरत्नविभूषितम् ।
सीतायै प्रददौ हारं प्रीत्या रघुकुलोत्तमः ।।6।।
6.16.7
अवमुच्यात्मनः कण्ठाद्वारं जनकनन्दिनी ।
अवैक्षत हरीन्सर्वान् भर्तारं च मुहुर्मुहुः ।।7।।
6.16.8
रामस्तामाह वैदेहीमिङ्गितज्ञो विलोकयन् ।
वैदेहि यस्य तुष्टासि देहि तस्मै वरानने ।।8।।
6.16.9
हनूमते ददौ हारं पश्यतो राघवस्य च ।
तेन हारेण शुशुभे मारुतिर्गौरवेण च ।
6.16.10
रामोऽपि मारुतिं दृष्ट्वा कृताञ्जलिमुपस्थितम् ।
भक्त्या परमया तुष्ट इदं वचनमब्रवीत् ।।10।।
6.16.11
हनूमंस्ते प्रसन्नोऽस्मि वरं वरय काङ्क्षितम् ।
दास्यामि देवैरपि यद्दुर्लभं भुवनत्रये ।।11।।
6.16.12
हनूमानपि तं प्राह नत्वा रामं प्रहृष्टधीः ।
त्वन्नाम स्मरतो राम न तृप्यति मनो मम ।
अतस्त्वन्नाम सततं स्मरन् स्थास्यामि भूतले ।।12।।
6.16.13
यावत्स्थास्यति ते नाम लोके तावत्कलेवरम् ।
मम तिष्ठतु राजेन्द्र वरोऽयं मेऽभिकाङ्क्षितः ।।13।।
6.16.14
रामस्तथेति तं प्राह मुक्तस्तिष्ठ यथासुखम् ।
कल्पान्ते मम सायुज्यं प्राप्यसे नात्र संशयः ।।14।।
6.16.15
तमाह जानकी प्रीता यत्र कुत्रापि मारुते ।
स्थितं त्वामनुयास्यन्ति भोगाः सर्वे ममाज्ञया ।।15।।
6.16.16
इत्युक्तो मारुतिस्ताभ्यामीश्वराभ्यां प्रहृष्टधीः ।
आनन्दाश्रुपरीताक्षो भूयो भूयः प्रणम्य तौ ।
कृच्छ्राद्ययौ तपस्तप्तुं हिमवन्तं महामतिः ।।।16।।
6.16.17
ततो गुहं समासाद्य रामः प्राञ्जलिमब्रवीत् ।
सखे गच्छ पुरं रम्यं श्रृङ्गवेरमनुत्तमम् ।।17।।
6.16.18
मामेव चिन्तयन्नित्यं भुङ्क्ष्व भोगान्निजार्जितान् ।
अन्ते ममैव सारूप्यं प्राप्स्यसे त्वं न संशयः ।।18।।
6.16.19
इत्युक्त्वा प्रददौ तस्मै दिव्यान्याभरणानि च ।
राज्यं च विपुलं दत्वा विज्ञानं च ददौ प्रभुः ।
रामेणालिङ्गितो हृष्टो ययौ स्वभवनं गुहः ।।19।।
6.16.20
ये चान्ये वानराः श्रेष्ठा अयोध्यां समुपागताः ।
अमूल्याभरणैर्वस्त्रैः पूजयामास राघवः ।।20।।
6.16.21
सुग्रीवप्रमुखाः सर्वे वानराः सविभीषणाः ।
यथार्हं पूजितास्तेन रामेण परमात्मना ।।21।।
6.16.22
प्रहृष्टमनसः सर्वे जग्मुरेव यथागतम् ।
सुग्रीवप्रमुखाः सर्वे किष्किन्धां प्रययुर्मुदा ।।22।।
6.16.23
विभीषणस्तु सम्प्राप्य राज्यं निहतकण्टकम् ।
रामेण पूजितः प्रीत्या ययौ लङ्कामनिन्दितः ।।23।।
6.16.24
राघवो राज्यमखिलं शशासाखिलवत्सलः ।
अनिच्छन्नपि रामेण यौवराज्येऽभषेचितः ।
लक्ष्मणः परया भक्त्या रामसेवापरोऽभवत् ।।24।।
6.16.25
रामस्तु परमात्मापि कर्माध्यक्षोऽपि निर्मलः ।
कर्तृत्वादिविहीनोऽपि निर्विकारोऽपि सर्वदा ।।25।।
6.16.26
स्वानन्देनापि तुष्टः सन् लोकानामुपदेशकृत् ।
अश्वमेधादियज्ञैश्च सर्वैर्विपुलदक्षिणैः ।
अयजत्परमानन्दो मानुषं वपुराश्रितः ।।26।।
6.16.27
न पर्यदेवन्विधवा न च व्यालकृतं भयम् ।
न व्याधिजं भयं चासीद्रामे राज्यं प्रशासति ।।27।।
6.16.28
रामपूजापराः सर्वे सर्वे राघवचिन्तकाः ।।28।।
6.16.29
ववर्षुजलदास्तोयं यथाकालं यथारुचि ।
प्रजाः स्वधर्मनिरता वर्णाश्रमगुणान्विताः ।।29।।
6.16.30
औरसानिव रामोऽपि जुगोप पितृवत्प्रजाः ।
सर्वलक्षणसंयुक्तः सर्वधर्मपरायणः ।
दशवर्षसहस्राणि रामो राज्यमुपास्त सः ।।30।।
6.16.31
इदं रहस्यं धनधान्यऋद्धिमद्दीर्घायुरारोग्यकरं सुपुण्यदम् ।
पवित्रमाध्यात्मिकसंज्ञितं पुरा रामायणं भाषितमादिशम्भुना ।।31।।
6.16.32
श्रुणोति भक्त्या मनुजः समाहितो भक्त्या पठेद्वा परितुष्टमानसः ।
सर्वाः समाप्नोति मनोगताशिषो विमुच्यते पातककोटिभिः क्षणात् ।।32।।
6.16.33
रामाभिषेकं प्रयतः श्रुणोति यो धनाभिलाषी लभते महद्वनम् ।
पुत्राभिलाषी सुतमार्यसम्मतं प्राप्नोति रामायणमादितः पठन् ।।33।।
6.16.34
श्रुणोति योऽध्यात्मिकरामसंहितां प्राप्नोति राजा भुवमृद्धसम्पदम् ।
शत्रून्विजित्याररिभिरप्रधर्षितो व्यपेतदुःखो विजयी भवेन्नृपः ।
6.16.35
स्त्रियोऽपि श्रृण्वन्त्यधिरामसंहितां भवन्ति ता जीविसुताश्चा पूजिताः ।
वन्ध्यापि पुत्रं लभते सुरूपिणं कथामिमां भक्तियुता श्रुणोति या ।।35।।
6.16.36
श्रद्धान्वितो यः श्रुणुयात्पठेन्नरो विजित्य कोपं च तथा विमत्सरः ।
दुर्गाणि सर्वणि विजित्य निर्भयो भवेत्सुखी राघवभक्तिसंयुतः ।।36।।
6.16.37
सुराः समस्ता अपि यान्ति तुष्टतां विघ्नाः समस्ता अपयान्ति श्रृण्वताम् ।
अध्यात्मरामायणमादितो नृणां भवन्ति सर्वा अपि सम्पदः पराः ।।37।।
6.16.38
रजस्वाला च यदि रामतत्परा श्रुणोति रामायणमेतदादितः ।
पुत्रं प्रसूते ऋषभं चिरायुषं पतिव्रता लोकसुपूजिता भवेत् ।।38।।
6.16.39
पूजयित्वा ये भक्त्या नमस्कुर्वन्ति नित्यशः ।
सर्वैः पापैर्विनिर्मुक्ता विष्णोर्यान्ति परं पदम् ।।39।।
6.16.40
अध्यात्मरामचरितं कृत्स्नं श्रुण्वन्ति भक्तितः ।
पठन्ति वा स्वयं वक्त्रात् तेषां रामः प्रसीदति ।।40।।
6.16.41
राम एव परं ब्रह्म तस्मिंस्तुष्टेऽखिलात्मनि ।
धर्मार्थकाममोक्षाणां यद्यदिच्छति तद्भवेत् ।।41।।
6.16.42
श्रोतव्यं नियमेनैतद्रामायणमखण्डितम् ।
आयुष्यमारोग्यकरं कल्पकोट्यघनाशनम् ।।42।।
6.16.43
देवाश्च सर्वे तुष्यन्ति ग्रहाः सर्वे महर्षयः ।
रामायणस्य श्रवणे तृप्यन्ति पितरस्तथा ।।43।।
6.16.44
अध्यात्मरामायणमेतदद्भुतं वैराग्यविज्ञानयुतं पुरातनम् ।
पठन्ति श्रुण्वन्ति लिखन्ति ये नरास्तेषां भवेऽस्मिन्न पुनर्भवो भवेत् ।।44।।
6.16.45
आलोड्याखिलवेदराशिमसकृद्यत्तारकं ब्रह्म त-
द्रामो विष्णुरहस्यमूर्तिरिति यो विज्ञाय भूतेश्वरः ।
उद्धृत्याखिलसारसङ्ग्रहमिदं सङ्क्षेपतः प्रस्फुटं
श्रीरामस्य निगूढतत्त्वमखिलं प्राह प्रियायै भवः ।।45।।

।।इति श्रीमध्यात्मरामायणे उमामहेश्वरसंवादे युद्धकाण्डे षोडशः सर्गः।।
।।समाप्तमिदं युद्धकाण्डम्।।
।।श्री रामचन्द्रार्पणमस्तु।।
