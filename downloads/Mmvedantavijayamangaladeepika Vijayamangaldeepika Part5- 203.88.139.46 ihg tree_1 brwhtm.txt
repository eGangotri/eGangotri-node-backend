श्रीः
अथ अविद्याप्रकाशभङ्गः प्रारभ्यते ।
किञ्च अविद्याप्रकाशोऽपि दुर्वचः ।।
कोऽयमविद्याप्रकाशः अविद्यास्वरूपं वा तदतिरिक्तं वा ? नाद्यः ; जडत्वासत्यत्व प्रसङ्गात् । द्वितीयेऽपि ब्रह्मव्यतिरिक्तं वा ब्रह्मैव वा ? आद्ये  उक्तदोषः । द्वितीये ब्रह्मणोऽपि नित्यत्वेनाविद्याया अपि नित्यत्वप्रसङ्गः । मिथ्यार्थस्य प्रतिभासकालीनत्वनियमात् ।।
	नन्वविद्याप्रकाशःभेद एव, तत्त्वज्ञानेनाविद्यानिवृत्तौ  प्रकाशभेदो निवर्तते ; प्रकाशस्तु नित्यतया वर्तत एव, चेन्न;  अविद्याप्रकाशयोरभेदेप्रकाशवदविद्यायाः  सत्यत्वस्याविद्यावत्प्रकाशस्य वा मिथ्यात्वस्य प्रसङ्गात् ।  न च अविद्यावच्छिन्न ब्रह्मस्वरूपमेवाविद्याप्रकाशो न ब्रह्मस्वरूपमात्रमिति नोक्तदोषावकाश इति वाच्यम् ; तस्याविद्याब्रह्मस्वरूपानतिरिक्ततयोक्तदोषानिवृत्तेः । न च अविद्याब्रह्मसंबन्ध एवाविद्याप्रकाश इति वाच्यम् ; उभयस्वरूपातिरिक्तसंबन्धानभ्युपगमात् । अभ्युपगमे वा तस्य  जडत्वसत्यत्वप्रसङ्गेन अद्वैतहानिप्रसङ्गात्। तादात्म्यस्य संबन्धरूपत्वे चोक्तदोषात् ।।
	न च अविद्याप्रतिफलितब्रह्मचैतन्यमेवाविद्याप्रकाश इति वाच्यम् ; बिम्बप्रतिबिम्बयोः  स्वरूपाभेदेनोक्तदोषात् । किञ्च अविद्याप्रतिफलितत्वं हि अविद्यानिष्ठतयाभासमानत्वम् । भानस्य ब्रह्मस्वरूपत्वे तदतिरिक्तत्वे च उक्तदोषात् । अविद्यानिष्ठतया भासमानत्वस्य ब्रह्मणोऽसिद्धेश्च । एतेन अविद्याकारवृत्त्यवच्छिन्नचैतन्यमविद्याप्रकाश इत्यपि प्रत्युक्तम् ; वृत्तेर्जडत्वेन चैतन्यस्यैव तत्प्रकाशतया तस्य नित्यत्वेनाविद्याया अपि नित्यत्वप्रसङ्गात् । न च वृत्त्यवच्छेदेन चैतन्यं प्रकाशः, वृत्त्यभावे तु न चैतन्यमविद्याप्रकाश इति नोक्तदोष इति वाच्यम् ; वृत्तिकाले प्रकाशभूतचैतन्यस्य तदभावकालेऽपि सत्त्वेन वृत्तिकाल एव अविद्याप्रकाशभूतं चैतन्यं न तदभावकाल इत्यस्य नियामकाभावेन राजशासनतुल्यत्वात् ।।
	ननु तथापि ब्रह्मस्वरूपमेवाविद्याप्रकाशः, न च तस्य नित्यत्वेन विद्याया अपि नित्यत्वप्रसङ्गः, मिथ्यार्थस्य प्रकाशसमानकालीनत्वनियमादिति वाच्यम् ; अप्रयोजकत्वात् अतीतानागतघटादौ  तदभावेऽपि प्रकाशदर्शनात् ; नचैवं सति प्रातिभासिकरजताद्युत्पाद किमर्थः ? तदभावेऽपि रजतादिप्रकाशसंभवादिति वाच्यम् ; रजतादिप्रकाशस्य  इन्द्रियसन्निकर्षाधीनत्वेन रजताद्यभावे तत्सन्निकर्षासम्भवेन तदर्थं 
प्रातिभासिकरजतोत्पत्त्यङ्गीकारात्,  प्रकृते चाविद्याप्रकाशस्य नित्यतया सन्निकार्षानपेक्षणात्,  तथा च कथमविद्याया  नित्यत्वप्रसङ्गः ? न च मुक्तिकाले मिथ्यार्थप्रकाशानुपपत्तिः ; मिथ्यार्थानुवृत्तेरेव मुक्तिविरोधित्वेन तत्प्रकाशानुवृत्तौ बाधकाभावात्,  अन्यथासकलप्रपञ्चप्रकाशरूपब्रह्मणोऽपि मुक्तिकाले अननुवृत्तिप्रसङ्गादिति चेदस्तु तावदेवम्, तथापि  मिथ्याभूताविद्याप्रकाशस्य  भ्रमत्वनिश्चयेन मुक्तिकाले भ्रमानुवृत्तिप्रसङ्गात् ।  निर्दोषस्य सर्वज्ञस्य  भ्रान्तत्वप्रसङ्गाच्च । तस्मान्नाविद्यायाः प्रकाशसंभव इति ।।
      ।। इति वेदान्तविजयमङ्गलदीपिकायां अविद्याप्रकाशभङ्गः षष्टः ।।    
अथ अविद्यानिवर्तकभङ्गः प्रारभ्यते ।
	किञ्च अविद्याया निवर्तकमपि दुर्वचम् ।।
	किं तन्निवर्तकं  चैतन्यमात्रं वा वृत्तिप्रतिबिम्बितचैतन्यं वा वृत्त्युपहितचैतन्यं वा वृत्त्यवच्छिन्नकारणताकचैतन्यं वा वृत्तिविशिष्टचैतन्यं वा वृत्तिमात्रं  वा ? नाद्यः ; अविद्यास्वरूपस्यैवाभावप्रसङ्गात् श्रवणादिवैयर्थ्याच्च । न  द्वितीयः, चैतन्यानधिकविषयकत्वेन चैतन्यस्यैवानिवर्तकत्वात् । श्वैत्यानुमित्यनधिक विषयत्वेऽपि तत्प्रत्यक्षस्य शङ्खपीतभ्रमनिवर्तकत्वं दृश्यत इति चेन्न ;   तत्रान्वयव्यतिरेकाभ्यां  प्रत्यक्षत्वस्यैव निवर्तकताप्रयोजकत्वकल्पनात् ।   प्रकृते च वृत्तिप्रतिबिम्बितत्वादेर्निवर्तकत्वाप्रयोजकत्वात्, प्रत्युत वृत्त्यसन्निधानस्यैव तत्प्रयोजकत्वात् । अत एव तृतीयचतुर्थावप्यनुपपन्नौ । नापि पञ्चमः ; अन्वयव्यतिरेकाभ्यां  वृत्तावेव पर्यवसानात् । नापि षष्ठः ; जडत्वेन वृत्तेरनिवर्तकत्वात्  ।।
	ननु जडत्वेन प्रकाशकत्वाभावेपि निवर्तकत्वं संभवति, मुद्गरादौ घटादिनिवर्तकत्वदर्शनात् अज्ञाने ज्ञाननिवर्त्यताव्यवहारस्तु चैतन्याभेदोपचारादिति चेन्न ; वृत्तेश्चैतन्यानधिकविषयत्वे उक्तदोषात्, अधिकविषयत्वे अधिकस्य सत्यत्वे अद्वैतहानिः, मिथ्यात्वे मिथ्याज्ञानस्य मोक्षसाधनत्वसङ्गात्, तत्त्तवज्ञानस्य अविद्यानिवर्तकत्वमिति भवत्सिद्धान्तात् । न च तत्त्वज्ञानत्वमप्रयोजकम्, अज्ञानजन्यभ्रमविषयविरोधिविषयकत्वस्यैव अज्ञाननिवर्तकत्वप्रयोजकत्वादिति वाच्यम् ;  अद्वितीयत्वस्यैव तद्विरोधित्वात् ।  तस्य ब्रह्मस्वरूपानतिरेकात् । अतिरेके ब्रह्मज्ञानस्याविद्यानिवर्तकत्वभङ्गः,  तस्य ब्रह्मसमानसत्ताकतया अद्वैतहानिश्च ।।
	किञ्च अद्वितीयत्वप्रकाशस्य स्वप्रकाशत्वाप्रयोज्यतया तदभावायावरणकल्पनं व्यर्थम् । अपि च तद्ज्ञानस्य कृत्स्नप्रपञ्चविषयतया प्रपञ्चमात्रनिवर्तकतैव नाज्ञानमात्रनिवर्तकतेति कथं ज्ञानेनाज्ञाननिवृत्तिः, तन्निवृत्त्या चेतरनिवृत्तिरिति सिद्धान्तः ।।
	यत्तु अद्वितीयत्वप्रकारकज्ञानमविद्यानिवर्तकं,  अद्वितीयत्वं च स्वरूपमेवेति, तदप्येतेन निरस्तम् । किंचाज्ञानेन तत्स्वरूपमावृतं वा न वा? नाद्यः ; ब्रह्मस्वरूपावरणे जगदान्ध्यप्रसङ्गात् । न द्वितीयः ; तत्स्वरूपानावरणे अज्ञानस्य तद्विषयत्वाभावेन  तद्ज्ञानानिवर्त्यत्वप्रसङ्गात् । अज्ञानसमानविषयकज्ञनस्यैव अज्ञाननिवर्तकत्वात् । न च अद्वितीयत्वज्ञानप्रतिबन्ध एव ब्रह्मावरणमित्युच्यत इति नोक्तदोष इति वाच्यम् ; अद्वितीयं ब्रह्मेत्यादिवाक्यश्रवणाभावेन एव   अद्वितीयत्वज्ञानाभावोपपत्तौ प्रतिबन्धकाज्ञानकल्पते मानाभावात् । किञ्चाज्ञानं यद्यद्वितीयत्वज्ञानप्रतिबन्धकं तदा तस्मिन् सति अद्वितीयत्वज्ञानोदयः कदापि न स्यात्, न स्याच्च तेनाज्ञाननिवृत्तिः । किञ्च ब्रह्मज्ञानस्य मूलाज्ञाननिवर्तकत्वे घटादिज्ञानानामपि तन्निवर्तकत्वप्रसङ्गः ब्रह्मविषयत्वाविशेषात् । अद्वितीयब्रह्मज्ञाननिवर्त्यत्वं तु खण्डितमेव ।।
	यत्तु तदज्ञानकार्यातिरिक्तविषयकत्वमेव तन्निवर्तकत्वे प्रयोजकमिति फलबलात्कल्प्यते, तथाच घटस्य मूलाज्ञानकार्यत्वाभावात् तद्ज्ञानेन तूलाज्ञाननिवृत्तिः तत्कार्यातिरिक्तघटादिविषयत्वात्, न तु मूलाज्ञाननिवृत्तिः, तस्य मूलाज्ञानकार्यघटविषयत्वेनातिरिक्तविषयत्वाभावादिति-तन्न ; अज्ञानविषयतत्त्व साक्षात्कारस्यैव अज्ञाननिवर्तकत्वेन लोके दृष्टत्वात् तत्कार्यगोचरत्वतदगोचरत्वयोः अप्रयोजकत्वात् । प्रत्युत  फलबलेन मूलाज्ञानस्यैव निवृत्तिः कल्पनीया, अन्यथा घटप्रकाशासंभवात् । क्षुद्रावारकतूलाज्ञाननाशेऽपि महावारकमूलाज्ञानस्यानिवृत्तेः क्षुद्रमहापटावृतवस्तुप्रकाशस्य उभयनाशे सत्येव दर्शनात् । अखण्डावारकाज्ञानस्य घटाद्यवच्छिन्नावारकत्वस्यावर्जनीयत्वात् भवदभिमतत्वाच्च ।।
	यदपि "श्रोतव्यः श्रुतुवाक्येभ्य" इति विध्यनुसारेण वेदान्तवाक्यजन्यब्रह्मज्ञानमेव नियमादृष्टसहितं ब्रह्माज्ञाननिवर्तकमिति न घटादिज्ञानान अज्ञाननिवर्तकत्वप्रसङ्ग इति,  तदप्यसत् ;  नियमादृष्टस्यासंभवात् । नियमादृष्टं  हि   स्वान्वयव्यतिरेकानुगतकार्यसिद्धय एव कल्प्यम्, अवहननादौ तथा दर्शनात् । परमापूर्वरूपकार्यस्यान्वयव्यतिरेकानुगतत्वात् । 
प्रकृते च अविद्यानिवृत्तिस्तदन्वयव्यतिरेकसिद्धकार्यमेवेति कुतो नियमादृष्टसिद्धिः । तस्मान्नाविद्यानिवर्कं किञ्चिदस्ति । एतेन  तत्त्वमस्यादिवाक्यजन्यं ज्ञानमभेदगोचरत्वात् मूलज्ञाननिवर्तकम्। घटादिज्ञानं तु अभेदगोचरत्वाभावान्न निवर्तकमित्यपि प्रत्युक्तम् ।  स्वरूपगोचरत्वाविशेषेण घटादिज्ञानानामपि निवर्तकत्वस्यानिवार्यत्वादिति ।।
	इति श्रीवेदान्तविजयमङ्गलदीपिकायां अविद्यानिवर्तकभङ्गः।।
अथ  अविद्यानिवृत्तिभङ्ग प्रारभ्यते ।
	अपि च अज्ञानस्य निवृत्तिरपि दुर्निरूपा ।  तथाहि-सा किं मिथ्या सत्या वा ? नाद्यः, निवृत्त्युपादानभूताज्ञानस्य निवृत्त्या  सहावस्थानस्यावश्यकतया अनिर्मोक्षप्रसङ्गात् । अविद्यासहावस्थितनिवृत्तौ अविद्यानिवृत्तिव्यपदेशस्य पारिभाषिकत्वप्रसङ्गाच्च । अविद्याविरोधाभावेन तस्या  अविद्यानिवृत्तित्वासंभवात् । न द्वितीयः ;  तस्याः ब्रह्मस्वरूपातिरिक्तत्वे अद्वैतहानेः भिन्नसत्ताकतया विरोधाभावेनाविद्यावस्थानसंभवेनानिर्मोक्षप्रसङ्गाच्च । ब्रह्मस्वरूपत्वेपि अनिर्मोक्षप्रसङ्गो दुर्वारः । अनादिब्रह्मस्वरूपस्य साध्यत्वासंभवाच्च ।।
	यदत्रोक्तम्-यस्मिन् सत्यग्रिमक्षणे यस्य सत्त्वं यद्व्यतिरेके  चासत्त्वं   तत्तत्साध्यमिति क्षेमसाधारणसाध्यत्वं ब्रह्मणः संभवत्येव । तत्त्वज्ञाने सत्युत्तरक्षणे अविद्येति ; तन्न-ब्रह्मस्वरूपाविरोधिन्या अविद्यायास्तदभावत्वासंभवात् ।।
	नन्वधिष्ठानसाध्यस्य मानाभावात्वात् अभावप्रतियोगिनश्चाभावाभावत्वात् अविद्याब्रह्मणोः परस्पराभावत्वमवर्जनीयमिति चेन्न ; अधिष्ठानसाध्यस्य मानाभावत्वे मानाभावात् भावे वा अध्यस्यमानस्याधिष्ठानाभावत्वं कुतः स्यात् ।  अभावप्रतियोगिनाभावाभावत्वनियमोऽसिद्ध एव,  अप्रयोजकत्वात् । घटादेर्घटाद्यभावाद्यभावत्वं तु  घटादिमति घटाभावाद्यभावव्यवहारस्य सर्वसंप्रतिपन्नत्वात् तस्य च अतिरिक्तविषयत्वे गौरवात् घटादिविषयत्वं कल्प्यते, न च प्रकृते तादृशव्यवहारं पश्यामः,  येनाध्यस्यमानस्याधिष्टानाभावत्वं कल्प्यते । तस्मान्नाध्यस्यमानमधिष्ठानाभावः ।।
	किञ्च अविद्यासमानकालीनब्रह्मस्वरूपस्य नाविद्यानिवृत्तित्वसंभवः, तत्त्वज्ञानोत्तरकालीनब्रह्मस्वरूपस्य निवृत्तित्वमप्ययुक्तम् ।  विशेषणविशेष्यस्वरूपातिरेकेण विशिष्टस्वरूपाभावात् । तत्र च पूर्वोक्तदोषात् । तस्मान्न ब्रह्मस्वरूपस्य  तत्त्वज्ञानसाध्यत्वम् 
। दुःखानुत्पादस्य प्रायश्चित्तसाध्यत्वं तु दुःखरहेतुदुरितविघटनद्वारेति न विरोधः ।।
	वस्तुतस्तु यद्व्यतिरेके असत्त्वमित्यस्य यद्व्यतिरेके उत्तरकालवृत्तित्वमित्यर्थो वाच्यः, न तु उत्तरकाले अभाव इति, तथात्वे सर्वस्यापि नित्यस्य  अनित्यसाध्यत्वप्रसङ्गात् । अनित्याभाववन्नित्याभावस्यापि सत्त्वात्, एकदेशे तदभावविवक्षायां ब्रह्मणो वृत्तेश्च सर्वानित्यत्वसाध्यत्वप्रसङ्गो दुर्वारः । तथाच दुःखानुत्पादस्य प्रायश्चित्ताभावे उत्तरकालावृत्तित्वेन प्रायश्चित्तसाध्यत्वं  संभवति । अविद्यानिवृत्तिरूपब्रह्मणस्तु (गगनादेः) तत्त्वज्ञानाभावेऽपि उत्तरकालवृत्तित्वान्न तत्साध्यत्वमिति कथमविद्यानिवृत्तित्वं ब्रह्मण इति तत्त्वम् ।।  किञ्च प्रकृत्यविद्योरवश्यमभेदोऽङ्गीकार्यः,  अन्यथा "मायां तु प्रकृतिं विद्या" दिति श्रुतिविरोधात् । प्रकृतेश्च गौरनाद्यन्तवतीत्यविनाशित्वश्रवणादविद्यानिवृत्तेरसंभवः।।
	नन्वनाद्यन्तवतीत्यत्र आद्यन्तवती नेति न समासः,  किन्तु अनादिश्चासौ अन्तवती चेति कर्मधारयो बोध्यः। तथाच विनाशित्वमेवागतम्, न अविनाशित्वमिति चेन्न ; नित्या सततविक्रियेति वाक्यान्तरानुसारेणाद्यन्तवती न भवतीति अनाद्यन्तवतीति नञ्समासस्यैवोचितत्वात् । अन्यथा तद्विरोधात् अजामेकामित्येकत्वश्रुतिविरोधाच्च । अन्तवत्त्वे हि प्रतिसर्गं प्रकृति भेदेनैकत्वा संभवात् । किञ्चानादिरित्यत्र बहुव्रीहिसमासाश्रयणेन लक्षणाया  अवश्यवाच्यत्वात् लक्षणां  विनैव नञ्समासाश्रयणमुचितम्, अन्यथा निषादस्थपत्यधिकरणविरोधात् ।। 
	यत्तु घटादिनिवृत्तिर्हि  घटनाशकानन्तरक्षणमात्रवर्ती कश्चिद्भावविकारः  स न नित्यः । अन्यथा घटो न नश्यतीति वर्तमानव्यवहारप्रसङ्गात् । अत एव हि उत्पत्तिसामग्र्यनन्तरक्षणमात्रवर्तिनि भावविकार इति सर्वसम्प्रतिपत्तिः । अन्यथा सर्वदा उत्पत्तेरपि सद्भावप्रसङ्गात् । एवं च अविद्यानिवृत्तिरपि ब्रह्मसाक्षात्कारानन्तरक्षणमात्रवर्ती कश्चिद्भावविकारः तस्य मुक्तौ अनुवृत्त्यभावात् न अनिर्मोक्षप्रसङ्घ इति-तदयुक्तम् ; अविद्याया नित्यत्वश्रुतिविरोधात्। किञ्चाविद्यानिवृत्त्यनन्तरमविद्यास्ति वा न वा ? आद्ये अनिर्मोक्षप्रसङ्गः । द्वितीये नञर्थासंभवः । ब्रह्मण एव नञर्थत्वे अविद्याकालेऽपि तदभावत्वप्रसङ्गः । अविद्यासमानकालीनस्य तदभावत्वासंभवश्च ।। 
	ननु अविद्यानिवृत्त्यनन्तरं न अविद्या नापि तदभावः, कालस्य प्रतियोगितदभावान्यतरवत्त्वनियमोऽसिद्ध एव, सिद्धौ वा कालस्यापि निवृत्तेर्न तन्नियमभङ्ग 
इति चेन्न ;  तथासति अविद्यानिवृत्तेरप्यभावप्रसङ्गात् । अविद्यातन्निवृत्त्योरुभयोरप्यभावसंभवात् । यदुक्तं कालस्यातीतत्वान्न तन्नियमभङ्ग इति, तदपि न ; शुकादेः पूर्वमेव मुक्तत्वनेदानीं कालाभावप्रसङ्गात् तत्सत्त्वे च  प्रतियोगितदभावान्यतरवत्त्वमवर्जनीयम् । अन्यथा  उक्तदोषात्  ।। किञ्च तत्त्वज्ञानं हि पुरुषार्थसाधनतया सर्वसिद्धम् । तच्च   न उभयथापि संभवति । अविद्यानिवृत्तेर्ब्रह्मस्वरूपातिरिक्तत्वे तस्या अपुरुषार्थत्वात् ?  ब्रह्मस्वरूपत्वे तस्यासाध्यतया साधनानपेक्षत्वात् ।।
	नन्वनवच्छिन्नानन्दब्रह्मस्वरूपमेव पुरुषार्थः । न च तस्यासाध्यत्वेन तत्त्वज्ञानस्य न पुरुषार्थपर्यवसानमिति वाच्यम् ; कण्ठचामीकरन्यायेन पुरुषार्थपर्यवसानसंभवात्, दृश्यते हि लोके कण्ठे चामीकराप्राप्तिं मन्यमानस्य सुहृदुपदेशेन कण्ठे तत्प्राप्त्यवगमेन  पुरुषार्थलाभावगम इति चेन्न ; कण्ठचामीकरसंबन्धाज्ञानवत् इहाभेदानुभवाभावासिद्धेः ।  प्रापकताबुद्धेस्तत्त्वज्ञानकालीनत्वेन मोक्षकाले पुरुषार्थभावप्रसङ्गाच्च ।स्वरूपप्रकास्यैव प्राप्तताबुद्धिरूपत्वे मुक्तिसमसारयोरविसेषप्रसङ्गादिति ।।
इति वेदान्तविजयमङ्गलदीपिकायां अविद्यानिवृत्तिभङ्गः ।।
श्रीः 
अमानत्वमविद्याया  नैष्फल्यं च सयुक्तिकम् ।
तिरोधाननिरूप्यत्वमाश्रयस्य तथैव च ।। 
लक्षणस्य प्रकाशस्य दुर्वचत्वं विशेषतः ।
निवर्तकनिवृत्त्योश्च दुरुक्तत्वं समर्थितम् ।।
इति वेदान्तविजयमङ्गलदीपिकायां सद्विद्याविजयोपन्यासः
तृतीयः समाप्तः ।।
श्रीः 
श्रीमते रामानुजाय नमः ।
अथ अद्वैतविद्याविजयोपन्यासश्चतुर्थः
तत्रायमाद्यः प्रपञ्चमिथ्यात्वभङ्गः ।

ब्रह्मैतरप्रपञ्चस्यमिथ्यात्वं नच सिद्ध्यति ।
परिच्छेत्तुमशक्यत्वात्प्रत्यक्षादिप्रमाणतः ।।
निर्वक्तुमप्यशक्यत्वाद्व्यवहारविरोधतः ।
आत्मज्ञानेन सर्वार्थज्ञानश्रुतुविरोधतः ।।
	केवलाद्वैतवादिनो वेदान्तिनो वदन्ति, ब्रह्मैव परमार्थः, तद्व्यतिरिक्तं स्रवं मिथ्याभूतमिति-तदयुक्तम् ; प्रपञ्चमिथ्यात्वे प्रमाणाभावात् । न तावत्प्रत्यक्षं प्रमाणं, घटादिवन्मिथ्यात्वस्य प्रत्यक्षेणाग्रहणात् मिथ्यात्वस्यातीन्द्रियघटितत्वेन प्रत्यक्षायोग्यत्वाच्च ।।
	ननु माभूत्प्रत्यक्षं, अनुमानादिकं तु स्यात् । तथाहि-प्रपञअचो मिथ्या  दृश्यत्वात् व्यावर्तमानत्वात् ब्रह्मव्यतिरिक्तत्वात् परिच्छिन्नत्वात् जडत्वाच्चशुक्तिरूप्यवदित्यनुमानानां  "नेह नानास्ति किञअचन, मृत्योः स मृत्युमाप्नोति य इह नानेव पश्यति, सर्वं खल्विदं ब्रह्म, आत्मैवेदं सर्वं, एकमेवाद्वितीय" मित्यादिश्रुतीनां च विद्यमानत्वादिति चेदुच्यते-न तावदनुमानेन  ब्रह्मव्यतिरिक्तमिथ्यात्वसिद्धिः ;बाधितत्वाविकारित्वादिभिः सोपाधिकत्वात् ।  नच साधनव्यापकत्वात्तेषां नोपाधित्वमिति वाच्यम् ; पक्ष एव  बाधितत्वविकारित्वादेरभावेन साधनाव्यापकत्वात् प्रप़्चस्य विकारित्वादबाधितत्वाच्च ।।
	नचाबाधितत्वमसिद्धम् ; गटः पट इति प्रतीत्यनन्तरं नासावयं घटः पट इति बाधकप्रत्ययाभावात् । नच प्रात्यक्षिकबाधाभावेऽपि "नेह नानास्ती" ती श्रुतिबाधादसिद्धमेवाबाधितत्वमिति वाच्यम् ; तथा सति  "नासदासीन्नो सदासीत्त्दानीं तम आसी" दीत्यादिश्रुतिभिर्बाधात् ब्रह्मणोऽपि बाधितत्वान्मिथ्यात्वप्रसङ्गात् । नच "सत्यं ज्ञानमनन्तं ब्रह्मे" त्यादिभिः श्रुतिभिः  ब्रह्मणः सत्यत्वप्रतिपादनात् नासदासीदित्यादिश्रुतेरन्यपरत्वमिति वाच्यम् ;  तथासति यस्यात्मा शरीरं यस्य पृथिवी शरीरं यस्य वायुः शरीरं यस्याकाशः शरीरं सदेव सोम्येदमग्र आसीदित्यादिश्रुतिभिश्चिदचिदात्कप्रपञ्चस्य ब्रह्मशरीरत्वसत्यत्वप्रतिपादनेन सत्यत्वसिद्व्या नेह नानास्तीति श्रुतेः स्वतन्त्रब्रह्मनात्वनिषेधपरत्वात् ।।
	 किञ्च  प्रपञ्चो न मिथ्या,प्रमाजन्यज्ञानविषयत्वात्, ब्रह्मवदित्याद्यनुमानैरिक्तानुमानानां सत्प्रतिपक्षता । प्रमाणजन्यज्ञानविषयस्यापि प्रपञ्चस्य मिथ्यात्वे ब्रह्मणोऽपि मिथ्यात्वप्रसङ्गः, प्रमाणजन्यज्ञानविषय्तवाविशेषात् । किञ्च दृश्यत्वं 
किं प्रत्यक्षज्ञानविषयत्वं उत ज्ञानविषयत्वं वा । उभयमपि ब्रह्मणिव्यभिचारि । घटस्सन्  पटस्सन्नित्यादिप्रत्यक्षविषयत्वात्,सन्मात्रावगाहिप्रत्यक्षस्य तैरङ्गीकारात् शाब्दपरोक्षविषयत्वस्याङ्गीकाराच्च । नच ब्रह्मणोऽवेद्यत्वेन न ज्ञानवि,यत्वं प्रत्यक्षविषयत्वं वेति वाच्यम् ; तथासति शशविषाणेन तुल्यिथ्यात्वप्रसङ्गात्, तदुभयाङ्गीकार तु शुक्तिरूप्यतुल्यिथ्यात्वप्रसङ्गः, इत्युभयथापि मिथ्यात्वप्रसङ्गो वज्रलेपः ।।
	ननु वृत्त्यवच्छिन्नचैतन्यविषयत्वं  दृश्यत्व्, तच्च प्रपञ्चस्यैव न ब्रह्मणः ;स्वस्य स्वविषयत्वायोगात्, किन्तु वृत्तिवि,यत्वमेवेति चेन्न ; तथासति वृत्तिमात्रस्य जडरूपत्वेनाप्रकाशकतया ब्रह्मप्रकाशाभावेनानिर्मोक्षप्रसङ्गात् । प्रकाशकत्वे तु तयैव प्रपञ्चप्रकाशसमभवन चैतन्यविषयत्वे मानाभावेन हेतोः स्वरूपासिद्धिः । किञ्च ब्रह्मविषयिणी वृत्तिर्ज्ञानरूपा तद्भिन्ना वा । नाद्यः ; ब्रह्मणो वेद्यत्वप्रसङ्गात् । नच वृत्तिरूपज्ञानं तटस्थतया ब्रह्म प्रकाशयतीति  न ब्रह्मणो वेद्यत्वप्रसङ्ग इति वाच्यम् ;  तटस्थत्वस्यानिर्वचनात् । किं तटस्थत्वमुपलक्षणत्वम्, ब्रह्मवृत्तित्वे सति ब्रह्मसमीपदेशवृत्तित्वं वा, अन्यद्वा । नाद्यः ; ब्रह्मणि तदुपक्ष्याकाराभावेन उपलक्षणत्वायोगात् तदभावेऽप्युपलक्षणत्वेऽप्यतिप्रसङ्गात् । तथा अदर्शनाच्च । न द्वितीयः ;  वृत्तेः कल्पितत्वेन तदध्यस्ततया  ब्रह्मावृत्तित्वायोगात् अन्यदशवृत्तित्वायोगाच्च । अध्यस्तस्य पटस्याधिष्ठानैकवृत्तित्वनियमात् । न तृतीयः ; तदनिर्वचनात् । तदविषयकत्वेऽपि तत्प्रकाशकत्वे तटस्थत्वमिति चेन्न ;  असंभवात्, अन्यथा घटादिज्ञानपटादेः सर्वस्यप्राकशप्रसङ्गात्  वृत्तेर्जडत्वाङ्गीकारे ज्ञात्वाङ्गीकारेण अपसिद्धान्तश्च । ज्ञानान्यत्वरूपा वृत्तिरिति  द्वितीयपक्षोऽप्यनुपपन्नः .सत्यत्वमिथ्यात्वविकल्पेन ब्रह्मणः स्दवितीयत्वमिथ्यात्वप्रसङ्गः, ब्रह्मप्रमाणभूतवृत्तेर्मिथ्यात्वेन ब्रह्मणऽपि मिथ्यात्वावश्यंभावात् । अन्यथा शशविषाणस्यापि सत्यत्वप्रसङ्गः ।।
	किञ्च वृत्तौ प्रमाणाभावः ; ज्ञानविषयत्वेनैव सर्वव्यवहारोपपत्तेर्वृत्तिकल्पनायां प्रमाणाभावात् । नच ज्ञानस्य नित्यत्वेन सर्वदा सर्वव्यवहाराप्रसङ्ग इति वाच्यम् ; तत्तद्विषयकत्वस्य प्रत्यक्षादिकारणविशेषाधीनतया तदप्रसङ्गात् । नच ब्रह्ममः स्वविषयकत्वासंभवेन ब्रह्म जानामीत्यादिव्यवहार  एव वृत्तिकल्पकः ; अन्यथा तत्त्वमस्यादिवाक्यजन्यज्ञानादेवाविद्यानिवृत्तै मननादेर्वैयर्थ्यम् वृत्त्यङ्गीकारे तु 
तत्सहकृतवाक्यजन्यापरोक्षवृत्तिरिति न वैयर्थ्यमिति वाच्यम् ; मननादिसहकृततत्त्वमस्यादिवाक्यजन्यापरोक्ष ज्ञानस्यैवा विद्यानिवर्तकत्वेन तदभावात् ।। 
	ननु ज्ञानपदवाच्यत्वार्थं वृत्तिकल्पनम्, ज्ञानस्वरूपस्य ज्ञानपदघटितसत्यादिवाक्यार्थस्य तदकदेशज्ञानपदवाच्यत्वासंभवादिति चेन्न ;  अखण्डवाक्यार्थस्य निरस्तत्वात्, ज्ञानत्वविशिष्ट एव ज्ञाने ज्ञानपदवाच्यत्वसंभवेन वृत्त्यवच्छिन्नज्ञआने तत्कल्पनायोगाच्च । वृत्तेरेव ज्ञानपदावाच्यत्वे तु  दूषणं दत्तमेव । सत्यादिपदानां विशेष्यस्वरूपोपलक्षकत्वमिति सिद्धान्तव्याकोपश्च । नच वृत्त्यनङ्गीकारे अहं जानामीति विशेषणविशेष्यभावानुपपत्तिः, एकस्य ज्ञानस्वरूपस्य तदुभयायोगादिति  वाच्यम् ; अन्तःकरणावच्छिन्नत्वतदनवच्छिन्नत्वरूपभेदेन तदुभयाविरोधात् । नचैवं जानामीति  ज्ञानव्यवहारानुपपत्तिः, समानविषयकज्ञानस्य तद्धेतुत्वात् तच्च वृत्तिरूपमेवेति वाच्यम् , प्रदीपादिवत् स्वपरनिर्वाहकत्वेन स्वरूपभूतज्ञानस्य स्वव्यवहारहेतुत्वात् स्वरूपातिरिक्तवृत्तिकल्पनातः सिद्धस्वरूपस्यैव स्वपरनिर्वाहकत्वकल्पनाया युक्त्तवाच्च ।  अप्रयोजकश्च दृश्यत्वहेतुः, विपक्षे बाधकाभावात् ।।
	ननु  हेतूच्छित्तिरेव विपक्षे बाधकस्तर्कः, मिथ्यात्वाभावे दृक्सम्बन्धानुपपत्त्या दृश्यत्वासंभवात्, दृश्यध्यस्तत्वस्यैव तत्संबन्धत्वात्, नच संयोगादिरेव तत्संबन्ध इति वाच्यम् ; दृशेरद्रव्यत्वेन वि,यत्वाभावेन चसंयोगसमवाययोरभावात्,  विषयविषयिभावादिसंबन्धस्यातिप्रसङ्गभयेनतन्मूलकत्वस्यैव वाच्यत्वात् ।  नियामकान्तराभावादिति चेन्न ; अतीतानागतयोर्द्दश्यध्यस्तत्वासंभवेन तदविषयकत्वप्रसङ्गात् । उक्तरीत्या  वृत्तिब्रह्मणोरपि  संबन्धानुपपत्तौ  वृत्तिविषयब्रह्मणोऽपि वृत्त्यध्यस्त्वप्रसङ्गाच्च ।।
	किञ्च यदि दृश्यध्यस्तत्वमेव दृश्यत्वं तदा सर्वेषां  सर्वदा सर्वप्रकाश प्रसङ्गः, दृश्यध्यस्तत्वस्य सार्वकालिकात्वात् ।नच तदध्यस्तत्वेऽपि विषयविषयिभावः करणविशेषाधीन इति नातिप्रसङ्गः इति वाच्यम् ; तथासतिविषयविषयिभावसंबन्धस्याध्यासाप्रयोज्यत्वेन  तत्साधकत्वाभावात्, इन्द्रियसन्निकर्षादेरेव  तत्प्रयोजकत्वोपपत्तौ अध्यासकल्पनानवकाशाच्च ।।
	किञ्च अध्यस्तत्वमेव संबन्ध इत्यत्र न किञ्चिन्नियामकं पश्यामः; 
कार्यकारणभावादेरपि संबन्धस्य जागरूकत्वात्,तथाच कथँ मिथ्यात्वसिद्धिः ।  व्यावर्त्यमानत्वं च किं यत्किञ्चिन्निष्ठाभावप्रतियोगित्वम्, उत सकलदेश निष्ठाभावप्रतियोगित्वम्, अथ  स्वाधिकरणनिष्ठाभावप्रतियोगित्वम्, सकलज्ञानाविषयत्वं वा, अन्यद्वा । नाद्यद्वितीयौ ;  ब्रह्मणि व्यभिचारात्, ब्रह्मणो निरधिकरणत्वेन सकलदेशनिष्ठाभावप्रतियोगित्वात् मिथ्याभूतदेशस्य परमार्थब्रह्याधारत्वायोगात् तयोर्मिथ्यात्वं प्रत्यप्रयोजकत्वाच्च ।  नहि शुक्तिरजतस्यमिथ्यात्वं यत्रकुत्रचिदवर्तमानत्वेन, किन्तु स्वाधिकरणे । द्वितीयमपि न मिथ्यात्वप्रयोजकम् ; अवृत्तिगगनादौ तदभावात् । न तृतीयः ; घटादौ तदसिद्धेः । न च तन्मिथ्यात्न तत्सिद्धिरित वाच्यम् ; अन्योन्याश्रयात् मिथ्यात्वन व्यवर्तमानत्वस्य तन च मिथ्यात्वस्य सिद्धेर्वक्तव्यत्वात् साध्याविशेषच्च ।नापि तुरीयः ; ब्रह्मणोऽपि तथात्वेन तत्र व्यभिचारात्, ब्रह्मणः प्रपञ्चमिथ्यात्वज्ञानाविषयत्वेन सकलज्ञानविषयत्वायोगात्  प्रपञ्चपदादिजन्यज्ञानविषयत्वाभावाच्च । नापि पञ्चमः ;   तस्यानिर्वचनात् । नत प्रध्वंसप्रतियोगित्वं व्यावर्तमानत्वमिति वाच्यम् ; तस्य देशकालविशेषसत्तवव्याप्यतया विरुद्धार्थसाधकत्वेन मिथ्यात्वसाधकत्वाभावात् । अन्योन्याभावादीनां प्रपञ्चान्तर्भवेन  तत्र ध्वंसप्रतियोगित्वाभावेन भागासिद्धेश्च । नच तद्भन्न प्रपञ्च एवात्र पक्ष इति न भागासिद्धिरिति वाच्यम् ;  तथासति तस्य सत्यत्वेन सद्वितीयत्वप्रसङ्गात् । नच तत्र  हेत्वन्तरेण मिथ्यात्वं साधयितुं शक्यम् ; उक्तहतुव्यतिरिक्तहेतोरनिर्वचनात् उक्तहेतूनां च दुष्टत्वात् ।।
	किञ्च गगनादीनां मिथ्यात्वसाधनात्पूर्वं ध्वंसप्रतियोगित्वनिर्णयाभावेन सन्दिघ्धभागासिद्धिरित्यादिकमूहनीयम् ।  ब्रह्मव्यतिरिक्तत्वं च न हेतुः ; अप्रयोजकत्वादेव । प्रपञअचव्यतिरिक्तत्वेन ब्रह्मणोऽपि मिथ्यात्वस्य वक्तुं शक्यत्वात् । नच परमार्थतया ब्रह्मणस्तद्भिन्नत्वमेव  साधकमस्त्विति वाच्यम् ; प्रपञ्चस्यापि परमार्थतया तद्भिन्नत्वस्यापि मिथ्यात्वसाधकत्वात् ।  अप्रयोजकत्वादेव परिच्छिन्नत्वडजत्वादयोऽपि निरस्ताः ।।
	किञ्च परिच्छिन्नत्वस्योक्तविकल्पेष्वन्यतमरूपत्वे पूर्वोक्त एव दोषः । जडत्वस्य च ज्ञानान्यत्वरूपत्वे ज्ञानपदेन  मुख्यार्थविवक्षायां   ब्रह्मणि व्यभिचारः । लक्ष्यार्थपरत्वे हेत्वासिद्धिः । ज्ञानपदेन  विषयलक्षणया प्रपञ्चस्य ज्ञानपदलक्ष्यत्वात् । ज्ञानशून्यत्वं ज़डत्वमित्यत्रापि ब्रह्मणि व्यभिचारः ।।
	ननु तर्हि ज्ञाननिवर्यत्वादेव प्रपञ्चस्य मिथ्यात्वमस्त्विति चेन्न, अज्ञानस्यैव ज्ञाननिवर्त्यत्वस्य त्वयङ्गीकृतत्वेन हेतोः  स्वरूपासिद्धेः । ननु चानेन हेतुना अज्ञानस्य मिथ्यात्वं  प्रसाध्य मिथ्योपादानकत्वेन प्रपञ्चस्य मिथ्यात्वं  साध्यत इति वाच्यम् ; प्रपञ्चस्याज्ञानोपादानकत्वासिद्धेः । सिद्धौ वा ज्ञाननिवर्त्याज्ञानस्य न मिथ्यात्वात् । तथाच कथमज्ञानोपादानकस्य प्रपञ्चस्य  मिथ्यात्वसिद्धिः ।।
	किञ्चैवं दृष्टान्ताभावेनोक्तहेतूनांव्याप्यत्वासिद्धिः ;सत्यरजतस्यैव दोषवशेन भासमानतया  शुक्तिरूप्यस्यैवासिद्धेः ।  प्रमाणाभावात् सिद्धरजतस्यैव  भानसंभवेनातिरिक्तरजतकल्पकाभावात् । नच सिद्धरजतस्यासन्निकृष्टतया प्रत्यक्षासंभव एवातिरिक्तरजकल्पक इति वाच्यम् ; धर्मिकल्पनातो वरं धर्मकल्पनमिति न्यायेन असिद्धरजतकल्पनातः सिद्धरजतस्मरणस्यैव  सन्निकर्षत्वकल्पनया उचितत्वात् ।।
	महाचार्यास्तु-विशेष्यसन्निकर्ष एव विशिष्टप्रत्यक्षहेतुः, लाघवात्, नतु विशेषणसन्निकर्षोऽपि, गौरवात् । न चैवमष्णीषाच्छन्नकुण्डलविशिष्टपुरुषप्रत्यक्षापत्तिः ; तत्र कुण्डलस्यापि विशेष्यतया तत्सन्निकर्षाभावेनतद्विशिष्टप्रत्यक्षाभावात् विशेषणावच्छिन्नविशेष्यसन्निकर्षस्य लौकिकप्रत्यक्षहेतुत्वात् तदभावादेव त्दविशिष्टप्रत्यक्षाभावाद्वा । न चैवं  सर्वत्र सन्निकर्षेवह्निविशिष्टप्रत्यक्षापत्तिः ;  तन्नानुमितिसामग्रीप्रबल्येन तदभावात् । अन्यथा  विशेषणसन्निकर्षहेतुत्वेऽपि व्यवहितरूपविशिष्टघटादिप्रत्यक्षापत्तेर्दुष्परिहरत्वात्, संयुक्तसमवायस्य विशेषणसन्निकर्षस्य  सत्त्वात् । तस्मान्न  शुक्तिविशेष्यकरजतप्रत्यक्षानुपपत्त्या शुक्तिरूप्यसिद्धिः ;  तत्र रजतत्वस्यशुक्तिविशेषणतया भानादित्यनुगृह्णन्ति ।।
	उत्पादकाभावाच् न शुक्तिरूप्यसिद्धिः तदुत्पादकं किमविद्या,  उत काचादिदोषः, अथ  शुक्तिः, अहोखित् तदवच्छिन्नचैतन्यम्,   अन्यद्वा, नाद्यः ; मूलाविद्यायास्तदुत्पदकत्वे सर्वदा  तदुत्पत्तिप्रसङ्गात्, मूलाविद्याया निवृत्त्याभावेन तस्यानुवृत्तिप्रसङ्गाच्च ।मूलाविद्यायास्तदुत्पादकत्वे तत्र दोषः किं सहकारी उतन । आद्ये तस्यैवोत्पादकत्वसंभवे किं  मूला  विद्यापेक्षया । द्वितीये दोषरहितस्यापि शुक्तिरूप्यप्रतिभासप्रसङ्गः, शुक्त्यविद्यायाः  पूर्वं सत्त्वेन तया शुक्तिरूप्योत्पत्तेरवर्जनीयत्वात् । न द्वितीयः; शुक्तिरूप्यस्याविद्याकत्वभङ्गप्रसङ्गेनापसिद्धान्तापातात् । 
काचादिदोषोत्पन्नशुक्तिरूप्येन्द्रियसन्निकर्षेण रडतप्रतिभासात् शुक्तिरूप्यस्य प्रातिभासिकत्वभङ्गप्रसङ्गाच्च । प्रतिभासमात्रकालावस्थायित्वं हि प्रातिभासिकत्वं भवदभिमतम् । नच प्रतिभासनिवृत्तिकालानवस्थातियत्वं प्रातिभासिकत्वमिति वाच्यम् ; तथासति पारिभाषिकत्वापत्तेस्तस्यैवासंभवाच्च । अविद्यादोषजन्यप्रपञ्चस्येव काचादिदोषजन्यरजतस्याप्यनुवृत्तेरवर्जनीयत्वात्,अविशेषात् ।  नचाध्यासनिवृत्तेरेव रजतनिवर्तकतया न तदनुवृत्तिरिति  वाच्यम्,अध्यासनिवृत्तेध्यस्तनिवृत्तिमूलकतया अन्योन्याश्रयात् ।।
	मचाविद्यानिवृत्तिः  शुक्तिरजतत्वज्ञानं वा निवर्तकमिति  नोक्तदोष इति  वाच्यम् ; समवायिकारणासमवायिकारणान्यतरनाशस्यैव द्रव्यनाशप्रयोजकतया तयोरनिवर्तकत्वात् । अन्यथा अतिप्रसङ्गात्, काचादिदोषस्य चक्षुर्निष्ठत्वेन शुक्तिनिष्ठरजतोत्पादकत्वासंभवाच्च ।।
	नचैतदन्यथानुपपत्त्यैव काचादिदोषसहकृततूलाविद्योपादानकत्वमिष्यत इति वाच्यम् ; एवमपि तदुत्पत्त्यनन्तरभाविसन्निकर्षोत्पन्नप्रतिभासतया प्रातिभासिकत्वभङ्गप्रसङ्गात् । न च  ब्रह्मज्ञानेतरबाध्यत्वं प्रातिभासिकत्वमिति नोक्तदोष इति वाच्यम् ; तत्र बाध्यत्वं स्वाधिकरणनिष्ठाभावप्रतियोगित्वं  वा विनाशप्रतियोगित्वं वा । नाद्यः ;  ब्रह्मज्ञानेतरपदानन्वयात् ।  इतरपदेन तत्तज्जन्यत्वविवक्षयां चासंभवः ;  रजताभावस्य ब्रह्मज्ञानेतरशुक्तितत्त्वज्ञानाजन्यत्वात् । न द्वितीयः ; प्रातिभासिकत्वप्रसङ्गात् । तस्यापि  ब्रह्मज्ञानेतरमुद्गरादिविनाश्यत्वात् । न तृतीयः ; शुक्तेश्चिरकालावस्थायित्वेनतावत्कालमनिर्वचनीयरजतोत्पत्तिप्रसङ्गात् । न च कादाचित्कदोषसहकारान्न तथात्वमिति वाच्यम् ; एवमपि शुक्तेर्व्यावहारिकतया तत्समानसत्ताकत्वानियमेन शुक्तिरूप्यस्यापि व्यावहारिकत्वप्रसङ्गात् । अत एव न चतुर्थः ; पारमार्थिकचैतन्योपादानकताय पारमार्थिकत्वप्रसङ्गच्च । नान्त्यः ; तादृशहेतोरदर्शनात् ।  किञ्च तद्रजतं सत्यरजतहेतुतया क्लृप्तहेतूनामत्राभावेन तदनुत्पत्तिप्रसङ्गात् भावे वा तदनुवृत्तिप्रसङ्गात् तद्वदेव कार्यकरत्वप्रसङ्गाच्च । न द्वितीयः ; रजतार्थिप्रवृत्त्यनुपपत्तेः । किञ्च सत्यरजतसजातीयत्वेन शुक्तिरूप्यज्ञानमुत त्दविजातीयत्वेनतज्ज्ञानम् । आद्ये सत्यरजतनिष्ठजातेरसन्निकर्षेण तद्विशिष्टज्ञानासंभवः,  अन्यथाख्यातेरनङ्गीकारात् तदसंसर्गाग्रहादेव प्रवृत्त्यभ्युपगमे च शुक्तौ तदससर्गाग्रहादेव प्रवृत्त्युपपत्तौ किं 
शुक्तिरूप्यकल्पनया । अन्त्ये इष्टसाधनतावच्छेदकप्रकारकज्ञानाभावादेव प्रवृत्त्यसंभवः । सत्यरजतनिष्ठेष्टसाधनतावच्छेदकजातरत्राग्रहणात् शुक्तिरूप्यनिष्ठजातेस्तदनवच्छेदकत्वात् । नहि तस्यापि तदवच्छेदकत्वं  वक्तुं शक्यम् ; तस्यास्तथात्वेन कुत्राप्यकल्पनात् ।।
	वस्तुतस्तु अस्तु शुक्तिरूप्यस्य यथाकथञ्चिदुत्पत्तिः, तज्ज्ञानमपि यथाकथञ्चित्प्रवर्तकम्,तथापि न शुक्तिरूप्यप्रत्यक्षसंभवः ।  प्रत्यक्षात्प्रागविद्यामानेन शुक्त्रूप्येणेन्द्रियसन्निकर्षासंभवेन कारणाभावात्  । नन्वविद्यावृत्तिरेव रजततादिभ्रम इति न सन्निकर्षापेक्षा, अन्तःकरणवृत्तेरेव तत्सापेक्षत्वादिति चेन्न; अविद्यावृत्तेरपरोक्षत्वाङ्गीकारे  इन्द्रियसन्निकर्षसापेक्षत्वमवर्जनीयमेव । इन्द्रियसन्निकर्षजन्यस्यैवापरोक्षत्वनियमात् । यद्यविद्यावृत्तेरपरोक्षत्वेन सन्निकर्षापेक्षेति  मन्यसे तदान्यथाख्यातिस्थले सन्निकर्षाभावेऽपि रडतप्रत्यक्षमङ्गीक्रियताम्, किमतिरिक्तशुक्तिरूप्यकल्पनया, अविद्यावृत्तेरपरोक्षत्वाभावे  च रजतं साक्षात्करोमीत्यनुभवविरोधः ।।
	किञ्च शुक्तिरूप्यस्य कथं  मिथ्यात्वम् ? त्सयोत्पत्तिविनाशाभ्युपगमेनघटादिवत्सत्यत्वाविरोधात् । नचाकार्यकरत्वेन मिथ्यात्वम् ; तस्योत्पत्तिरविनाशाभ्युपगमेन घाटदिवत्सत्यत्वाविरोधात् । नचाकार्यकरत्वेन मिथ्यात्वम् ; उत्पन्नविनष्टपदार्थस्यापि मिथ्यात्वप्रसङ्गात् अप्रयोजकत्वात् । शुक्तिरूप्यस्यापि ज्ञानरूपक्रियाकारित्वात् । नचाविकारित्वेन मिथ्यात्वम् ; ब्रह्मणोऽपि मिथ्यात्वप्रसङ्गात् प्रपञ्चस्य मिथ्यात्वाभावप्रसङ्गाच्च । नच दोषजन्यज्ञानविषयत्वेन रजतस्य मिथ्यात्वम् ;  शुक्तौ विद्यामानरजतविषयकत्वेन ज्ञानस्य दोषजन्यत्वस्यैवासिद्धेः । विद्यमानविषयकज्ञानस्यापि दोषजन्यत्वे ब्रह्मज्ञानस्यापि दोषजन्यत्यप्रसङ्गः । नच कस्यचिच्छुक्तिरूप्यानुभवेऽपि शुक्तितत्त्वज्ञानिनां तदनुभवाभावेन मिथ्यात्वमिति वाच्यम् ; तथासति  शुक्तौ रजताभावस्यैव मिथ्यात्वपदार्थत्वेन  शुक्तिरूप्यस्यैवासिद्धिसङ्गात् । तत्सत्त्वे च शुक्तितत्त्वज्ञानवतामपि तदनुभवस्यावर्जनीयत्वात् ।  किञ्चान्याननुभूतत्वमात्रेण  मिथ्यात्वे शुक्तिरूप्यज्ञानवतां  शुक्तिज्ञानाभावेन शुक्तेरपि मिथ्यात्वप्रसङ्गः, ब्रह्मज्ञानविरहिणां ब्रह्मानुभवाभावेन ब्रह्मणोऽपि मिथ्यात्वप्रसङ्गश्च । नच तत्र कारणाभावादेव तदननुभवो न मिथ्यात्वादिति वाच्म् ;  शुक्तिरूप्याननुभवेऽपि तुल्यत्वात् । तस्माच्छुक्तिरूप्याङ्गीकारे तूक्तहेतूनां दृष्टान्तासिद्धिरिति  नानुमानेन प्रपञ्चमिथ्यात्वसिद्धिः ।।
	नापि श्रुतिः ; तथाहि "नेह नानास्ति किञ्चने" त्यादिभेदनिषेधश्रुतयस्तावन्नमिथ्यात्वपराः किंत्वन्यपराः । अन्यथा भेदाश्रुतीनामप्रामाण्यप्रसङ्गात् ।तथाच भेदश्रुतयः । कठवल्लयां तृतीयखण्डे-
	सोऽध्वनः पारमाप्नोति तद्वविष्णोः परमं पदम् ।
चतुर्थखण्डे-
	यथादके शुद्धे शुद्धमासिक्तं तादृगेव भवति ।
एवं मुनेर्विजानत आत्माभवति गौतम् ।।
पञ्चमखण्डे-
	नित्यो नित्यानां चेतश्चतनानामेको बहूनां यो विदधाति कामान् । श्वेताश्वतरे-प्रथमे खण्डे-
	पृथगात्मानं प्रेरितारं च मत्वा 
	जुष्टस्ततस्तेनामृतत्वमेति ।
	ज्ञाज्ञौ  द्वावजावीशानीशौ
	क्षरात्मानावीश्ते  देव एकः
	भोक्ता भोग्यं प्रेरितारं च मत्वा । इति ।
चतुर्थे खण्डे-
	द्वासुपर्णा सयुजासखाया समानं वृक्षं परिषस्वजाते
	तयोरन्यः पिप्पलं सद्वात्ति  अनश्नन्नन्यो अभिचाकशीति ।
	समाने वृक्षे पुरुषो निमग्नः अनीशया शोचति मुह्यमानः ।
	जुष्टं यदा पश्यत्वन्यमीशमस्य महिमानमिति  वीतशोकः ।। इति ।।
	पञ्चमे खण्डे-क्षरं तु विद्या ह्यमृतं तु विद्या । विद्याविद्ये ईशते यस्तु सोऽन्यः इति । षष्ठे खण्डे तमीश्वराणां परमं महेश्वरं तं देवतानां परमं च दैवतम् । पतिं पतीनां परमं परस्ताद्विन्दाम देवं भुवनेशमीड्यम् ।। इति ।
	बृहदारण्यके चतुर्थाध्याये चतुर्थे ब्राह्मणे-"स यथा सैन्धवघनः...संज्ञास्ति । इत्याद्याः। एवं गुणश्रुतीनामप्राप्माण्यप्रसङ्गः । तथा च गुणश्रुतयः-नाराणानुवाके सहस्रशीर्षं देवमित्यारभ्य-
	विश्वमेवेदं पुरुषस्तद्विश्वमुपजीवति ।
    	पतिं विश्वस्यात्मेश्वरं  शाश्वतं शिवमच्युतम् । इति ।
	(मुण़्कोपनिषदि) ब्रह्मकोशप्रतीकाशं सुषिरं चाप्यधोमुखम् । हृदयं तद्विजानीयात्व विश्स्यायतनं  महत् ।। इति । सुबालोपनिषदि-पञ्चमेखण्डे-यः प्राणे यो विज्ञाने य आनन्दे यो हृद्याकाशे य एतस्मिन्सर्वस्मिन्नन्तरे संचरति  सोऽयमत्मा, तमात्मानमुपासीत, अजरमभृतमभयम शोकमनन्तमिति । सप्तमे खण्डे-अन्तःशरीरे  निहितोगुहायामज एको नित्यः । यस्य पृथिवी शरीरम् ।।  इति कठवल्ल्यां द्वितीयखण्डे-"तं दुर्दर्शं  गूढमनुप्रविष्टं  गुहाहितं हह्वरेष्ठं पुराणम्। अध्यात्मयोगाधिगमेन देवं मत्वा धीरो हर्षशोकौ जहाति । अणोरणीयान्महतो महीयानत्मास्य जन्तोरर्निहितो गुहायाम्" इति। यः सर्वज्ञः सर्ववित्, परास्य शक्तिर्विविधैव श्रूयते स्वाभाविकी ज्ञानबलक्रिया चेति, अपहतपाप्मा विजरो विमृत्युर्विशोको विजिघत्सोऽपिपासः सत्यकामः इत्याद्याः । एवं शरीरशरीरिभावश्रुतीनामप्रामाण्यप्रसङ्गः । तथा च श्रुतयः-यस्यात्मा शरीरं यस्य पृथिवी शरीरमित्याद्याः । एवं सर्वं खल्विदं ब्रह्म इदं सर्वं यदयमात्मा ऐतदात्म्यमिदं सर्वमित्याद्यभेदश्रुतीनामपि संसर्गांशे  अप्रामाण्यप्रसङ्गः । किञ्च तासामभेदश्रुतीनां नीलो घट इत्यादिवत्स्वरूपाभेदे तात्पर्यम्, उतरज्जुरेव न सर्प इत्यादिवत्प्रपञ्चबाधे तात्पर्यम् । नाद्यः; जडरूपप्रपञ्चस्य स्वप्रकाशब्रह्मरूपत्वासंभवात् प्रपञ्चमिथ्यात्वासिद्धिप्रसङ्गाच्च ब्रह्मप्रपञ्चयोर्मिथ्यात्वसत्यत्वान्यतरप्रसङ्गाच्च । न द्वितीयः; सर्वशब्दान्तर्भूतजीवात्मकप्रपञ्चे बाधासंभवात् । न च सर्वपदस्य जडरूपप्रपञ्चपरत्वमेवास्त्विति वाच्यम्; संकोचकाभावेन तस्यान्याय्यत्वात् चेतनात्मकप्रपञ्चपरत्वस्यैव वक्तुं शक्यत्वाच्च । तस्मात्सकलश्रुतिप्रामाण्यानुरोधेन भेदनिषेधश्रुतीनां स्वतन्त्रभेदनिषेध एव तात्पर्यवर्णनं युक्तम् ।।
	न च भेदनिषेधश्रुतिप्रामाण्यानुरोधेन भेदश्रुतिसगुणश्रुतिशरीरशरीरिभाव- श्रुतीनां व्यावहारिकपरत्वमेवास्त्विति वाच्यम्; तथा सत्यतत्त्वावेदकतया अप्रामाण्यप्रसङ्गात् श्रुतीनां विप्रलम्भकत्वप्रसङ्गाच्च । भेदनिषेधश्रुतीनामन्यपरत्वे तु न कस्याश्चिदपि श्रुतेरप्रामाण्यं विप्रलम्भकत्वं वा । भेदनिषेधश्रुत्यर्थस्तु पूर्वमेवोक्तः । किंच किमिदं मिथ्यात्वं न तावदेकावच्छेदेन स्वसंसृज्यमानस्वाधिकरणनिष्ठात्यन्ताभावप्रतियोगित्वम्, 
संयोगादावतिव्याप्तिवारणाय एकावच्छेदेनेति, कालभेदेन स्वाधिकरणनिष्ठात्यन्ताभावप्रतियोगिनि घटादावतीव्याप्तिवारणाय स्वसंसृज्यमानेति । तन्न; घटादावतिव्याप्तेः, तस्यापि स्वसंसृज्यमानस्वाधिकरणनिष्ठप्रातिभासिकघटाभावप्रतियोदित्वात् । तत्र चान्यथाख्यातिस्वीकारे सर्वत्रान्यथाख्यातिप्रसङ्घः । न च व्यावहारिकत्वमभावविशेषणम्; समवायसंबन्धेन घटाभावप्रतियोगित्वेन तथाप्यतिव्याप्तेः ।।
	नच प्रतियोग्यधारताप्रयोजकसंबन्धारोप्यकाभावप्रतियोगित्वं विवक्षितम्, समवायसंबन्धारोप्यकघटाभावश्च न घटाधारताप्रयोडकसंबन्धारोप्यक इति न तत्रातिव्याप्तिरिति वाच्यम्; तथा सति शुक्तिरजते असंभवापत्तेः । शुक्तिरजताधिकरणताप्रयोजकाध्यासिकसंबन्धारोप्यकाभावप्रतियोगित्वाभावात् शुक्तिघटादिसाधारणरजताभावस्य तदारोप्यकत्वासंभवात् । नच रजताभावोऽप्याध्यासिकसंबन्धारोप्यक एवेति वाच्यम्; भ्रान्ताभ्रान्तसाधारण्येन त्रैकालिकरजतनिषेधप्रतीतेरनुभवसिद्धत्वात् । नच समवायस्यैवाभावान्न तदारोप्यकाभावमादाय घटादावतिव्यप्तिरिति वाच्यम्; समवायाभावेऽपि तत्स्थानाभिषिक्तसंबन्धारोप्यकाभावमादाय तत्रातिव्याप्तेरवर्जनीयत्वात् । किच्चेदं लक्षणं शुक्तिरजतेऽसंभवि; रजताधिकरणे तदभावासंभवात् प्रतियोगितदभावयोर्विरुद्धत्वात् । नच समानसत्ताकयोरेव विरोध इति वाच्यम्; समानसत्ताकयोरेव प्रतियोग्यनुयोगिभावदर्शनेन विरोध प्रतियोगित्वस्याप्यभाव- प्रसङ्गात् लाघवेन प्रतियोगित्वेनैव विरोधकल्पनाच्च ।।
	किञ्च समानसत्ताकयोरेव विरोधाङ्गीकारे अविद्यानिवृत्तिकाले अविद्यावस्तानप्रसङ्गो दुर्वारः; अविद्यानिवृत्तेर्ब्रह्मस्वरूपत्वेनाविद्यातन्निवृत्त्योः समानसत्ताकत्वाभावात् । ब्रह्मस्वरूपातिरिक्तत्वेन समानसत्ताकत्वे अध्यस्तानुवृत्त्या अनिर्मोक्षप्रसङ्घः ।।
	ननु ब्रह्मस्वरूपस्यैवाविद्यातन्निवृत्तिसत्तारूपत्वेन तयोः समानसत्ताकत्वा द्विरोधः संभवतीति चेन्न; तथासतिपारमार्थिक व्यावहारिकसत्त्योरभेदप्रसङ्गात् । नन्वस्तु सत्तावच्छिन्नप्रतियोगिता कस्वात्यन्ताभावसमानाधिकरणत्वं मिथ्यात्वम्; शुक्तिरजतस्य रजतत्वावच्छिन्नाभावसामानाधिकरण्याभावेऽपि सत्त्वावच्छिन्नरजता भावसामानाधिकरण्याविरोधात् अधिष्ठानरूपसत्त्वस्य शुक्तिरजतेऽभावादिति चेन्न; तादृशाभावसामानाधिकरण्येन घटादेरपि मिथ्यात्वप्रसङ्गात् । लाघवेनाबावस्य प्रतियोगिनैव 
विरोधेन तदवच्छिन्नाभावासंभवात् । व्यधिकरणधर्मावच्छिन्नाभावाङ्गी कारे रजतवत्पेटिकाश्रये मद्रीयरजतवत्पेटिकात्र नास्तीति प्रतीत्या व्यधिकरणधर्मावच्छिन्नावच्छेदकताकरजतावच्छिन्नप्रतियोगिताकाभावादेरपि स्वीकारप्रसङ्गाच्च ।
	नन्वस्तु स्वानधिकरणमात्रनधिकरणात्यन्ताभावप्रतियोगित्वं मिथ्यात्वमिति चेन्न; घटादावतिव्याप्तेः । त्वन्मते घटे घटाभावप्रतीतेर्घटरूपात्यन्ताभावविषयत्वेन तस्य घटानधिकरणघटावृत्तित्वेन घटादेस्तत्पर्तियोगित्वात् । स्वभिन्नेत्यभावविशेषणे च आकाशात्यन्ताभावेऽतिव्याप्तिः, तस्य  स्वानधिकरणस्वान्यावृत्त्याकाशरूपात्यन्ता भावप्रतियोगित्वात् । किञ्च प्रपञ्चे साध्यमानं स्वानधिकरणानदिकरणात्यन्ताभाव प्रतियोगित्वं स्वाभावस्य स्वाधिकरणवृत्तित्वादवृत्तित्वाद्वा भवते । तत्र स्वाधिकरणवृत्तित्वं  प्रगेव दूषितम् । अवृत्त्यभावप्रतियोगित्वं तु सत्यत्वाविरुद्धम् । आकाशात्यन्ताभावस्यावृत्त्याकाशरूपात्यन्ताभावप्रतियोगित्वेऽपि सत्यत्वाविरोधात् ।।
	ननु तर्ह्यध्यस्तत्वमेव मिथ्यात्वमस्त्विति चेन्न; अध्यासानिर्वचनात् । नता वत्प्रकाशोऽध्यासः; ब्रह्मण्यतिव्याप्तेः । नापि भ्रमः; अन्यथारव्यातेरनङ्गीकारात् । तदभाववति तज्ज्ञानं शुक्तिरजते असिद्धम् । रजताश्रयशुक्तावेव रजतप्रतिभासात् । किञ्च भ्रमविषयत्वं न मिथ्यात्वम्; शुक्तेरपि मिथ्यात्वप्रसङ्गात् । नच रजतमेव विषयो न शुक्तिरिति वाच्यम्; अधिष्ठानाभानेऽध्यस्तस्याप्यभानप्रसङ्गात् । नापि विशेषणत्वेन भ्रमविषयत्वं मिथ्यात्वम्; शुक्तिदन्ताया मिथ्यात्वप्रसङ्गात् । शुक्तिरजते तदभावप्रसङ्गाच्च, तस्य विशेष्यत्वेनैव भानात् । नाप्यधिष्ठानकल्पितत्वमध्यस्तत्वम् कल्पनायां पूर्वोक्तविकल्पे उक्तदोषग्रासात् ।।
	ननु दोषकरणतानिरूपितज्ञाननिष्ठकार्यतावच्छेदकत्वमध्यस्तत्वम्, इदं च शुक्तिरजते संभवति, रजतज्ञाने रजतविषयकत्वस्यैव दोषजन्यतावच्छेदकत्वात्, शुक्तौ तु नोक्तलक्षणम्; तद्विषयकत्वस्य दोषजन्यत्वानवच्छेदकत्वादिति चेन्न;- अविद्यायाः साक्षिभास्यत्वेन साक्षिरूपचैतन्यस्य दोषाजन्यत्वेनाविद्यायास्तदनवच्छेद कत्वेन तत्राव्याप्तेः । काचादिदोषप्रत्यक्षस्य काचादिजन्यतया तदवच्छेदककाचादावतिव्याप्तेश्चे । नच गुणनिरूपितकार्यतानच्छेदकत्वमध्यस्तत्वम्, अविद्यायाश्च न गुणजन्यतावच्छेदकत्वमिति 
नाव्याप्तिरिति वाच्यम्; तथासति ब्रह्मण्यतिव्याप्तेः । तद्वारणाय जन्यत्वविशेषणे चाविद्यायामव्याप्तिः, तस्मान्न मिथ्यात्वं विर्वक्तुं शक्यम् ।।
	व्यवहारविरोधादपि न प्रपञ्चमिथ्यात्वसंभवः; हानोपादानादिलौकिक समस्तव्यवहारस्य वस्तुसत्तासाध्यत्वात्, मिथ्याभूतस्यापि व्यवहारोपयोगित्वे शुक्तिरूप्यस्यापि तथात्वप्रसङ्गः । किञ्च प्रपञ्चस्य मिथ्यात्वे आत्मविज्ञानेन सर्वविज्ञानप्रतिज्ञाश्रुतिविरोधः । "आत्मनि खल्वरे दृष्टे श्रुते मते विज्ञाते इदं सर्वं विदित"मिति हि श्रुतिः । न हि परमार्थब्रह्मज्ञाने मिथ्याभूतप्रपञ्चज्ञानं संभवति; अन्यज्ञानेनान्याज्ञानायोगात् सत्यज्ञानेनासत्यज्ञानायोगाच्च । न हि घटज्ञानेन पटज्ञानं संभवति  शुक्तिज्ञाने च रजतज्ञानं संभवति ।।
	ननु परमार्थब्रह्मज्ञाने सर्वं मिथ्यात्वेन ज्ञातं भवतीति श्रुत्यर्थ इति चेत् घटस्सन् पटस्सन्निति ब्रह्मज्ञानेऽपि प्रपञ्चस्य मिथ्यात्वेनाप्रतीतेः । नच पारमार्तिकतया अद्वितीयतया च ब्रह्मणि ज्ञाने सर्वमिदं मिथ्यात्वेन ज्ञातं भवतीति श्रुत्यर्थ इति वाच्यम्; तथासत्यन्योन्याश्रयात् । अद्वितीयत्वे ब्रह्मणि ज्ञाते हि प्रपञ्चस्य मिथ्यात्वज्ञानं तस्य चैतज्ज्ञाने ब्रह्मण्यद्वितीयत्वज्ञानमिति । किञ्चैवं "यथा सोम्यैकेन मृत्पिण्डेन सर्वं मृण्मयं विज्ञातंस्या"दिति दृष्टान्तानुगुण्येन प्रपञ्चस्य ब्रह्मविकारत्वेन तस्य तन्मयत्वेन सत्यत्वमेव स्यान्न तु मिथ्यात्वमिति । तस्मात् प्रपञ्चः तस्य एवेति सिद्धम् ।।
इति वेदान्तविजयमङ्गलदीपिकायां प्रपञ्चमिथ्यात्वभङ्गः प्रथमः ।।
श्रीः
श्रीमते रामानुजायनमः ।
अथ जीवेश्वरैक्यभङ्ग प्रारभ्यते ।
        --------
एवं जीवेशयोरैक्यमयुक्तं सर्वथैव हि ।
मानाभावादयुक्तेश्च भिन्नत्वप्रत्ययादपि ।।
भिन्नत्वमेव युक्तं हि प्रत्यक्षादिप्रमाणतः ।
ऐक्यप्रतीत्यभावाच्च निर्बाधं ब्रह्मजीवयोः ।।
	जीवब्रह्मणोरैक्यं तावदनुपपन्नम्; प्रमाणाभावात् । न तावत् प्रत्यक्षं प्रमाणम्; 
अहमीश्वर इति कस्याप्यननुभवात् । नच तत्त्वमस्यादिवाक्यश्रवणानन्तरं तथानुभवोऽस्तीति वाच्यम्; तादृशवाक्यार्थानुभवस्य स्वरूपैक्यविषयत्वासिद्धेः । नाप्यनुमानम्; तव्द्याप्यलिङ्गाभावात् । नचेश्वरो जीवाभिन्नः आत्मत्वात् जीववदित्यनुमानादभेदसिद्धिरिति वाच्यम्; तद्विरुद्धधर्माभाववत्त्वेन सोपाधिकत्वात् । नचेश्वरे वास्तवतद्विरुद्धधर्मो नास्तीति वाच्यम्; तथासति घटपटादीनापि परस्पराभेदप्रसङ्गात् ईश्वरो जीवभिन्नः तद्विरुद्धधर्मवत्त्वात् घटपटादिवदित्यादिना सत्प्रतिपक्षत्वाच्च ।।
	नन्वस्तु तर्हि श्रुतिः प्रमाणम् । तथाहि बृहदारण्यके चतुर्थेऽध्याये- "इदं ब्रह्मेदं क्षत्र्नमिमे लोका इमे देवा इमानि भूतानि इदं सर्वं यदयमात्मा" इति । तत्रैव पञ्चमे ब्राह्मणे "तेजोमयोऽमृतमयः पुरुषः अयमेव स योऽयमात्मा" इति । कैवल्योपनिषदि -
	स एव मायापरिमोहितात्मा
	शरीरमास्थाय करोति सर्वम् ।
	इत्यादिकेति चेदुच्यते; इदं ब्रह्मेत्यादि वाक्यं नाभेदे प्रमाणम् । तत्र सामानाधिकरण्यं बाधार्थमभेदार्थं वा । नाद्यः; अचेतनवत्सर्वेषामपि चेतनानां बाधप्रसङ्गात् । तथाचेश्वरस्य केनाभेदस्त्वया साधनीयः स्यात् । न द्वितीयः; अचेतनानामपीश्वराभेदप्रसङ्गात् । क्वचिद्बाधार्थं क्वचिदभेदार्थमिति चेन्न; संभवत्येकार्थत्वे अर्थभेदकल्पनाया अन्याय्यत्वात् । तस्मात् चिदचिद्विचकपदानां तत्प्रकारकपरमात्मपरत्वेनैव सामानाधिकरण्यं युक्तम् । "स एव मायापरिमोहितात्मे"त्यत्र तच्छब्देन जीवमनूद्य तस्य मायावश्यत्वं प्रतिपाद्यते । एवं श्रुत्यन्तराण्यप्येतत्समानार्थकतया व्याख्येयानीति न श्रुतीनां जीवेश्वराभेदे प्रामाण्यम् ।।
	नन्वेवमपि भेदस्याप्रामाणिकत्वादनिर्वचनीयत्वाच्च न जीवेश्वरभेदः । तथाहि न तावत् घटादिभेदे प्रत्यक्षं प्रमाणम्; तत्प्रत्यक्षस्यासंभवात्, तद्धिप्रतियोगित्वज्ञानाधीनम्, घटो न पटो नेत्येव प्रतीतेः । प्रतियोगित्वं (विरोधित्वं) सहानवस्थानलक्षणम्, तच्च भेदज्ञानाधीनमित्यन्योन्याश्रयात् । अनिर्वचनीयश्च भेदः, स किमतिरिक्तान्योन्याभावः, उत वैलक्षण्यम्, अथवा स्वरूपम् । नाद्यः; प्रतियोगिनोऽसंभवात् । न तावद्धटः प्रतियोगी; घटात्यन्ताभावान्योन्याभावयोरभेदप्रसङ्गात् संयोगादीनां प्रतियोगिभेदेनैव भेददर्शनात् । न द्वितीयः; घटादिज्ञानेऽपि घटादिभेदव्यवहारप्रसङ्गात् । अत एव न तृतीयः; घटस्वरूपज्ञानेऽपि 
पटादिभेदव्यवहारप्रसङ्गादिति चेदुच्यते; प्रत्यक्षादेरेव प्रमाणत्वान्न मानाभावः । घटः पटो न पटो घटो न नेयं शुक्तिः नेदं रजतमित्याद्याकारेण प्रत्यक्षादिनैव भेदः प्रतीयते । नच भेदज्ञानस्य प्रतियोगिज्ञानसापेक्षत्वात् तस्य च भेदज्ञानाधीनत्वादन्योन्याश्रय इति वाच्यम्; भेदज्ञानस्य प्रतियोगिज्ञानाधीनत्वेऽपि तस्य भेदज्ञानानदीनत्वात् । नहि प्रतियोगित्वेन प्रतियोगिज्ञानं भेदज्ञाने हेतुः; येन प्रतियोगिज्ञानस्य भेदज्ञानादीनत्वेन तदपेक्षा स्यात् । किन्तु स्वरूपेण तज्ज्ञानं, तच्च न भेदज्ञानमपेक्षत इति नान्योन्याश्रयः । नच प्रतियोगित्वज्ञानस्य तदहेतुत्वे कथं तत्प्रकारकभेदज्ञानं स्यादिति वाच्यम्; प्रतियोग्यनुयोगिभावस्य संसर्गविधया भानेन भेदज्ञानस्य तदप्रकारत्वात् अभावज्ञाने पूर्वं ज्ञातयोरभावत्वप्रतियोगित्वयोरेव प्रकारत्वेन तस्य तज्ज्ञानानपेक्षत्वाच्च । अन्यथा अभावत्वज्ञानानपेक्षाया ब्रह्मणोऽपि वक्तुमशक्यत्वात् संसर्गविधयाऽभावत्वज्ञानस्यानुभवविरोधेन च वक्तुमशक्यत्वाच्च । नच भेदस्येन्द्रियसन्निकर्षाभावान्न प्रत्यक्षत्वमिति वाच्यम्; संयुक्तविशेषणतादेरेव फलबलेन संबन्धत्वकल्पनात् । नच विशेषणतासन्निकर्षे व्यवहितप्रदेशेऽप्यभावबुध्द्यापत्तिः; अभावावच्चिन्नादिकरणसंयोगस्यैव हेतुत्वात् । अन्यथा व्यवहितरूपादेरपि प्रत्यक्षत्वप्रसङ्गात् । साच स्वरूपसंबन्धविशेष एवेति न चोद्यावकाशः । एवमनुमानमपि भेदे प्रमाणमूहनीयम् । नापि भेदस्यानिर्वचनीयत्वम्; अन्योन्याभावस्यैव भेदत्वात्, नच घटान्योन्याभावो न घटादिप्रतियोगिकः तस्य तदविरोधित्वादिति वाच्यम्; घटसंयोगाविरोधिनो घटस्य तदप्रतियोगित्वप्रसङ्गात् । नचाभावप्रतियोगिन्येवायं नियमः; अप्रयोजकत्वात् तदभावाविरोधिनस्तदभावत्वं तु न संभवति । तच्च न घटादावस्ति, घटनिष्ठधर्मस्यैव घटान्योन्याभावाभावत्वात् । नचान्योन्याभावेऽपि घटादिभेदाङ्गीकारे तत्रापि तेद्भेदेनानवस्थापत्तिरिति वाच्यम्; तस्य स्वपरनिर्वाहकत्वेन स्वस्यैव स्वस्मिन् भेदव्यवहारहेतुत्वात् । अन्यथा चाक्षुषत्वप्रयोजकरूपादेः स्वस्मिंस्तदप्रयोजकत्वप्रसङ्गात् ।।
	नन्वेवमपि घटान्योन्याभावघटात्यन्ताभावयोरभेदप्रसङ्गः; प्रतियोगिभेदस्यैव तद्भेदकत्वादिति चेदुच्यते; किं निरूपकाभेदो निरूप्याभेदप्रयोजकः प्रतियोग्यभेदोऽभावाभेदप्रयोजको वा । नाद्यः; एकघटनिरूपप्यमाणानां संयोगसादृश्य ज्ञानाभावादीनां प्रतियोग्यभेदेऽपि भेददर्शनात् । नचैकदातीयकनिरूप्या भेदप्रयोजको निरूपकाभेद इति वाच्यम्; एकघटनिरूप्यमाणानां नानापुरुषीयाणां वा ज्ञानानामभेदप्रसङ्गात् । न 
द्वितीयः; एकघटप्रतियोगिकानां प्रागभावदीनामभेदप्रसङ्गात् । नच तेषामेकजातीयत्वाभावान्नाभेदप्रसङ्गा इति वाच्यम्; अन्योन्याभावस्यापि तथात्वेन तदप्रसङ्गात् । तस्मात्प्रतियोगितावच्छेदकभेद एवाभेदप्रयोदको न प्रतियोगिभेदः । अनेकघटप्रतियोगिकघटत्वावच्छिन्नात्यन्ताभावस्यानन्त्यप्रसङ्गात् ।।
	वस्तुतस्तु घटादौ घटादिनिष्ठासाधारणधर्म एव । तस्य स्वपरनिर्वाहकत्वेन नानवस्थादिदोषः । न चायं घटादिज्ञाने पटादिभेदव्यवहारप्रसङ्गः; घटादिव्यवहारस्येष्टत्वात् । घटप्रतियोगिकभेदव्यवहारस्तु पटजानसापेक्ष इति तव्द्यवहारप्रसक्तिः । नच विरुद्धघटादिज्ञानं भेदज्ञानाधीनमित्यन्योन्याश्रय इति वाच्यम्;  घटादिवृत्तित्वाभावरूपविरोधज्ञानस्य भेदज्ञानानधीनत्वात् । विरुद्धत्वेनाज्ञानेऽपि स्वरूपेण घटत्वादिज्ञानस्यैव भेदज्ञानत्वेन तस्य तदधीनत्वाच्च । नच प्रमेयत्वेन घटत्वादिज्ञानेऽपि भेदव्यवहारप्रसङ्गः; सामान्यधर्माप्रकारकघटत्वादिज्ञानस्यैव भेदव्यवहारहेतुत्वात् ।।
	नन्वेवं भेदोऽभेदाभाव एव; तस्याभेदेनैव विरोधात्, नतु घटस्येति चेन्न; घटात्यन्ताभावत्वाभावस्येष्टत्वात् तस्यैव प्रतियोगिविरोधित्वव्याप्यत्वात् । अन्योन्या भावत्वाभावस्तु कुतः? आपादकाभावात् । प्रतियोग्यविरोधित्वमेवापादकमिति चेन्; प्रतियोगिविरोधित्वमत्यन्ताभावत्वाभावापादकं किं न स्यात्?  प्रतियोगिविरोधि- नोऽत्यन्ताभावत्वप्रतीतेर्न तदापादकत्वमिति चेन्न; प्रतियोग्यविरोधिनोऽन्योन्या भावत्वप्रतीतेर्न प्रतियोग्यविरोधित्वमपि तदापादकमिति गृहाण । अत एव प्रतियोग्यविरोधिनः संयोगाभावादेस्तदत्यन्ताभावत्वं व्यधिकरणधर्मावच्छिन्नाभावस्य प्रतियोग्यविरोधिनोऽपि तदभावत्वम् । यदि प्रतियोगितावच्छेदकावच्छिन्नप्रतियोगि विरोधित्वं तत्रास्तीति मन्यसे तदा तादात्म्यावच्छिन्नप्रतियोगिविरोधित्वं भेदस्यापीति तुल्यम् ।।
	नचैवं भेदादिकरणानिरूपणम्; तादात्म्यरहितस्यैव भेदाधिकरणत्वात् । तादात्म्याभावाधिकरणमेव किमिति चेत् किञ्चिदित्युत्तरम् । अन्यथा भावाधिकरणं किमित्युक्ते किमुत्तरं धत्से? तस्माद्यत्र यत्प्रतीयते तस्य तदेवाधिकरणम् । न चासाधारणधर्मस्य निष्प्रतियोगिकस्य कथं सप्रतियोगिकभेदत्वमिति  वाच्यम्; निष्प्रतियोगिकदेवदत्तादेः सप्रतियोगिकपुत्रत्वानुपपत्तिप्रसङ्गात् । एवं तद्विलक्षणस्वरूपं तद्भेद इत्यपि पक्षो निर्व्यूढः ।।
	नचैवं पक्षद्वयेऽपि घटीदिनिर्विकल्पके सति घटादिप्रतियोगिज्ञाने सति 
घटादिभेदव्यवहारप्रसङ्ग इति वाच्यम्; भेदसविकल्पकस्यैव भेदव्यवहारहेतुत्वेन तदप्रसङ्गात् । कथमन्यथा अतिरिक्तान्योन्याभावादिमते तादृशधर्मिज्ञाने प्रतियोगिज्ञाने च  सति भेदज्ञानाभावः तव्द्यवहाराभावश्च । तस्माद्भेदस्य प्रामाणिकत्वान्निर्वचनीयत्वाच्च जीवेश्वरयोर्भेदो न विरुद्ध इति सुस्थम् ।।
	नन्वेवमपि जीवेश्वरभेदे मानाभावः; प्रत्यक्षादेरभावादिति चेतुच्यते; नाहमीश्वर इति प्रत्यक्षमेव तत्र प्रमाणम् । नच योग्यानुपलब्ध्यभावेन प्रत्यक्षासंभव इति वाच्यम्; प्रतियोगिसत्त्वप्रसञ्जितोपलम्भप्रतियोगिकानुपलब्धेरेवाभावज्ञानहेतुतया प्रतियोगियोग्यत्वा योरप्रयोजकत्वात् । अत एव स्तम्भे पिशाचभेदः प्रत्यक्ष इति तार्किकाणां सिद्धान्तः । संभवति च प्रकृते प्रतियोदिसत्त्वप्रसञ्जितप्रतियोगिकानुपलब्धिः; यद्ययं परिदृश्यमानो जीव ईश्वरः स्यात् तदा तदात्मतयोपलभ्येतेत्यापादनसंभवात् । न चासतः प्रतियोगिसत्त्वस्य आपादकताऽसंभव इति वाच्यम्; तदसत्त्वेऽपि सत्ताप्रतियोगिसत्त्वा पादनेनोपलम्भापादनसंभवात् । अन्यथा तर्कमात्रोच्छेदप्रसङ्गेन ब्रह्ममीमांसाया अनारम्भ एव स्यात् । तस्मात्तत्सहकृतं मनएवेश्वरभेदे प्रमाणम् । भेदसन्निकर्षश्च पूर्वमेवोक्तः ।।
	यद्वा या यत्र प्रतियोगिसत्त्वव्यतिरेकप्रयुक्तानुपलब्धिः सा तत्राभावग्राहिका, अस्ति चैषा घटादौ मनस्त्वाभावग्रहे वायौ रूपाभावग्रहे स्तम्भे पिशाचान्योन्याभावग्रहे प्रकृते च । नतु जलपरिमाणौ पृथिवीत्वाभावग्रहे वायावनुद्भूतरूपाभावग्रहे आत्मनि धर्माधर्माभावग्रहे मनसि घटत्वाभावग्रहे चास्ति ।।
	आचार्यास्तु- परमात्मनोऽपि योग्यतया योग्यानुपलब्धिरप्यस्ति । न चैवं परमात्मनोऽपि ग्रहणप्रसङ्गः; इन्द्रियसन्निकर्षाभावात् मनसो बहिः स्वातन्त्र्याभावात् काचादिदोषोपहितचक्षुष एव रजस्तमोपहितचेतसः प्रतिबन्धाद्वा तदग्रहणोपपत्तेर्नेश्वर भेदप्रत्यक्षानुपपत्तिरित्यनुगृह्णन्ति ।।  
	नच प्रमाणान्तरसहकारिणो मनसो न पृथक्् प्रमाणत्वमिति वाच्यम्; तत्र हि प्रमाणसहकारित्वं साक्षात्परम्परौदासीन्येन प्रमाणसहकारित्वमात्रं विवक्षितं साक्षात्सहकारित्वं वा । नाद्यः; सौरभ्यविशिष्टचन्दनप्रत्यक्षसहकारिणः सौरभग्राहिणः, अनुमानसहकारिणो व्याप्तिग्राहिणः, शब्दसहकारिणः शक्तिग्राहिणश्चाप्रामाण्यप्रसङ्गात् । न द्वितीयः; स्वविषयाधिकरणकाभावप्रत्यक्षहेतुतया स्वविषयप्रतियोगिकाभावप्रत्यक्ष हेतुतया संशयोत्तरप्रत्यक्षहेतुतया च परामर्शस्याप्रामाण्यप्रसङ्गात् दक्षिणवामाक्ष्णोः 
परम्परसहकारित्वेनाप्रामाण्यप्रसङ्गाच्च । सर्वप्रमाणसहकारित्वं चाप्रयोजकम्; किञ्चित्प्रमाणसहकारिप्रामाण्यवत्सर्वप्रमाणसहकारिप्रामाण्यस्याप्यविरोधात् विषयभेदेन सहकारित्वप्रामाण्ययोः संभवाच्च ।।
	किञ्च प्रमाणसहकारित्वं प्रामाण्यस्यैवोपपादकं इतरप्रामाण्यनिर्वाहकस्य, स्वप्रामाण्यनिर्वाहकत्वस्य किं पुनः, न्यायसिद्धत्वात् । अत एव विद्वत्सहकारिपुस्तकादेरविद्वत्तामात्रेण तत्सहकारिविदुषोऽपि न तथात्वम् । मनसः प्रमाणत्वाभावे अहमर्थप्रत्ययासंभवाच्च । अहमर्थस्य साक्षिबास्यत्वं साक्षिभास्यत्वं विनिगमकाभावेन निरस्तम्, मनसैव तद्भानसंभवात् ।।  
	नच निरवयवात्मनो मनःसंयोगासंभव; निरवयवस्य ब्रह्मणोऽविद्यासंबन्धवदुपपत्तेः निरवयवस्यापि व्याप्यवृत्तिसंयोगसंभवाच्च ।।
	एवं श्रुतिरपि भेदे प्रमाणम्, यथा
		द्वा सुपर्णा सयुजा सखाया समानं वृक्षं परिषखजाते । 
		तयोरन्यः पिप्पलं स्वाद्वत्त्यनश्नन्नन्यो अभिचाकशीति ।।
न चान्तःकरणजीवपरत्वमेव स्यादिति वाच्यम् ; सजातीयविजातीयद्वयपरत्वापेक्षया सजातीयद्वयपरत्व एव स्वारस्यात्  । द्वे ब्र्हमणी वेदितव्ये परं चापरं च, पृथगात्मानमित्यादिश्रुत्यानुगुण्येन जीवेश्वरपरत्वस्यैवोचितत्वाच्च । नच तयोरन्यः पिप्पलं स्वाद्वत्तीति सत्त्वं, अनश्नन्नन्यो अभिपश्यतीति ज्ञ इत्यादिपैङ्गश्रुतिवाक्येनान्तःकरणजीवपरत्वमेवास्या इति वाच्यम् ; 
	समाने वृक्षे पुरुषो निमग्नोऽनीशया शोचति मुह्यमानः ।	
	जुष्टं यदा पश्यत्यन्यमीशमस्य महिमानमिति वीतशोकः ।
इति समानार्थकश्रुत्यनुरोधेन सत्त्वशब्दस्य ''सत्त्वमस्त्रीषु जन्तुष्वि''ति जन्तुपरत्वेन निघण्टुपाठाच्चान्तःकरणपरत्वाभावात् । जन्तोश्च - 
	प्राणी तु चेतनो जन्मी जन्तुजन्यशरीरिणः ।
इति नामपाठेन चेतनत्वात् । भेदज्ञानस्यानर्थहेतुत्वप्रतिपादकश्रुतीनामन्यपरत्वेन विरोधाभावात् । तथाहि - पृथगात्मानमित्यादिना भेदज्ञानस्य मोक्षहेतुत्वम्, मृत्योः स मृत्युमाप्नोतीत्यादिना अनर्थहेतुत्वं च श्रुतिसिद्धम् । स्वतन्त्रभेदज्ञानमनर्थहेतुः परतन्त्रभेदज्ञानं मोक्षहेतुरिति । अन्यथा 
अन्यतरश्रुत्यप्रामाण्यप्रसङ्गात्, परतन्त्रभेदश्च शरीरशरीरिभावेन, स्वतन्त्रभेदस्तु तच्छून्यतयेति ।।
	तथाच श्रुतिः - यस्यात्मा शरीरं यस्य पृथिवी शरीरमित्यादिः । एतदभिप्रायकाण्येव सर्वं खल्विदं ब्रह्मेत्याद्यभेदपरवाक्यानि । अन्यथा भेदमात्रनिषेधे नेह नानास्ति किञ्चनेत्यत्र किड्चनपदवैयर्थ्यम्, नेह नानेत्यनेनैव भेदनिषेधसिद्धेः । तदयमर्थः - किञ्चन किमपि वस्तु नाना विना ब्रह्मणाविना इह नास्तीति सर्वं वस्तु ब्रह्मान्तर्यामिकमिति यावत् । नचाध्याहारदोषोऽपि, ततोऽपि पदवैयर्थ्यस्य जघन्यत्वात् । नच मानान्तरसिद्धभेदे श्रुतेस्तात्पर्याभावः । घटः सन् पटः सन्नित्यादिप्रत्यक्षसिद्धे सदात्मके ब्रह्मणि सर्ववेदान्तानां तात्पर्याभावप्रसङ्गात् । अनुग्राहकतया न विरोध इति यदि तदा भेदेऽपि तुल्यम् ।।
	किञ्च मानान्तरसंवादस्य श्रुत्यर्थाश्वासकरत्वेन तात्पर्यानुकूलतया तदभावहेतुत्वाभावात् । नच प्रयोजनाभावेन श्रुतेस्तात्पर्याभावः ; निष्प्रयोजनस्यापि प्रत्यक्षादेः प्रामाण्यदर्शनात् निष्प्रयोजनवाक्यस्यापि स्वार्थे तात्पर्यदर्शनाच्च । पृथगात्मानमित्यादिश्रुत्या तेनामृतत्वमेतीति भेदज्ञानस्य मोक्षरूपप्रयोजनप्रतिपादनाच्च ।।
	किञ्च प्रत्यक्षेण जीवस्य किञ्चिज्ज्ञत्वदुःखित्वादिना भेदसिद्धावपि कर्मवश्यत्वसृज्यत्वपाल्यत्वशेषत्वनियाम्यत्वशरीरत्वादिना   तद्विरुद्धसर्वज्ञत्वादिधर्म   -
विशिष्टपरमात्मभेदप्रतिपादने भेदश्रुतीनां तात्पर्यमिति न तत्र क्षुद्रोपद्रवगन्धः ।।
	किञ्च कस्याः श्रुतेर्भेदे तात्पर्याभावः ? न तावत् द्वा सुपर्णेत्यादिश्रुतेः तत्र 
प्रतिपादनस्यानशनार्थत्वेन तदभावात् । नापि समाने वृक्ष इति श्रुतेः ; तत्र तस्या वीतशोकतानिमित्तदर्शनविषयताप्रतिपादनार्थत्वात् । नापि पृथगात्मानमिति श्रुतेः ; तत्र तस्या मोक्षोपायताप्रतिपादनार्थत्वात् । एवं श्रुत्यन्तरेऽपि द्रष्टव्यम् ।।
	नच मिथ्यात्वेन भेदश्रुतीनां तात्पर्याभावः; प्रपञ्चसत्यत्वस्य समर्थितत्वात् श्रुत्यन्तरविरोधश्च पूर्वमेव परिहृतः । एतेन -
		मानान्तरप्रसिद्धत्वान्मिथ्यात्वादप्रयोजनात् ।
		श्रुत्यन्तरविरोधाच्च न श्रुतिर्भेदगोचरा ।।
इति नवीनोक्तं निरस्तम् ।।
	किञ्च ब्रह्मणोऽहमर्थात् भेदस्तावत्परैरभ्युपगतः । अहमर्थश्च जीवात्मैवेति कथं जीवब्रह्मणोरभेद इति संक्षेपः ।।
इति वेदान्तविजयमङ्गलदीपिकायां जीवेश्वरैक्यभङ्गः ।।
श्रीः
हरीः ओम् ।
श्रीमत्सुदर्शनगुरवे नमः ।
अथ अहमर्थानात्मत्वभङ्गः ।
     -------
	अहमर्थो न चेदात्मा ज्ञानभोगाद्यसंभवः ।
	तच्च स्याच्चेतनस्यैव ज्ञानभोगादियोगतः ।।
	जडस्याप्यहमर्थत्वे शरीरस्यैव तद्भवेत् ।
	युक्तमेव च तल्लोके स्थूलोऽहमिति निश्चयात् ।।
	यदाहुः- अन्तःकरणमेवाहमर्थः नतु जीवः; अहमर्थस्य सुषुप्तिमुक्तयोरननुवृत्तेः, अहमर्थस्य चात्मत्वे तस्य नित्यत्वेन सुषुप्तिमुक्तयोरनुवृत्तिप्रसङ्गादिति- तत्र ब्रूमः -
	अहमर्थ एवात्मा नतु जडरूपान्तःकरणम्; अहं जानामि अहं करोमि अहं दुःखमनुभवामीति ज्ञातृत्वकर्तृत्वभोक्तृत्वाद्यनुभवविरोधात्, जडरूपस्यान्तःकरणस्य ज्ञानाद्याश्रयत्वासंभवात् । न चान्तःकरणवच्छिन्नचैतन्यमेवाहमर्थ इति न तस्य ज्ञानाश्रयत्वासंभव इति वाच्यम्; विशिष्टस्याहमर्थत्वकल्पनातः विशेष्यचैतन्यात्मन एवाहमर्थत्वकल्पने लाघवात् । किञ्चावच्छिन्नस्य चैतन्यस्याहमर्थत्वं किंवा वदतः कोऽभिप्रायः? किमन्तःकरणस्यापि ज्ञानाद्याश्रयत्वं संभवतीति किंवा चैतन्यस्यैवाज्ञानाद्याश्रयत्वं तत्र चान्तः-करणं नियामकमिति । नाद्यः; जडरूपान्तःकरणस्य ज्ञानाद्याश्रयत्वविरोधात् । न द्वितीयः; अन्तःकरणस्याहमर्थ त्वाङ्गीकरणस्य निर्निबन्धनत्व प्रसङ्गात् । ज्ञानहेतोरप्यहमर्थत्वाङ्गीकारे शरीरस्याप्य हमर्थत्वप्रसङ्गः; स्थूलोऽहं कृशोऽहमित्यादिप्रतीत्या तस्यैवाहमर्थत्वौचित्यात् । जडत्वेन ज्ञानाश्रयत्वासंभवस्त्वन्तःकरणेऽपि तुल्यः । नच वृत्तिरूपज्ञानाश्रयत्वं जडस्यापि संभवतीति वाच्यम्; वृत्तिमात्रस्य प्रकाशभिन्नतया ज्ञानपदार्थत्वाभावात् वृत्त्यवच्छिन्नचैतन्याश्रयत्वमन्तःकरणस्यासिद्धमेव ।।
	नचैवमहमर्थस्यात्मत्वे सुषुप्तिमुक्त्योरनुवृत्तिप्रसङ्ग इति वाच्यम्; इष्टत्वात् । अत एव सुप्तोत्थितस्य सुखमहमस्वाप्समित्यहमर्थपरामर्शः । अत एव च श्रुतावपि "नाहं खल्वयमेवं 
सम्प्रत्यात्मानं जानाति अयमहमस्मीति"  इति सुषुप्तिकाले विशिष्याज्ञानानुवादः । अन्यथाहमर्थस्याप्यप्रकाशे अयमिति पदवैयर्थ्यम् । अयमित्यनेन मनुष्यत्वादिधर्मानुवादेन मनुष्यत्वादिधर्मविशिष्टोऽहमिति न जानाति किन्त्वहमित्येव जानातीति हि प्रतीयते । एवं मुक्तावप्यहमर्थानुभवः श्रुतिप्रसिद्धः यथा "कश्चिद्ध वा अस्माल्लोकात् प्रेत्यात्मानं वेद अयमहमस्मीति अथ यो ह वैतमग्निं सावित्रीं वेद स एवास्माल्लोकात् प्रेत्यात्मानं वेदायमहमस्मी"ति ।।
	ननु सुप्तोत्थितस्य "अहं न किञ्चिदवेदिषं मामप्यहं नावेदिष"मिति परामर्शदर्शनात् सुषुप्तावहमर्थानुभवो नास्तीति वाच्यम्; तथासति संविदज्ञानयोरपि सुषुप्तिकाले  अनुभवाभावप्रसङ्गात् । तस्मात्किञ्चिदित्यस्य अनुभूयमानाहमर्थाविद्यादिभिन्नपरत्वं मामित्यस्य मनुष्यत्वादिधर्मविशिष्टात्मपरत्वं चेति न विरोधः । एतेन "प्राज्ञेनात्मना संपरिष्वक्तो न बाह्यं किञ्च न वेद नान्तर"मिति श्रुत्युक्तसुषुप्तावहमर्थाप्रकाश इति निरस्तम्; सुषुप्तावप्यहमर्थानुभवाभिलापकश्रुत्यन्तरानु सारेण तस्या अनुभूयमानव्यतिरिक्तानुभवनिषेधपरत्वात् ।।
	नच मुक्तावप्यहमर्थानुवृत्तावज्ञानदुःखादेरप्यनुवृत्तिप्रसङ्ग इति वाच्यम्; संविदनुवृत्तावपि तुल्यत्वात्, निवृत्ताज्ञानस्यानुवृत्तेरशक्यवचनत्वात्, दुःखादिजनकशरीरा देरभावे दुःखानुवृत्तेरप्यशक्यवचनत्वाच्च ।।
	यत्त्वंहंशब्दप्रत्यभिज्ञानेनाहङ्कार एवाहमर्थः । नच नात्मानुभवितुमर्हति, तस्यानित्यत्वात्, निर्ममो निरहङ्कार इत्यादिना हेयतया प्रतिपादनात् महाभूतान्यहङ्कारो बुद्धिरव्यक्तमेव च ।
इत्यारभ्य-एतत् क्षेत्रमिति क्षेत्रत्वेन भगवता परिगणनाच्चेति, तन्न; बुद्धिशब्दप्रत्यभिज्ञानेन संविदोऽपि बुद्धिशब्दवाच्यमहत्तत्वानतिरेकप्रसङ्गात् । अध्यवसायहेतुत्वमात्रेण बुद्धिशब्दाभिधेयत्वं महत्तत्त्वस्य न संविदात्मकत्वमिति यदि, तदा अनात्मनि देहादावहमभिमानकरत्वेनाहङ्कारपदाभिधेयत्वं न त्वहमर्थत्वमिति तुल्यम् ।।
	यदप्याहुः-- अह्मर्थस्यात्मत्वे प्रतिशरीरं विलक्षणदुःखानुभवेनात्मभेदोऽङ्गी कर्तव्य इति गौरवम् । अहमर्थातिरिक्तस्यात्मत्वे तु नात्मभेदोऽङ्गीकर्तव्य इति लाघवम् । नचैवमहमर्थातिरिक्तात्मकल्पने गौवरम्; आत्मनः अन्तःकरणानां चोभयवादि सिद्ध त्वेनातिरिक्तकल्पनाभावात् । अहंबुद्धिविषयस्यात्मत्वे हि विवादः । नचैवमन्तःकरण 
स्याहमर्थत्वे अहं जानामीति ज्ञानाश्रयत्वानुपपत्तिः; ज्ञानादीनामात्मधर्मत्वे प्रमाणाभावात् । रूपादीनामिव ज्ञानादीनामप्यात्मकर्तृकज्ञानविषयत्वेनात्मधर्मत्वासंभवाच्च ।।
	किञ्च मामहं जानामीत्यात्मनो ज्ञानविषयत्वं प्रतीयते, तच्च ज्ञानं स्वसमवेतम्, त्वनम्ते आत्मभिन्नस्य ज्ञानाश्रयत्वासंभवात् । तच्च ज्ञानं नित्यमनित्यं वा? नाद्यः; आत्मातिरिक्ते नित्यज्ञाने प्रमाणाभावात् । न द्वितीयः; कारणाभावेन तत्र ज्ञानोत्पत्त्यसंभवात् । नचात्ममनस्संयोग एव कारणमिति वाच्यम्; निरवयवात्मन्यव्याप्यवृत्तिसंयोगासंभवात् । किञ्च स्वमपीतो भवतीति सुषुप्तिकाले अहमर्थस्य लयः श्रूयते; स चाहमर्थस्यात्मत्वे न संभवति; आत्मनो नित्यत्वेन लयासंभवात् । नच ज्ञानस्यैव तत्र लयप्रतिपादनमिति वाच्यम्; यत्रैतत्पुरुषः स्वपितिनामेत्युपक्रान्तपुरुषस्यैव स्वमपीतो भवतीति लयप्रतिपादनात्, सचाहमर्थोऽन्तःकरणमेव । सुषुप्तावहमर्थस्य लयानङ्गीकारे तदा अहमर्थानुभवप्रसङ्गः । तत्र चेष्टापत्तौ सुप्तोत्थितस्याहमित्यभिमन्यमान एवास्वाप्समिति परामर्शप्रसङ्गः ।।
	नन्वेवं सति पूर्वेद्युरनुभूतानां पदार्थानां परेद्युः सुप्तोत्थितस्यास्मरणप्रसङ्गः, अन्यानुभूतेऽन्यस्य स्मरणायोगादिति चेन्न; स्थूलाकारान्तः-करणस्य लयेऽपि सूक्ष्माकारान्तःकरणस्य सुषुप्तावपि सत्त्वेन तदप्रसङ्गात्, अत एव न कृतहानाकृताभ्यागमप्रसङ्गोऽपि, नच सूक्ष्मरूपान्तःकरणसद्भावे प्रमाणाभावः; "असद्वा इदमग्र आसीदि"ति श्रुतेरेव तत्र मानत्वात्, अनभिव्यक्तसूक्ष्मरूपावस्थाया एवासच्छब्दार्थत्वात्, तुच्छत्वे त्वासीदिति सद्भावोक्तिविरोधात्, तस्मादहमर्थो नात्मा, किन्त्वतःकरणमेवेति तत्रापि ब्रूमः ---
	यदुक्तमात्मभेदकल्पने गौरवमिति--तन्न; प्रामाणिकतया तस्यादोषत्वात् । नचात्मभेदे प्रमाणाभावः; सुखदुःखादिविचित्रकार्यस्यैव मानत्वात् । अन्यथा त्वन्मते औपाधिकचैतन्यभेदस्याप्युच्छेदप्रसङ्गात् । किञ्च त्वन्मते अन्तःकरणचैतन्ययोरुभयोरप्य प्रामाणिकाहमर्थत्वकल्पनमप्रामाणिकचैतन्याभेदकल्पनं भेदस्यान्तःकरणाधीनत्वकल्पनं भेदप्रतीतेर्भ्रमत्वकल्पनं चेति विपरीतमेव गौरवम् । किञ्चान्तःकरणस्याहमर्थत्वेन तस्य चिरकालावस्थायितया चक्षुःसन्निकृष्टे व्यासङ्गानुपपत्तिः । तथाचान्तःकरणातिरिक्तं मनः करणि प्रतिशरीरमङ्गीकार्यम् । एतदुभयातिरिक्तचैतन्यमप्यङ्गीकार्यमिति महागौरवम् । तथाचान्तःकरणस्यात्मस्थानाभिषेक एव पर्यवसन्न इति तदतिरिक्तचैतन्यस्यामर्थत्व कल्पनं अन्तःकरणस्य सावयवत्वकल्पनं तस्य वृत्तिकल्पनं चेति निर्निबन्धनं निष्प्रामाणिकं च ।।
	यदुक्तमहमर्थस्यात्मत्वे मामहं जानामीति ज्ञानविषयत्वानुपपत्तिरिति तदज्ञानात्, स्वप्रकाशत्वेन वा ज्ञानान्तरेण वा तथा प्रतीत्युपपत्तेः । अभेदेऽपि विषयविषयिभावस्य समर्थनात् । नच ज्ञानान्तरविषयत्वे सामग्र्यनुपपत्तिः; आत्मनो निरवयवत्वेन मनस्संयोगासंभवेऽपि स्वरूपसंबन्धाविरोधात्, निरवयवे व्याप्यवृत्तिसंयोगस्य संभवाच्च । अथवा नित्यज्ञानमेवास्तु, अहमर्थस्य सर्वदा भासमानत्वात् । नचात्मातिरिक्तनित्य ज्ञाने प्रमाणाभावः; मामहं जानामीत्यस्यैव प्रमाणत्वात् । अन्यथा त्वन्मतेऽपि किमहमर्थविषयकज्ञानं चैतन्यरूपं वृत्तिरूपं वा? आद्ये ज्ञानाश्रयत्वानुभवविरोधः । अन्त्ये अहमाकारवृत्तेः सन्निकर्षाभावेन उत्पत्त्यसंभव इति पर्यनुयोगापत्तेः ।।
	यच्चोक्तमहमर्थस्यात्मत्वे तस्य नित्यत्वेन सुषुप्तौ लयासंभवः, श्रूयते हि स्वमपीतो भवतीति सुषुप्तौ लय इति, तदप्ययुक्तम्; आत्मनो लयो नाम ज्ञानसङ्कोच एव, तथाच लयश्रुतेर्ज्ञानसङ्कोचपरत्वेनाप्युपपत्तेरन्तःकरणस्यामर्थत्वकल्पने मानाभावः । तस्याहमर्थत्वेऽपि न तत्स्वरूपस्य विनाशः, सूक्ष्मरूपस्य तस्य सुषुप्तावप्यहमर्थ प्रकाशप्रसङ्गः, इष्टत्वात् । न चैवं सुप्तोत्थितस्याहमित्यभिमन्यमान एवास्वाप्समिति परामर्शप्रसङ्गः; (स्वेरूपस्यैवाहमर्थाभिमतिरूपतया तादृशपरामर्शासंभवात् । अहम स्वाप्समिति स्वरूपपरामर्शो विद्यत एव । नचाहमित्यभिमतिरासमिति परामर्शप्रसङ्गः ।) ज्ञानत्वस्याहन्त्वप्रकारकत्वस्य च स्वरूपाप्रकाश्यत्वात् । अन्यथा त्वन्मतेऽप्यज्ञानमनु भवन्नेवाहमस्वाप्समिति परामर्शप्रसङ्गो दुर्वारः । किञ्चाहमनुभवस्मरणयोर्वैयधिकरण्य प्रसङ्गः कृतहानाकृताभ्यागमप्रङ्गश्च ।।
	यदुक्तं सुषुप्तावप्यन्तःकरणस्य सूक्ष्मरूपेणावस्थानमिति तन्न; तदा प्रकाशमानत्वे सुप्तोत्तितस्य तत्परामर्शप्रसङ्गः । अप्रकाशमानत्वे तदध्यायस्याभावेन तदवस्थानासंभवः । यदुक्तम् "असद्वा इदमग्र आसीत्" इति श्रुतिः सूक्ष्मरूपेण (अवस्थाने) प्रमाणमिति, तन्न; तस्याः कार्यावस्थाप्रहाणपरत्वोपपत्तेः । अनभिव्यक्तरूपमसच्छब्दार्थ इति ह्युक्तम् । तच्चोक्तार्थ एवोपपद्यते, कारणस्यावस्थाविशिष्टरूपेणाभिव्यक्तयभावात् । अन्तःकरणरूप मनसः सुषुप्तौलयोऽप्यनुपपन्नः; "यथा शकुनिः सूत्रेण प्रतिबद्धो दिशं दिशं पतित्वा अन्यत्र आयतनमलब्ध्वा बन्धनमेव उपाश्रयते एवमेव खलु सोम्य तन्मनो दिशं दिशः पतित्वा अन्यत्रायतनमलब्धा प्राणमेवोपाश्रयते प्राणबन्धनं हि सोम्य तन्मन" इति श्रुत्या मनसो व्यापारोपरममात्रश्रवणात् स्वरूपावस्थानप्रतिपादनाच्च ।।
	किञ्चाहमर्थस्यात्मत्वाभावे ईस्वरस्याहंध्द्यभावप्रसङ्गः । श्रूयते हीश्वरस्याहंबुद्धिः "हन्ताहमिमास्तिस्त्रो देवता" इति । स्मर्यते च-अहं कृत्स्नस्य जगत इत्यादि । किञ्च
	आत्मानं चेद्विजानीयादहमस्तीति पुरुषः ।
	किमिच्छन् कस्य कामाय शरीरमनु सञ्चरेत् ।।
	इति निष्कृष्टात्मविषयकं ज्ञानमहन्त्वप्रकारकतयाऽभिलपन्ती श्रुतिरहमर्थस्या नात्मत्वे विरुध्यते ।।
	आत्मन्येष न दोषाय शब्दोऽहमिति यो द्विजः ।
	अनात्मन्यात्मविज्ञानं शब्दो वा भ्रान्तिलक्षणः ।।
	इति स्मृतिश्च विरुध्यते । तत्र न दोषायेत्यत्र दोषत्वं भ्रान्ततापादकत्वम्, उत्तरत्र भ्रान्तिलक्षण इत्युक्तत्वात् । शब्दोऽहमित्यत्र बुद्धिरप्यभिप्रेता, उत्तरत्र आत्मविज्ञानमित्युक्तत्वात् । किञ्च विरजा विपाप्मा भूयासं ब्रह्मलोकमभिसंभवामीति अहमर्थसंबन्धितया मुक्तेः श्रुत्या प्रतिपादनादहमर्थ एवात्मा । अत एव द्वितीयेंऽशे त्रयोदशे --
	शब्दोऽहमिति दोषाय नात्मन्येष तथैव तत् ।
	अनात्मन्यात्मविज्ञानं शब्दो वा भ्रान्तिलक्षणः ।।
इति आत्मैवाहंशब्दमुख्यार्थतया स्पष्टं प्रतिपादितः । किञ्चाहमर्थस्यानात्मत्वे मुक्तिदशायां तस्य विनाशावश्यंभावान्मोक्षार्थं प्रवृत्त्यनुपपत्तिः । त्वन्मते ह्यहमर्थ एव प्रवर्तको भोक्ता च । नहि स्वविनाशार्थं स्वयं प्रवर्तते । एवं स्वर्गादिपुरुषार्थाय प्रवृत्त्यनुपपत्तिः । नचान्तःकरणावच्छिन्नचैतन्यस्यैव प्रवर्तकत्वं भोक्तृत्वं चेति नोक्तदोषप्रसङ्ग इति वाच्यम्; तथा सति चैतन्यमात्रस्यैवाहमर्थत्वसंभवे  किमन्तःकरणस्याहमर्थत्वकल्पनया । तस्मादात्मैवाहमर्थो नान्तःकरणमिति सिद्धम् ।।
इति वेदान्तविजयमङ्गलदीपिकायां अहमर्थानात्मत्वभङ्गः ।।
           ------
श्रीः
अथ अखण्डार्थत्वभङ्गः ।
       -----
सत्यज्ञानादिवाक्यस्य नाखण्डार्थत्वसंभवः ।
विशिष्टार्थेषु तात्पर्यं सर्ववाक्यस्य निश्चितम् ।।
व्युत्पत्त्यैव हि सर्वेषां तथा वाऽनुभवादपि ।
नानुमानेन तत्सिद्धिर्दृष्टान्तादेरभावतः ।।
	सत्यज्ञानादिवाक्यस्याखण्डार्थत्वं तावदनुपपन्नम्; लोके वेदे वा सर्वस्यापि वाक्यस्य समभिव्याहृतपदार्थसंसर्गपरतया व्युत्पत्तेः । स्वरूपमात्रपरत्वे च तद्भङ्गप्रसङ्गः । अन्यथा ज्योतिष्टोमादिवाक्यानामपि स्वरूपमात्रपरत्वेन वैदिककर्ममात्रविलयापत्तेः । नच समानाधिकरणवाक्यानामेव स्वरूपपरत्वमिति वाच्यम्; विनिगमकाभावात् वैपरीत्यस्यापि सुवचत्वाच्च । समानाधिकरणव्यधिकरणवाक्ययोरुभयोरपि संसर्गपरत्वाविशेषात् । इयांस्तु विशेषः समानाधिकरणवाक्ये पदार्थनामभेदः संसर्गः, अन्यत्र संबन्धमात्रमिति । नचाभेदस्य स्वरूपानतिरेकेण तत्परवाक्यस्याखण्डार्थत्वमबिकलमिति वाच्यम्; अनेकविशेषणविशिष्टविशेष्याभेदस्यैव समानाधिकरणवाक्यार्थत्वेनाखण्डत्वासिद्धेः । एकेनैव पदेन स्वरूपावगमसंभवे पदान्तरवैयर्थ्यं च । नचासत्यादिव्यावृत्तिप्रतिपादनार्थं सत्यादिपदमिति वाच्यम्; अनन्तपदेन इतराभेदमात्रस्य निषेधेनासत्याद्यभेदस्यापि निषिद्धत्वात् । किञ्च सत्यज्ञानादिवाक्यमयोग्यं स्यात्, पदार्थसंसर्गाबाधरूपयोग्यतायास्तत्राभावात् । नच पदार्थाबाधो योग्यतेति वाच्यम्; यत्र क्वाप्यबाधस्य वह्निना सिच्चेदित्यादावपि सेचनसंसर्गस्य जलादावबाधितत्वेन योग्यत्वप्रसङ्गात् (सर्वत्राबाधितत्वं तु चन्द्रेऽपि नास्ति; तस्य पृथिव्यां बाधितत्वात् । तथाच प्रकृष्टप्रकाशश्चन्द्र इति वाक्यस्यायोग्यत्वप्रसङ्गः । किञ्च एतस्वरूपमात्रस्य वाक्यार्थत्वे उद्देश्यविधेयभावानुपपत्तिः)  उद्देश्यं हि ज्ञातमज्ञातं विधेयम् । नच ज्ञानाज्ञानायोरेकत्र संभवः ।।
	यत्तु यच्छिद्रं तत्खं यत्सत् ज्ञानमानन्दं तद्ब्रह्मेत्यादाविव भेदभ्रमादेव उद्देश्यविधेयभाव इति, तन्न; तादृशभ्रमो हि न स्वरूपभेदविषयकः; खं खे न भिद्यत इति स्वरूपाभेदस्य निश्चितत्वात् । किन्तु छिद्रशब्दवाच्यत्वावच्छिन्नभेदविषय एव स वाच्यः । तथा च सत्यादिवाक्येऽपि ज्ञानं स्वरूपाभिन्नमिति निश्चयेऽपि आनन्दभिन्नमेवेत्यादिभ्रमः ज्ञानानन्दत्वादिविशिष्टभेदविषय इति आनन्दत्वादिविशिष्टाभेद एव वाक्यार्थः स्यादिति कथमखण्डार्थत्वम् । एवं च ज्ञानादिवाक्यार्थः अखण्डार्थः लक्षणवाक्यत्वात् प्रकृष्टप्रकाशश्चन्द्र इति वाक्यवदित्यनुमानमुक्तरीत्या अखण्डार्थत्वबाधेन बाधितविषयम् । किञ्च किमिदं 
लक्षणवाक्यत्वम्? असाधारणधर्मविशिष्टप्रतिपादकत्वं वा, स्वरूपमात्रप्रतिपादकत्वं वा, असाधारणधर्ममात्रप्रतिपादकत्वं वा, अन्यद्वा? नाद्यः; साध्यविरोधात् । असाधारणधर्मवैशिष्ट्यज्ञानजनकस्य तदगोचरज्ञानजनकत्वासंभवात् । न द्वितीयः; साध्याविशेषात् । स्वरूपमात्रज्ञानजनकत्वस्य संसर्गागोचरप्रमाजनकत्व सिध्द्यधीत्वात् । न तृतीयः; असाधारणधर्ममात्रप्रतिपादने ब्रह्मस्वरूपपरत्वव्याघातात् । नान्त्यः; अनिर्वचनात् । एतेन स्वरूपमात्रप्रतीतितयोच्चरितत्वं लक्षणवाक्यत्वमिति प्रत्युक्तम्; साध्यवत्तस्यापि सन्दिग्धत्वात् । नच स्वरूपप्रश्नानुरोधेन तन्निश्चयः; ब्रह्मविदाप्नोति परमति पूर्ववाक्यप्रतिपन्नब्रह्मस्वरूपस्य प्रश्नविषयत्वासंभवात् । स्वरूपातिरिक्तधर्मप्रश्ने हेत्वसिद्धिः दृष्टान्तासिद्धिश्च, प्रकृष्टप्रकाशश्चन्द्र इति वाक्यस्य चन्द्रपदवाच्यसंसर्गावगाहिज्ञानजनकत्वात् । न चास्मिन् ज्योतिर्मण्डले कश्चन्द्र इति स्वरूपप्रश्नानुरोधेन तस्य स्वरूपपरत्वमेवेति न दृष्टान्तासिद्धिरिति वाच्यम्; अस्मिन् ज्योतिर्मण्डल इति ज्योतिर्मण्डलान्तर्भूतचन्द्रस्वरूपस्यापि प्रत्यक्षदृष्टतया स्वरूप प्रश्नानुपपत्तेः । ननु प्रत्यक्षेणोत्पन्नमपि चन्द्रस्वरूपज्ञानमनवधारणात्मकमिति तस्या ज्ञानसंशयनिवर्तकत्वाभावेन स्वरूपप्रश्नोपपत्तिरिति चेन्न; वर्तुलत्वसकलङ्कत्व प्रकृष्टप्रकाशत्वादिवैशिष्ट्येन चन्द्रस्वरूपस्यानवदारणात्मकत्वासिद्धेः । अन्यथा प्रकृष्टप्रकाशश्चन्द्र इति वाक्येनापि ज्ञानमनवधारणात्मकमेव स्यात्, प्रत्यक्षानधिक विषयत्वात् । ततश्चाज्ञानसंशयानिवृत्तिप्रसङ्गेन कश्चन्द्र इति पुनः प्रश्नोत्तरयोः प्रसङ्गः । नचोपदेशसहकृतप्रत्यक्षमेवावधारणात्मकज्ञानजनकमिति वाच्यम्; चन्द्रश्चन्द्रपद वाच्य इत्युपदेशे सति कश्चन्द्र इति प्रश्नानुपपत्तिप्रसङ्गात् ।  तस्माच्चन्द्रस्वरूपस्यावधृतत्वात् कश्चन्द्र इति प्रश्नस्य चन्द्रपदवाच्यताविषयत्वमेव युक्तम् । स्वरूपमात्रपरत्वे तु प्रकृष्टप्रकाशश्चन्द्र इति स्वरूपस्य ज्ञाततया कः सोम इति पुनः प्रश्नानुपपत्तेः । तस्य वाच्यत्वपरत्वे तु पूर्वस्यापि तत्परत्वं तुल्यम् । किञ्च धूमपदव्युत्पन्नस्य धूमेन वह्निमनुमिमानस्य को धूम इति प्रश्नादयो दृश्यते । नच धूमस्वरूपे अज्ञानं वक्तुं शक्यम्; लिङ्गव्याप्तिनिश्चयाभावे अनुमित्युच्छेदप्रसङ्गात् ।।
	किञ्च कटकादीष्टसाधनतावच्छेदकरजतत्वादिविशिष्टतया प्रत्यक्षेण रजतावधारणे सत्यव्युत्पन्नरजतपदस्य पुंसः किं रजतमिति प्रश्नादयो दृश्यते । नच तत्र रजताज्ञानं वक्तुं शक्यम्; कटकार्तिनस्तस्य रजते प्रवृत्त्यभावप्रसङ्गात् । अपिच घटशब्दवाच्यः कश्चिदस्तीति निश्चयवतः अयं घटो न वेति संशयः को घट इति प्रश्नश्च दृश्यते । तस्यामेव दशायां आनयेति 
प्रयोजकवृद्धेनोक्ते प्रयोज्यवृद्धेन तस्मिन्नानीते अयं घट इति निश्चयात् संशयादयो निवर्तन्ते । नच तेषां स्वरूपविषयत्वसंभवः, स्वरूपानवधारणे शक्तिग्रहानुपपत्तेः । ननु चन्द्रविषयप्रश्नोत्तरवाक्ययोर्न चन्द्रपदवाच्यत्वं विषयः, चन्द्रश्चन्द्रपदवाच्य इत्याप्तवाक्येन चन्द्रत्वविशिष्टे चन्द्रपदवाच्यत्वस्यापि निश्चयेन तयोस्तद्विषयत्वायोगादिति चेत् -- उच्यते; आप्तवाक्येन तादृशनिश्चयः किं चन्द्रपदव्युत्पत्तिमतः पुंसः उत तद्विरहिणो वा? नाद्यः; तस्य तादृशप्रश्नस्यैवासंभवात् । तस्य न तादृशप्रश्नोऽस्तीत्येतदनुभवसिद्धम् । नहि घटत्वविशिष्टे घटपदव्युत्पत्तिमतः को घट इति प्रश्नः संभवति । न द्वितीयः; तस्य चन्द्रपदेन चन्द्रत्वविशिष्टबोधासंभवेनासाधारणधर्मविशिष्टे चन्द्रपदवाच्यत्वावधारणासंभवेन तत्र चन्द्रपदव्यवहारासंभवात्, असाधारणधर्मविशिष्टवाच्यत्वनिश्चयस्यैव व्यवहारहेतुत्वात् । अन्यथा गवयो गवयपदवाच्य इति निश्चयेन कीदृशो गवयः गोसदृशो गवय इति प्रश्नोत्तरयोरभावप्रसङ्गात् तयोरप्यखण्डार्थत्वप्रसङ्गाद्वा । न चेष्टापत्तिः; लोके वाच्यत्वविषयकप्रश्नोत्तरमात्रोच्छेदप्रसङ्गात् । नच प्रत्यक्षासन्निकृष्टविषयोऽयं प्रश्न इति वाच्यम्; चन्द्रस्वरूपं किमिति जिज्ञासाया चन्द्रस्वरूपमित्युत्तरेणानिवृत्तत्वात् । प्रकृष्टप्रकाशश्चन्द्र इत्युत्तरेणानिवृत्तिप्रसङ्गात् । उभयोः स्वरूपपरत्वाविशेषात् । स्वरूपातिरिक्तप्रतिपादने चाखण्डार्थत्वभङ्गः । नच पदान्तरमभिव्याहृतपदजन्यस्वरूप ज्ञानमेव तन्निवर्तकमिति वाच्यम्; पदान्तरसमभिव्याहारस्य ज्ञाने विषयविशेषा नाधायकतयाऽप्रयोजकत्वात् । नच प्रकृष्टप्रकाशपदेनापाततः प्रतीतिविषयप्रकृष्ट प्रकाशसंबन्धिव्यक्तिविशेष एव लक्ष्यत इति व्यक्तिविशेषोपस्थित्या संशयनिवृत्तिरुपपन्नेति वाच्यम्; व्यक्तिविशेषोपस्थितौ प्रकृष्टप्रकाशसंबन्धित्वस्य विशेषणत्वेऽखण्डार्थत्वहनिः । उपलक्षणत्वेन संशयानिवृत्तिरनिवार्या । नहि प्रकृष्टप्रकाशापातप्रतीतिरेव संशयनिवर्तिका । तथा च सति प्रश्नवाक्यानुगुण्येनोत्तरस्य स्वरूपमात्रपरत्वकल्पनाप्रयासवैयर्थ्यात्, संशयनिवर्तकज्ञानविषयपरत्वकल्पनस्यैव युक्तत्वाच्च । यः कश्चिच्चन्द्र इति वाक्येनापि संशयनिवृत्तिप्रसङ्गः, स्वरूपमात्रपरत्वा विशेषात् ।। 
	नच यद्ययं चन्द्रो न स्यात्तदा प्रकृष्टप्रकाशश्चन्द्र इत्याप्तप्रयोगविषयो न स्यादिति तर्कावतारार्थं पदान्तरसमभिव्याहार इति वाच्यम्; तादृशतर्कस्य प्रकृष्टप्रकाशत्वविशिष्ट परत्वकल्पनानुकूलत्वात् । उत्तरवाक्येन प्रकृष्टप्रकाशत्वविशिष्टबोधे सत्येव तन्मूलतर्कस्य प्रवृत्तेः । अन्यथा तादृशप्रयोगवैयर्थ्यादेव । किञ्च करणवैशिष्ट्यसंपादको ह्ययं तर्कः किं स्वत एव संशयं 
निवर्तयति, उत तत्सहकृतशब्दजन्या खण्डार्थत्वज्ञानद्वारेण? नाद्यः; अखण्डार्थत्वकल्पनवैयर्थ्यात्, तर्कादेव प्रश्नशान्तेः । नान्त्यः; तस्य व्यक्तिविशेषोपस्थितित्वाभावेन संशयानिवर्तकत्वात् । नचोक्ततर्कानव तारेऽपि प्रकृष्टप्रकाशादिवाक्यजन्यं ज्ञानं प्रकृष्टप्रकाशव्यक्तौ चन्द्रत्वविशिष्टविषयम्, यः कश्चिच्चन्द्र इति वाक्यजन्यज्ञानं तु न तथेति वैषम्यमिति वाच्यम्; तथासति प्रकृष्ट प्रकाशादिवाक्यस्य विशिष्टपरत्वप्रसङ्गात् । तादृशज्ञानस्य विशिष्टार्थविषयकत्वात् ।।
	ननु प्रकृष्टप्रकाशश्चन्द्र इति वाक्यस्य न चन्द्रपदवाच्यताविषयत्वसंभवः, प्रवृत्तिनिमित्तज्ञानवाच्यत्वस्य दुर्ग्रहत्वादिति चेन्न; प्रकृष्टप्रकाशविशिष्टव्यक्तौ चन्द्रपदवाच्यत्वग्रहणानन्तरं लाघवसहकृतप्रमाणेन चन्द्रत्वे चन्द्रपजप्रवृत्तिनिमित्तत्वग्रहणे विरोधाभावात् । नहि प्रवृत्तिनिमित्तज्ञानानन्तरमेव वाच्यत्वनिर्वाहकतया प्रवृत्तिनिमित्तं कल्पनीयमिति ।।
	यद्वा प्रकृष्टप्रकाशपदेन प्रकृष्टप्रकाशव्यक्तिविशेषनिष्ठा चन्द्रत्वजातिर्लक्ष्यते । तत्पुरस्कारेण चन्द्रपदवाच्यत्वग्रह इति न काचिदनुपपत्तिः ।।
	वस्तुतस्तु गोसदृशो गवय इत्यत्र सादृश्यविशिष्टव्यक्तिप्रत्यक्षानन्तरं प्रत्यक्षदृष्टं गवयत्वं निमित्तीकृत्य यथा गवयपदवाच्यत्वग्रहस्तथा प्रकृतेऽपि वाक्यश्रवणानन्तं प्रकृष्टप्रकाशव्यक्तिगतं प्रत्यक्षदृष्टं चन्द्रत्वं निमित्तीकृत्य चन्द्रपदवाच्यत्वग्रह इति ।।
	ननु चन्द्रपदेन चन्द्रपदवाच्यत्वं किं मुख्यवृत्त्या बोध्यते लक्षणया वा? नाद्यः; चन्द्रपदस्य तदवाचकत्वात् । न द्वितीयः; मुख्यार्थचन्द्रत्वसंबन्धित्वेन ज्ञानादुपदेशवैयर्थ्यम्, तदज्ञाने च लक्षणासंभव इति चेन्न; सामान्यतश्चन्द्रपदप्रवृत्तिनिमित्तसमानादिकरणत्वेन ज्ञानेऽपि लक्षणासंभवात् । किञ्च भवतु प्रकृष्टप्रकाशश्चन्द्र इत्यादौ कश्चन्द्र इति स्वरूपप्रश्नानुरोधेनाखण्डार्थत्वं, सत्यज्ञानादिवाक्ये तादृशप्रश्नाभावेन कथमखण्डार्थत्वम् । नचैतदनुरोदेनात्रापि प्रश्नकल्पनेति वाच्यम्; तत्त्वप्रतिपादनपरवाक्यस्य ब्रह्मानुवादेन सत्यत्वादिगुणविसिष्टप्रतिपादनपरतया प्रश्नोत्तरत्वे प्रमाणाभावात् । सत्यं ज्ञानमनन्तं ब्रह्म, यो वेद निहितं गुहायां परमे व्योमन्, सोऽश्नुते सर्वान् कामान् सह, ब्रह्मणा विपश्चितेति, सत्यज्ञानानन्तब्रह्मज्ञानानुवादेन मोक्षहेतुत्वप्रतिपादनपरतया लक्षणवाक्यत्वासंभवाच्च ।।
	किञ्च सत्यज्ञानादिवाक्यस्याखण्डार्थत्वे वाक्यत्वव्याघातः । समभिव्याहृतपदोप 
स्थापितसंसर्गगोचरज्ञानजनकत्वं हि वाक्यत्वम् । तदगोचरप्रमाजनकत्वं ह्यखण्डार्थत्वम् । एवं पदवाक्यविभागानुपपत्तिश्च । संसर्गगोचरज्ञानजनकत्वं वाक्यत्वं तदगोचरज्ञान जनकं पदमिति हि पदवाक्यविभागः । नहि पदसमुदाय एव वाक्यम्; घटः कुम्भः कलश इति पदसमुदायस्य घटः पटः कुड्यमिति पदसमुदायस्य च वाक्यत्वप्रसङ्गात् । नचेदं पदमेव न वाक्यमिति वाच्यम्; पक्षहेत्वोर्वाक्यपदविरोधात् । पदपक्षत्वे तु प्रत्येकं पदस्य संसर्गानवगाहिज्ञानकत्वेन सिद्धसाधनम् । नचापर्यायत्वे सति एकप्रतिपदिक मात्रार्थत्वम् सत्यादिपदानां स्वरूपमात्रपरत्वाविशेषेण पर्यायतया बाधात् । नच प्रातिपदिकमात्रार्थपरत्वमखण्डार्थत्वमिति वाच्यम्; सत्यज्ञानादिवाक्ये द्वितीयया कर्मत्ववैशिष्ट्यप्रतिपादनेन प्रातिपदिकमात्रार्थपरत्वासिध्द्या प्रातिपदिकादर्थान्तरंमात्रपद व्यवच्छेद्यमिति वक्तव्यं, तथाच पारिफाषिकत्वापत्तेर्वैशिष्ट्यान्तराप्रतिपादकत्वमखण्डार्थ त्वमिति किमिति न ब्रूयाः? पारिभाषिकत्वस्योभयत्राविशेषात् । अस्तु वा तदखण्डार्थत्वं तथापि न त्वदभिमतनिर्विशेषस्वरूपसिद्धिः; कर्मत्वविशिष्टस्यैव प्रतिपादनात् । तदप्रतिपादने च ब्रह्म यो वेदेति तत्कर्मकवेदनानन्वयप्रसङ्गः । तद्रीत्याध्याहारे स एव दोषः । तथापि तत्पदेन कर्मत्वविशिष्टबोधने न निर्विशेषस्वरूपसिद्धिः । अत एव सत्यज्ञानादिवाक्यमखण्डार्थं प्रातिपदिकार्थमात्रप्रश्नोत्तरत्वात् इत्यनुमानं निरस्तम् ।।
	यदप्युक्तं तत्त्वमस्यादिवाक्यमखण्डार्थं परस्परनिरूपितकार्यकारणभावानधि करणद्रव्यगोचरसमानाधिकरणवाक्यत्वात् सोयं देवदत्त इति वाक्यवत् । नीलमुत्पलमिति वाक्ये व्यभिचारवारणाय द्रव्यगोचरेति । मृद्धट इति वाक्ये व्यभिचारवारणाय कार्यकारणभावानधिकरणेति । असंभवनिरासाय परस्परनिरूपितेति । नच दण्डी पुरुष इति वाक्ये व्यभिचारः; तत्र दण्डपुरुषयोः सामानाधिकरण्याभावादिनिप्रत्ययेन दण्डसंबन्धविशिष्टस्यैव पुरुषसामानाधिकरण्यप्रतीतेः । दण्डसंबन्धश्च द्रव्याद्रव्यसाधारण इति न द्रव्यसमानाधिकरणत्वम् । नचैवं दृष्टान्ते साधनवैकल्यं, तत्ताया द्रव्याद्रव्यसाधारणत्वादिति वाच्यम्; तत्ताया नानात्वेन देवदत्ततत्ताया द्रव्यमात्रनिष्ठत्वेन द्रव्यगोचरसमानाधिकरणवाक्यत्वात् ।।
	नचैवं द्रव्यं घट इति वाक्ये व्यभिचारः, तत्र द्रव्यघटपदार्थयोरभेदेन कार्यकारणभावानधिकरणद्रव्यगोचरसमानाधिकरणवाक्यत्वादिति वाच्यम्; तत्र वाक्यार्थ प्रतीतिविषययोरभेदेऽपि पदार्थयोर्भेदेन कार्यकारणभावानधिकरणतया तदधिकरणगोचर समानाधिकरणवाक्यत्वाभावात् यद्वा परस्परनिरूपिताधाराधेयभावरहितपदार्थक 
समानाधिकरणवाक्यत्वात्, सोऽयं देवदत्त इति वाक्यवत् । 
	नच दृष्टान्ते साध्यवैकल्यम्; सोऽयमिति पदद्वयलक्षितस्वरूपैक्यस्य तेन वाक्येन प्रतिपादनादिति-तदप्ययुक्तम्; तथाहि- तत्र प्रथमहेतुस्तावदनुपपन्नः; अयं घट इति वाक्ये व्यभिचारात् । न चेदन्ताया द्रव्याद्रव्यसाधारणत्वेन द्रव्यगोचरत्वाभावान्न व्यभिचार इति वाच्यम्; तत्ताया इवेदन्ताया अपि नानात्वेन घटेदन्ताया द्रव्यमात्रनिष्ठत्वात् । द्वितीयहेतुरप्ययुक्तः- कुम्भखं परिच्छन्नं जलसूर्यः करसहस्रशाली इति वाक्ये व्यभिचारात् । त्वया यावद्धर्मोपाधिकभेदाङ्गीकारात् । समानाधिकरणवाक्ये व्यभिचाराच्च । जीवेश्वरभेदस्य स्वाभाविकस्य समर्थितत्वेन तत्त्वमस्यादिवाक्ये हेतोः स्वरूपासिद्धेश्च । तत्र तृतीयहेतुरप्ययुक्तः; भ्रान्तोदीरितवाक्ये "दण्डी पुरुष" इत्यादौ व्यभिचारात् । किञ्च यद्येकपदविशेषणस्य पदान्तरार्थत्वाधेयत्वाभावो विवक्ष्यते, तदा दृष्टान्ते साध्यसाधनवैकल्यम् । तत्ताया इदंपदार्थाधेयत्वेन तदभावाभावात् । अत्र यदुक्तम्- किं "सोऽयं देवदत्त" इत्येतत् तत्तेदन्ते एकवृत्ती इति बोधयति, किं सोऽयमित्येव प्रतीतिः एकवृत्तित्वे तात्पर्यमिति  । नाद्यः; तदिदंशब्दयोस्तत्तेदन्ताविशिष्टबोधकत्वेन एकवृत्तित्वबोधकपदाभावात् । नच देवदत्तवृत्तित्वमेव बोधयतीति वाच्यम्, तथा सति तस्य देवदत्तभेदेऽप्युपपत्तौ तेन भेदभ्रमानुवृत्तिप्रसङ्गात् वृत्तिपदाभावाच्च । न द्वितीयः; एकवृत्तित्वतात्पर्यकल्पनातः अभेदरूपत एकत्व एव तातप्रयकल्पनस्य लघुत्वात् । तस्मादभेद एव वाक्यार्थ इति न साध्यसाधनवैकल्यम् ।।
	किञ्च समानाधिकरणवाक्यानामभेद एव तात्पर्यम् । तत्र च विशिष्टाभेदे विशेषणानामप्यभेदो वक्तव्यः, वाच्यैकदेशे अन्वयाव्युत्पत्तेः । तथा च प्रकृते तत्तेदंतयोरभेदासंभवेन देवदत्ताभेदावच्छेदकतया अन्वयो वक्तव्यः, स च न संभवति; तयोरवच्छेदकत्वासंभवात् । अवच्छेदकत्व ह्यवच्छेद्यान्यूनकालीनत्वम्; नच तयोस्तदस्ति; अवच्छेद्यदेवदत्ताभेदन्यूनकालीनत्वात् । नच यद्वत्तया ज्ञाते यत्प्रर्तीयते तत्तदवच्छेदकमिति वाच्यम्; उपलक्षणस्याप्यवच्छेदकत्वप्रसङ्गात् । विशेषणमेव ह्यवच्छेदकं, तस्मात्स्वरूपलक्षणया अभेद एव वाक्यार्थ इति, तदयुक्तम्; अभेदमात्रस्य  बुभुत्सितत्वेन वाक्यार्थत्वाभावात् । वाक्यार्थत्वाभावात् । पूर्वोत्तरकालीनदेवदत्त भेदभ्रमस्य ततोऽनुवृत्तिप्रसङ्गाच्च । तस्मात्तत्तेदंताश्रयाभेद एव वाक्यतात्पर्यम् । नच तत्र तयोरुपलक्षणत्वमेवेति वाच्यम्; तथासति वस्तुगत्या तत्तेदंताश्रययोस्तदभेद एव वाक्यार्थ इति पर्यवसन्नम् । न ह्यबुभुत्सितत्वेन स 
वाक्यार्थ इत्युक्तं तदयुक्तम् । विशिष्टाभेदपरवाक्यस्य विशेष्यमात्राभेदो न व्युत्पत्तिसिद्ध इति तदेव व्युत्पत्तिविरुद्धम् । नीलमुत्पलं नीलो घट इत्यादौ एकपदप्रतिपन्नविशेष्यस्य अपरप्रतिपन्नविशेष्यमात्राभेद एव व्युत्पत्तेर्लोकसिद्धत्वात् । उभयाभेदपरत्वस्य समानाधिकरणवाक्ये क्वाप्यदर्शनात् । नच तर्हि विशेषणानामवच्छेदकत्वेनैवान्वय इति पर्यवसन्नम्, नहि तत्तेदन्तयोस्तत्सं भवतीत्युक्तमिति वाच्यम् । अवच्छेदान्यूनकालीनत्वस्यावच्छेदकपदार्थत्वासिद्धेः । तथात्वे दण्डी पुरुषः श्यामो घट इत्यादौ दण्डादेरेवावच्छेदकतयानन्वयप्रसङ्गात् । दण्डी  नास्तीत्यत्र दण्डस्याभावसंसर्गानवच्छेदकत्वप्रसङ्गाच्च । तस्मादवच्छेदकत्वं स्वरूपसंबन्धविशेष एवेति तत्तेदंतयोरपि नावच्छेदकत्वेनान्वयानुपपत्तिः ।
	अयमत्र निष्कर्षः- व्यधिकरणवाक्यानां समानाधिकरणवाक्येष्वपि मृद्धटः नीलोत्पलं दण्डी पुरुष इत्यादिवाक्यानां च सखण्डार्थत्वमङ्गीकृत्यापि सत्यादिवाक्ये तत्त्वमस्यादिवाक्ये च तदनङ्गीकारेणाखण्डार्थत्वं साधयतस्तव कोऽभिप्रायः? किमौपनिषदस्य प्रधानार्थस्य सत्यादिवाक्यखण्डार्थतां विना दुरुपपादत्वात् अखण्डार्थत्वसाधकाभावेऽपि काशं कुशं वावलम्ब्यापि प्रयोजनगौरवात् प्रमाणविरुद्धमप्यखण्डार्थत्वं साधनीयमित्यभिप्रायः, अथवा वस्तुनो निर्विशेषत्वात् तथाङ्गीकार्यमिति  । नाद्यः; साधकाभावेनाप्रामाणिकस्याखण्डार्थत्वस्य गुरुभूतप्रयोजन साधकत्वासंभवेन तादृशप्रयोजकत्यागस्यैवोचितत्वात् ।।
	किञ्च कि तद्गुरुभूतं प्रयोजनम्? न तावदद्दैतसिद्धिः प्रयोजनम्; सत्यज्ञानादिवाक्याखण्डार्थत्वाभावेऽपि नेह नानास्तीत्यादिभेदनिषेधश्रुतिभिरेवाद्वैतसिद्धेः लोकव्युत्पत्तिविरुद्धाखण्डार्थत्वकल्पनाया निर्मूलत्वात् । ननु वाक्यदन्याधिष्ठानतत्त्व साक्षात्कारो ह्यविद्यानिवर्तकः, वाक्यजन्यस्य च तादृशत्वं निर्विशेषब्रह्मस्वरूप मात्रविषयकत्वमेव, तादृशज्ञानजनकं हि सत्यज्ञानादिवाक्यं तत्वमस्यादिवाक्यं चेति चेन्न; अधिष्ठानासाक्षात्कारो ह्यविद्यानिवर्तकः नतु निर्विशेषिताधिष्ठानसाक्षात्कारः अतत्त्वाविषयतादृशसाक्षात्कारो वा, गौरवात्स अन्यथा यज्ञदत्तीयशुक्तौ रजतभ्रमवतो देवदत्तीयत्वेन शुक्तिसाक्षात्कारेण भ्रमनिवृत्तिप्रसङ्गात् । तादृशाधिष्ठानसाक्षात्कारश्च विशिष्टपरेण तत्त्वमस्यादिवाक्येनापि संभवतीति नाखण्डार्थत्वसिद्धिः । चरम साक्षात्कारस्य तदवच्छेदकवृत्तिविषयत्वावश्यंभावेनातत्त्वविषयत्वस्यावर्दनीयत्वाच्च । यत्तु 
अज्ञानकार्यविशेषयकज्ञानं नाज्ञानं निवर्तयति; तथासति रजतज्ञानेन शुक्तयज्ञान निवृत्तिप्रसङ्गादिति, तदसत्; रजतज्ञानस्य शुक्तितत्त्वसाक्षात्कारत्वाभावेना निवर्तकत्वात् न त्वज्ञानकार्यरजतविषयत्वात्, तथात्वे शुक्तिद्वयरजतभ्रमानन्तरमेकशुक्तितत्त्वविषय कस्वान्यशुक्तिरजतसाक्षात्कारस्य एकसुक्त यज्ञाननिवर्तकत्वप्रसङ्गात्् चरमसाक्षात्कारस्याज्ञानकार्यवृत्तिविषयत्वेनाज्ञानानिवर्तकत्व प्रसङ्गाच्च । तस्मादधिष्ठानतत्त्वविरोध्यविषयकाधिष्ठानतत्त्वसाक्षात्कार एवाविद्यानिवर्तकः । रजतज्ञानं शुक्तितत्त्वविरोध्यविषयकं तादृशरजतत्वविषयकत्वात्, अतस्तन्न शुक्तयज्ञाननिवर्तकम्, सत्यादिवाक्यजन्यं तत्त्वमस्यादिवाक्यजन्यं च ज्ञानं नाधिष्ठानतत्त्व विरोधिविषयकं तत्त्वविषयकं चेति तदविद्यानिवर्तकम्, सत्यत्वादेर्जगत्कारणत्वादेश्च ब्रह्मतत्त्वरुपतदविरोधित्वात् । विशिष्टसाक्षात्कारनिवर्तकत्वानुरोधेन तद्वाक्यप्रतिपन्नानां ब्रह्मधर्माणामज्ञानकार्यत्वाभावस्यैवाङ्गीकर्तुं युक्तत्वाच्च । तस्मान्न प्रथमाभिप्रायः ।।
	नापि द्वितीयः; वस्तुस्तादृशत्वेऽपि विशिष्टपरतया व्युत्पन्नवाक्यसजातीयस्या खण्डार्थत्वसाधनस्यासंभवात् प्रकृष्टप्रकाशवाक्ये चेखण्डार्थत्वासिद्धेः । तन्मात्र प्रश्नोत्तरत्वादिकं तु नाखण्डार्थत्वसाधकम् । विशिष्टपरस्यापि वाक्यस्य स्वरूपप्रश्नोत्तरत्वे विरोधाभावात् स्वरूपप्रश्नस्य स्वरूपमात्रपरोत्तरवाक्येन शान्त्यभावाच्च ।  वस्तुतस्तादृशत्वमप्यसिद्धमिति निर्विशेषत्वभङ्गे प्रतिपादितम् । तन्मात्रप्रश्नोत्तरत्वमप्यसिद्धम्; प्रश्नोत्तरयोर्वाच्यताविषयत्वस्य बहुधा प्रतिपादितत्वात् । स्वरूपमात्रविषयत्वे च प्रकृष्टप्रकाशपदस्य न किञ्चित्प्रयोजनं पश्यामः । किं चन्द्रे प्रकृष्टप्रकाशत्ववैशिष्ट्यबोधनार्थं तत्तव्द्यक्तयन्तरे वा अबोधकमेव चन्द्रस्वरूपनिर्णायकं वा । नाद्यः; अखण्डार्थत्वभङ्गप्रसङ्गात् । न द्वितीयः; उन्मत्तप्रलापत्वप्रसङ्गात् । नहि चन्द्रस्वरूपे पृष्टे अन्यत्र प्रकृष्टप्रकाशत्ववैशिष्ट्यप्रतिपादनमनुनम्त्तस्य संभवति । न तृतीयः; प्रकृष्टप्रकाशपदाव्युत्पन्नस्य चन्द्रस्वरूपावधारणप्रसङ्गात् व्युत्पत्त्यपेक्षायां विशिष्टबोधनमवर्जनीयमेव । व्युत्पत्तिग्रहस्यार्थबोधनद्वारेणैव चन्द्रपदानिग्राहकत्वात् ।
	किञ्च लक्षणया स्वरूपाभेदपरत्वे मुख्यार्थसंबन्धित्वेन स्वरूपप्रतीतिरस्ति न वा । आद्ये अखण्डार्थत्वभङ्गः । अन्त्ये स्वरूपविशेषप्रतीतिनियमस्याकस्मिकत्वप्रसङ्गः । वस्तुतस्तु भिन्नप्रवृत्तिनिमित्तानां शब्दानामेकस्मिन्नर्थे  वृत्तिः सामानाधिकरण्यम् । इदं च तत्त्वमस्यादिवाक्यस्याखण्डार्थत्वे कथं स्यात् समानाधिकरणवाक्यत्वम । नच 
मुख्यार्थबोधनशायां भिन्नप्रवृत्तिनिमित्तकत्वं लक्ष्यार्थबोधनदशायामेकार्थकत्वमिति वाच्यम्; एकार्थबुद्धौ भिन्नप्रवृत्तिनिमित्त विषयकत्वस्यैव सामानाधिकरण्यप्रयोजकत्वात् । अन्यथा विषं भुङ्क्षेत्यादिवाक्यस्य अर्थवादानां च समानाधिकरणवाक्यत्वप्रसङ्गात् । उक्तरीत्या मुख्यार्थलक्ष्यार्थप्रतीत्या भिन्नप्रवृत्तिनिमित्तकत्वस्य एकार्थकत्वस्य च सत्त्वात् । तस्मात्प्रर्वत्र समानाधिकरणवाक्ये विशिष्टाभेद एव आर्थप्रतीतिविषय इति नाखण्डार्थत्वसिद्धिः ।।
	नन्वेवं सति सिद्धान्ते तत्त्वमस्यादिवाकयस्य कथं सामानाधिकरण्यं? जीवब्रह्माभेदानभ्युपगमादिति चेन्न; तत्त्वंपदयोरुभयोरपि ब्रह्मपरत्वेन सामानाधिकरण्याविरोधात्, त्वंपदस्य च ब्रह्मपरत्वं, शरीरवाचिशब्दस्य शरीरिपर्यन्तव्युत्पत्तेः । जीवस्य च ब्रह्मशरीरत्वं यस्यात्मा शरीरमित्यादिश्रुतिसिद्धम् । मध्यमपुरुषपदप्रयोगस्तु युष्मच्छब्दोपपदत्वादविरुद्ध इति न किञ्चिदनुपपन्नम् ।।
इति श्रीवेदान्तविजयमङ्गलदीपिकायामखण्डार्थत्वभङ्गः ।।
               -----
श्रीः
श्रीमते रामानुजाय नमः ।।
     ----
	प्रपञ्चस्य तु मिथ्यात्वमैक्यं जीवेशयोस्तथा ।
	अहमर्थात्मभिन्नत्वमखण्डार्थत्वमप्यसत् ।।
	सत्यज्ञानादिवाक्यस्य मायिभिः परिकल्पितम् ।
	बहुश्रुतिविरोधेन सत्तर्कैरपि खण्डितम् ।।
	अयमत्र निष्कर्षः । मायिमते भेदश्रुतीनां जीवशरीरत्वजगदुपादानत्व प्रतिपादकश्रुतीनां तादृशस्मृतीतिहासपुराणागमसूत्राणां प्रत्यक्षादीनां चाप्रामाण्यम्  । अद्वैतपरवाक्यानामपि पदार्थसंसर्गरूपवाक्यार्थपरत्वानङ्गीकारादप्रामाण्यम् । हबुषु पदेषु लक्षणा । निर्गुणश्रुतीनां वाक्यान्तरेण हेयगुणविषयत्वेऽवगते सकलकल्याणगुण विषयत्वस्यापि कल्पनायां सर्वज्ञत्वाद्यनन्तकल्याणगुण श्रुतीनामप्रामाण्यम् । अखिल हेयप्रत्यनीके परस्मिन् ब्रह्मणि हेयरूपाज्ञानाश्रयत्वतत्तिरोधानजन्ममरणविविधविचित्र यातनादिसकलहेयास्पदत्वकल्पनं स्वस्य तादृशब्रह्मणि पूर्वसञ्चितानन्तस्वकीयदुरितमूल प्रद्वेषाविष्करणमित्याद्यनन्तदोषाः ।।
	माध्वमते श्रुतिस्मृतिप्रतिपन्नजगदुपादानत्वभङ्गः, गुण्यतिरेकेण गुणनिराकरणेऽपि निर्गुणनिराकरणमित्यादयो दोषाः प्रादुष्युः ।।
	भेदाभेदवादस्तु भेदाभेदयोः परस्परविरोधादेव गर्भस्रावनिरस्तः ।
	विशिष्टाद्वैतवादे तु भेदश्रुत्यभेदश्रुतिघटकश्रुतीनां तादृशस्मृतीतिहासपुराणानां प्रत्यक्षादीनां च प्रामाण्यमिति न कस्याप्यप्रामाण्यमिति । श्रीमन्नारायणस्यैव परत्वविषये वेदान्ताचार्यैरनुगृहीतम् -
	आत्मैक्यं देवतैक्यं त्रिकसमधिगतातुल्यतैक्यं त्रयाणा-
	मन्यत्रैश्वर्यमित्याद्यनिपुणफणितीराद्रायन्ते न सन्तः ।
	त्रय्यन्तैरेककण्ठैस्तदनुगुणमनुव्यासमुख्योक्तिभिश्च
	श्रीमन्नारायणो नः पतिरखिलतनुर्मुक्तिदो मुक्तभोग्यः ।।
	अत्र श्लोके अनिपुणफणिरिति वदतामयं भावः- आत्मैक्यादिकमत्यन्तानु पपन्नमिति कथमत्यन्तानुपपन्नत्वम्? उच्यते; आत्मैक्यं तावदनुपपन्नम् यस्याकाशं शरीरं, नित्यो नित्यानां चेतनश्चेतनानां, उत्तमः पुरुषस्त्वन्यः, दासभूताः स्वतः सर्वे ह्यात्मानः परमात्मनः, इत्याद्यनन्तप्रमाणविरोधात्, बद्धमुक्तव्यवस्थानुपपत्तेः, ब्रह्मणो नित्यमुक्तत्वश्रुतिविरोधाच्च । देवतैक्यमित्याद्यनुपपन्नम्, तद्देवतानां परमं च दैवतं, स आत्मा अङ्गान्यन्यादेवताः, नारायणस्य चाङ्गानि सर्वदैवानि चाभवन् इत्यादिबहुप्रमाणविरोधात् । परब्रह्मणस्त्रिमूर्त्यतिरिक्तत्वं त्रयाणां तुल्यता ऐक्यं परब्रह्मव्यतिरिक्ते चतुर्मुखे शिवे वा परत्वमिति पक्षचतुष्टयमप्यनुपपन्नम्;
	नारायणपरं ब्रह्म तत्त्वं नारायणः परः ।
	पुरुषान्न परं किञ्चित्सा काष्ठा सा परा गतिः ।
	यस्मात्परं नापरमस्ति किञ्चित्, अतः परं नान्यदणीयसं हि, न तस्येशे कश्चन, पतिं विश्वस्यात्मेश्वरं, न तत्समश्चाभ्यधिकश्च दृश्यते, न त्वत्सत्समोऽस्त्यभ्यधिकः कुतोऽन्यः ।
	मत्तः परतरं नान्यत्किञ्चिदस्ति धनञ्जय ।
	न वासुदेवात्परमस्ति दैवतं, न दैवं केशवात्परम् ।
	विष्णुरेव परं ब्रह्म त्रिभेदमिह पठ्यते ।
	नारायणः परं पन्नगाशनवाहनः ।
	वासुदेवः परं ब्रह्म परमात्मा परात्परः ।
	नारायणाभिधानस्य ब्रह्मणः परमात्मनः ।
	वदन्ति यत्तत्त्वविदस्तत्त्वं यज्ज्ञनमव्ययम् ।
	ब्रह्मेति परमात्मेति भगवानिति शब्द्यते ।
	स ब्रह्मा स शिवः, स ब्रह्मा स ईशानः, ब्रह्मा च नारायणः, शिवश्च नारायणः,
	यन्नाभिपद्मादभवन्महात्मा प्रजापतिर्विश्वसृड्विश्वरूपः, नारायणाद्ब्रह्मा जायते नारायणाद्रुद्रो जायते, सर्वाणि भूतानि नारायणादेव समुत्पद्यन्ते नारायणात्पर्वर्तन्ते नारायणे प्रलीयन्ते, नैवेह किञ्चनाग्र आसीत्, दिव्यो देव एको नारायणः, एको ह वै नारायण आसीत् न ब्रह्मा नेशानः, ब्रह्मविष्णुरुद्रेन्द्रास्ते सर्वे संप्रसूयन्ते ललाटात् क्रोधजो रुद्र इत्यादिबहुप्रमाणविरोधात् । त .... शानिपुणफणितीः सन्तो नाद्रीयन्ते आत्मैक्यादिकं नाङ्गीकुर्वन्तीत्यर्थः । सतामनभिमतत्वादेवास्याप्यनभिमतमिति भावः ।।
	स्वसिद्धान्तं दर्शयति- त्रय्यन्तैरिति ।। अत्र "तं त्वौपनिषदं पृच्छामि, तं त्वौपनिषदं पुरुषं विद्धि, यश्छन्दसामृषभो विश्वरूपः, सर्वे वेदा यत्पदमामनन्ति तपांसि सर्वाणि च यद्वदन्ति" इत्यादिवाक्यानि विवक्षितानि तदनुगुणमनुव्यासमुख्योक्तिभि रित्यनेन,-----
	"विष्णुनामा स वेदेषु वेदान्तेषु च गीयते ।
	ये च वेदविदो विप्रा ये चाध्यात्मविदो जनाः ।
	ते वदन्ति महात्मानं कृष्णं धर्मं सनातनम् ।।
	नारायणपरा वेदाः, वासुदेवपरा वेदाः, वेदैश्च वेद्य" इत्यादिवचनानि विवक्षितानि ।।
	नः पतिरखिलतनुरित्यनेन -- "ईशानो भूतभव्यस्य, इन्द्रो राजा जगतो य ईशे, धाता ददातु नो रयिमीशो जगतः पतिः, धातुः प्रसादान्महिमानमीशं, यः परः स महेश्वरः, न तस्येशे कश्चन, ईशः सर्वस्य जगतः, प्रभुः प्रीणाति, सर्वस्य प्रभुमीशानं, सर्वस्येशानः सर्वस्याधिपतिः, पतिं विश्वस्यात्मेश्वरं, ब्रह्माधिपतिर्ब्रह्मणोऽधिपतिः, पतिं पतीनां परमं परस्तात्" इत्यादीनि विवक्षितानि ।।
	मुक्तभोग्य इत्यनेन--"तमक्रतुं पश्यति वीतशोकः, अमृतस्य परं सेतुं, उतामृतत्वस्येशानः, अध्यात्मयोगाधिगमेन गम्यं, मत्वा धीरो हर्षशोकौ जहाति, तमेवं विद्वानमृत इह भवति नान्यः पन्था अयनाय विद्यते, ज्ञात्वा तमेवं मनसा हृदा च भूयो न मृत्युमुपयाति विद्वान्, तमेव विदित्वाऽतिमृत्युमेति, नारायणं महाज्ञेयं, ब्रह्मविदाप्नोति परम्, परमेव्योमन्, 
सोऽश्नुते सर्वान्कामान् सह, ब्रह्मणा विपश्चितेति" इत्यादीनि विवक्षितानि ।।
	तस्मात् श्रीमन्नारायण एव सर्वस्मात्परः जगत्कारणभूतो मोक्षप्रदोमुक्तभोग्यो जगच्छरीरो जगत्पतिश्चेति सिद्धान्तः सुप्रतिष्ठित इति ।।
	श्रीमद्रामानुजार्यप्रमुखगुरुवरप्राप्तवेदान्तसिद्धान्
	सर्वश्रुत्यन्तवाक्यानुगुणसुललितान् सम्यगालोच्य सर्वान् ।
	अर्थानाचार्यवर्यः शुभगुणजलधिः सर्वविद्वत्प्रबुध्यैः
	व्याकुर्वन्वेदमौलेर्विजयफणितिना वर्द्धते श्रीमहार्यः ।।
श्रीः हरिः ओम्
				        इतिश्रीवाधूलकुलतिलकश्रीमहाचार्यचरणारविन्दसेवासमधिगतसकलशास्त्रहृदयेन श्रीमद्वाधूलसुन्दरजामातृदेशिकसूनुना श्रीसुदर्शनगुरुणा विरचितायां वेदान्तविजयमङ्गलदीपिकायामद्वैतविद्याविजयोपन्यासः संपूर्णः ।।
	------
संपूर्णा च विजयमङ्गलदीपिका ।।
हरिः ओम् ।।
श्रीमते रामानुजाय नमः ।
	------ 
 
  

                       
	      
      
      
	





 
     
	      

     
 


 

