<0101002>
अथ विषयवाक्यदीपिका ।
(श्रीरङ्गरामानुजमुनिप्रणीता)
अतसीगुच्छसच्छायमञ्चितोरस्स्थलं श्रिया ।
अञ्जनाचलश्रृङ्गारमञ्जलिर्मम गाहताम् ।।1।।
व्यासं लक्ष्मणयोगीन्द्रं प्रणम्यान्यान्गुरूनपि ।
भाष्योदाहृतवेदान्तवाक्यार्थस्संप्रकाश्यते ।।2।।
विस्तृतोपनिषद्भाष्यप्रवेशाक्षमचेतसाम् ।
अनुग्रहेण साफल्यं कृतिरेषा प्रपत्स्यते ।।3।।
1.जन्माद्यधिकरणम्
जन्माद्यस्त यतः (ब्र.सू.1-1-2)
भृगुवल्ल्यां श्रूयते "यतो वा इमानि भूतानि जायंते । येन जातानि जीवन्ति । यत्प्रयन्त्यभिसंविशन्ति । तद्विजिज्ञासस्व तद्ब्रह्मेति'' ।
जीवन्ति - येनात्मभूतेन जीवंतीत्यर्थः । प्रयन्ति सन्ति- भूतानि यदभिसंविशंति लीयमानाति सन्ति यदभिसंविशन्ति यत्र लीयंते । समित्येकीकरणे । एकीकृततया प्रवेशःसंवेशः । यद्वा यत्प्रयन्तीति मोक्षः । अभिसंविशन्तीति प्रलयः । अस्मिन्पक्षे यच्छब्दस्यावृत्तिः ।"यतो वा इमानि भूतानि जायन्ते । येन जातानि जीवन्ति ।यत्प्रयन्त्यभिसंविशन्ती''त्यत्रप्रतिवाक्यं "तद्ब्रह्मे''त्यनुक्तेः न जगज्जन्मादि प्रत्येकं लक्षणम् ।प्रत्येकलक्षणत्वे लक्षणान्तरवैयर्थ्यप्रसंगाच्च । अतस्समुदितमेव लक्षणम् । न च जन्मादिसमुदायस्य लक्षणत्वेव्यावर्त्याभावेन निष्प्रयोजनत्वम् । लक्ष्याकारविपरीत शंकानिवारणक्षमत्वेन सप्रयोजनत्वात् ।उत्पत्तिकारणत्वमात्रेऽभिहिते हि तस्य स्थिति प्रलयकारणभूतवस्त्वंन्तरशङ्कया जगज्जन्ममात्र कारणस्य ब्रह्मणो निरतिशयं बृहत्त्वं न सिध्येत् । तथा लयकारणत्वानभिधाने प्रलयकारणभूतवस्त्वन्तरशंकया जगज्जन्म स्थितिमात्रकारणस्य ब्रह्मणो निरतिशयं बृहत्त्वं न सिध्येत् । तथा आत्यंतिकलय कारणत्वानभिधाने आत्यन्तिकलयरूपमोक्षप्रदात्रन्तर सद्भावशङ्कया मोक्षप्रदत्व प्राप्यत्वानुगुणगुणैर्बृहत्त्वं न सिध्येत् । अतो जगज्जन्माद्येकैककारणत्वमात्रस्य समस्त वस्तुव्यवच्छेदक्षमत्वेपि जन्मादिकारणसमुदायस्यैव बृहत्त्वातिशयौपयिकत्वात्सृष्टि स्थितिप्रलयसमुदाय कारणत्वं लक्षणमिति ज्ञापितम् । यतो-येन-यदिति यद्दृत्तयोगात्कारणमनू द्यतद्ब्रह्मेति कारणस्य ब्रह्मत्वं विधीयते । तेन कारणत्वस्य ब्रह्मलक्षणत्वं सिद्धं भवति । "तद्विजिज्ञासस्वेति'' न विचारस्योपासनस्य वा विधिः । विचारात्मकं ज्ञानं रागप्राप्तत्वान्न विधेयम् । उपासनात्मकस्य तु ज्ञानस्य "ब्रह्मविदाप्नोति'' इति प्राकरणिक वाक्यान्तरसिद्धत्वात् । उपक्रमे "अधीहि भगवो ब्रह्मेति'' इति प्रश्नस्य तत्त्वपरत्वेनोपायविषयत्वाभावाच्च नोपासनज्ञानमिह विधेयम् । अतो विजिज्ञासस्वेत्युपदिश्यमानार्थे सावधानत्वार्थं संदेहनिवृत्यर्थं वोक्तं या गन्धवती तां पृथिवीं विद्धीतिवत् । अतःकारणत्वस्य ब्रह्मलक्षणत्वमेवास्य वाक्यस्य विधेयम् । "यथा यत्र सारसस्सदेवदत्तकेदारः'' इत्युक्ते सारससंबन्धस्य देवदत्तकेदारलक्षणत्वमुक्तं स्यात् तद्वदिति व्यासार्यैरुक्तम् ।
ननु ईश्वरस्य लिलक्षयिषितत्वे तदसाधारणसार्वज्ञादिप्रतिपादक सत्यज्ञानादि वाक्यानादरेण जन्मादिकारणत्वेन किमर्थं लक्ष्यत इति चेत् उच्यते । गुणैः स्वरूपस्य लक्ष्यत्वेतदपेक्षया बहिष्ठाया विभूतेरुपास्यान्तर्भावो न प्रतीयते । सर्गादिविषयभूतया तु विभूत्या स्वरूपे लक्ष्यमाणे विभूतेस्सर्गाद्यौपयिक सर्वज्ञत्वादि गुणानामपि जिज्ञास्यान्तर्भावस्सिध्यति । विभूतेश्च जिज्ञास्यान्तर्भावः "उपासात्रै विध्यात् (ब्र.सू.1.1.31)'' इति सूत्रसिद्धः । नन्वेवमपिकृत्स्नविभूतेर्जिज्ञास्यान्तर्भावोन सिध्यति त्रिपाद्विभूतेर्जन्माद्यस्पृष्टत्वादिति चेन्न।यत्प्रयन्तीति प्रलयवाक्यस्थ यच्छब्देन मुक्तप्राप्यस्य ब्रह्मणो विवक्षितत्वात् । नित्यविभूतिविशिष्टस्यैव मुक्त प्राप्यत्वान्नित्यविभूतेरपि जिज्ञास्यत्वसिद्धिः । एवं च जगज्जन्मादिकारणत्वं लक्षणं विशिष्टनिष्ठं सत्यज्ञानादिलक्षणं तु विशेष्यनिष्ठमिति भिदा । एवमेव व्यासार्यैरुक्तम् ।
अत्र यत इति पञ्चमी हेत्वर्थिका । यच्छब्दस्यानुवादरूपत्वात् । अनुवादस्य चप्रापकवाक्यसापेक्षतया तद्विरुद्धार्थपरत्वासंभवात् । प्रापकवाक्येषु "एकमेवाद्वितीयम्- तदैक्षतबहुस्यां प्रजायेयेति'' (छां 6.2.3) "तत्तेजोसृजत'' (छां 6.2.3) इति निमित्तत्वोपादानत्वयोःप्रतिपादनात्तदनुवादिनि लक्षणवाक्ये यत इति पदमुभयविषयकमिति व्यासार्यैरुक्तम् ।नच "हेतौ पञ्चमी'' नानुशिष्टेति शक्यं वक्तुम् । "अइउण्'' इति सूत्रे विवारभेदादिति भाष्यनिर्देशेन 
"विभाषागुणेऽस्त्रियाम्'' (अष्टा 2.3.27) इत्यत्र विभाषेति योगविभागस्याश्रिततया तत एव हेतुपञ्चम्युपपत्तेरिति द्रष्टव्यम् ।
<0101004>
2. समन्वयाधिकरणम्
तत्तु समन्वयात् ।। (ब्र.सू.1.1.4 )
सपर्यगाच्छुक्रमकायमव्रणम् अस्नाविरं शुद्धमपापविद्धम् ।
कविर्मनीषी परिभूः स्वयंभूर्याथातथ्यतोऽर्थान्व्यदघाच्छा श्वतीभ्यस् समाभ्यः (ई.श.उ.मं)
पर्यगात्-परितोव्याप्तवान् । शुक्रमित्यादौलिंगव्यत्त्ययश्छांदसः । शुक्रं-(तेजिष्ठः ) ।अकायं कर्मफलभोगार्थशरीररहितः । अव्रणं कायाभावादेव व्रणरहितः । अत एवअस्नाविरं-स्नायुशून्यः । शुद्धः-अविद्यारागद्वेषादिशून्यः । अपापविद्धश्च । कविः-क्रान्तदर्शी ।मनीषी-मनीषा स्रष्टव्यालोचनरूपज्ञानं तद्वान् । परिभूः-सर्वदेशव्यापनशीलः । स्वयम्भूः -उत्पादकशून्यः । एवंभूतः परमात्मा याथातथ्यतः -यथातथं यथापूर्वं सत्यत्वेनेति वार्थः । शाश्वतीभ्यस्समाभ्यः -चिरकालस्थायितया स्वाप्नपदार्थ विसदृशान्पदार्थान्व्यदधात् अकार्षीदित्यर्थः । इदं वाक्यमीशावास्यगतम् ।
अन्यदेव तद्विदितादथो अविदितादधि ।
इति शुश्रुम पूर्वेषां ये नस्तब्द्याचचक्षिरे ।।
ये अस्माकं पूर्वे गुरवः उपादिशंस्तद्ब्रह्म सर्वात्मना विदितादपि विलक्षणं सर्वात्मना अविदितादपि विलक्षणमिति तेषां वाचं श्रुतवंतो वयमित्यर्थः ।
एतदेव प्रपंचयति ।
यद्वाचानभ्युदितं येन वागभ्युद्यते ।
तदेव ब्रह्मत्वं विद्वि नेदं यदिदमुपासते ।।
वागादिभिर्यदप्रकाश्यं स्वयं वागादींद्रियप्रकाशकं च यत् तदेव ब्रह्मेति जानीहि । यद्वस्तु इदमिति इदंकारगोचरतया हस्तामलकवत्सुविदिततयोपासते जनाः तत् ब्रह्म नभवति । प्राकृतजनोपास्यजगद्विलक्षणं ब्रह्मेत्यर्थः । इदं च वाक्यं तलवकारोपनिषद्गतम् ।।
<0101005>
3.ईक्षत्यधिकरणम्
ईक्षतेर्नाशब्दम् । (ब्र.सू.1.1.5)
प्रकृतिश्चप्रतिज्ञादृष्टान्तानुपरोधात् । (ब्र.सू.1.4.22)
तदनन्यत्वमारम्भणशब्दादिभ्यः ।(ब्र.सू.2.1.15)
संज्ञामूर्ति क्लप्तिस्तुत्रिवृत्कुर्वतउपदेशात् ।(ब्र.सू.2.4.17)
अनारब्धकार्ये एव तु पूर्वे तदवधेः।।(ब्र.सू.4.1.15)
वाङ्मनसि दर्शनाच्छब्दाच्च ।। (ब्र.सू.4.2.1.)
इत्यादिविषयवाक्यार्थावगत्यर्थं सद्विद्या व्याख्यायते ।। छांदोग्ये षष्ठाऽध्यायोपक्रमे स्पष्टा ।।
श्वेतकेतुर्हारुणेय आस ।
हः प्रसिद्ध्यर्थः । अरुणपुत्रस्योद्दालकस्य पुत्रः श्वेतकेतुनामाबभूवेत्यर्थः ।
"तँ ह पितोवाच श्वेतकेतो वस ब्रह्मचर्यं न वै सोम्यास्मत् कुलीनोऽ ननूच्य ब्रह्मबंधुरिव भवति''इति ।।
उद्दालकः पिता तं द्वादशवर्षमनुपनीतमनधीतिनं पुत्रं श्वेतकेतुं प्रति हे सोम्य सोमार्ह श्वेतकेतो क्वचिद्गुरावध्ययनार्थं ब्रह्मचर्यं वस अस्मत्कुलीनः-अस्मत्कुलप्रसूतः कोऽप्यनधीत्य ब्रह्मबंधुरिव न भवतीत्युवाचेत्यर्थः । यःस्वयमब्राह्मण एव सन्ब्राह्मणान् बन्धुत्वेन व्यपदिशति स ब्रह्मबंधुरित्युच्यते ।।
स ह द्वादशवर्ष उपेत्य चतुर्विंशतिवर्षः सर्वान्वेदानधीत्य महामनाः अनूचानमानी स्तब्ध एयाय ।।
स श्वेतकेतुर्द्वादशवर्षस्सन् गुरुमुपेत्य गुरुकुले द्वादशवर्षानुषित्वा सर्वान्वेदानधीत्य प्रौढमतिरात्मानं सांगवेदाध्यायिनं मन्यमानः परिपूर्ण इव तृणीकृतजगनयः चतुर्विंशतिवर्षयुक्तः प्रत्यागतः ।
तँ ह पितोवाच श्वेतकेतो यन्नु सोम्येदं महामना अनूचानमानी स्तब्धोऽसि- इति ।।
इदं यद्यस्माद्वेतोस्सक इत्यर्थः ।
उत तमादेशमप्राक्ष्योयेनाऽश्रुतं श्रुतं भवत्यमतंमतमविज्ञात ंविज्ञातमिति ।
अत्र व्यासाचार्याः-उपक्रमे तावदुत तमादेशमप्राक्ष्य इत्यत्रादेशशब्देन प्रशासिताऽ भिधीयते ।
(अत्रश्लोकावाचार्यपादैरुक्तौ), छांदोग्ये केचिदाहुर्दिशतिरुत तमादेशमप्राक्ष्यइत्य
त्राङ्पूर्वस्तूपदेशं प्रकटयति सतो न प्रशास्तिं घञन्तः ।
नो कत्तेर्यस्ति कर्मण्यगणि घञिह सत्कर्त्तृशास्तौ न कर्म ।
स्यात्स्यात्कर्मोपदेशे तदिदमुत तमादेशवाचोपदेश्यम् ।।1।।
अत्र ब्रूमः प्रशास्तिं वदति दिशिरसौ अङ्मुखेनोपदेशं
शास्तौ सोति प्रसिद्धो न हि पर इह चापेक्षितार्थप्रसंगः ।
युक्तोऽसाधारणोक्त्याधञगणिकरणेप्यत्रवैवक्षिकत्वं
शाब्दोक्तं कारकाणां ननु करणतया कर्त्तरिस्याद्विवक्षा।।2।।इति ।
आदेशशब्देनोपदेश्यमुच्यते । प्रकृत्यर्थ उपदेशः । प्रत्ययार्थः कर्मत्वम् ।"अकर्तरिचकारकेसंज्ञायाम् ।(पा.अष्टा.3.3.19) इतिकर्तृव्यतिरिक्तकारकेघञोविहितत्वात् ।उपदेशेब्रह्मणः कर्मत्वोपपत्तेश्च । प्रशासने तु ब्रह्म न कर्म । अपि तु कर्तृ । कर्तृव्यतिरिक्तकारके हि घञ्प्रत्ययविधिः ।न च इगुपधलक्षणः कप्रत्ययः (पा.अष्टा.3.1.135) उपपद्यते । ङ्कितिच (पा.अष्टा.1.1.73.) इति गुणप्रतिषेधादादेशशब्दरूपासिद्धेः । नापि पचाद्यच् (पा.अष्टा.3.1.134) प्रत्यय उपपद्यते । दिशिधातोरिगुपधत्वेनेगुपधात्कः (पा.अष्टा.3.1.135) इत्यपवादसूत्रेण क प्रत्ययप्राप्तेर्गुणाभावात् । अतो घञ्प्रत्ययांत एवायमादेशशब्दः । स च प्रत्ययः कर्त्तर्यविहित इति कर्मार्थकत्वस्यैव युक्तत्वादुपदेश्यमे वादेशशब्दवाच्यमिति । अत्रोच्यते - प्रकृत्यर्थः शासनं प्रसिद्धिप्राचुर्य्यात् । अन्यथा स्वारस्य भंगात् । आङ्पूर्वोदिशतिर्नियोक्तृप्रयोजनवचनः । उपपूर्वस्तुनियोज्यप्रयोजन वचन इति हि न्यासकारः । नियोक्तरि प्रयोजनं यस्य तस्यार्थस्य वाचक इत्यर्थः । एवमन्यत्रापि । किंचोपदेश्यत्वं लौकिकालौकिकधर्मब्रह्मभागार्थसाधारणम् । प्रशासितृत्वं ब्रह्मणोऽसाधारणम् । "अंतः प्रविष्टः शास्ता जनानाम्''(तै.आ.3) । "एतस्य वाक्षरस्य प्रशासने गार्गि'' (बृह.7.8.9) इत्यादिभिर्निरुपाधिकप्रशासनस्य ब्रह्मसाधारणत्व श्रवणात् ।।
निरुपाधिकोपदेश्यत्वंब्रह्मणोऽसाधारणमितिचेन्न । इष्टप्राप्त्यनिष्टनिवारण तत्साधनेषु साधारण्यात् । यद्यप्यमितसुखदुःखनिवृत्त्यादि साक्षादुपदेश्यं स्यात् । तथापिसंसारनिवृत्तिब्रह्मतदुपासनानामुपदेश्यत्वं साधारणम् । प्रष्टव्यत्वोक्त्योपदेश्यत्वमर्थसिद्धम् ।अत उपदेश्यत्वकथने वैयर्थ्यं च । ननु येनाश्रुतमित्यादिनैकवाक्यत्वात् स्वज्ञानेनान्यज्ञान हेतुता विशेषतयोपदेश्यत्वमसाधारणमितिचेत् । तथापि तादृशमुपदेश्यत्वं प्रतिज्ञावाक्येन प्रष्टव्यत्वोक्त्याचार्थसिद्धमित्यनपेक्षितोपदेश्यत्वकथनादप्यपेक्षितं प्रशास्तृत्वमेव वाच्यमिति युक्तम् । येनाश्रुतमित्युपादानत्वे सिद्धे प्रशास्तृत्वेन हि निमित्तत्वं सिध्येत् । निमित्तांतरे सति हि एकविज्ञानात्सर्वविज्ञानं नोपपद्यते । अतः प्रतिपिपादयिषित वस्तुनोऽपेक्षिता साधारणाकारविशिष्टतयैव प्रतिपादनमुचितम् । घञ्प्रत्ययस्य करणे व्युत्पन्नत्वात् विवक्षातः कारकाणां प्रवृत्तिरिति शाब्दोक्तन्यायेन कर्त्तर्येव कार कांतरनैरपेक्ष्येण साधकतमत्वविवक्षया तथा प्रयोग उपपद्यते । "अकर्त्तारि चे'' (अष्टा.2.2.19) ति सूत्रस्य प्रयोजनं करणत्वविवक्षया विना कर्तर्यसाधुत्वेन प्रयोगनिवृत्तिः । उपदेशपक्षे प्रकृत्यर्था स्वारस्यं प्रत्ययस्वारस्यमर्थानौचित्यं च प्रशासनपक्षे प्रत्ययास्वारस्येऽपि प्रधानभूत प्रकृत्यर्थस्वारस्यमर्थौचित्यं चेति वैषम्यम् । अतः प्रशासनमेवादेशशब्दाभिधेयमिति स्वीकर्तुंयुक्तमिति । "येनाश्रुतं श्रुतं भवती''त्यत्र "कस्मिन्नुभगवो विज्ञाते सर्वमिदं विज्ञातं भवति आत्मनि खल्वरे दृष्टे श्रुते मते विज्ञात इदं सर्वं विदितं भवति'' इति मुंडकबृहदारण्यकवाक्यानुसारेण येन श्रुतेन मतेन विज्ञातेनाश्रुतममतमविज्ञातं श्रुतं मतं विज्ञातं भवतीति येनाश्रुतमिति वाक्यपर्यवसितार्थः । ब्रह्मस्वरूपसत्तामात्रस्याश्रुतश्रुतत्वादिहेतुत्वाभावादितिद्रष्टयम् । अवस्थाविशिष्टतयाऽश्रुतं स्वरूपेण श्रुतं भवतीत्यर्थः ।अत्र विज्ञातशब्दो निदिध्यासनपरः। "श्रोतव्योमंतव्यो निदिध्यासितव्यः'' (बृह.6-7-6) इति क्रमप्रत्यभिज्ञानादिति दृद्रव्यम् । अत्र "येनाश्रुतं श्रुतम्'' इत्यनेन किमुपादानमिति पृष्टं भवति । प्रशासितृत्वार्थकेनादेशशब्देन चात्मस्वरूपं पृष्टं भवति । ततश्चात्मभूतमुपादानं किमिति प्रश्नस्य फलितार्थः । अत एव श्रीविष्णुपुराणेऽपि "यन्मयं च जगद्ब्रह्मन्यतश्चैतच्चराचरम्'' (वि.पु.1.1.7) इतिश्लोके यन्मयमित्यात्मस्वरूपं यतश्चैतच्चराचरमित्युपादानं च पृष्टम् । अत एव "सन्मूलाः सोम्येमाः 
सर्वाः प्रजाः सदायतनाः'' इति वाक्ये सदायतना इति सत आत्मत्वं "सन्मूलाः सत्प्रतिष्ठा'' इति 
सत उपादानत्वं च प्रतिपाद्यत इति द्रष्टव्यम् । अत एव "अथातोऽहंकारादेशः'' (छां.7.25.12)"अथात आदेशो नेति नेति '' (बृह.4.3.6) आदित्योब्रह्मेत्या देशःउभयमादिष्टंभवति अध्यात्मंचाधिदैवंच'' (श्री.भ.गी.) इत्यादाविवादेशशब्दस्योपदेशार्थकत्वमेवास्तु नप्रशासनार्थकत्व मितिशंका पराकृता । अतो जगदुपादानभूतं जगदात्मानं किं पृष्टवानसीत्यर्थः ।अत्र ज्ञातवानसीत्यनुक्त्वा पृष्टवानसीत्युक्तवतः "तद्विद्धिप्रणिपातेन परिप्रश्नेन सेवया । उपदेक्ष्यंति ते ज्ञानं ज्ञानिनस्तत्त्व दर्शिनः'' (6) इत्युक्तरीत्याप्रणिपातादिप्रसन्नाचार्योपदेशगम्य एवसोऽर्थः न तु प्रकारांतरेण ज्ञातुं शक्य इत्यभिप्रायः ।
अन्यज्ञानेनान्यज्ञानासंभवादेकविज्ञानेन सर्वविज्ञानासंभवं मन्वानश्चोदयति ।
कथं नु भगवस्सआदेशो भवतीति ।
हे भगवःईदृश आदेशः कथंभवतीत्यर्थः । उपादानोपादेययोरभेदेन भवतीत्यभिप्रायेणोत्तरमाह ।
यथा सोम्यैकेन मृत्पिण्डेन सर्वं मृण्मयं विज्ञातं स्यात् ।
यथा उपादानभूते मृत्पिण्डे ज्ञाते तदुपादेयघटशखादिकं ज्ञातं भवति तद्वदित्यर्थः ।।नैयायिकरीत्या असदेव घटादिकं मृत्पिण्डेनोत्पद्यते । अतश्चोपादानोपादेययोर्भेदादुपादानभूते मृत्पिण्डे ज्ञाते तदुपादेयसर्वमृन्मयानां ज्ञातत्वं न संभवतीति मन्वानं प्रत्याह ।।
वाचारंभणं विकारो नामधेयं मृत्तिकेत्येव सत्यम् ।
आरभ्यतेआलभ्यते स्पृश्यते इत्यारंभणम् । कर्मणि ल्युट् । तेनैव मृद्द्रव्येण घटशरावादि लक्षणो विकारो घटशरावादिनामधेयं च स्पृश्यत इत्यर्थः । आरंभणशब्दस्य पुन्नपुंसक लिंगविकारनामधेयविशेषणत्वेपि नपुंसकैकशेषैकवद्भावाभ्यामारंभणमितिनपुंसकैकवचननिर्देशः । मृद्द्रव्येण विकारनामधेये कस्मै प्रयोजनाय स्पृश्येते इत्यत्राह - वाचेति ।प्रयोजनस्य हेतुत्वविवक्षया तृतीया । वाक्छब्दश्चाजहल्लक्षणया वागादिव्यवहार परः । ततश्च वाक्पूर्वकहानोपादानादिव्यवहारार्थं मृत्पिण्डेन नामरूपे स्पृश्येते । मृत्पिण्ड एव नामरूपभाग्भवतीत्यर्थः । अत्र यद्यपि मृत्पिण्डमृन्मयाभेददर्शनं वाचारंभणं विकार इत्येतावन्मात्रेणापि सिध्यति न नामधेयस्यापि स्पृश्यत्वं वक्तव्यम् । तथापि संज्ञाभेदादुपादानोपादेययोर्भेदशंका स्यात् । तद्व्युदासाय नामापि मृद्द्रव्येण स्पृश्यत इत्युक्तिरपेक्षितेति द्रष्टव्यम् । कार्यकारणयोरेकद्रव्यत्वे प्रमाणमाह मृत्तिकेत्येव सत्यम् । मृन्मयं हि घटादिकं मृत्तिकेत्येव प्रमाणप्रतिपन्नं न तु तद्भिन्नत्वेनेत्यर्थः ।।
यथा सोम्यैकेन लोहमणिना सर्वं लोहमयं विज्ञातं स्यात् । वाचारंभणं विकारो नामधेयं लोहमित्येव सत्यम् ।
लोहमणिः सुवर्णपिंडविशेषः । शिष्टं पूर्ववत् ।
यथा सोम्यैकेन नखनिकृंतनेन सर्वं कार्ष्णायसं विज्ञातं स्यात् । वाचारंभणं विकारो नामधेयं कार्ष्णायसमित्येव सत्यम् ।
नखनिकृंतनशब्देन कार्ष्णायसपिण्डो लक्ष्यते । शेषंपूर्ववत् ।।
एवं सोम्य स आदेशो भवतीति ।
मयोक्त आदेशो मृत्पिण्डादितुल्य इत्यर्थः । एवमुक्तः पुत्र आह ।
नवै नूनं भगवन्तस्त एतदवेदिषुः । यद्येतदवेदिष्यन्कथं मे ना वक्ष्यन्निति भगवांस्त्वेवमेतद्ब्रवीत्विति ।
भगवन्तः पूजावन्तः मम गुरवः एतत्स्वरूपं नज्ञातवन्तः यद्येतद्वस्तुतो जानीयुस्तर्हिभक्ताय गुणवते मह्यमुपदिशेयुर्हि नोपदिष्टं यतस्तेनाहं मन्ये नविदितवन्त इति । एवमवाच्यमपि गुरोर्न्यंगं पुनर्गुरुकुलं प्रति प्रेषणभयादुक्ता भगवानेव तदुपदिशत्विति पितरं प्रार्थयामासेत्यर्थः ।
तथा सोम्येति होवाच ।।
पितापि तथैव वदानीत्युक्तवानित्यर्थः ।।1।। प्रतिज्ञातस्यैकविज्ञानेन सर्वविज्ञानस्य समर्थनाय जगतो ब्रह्मैककारणतां प्रतिपादयितुं प्रवृत्त उद्दालको यथा लोकेऽपराह्ण ेप्रसारितानां घटशरावोदंचनादीनां मृत्पिंडैकोपादानतां प्रतिपिपादयिषुः पूर्वोह्णे एतद्धटशरावादिकं मृत्पिण्डे एवासीदिति प्रतिपादयति तथा प्रतिपादयति ।
सदेव सोम्येदमग्न आसीदेकमेवाद्वितीयम् ।।
इदं विभक्तनामरूपं बहुत्वावस्थं जगद् अग्रे सृष्टेः प्राक् एकमेवाविभक्तनाम रूपतया एकत्वावस्थापन्नमेव 
अद्वितीयमधिष्ठात्रंतरशून्यं च सदेवासीदित्यर्थः । अत्र सच्छब्दो मानसंबंधयोग्यत्वलक्षणं सत्त्वं प्रवृत्तिनिमित्तीकृत्य परमात्मनि 
वर्त्तते । अयं च सच्छब्दो विशेष्यभूतपरमात्मवाचकोऽपि कारणविषयत्वसामर्थ्यात् कारणत्वौपयिकगुण विशिष्टप्रकृतिपुरुषकालशरीरकं परमात्मानमुपस्थापयति । "देवानामाज्यपाना ''मित्यादौविशेष्यवाच्याज्यशब्दस्य विकृतिषु पृषदाज्यवाचित्वस्य दाशमिकन्यायसिद्धत्वात् ।अत्र सदेवेत्येवकारेण नैयायिकाभिमतमुत्पत्तेः प्राक् जगतोऽसत्त्वंव्यावर्त्यते । सदेवेत्येवकारस्य नैयायिकाभिमतोत्पत्तिप्राक्कालीन कार्यासत्त्वव्यावर्तकत्वं "तद्धैकआहुरसदेवेदमग्न आसीत्'' इत्यसत्कार्यवादिदर्शन प्रतिक्षेपकोत्तर वाक्यसंदर्भादवसीयते । एकमेवेत्येवकारेण बहुस्यामिति वक्ष्यमाणस्रक्ष्यमाणकार्य बहुत्वावस्था व्युदस्यते । "तदैत्रततत्तेजोऽसृजत'' इत्युत्तरवाक्यसंदर्भे सच्छब्दितस्यैव निमित्तत्त्वकथनात् । अद्वितीयमित्यनेन निमित्तांतरं निषिध्यते । ततश्चैकमद्वितीयमिति पदाभ्यामभिन्ननिमित्तोपादानत्वं सिद्धं भवति ।
ततश्चायमर्थः। इदं बहुत्वावस्थं विभक्तनामरूपं प्रत्यक्षतया दृश्यमानं जगत्सृष्टेः प्राङ् निमित्तांतरशून्यमविभक्तनामरूपतया एकंसच्छब्दितं ब्रह्मैवासीदिति । यद्यपीदानीमपि जगत्सदेव । तथाप्यविभक्तनामरूपसद्रूपापत्तिःसृष्टेः प्रागेवेत्यग्र इत्यस्य नानुपपत्तिः । न च सच्छब्दस्य सूक्ष्मप्रकृतिजीवकालशरीरकपरब्रह्मपरत्वेन सच्छब्दस्य कार्यभूते जगति सृष्टेः प्राक् तादृशब्रह्मत्वबोधकत्वेऽपि जगति सत्तासंबंधस्य बोधकत्वाभावेनासत्कार्यव्युदासकत्वं कथमिति वाच्यम् । सृष्टेः प्राक् सच्छब्दितब्रह्माभेद ेबोधिते नैयायिकाभिमता सत्त्वव्युदासस्याप्यर्थ सिद्धत्वात् । एतेनैकमेवाद्वितीयमित्येतत् प्रपंचमिथ्यात्वे प्रमाणयन्तः परे प्रत्युक्ताः । तस्य ब्रह्मव्यतिरिक्तमिथ्यात्वपरत्वे "सदेव सोम्येदमग्न आसीत्'' इति कालप्रापकेण पूर्वेणाग्रपदेन "तदैक्षत'' "नामरूपे व्याकरवाणि'' इतीक्षणनामरूपात्मकप्रपंचप्रापकेणोत्तरेण च विरोध प्रसंगात् । किंचेदंशब्दोदितं सर्वं जगत्सृष्टेः प्रागेकमेवाद्वितीयं सदेवासीदिति परैर्व्याख्यातत्वेन सृष्टिप्राक्कालेऽद्वितीयपदेन द्वितीयासत्त्वबोधनेऽपि सृष्ट्युत्तरकाले तस्यासत्त्वाप्रतिपादनेन जगतो मिथ्यात्वासिद्धेः । घटशरावादिकं सर्वं सृष्टेःप्रागद्वितीय एकमृत्पिण्डएवासीदित्युक्त्याघटशरावादीनां मिथ्यात्वप्रतिपादनादर्शनात् । प्रागसत्त्वप्रतिपादनेन ह्यनित्यत्वमात्रं सिद्ध्येत् ।न तु मिथ्यात्वम् । नच "नेह नानास्तीति'' (बृह.6.4.29) वाक्यात्सृष्ट्युत्तर कालमप्यसत्त्वा वेदनान्मिथ्यात्वसिद्धिरितिवाच्यम् । "न स्थानतोपि परस्योभयलिंगं सर्वत्रहि'' । (ब्र.सू.3.2.11) इत्यधिकरणे तस्य वाक्यस्य ब्रह्मगतनानात्वनिषेधपरतया परैरेव व्याख्यातत्वात् । नन्वनित्यत्वमेव मिथ्यात्वम् । अनित्यस्य धर्मिणोऽनित्यत्वम सत्यत्वमिति पर्यवस्यतीति वाचस्पतिमिश्रोक्तेः । विद्यारण्ययतिनापि तथैवोक्तत्वात् । "अनाशी परमार्थश्चप्राज्ञैरभ्युपगम्यते । यत्तु कालांतरेणापि नान्यं सज्ञामुपैति वै । परिणामर्द्धिसंभूतां तद्वस्तु नृप तच्चकिम्'' इति पराशरस्मरणादनित्यत्वमेव मिथ्यात्वमितिचेत् ईदृशस्य प्रामाणिकस्य प्रत्यक्षाविरुद्धस्य प्रपंचमिथ्यात्वस्यास्माभिरप्य प्रतिक्षेप्यत्वादित्यास्तां तावत् ।
सदेवासीदिति सृष्टिप्राक्काले ब्रह्माभेदप्रतिपादनमुखेन सत्कार्यवादमुक्त्वा तद्विरोध्य सत्कार्यवादिनैयायिकादिमतं वाचारंभणमित्यादिना प्रतिक्षिप्तमपि कंठतः प्रतिक्षेप्तुं तन्मतमुपन्यस्यति ।
तद्धैक आहुरसदेवेदमग्रआसीदेकमेवाद्वितीयम् ।
इदं जगदग्रे सृष्टेः प्रागसदेवासीन्नतु सदासीदित्यर्थः । नामरूपविभागाभाव लक्षणस्यासत्त्वस्य सिद्धांतेऽपि संमतत्वादाह "एकमेवाद्वितीयमिति'' । प्रागभावव्यतिरेकेणावस्थाया वाऽवस्थाश्रयस्य वा कस्यापि सत्त्वं नास्तीत्यर्थः । यद्वा असदेवेत्यत्र अ इत्येतत्सत्पदे नासमस्तं सत् सदेव सोम्येदमग्र आसीदेकमेवाद्वितीयमिति वाक्यार्थस्य प्रतिक्षेपकम् ।
तस्मादसतः सज्जायत ।
सदिति भावप्रधानोनिर्देशः । सत्तेत्यर्थः। यस्माद्धेतोरुत्पत्तेः प्रागवस्थाश्रयस्याप्य भावस्तस्माद्धेतोः असतः सत्त्वरूपा उत्पत्तिरजायत अभवदित्यर्थः पर्यवसन्नः । सज्जायतेत्यत्राऽडभावश्छान्दसः । तन्मतं प्रतिक्षिपति ।
कुतस्तु खलु सोम्यैवं स्यादिति होवाच कथमसतः सज्जायेत ।
केन प्रमाणेनासत उत्पत्तिः प्रतीयते तदेवेदमिति प्रत्यभिज्ञाविरोधेन प्रमाणस्यान वतारात् । अतः कथमसतोद्रव्यस्यसत्ता भवेत् । अतोऽसतः सदुत्पत्तिर्नभवति ।अपि तु सत एव द्रव्यस्यप्रथमक्षणावच्छिन्नावस्थांतरसंबंध व उत्पत्तिरित्यर्थः । एवं परपक्षं प्रतिक्षिप्य स्वमतमुपसंहहति ।।
सदेव सोम्येदमग्न आसीदेकमेवाद्वितीयं तदैक्षत बहुस्यां प्रजायेयेति तत्तेजोऽसृजत ।
तदेतत्सच्छब्दवाच्यं परं ब्रह्म विचित्रानंतचिदचिन्मिश्रव्यष्टिजगद्रूपेणाहं बहुस्यां तदर्थं तेजोबन्नादिसमष्टिरूपेण प्रकर्षेण जायेयेति संकल्प्य तेजः ससर्ज ।
तत्तेज ऐक्षत बहुस्यां प्रजायेयेति तदपोऽसृजत ।
अत्राचेतनस्य तेजआदेरीक्षितृत्वासंभवात्तेजआदिशब्दास्तच्छरीरकपरमात्मपरा द्रष्टव्याः ।भगवता भाष्यकृता "गौणश्चेन्नात्मशब्दात् (ब्र.सू.1.1.6)'' इति सूत्रे तेजःप्रभूतयोपि शब्दाःपरमात्मन एव वाचकाः। "तत्तेजऐक्षत ताआपऐक्षंत'' इति मुख्य एवेक्षणव्यपदेश इति भाषितम् ।तथा "तदभिध्यानादेव तु तल्लिंगात्सः । (ब्र.सू.2.3.14)'' इतिसूत्रे "तत्तेज ऐक्षत ता आप ऐक्षंत'' इति श्रूयमाणमीक्षछांतच्छरीरकस्य परस्यैव ब्रह्मण उपपद्यत इति भाषितम् ।संज्ञामूर्तिक्लृप्त्यधिकरणे (ब्र.सू.2.4.17) च "तत्तेज ऐक्षत'' इति तेजश्शरीरकं परंब्रह्मैवाभिधीयत इतिभाषितम् । न च तत्तेज ऐक्षतेत्यत्र तेजश्शब्दस्य तेजश्शरीरक परब्रह्मपरत्वे तत्तेजोऽसृजतेति वाक्येऽपि तेजश्शब्दस्य पर ब्रह्मपरत्वं स्यात् । नचेष्टापत्तिः । ब्रह्मणः सृज्यत्वाभावादिति वाच्यम् ।तेजश्शरीरकब्रह्मणः कार्यत्वेन सृज्यत्वेदोषाभावात् । तेजसोजलहेतुत्वे उपपत्तिं दर्शयति ।
तस्माद्यत्र क्वचन शोचति स्विद्यति वा पुरुषः तेजस एव तदध्यापो जायंते ।
यत्र क्वचन देशे वा काले वा पुरुषः संतप्यते प्रस्विद्यते तत् तदा तेजस एवाऽऽपोधिजायंत इत्यर्थः ।
ता आप ऐक्षंत ।। बह्व्यः स्यामः प्रजायेमहीति । ता अन्नमसृजंत ।
अत्रान्नशब्देन महाभूताधिकारात्पृथिव्युच्यते । सूत्रितं च "पृथिव्यधिकाररूप शब्दान्तरेभ्यः(ब्र.सू.2.3.11)'' इति । अधिकारो महाभूताधिकारः । "रूपं यत्कृष्णंतदन्नस्ये''ति तैत्तिरीयके । "अद्भ्यः पृथिवी''ति शब्दांतरम् । एतच्च सूत्रमन्यत्र व्याकृतम् । अपामन्नहेतुत्वे युक्तिमाह ।
तस्माद्यत्र क्वचन वर्षति तदैव भूयिष्ठमन्नं भवति ।
तदैव तत्रैवेत्यर्थः । अद्भ्य एव तदध्यन्नाद्यं जायते ।
तत्तस्मात्पृथिव्येकदेशस्य व्रीहियवादिलक्षणस्यान्नस्य वृष्टिप्रभवत्वदर्शनादेव हेतोः ।अन्नाद्यमन्नप्रभृतिपृथिवीत्वावच्छिन्नमद्भ्यएवाधिजायत इत्यर्थः । सर्वस्येतरस्य तेजोबन्नात्मकबीजत्रयप्रसूतत्वं दर्शयति ।
तेषां खल्वेषां भूतानां त्रीण्येव बीजानि भवन्त्यण्डजं जीवजमुद्भिज्जमिति ।
अण्डजजीवजोद्भिज्जशब्दनिर्दिष्टानामेषां भूतानां तेजोबन्नानि त्रीण्येव बीजानीत्यर्थः ।तदेवोपपादयति ।
सेयं देवतैक्षत हंताहमिमास्तिस्त्रोदेवता अनेन जीवेनात्मनानुप्रविश्य नामरूपे व्याकरवाणीति । तासां त्रिवृतं त्रिवृतमेकैकां करवाणीति ।।
अत्र संज्ञामूर्तिक्लृप्त्यधिकरणे भगवताभाष्यकृता सेयं देवतेत्यादिवाक्यस्यायमर्थःसेयं सच्छब्दिता परा देवता इमास्तेजोबन्नरूपास्तिस्रोदेवता अनेन जीवेन जीवसमष्टि विशिष्टेनात्मनानुप्रविश्य नामरूपे व्याकरवाणिदेवादिविचित्रसृष्टिं तन्नामधेयानि च करवाणीति तदर्थमन्योन्यसंसर्गमप्राप्तानामेषां तेजोबन्नानां विशेषसृष्ट्य समर्थानां तत्सामथर्यायै कैकां त्रिवृतं त्रिवृतं करवाणीति भाषितम् । "अभिमानिव्यपदेशस्तु विशेषानुगतिभ्याम्' (ब्र.सू.2.1.7) इति सूत्रे हंताहमिमास्तिस्रोदेवता इति तेजोबन्नानि देवताशब्देन विशिष्यंत इति भाषितत्वादत्र देवता इत्यभिमानिदेवतापरत्वं वक्तव्यम् । ततश्चेमास्ति स्रोदेवता इत्यस्यायमर्थः । स्वस्वाभिमानिदेवताधिष्ठितानि तेजोबन्नानीति तेजोबन्नाभि मानिदेवतानां परमात्मव्यतिरिक्तत्वे प्रमाणाभावात् परमात्मनः सर्वाभिमानिदेवतात्व संभवाच्च परमात्मरूपदेवताधिष्ठितानीत्यर्थः । परमात्मव्यतिरिक्तदेवताभ्युपगमेपि देवताशब्दस्य तदधिष्ठितत्वमेवार्थः । नच तत्तेजोसृजत तत्तेज ऐक्षतेत्यादौ तेजआदिशब्दानां परमात्मपरत्वात्तेजोबन्नावस्थपरमात्मनां तदुपहितत्वावस्थाधीन बहुत्वाश्रयाणामेव इमास्तिस्रोदेवता इति देवताशब्देन परामर्शोऽस्तु न तु देवताशब्दस्य तदधिष्ठितपरामर्शित्वमिति वाच्यम् ।तत्तदवस्थपरमात्मसु जीवस्य प्रवेशासंभवेन प्रवेशयोग्यतेजोबन्नानामेवाभेदोपचारेण लक्षणया देवताशब्देन निर्देष्टव्यत्वात् । महासिद्धांते तदैक्षतेति सर्वज्ञत्वम् असृजतेति निमितत्वं बहुस्यामित्युपादानत्वं तदुभयानुगुणं सर्वशक्तित्वं सत्यसंकल्पत्वम् अनेनजीवेनात्मनानु प्रविश्येति सर्वांतरत्वं चोक्तं भवति । जीवेनात्मनेति जीवशरीरकेण मयेत्यर्थः, सिंहेन भूत्वा बहवो मयात्ता इतिवत् । सार्वज्ञादिगुणकस्य तद्विपरीताकारजीवैक्यासंभवात् । यस्यात्मा शरीरमित्यादिवचनात्तदनुप्रविश्येत्यचेतन इव जीवेप्यनुप्रवेशश्रवणाच्च शरीरवाचिशब्दस्य शरीरिपर्यंतत्वस्य मुख्यतयोपपन्नत्वाच्चायमेवार्थ इति व्यासार्यैरुक्तम् । ननु जीवशरीरकेण मया प्रविश्य व्याकरवाणीत्यर्थो न संभवति । व्याकरवाणीति तिङा कर्तुरभिहितत्वे 
नानभिहिताधिकारविहिततृतीयानुपपत्तेः । न च व्याकरणक्रियाकर्तुस्तिङाभिहि तत्वेऽपि प्रवेशक्रियाकर्तुरनभिहितत्वात्तृतीया 
भविष्यतीतिवाच्यम् । तर्हि मया भुक्त्वा व्रजामीत्यादिप्रयोगः साधुः स्यात् । व्रजिक्रियाकर्तुरभिहितत्वेपि भुजिक्रियाकर्तुरनभि हितत्वात् "स्वादुमिणमुल्'' (अष्टा.3.4.26)'' इति सूत्रे कैयटेन क्त्वाप्रत्ययस्य भावार्थत्वात् पक्त्वौदनं भुङ्क्ते देवदत्तः पक्त्वौदनो भुज्यते देवदत्तेनेत्यत्रापि क्त्वाप्रत्ययेन पाकक्रियाकर्तृकर्मणोरनभिधानात् तृतीयाद्वितीये कुतो न प्राप्नुत इत्याशंक्याख्यातपद वाच्याक्रियाविशेष्यत्वात्प्रधानम्, इतरा तु विशेषणत्वादप्रधानं, तत्क्रियासाध्ययोरपि शक्तयोः तद्वारको गुणप्रधानभावः तत्र प्रधानशक्त्यभिधाने गुणक्रियाशक्तिरभि हितवत्प्रकाशते प्रधानानुरोधात् गुणानां पृथक्तद्विरुद्धस्वकार्यारंभा योगाच्चेत्युक्तत्वादिति चेत् । सत्यम् मयेत्यस्य स्वरूपेणेत्यर्थः । आत्मशब्दः स्वरूप परः । यद्यपि जीवशरीरकं स्वरूपं व्याकरणकर्तुर्नभिद्यते । तथापि "व्यपदेशिवदेकस्मिन्बुद्ध्यानानात्वकल्पना'' इतिन्यायेन कल्पितभेदमादा यानभिहिताधिकारविहिततृतीयोपपत्तेः । घटः स्वेनरूपेण इतरव्यावृत्तिं करोतीत्यादि प्रयोगदर्शनात् । करोतीति तिङा कर्तुरभिहितत्वात् । ननु तत्र करणार्थे तृतीया । करणं च न तिङाभिहितमिति चेत् । तर्हि प्रकृतेपि तथास्तु । "तेनशस्तद्विशिष्टः स्वकरणतयानुप्रवेशेपि कर्त्ते''त्यधिकरणसारावल्यु क्तेश्चायमेवार्थः । यद्वा आरंभणाधिकरणे अनेन जीवेनात्मना मदात्मकजीवेनात्मतयानुप्रविश्यै तद्विचित्रनामरूपभाक्करवाणीति भाषितत्वेन जीवशब्दस्य परमात्मपर्यंतत्वाभावस्यापि दर्शितत्वात्तदनुसारेण जीवेनेत्यस्य जीव एवार्थः । आत्मशब्दस्य शरीरमर्थः । शरीरभूतेनानेन जीवेनानुप्रविश्य नामरूपे व्याकरवाणीत्यर्थः । आत्मशब्दस्य शरीरवाचित्वमभिप्रेत्यैव मदात्मकजीवेनेति भाषितम् । आत्मतयानुप्रविश्येति भाष्यस्यायमर्थः आत्मतयेति हेतौ तृतीया । हेतुत्वं च प्रयोजनत्वेन विवक्षितम् । आत्मत्वार्थमनुप्रविश्येत्यर्थः । प्रविश्यनियन्तृत्वाभावे आत्मत्वासंभवात् । चारेणानुप्रविश्य परबलं संकलयानीतिवदिति । यद्वा "अनेन जीवेनात्मनानुप्रभूतः पेपीयमानोमोदमानस्तिष्ठति'' इत्यत्रेवानेन जीवेनात्मनानुप्रविश्येत्यत्रापि जीवेनेति जीवात्मनेत्येवार्थः ।अस्मिन्पक्षेऽनेनेतिशब्दस्य प्रमाणप्रतिपन्नपुरोवर्तिना मच्छरीरभूतेनेत्यर्थः । अनयोः पक्षयोश्चारेणानुप्रविश्य परसैन्यं संकलयानि देवदत्तेन पक्त्वौदनं चैत्रो भुङ्क्ते इत्यत्रेव प्रविशितिक्रियाप्रयोजककर्त्रा परमात्मनाव्याप्रियमाणस्य जीवात्मनः करणतया तृतीयासंभवात्तृतीयाया नानुपपत्तिः । इयांस्तुविशेषः ।नाम रूपव्याकरणस्य त्रिवृत्करणसमानकर्तृत्वावगमान्नामरूपव्याकरणांशे साक्षात्कर्तृत्व मप्यस्ति । प्रवेशे तु सर्वव्यापकस्य परमात्मनः साक्षात्कर्तृत्वमप्यस्ति । एवं च प्रवेशनाम रूपव्याकरणयोः समानकर्तृकत्वसंभवात् क्त्वाप्रत्ययस्यापि नानुपपत्तिरिति द्रष्टव्यम् । एतेनांतः करणविशिष्टस्याहमर्थत्वं वदंतः परे प्रत्युक्ताः । बहुस्यां हंताहमिमा इतिसंकल्पसमये तस्याभावादित्यास्तां तावत् ।
सेयं देवतेमास्तिस्रो देवता अनेन जीवेनात्मनानुप्रविश्य नामरूपे व्याकरोत् ।तासां त्रिवृतां त्रिवृतमेकैकामकरोत् ।।
अत्र त्रिवृत्करणाधीनत्वान्नामरूपव्याकरणस्यार्थक्रमानुरोधेन पाठक्रमो बाध्यते ।अत्र तेजोबन्नदेवतासु एकैकां त्रिवृतं कृत्वा नामरूपव्याकरणमकरोदित्यर्थः । अत्र व्यापकस्य परमात्मनः स्वरूपेण स्वाऽपृथक्सिद्धसर्ववस्तुप्रवेशस्य सर्वदा सत्त्वेऽपि स्वशरीरभूत जीवेनानुप्रवेशस्य सर्वदासत्त्वेपि स्वशरीरभूतजीवेनानुप्रवेशस्य पूर्वमभावात् जीवेनानु प्रविश्य नामरूपे व्याकरोदित्यर्थस्य नानुपपत्तिः । चारस्य च राजशरीरत्वा भावान्नचारेणानुप्रविश्येति वाक्यसाम्यं च ।।
यथा तु खलु सोम्येमास्तिस्रो देवतास्त्रिवृत्त्रिवृदेकैका भवन्ति तन्मे विजानी हीति ।।
देवताधिष्ठितानां तेजोबन्नानां त्रिवृत्करणप्रकारं मे निगदतः श्रृणिवत्यर्थः । व्यासाचार्य्यैरानन्दमयाधिकरणे अनुप्रविश्य नामरूपे व्याकरवाणीत्यत्र नामरूप व्याकरणस्यानुप्रवेशपूर्वकत्वमवगम्यते । "तत्सृष्ट्वा तदेवानुप्राविश''दित्यत्रानुप्रवेशस्य सृष्टिपूर्वकत्वं गम्यते । तत्समानकर्तृकत्वमेव विवक्षितम् । न पौर्वापर्यमपि । अत एव हि "तस्य त्वष्टाविदधद्रूपमेति'' (1) इति सृष्ट्यनुप्रवेशयोः समानकालीनत्वमेव प्रतीयते । अथवा "तत्सृष्ट्वा तदेवानुप्राविशदि''ति सृष्ट्यनन्तरत्वेन श्रूयमाणोनुऽप्रवेशः स्थित्त्यर्थोऽन्य एवेत्युक्तम् । अत्र व्यापकस्यापि परमात्मनोंऽतर्यामिविग्रहद्वारानुप्रवेश उपपद्यत इति केचित् । जीवद्वारैवानुप्रवेशो न स्वत इति केचित् । प्रतिवस्तु तत्तद्वस्तुमात्रपूर्णपरमात्मनः कार्यकारित्वात् तत्र प्रविष्ट इव इत्युक्तिरितिकेचित् ।।
यदग्ने रोहितँ रूपं तेजसस्तद्रूपम् ।।
अग्नेर्यद्रोहितस्वरूपंरोहितो भागो दृश्यते तदत्रिवृत्कृतस्य तेजसः स्वरूपम् ।
यच्छुक्लं तदपां यत्कृष्णं तदन्नस्य ।।
अग्नेर्यच्छुक्लं रूपं तदपामेवयदग्नेः कृष्णं तत्पृथिव्या इत्यर्थः ।।अग्नेस्तेजोबन्नसमुदायरूपत्वे 
यावत्तेजोबन्नावस्थानमग्निरूपेणोपलंभं प्राप्नोतीत्यत्राह ।।
अपागादग्नेरग्नित्वम् ।।
तेष्वेव तेजोबन्नेष्वग्न्याद्यवस्थानाशकसामग्रीसन्निधाने अग्नित्वावस्था अपेता भवति अवस्थांतरं प्रादुर्भवति ।
वाचारंभणं विकारो नामधेयं त्रीणि रूपाणीत्येव सत्यम् ।
अत्सतेजोबन्नैरेवाग्नित्वाद्यवस्थालक्षणो विकारोऽग्न्यादिनामधेयं च वाक्पूर्वकव्यवहारसिद्धये तेजोबन्नैरेवस्पृश्येते । अतस्तेजोबन्नस्वरूपाण्येवाग्निरिति सत्यमित्यर्थः ।
यदादित्यस्य रोहितँरूपं तेजसस्तद्रूपं यच्छुक्लं तदपां यत्कृष्णंतदन्नस्यापागादादित्यादादित्यत्वं।। वाचारंभणं विकारोनामधेयं त्रीणिरूपाणीत्येवसत्यम् ।यच्चंद्रमसो रोहितंरूपं तेजसस्तद्रूपं यच्छुक्लं तदपां यत्कृष्णं तदन्नस्यापागाच्चंद्राच्चद्रत्वं।।वाचारंभणं विकारो नामधेयं त्रीणि रूपाणीत्येव सत्यम् । यद्विद्युतो रोहितँ रूपम् तेजसस्तद्रूपं यच्छुक्लं तदपां यत्कृष्णं तदन्नस्यापा गाद्विद्युतो विद्युत्त्वं वाचारंभणं विकारो नामधेयं त्रीणि रूपाणीत्येव सत्यम् ।
पूर्ववदर्थः ।।2।।3।।4।।5।।6।।
एवं सर्वस्यापि प्रपंचस्य त्रिवृत्कृततेजोबन्नरूपत्वेन तदभेदं प्रसाध्या ध्यात्ममांसलोहितमज्जास्थिलक्षणस्य देहस्येन्द्रियमनःप्राणानां च त्रिवृत्कृततेजोबन्नाभेदं प्रदर्शयितुं प्रस्तौति ।
यथा खलु सोम्येमास्तिस्रोदेवताः पुरुषं प्राप्य त्रिवृत्रिवृदेकैका भवति तन्मे विजानीहीति ।।
तेजोबन्नानि पुरुषेण भुज्यमानानि पुरुषं प्राप्य यथा परिणमंति तं परिणामप्रकारं श्रृण्वित्यर्थः । इति चतुर्थः खण्डः ।।4।।
अन्नमशितं त्रेधा विधीयते ।
पुरुषेण भुक्तंजाठराग्निना पच्यमानं स्थविष्ठमध्यमाणिष्ठरूपेण त्रेधा विभक्तं भवति ।
तस्ययः स्थविष्ठोधातुस्तत्पुरीषं भवति । योमध्यमस्तन्मांसम् । योऽणिष्ठस्तन्मनः ।।
स्थूलांशः पुरीषतामापद्यते । मध्यमांशस्तु मांसताम् । अणिष्ठांशस्तु मनस आप्यायकतामापद्यते । मनस आहंकारिकत्वेनान्नविकारत्वाभावादिति भावः ।।1।।2।।
आपः पीतास्त्रेधा विधीयंते ।। तासां यः स्थविष्ठो धातुस्तन्मूत्रं भवति ।। योमध्यमस्तल्लोहितम् ।। योऽणिष्ठः स प्राणः ।। तेजोऽशितं त्रेधा विधीयते ।।तस्य यः स्थविष्ठो धातुस्तदस्थि भवति ।। यो मध्यमः स मज्जा । योऽणिष्ठः सा वाक् ।।
तैलघृतादिकं तेजश्शब्देनोच्यते । मज्जा अस्थ्यंतर्गतः स्नेहः धातुविशेषः । धृततैलादेः पीतस्य सूक्ष्मांशो वागाप्यायक इत्यर्थः । शिष्टं पूर्ववत् ।।3।।
अन्नमयँ हि सोम्य मनः अपोमयः प्राणस्तेजोमयी वागिति ।
उक्तरीत्या मनःप्राणवाचामन्नजलतेजस्सूक्ष्मांशाप्यायितत्वान्मनोऽन्नमयं प्राणो जलमयस्तेजोमयी वागित्यर्थः ।। 4।।4।।2।।1।।
एकविज्ञानेन सर्वविज्ञानसिद्ध्यर्थं ब्रह्मव्यति रिक्तस्य तदुपादेयत्वं वक्तुं प्रवृत्तः तेजोबन्नात्मकसकलाचेतनवर्गस्य तदुपादेयत्वमुक्त्वा चेतनवर्गस्यापि तदुपादेयतां प्रतिपादयितुं प्रस्तौति ।
उद्दालको हारुणिः श्वेतकेतुं पुत्रमुवाच । स्वप्नांतं मे सोम्य विजानीहीति ।
स्वप्नांतं सुषुप्तिं प्रतिपादयतो मम वाक्याद्विजानीहीत्यर्थः । एवं शिष्यावधानाय प्रतिज्ञायाह ।
यत्रैतत्पुरुषः स्वपिति नाम ।।
यत्र यदा नामशब्दः प्रसिद्धौ एतत्पुरुषःएष पुरुष इत्यर्थः ।
सता सोम्य तदा सम्पन्नो भवति ।।
सदेव सोम्येति प्रकृतेन सता संगतो भवति । तस्या एकसत्संपत्तेः सति लयरूपत्वं स्वपितिनामनिवर्चनानुगुणं विवृणोति ।
स्वमपीतो भवतीति ।
अत्र स्वशब्दस्तावन्नजीवमात्रपरः । सता सोम्य तदा संपन्नो भवति स्वमपीतो भवतीति स्थानप्रमाणेन सच्छब्दस्वशब्दयोरेकविषयत्वावश्यंभावात् । सच्छब्दस्य चास्मिन्प्रकरणे परमात्मविषयत्वात् । स्वशब्दोऽपि तत्पर एव । ननु जीवभिन्नत्वात्परमात्मनः तस्य कथं जीवं प्रति स्वत्वमिति चेत् उच्यते । देवमनुष्यादिनाम रूपाभिमानरागलो भाद्यनु 
गुमबहिर्दुःखज्ञानप्रसरवज्जागरितावस्थजीवविशिष्टः परमात्मा देवमनुष्यादिनाम 
रूपरागद्वेषलोभमोहाद्यौपाधिकबाह्यभ्यंतराभिमान कालुष्यरहितः जीवशरीरकः सन्नात्मन्यंतर्भूत इत्यर्थ इति "स्वाप्ययात् (ब्र.सू.4.1.10)'' इतिसूत्रे । व्यासार्यैर्व्याख्यातत्वान्नानुपपत्तिः । अत्रत्वपि पूर्वस्येतेर्लयार्थस्य सकर्मकत्वात् स्वमपीतइति द्वितीया ।
तस्मादेनँ स्वपितीत्याचक्षते स्वँ ह्यपीतो भवति ।।
यस्मात्स्वस्मिल्लींनो भवति तस्मात्स्वपितीति लौकिका आचक्षते इत्यर्थः । अत्र यद्यपि "ञिष्व प्शय'' इति धातोर्निष्पन्नः स्वपितिशब्दो न तु स्वशब्दोपपदादपीतेः । तथापि अशनायादिनिर्वचनवदर्थवादरूपमुपपद्यत इति द्रष्टव्यम् । तत्र जीवस्य परमात्मनि लयप्रतिपादनात्तेजोबन्नादिवज्जीवस्यापि तदुपादेयत्वात्तज्ज्ञानेन ज्ञातत्वमुपपादितं भवति । अत्र वक्तव्यमुपनिषत्प्रकाशिकायामुक्तं तत्रैव द्रष्टव्यम् ।।1।।2।।3।।
अन्नेन सोम्य शुंगेनाऽपोमूलमन्विच्छाद्भिस्सोम्य शुंगेन तेजोमूलमन्विच्छ ।तेजसा सोम्य शुंगेन सन्मूलमन्विच्छ ।।
शुंगेन कार्येण कारणं जानीहीत्यर्थः ।
सन्मूलाः सोम्येमाः सर्वाः प्रजाः सदायतनास्सत्प्रतिष्ठाः ।
अत्र प्रजाशब्देन सजीवं जगन्निर्दिश्यते "सन्मूलाः सत्प्रतिष्ठा'' इति पदद्वयं सच्छब्दवाच्यब्रह्माधीनोत्पत्तिलयपरम् । प्रतिष्ठा निष्ठापर्यवसानं लय इति यावत् ।सदायतनाइति सदाधारत्वमुच्यते । अनेन जगतःशरीरत्वं फलितम् । तत्कथमितिचेत्इत्थम् । उत्पत्तिलयहेतुत्ववाचिपदद्वयमध्यगतेन स्थितिहेतुत्ववाचिना "सदायतना '' इतिपदेन स्थितिहेतुत्वरूपधारकत्वं सिध्यति ।।4।। "एतस्या वा अक्षरस्य प्रशासने गार्गि द्यावापृथिवीविधृते तिष्ठत इति'' (बृह.7.8.9) तिष्ठतीतिस्थाधातूक्तस्थितेः प्रशासनेन धारणाधीनत्वावगमात्तस्य च प्रशासनेन धारमाधीनत्वावगमात्तस्य च प्रशासनेन धारणाधीनत्वावगमात्तस्य च प्रशासनस्य "अंतः प्रविष्टः शास्ता जनानाम्''(तै.आ.3) इत्यंतः प्रवेशपूर्वकत्वावगमात्सर्वशाखाप्रत्ययन्यायेनांतः प्रवेशशासनधारणाना मन्यतमस्योक्तावपि इतरयोः फलितत्वात् ।"सदायतना'' इत्यनेन धारकत्वोक्तावप्यन्तः प्रविश्य शासनेन धारकत्वलक्षणात्मकत्वस्य फलितत्वाज्जगतः शरीरत्वं फलितम् । "सन्मूलाः सोम्येमाः सर्वाः प्रजाः सत्प्रतिष्ठा'' इति द्वाभ्यां सदुपादानकत्वम् । "सदायतना'' इत्यनेन सदंतर्यामिकत्वम् । उपादानोपादेयभावस्याभिन्ननिष्ठत्वात् । प्रजाशब्देनाचित्संसृष्टजीवमात्र परामर्शे तस्य सदुपादानकत्वा संभवात् ।प्रजाशब्देनापि प्रजाशरीरकं ब्रह्मैवोच्यते । सदायतना इत्यत्र सदंतर्यामिकत्वस्य शरीरभूतचिदचिन्मात्रनिष्ठत्वेन चिदचिच्छरीरकब्रह्मनिष्ठत्वाभावात् । "सदायतना'' इति वाक्यानुषक्तप्रजाशब्देन शरीरभूतचेतनाचेतनमात्रमेवाभिधीयते । तथा सन्मूलाः सत्प्रतिष्ठाःइत्युपादानत्वप्रतिपादकवाक्ये विशिष्टस्यैवोपादानत्वात् सच्छब्देन सूक्ष्मचिदचिद्विशिष्टमेवोच्यते ।"सदायतना'' इत्यत्र विशिष्टस्य सतोंऽतर्यामित्वा संभवात् सच्छब्देन विशेष्यमात्रमेवाभिधीयते ।।4।। एवम् एवं सुषुप्तौ सत्संपत्तिं जीवस्य प्रदर्श्य प्रयाणकालेपि सत्संपत्तिं दर्शयति ।
अस्य सोम्य पुरुषस्य प्रयतो वाङ्मनसि संपद्यते मनःप्राणे प्राणस्तेजसि तेजः परस्यां देवतायाम् ।।
प्रयतःम्रियमामस्येत्यर्थः । अत्र वाचःमनः प्रकृतिकत्वासंभवात्व्यापारोपरमहेतुभूतसंश्लेषविशेष एव वाचो मनसि लयः । मनः प्राणयोरपितादृश एव ।"मनसि करणग्रामं प्राणे मनः पुरुषे च तं झटिति घटयन्भूतेष्वेनं परे चतमात्मनी''त्युक्तरीत्या प्राणो जीवे संपन्नो जीवेन सह तेजश्शब्दोपलक्षितेषु सर्वेषु भूतेषु संपन्नो भवति । ततः परं सुखदुः खोपभोगायासविश्रमाय सजीवानां भूतसूक्ष्मणां परमात्मनि संपत्तिर्भवतीत्यर्थः ।।
स य एषोऽणिमा ।।
तादृशःसच्छब्दितः एषोऽणिमा अणुः दुर्विज्ञेयः मानांतरागोचर इत्यर्थः ।
ऐतदात्म्यमिदँ सर्वम् ।।
एष आत्मा यस्य ऐतदात्म्यं स्वार्थे ष्यञ् ।
तत्सत्यम् ।।
सजीवस्य जगतः सदात्मकत्वमेवा सत्यं प्रामाणिकम् ।
स आत्मा ।।
प्रमाणप्रतिपन्नत्वात्सच्छब्दितः स एतस्यात्मेत्यर्थः ।
तत्त्वमसि श्वेतकेतो इति ।
अत्र त्वंशब्देनाभिमुखश्वेतकेतुवाचिना अपर्यवसानवृत्त्या तदंतर्यामिपरमात्मा भिधीयते ।शरीरवाचिशब्दानां शरीरिपर्यन्तत्वस्याकृत्यधिकरणन्यायसिद्धत्वात्संसारिणः श्वेतकेतोः नित्यमुक्तेन तच्छब्दार्थेन सच्छब्दितब्रह्मणाभेदासंभवात् ।अत्र वक्तव्यमुपनिषत्प्रकाशिकायामुक्तं तत्रैव द्रष्टव्यम् । एवमुक्तः श्वेतकेतुः सुषुप्तिदशायां परमात्मनि संपन्नः स्वापानन्तरं तत उत्थायाग तश्चेत् प्रातर्गृहादुत्थायागतस्य गृहे स्थितोऽस्मि गृहादागतोऽस्मीति प्रतिसंधानवत् सतिसंपन्नोऽस्मि तत आगतोऽस्मीति प्रतिसंधानप्रसंगात् नैतद्विश्रम्भणीयमिति मन्यमान आह ।।
भूय एव मा भगवान् विज्ञापयत्विति ।
सम्यङ् मामनुशाधीत्यर्थः । एवं प्रार्थितः पिता ।
तथा सोम्येति होवाच ।
इति षष्ठप्रपाठके अष्टमखंड दीपिका ।।8।।9।।
यथा सोम्य नद्यः पुरस्तात्प्राच्यः स्यन्दन्ते पश्चात्प्रतीच्यस्ताः समुद्रात्समुद्र मेवापियंति समुद्र एव भवंति ताः यथा तत्र न विदुरियमहमस्मीयमहमस्मीति एवमेव खलु सोम्येमाः सर्वाः प्रजाःसत आगत्य न विदुः सत आगच्छामह इति त इह व्याघ्रो वा सिँहो वा वृको वा वराहो वा कीटो वा पतंगो वा दँशो वा मशको वा यद्यद्यद्भवंति तत्तदा भवन्ति इति स एषोऽणिमैतदात्म्यमिदँ सर्वं तत्सत्यं स आत्मा तत्त्वमसि श्वेतकेतो इति भूय एव मा भगवान् विज्ञापयत्विति तथा सोम्येति होवाच ।।
यथा गंगाद्या नद्यः पूर्वदिक्प्रस्थिताः प्राङ्मुखतया समुद्रं यान्ति पश्चाद्देशेप्रवृत्ताः सिन्ध्वाद्यः नद्यः प्रत्त्यङ्मुखतया समुद्रं यान्ति पुनश्चताः समुद्रात्समुद्रं गछन्ति समुद्रपर्यंतदेशात् समुद्रमध्यं गत्वा समुद्रेणैकभूतास्सत्य इयं गङ्गाहमस्मीयं यमुनाहमस्मीत्येवं प्रत्यभिज्ञातुमसमर्थाभवन्ति ।।1।। तथा सुप्तोत्थिता अपि सत उत्थिता आगता इति न प्रत्यभिज्ञातुं समर्थाः । अपि तु प्राचीनव्याघ्रादिमात्रभावमनुसंदधते ।यद्यद्यद्भवन्ति प्रजाः जाग्रद्दशायां यद्यद्यद्धाघ्रादित्वं प्राप्नुवन्ति तत्तद्याघ्रादित्वमाभवन्ति ।आगत्य भवन्ति । सुषुप्ति स्थानात्परमात्मन आगत्य यथा पूर्वं व्याघ्रादिभावमनुसन्धधत इत्यर्थः ।।2।।3।। दशमः खण्डः अनन्तरं प्रयाणदशायां जीवस्य नाशाभावः "अस्यसोम्यमहतो वृक्षस्यस्रयो मूलेभ्याहन्याज्जीवन् स्रवेत् यो मध्येऽभ्याहन्याज्जीवन् स्रवेत् योऽग्रेऽभ्याहन्याज्जीवन् स्रवेत् जीवापेतं वा व किलेदं म्रियते न जीवो म्रियते'' इति खण्डेन वर्णितः ।। इत्येकादश खण्डः ।।
यथा सोम्य पुरुषं गन्धारेभ्योऽभिन्द्धाक्षमानीय तं ततो विजने विसृजेत् स यथा तत्र प्राङ्वोदङ् वा धराङ् वा प्रध्मायीताभिनद्धाक्ष आनीतोऽभिनद्धाक्षो विसृष्टः ।।
हे सोम्य यथालोके गन्धारेभ्यो जनपदेभ्यो निबद्धचक्षुषं कञ्चित्पुरुषं चोरो गृहीत्वा विजने विसृजेत्स दिग्भ्रमोपेतः प्राङ्मुखो वा उदङ्मुखो वा अधोमुखो वा पिनद्धाक्ष एव तस्करैरानीत अभिनद्धाक्ष एव विसृष्ट इति विक्रोशेत् ।।1।।
तस्य यथा अभिनहनं प्रमुच्य प्रब्रूयात् एतां दिशं गन्धारा एतां दिश ंव्रजेति सग्रामाद्ग्रामं पृच्छन् पण्डितो मेधावी गन्धारानेवाभिसंपद्यते ।।
यथा कश्चित्कारुणिकस्तस्य बन्धनं मुक्त्वा उत्तरतो गन्धाराः एतां दिशं व्रजेत्युक्तो ग्रामाद्ग्रामान्तरं गच्छन् तैरुपदिष्टमार्गो मेधावी उक्तार्थाविस्मरणशीलः पण्डितः ऊहापोहक्षमधीयुक्तः यथा गन्धारानेव पुनरभिसंपद्यत इत्यर्थः ।
एवमेवेहाचार्यवान् पुरुषो वेद तस्य तावदेव चिरं यावन्न विमोक्ष्येऽथ संपत्स्य इति ।
एवमाचार्येण ब्रह्मात्मकस्त्वमसि । अतस्तदात्मकतया स्वात्मानमनु संघत्स्वेत्युपदिष्टस्सतदात्मकत्वमनुसन्धत्ते । एतादृशानुसन्धाननिष्ठस्य तस्य तावानेव विलंबः यावत्प्रारब्धकर्मारब्धशरीरन्नविमोक्ष्यते । तदनंतरं तु सद्रूपं ब्रह्म संपत्स्यते न विमोक्ष्येऽथसंपत्स्य इति पुरुषव्यत्ययश्छांदसः । केचित्तु तस्य तावदेवचिरमित्यत्र मे इत्यध्याहारः । तस्य मे तावानेव विलंबः, यावत्कर्मभिर्नविमोक्ष्ये अतः परं ब्रह्म संयत्स्ये इत्युपासकस्यानुसंधानप्रकारोऽनेन वाक्येनोच्यते इति वदंति ।।2।।3।। इति चतुर्दशः खण्डः ।
तद्धास्य विजज्ञाविति विजज्ञाविति ।।
एवं नवकृत्वो बोधितः श्वेतकेतुरस्योद्दालकस्य वाक्यात्तद्ब्रह्मस्वरूपं विजज्ञौज्ञातवानित्यर्थः । व्यासार्योक्तरीत्योपासितवानित्यर्थः । द्विरुक्तिः सद्विद्या समाप्त्यर्था ।इति षोडशः खण्डः ।।
।। इति सद्विद्या समाप्ता ।।
<0101006>
4.आनन्दमयाधिकरणम् ।।6।।
आनन्दमयोऽभ्यासात् (ब्र.सू.1।1।13)
परमतत्त्वहितपुरुषार्थप्रतिपादिकानन्दवल्ली प्रस्तूयते ।।
ब्रह्मविदाप्नोति परम् ।।
निरतिशयबृहत्वाश्रयवस्तूपासकः सर्वेभ्य उत्कृष्टं ब्रह्म प्राप्नोतीत्यर्थः । "आवृत्तिरसकृदुपदेशात् (ब्र.सू.4.1.1)'' इत्यधिकरणोक्तन्यायेन वेदनोपासनादिशब्दानामेकार्थत्वात् । ब्रह्मविदित्यत्र विच्छब्दोप्युपासनपरःतत्क्रतुन्यायेन प्राप्यस्यैवोपास्यत्वात् ।"ब्रह्मविदाप्नोतिपरम्'' इति परस्यब्रह्मणः प्राप्यत्वकथनात्तस्यैवोपास्यत्वमिति द्रष्टव्यम् । अत्र ब्रह्म तद्वेदनं प्राप्तिः प्राप्यं चेति चतुष्टयमुक्तम् । किं तद्ब्रह्म कीदृशं तद्वेदनं कीदृशी प्राप्तिः कीदृशं च प्राप्यमित्याकांक्षायां मंत्रमुखेन विवरितुं मंत्रमवतारयति ।
तदेषाभ्युक्ता ।।
तत् ब्रह्माभिमुखीकृत्य एषा ऋृगध्येतृभिरुक्ता ब्राह्मणोक्तस्यार्थस्य वैशद्यमनेन मंत्रेण क्रियत इत्यर्थः । एवमेव हि मांत्रवर्णिकसूत्रे भाषितम् ।
सत्यं ज्ञानमनन्तं ब्रह्म ।। यो वेद निहितं गुहायां ।। परमे व्योमन् ।। सोऽश्नुते सर्वान् कामान्सह ।। ब्रह्मणा विपश्चितेति ।।
जन्मादिसूत्रे यतो वा इमानि भूतानीत्यादिकारणवाक्येन प्रतिपन्नजगज्जन्मादि कारणस्य ब्रह्मणस्सकलेतरव्यावृत्तं स्वरूपमभिधीयते सत्यं ज्ञानमनन्तं ब्रह्मेति । तत्र सत्यपदं निरुपाधिकसत्तायोगि ब्रह्माह । तेन विकारास्पदमचेतनं तत्संसृष्टचेतनश्च व्यावृतः । नामान्तरभजनार्हावस्थान्तरयोगेन तयोर्निरुपाधिकसत्तायोगरहितत्वात् । ज्ञानपदं च नित्यासङ्कुचितज्ञानैकाकारमाह । तेन कदाचित्सङ्कुचितज्ञानत्वेन मुक्ता व्यावृत्ताः । अनन्तपदं देशकालवस्तुपरिच्छेदरहितं स्वरूपमाह । सगुणत्वात्स्वरूपस्य स्वरूपेण गुणैश्चानन्तत्वेन पूर्वपदद्वयव्यावृत्तकोटिद्वयविलणास्सातिशय स्वरूपस्वगुणानित्या व्यावृत्ताः । विशेषणानां व्यावर्त्तकत्वादिति भाषितम् । नन्वत्र ज्ञानपदस्य विषयावगाहिज्ञानत्वं प्रवृत्तिमितं चेत्स्वरूपस्यातादृक्तवाऽज्ञानमित्यस्य ज्ञानगुणकमित्यर्थः पर्यवस्येन्नतु स्वरूपस्य ज्ञानत्वम् । स्वप्रकाशतारूपज्ञानत्वं प्रवृत्तिनिमित्तं चेत्स्वरूपस्य ज्ञानत्वमात्रं सिध्येन्नतु ज्ञानगुणकत्वम् । नचेष्टापत्तिः । "तद्गुणसारात्वात्तद्व्यपदेशः प्राज्ञवत् (ब्र.सू.2.3.29)'' इति सूत्रे यथा सत्यं ज्ञानमिति ब्रह्मणो ज्ञानगुणसारत्वाज्ज्ञानमिति व्यपदेश इति भाष्यं विरुध्येतेति चेत् ।।
उच्यते । स्वप्रकाशत्वमेव प्रवृत्तिनिमित्तम् । तत्र ज्ञानत्वाश्रयत्वमसंकोचात् स्वरूपतो गुणतश्चसिध्यति ब्रह्मशब्दात्प्रतीयमानं बृहत्त्वं यथा स्वरूपतो गुणतश्च सिध्यति तद्वदिति व्यासाचार्यैरुक्तम् । वस्तुतस्तु सत्यं ज्ञानमित्यस्यांतोदात्तत्वात् "अर्शआद्यजंत'' (अष्टा.7.2.127) त्वेन ज्ञानगुणत्वमेवार्थः । प्रज्ञानधन एवानन्दमय इति श्रुत्यंतरात् ब्रह्मणो ज्ञानस्वरूपत्वमप्यस्तीति द्रष्टव्यम् । इहेदं नान्यत्रेति परिच्छेत्तुमशक्यत्वं देशापरिच्छेदः । इदमिदानीं नान्यदेति परिच्छेदायोग्यत्वं कालापरिच्छेदः । इदमिदं नेति परिच्छेदानर्हत्वलक्षणंसर्ववस्तुसामानाधिकरण्यार्हत्वं वस्त्वपरिच्छेदः । यद्वा वस्तुस्वभावतः परिच्छेदोवस्तु परिच्छेदः ।यथा तुल्याकारत्वेऽपि तुल्यपरिमाणत्वेऽपि दशवर्णस्वर्णापेक्षया कलधौतादेरपकर्षस्तद्राहित्यं वस्त्वपरिच्छेदः । समाभ्यधिकराहित्यनिदानभूतैर्गुणैर्निरतिशयप्रकर्षोवस्त्वपरिच्छेद इत्युक्तंभवतीति व्यासाचार्य्यैर्व्याख्यातम् ।"नान्तंगुणानां गच्छंति तेनानंतोय मुच्यते'' (वि.पु) इति स्मरणाद्गुणानन्त्यमनन्तशब्दार्थः ।अत्र रूढिवशाद्देवताविशेषनिर्णयः । नचानन्तपदस्यनारायणवाचिनः पुल्लिंगत्वं स्यादिति वाच्यम् । इष्टापत्तेः । तस्य द्वितीयांतत्वेन पुल्लिंगत्वस्येष्टत्वात् ।द्वितीयांतत्वाभावे च यो वेद निहितं गुहायामित्यत्र तच्छब्दाध्याहारप्रसंगात् ।अनध्याहारेणोपपत्तावध्या हारस्यान्याय्यत्वात् । यदि चानन्तपदयौगिकार्थस्य त्रिविधपरिच्छेदराहित्यस्य नारायणादन्यत्राप्रसक्त्या श्रीपत्यादिशब्देष्विव न रूढिः कल्पनीयेत्युच्यते तदापि न नः क्षतिः । अत्र "सत्यं ज्ञानमनन्तं ब्रह्म'' इत्यनेन ब्रह्मशब्दार्थो विवृतः । हृदयगुहानिहितत्वप्रकारक ज्ञानप्रतिपादकेन "यो वेद निहितं गुहायाम्'' इत्यनेनविच्छब्दार्थ उक्तः । "परमे व्योमन्सोऽश्रुते'' इत्यंशेन आप्नोतिशब्दार्थ उक्तः । "सर्वान्कामान्ब्रह्मणा सह विपश्चिता'' इत्यनेन प्राप्यमुक्तम् । काम्यन्त इति कामाः कल्याणगुणाः । मुक्तस्य सर्वविषयविरक्तस्य तद्व्यतिरिक्तकाम्यान्तरासंभवात् । अथ "य इहात्मानमनुविद्य व्रजन्त्येतांश्च सत्यान् कामान्'' (छा.8.1.6) इत्यादौ 
कामशब्दस्य कल्याणगुणेष्वेव प्रयोगात् । विविधं पश्यंती चिद्यस्येति बहुव्रीहिः । निरुपाधिकानन्याधीना 
संकुचितसर्वविषयकज्ञानवत्त्वं हि विपश्चित्वम् । अयं च गुणो नित्यमुक्तव्यावर्त्तकः । ब्रह्मापेक्षयापि तद्गुणानां फलदशायां प्राधान्यं प्रतिपादयितुं ब्रह्मणा सहेति निर्देशः "सहयुक्तेऽप्रधाने'' (अष्टा.2.3.79) इति हि पाणिनिस्मृतिः । न च भोग्यतायां गुणापेक्षया ब्रह्मणोऽप्राधान्यं दोषायेति शंक्यं "श्रियं त्वत्तोप्युच्चैर्वयमिह भणामः श्रृणुतराम्''(श्री गुणरत्नकोशः) इतिवत्परमात्मापेक्षयापि तत्कल्याणगुणानां भोग्यतातिशयपर्यव सायित्वेनैतादृशाप्राधान्यस्य गुणत्वेन दोषत्वाभावात् । अतएव हि पुत्रेण सहौदनं भुङ्क्त इतिवद्भोक्तृसाहित्यपरत्वे ब्रह्मणोऽप्राधान्यप्रसंगात् । तत्परित्यज्य पयसा सहौदनं भुङ्क्ते इतिवद्भोग्यसाहित्यपरत्वमेव स्वीकृतम् । नाचात्र पक्षे ब्रह्मणोऽप्राधान्यं दोषायेति भोग्यसाहित्य पक्ष एव भगवता भाष्यकृता समाश्रितः । ननु "तेषामृग्यत्रार्थवशेनपादव्यवस्था'' (2) इति जैमिनिनार्थवशाधीनपादव्यवस्थात्वस्य ऋुग्लक्षणतयोक्तत्वात् ।सह इत्यस्य पादांतरस्थस्य ब्रह्मणेति पादांतरस्थे नान्वयो न संभवति । ततश्च ब्रह्मणेति न सहयोगे तृतीया । अपि त्वित्थंभूतलक्षणेतृतीया । सहेत्यस्य युगपदित्यर्थः । सर्वान्कामान्युगपदनुभवति ब्रह्मणा । ब्रह्मभूत इति यावत् ।अत एव स्कांदे "सोश्रुते सकलान्कामानक्रमेण सुरर्षभाः । विदितो ब्रह्मरूपेण जीवन्मुक्तो न संशयः'' इत्युप बृंहितमिति चेन्न । तेषामृग्यत्रार्थवशेनेत्यस्योपलक्षणमात्रत्वात् । उपलक्षण पक्षमभ्युपगम्यैव तद्व्याख्यातृभिरप्यर्थवशेन वा वृत्तवशेन वा पादव्यवस्थेति व्याख्यातत्वादभियुक्तानां मंत्रप्रसिद्धिविषयत्वं मंत्रत्वमितिवत् । अभियुक्तानामृक्पद प्रसिद्धिविषयत्वमेव ऋक्त्वम् । ततश्च पादांतरस्थेनापि पादांतरस्थपदान्वयो युक्तः । ब्रह्मणेत्यस्येत्थंभूतलक्षणत्वाश्रयणे ब्रह्मभूत इत्यर्थोऽपि न संभवति श्वेतच्छत्रेण राजत इत्यादौ तथाऽदर्शनात् । त्वदुक्त स्कांदवचनस्य पूर्वैस्संप्रतिपन्नैरनुदाहृतत्त्वाच्च भाष्यकृदुक्त एवार्थः । इतिशब्दो मंत्रसमाप्तिद्योतनार्थः । सत्यंज्ञानमनंतमित्युक्तंवस्त्व परिच्छेदलक्षणमानंत्यं सर्वोपादानत्वसर्वांतरत्वमुखेन प्रपंचयति ।
तस्माद्वा एतस्मादात्मन आकाशस्संभूतः ।।
तस्मादित्यनेन ब्रह्मविदाप्नोति परमिति व्यवहितब्राह्मणोक्तं परामृश्यते । एतस्मादिति सत्यंज्ञानमित्यव्यवहितमंत्रोक्तं परामृश्यते । ततश्च मंत्रब्राह्मणोक्तादात्मन आकाशः समुत्पन्न इत्यर्थः ।
आकाशाद्वायुः ।। वायोरग्निः ।। अग्नेरापः ।। अद्भ्यः ।। पृथिवी ।।
अत्र "तत्तेजऐक्षत ता आपऐक्षंते''(छां.6.2.3)ति तेजः प्रभृतिष्वीक्षणादि श्रवणादाकाश वायुतेज आदिशब्दास्तत्तच्छरीरकपरमात्मपरा इति "तेजोतस्तथाह्याह (ब्र.सू.2.3.10)'' इत्यधिकरणे स्थितम् ।
पृथिव्या आेषधयः ।। आेषधीभ्योऽन्नम् । अन्नात्पुरुषः ।
पुरुषः शरीरमित्यर्थः । शिष्टं स्पष्टम् ।।2।।
स वा एष पुरुषोऽन्नरसमयः ।।
अयं देहः अन्नरसस्य परिणामः । "अन्नमशितं त्रेधा विधीयते तस्य यः स्थविष्ठो धातुस्तत्पुरीषं भवति यो मध्यमस्तन्मांस''मित्याद्युक्तरीत्या जाठराग्निपच्यमानान्नरस सारांशनिर्वर्त्यमानमांसादिमयत्वाच्छरीरस्येति भावः ।।
तस्येदमेव शिरः।। अयं दक्षिणः पक्षः।। अयमुत्तरः पक्षः।। अयमात्मा।।इदं पुच्छं प्रतिष्ठा ।।
तस्य देहरूपस्य पुरुषस्येदं प्रत्यक्षतो दृश्यमानमेव शिरः । बाहुद्वयं पक्षौ । अधस्तद्ग्रीवायानाभेरूर्ध्वंपरिदृश्यमानो यं मध्यमो देहभाग आत्मा "मध्यमं ह्येषामङ्गानामात्मा'' इति श्रुतेः ।धारकत्वेन प्रधानभूत इत्यर्थः । इदं नाभेरधस्तात्परिदृश्यमानं चरणद्वयं पुच्छवदाधारत्वात्पुच्छ मित्यर्थः । अत्र पुरुषशब्दितमनुष्यपाण्यादेः पक्षत्वादिरूपणं प्रतिपत्तिसौकर्यार्थमिति द्रष्टव्यम् ।तदप्येष श्लोको भवति । तस्मिन्नेवार्थे ब्राह्मणोक्ते अयं मंत्ररूपः श्लोको भवतीत्यर्थः । इति प्रथमोऽनुककः ।।
अन्नाद्वैप्रजाः प्रजायन्ते ।। याः काश्च पृथिवीँ श्रिताः ।।
अथो अन्नेनैव जीवन्ति ।। अथैनदपियन्त्यंततः ।।
पृथिव्यां वर्तमानास्सर्वाः प्रजा अन्नादेवोत्पद्यंते । उत्पन्नाश्चान्नेनैव जीवन्ति । अन्तकाले तत्रैव लयं यान्तीत्यर्थः ।।
अन्नँ हि भूतानां ज्येष्ठम् ।। तस्मात्सर्वौषधमुच्यते ।।
सर्वभूतोपकारकत्वादन्नमेव ज्येष्ठम् । अत एवाशनायादिव्याधिनिवर्तकत्वात्तदेव सर्वौषधमुच्यत इत्यर्थः । आेषधीभ्योऽन्नमिति आेषधिपरिणामत्त्वं निमित्तीकृत्यान्ने प्रयुक्तमौषधिशब्दं भेषजत्वनिमित्तकतया श्रुतिर्व्यपदिशतीति 
द्रष्टव्यम् ।।
सर्वं वै तेऽन्नमाप्नुवन्ति ।। येन्नं ब्रह्मोपासते ।।
अत्र ब्रह्मदृष्टिं कुर्वन्तः यावदन्नमपेक्षितं तावदन्नं प्राप्नुवन्तीत्यर्थः । ब्रह्मदृष्टिहेतुभूतं ब्रह्मसाम्यमाह ।
अन्नँ हि भूतानां ज्येष्ठम् ।। तस्मात्सर्वौषधमुच्यते ।।
ब्रह्मणोऽपि सकलरोगनिवर्तकतया सर्वभेषजत्वस्य सत्त्वादितिभावः ।।1।।
अन्नाद्भूतानि जायन्ते ।। जातान्यन्नेन वर्धन्ते ।।
जननवृद्धिहेतुत्वमन्नब्रह्मणोस्सममित्यर्थः । अन्नशब्दस्य निर्वचनमाह ।।
अद्यतेऽत्तिचभूतानि ।। तस्मादन्नंतदुच्यत इति ।।
जीवनदशायां स्वयमद्यते नाशदशायामलभ्यमानतया वा विपरीतपरिणामहेतुतयावा "अन्नं मृत्युं तमुजीवातुमाहुः'' इति श्रुत्युक्तरीत्याऽत्तृत्वलक्षणं संहर्तृत्वं द्रष्टव्यम् ।एवमाकाशादेरन्नमयशब्दितस्थूलशरीरपर्यंतस्य ब्रह्मैवात्मा उपादानं चेत्युक्त्वा स आत्मा क इत्यपेक्षायामानन्दमय एव स आत्मेति दर्शयितुं स्थूलारुन्धतीन्यायेन स्थूल देहान्तर्वर्तिनं प्राणमयमात्मत्वेन दर्शयति । सूक्ष्मामरुन्धतीं दर्शयितुं प्रवृत्तः प्रथमत एव सूक्ष्मायाअरुन्धत्याः प्रदर्शनासंभवं पर्यालोच्य तत्समीपवर्तिस्थूलतारकामिय मेवारुन्धतीति प्रदर्शयति । तस्यां स्थूलतारकायां श्रोतुररुन्धतीत्वबुद्धौ दृढायां तत्समीपवर्तिनीं वस्तुतोऽरुन्धतीं सूक्ष्मामियमेवारुन्धतीति प्रदर्शयति सोऽयं (स्थूलारुन्धतीन्यायः)
तस्माद्वा एतस्मादन्नरसमयात् ।। अन्योंऽतर आत्मा प्राणमयः ।।
देहान्तर्वर्ती देहादन्यो यःप्राणमयः स एवात्मा आत्मनाऽऽकाशः संभूतइति आकाशादिसर्वोपादानत्वेन तदन्तर्यामित्वेन च निर्दिष्ट आत्मेत्यर्थः । भगवता भाष्यकृता "अन्वयादितिचेत्स्यादेवावधारणात्''(ब्र.सू.3.3.17) इति सूत्रेऽन्नमयादन्तरे प्राणमये प्रथमं परमात्मबुद्धिरवतीर्णा । तदनन्तरं च प्राणमयादन्तरे मनोमये ततो विज्ञानमये तत आनंदमय ेइति भाषितम् । अत्र पंचवृत्तेः प्राणस्य प्राणनवृत्तिप्रचुरत्वात् प्राणमयत्वम् ।।
तेनैष पूर्णः ।
तेन प्राणमयेनात्मना अयमन्नरसमयः पूर्ण इत्यर्थः । व्याप्त इति यावत् । सर्वस्यापि देहस्य प्राणव्याप्तत्वादिति भावः ।
स वा एष पुरुषविध एव ।।
प्राणमयोऽपि पुरुषविधः पुरुषाकृतिरेवेत्यर्थः । हस्तपादादिमत्त्वेन पुरुषविधत्व भ्रान्तिं व्युदस्यति ।।
तस्य पुरुषविधताम् ।। अन्वयं पुरुषविधः ।।
तस्यान्नमयस्य पुरुषविधत्वमनुकृत्यप्राणमयोऽपि पुरुषविध इत्यर्थः । ततश्च तद्वदेव शिरः पक्षपुच्छादिमत्तया पुरुषविध इत्यर्थः ।।2।।
तस्य प्राणएवशिरः । व्यानो दक्षिणः पक्षः अपानमु(उ) त्तरः पक्षः ।।
स्पष्टोर्थः ।
आकाश आत्मा ।।
"यथाकाशस्थितो नित्यं वायुस्सर्वत्रगो महान्'' (श्री.भ.गी.9.6) इतिस्मृत्युक्तरीत्या वायुविकारभूत प्राणापानादिधारकत्वादाकाश स्यात्मत्वम् ।।
पृथिवी पुच्छं प्रतिष्ठा ।
पृथिव्यामाकाशस्य प्रतिष्ठितत्वात्तस्याः पुच्छत्वम् ।
तदप्येष श्लोकोभवति ।।3।। इति द्वितीयोऽनुककः अथ इति द्वितीयोऽनु प्राणं देवा अनुप्राणन्ति ।। मनुष्याः पशवश्चये ।।
प्राणमनु प्राणन्ति । प्राणाधीनजीवना इत्यर्थः ।।
प्राणो हि भूतानामायुः । तस्मात्सर्वायुषमुच्यते ।।
यस्मात्सर्वेषां भूतानां "यावदस्मिञ्छरीरे प्राणो वसति तावदायु''रिति प्राणस्योच्छ्व सननिश्वसनादिलक्षणस्य सर्वभूतायुर्हेतुत्वम् । अतः प्राण एव सर्वेषामायुरित्युच्यत इत्यर्थः ।
सर्वमेव त आयुर्यन्ति । ये प्राणं ब्रह्मोपासते ।
एवं लक्षणे प्राणे ब्रह्मबुद्धिं कुर्वन्तः सर्वमायुः प्राप्नुवंतीत्यर्थः । एवं प्राणमये आकाशाद्यन्नमयान्तान्तरात्मत्वबुद्धिमवतार्य 
तां बुद्धिं निवर्तयति ।।
तस्यैष एव शारीर आत्मा ।। यः पूर्वस्य ।।
पूर्वस्यान्नमयस्य य आत्मा एष एव तस्य प्राणमयस्याप्यात्मेत्यर्थः । शारीरः शरीरप्रतिसंबन्ध्यात्मेत्यर्थः । अनेनात्मशब्दस्य स्वरूपार्थत्वभ्रांतिर्व्युदस्ता भवति । ततश्चान्नमय प्राणमयावेकात्मकौ नत्वन्नमयस्य प्राणमय आत्मेत्यर्थः ।।1।। तर्ह्यन्नमय प्राणमययोः क आत्मा इत्याकांक्षायामाह ।
तस्माद्वा एतस्मात्प्राणमयात् ।। अन्योन्तर आत्मा मनोमयः ।।
अत्र मनोमय इत्यत्र प्राचुर्यार्थे मयट् । मनोबुद्ध्यहंकारचित्ताख्यान्तः करणवृत्तिषु मनोवृत्तेः प्रचुरत्वात् ।
तेनैष पूर्णः ।। स वा एष पुरुषविध एव ।। तस्य पुरुषविधताम् ।। अन्वयं पुरुषविधः ।
पूर्ववदर्थः ।।
तस्य यजुरेव शिरः ।।
तस्यान्तः करणस्य यजुर्वेदविषयज्ञानजनकमनोव्यापारश्शिर इत्यर्थः । मुख्यार्थस्ययजुर्वेदस्य मनस्संबंधाभावेन मनसश्शिरस्त्वरूपणासंभवादिति द्रष्टव्यम् । एवमुत्तरत्रापि ।
ऋुग्दक्षिणः पक्षः ।। सामोत्तरः पक्षः ।। आदेश आत्मा ।।
इदं कुरु इदंमाकार्षीरितिविधिनिषेधरूपं रहस्यानुशासनमादेश इत्यर्थः । तत्र तज्जन्यज्ञानहेतुभूतान्तः करणवृत्तिरादेशशब्देनोच्यते ।
अथर्वांगिरसः पुच्छं प्रतिष्ठा ।।
अथर्वांगिरोभिर्दृष्टामंत्राः प्रतिष्ठाहेतुभूतं पुच्छमित्यर्थः । अत्रापि अथर्वांगिरश्शब्दः तज्जन्यज्ञानहेतुभूतमनोव्यापारपरः ।।
तदप्येष श्लोको भवतिइति तृतीयोऽनुवाकः यतो ।। वाचो निवर्त्तन्ते।। अप्राप्य मनसा सह।।आनन्द ंब्रह्मणो विद्वान् ।। न बिभेति कदाचनेति ।।
यस्माद्ब्रह्मानन्दाद्वाङ्मनसे इयत्तालक्षणं पारमप्राप्य निवर्तेते तादृशं ब्रह्मानन्दं विद्वान् "दृश्यतेत्वग्रयाबुध्या'' मनसा तु विशुद्धेन'' इत्युक्तरीत्या शुद्धेन मनसा ज्ञात्वा कदापि न बिभेतीत्यर्थः । अत्र ब्रह्मानंदस्य विशुद्धमनोगोचरत्वप्रतिपादकत्वादस्य श्लोकस्य मनोविषयत्वमस्तीति द्रष्टव्यम् ।
तस्यैष एव शारीर आत्मा ।। यःपूर्वस्य।।
पूर्वस्य प्राणमयस्य आत्मा स एव मनोमयस्याप्यात्मेत्यर्थः । एवं चान्नमयप्राणमय मनोमयानामेक आत्मेत्युक्तं भवति । स क इत्यपेक्षायामाह ।।
तस्माद्वा एतस्मान्मनोमयादन्योन्तर आत्मा विज्ञानमयः ।।
अत्र विज्ञानमयो जीवः । न बुद्धिमात्रं मयट्प्रत्ययेन व्यतिरेकप्रतीतेः ।।
तेनैष पूर्णः ।। स वा एष पुरुषविध एव ।। तस्य पुरुषविधताम् ।। अन्वयं पुरुषविधः ।।
पूर्ववदर्थः।
तस्य श्रद्धैव शिरः ।। ऋुतं दक्षिणःपक्षः ।। सत्यमुत्तरःपक्षः ।।
अत्र श्रद्धाऋुतसत्यशब्दाः ज्ञानविशेषपराः ।।
योग आत्मा ।।
"ब्रह्मणे त्वा महस ऊँ'' इत्यात्मानं युंजीतेति विहितज्ञानविशेषो योगशब्देनोच्यते ।।
महः पुच्छंप्रतिष्ठा ।
योगविरोधिनिरसनसामर्थ्यलक्षणं महः पुच्छमित्यर्थः । एतेषां श्रद्धादीनामात्म गुणत्वेन प्रसिद्धत्वात्तत्तदवच्छिन्नमात्मस्वरूपं शिरः पक्षपुच्छादिमत्तया प्रतिपाद्यत ेइति द्रष्टव्यम् । अतःस्वस्मादनतिरिक्तैः स्वावयवैश्शिरः पक्षपुच्छादिरूपणपरत्वात्प्रकरण स्येति भाष्यस्य न विरोधः ।।
तदप्येष श्लोको भवति ।।4।।
इति चतुर्थोऽनुवाकः ।।
विज्ञानं यज्ञं तनुते ।। कर्माणि तनुतेऽपि च ।।
अत्र विज्ञानमयशब्दनिर्दिष्टोजीवोविज्ञानशब्देनोच्यते । आत्मस्वरूपस्य स्वप्रकाशतयाज्ञानैकनिरूपणीयत्वेनच 
विज्ञानशब्देनाभिधानसंभवात् । "कृत्यल्युटोबहुलम्'' (अष्टा.3.3.113) इति जानातीत्यर्थेकर्तरिल्युडाश्रीयते ।नन्द्यादित्वंवाश्रित्य "नन्दिग्रहि (अष्टा.3.1.134) ।। इत्यादिनाकर्तरिल्युः आश्रीयते ।तेन केवलविज्ञानमात्रपरामर्शे यज्ञंतनुतेकर्माणि तनुतेपिचे"ति प्रतिपादितवैदिकलौकिककर्मकर्तृत्वासंभवादन्तर्यामिब्राह्मणे"िश्वय आत्मनि तिष्ठन्नि''ति माध्यंदिनपाठगतात्मशब्दस्थाने यो विज्ञाने तिष्ठन्नि''ति काण्वपाठदर्शनाद्विज्ञानशब्दो जीवात्मपरः ।
विज्ञानं देवास्सर्वे ब्रह्मज्येष्ठमुपासते ।।
सर्वेदेवा विज्ञानं जीवस्वरूपमेव प्रधानशब्दाभिलप्यादचेतनाद्ब्रह्मणो ज्येष्ठं प्रजापतिविद्योक्तरीत्या उपासतइत्यर्थः ।।
विज्ञानं ब्रह्म चेद्वेद तस्माच्चेन्न प्रमाद्यति ।। शरीरे पाप्मनो हित्वा सर्वान् कामान्समश्नुत इति ।।
यस्तुजीवरूपं ब्रह्म वेद तस्माच्चजीवादन्तिमप्रत्ययपर्यन्तं न प्रमाद्यति चेच्छरीरे पाप्मनो हित्वा देहेवर्त्तमान एव विनष्टाश्लिष्टापूर्वोत्तराधः सर्वान्कामान्समश्रुते ।।
तस्यैष एव शारीर आत्मा ।। यः पूर्वस्य ।। तस्माद्वा एतस्माद्विज्ञानमयादन्योन्तर आत्माआनन्दमयः ।। तेनैष पूर्णः ।। स वा एवपुरुषविध एव ।। तस्य पुरुषविधताम् ।। अन्वयं पुरुषविधः ।।तस्य प्रियमेव शिरः ।। मोदो दक्षिणः पक्षः ।। प्रमोद उत्तरःपक्षः ।। आनन्द आत्मा । । ब्रह्मपुच्छं प्रतिष्ठा ।।
इष्टवस्तुदर्शनजन्यं सुखं प्रियम् । तल्लाभजन्यं सुखं मोदः । लब्धस्योपभोगजन्यं सुखं प्रमोदः । सुखातिशयआनन्दः ।।2।। न च मध्यमकायत्वेन रूपितस्यानन्दस्य पुच्छत्वेन रूपितस्य ब्रह्मणश्च भेदाभावेन तस्यैवात्मत्वेन पुच्छत्वेन च रूपणं कथमितिवाच्यम् ।। एकस्यैव ब्रह्मणोब्रह्मत्ववेषेणपुच्छत्वम्, आनन्दत्ववेषेणात्म शब्दितमध्यकायत्व मित्युपपत्तेः ।। नचानन्दरूपब्रह्मस्वरूपस्यकथमानन्दप्रचुरलक्षणमानन्द मयत्वमा नन्दस्य चानन्दप्रचुरत्वा भावादितिवाच्यम् ।। आनन्दस्वरूपस्यैव ब्रह्मणः प्रियमोद प्रमोदशब्दावाच्यशिरः पक्षतादि रूपितधर्मभूतानन्दमयत्ववत्तस्याप्युपपत्तेः । अत्र पूर्वेष्वन्नमयादिषु चतुर्षुपर्यायेष्वनि रूपितस्यब्रह्मणोवयवत्वस्यास्मिन्नानन्दमयपर्याये निरूपणंब्रह्मविदाप्नोति परमित्युपक्रांतस्य ब्रह्मोपदेशस्यानन्दमयपर्याये समापनमिति ज्ञापनार्थमिति द्रष्टव्यम् । अतोऽत्रानन्दमय एव प्रक्रांतं ब्रह्म ।।
तदप्येष श्लोको भवति ।।4।।
इति पञ्चमोऽनुवाकः ।।
असन्नेव सभवति ।असद्ब्रह्मेति वेद चेत् । अस्ति ब्रह्मेति चेद्वेद । संतमेनं तता ेविदुरिति ।
पूर्वेषु चतुर्षु पर्यायेषूदाहृतानां श्लोकानां पुच्छवद्विषयत्वदर्शनादयमपि श्लोकः पुच्छवदानन्दमयविषयक एव । न तु ब्रह्मपुच्छमिति निर्दिष्टतदेकदेशविषयः । ततश्च ब्रह्मशब्देना नन्दमय एवोच्यते । आनन्दमयसदसत्त्वज्ञानान्मोक्षसंसारौ भवतइत्यर्थः । आनन्दमयरूपस्य ब्रह्मणः आकाशादिविज्ञानमयान्तपदार्थान्तर्यामि तया निर्दिष्टस्याप्यात्मान्तरमस्ति किमिति शङ्कां व्युदस्यति ।।
तस्यैष एवशारीर आत्मा । यः पूर्वस्य ।।
पूर्वस्य आकाशादिविज्ञानमयान्तपदार्थस्यात्मभूत एष आनन्दमय आत्मा । तस्यानन्दमय स्यात्मेत्यर्थः । ततश्चानन्यात्मत्वमुक्तं भवति ।। न च पूर्वेषु पर्यायेषु तस्यैष एव शारीरआत्मेत्यस्यानन्यात्मत्व प्रतिपादकत्वादर्शनादस्मिन्पर्याये तदाश्रयणेऽर्थवै रूप्यंस्यादिति शंक्यम् ।पूर्वेषु पर्यायेष्वनुक्तस्यैव ब्रह्मावयवत्वस्येहनिरूपणात्तस्माद्वा एतस्मादानन्द मयादन्योन्तरात्मेति निर्देशाभावाच्च एतत्पर्यायगतस्यतस्यैष एव शारीर आत्मेत्य स्यानन्यात्मत्वमेवार्थः । आनन्दमयब्रह्मप्रतिपादनानन्तरंब्रह्मविदाप्नोति परमित्युपक्रमाभिहित प्राप्तिविशदी करणार्थं प्रश्रानुपक्षिपति ।।
अथातोऽनुप्रश्नाः ।। उता विद्वानमुं लोकं प्रेत्य कश्चनगच्छतीति ।। आहो विद्वानमुंलोकं प्रेत्य कश्चित्समश्नुता ।।3।।
पूर्वप्रतिपादनस्य बुभुत्साहेतुत्वमतः शब्देनोच्यते । उतेति निपातस्यच्छांदसोदीर्घः ।अथासपत्नानितिवदविद्वानितिपदेसतिहि आद्युदात्तत्वंस्यात् । तत्पुरुषेतुल्यार्थेति स्मरणात् । अन्तोदात्तं चेदं पदम् । उत विद्वानितिच्छेदः । अविप्रकृष्टहृदयादि स्थानस्थमनवच्छिन्नं ब्रह्मोपासिनो विद्वान्किमितः प्रेत्यामुंलोकं परमेव्योमन्नित्युक्तंलोकं गच्छतीत्येकः प्रश्नः ।उत गत्यनपेक्षमिहैव ब्रह्माप्नोतीत्यर्थसिद्धः प्रश्नः । आहो विद्वान्समश्रुत इति भोक्तृत्वं विवक्षितम् ।अयमर्थः कश्चिदहं ग्रहेणोपासीनोऽपि विद्वानमुंलोकं गत्वाकिंसमश्नुते भोग्यभूतब्रह्मानुभवतीत्येकः प्रश्नः । उत ब्रह्मस्वरूपेणैकीभवतीत्यर्थासिद्धः प्रश्नः । एवंशास्त्रवैविध्यमूलागतिविशेषस्वरूपभेदसदसद्भावविषयाः प्रश्नाःबहुवचनेन 
विवक्षिताः ।एतत्सर्वंव्यासाचार्यैः "उपासात्रैविध्यात् (ब्र.सू.1.1.13)'' तिसूत्रेस्पष्टमुक्तम् ।। एतान्प्रतिवक्तुं जगत्कारणत्वौप 
यिकगुण विशिष्टस्यैव ब्रह्मणः प्राप्यत्वादिज्ञापनायाह ।।
सोऽकामयत बहुस्यां प्रजायेयेति ।।
सआनन्दमयआत्मा देवमनुष्यादिरूपेण बहुस्यां तदर्थमाकाशादिभूतरूपेण प्रजायेयेतिव्यष्टिसमष्टिरूपचेतनाचेतनविषयसंकल्पमकुरुतेत्यर्थः ।।
स तपोऽतप्यत ।।
स परमात्मा स्रष्टव्यालोचनरूपं तपः कृतवानित्यर्थः । "तप आलोचन'' इति हि धातुः ।
स तपस्तप्त्वा इदं सर्वमसृजत ।। यदिदं किंच तत्सृष्ट्वा देवानुप्राविशत् ।।
ननु सर्वदा सर्वव्याप्तस्य ब्रह्मणः कोसौ सृष्टिकालानुप्रवेश इति चेदुच्यते ।।गोजठरेगतवत्सवत्सर्वव्याप्तस्य ब्रह्मणः प्रत्येकंसर्ववस्तुषुपुष्कलप्रतीत्यर्हस्थितिविशेष एवानुप्रवेशः ।अनेन "सत्यं ज्ञानमनन्तंब्रह्म योवेदनिहितं गुहायाम्'' इत्यत्रोक्तमनन्तस्य ब्रह्मणोहृदयगुहानिहितत्व मुपपादितं भवति ।।
तदनुप्रविश्य सच्च त्यच्चाभवत् ।।
सच्छब्देननिर्विकारतया सततैकरूपश्चेतन उच्यते । त्यच्छब्देन पूर्वपूर्वावस्थात्याग विकारास्पदमचेतनमुच्यते । ब्रह्मैवचेतनाचेतन नामरूप भाग्भवतीत्यर्थः । ननु ब्रह्मण एव सर्वोपादानतया सर्वभावे विकारास्पदत्वं स्यादित्याशंक्याह ।।
निरुक्तं चानिरुक्तंच निलयनं चानिलयनं च ।।
जातिगुणक्रियावत्तया जातिगुणक्रियाभिधायिशब्दवाच्यमचेतनं निरुक्तम् । जातिगुणादि शून्यचेतनजातमनिरुक्तम् । एता भूतामात्राः प्रज्ञामात्रास्वर्पिताइत्युक्तरीत्याऽचेतन वर्गाधारभूतं चेतनजातं निलयनम् । आश्रितमचेतनजातम निलयनम् ।।
विज्ञानं चाविज्ञानंच ।।
अजडस्वरूपं जडस्वरूपं च ।।
सत्यंचानृतंच सत्यमभवत् ।।
निर्विकारतया सत्यत्वं चेतनस्य । इतरस्यत्व तथात्वम् । ततश्चनिरुक्तत्वानिरुक्तत्व निलयनत्वा निलयनत्व विज्ञानत्वाविज्ञानत्वयुक्त सत्यानृतशब्दितचेतनाचेतननामरूपभाग्वदपि ब्रह्म सत्यमेवाभवत् । अजहन्निर्विकारत्वलक्षण स्वस्वभावमेवाभवदित्यर्थः ।।
यदिदं किं च । तत्सत्यमित्याचक्षते ।।
यस्माच्चेतनाचेतनात्मकवर्गानुप्रविष्टतया सत्यशब्दितस्य ब्रह्मणआत्मत्वमत एव सर्वमपि चे तनाचेतनात्मकं जगच्छास्त्रदृष्टिमन्तः पुरुषाः पराशरादयो "हरेर्नकिंचिद्व्यतिरिक्तमस्ति ज्योतींषिविष्णुर्भूवनानिविष्णुः'' इत्याचक्षतइत्यर्थः ।।
तदप्येष श्लोको भवति ।।
स्पष्टोर्थः ।।
इति षष्ठोऽनुवाकः
असद्वा इदमग्रआसीत् । ततो वै सदजायत ।।
इदं स्थूलचेतनाचेतनशरीरकं ब्रह्मानभिव्यक्तनामरूपं ब्रह्म सृष्टेःप्रागासीत् । तस्मादिदं जगदभिव्यक्तनामरूपमभवदित्यर्थः । नन्वसच्छब्दितस्य ब्रह्मण उपादानत्वे कर्त्रंतरमपेक्षितं निमित्तोपादानयोर्भेदावश्यंभावादित्याशंक्याह ।।
तदात्मानँ स्वयमकुरुत ।।
आत्मानमेवोपादानत्वेन स्वीकृत्य स्वयमेवाकुरत ।।
तस्मात्तत्सुकृतमुच्यत इति ।।
यस्मात्स्वयमेव स्वस्वकार्यम् । अत एव ब्रह्म सुष्ठुकृतं कार्यं यस्य तत्सुकृतम् । कार्यस्य सौष्ठवं चानतिक्लेशरूपत्वम् । स्वभिन्नस्य कार्यस्य निर्माणे हि क्लेशप्रसक्तिः । ततश्चाक्लिष्टकार्यं ब्रह्मेति "निश्वसितमेतन्महतोभूतस्य'' इत्यादिश्रुतयो वदन्तीत्यर्थः । भवतु तत्सुकृतं तस्योपास्यत्वप्राप्यत्वयोः किमायातमित्यत्राह ।।
यद्वै तत्सुकृतम् ।। रसो वै सः ।।
सुकृतमिति निर्दिष्टब्रह्मरसः आनन्दः ।।
रसँ ह्येवायं लब्ध्वानन्दी भवति ।।
तल्लाभादस्यानदित्वम् । ततश्चतस्यानन्दत्वात् प्राप्यत्वोपास्यत्वे युक्त इति भावः ।। तदेवोपपादयति ।।
को ह्येवान्यात्कः प्राण्यात्।।यदेष आकाश आनन्दो न स्यात् ।।एष ह्येवानन्दयाति ।।
यद्ययमपरिच्छिन्नानन्दरसः परमात्मा नस्त्सांसारिकमापवर्गिकं च सुखं कः प्राप्नुयात् ।अत एष एवानंदयाति । अतस्तस्यसर्वविधानन्दहेतुत्वात्तस्य प्राप्यत्वमस्तीति भावः ।।1।।
यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयंप्रतिष्ठां विन्दते ।।अथ सोऽभयं गतो भवति ।।
अदृश्ये चक्षुरादिग्रहणानर्हे आत्म्यं व्याप्यं शरीरमित्यर्थः । अनात्म्येऽशरीररूपइत्यर्थः ।अत एवानिरुक्ते जातिगुणादिवाचिदेवादिपदावाच्ये । अनिलयने आधारशून्ये । अभयं अभयाय ।"नाव्ययीभावादि''तिचतुर्थ्या अम्भावः । "अर्थाभआवे यदव्यय''मित्यव्ययीभावसमासः ।अभयसाधनभूतांप्रतिष्ठां निरंतरस्मृतिलक्षणां निष्ठां यो विन्दते लभते स अभयं प्राप्नोति । अत्र व्यासाचार्य्यैः "अदृश्य इत्यचिद्व्यावृत्तिः । अनात्म्यइति बद्धव्यावृत्तिः । स हि परमात्मना व्याप्यः । यद्वा आत्म्यं व्याप्यं कर्मकृतशरीरं तद्रहितोऽनात्म्यः । अनिरुक्तइतिमुक्तव्यावृत्तिः । सहिबद्धावस्थायां देवादिशरीरशब्दैरुक्तः । अनिलयनइति नित्यमुक्तव्यावृत्तिः ।"तेषां भगवानाधार'' इत्युक्तम् । एवं विहितायाः प्रतिष्ठाया विच्छेदेऽनर्थंदर्शयति ।।
यदाह्येवैष एतस्मिनुदरमंतरं कुरुते । अथ तस्य भयंभवति ।।
एष उपासकः एतस्मिन्परमात्मनि ध्यानस्यांतरंविच्छेदं दरमल्पमंतरमपि यः कुरुते तस्य भयं भवतीत्यर्थः । पूर्ववाक्ये प्रतिष्ठाशब्देन निरन्तरध्यानवाचिनाध्यान गतनैरन्तर्यस्याभिहितत्वादत्रान्तरशब्देनापितस्यैवध्यानगतनैरन्तर्यस्य विरोधिनो ध्यानविच्छेदस्य ग्रहणमुचितम् । न तु परोक्तरीत्या "ब्रह्मण्यन्तरंभेदं यः कुरुते जानातीत्यर्थः'' उचित इति द्रष्टव्यम् । वस्तुतस्तु ब्रह्मैक्यवादिनामस्माकं ब्रह्मणि नानात्वनिषेधो न प्रतिकूलः । अस्माभिर्नाना ब्रह्मवादस्यानभ्युपगमात् । तथापि प्रकरणानुगुण्यादस्मदुक्त एवार्थ उचित इति द्रष्टव्यम् । किंभयं तत्राह ।।
तत्त्वेव भयं विदुषो मन्वानस्य ।।
विदुषो ब्रह्मोपासननिष्ठस्यतदतिरिक्तविषयस्पृहया निरंतरमननमकुर्वतस्त देवामननं भयम् ।नहितदपेक्षयाऽन्यद्भयमस्ति । उक्तं च महर्षिभिः "यन्मुहूर्तं क्षणं वापि वासुदेवो न चिंत्यते ।सा हानिस्तन्महच्छिद्रं सा भ्रांतिस्सा च विक्रिया ।।1।। वरं हुतवहज्वाला पंजरांतर्व्यवस्थितिः ।।न शौरिचिंताविमुखजनसंवासवैशसम् ।।2।।इति ।।
तदप्येषश्लोकोभवति ।।5।।7।।
इति सप्तमोऽनुवाकः ।।
भीषास्माद्वातः पवते ।।भीषोदेति सूर्य्यः ।। भीषास्मादग्निश्चेंद्रश्च ।। मृत्युर्धावति पंचम इति ।।
अग्नींद्रसूर्यप्रमुखास्सर्वेऽपि देवप्रवराः परमात्मशासनातिवृत्तौ किं भविष्यतीति भीत्यास्वस्वकर्मसु जागरूका भवंति । अतश्चब्रह्मव्यतिरिक्तं कृत्स्नमपि पदं दुःखोदर्कत्वादनर्थरूपमेव ।अतश्च तादृशपदकामनया मननविच्छेदस्यात्यंत भयावहत्वात्ततो नभयं किंचिदस्तीत्यर्थः । एवं ब्रह्मवेदनस्य जगत्कारणत्वतदौपयिक सार्वज्ञादिगुणविशिष्टविषयकत्वमविच्छिन्नत्वं च विधाय प्राप्यस्यानन्दमयस्यब्रह्मण आनन्दमयशब्दप्रवृत्तिनिमित्तमानन्दप्राचुर्यंदर्शयति ।।
सैषानन्दस्य मीमाँसा भवति ।।
वक्ष्यमाणानन्दविषयविचारोभवतीत्यर्थः ।।
युवास्यात्साधुयुवाध्यायकः । आशिष्ठोदृढिष्ठोबलिष्ठः । तस्येयं पृथिवी सर्वा वित्तस्य पूर्णा स्यात् । स एको मामानुषआनन्दः । श्रीत्रियस्य चाकामहतस्य ।।
अत्रव्यासाचार्यैः । साधुयुवाध्यायकः साधु यथाविधि । सम्यक्संप्रदायसिद्धतया स्वरवर्णादिभ्रंशरहितं वा युवशब्देन प्रत्यग्रत्वं विवक्षितम् । अविस्मरणान्नित्यनवं यथा तथाअध्ययनवानित्यर्थः । यद्वा स्वसमवयस्कानां सर्वेषामध्यायकअध्यापकः । तदधिकज्ञानइत्यर्थः ।आशिष्ठः आशुतरक्रियः । यद्वाऽशनक्षमःइत्यर्थः । यद्वा आशीर्वादविषयभूतः ।सर्वानुरञ्जकइत्यर्थः । "सर्वान्देवान्नमस्यंति'' इतिवत् । बलिष्ठो मनोबलवान् । द्रढिष्ठःदृढतरः ।सत्त्वव्यवस्थितस्वभावइत्यर्थः । बलिष्ठः शारीरमानससर्वविधबलनान् । वित्तस्य पूर्णा वित्तेनपूर्णा । "पूरणगुणसहितार्थ (अष्ठ.2.2.11)'' इति षष्ठ्या अनुज्ञानात् । एवं गुणसमुदायंविभूतिफौष्कल्यं चोक्त्वा "स एको मानुष आनन्दः'' इति श्रुत्या तस्यैवानन्दत्वमुक्तम् । न च 
ज्ञानभिन्नस्यगुणविभूत्यादेः कथमानन्दत्वमिति शंक्यम् । अनुकूलत्वं ह्यानन्दत्वम् । तच्च स्वत एवेष्टत्वम् । तच्च 
गुणविभूत्योरपि संभवति । तद्विषयस्य ज्ञानस्याप्यनुकूलत्वं विषयानुकूलत्वान्वयव्यतिरेकसिद्धम् । अतः श्रुतिस्वारस्याद्गुण विभूत्योरेवानन्दत्वम् । श्रोत्रियो ब्रह्मनिष्ठः । अकामहतः समस्तसांसारिकभोगानुपहतः । अतो मुक्त उच्यत इत्युक्तम् । एवं च युवत्वदृढगात्रत्वसौंदर्यज्ञानबलैश्वर्यादयः संभूय यत्र भवन्ति स एकोमानुषानन्दः । अकामहतस्य श्रोत्रियस्य मुक्तस्यापिस आनंदोऽस्ति मुक्तस्य सर्वानन्दानुभवशालितया तत्र मानुषानन्दस्यान्तर्गतत्वादितिभावः ।।
ते ये शतं मानुषा आनन्दाः।। स एको मनुष्यगन्धर्वाणामानन्दः ।।श्रोत्रियस्यवचाकामहतस्य।। तेयेशतंमनुष्यगन्धर्वाणामानन्दाः।। स एको देवगन्धर्वाणामानन्दः।।श्रोत्रियस्यचाकामहतस्य । ते ये शतं देवगंन्धर्वाणामानन्दाः।। स एकः पितृणां चिरलोकलोकानामानन्दः।।श्रोत्रियस्य चाकामहतस्य ।। तेयेशतं पितृणांचिरलोकलोकानामानन्दाः।।स एक आजानजानांदेवानामानन्दः।। श्रोत्रियस्य चाकामहतस्य।।ते ये शतमाजानजानां देवानामानन्दाः ।। स एकः कर्मदेवानां देवानामानन्दः ।। ये कर्मणा देवानपियन्ति ।। श्रोत्रियस्य चाकामहतस्य ।। ते ये शतंकर्मदेवानांदेवानामानन्दाः ।। स एको देवानामानन्दः । श्रोत्रियस्य चाकामहतस्य ।ते ये शतं देवानामानन्दाः । स एक इन्द्रस्यानन्दः । श्रोत्रियस्य चाकामहतस्य ।तेये शतमिन्द्रस्यानन्दाः । स एको बृहस्पतेरानन्दः । श्रोत्रियस्य चाकामहतस्य ।ते ये शतं बृहस्पतेरानन्दाः । स एकः प्रजापतेरानन्दः । श्रोत्रियस्य चाकामहतस्य ।।
ये मनुष्या एव संतः कर्मविशेषेण वा विद्याविशेषेण वान्तर्धानादिशक्त्युपेततया गन्धर्वत्वंप्राप्तास्तेमनुष्यगन्धर्वाः । अन्तरिक्षलोकवासिनो देवगन्धर्वाः । चिरकालस्थायिलोकश्चिरलोकः ।चिरलोको लोको येषां ते चिरलोकलोकः पितरः । आजानो देवलोकः । तत्र जाता आजानजाः ।स्मार्तकर्मविशेषतो देवस्थानेषु जाता इत्यर्थः । अग्निहोत्रादिकर्मणा अग्नीन्द्रादिसायुज्यंप्राप्ताःकर्मदेवाः । देवास्तु वसुरुद्रादयः त्रयस्त्रिंशद्धविर्भुजः । इन्द्राबृहस्पती प्रासिद्धौ । प्रजापतिश्चतुर्मुखः न तु दक्षादयः । एकवचनश्रवणात् ।।
ते ये शतं प्रजापतेरानन्दाः । स एको ब्रह्मण आनन्दः । श्रोत्रियस्य चाकामहतस्य ।।
अत्र ब्रह्मशब्दोब्रह्मविदाप्नोतिपरमिति प्रकृतब्रह्मपरः ।। न च ब्रह्मानंदस्य ते ये शतमिति परिच्छिन्नत्वं कथमिति शङ्क्यम् । क्षणार्द्धेन बहूनि योजनानि खौगच्छति इषुवद्गच्छति सवितेति इषुसाम्यप्रतिपादकवचनस्य गतिमान्द्यनिवृत्तिपरत्ववत्तेयेशतमिति वाक्यस्यापि चतुर्मुखानन्दाधिक्यमात्रपरत्वेन शतगुणितचतुर्मुखानन्दान्यूनानधिक परत्वाभावात् । एवंभूत आनन्दमयो यो वेदनिहितं गुहायाम्'' इति हृदयगुहा निहितत्वेनोपास्यमानः कीदृशविग्रहविशेषविशिष्टः को वा देवताविशेष इत्याकाङ्क्षायामाह ।।
सयश्चायंपुरुषे । यश्चासावादित्ये । सएकः ।।
"यएषोऽन्तरादित्येहिरण्यमयः पुरुषोदृश्यतेहिरण्यश्मश्रुर्हिरण्यकेशः आप्रणखात्सर्वएव सुवर्णः तस्यथाकप्यासंपुण्डरीकमेवमक्षिणीतस्योदितिनाम'' (1) इत्यादित्यमण्डलान्तवर्ती कमनीयविग्रहयुक्तो यः पुण्डरीकाक्षः स एव हृदयगुहावर्तीविज्ञानमयादन्तरस्ततश्च पुण्डरीकाक्षत्वादिविग्रहोपेतो नारायण एवेत्यर्थः । ततश्च तादृशविग्रहविशिष्टत्वेन हृदय गुहान्तर्वर्तिनोभगवतोध्यानंकर्तव्यमिति फलितोर्थः । अत्र "सच्चत्यच्चाभवत्'' (1) इतिचिदचिच्छरीरकत्वेनानुसन्धानमुक्तम् । "सत्यंज्ञानम्''(2) इतिस्वरूपेणानुसन्धानमुक्तम् ।तच्चस्वरूपेणानुसन्धानमादित्य मण्डलान्तर्वर्तिपुण्डरीकाक्षत्वादि विग्रहविशिष्टतया चोक्तं भवति ।"जीवमुख्यप्राणलिङ्गान्नेतिचेन्नोपासत्रैविध्यात् (ब्र.सू.1.1.32)'' इति सूत्रे भगवता भाष्यकृता तदिदं त्रिविधं ब्रह्मानुसन्धानं प्रकरणांतरेष्वप्याश्रितम् । "सत्यं ज्ञानमनन्तंब्रह्म''(3) इत्यादिषु स्वरूपेणानुसन्धानं "तत्सृष्ट्वातदेवानुप्राविशत् तदनुप्रविश्यसच्चत्यच्चाभवत्'' (4) इति भोक्तृशरीरकतया भोग्यभोगोपकरण शरीरकतया चानुसंधानमित्युक्तम् । एवमस्यप्राप्यत्वोपयुक्तं रूपमुक्तम् ।। "उताविद्वानमुंलोकम्'' (5) त्यादिनोपक्षिप्तानां प्रश्नानामुत्तरमाह ।।
स य एवं वित् ।। अस्माल्लोकात्प्रेत्य ।। एतमन्नमय मात्मानमुप संक्रामति ।।एतं प्राणमयमात्मानमुपसंक्रामति ।। एतंमनोमयमात्मानमुपसंक्रामति।। एतं विज्ञानमयमात्मानमुपसंक्रामति ।। एत मानन्दमय मात्मानमुपसंक्रामति ।।
अत्र "सयएवंवित् अस्माल्लोकात्प्रेत्य'' इत्यनेन सर्वेषांब्रह्मविदामर्चिरादिमार्ग उक्तोभवति ।"आनन्दमयमात्मानमुपसंक्रामति'' इति मुक्तदशायां जीवब्रह्मणोरुपास्योपासकयोः भोक्तृभोग्यभावप्रतिपादनान्मुक्तौ जीब्रह्मणोरैक्यपक्षो व्युदस्तोभवति । एतमन्नमयमित्यादि पंचस्वपि पर्यायेषु एतच्छब्दः परमात्मपरः । अन्नमयप्राणमयमनोमयविज्ञान मय 
शब्दास्तच्छरीरकपरमात्मपराः । अत्र व्यासार्यैः सर्वोऽपि विद्वानस्माल्लोकात्प्रेत्यान्नमयादि समष्टिव्यष्टिविभूतिकं 
निरतिशयानन्दं परमात्मानं भोग्यभूतं भोक्तासन्ननुभवतीति प्रश्नस्योत्तरमुक्तं भवतीत्युक्तम् ।। अभयं प्रतिष्ठां विन्दते, अथ सोऽभयंगतो भवतीत्युक्तार्थे साक्षित्वेन श्लोकं पठति ।।
तदप्येषश्लोकोभवति ।।2।।
इत्यष्टमोऽनुवाकः

यतोवाचोनिवर्तंते । अप्राप्यमनसासह ।। आनन्दं ब्रह्मणो विद्वान् । न बिभेति कुतश्चनेति ।।
वाङ्मनसे आनंदस्य इयत्तालक्षणं पारंगतुं प्रवृत्ते तदप्राप्यैव निवृत्ते भवतः । तादृशानन्दगुणकब्रह्मोपासनेन सर्वक्लेशभयादत्यंतनिवृत्तिर्भवतीत्यर्थः ।। तदेवोपपादयति ।।
एतँ ह वाव न तपति । किमहं साधुनाकरवम् । किमहं पापमकरवमिति ।।
खर्गादिहेतुकं सुकृतं नाकार्षं नरकादिहेतुभूतदुष्कृतमकार्षमिति ईदृशीचिंता एनं ब्रह्मविदं न बाधते । स्वर्गादिलोकेष्विच्छायाअभावात् । ब्रह्मज्ञानदग्धपापतया नरकादि भयस्याप्याभावात् । एतादृशं ब्रह्मविद्याप्रयुक्तमाहात्म्यमपि ध्येयमित्याह ।।
स य एवंविद्वानेते आत्मानँ स्पृणुते ।।
एते एताभ्यां चिंताभ्यामात्मानंस्पृणुते रक्षतीत्यर्थः । पुण्यपापफलानुभवो नास्तीत्युक्तं भवति ।।
उभे ह्येवैष एत आत्मानं स्पृणुते । य एवं वेद ।।
पुनर्वचनं पुण्यपापविधूननध्यानसातत्यतात्यर्यद्योतनायानुवाकसमाप्तिद्योतनाय च ।।
।।इत्युपनिषत् ।।
इत्थं परमरहस्योपदेशः तादृशोपदेशयोग्यायैव वक्तव्य इति भावः ।।
इत्यानन्दवल्लीद्वितीयाध्याय दीपिका ।।
इति -आनन्दमयाधिकरणं
<0101007>
5.अन्तरधिकरणम्
अन्तस्तद्धर्मोपदेशात् ।1।1।21।।
छोंदोग्येप्रथमाध्यायेषष्ठखण्डे ।।
अथ यएषोऽन्तरादित्ये हिरण्मयः पुरुषो दृश्यते ।।
आदित्यमण्डलस्यमध्ये हिरण्मयः कमनीयविग्रहः यः पुरुषोयोगिभिर्दृश्यत इत्यर्थः ।"दृश्यतेत्वग्रयाया बुद्ध्यासूक्ष्मया सूक्ष्मदर्शिभिः''इतिश्रुत्यैकार्थ्यात् । "हिरण्मय इति रूपसामान्याच्चन्द्रमुखवत्'' इति वाक्यकारः । ततश्च हिरण्मयशब्दस्य न मुख्यार्थोग्राह्य इति वाक्यकाराभिप्रायः । ततश्च हिरण्मयत्वमुज्जवलत्वमित्यर्थः । अतो नीलतोयदाभस्यापि हिरण्मयत्वे नानुपपत्तिः । यद्वा "कच्चिन्नतद्धेमसमानवर्णम् । तस्याननम्'' इति श्रीरामायण प्रयोगात् । "पश्यतेरुक्मवर्णम्''(मुण्ड3.1.3) इति श्रुतेश्च । नीलतोयदाभस्यापि रुक्मवर्णत्वंसंभवति । तत्र हेतुश्च संप्रदायगम्यः । एतत्सर्वं वेदार्थसंग्रहप्रकाशिकायां स्पष्टम् । तत वावगंतव्यम् ।"यदापश्यः पश्यतेरुक्मवर्णम्'' (मुण्ड3.1.3) एव इति प्रकरणे "मन सातु विशुद्धेन'' इति रुक्मवर्णविग्रहविशिष्टस्य विशुद्धमनोग्राह्यत्वोक्तेः आरोपिताकारस्यविशुद्धमनोग्राह्यत्वा भावादनारोपितत्वं सिद्धम् । "ईक्षतिकर्मव्यपदेशात्सः''(ब्र.सू.1.3.12) इत्यत्रेक्षणस्य परमार्थविषयत्वं वक्तव्यमिति परैरप्यङ्गीकृतत्वाच्च । "आदित्यवर्णंतमसःपरस्तात्'' इतितमः पारवर्तिनः आदित्यवर्णविग्रहविशिष्टत्वाभिधानेन कल्पितत्वाप्रसक्तेः । न हि कल्पितस्य तमः पारवर्तित्वंसंभवति ।।
हिरण्यश्मश्रुर्हिरण्यकेश आप्रणखात्सर्व एव सवुर्णः ।।
रमणीयश्मश्रुकेशो रमणीयसर्वावयव इत्यर्थः ।।
तस्य यथाकप्यासं पुण्डरीकमेवमक्षिणी ।।
कं पिवतीति कपिरादित्यः । तेनास्यते क्षिप्यते विकास्यत इति कप्यासम् । तदाह वाक्यकारः "आदित्यक्षिप्तं वा श्रीमत्वात्'' 
इति कं पिवतीति कपिर्नालं तस्मिन्नास्त इतिकप्यासम् । अपचितादपि पंकजान्नालस्थस्य पुण्डरीकस्य 
शोभातिशयवत्वं तादृशमिहविवक्षितम् ।यद्वा । कं जलम् "आस उपवेशने'' इतिधातुरपिपूर्वकः । "वष्टिभागुरिरल्लोपमवाप्योरुपसर्गयोः'' (6) इतिवचनादकारलोपः । के जले अप्यास्त इति कप्यासं सलिलस्थमित्यर्थः ।एवमस्यार्थत्रयस्योपपन्नतया वाक्यकारेण सिद्धांतितत्वमभिप्रेत्य भगवताभाष्यकारेण वेदार्थसंग्रहे"गंभीरांभः समुद्भूतसुमृष्टनालरविकरविकसितपुण्डरीकदलामलायतेक्षणः'' इत्यभिहितम् ।मर्कटजघनसदृशपुण्डरीकसादृश्याद्यर्थांतरंत्वाश्लीत्वादिदोषदुष्टतया वाक्यकृदनादृतत्वाद्भाष्य कारेणाप्यनादृतम् । यद्यप्यमरकोशे "पुण्डरीकं सिताम्भोजम्'' इत्यनुशिष्टं तथापि शबरस्वामिना नवमाध्याये "मौद्गं चरुं निर्वपेत् श्रियै श्रीकामः'' इति विहितायामिष्टौ पुण्डरी काणि बर्हींषि भवन्तीति स्तरणार्थत्वेन विहितेषु पुण्डरीकेष्वतिदेशतः प्राप्तस्य "दर्भैस्तृणातिहरितैः''इति मंत्रस्य दर्भपदस्थाने पुण्डरीकपदं हरितपदस्थाने रक्तपदमूहितव्यमित्युक्तत्वात् । रक्ताम्भोजमेव पुण्डरीकमिति द्रष्टव्यम् ।।
तस्योदिति नाम ।।
स्पष्टोऽर्थः । तस्योन्नामकत्वे हेतुमाह ।
स एष सर्वेभ्यः पाप्मभ्य उदितः ।।
सर्वपाप्मोद्गतत्वादुन्नामकत्वमित्यर्थः।
नीडाच्छकुतस्योद्गमनवत्पापपंजरादुद्गमनरूपमुख्यार्थस्य कुत्राप्यभावादुद्गमनेन तत्संबन्धराहित्यं लक्ष्यते "नैनं सेतुमहोरात्रे तरतः न जरा नमृत्युर्नशोको न सुकृतं न दुष्कृतमिति'' (छां-8.4.2) परमात्मनः सुकृतदुष्कृतसम्बन्धाभावो हि प्रति पाद्यते । तरतेः प्राप्तिवाचित्वात् । पापशब्दश्च पुण्यपापरूपोभयविधकर्मपरः । परमात्मप्रकरणेषु "नैनं सेतुमहोरात्रे तरतो न जरा न मृत्युर्नशोको न सुकृतं न दुष्कृतम् । सर्वे पाप्मानोऽतो निवर्तं ते'' (छां.8.4.2) इति सुकृतेऽपि पापशब्दप्रयोगात् । "पाप्मानः किल जरामृत्युशोकादयः संख्यातत्वादिति'' वाक्यकारवचनादलौकिकत्वे सत्यनिष्टफलसाधनत्वरूपप्रवृत्तिनिमित्त योगात्पुण्यस्यापि पापशब्दाभिधेयत्वोपपत्तेः । मुमुक्ष्वपेक्षया स्वर्गादीनामप्यनिष्टत्वात् । "एते वै निरयास्तातस्थानस्य परमात्मनः''(वि.पु. 2.6.42) । "क्व नाकपृष्ठगमनं पुनरावृत्ति लक्षणम् । सर्वपापोदितत्वं नाम कर्मवश्यतागन्धराहित्यमिति फलितोर्थः । कृतानामपि कर्मणां फलजननशक्तिप्रतिभटलक्षणः कश्चिदैश्वरस्वभावविशेषोऽपहत पाप्मत्वाख्यः सर्वपापोदित शब्दार्थ इति द्रष्टव्यम् । एवं नाम विशिष्टस्य ध्यानस्य फलमाह ।।
उदेति ह वै सर्वेभ्यः पाप्मभ्यो य एवं वेद ।।
स्पष्टोर्थः ।।
तस्य ऋक्साम च गेष्णौ ।।
ऋक्सामेतद्गानरूपे अग्नीन्द्रादिप्रतिपादकऋक्सामज्ञेयत्वोक्त्या सर्वात्मकत्वमुक्तं भवत।।ि
तस्मादुद्गीथः ।
यस्मात्परमात्मनः उन्नामकत्वं तद्गेष्णत्वं च ऋक्सामयोः अतः ऋक्सामात्मकद्वितीयभक्तेरुद्गीथत्वम् ।।
तस्मात्त्वेवोद्गाता एतस्य हि गाता ।
उन्नामकपरमात्मगातृत्वादेव ऋत्विग्विशेषस्य उद्गातृसंज्ञत्वम् ।।
स एष ये चामुष्मात्परांचो लोकास्तेषां चेष्टे देवकामानां च ।।
स एष हिरण्मयः पुरुषः आदित्यमण्डलोर्ध्ववर्तिलोकानां देव भोग्यभोगोपकरण भोगस्थानानां च नियन्तेत्यर्थः ।
इत्यधिदैवतम् ।।
उपदिष्टमिति शेषः ।
अथाध्यात्मम् ।।1।।2।।3।।4।।
उपदिश्यत इतिशेषः ।
अथ य एषोऽन्तरक्षिणि पुरुषो दृश्यते सैव ऋुक्तत्साम तदुक्थं तद्यजुस्तद्ब्रह्म ।
स एव ऋग्यजुः सामात्माउक्थादिशास्त्रात्मा ब्रह्म चेत्यर्थः । अत्रोक्थस्य त्रय्यपेक्षया पृथक्परिगणनं गोबलीवर्दन्यायेन द्रष्टव्यम् ।
तस्यैतस्य तदेवरूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम ।
एतस्याक्ष्यन्तरवर्तिनः आदित्यान्तरवर्तिनो यद्धिरण्मयत्वादिरूपमुदिति नाम ऋक्सामरूपगेष्णौ च तानि सर्वाणि भवंतीत्यर्थः ।
स एष एवैतस्मादर्वाञ्चोलोकास्तेषां चेष्टे मनुष्यकामानां चेति ।
एतस्मादक्षिस्थानादधोवर्तिनां लोकानां मनुष्यभोग्यादीनां च नियंतेत्यर्थः ।
तद्य इमे वीणायां गायंत्येतं ते गायंति ।।
यस्मादयमीश्वरस्तस्माद्धेतोर्वीणागायकाः सर्वेपि इममेव गायंतीत्यर्थः । तस्य सर्वात्मकत्वेन देवमनुष्यादिकर्मकगानस्यापि परमात्मविषयकत्वादितिभावः ।।
तस्मात्ते धनसनयः ।
सनिर्लाभः । घनानां सनिर्येषां ते धनसनयः । ईश्वरगायकत्वादेव वीणागायकानां धनलाभवत्वं न ह्यनीश्वरगातृत्वे धनप्रशक्तिरस्तीति भावः ।।
अथ य एवंविद्वान्साम गायति उभौ स गायति ।
अध्यात्माधिदैवतभिन्नविद्यायुक्तः सन्नुद्गीथं यो गायति स चाक्षुषमादित्यस्थं च परमात्मानं गायतीत्यर्थः । उद्गीथस्य चाक्षुषेण परमात्मना आदित्यांतरवर्तिना च परमात्मना ऐक्याध्यासविशिष्टतया तादृशोद्गीथगायकस्यैव परमात्मगायकत्वादितिभावः । तस्यैवंविदः फलमुच्यते ।
साऽमुनैव स एष ये चामुष्मात् पराञ्चो लोकास्तां श्चाप्नोति देवकामांश्च ।।7।।अथानेनैव ये चैतस्मादर्वाञ्चो लोकास्तांश्चाप्नोति मनुष्यकामां श्च ।
सविद्वानमुनैवादित्यान्तरवर्तिना उपासितेन तदुपासनाविशिष्ट एषः तर्द्ध्वलोकान्देवकामां श्चाप्नोति । अनेनाक्ष्यन्तरवर्तिना मनुष्यलोकाधस्तनलोकान्मनुष्यकामांश्चाप्नोति चक्षुरादित्यस्थानवर्तिपरमात्मोपासनया सर्वलोकावाप्तिर्भवतीत्यर्थः ।
तस्मादुहैवंविदुद्गाता ब्रूयात् कं ते काममागायानीति ।।
एतादृशा विद्यायुक्त उद्गाता यजमानं प्रति हे यजमान ते कं देवकामं मनुष्यकामं वा गायानि संपादयानीति ब्रूयादित्यर्थः । नन्वेतादृशोक्तावुद्गातुः कथं सामर्थ्यमित्यत्राह ।
एष ह्येवकामगानस्येष्टे य एवं विद्वान्सामगायति साम गायति ।
एवं विदुषस्सामगस्य कामसंपादकगानसामर्थ्यमस्तीत्यर्थः । द्विरुक्तिर्विद्यासमाप्त्यर्था ।
इति सप्तमः खण्डः ।
<0101008>
6. आकाशाधिकरणम् ।
आकाशस्तल्लिंगात् (ब्र.सू.1.1.23)
छांदोग्ये प्रथमप्रपाठकेऽष्टमखण्डे ।
त्रयो होद्गीथे कुशलाबभूवुः शिलकः शालावत्यश्चैकितायनो दाल्भ्यः प्रवाहणो जैवलिरिति ।।
शालावत्सुतः शिलकनामा दाल्भ्यः दल्भगोऽत्राश्चिकितायनसुतः प्रवाहणो नामाजिवलसुतश्च त्रय एते उद्गीथविज्ञानेनिपुणाबभूवुरित्यर्थः । शालावच्छब्दादपत्यार्थेऽण्तदंतात्स्वार्थे "अभिजिद्विदभृच्छालावत्''(अष्टा.5.3.108) इत्यादिना यञ्प्रत्ययः ।दल्भशब्दाद्गोत्रापत्येगर्गादित्वाद्यञ् । चिकितायनशब्दादपत्यार्थे ऋषित्वादणिचैकितायनः जिवलशब्दात् "अतइञ्''(2) (अष्टा.4.1.95) जैवलिः ।।
ते होचुरूद्गीथे वै कुशलाः स्मःहंतोद्गीथे क थां वदाम इति ।।
वयमुद्गीथाविज्ञाने कुशलाभवामः अतो विद्यावैशद्याय वादकथां परस्परं प्रवर्तयाम इत्यूचुरित्यर्थः ।।2।।
तथेति ह समुपविविशुः ।।
एकत्रोपविष्टवंत इत्यर्थः ।
स ह प्रवाहणो जैवलिरुवाच ।।
प्रवाहणः क्षत्रियः तौ ब्राह्मणौ प्रागल्भ्यादुवाचेत्यर्थः ।
भगवंतावग्रे वदतां ब्राह्मणयोर्वदतोर्वाचं श्रोष्यामीति ।।
भगवंतौ पूजावंतौ ब्राह्मणौ अग्रे वादकथां कुरुताम् तत्प्रकारं श्रोष्यामीति ।
स ह शिलकश्शालावत्यश्चेकितायनं दाल्भ्यमुवाच हंत त्वा पृच्छानीति । पृच्छेति होवाच ।
स्पष्टोऽर्थः ।।
का साम्नो गतिरिति ।।
गतिरयनं प्राप्यमित्यर्थः ।
स्वर इति होवाच ।।
स्वरात्मकत्वात्साम्न इति भावः ।
स्वरस्य का गतिरिति ।। प्राण इति होवाच ।।
प्राणनिर्वर्त्यत्वास्वरस्येति भावः । एवमुत्तरत्राप्यौचित्यमनुसन्धेयम् ।।
प्राणस्य कागतिरित्यन्नमिति होवाच । अन्नस्य कागगतिरित्याप इति होवाच ।।4।। अपां कागतिरित्यसौ लोक इति होवाच ।।
द्युलोकादेव वृष्टिप्रभवादिति भावः ।।
अमुष्य लोकस्य का गतिरिति न वै परं स्वर्गं लोकमतिनयेदिति होवाच ।।
स्वर्गंलोकमतीत्यपरमाश्रयांतरं साम न नयेत् इति स्वर्गलोकव्यतिरिक्तमाश्रयांतरं साम न प्रापयेदित्यर्थः । न वदेदिति यावत् ।
स्वर्गं वयं लोकं सामाभिसंस्थापयामः स्वर्गसंस्तवँ हि सामेति ।।
अतो वयमपि सामाभिसाम प्रति आश्रयत्वेन स्वर्गं लोकं सम्यक्संस्थापयामः "स्वर्गो वै लोकः सामवेद'' इति श्रुत्या स्वर्गत्वेन साम्नः स्तूयमानत्वादत्यिर्थः ।।5।।
तं ह शिलकः शालावत्य उवाच अप्रतिष्ठितं वै किल ते दाल्भ्य साम यस्त्वेतर्हिब्रूयान्मूर्द्धा ते विपतीष्यतीति मूर्द्धा ते विपतोदिति ।।
हे दाल्भ्य अप्रतिष्ठितं स्वर्गंलोकं सामगतिपरंपराविश्रांतिभूमिं वदतस्तवमतेसाम अप्रतिष्ठितमेव स्यात् एवस्मिन्समये यः कश्चिदागत्य वादकथायामयुक्तमर्थं प्रति जानानस्य ते मूर्धा व्यपतिष्यतीति यदि ब्रूयात्तदाविपतेदेव न संशयः । मया तु सौहार्दात्तथा नोक्तमतो जीवसीति शिलक उक्तवानित्यर्थः ।।6।।
हंता ह मे तद्भगवत्तो वेदानीति विद्धीति होवाच ।।
तर्ह्यहं सामगतिपरंपराविश्रांतिभूमिं त्वत्तो जानीयामिति प्रार्थितः तथेत्युक्तवानित्यर्थः ।
अमुष्य लोकस्य का गतिरित्यं लोक इति होवाच ।।
यागदानहोमादिभिर्भूलोकस्य स्वर्गोपजीव्यत्वादितिभावः ।
अस्य लोकस्य का गतिरिति न प्रतिष्ठां लोकमतिनयेदिति होवाच प्रतिष्ठां वयं लोकँ सामाभिसंस्थापयामःप्रतिष्ठासंस्त वँ हि सामेति ।।
पृथिवीलोकस्य कागतिरिति दाल्भ्येन पृष्टः शिलकः प्रतिष्ठां पृथिवीलोकमतिक्रम्य सामगतिपरंपराविश्रांतिभूमिमन्यन्न कश्चिदपि वदेत् । अतो वयमपि तथैव वदामः "इयं वै रथंतरम्' इति श्रुत्या साम्नः प्रतिष्ठालोकत्वेन स्तूयमानत्वात् । स्वर्गस्य ज्योतिश्चक्रलग्नतया बंभ्रम्यमाणत्वेन प्रतिष्ठात्वाभावेपि पृथिव्यास्तु स्थिरत्वात्प्रतिष्ठात्वमित्युक्तवानित्यर्थः ।।7।।
तँ ह प्रवाहणे जैवलिरुवाच अंतवद्वै किल ते शालावत्य साम ।।
अंतवतीं पृथिवीं सामगतिपरंपराविश्रांतिभूमितया प्रतिजानानस्य ते मते सामान्तवदेव स्यादित्यर्थः ।
यस्त्वेतर्हि ब्रूयान्मूर्धा ते विपतिष्यतीति मूर्द्धा ते विपतेदिति हंता हमेतद्भगवत्तो वेदानीति विद्धीति होवाच ।।
पूर्ववदर्थः ।।
अस्य लोकस्य का गतिरित्याकाश इति होवाच ।।
अस्य पृथिवीलोकस्य कागतिरिति शालावत्येन पृष्टः प्रवाहणः आकाश इत्युक्तवानित्यर्थः ।अत्राकाशते आकाशयतीति वा व्युत्पत्त्या आकाशशब्दो ब्रह्मपरः । "आकाशो ह वै नामरूपयोर्निर्वहिता'' (छां.8.14.2) इत्यादावाकाशशब्दस्य ब्रह्मण्यपि प्रसिद्धत्वात् । न तु भूताकाशपर इतिद्रष्टव्यम् । तदेवगतित्वं प्रपञ्चयति ।।
सर्वाणि हवा इमानि भूतान्याकाशादेव समुत्पद्यन्ते आकाशं प्रत्यंस्तंयन्ति ।।
चिदचिदात्मकः प्रपञ्चः आकाशादेवोत्पद्यते तत्रै व लीयते इत्यर्थः ।।
आकाशो ह्येवैतेभ्यो ज्यायान् ।
ज्यायस्त्वं नाम सर्वैः कल्याणगुणैः सर्वेभ्यो निरतिशयनिरूपाधिकोत्कर्षः ।
आकाशः परायणम् ।
परायणत्वं परमगतित्वम् । परमप्राप्यत्वमिति यावत् ।
स एष परोवरीयानुद्गीथः ।
परः उत्कृष्टः । वरीयान् वरीयसामपि वर इत्यर्थः । अत्र परः शब्दः सकारान्तोद्रष्टव्यः । एवंरूप आकाश उद्गीथः परमात्मदृष्टिविशिष्ट उद्गीथ इत्यर्थः । उद्गीथे एतादृशाकाशदृष्टिः कर्तव्येति यावत् ।
स एषोऽनन्तः ।।
उद्गीथे अध्यस्यमानः अयमाकाशोऽनन्तः अपरिच्छिन्न इत्यर्थः । ततश्चानन्तस्याकाशशब्दितस्य परमात्मन एव सामगतिपरंपराविश्रांतिभूमित्वान्मत्पक्षे अन्तवद्वै किल ते सामेत्युक्तोऽन्तवत्त्वदोषो न प्रसरतीति भावः ।।
परोवरीयो हास्य भवति । परोवरीयसो ह लोकाञ्चयति । एतमेवं विद्वान्परोवरीयां समुद्गीथमुपास्ते ।
यःपरोवरीयांसमेतमाकाशशब्दितं परमात्मानं विद्वान् आकाशत्वेनोद्गीथमुपास्ते तस्य परोवरीयस्त्वगुणकं जीवनं भवति परोवरीयस्त्वगुणकसकललोकावाप्तिश्च भवति । प्रवाहण उद्गीथं संवादयति ।
तँ हैनमतिधन्वा शौनक उदरशांडिल्यायोक्त्वोवाच ।।
अतिधन्वनामा शुनकसुतः उदरशांडिल्यायर्षये । उदरशब्देन संततिर्लक्ष्यते । संततिशांडिल्यायेत्यर्थः । एतमुद्गीथमुक्त्वा अन्यदप्युवाचेत्यर्थः । किं तदित्यत्राह ।
यावन्त एनं प्रजायामुद्गीथं वेदिष्यंते परोवरीयो ह्येभ्यस्तावदस्मिल्लोंके जीवनं भविष्यति तथामुष्मिल्लोंके लोक इति ।।
लोकेलोकइति वीप्सायां द्विर्वचनम् । यावन्तः पुरुषाः उद्गीथमुपासिष्यंते तेषामुत्कृष्टमिह लोके जीवनं भविष्यति तथा सर्वस्मिन्नपि परलोके भविष्यतीति । वेदिष्यंते इत्येतद्व्त्ययेनात्मनेपदम । इतीति । अतिधन्वा उवाचेति पूर्वेणान्वयः । अत इदानींतनानामपि तद्विदां तत्फलमस्तीत्याह ।।
स य एतमेवं विद्वानपास्ते ।। परोवरीय एव हास्यास्मिल्लोंके जीवनं भवति ।तथामुष्मिलोके लोक इति ।।
लोके लोक इति द्विरुक्तिर्विद्यासमाप्त्यर्था ।।4।।
।। इति नवम खण्डः ।।
<0101009>
7. प्राणाधिकरणम् ।
अतएवप्राणः (ब्र.सू.1.1.24)
छांदोग्ये प्रथमे नवमे-
मटचीहतेषु कुरुष्वाटिक्या सह जाययोषस्तिर्ह चाक्रायण इभ्यग्रामे प्रद्राणक उवास ।।
चक्रस्य सुतः उषस्तिनामा कश्चन ऋषिः अश्मवृष्टिकृतदुर्भिक्षदूषितेषु कुरुदेशेषु आटिक्या अनुपजातपयोधरादिव्यंजनयाभार्यया सह इभ्यानां गजारोहाणां ग्रामे प्रद्राणकः अनशनेन कुत्सितांगतिमापन्नः ब्रह्मविद्यानिष्पत्तये प्राणानामनवसादं कांक्षन्नुवास ।द्राकुत्सायांगताविति हि धातुः । चक्रस्य गोत्रापत्यमित्यर्थे अश्वादित्वात् "फञि'' चाक्रायण इति रूपम् ।।1।।
स हेभ्यं कुल्माषान् खादन्तं बिभिक्षे ।।
सोऽन्नार्थी पर्यटन्कुत्सितान्माषान् खादन्तमिभ्यं याचितवान् । कुल्माषान्खांदन्तमिति निर्देशात्कुत्सितमाषार्थे कुल्माषशब्दस्य साधुत्वम् ।।
तँ होवाच नेतोऽन्ये विद्यन्ते यच्च येम इम उपनिहिता इति ।।
इतो मया भक्ष्यमाणादुच्छिष्टराशेः कुल्माषा अन्ये नविद्यन्ते यद्यस्माद्धेतोः इमे कुल्माषाः मे च ये मदीये भक्ष्यचये उच्छिष्टराशौ उपनिहिताः प्रक्षिप्ताः, अतः किं करोमीत्युषस्तिमिभ्य उवाचेत्यर्थः ।।
एतेषां मे देहीति होवाच ।।
उछिष्टानामपि मध्ये मह्यमपि किंचिद्देहीति प्रार्थितवानित्यर्थः ।
तानस्मै प्रददौ ।।
तान्कुल्माषान् उषस्तये दत्तवानित्यर्थः ।
हंतानुपानमित्युच्छिष्टं वै मे पीतं स्यादिति होवाच ।।
समीपस्थमुदकं गृहीत्वा गृहाणानुपानमिति इभ्येनोक्तः तदुदकपाने उछिष्टोदकपानं मे स्यादित्युवाचेत्यर्थः ।।3।।
न स्विदेतेप्युच्छिष्टा इति न वा अजीविष्यमि मा न खादन्निति होवाच ।। कामो म उदपानमिति ।।
किमेते कुल्माषा अनुच्छिष्ठा इति इभ्येन पर्यनुयुक्तः कुल्माषाखादने स्वस्य जीवनहानिर्भवति तावन्मात्रखादनेन धृतप्राणस्य स्वस्योच्छिष्टोदकपानं कामकारितं निषिद्धं स्यादित्युवाचेत्यर्थः ।।4।।
स ह खादित्वाऽतिशेषाञ्जाया आजहार ।।
उषस्तिस्तान् भक्षयित्वाऽतिशिष्टाञ्जायायै दत्तवानित्यर्थः ।।
साग्र एव सुभिक्षा बभूव तान् प्रतिगृह्य निदधौ ।।
सा जाया प्रागेव लब्धान्ना बभूव । तथापि स्त्रीस्वभावादनवज्ञाय (ज्ञया) तान्पत्युर्हस्तात्प्रतिगृह्य निक्षिप्तवती ।।5।।
स ह प्रातः संजिहान उवाच यद्बतान्नस्य लभेमहि लभेमहि धनमात्राम् ।।
स होषस्तिः शयनंपरित्यजन्नेव पत्न्यां श्रृण्वन्त्यां यद्यन्नस्य स्तोकमपि लभेमहि तेनप्राणं धृत्वाल्पमपि धनं लभेमहीत्युवाचेत्यर्थः । कथं धनमात्रालभ्यते इत्यत्राह ।।
राजाऽसौ यक्ष्यते स मा सर्वैरार्त्विज्यैर्वृणीतेति ।।
राजाऽसौ नातिदूरे यजते स मां दृष्ट्वा सर्वाण्यार्त्विज्यानि त्वया कारयितव्यानीति प्रार्थयेतेत्युवाचेत्यर्थः ।।6।।
तं जायोवाच हंत पत इम एव कुल्माषा इति ।।
हे पते मद्धस्तनिक्षिप्तास्त्वया कुल्माषास्ते इम एव तान्गृहाणेत्युक्तवतीत्यर्थः ।।
तान्खादित्वाऽमुं यज्ञं विततमेयाय ।।
तानेवपर्युषितोच्छिष्टान्कुल्माषान् भक्षयित्वा विस्तीर्णं यज्ञवाटं गतवानित्यर्थः ।।7।।
तत्रोद्गात्रादीना (द्गातृना) स्तावे स्तोष्यमाणानुपोपविवेश ।।
आस्तुवंत्यस्मिन्नित्यास्तावः स्तोत्रस्थानम् । सदसि स्तोतुं प्रवृत्तानामुद्गातृप्रस्तोतृ प्रतिहर्तृणां समीपे उपविष्टवानित्यर्थः ।।
स ह प्रस्तोतारमुवाच ।
प्रस्तोतर्यादेवता प्रस्तावमन्वायत्ता तां चेदविद्वान्प्रस्तोष्यसि, मूर्द्धाते विपतिष्यतीति ।।
हे प्रस्तोतः प्रस्तावभक्तावध्यस्य यादेवतोपास्या तामविदित्वा यदि विदुषो मम समीपे प्रस्तोष्यति मूर्द्धा ते विपतिष्यतीत्यर्थः । यद्यपि ते नोभौकुरुतो यश्चैतदेवंवेद यश्चनवेदेत्यविदुषोप्यार्त्विज्याधिकारोस्ति । तथापि विद्वत्सन्निधावविदुषः कर्माधिकारो नास्तीति भावः ।।9।।
एवमेवोद्गातारमुवाच । उद्गातर्यादेवतोद्गीथमन्वायत्ता तां चेदविद्वानुद्गास्यसि । मूर्धा ते विपतिष्यतीति । एवमेव प्रतिहर्तारमुवाच । प्रतिहर्तर्यादेवता प्रतिहारमन्वायत्ता ता ंचेदविद्वान्प्रतिहरिष्यसि मूर्धा ते विपतिष्यतीति ।।
स्पष्टोऽर्थः ।।
ते ह समारतास्तूष्णीमासांचक्रिरे ।।
ते ह प्रस्तोत्रादय उपरताः संतः मूर्द्धपातभयात्तूष्णीमेव स्थिता इत्यर्थः ।।इति दशम खण्डः
अथ हैनं यजमान उवाच भगवन्तं वा अहं विविदिषाणीति ।।
को भवानिति भवन्तं ज्ञातुमिच्छामीति उषस्तिं यजमान उक्तवानित्यर्थः ।
उषस्तिरस्मि चाक्रायण इति होवाच ।।
स्पष्टोर्थः ।।2।।
स होवाच भगवन्तं वा अहमेभिः सर्वैरार्त्विज्यैः पर्यैषिषं भगवतो वाहमविद्याऽन्यानवृषि भगवांस्त्वेव मे सर्वैरार्त्विज्यैरिति ।।
भगवंतं सर्वगुणोपेतं श्रुत्वा सर्वाण्यार्त्विज्यानि भगवदधीनानि कर्तुं भवतोन्वेषण ंकृतवानस्मि । भगवतः अविद्या विदिर्लाभः नविदिः अविदिः "इक् कृष्यादिभ्यः'' (अष्टा.3.3.108) वा'' इति इक् । अविद्या अलाभेन, इमानृत्विजो 
वृतवानस्मि ।।2।।इतः परमपि भगवानेवसर्वैर्ऋत्विक्कर्मभिर्वृत इत्युवाचेत्यर्थः । सर्वार्त्विज्यार्थं वृत इति यावत् ।।
तथेति ह्यथ तर्ह्येत एवसमतिसृष्टास्तुवतां यावत्त्वेभ्यो धनं दद्यास्तावन्मे (न्मम) दद्या इति ।
तथेत्युपगम्यानंतरं त्वया पूर्वंवृता एत एव मया सम्यक् प्रसन्नेनानुज्ञाता उपदिष्टदेवताः संतस्तुवतां स्तुवंतु । एभ्यो यावद्धनं प्रयच्छसि तावन्मम दद्या इत्युक्तवान् ।।
तथेति यजमान उवाच ।।
स्पष्टोऽर्थः ।।3।।
अथ हैनं प्रस्तोतोपससाद ।
उषस्तिवचनं श्रुत्वा प्रस्तोता विनयेन समीपमागतवानित्यर्थः।।
प्रस्तोतर्यादेवता प्रस्तावमन्वायत्ता तां चेदविद्वान् प्रस्तोष्यसि मूर्धा ते विपतिष्यतीति मा भगवानवोचत् कतमा सा देवतेति ।।
भगवान्मां प्रति प्रस्तोतर्यादेवतेत्यादिना यां देवतां पृष्टवान्सा देवता केति पप्रच्छेत्यर्थः ।।4।।
प्राण इति होवाच ।
अत्र प्राणयितृत्वगुणयोगात् प्राणशब्देन परमात्मैवोच्यते ।। प्राणशब्दस्य मुख्यप्राणपरत्वं व्यावर्तयति ।।
सर्वाणि हवा इमानि भूतानि प्राणमेवाभिसंविशंति, प्राणमभ्युज्जिहते सैषा देवता प्रस्तावमन्वायत्ता ।।
प्राणमभिलक्ष्य संविशंति । समित्येकीकारे । ऐक्येन विशंति लीयन्तइत्यर्थः । प्राणमभ्युज्जिहते प्राणादेवोद्गच्छंतीत्यर्थः । सर्वभूतलयोत्पत्तिस्थानत्वेन वेदान्तेषु प्रसिद्धा प्राणरूपा देवता प्रस्तावभक्त्यनुगता प्रस्तावभक्तावध्यस्योपास्येत्यर्थः ।
तां चेदविद्वान् प्रास्तोष्यो मूर्धा ते व्यपतिष्यत्तथोक्तस्य मयेति ।।
तां चेदाविद्वान् प्रस्तोंष्यसि मूर्धा ते विपतिष्यतीति मदुक्त्यनंतरमप्युक्तिमनादृत्य तद्देवतामनभिज्ञाय यदि प्रास्तोष्यस्ततो मूर्धाते व्यपतिष्यदेव । अतस्साधुकृतं त्वया मत्समीपमागत्य विनयेन पृच्छतेतिभावः । अत्र मूर्द्धाते व्यपतिष्यत् तथोक्तस्य मयेत्युक्तस्या विदुषैवमुक्तस्याविदुषः तदनादरेण कर्मकरणे शिरः पातलक्षणः प्रत्यवायः । न तु विदुषानुक्तस्याविदुष इति भावः । व्यासार्यैस्तु मूर्धा ते व्यपतिष्यदित्यस्यऽऽत्मसत्ता न लभ्येतेत्यर्थ इत्यात्मसत्ताहानिपर्यन्तः प्रत्यवायोवर्णितः ।।5।।6।।7।।8।।9।। इत्येकादशः खण्डः ।।
<0101010>
8. ज्योतिरधिकरणम् ।
ज्योतिश्चरणाभिधानात् (ब्र.सू.1. 1. 27 )
छोंदोग्ये तृतीयाध्याये द्वादशखण्डस्योपक्रमे ।।
चतुष्पात्त्वषाड्विध्याभ्यां ब्रह्मणो गायत्रीसादृश्यानुसंधानरूपा विद्याप्रस्तूयते "इन्द्रःशचीपतिः । बलेन पीडितः । दुःश्चयवनो वृषा । समित्सुसासहिः'' । इति हि गायत्री चतुष्पदा । एकैकस्य पादस्य षडक्षरात्मकतया षडक्षरपादवत्त्वेन षड्विधा च । एवं ब्रह्मणोऽपि भूतशब्दितात्मवर्ग एकःपादः, कर्मार्जितभोगस्थानरूपः पृथिवीलोक एकः पादः, भोगोपकरणं शरीरमेकःपादः, आत्मस्थित्यनुगुणं प्रदेशविशेषरूपं हृदयमेकः पादः, इति भूतपृथिवीशरीर हृदयानि चत्वारः पादाः । तत्र सर्वभूतलक्षणपादस्य ब्रह्मात्मकवाक्कर्तृकगान कर्मत्वत्राण कर्मत्वलक्षणं विधाद्वयम् । पृथिवीलक्षणस्य पादस्य सर्वभूतप्रतिष्ठात्वसर्व भूतानतिवर्तित्वलक्षणं विधाद्वयम् । शरीरहृदयलक्षणयोः पादयोः प्राणप्रतिष्ठात्वतदनति वर्तित्वलक्षणंविधाद्वयम् । द्वयोरपि विधाद्वययोर्भेदाभावात् । ततश्च ब्रह्मरूपागायत्रीभूतपृथिवीशरीरहृदय रूपपाद चतुष्टवत्तया चतुष्पदा । एवं गानकर्मत्वत्राण कर्मत्वसर्वभूतप्रतिष्ठात्वसर्वभूतानतिवर्तित्वसर्व प्राणप्रतिष्ठात्वसर्व प्राणानतिवर्तित्व लक्षणविधाषट्कयुक्त तया षड्विद्या ।अतश्चतुष्पात्त्व षाड्विध्याभ्यां ब्रह्मणि गायत्री सादृश्यानुसंधानं कर्तव्यमिति प्रतिपादयति ।।
गायत्री वा इदं सर्वं भूतं यदिदं किञ्च ।।
अत्र गायत्रीशब्देन न प्रसिद्धा गायत्र्यभिधीयते । तस्या भूतादिपादचतुष्टयसंबन्धाभावात्, "एतावानस्य महिमा'' इति पुंसूक्तमंत्रप्रतिपाद्यत्वाभावाच्च । अपितु परमात्मा ।यथा कुण्डपायिनामयने "मासमेकमग्निहोत्रं जुहोती''त्यग्निहोत्रशब्दः प्रयुज्यमानःतत्सादृश्यविशिष्टानुष्ठानार्थः, तथा गायत्रीशब्दो ब्रह्मणि प्रयुज्यमानः तत्सादृश्यानुसन्धानार्थः ।ततश्च गायत्री शब्देन 
ब्रह्मैवाभिधीयते । वै शब्दोऽवधारणार्थः । ब्रह्मैव परिदृश्यमानं सर्वभूतात्मकमित्यर्थः । ततश्च ब्रह्मणोभूतलक्षणपादवत्त्वमुक्तम् 
।। गायत्रीशब्दप्रवृत्ति निमित्तमपि ब्रह्मण्युप पादयन्विधाद्वयमाह ।।
वाग्वै गायत्री ।।
गायत्रीशब्दितं ब्रह्मैव वाग्रूपविशिष्टं भवतीत्यर्थः । "शब्दमूर्तिधरस्यैतद्रूपं विष्णोर्महात्मनः'' (1)इतिपराशरस्मृत्यनुरोधेन ब्रह्मण एव शब्दरूपत्वमितिभावः । ततश्चकिमित्यत्राह ।
वाग् वा इदं सर्वं भूतं गायति (च) त्रायते च ।।
वाग्रूपमेवब्रह्म सर्वाणि भूतान्यभिधत्ते । हिताहितविधिनिषेधमुखेन त्रायते च । अतो ब्रह्मणो वाग्रूपस्य गानत्राणकर्तृत्वाभ्यां गायत्रीशब्दवाच्यत्वम् । भूतात्मकपादवतो ब्रह्मणो वाक्कर्तृकगानत्राणकर्मत्वाभ्यां द्वैविध्यं चोक्तं भवति ।।1।।उक्तार्थानुवादपूर्वकं द्वितीयं पादं सामानाधिकरण्येनाह ।।
या वै सा गायत्री इयं वा व सा येयं पृथिवी ।।
उक्तरूपविशिष्टप्रकृतधर्मिपरः यच्छब्दः । या सासर्वभूतरूपैकपादयुतगायत्री गायत्र्याख्यंब्रह्म तदेव प्रसिद्धा पृथिवीत्यर्थः । कथं पृथिव्या ब्रह्मात्मकत्वमित्यत्राह ।।
अस्याँ हीदँ सर्वं भूतं प्रतिष्ठितम् ।।
ब्रह्मात्मकत्वादेव हि सर्वभूतप्रतिष्ठात्वम् । नहि केवलपृथिव्याः सर्वभूतधारण शक्तिरस्तीत्यर्थः । प्रतिष्ठात्वं च नियतमित्याह ।
"एतामेव नातिशीयते'' इति ।।
पृथिवीं भूतजातं नातिवर्तते । कर्मवश्यात्मनां हि प्रतिष्ठात्वादेव पृथिवीनियमेनाशक्यातिक्रमणेत्यर्थः । पृथिवीमयब्रह्मांडोदरे हि भोक्तृवर्गः परिवर्तते, न ततोऽन्यत्रेति भावः ।एवं द्वितीयः पादो भूतप्रतिष्ठात्वतदनतिवर्तित्वरूपं विधाद्वयं चोक्तं ।।2।।
अथ तृतीयं पादमाह ।।
या वै सा पृथिवीयं वाव सा यदिदमस्मिन् पुरुषे शरीरम् ।।
पुरुषशब्दः शरीरविशिष्टजीवपरः । पृथिवीरूपपादविशिष्टा या गायत्री गायत्र्याख्यं ब्रह्म सा शरीरं शरीराख्यपादविशिष्टेत्यर्थः । भूतपृथिव्योर्गायत्रीसामानाधिकरण्येन निर्दिष्टतया भूतपृथिवीशब्दयोर्ब्रह्मपर्यंतत्वेन तदुपस्थापनक्षमत्वात् ।अग्र्यप्रायन्यायेनात्र शरीरलक्षण पादान्तरस्य निष्कर्षकशब्दत्वेपि सामानाधिकरण्येन निर्देशोयुक्तः ।।
शरीरस्य ब्रह्मात्मकत्वं प्राणप्रतिष्ठात्वतदनतिवर्तित्वाभ्यामुपपादयति ।।
अस्मिन्हीमे प्राणाः प्रतिष्ठिताः । एतदेव नातिशीयन्ते ।।
नातिवर्तन्त इत्यर्थः ।।3।। चतुर्थंपादमाह ।।
यद्वै तत्पुरुषे शरीरमिदं वाव तद्यदिदमस्मिन्नंतः पुरुषे हृदयम् ।
शरीराख्यपादविशिष्टं यद्गायत्र्याख्यं ब्रह्म तदेव हृदयं हृदयलक्षणपादकमित्यर्थः ।।
हृदयस्य ब्रह्मात्मकत्वमुपपादयति ।।
अस्मिन्हीमे प्राणाः प्रतिष्ठिताः । एतदेव नातिशीयंते ।
प्राणशब्देन प्राणापानादय इंद्रियाणि वा कथ्यन्ते । तेषां हृदयसंबन्धिनाडीद्वाराहृदयप्रतिष्ठितत्वम् ।।4।।
एवं तृतीयचतुर्थपादयोः प्राणप्रतिष्ठात्वतदनतिवर्तित्वरूपं विधाद्वयं चोक्तम् ।।
एवमुक्तं चतुष्पात्त्वं षाड्विध्यं च निगमयति ।।
सैषा चतुष्पदा षड्विधा गायत्री ।।
नन्वेवं चतुष्पात्त्वे ब्रह्मणः परिच्छिन्नत्वं स्यादिति शङ्कायामुक्तस्य महिम्न एतावत्त्वप्रतिषेधिकामृचमुदाहरति ।।
तदेतदृचाभ्यनूक्तम् ।।
तदेतद्गायत्र्याख्यं ब्रह्माभिमुखीकृत्यऋचाप्युक्तम् ।।4।।
तामेवर्चं पठति ।।
तावानस्य महिमा ।।
पूर्वोक्तः सर्वोऽपि एतस्य महिमा नियाम्यवर्गः ।
ततो ज्यायाँ श्च पुरुषः ।।
पूर्वोक्तमहिमापेक्षया पुरुषःपरमात्मा ज्यायान् । ततोऽधिकमहिमशालीत्यर्थः ।।
पादोऽस्य सर्वा भूतानि ।।
अत्र सर्वाभूतानीति कार्यजगदंतर्गताऽचित्संसृष्टाश्चेतना उच्यंते । सर्वा सर्वाणि पादः अंशमात्रमित्यर्थः । सर्वशब्दात्परस्य शेः "सुपांसुलुक्'' (अष्टा.7.1.39) इति लुकि नलोपे रूपम् ।
त्रिपादस्यामृतं दिवि ।।
अत्र द्युशब्दः समष्टिव्यष्टितत्त्वबहिर्भूताऽप्राकृतस्थानविशेषपरः ।अप्राकृतस्थानविशेषेऽस्य परमात्मन अमृतं पादत्रयमित्यर्थः । त्रिपात्त्वंचाऽप्राकृतैर्भोग्यभोगस्थानभोगोपकरणविशेषैर्वा भूषणास्त्रादिरूपेण जगदन्तर्गतवस्त्वभिमानिभिर्नित्यैर्भगवदनु भवमात्रपरैर्नित्यसिद्धैश्च मुक्तैश्चात्मभिर्वा संभवति ।।6।। इति द्वादशः खण्डः ।।
अथ चतुर्थपादत्वेनोक्तस्योपास्यतया वक्ष्यमाणस्य हृदयस्य स्तुत्यर्थं तत्स्थाकाशस्य बाह्याकाशाभेदेन महत्त्वं वक्तुं बाह्याकाशस्य ब्रह्मतुल्यत्वं सामानाधिकरण्येनाह ।
यद्वै तद्ब्रह्मेति वा व तद्योऽयं बहिर्धा पुरुषादाकाशो यो वै स बहिर्धा पुरुषादकाशो यं वा व स योऽयमंतः पुरुष आकाशः ।।
स्वकार्यव्याप्तत्वामूर्तत्वाचलत्वादिभिर्ब्रह्मतुल्यबाह्याकाशाभिन्नः पुरुषांतर्वर्त्याकाश इत्यर्थः । बाह्यान्तराकाशयोर्भेदसत्त्वेऽपि धर्मैक्याभिप्रायेणाभेदनिर्देशः ।
यो वै सोंऽतः पुरुष आकाशोऽयं वा व स योऽयमंतर्हृदय आकाशः ।
एवं ब्रह्मतुल्यबाह्याकाशाभिन्नपुरुषांतर्गताकाशाभेदं हृदयाकाशस्योक्त्वै तादृशमहिमशाली हृदयाकाश इति स्तौति ।।
यो वै सोंऽतर्हृदय आकाशः ।।
अन्तर्हृदये वर्तमानो य आकाशः अयं स एतादृशमहिमशालीत्यर्थः । अनया च हृदयाकाशस्तुत्या चतुर्थपादत्वेनोक्तं हृदयं स्तुतं भवति ।।
एवं चतुष्पदः षड्विधस्य ब्रह्मणः प्रपञ्चान्तर्भावेनपरिच्छिन्नत्वास्थिरत्वशंकाव्यावृत्यर्थंपूर्णत्वाप्रवर्तित्वगुणकतयोपासनं मोक्षफलंविदधाति ।।
तदेतत्पूर्णमप्रवर्ति ।।
पूर्णत्वमपरिच्छिन्नत्वमप्रवर्तित्वमचलत्वं स्थिरत्वम् ।।
पूर्णामप्रवर्तिनीं श्रियं लभते य एवं वेद ।।
अनन्तस्थिरा श्रीर्मुक्तैश्वर्यमेव । तदुपासीनो मुक्तिं भजतीत्यर्थः ।। एवं गायत्रीविद्या प्रकृतस्य द्युसंबन्धिनः सकलफलप्रदस्य ब्रह्मणः आभिरूप्यकीर्तिमत्त्व रूपफलविशेषार्थं कौक्षेयज्योतीरूपत्वेनोपासनविधानायाह ।।
अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेषु ।।
"तथाक्षरात्संभवतीहविश्वम्'' (मुण्ड.1.1.7) इत्यत्र जगदर्न्तर्वतिव्यष्टिजाते विश्वशब्द प्रयोगाद्विश्वशब्दो व्यष्टिपर; सर्वशब्दः परिशेषात्समष्टितत्त्वपर इति व्यासार्यैरुक्तम् । ततश्च दिवोऽप्राकृतस्थानविशेषस्योपरिष्टात्समष्टिव्यष्टिबहिर्भूतेषु स्वावधिकोत्तमरहितोत्तम स्थानविशेषेषु "तस्य भासा सर्वमिदं विभाति'' (कठ.2.7.17) इत्यवभासकतया ज्योतिश्शब्दितः परमात्मा यो दीप्यत इत्यर्थः । अत्र यच्छब्दस्य सर्वनामत्वेन प्रकृतपरामर्शितया प्रकृतं त्रिपाद्ब्रह्म परामृश्यते ।।
इदं वाव तद्यदिदमस्मिन्नन्तः पुरुषे ज्योतिः ।।
तद्दिवः परस्ताद्दीप्यमानं त्रिपाद्ब्रह्म कौक्षेयज्योतिरेव । कौक्षेय ज्योतिश्शरीरकमेवेत्यर्थः ।"अह ंवैश्वानरो भूत्वा प्राणिनां देहमाश्रितः । प्राणापानसमायुक्तः पचाम्यन्नं चतुर्विधम्'' (श्री.भा.गी.17.14) इति स्मरणात् । ततश्च तदात्मकत्वानुसंधानं कंर्तव्यमित्यर्थः ।।
तस्यैषा दृष्टिर्यत्रैतदस्मिञ्छरीरे संस्पर्शेनोष्णिमानं विजानाति ।।
तस्य परमात्मशरीरभूतस्य जाठराग्नेरेषा दृष्टिः दर्शनमित्यर्थः । यत्र यदा अस्मिच्छरीरे हस्तस्पर्शेनोष्णिमानं विजानातीति यत्तदौष्ण्योपलंभनमित्यर्थः । उपलभ्यमानोष्णस्पर्शस्य जाठराग्निसंबन्धित्वात्तत्स्पर्शसाक्षात्कार एव तत्साक्षात्कार इत्यर्थः ।।
तस्यैषा श्रुतिर्यत्रैतत्कर्णावपिगृह्य निनदमिव नदथुरिवाग्नेरिव ज्वलत उपश्रृणोति ।।
यत्र यदाकर्णावंगुलिभ्यां पिधाय निनदमिव रथघोषमिव नदथुरिव नदथुमिव ऋषभकूजितमिव बहिर्ज्वलतोग्नेः शब्दमिव 
श्रृणोतीति यत्तदेव जाठराग्निश्रवणम् । आन्तरस्य शब्दस्य जाठराग्नि संबन्धित्वात् । तच्छब्दश्रवणमेव तच्छ्रवणमित्यर्थः ।।
तदेतद्दृष्टं च श्रुतं चेत्युपासीत ।।
तदेतत्परमात्मशरीरभूतं कौक्षेयज्योतिरुक्तरीत्या दृष्टत्वश्रुतत्वाभ्यामुपासीतेत्यर्थः ।।
तस्य फलमाह ।
चक्षुष्यः श्रुतो भवति ।। य एवं वेद य एवं वेद ।
चक्षुष्यत्वमाभिरूप्यम् । चक्षुषे हित इत्यर्थे "शरीरावयवाद्यत्'' (अष्टा. 5.1.6)'' इतियत् । श्रुतत्वांकीर्तिमत्त्वमिति ।द्विरुक्तिर्विद्यासमाप्त्यर्था ।। इति त्रयोदश खण्डः ।।
<0101011>
9.इन्द्रप्राणाधिकरणम् ।
प्राणस्तथानुगमात् ।। (ब्र.सू.1.1.29)
कौषीतकिब्राह्मणे प्रतर्दनविद्यायाम् ।।
प्रतर्दनो हवै दैवोदासिरिन्द्रस्य प्रियं धामोपजगाम युद्धेन च पौरुषेण च ।।
दिवोदासस्यापत्यं दैवोदासिः नाम्ना प्रतर्दनः युद्धसाधनबलेन शौर्येण च युतः इंद्रस्य प्रियं स्थानं स्वर्गमुपगत इत्यर्थः ।
तँ हेन्द्र उवाच । प्रतर्दन वरं वृणीष्वेति ।।
स्पष्टोऽर्थः ।।
स होवाच प्रतर्दनः त्वमेव मे वरं वृणीष्व । यं त्वं मनुष्याय हिततमं मन्यसे ।।
सर्वज्ञस्त्वं यं वरं मनुष्याय मे हिततमं मन्यसे तमेव वृणीष्व । अहमज्ञः हिततमं वरं न वेद्मीति ।।
तँ महेन्द्र उवाच । न वै परः परस्मै वृणीते । त्वमेव वृणीष्वेति ।।
न ह्यन्योऽन्यार्थं वरं वृणीते । अतस्त्वदभिलषितं वरं त्वमेव मत्तो वृणीष्वेत्यर्थः ।
अवरो वै तर्हि किल म इति होवाच प्रतर्दनः ।।
यदि हि त्वयापि नव्रियते तर्हि मम हिततमस्यापरिज्ञानाद्वराभाव एव प्राप्त इति प्रतर्दन इन्द्रमुवाचेत्यर्थः ।
अथो खल्विन्द्रः सत्यादेव नेयाय ।
एवमुक्तस्ते वरं ददानीति सत्याद्वाक्यान्नापेतः तत्र हेतुमाह ।
सत्यं हीन्द्र इति ।।
इन्द्रस्य सत्यप्रधानत्वादित्यर्थः । ततश्च वरं ददानीति मदुक्तं वाक्यमसत्यं मा भूदित्यमन्यतेत्यर्थः ।।
सहोवाच । मामेव विजानीहि । एतदेवाहं मनुष्याय हिततमं मन्ये । यन्मां विजानीयात् ।।
यदि ते हिततमनुपदेष्टव्यं तर्हि मदुपासनमेव हिततमं मोक्षसाधममिति मन्मतम् । अत इतरत्परित्यज्य मामुपास्स्वेत्यर्थः । अत्र प्रसिद्धजीवभावस्येन्द्रस्य हिततमत्वलक्षणमोक्षसाध नत्वाश्रयोपासनकर्मत्वासंभवान्मामिति शब्दःस्वात्मभूतं परमात्मानभिदधाति । "य आत्मनि तिष्ठन्'' (बृह.6.7.22)। "अन्तः प्रविष्टश्शास्ता जनानांसर्वात्मा'' (तै.यजु.आर.3.11) इति शास्त्रेण स्वस्याप्यात्मभूतः परमात्मा निर्दिश्यते । अहंबुद्धिशब्दाः परमात्मपर्यंता इति जानत इन्द्रस्य स्वात्मभूते परमात्मनि मामिनि शब्दप्रयोगे नानुपपत्तिः । ननु स्वायत्तेशब्दप्रयोगेऽसंदिग्धंपरमात्मवाचकमेवपदं प्रयुज्यताम्, किं न्यायलभ्य परमात्मपर्यवसानेन मामितिशब्देनेति चेत् । स्यादेवम् । यदि परमात्मस्वरूपमात्रोपासनं विधित्सितं स्यात् । अपि तु स्वशरीरकतया । अतो मामिति निर्देश उपपद्यते । तत्क्रतुन्यायेन स्वोपासकस्य पापाश्लेषं वक्तुं स्वस्य पापाश्लेषं दर्शयति ।।
त्रिशीर्षाणं त्वाष्ट्रमहनम् ।।
त्रिशिरस्कं त्वाष्ट्रं विश्वरूपं हतवानस्मि ।।
अरुन्मुखान्यतीन् शालावृकेभ्यः प्रायच्छम् ।।
रौतीति रुद्वेदः । रुत् मुखे न विद्यते येषां ते अरुन्मुखाः । वेदान्तविमुखान्यतीञ्छ्वविशेषेभ्यः खादनाय प्रायच्छम् ।
बह्वीः संधा अतिक्रम्य दिवि प्राह्लादीयानतृणवहमन्तरिक्षे पौलोमान्पृथिव्यां कालकञ्जान् ।
न हनिष्यामीति कृताबह्लीः प्रतिज्ञा अतिक्रम्य दिविवर्तमानान्प्रह्लादपुत्रानतृणहम् अहनम् ।तृह हिंसायामिति धातुः । अंतरिक्षे 
पौलोमान् पुलोमसुतान् पृथिव्यां कालकञ्जाख्यानसुरांश्च हिंसितवानस्मि ।।
तस्य मे तत्र न लोम च मीयते ।।
एवं हिंसितवतो मे लोमापि न हिंस्यते ब्रह्मविद्याप्रभावादित्यर्थः ।
स यो मां विजानीयान्नास्य केन च कर्मणा लोको मीयते न मातृवधेन न पितृवधेन न स्तेयेन न भ्रूणहत्यया नास्य पापं चक्रुषो मुखं नीलं वेति ।।
य एतादृशं मदात्मकं परमात्मानमुपास्ते तस्य केनापि कर्मणा मातृवधपितृवधस्तेय भ्रूणहत्यादिलक्षणेन परलोकप्राप्तिर्न विरुध्यते । एवं पापंकृतवतोऽपिमयेदृशं पापं कृतमिति निर्वेदजनितमुखवैवर्ण्यमपि नास्तीत्यर्थः । चक्रुष इति क्वस्वंतात्षष्ठी।।एवंचेतनविशेषरूपस्वविशिष्टपरमात्मोपासनमुक्त्वाऽचेतनविशेषरूपप्राणविशिष्टोपासनमाह ।।
स होवाच । प्राणोऽस्मि प्रज्ञात्मा । तं मामायुरमृतमित्युपास्स्व ।
प्रज्ञारूप आत्मा प्रज्ञात्मा जीवः । जीवशरीरकइत्यर्थः । जीवशरीरकोऽहं प्राणोऽस्मि प्राणशरीरकोऽहमस्मि । तादृशं प्राणशरीरकं मामायुरमृतमित्युपास्स्व । कथं प्राणशरीरकस्यायुष्ट्वाऽमृतत्वे इत्याशंक्याह ।।
आयुःप्राणः । प्राणो वा आयुः । प्राण उ वा अमृतं यावद्ध्यस्मिञ्छरीरे प्राणो वसति तावदायुः । प्राणे न ह्येवामुष्मिल्लोंकेऽमृतत्वमाप्नोति ।।
शरीरे प्राणस्थिते रुच्छ्वासादिलक्षणायुः साधनत्वादायुः प्राणः । लोकांतरे चिरस्थायित्वरूपामृतत्वप्राप्तेःप्राणाधीनोपायानुष्ठानसाध्यत्वात्प्राणस्यामृतत्वम् । अत आयुष्ट्वामृतत्वेप्राणस्योपपद्येते ।तद्वारापरमात्मनश्चोपपत्तेः आयुष्ट्वामृतत्वाभ्यां प्राणशरीरकब्रह्मणउपासनमुपपद्यते । यद्वा अत्र व्यासार्योक्तरीत्या तं मामायुरिति वाक्ये मामिति जीवविशिष्टतोच्यते ।आयुरिति प्राणविशिष्टता । यो वै प्राण इतिह्यनंतरमेव श्रवणात् । अमृतमिति स्वेन रूपेणावस्थितिः । एवं चास्मिन्नेव वाक्ये स्वेनरूपेण चिदचिद्विशिष्टतयाच त्रिविधोपासनं विधीयते । अतो नोपासनात्रयविधिकृतवाक्यभेद इति द्रष्टव्यम् ।। 1।।
प्रज्ञात्मकत्वविशिष्टोपासनस्य फलमाह ।
प्रज्ञया सत्यसंकल्पं इति ।
अपहतपाप्मत्वादिगुणाष्टकलक्षणं ब्राह्मंरूपमित्यर्थः ।।
यो वै प्राणः सा प्रज्ञा या वै प्रज्ञा सा प्राणः ।।
ननु प्रज्ञाशब्दितजीवस्य प्राणस्य च कथमभेद इत्यत्राह ।
स ह ह्येतावस्मिञ्छरीरे वसतस्सहोत्क्रामतः ।।
सहोक्रमणप्रतिष्ठत्वादेककार्यकारिकारित्वादभेदव्यपदेशो युज्यते इत्युक्त्वा "प्राण एव प्रज्ञात्मा इदं शरीरं परिगृह्योत्थापयति'' (कौ.षी.3.1.2) इति प्रज्ञाशब्दितजीवसहायकस्य मुख्यप्राणस्यैव शरीरोत्थापकत्वमिति मुख्यप्राणस्यामुख्यप्राणापेक्षया वैलक्षण्यमुक्त्वा "यत्रैतत्पुरुषः सुप्तः स्वप्नं कथंच न पश्यति । अथास्मिन्प्राण एवैकधा भवति'' (छां.8.6.3) इति ।
सुषुप्तिदशायामपि प्राणविशिष्टपरमात्मनि जीवस्य लीनतया सुषुप्तावपि जीवप्राणयोः साहचर्यं प्रदर्श्य प्राणस्य सर्वभूतोपजीव्यत्वमुक्त्वा "अथ खलु यथा प्रज्ञायां सर्वाणि भूतान्येकं भवन्ति तद्व्याख्यास्यामः'' इति ।।4।।
प्रज्ञाशब्दितजीवस्य सर्वभूताश्रयत्वप्रकारः कथ्यत इति प्रतिज्ञायाऽऽह ।।
वागेवास्या एकमंगमुदूढं तस्या नाम पुरस्तात्प्रति विहिता भूतमात्रा ।।
अस्याः प्रज्ञायाः प्रज्ञया । जीवेनेति यावत् । वागिंद्रियमेकमंगमुदूढं परिगृहीतामित्यर्थः ।उद्वाहकर्मभूतपत्नीवत्परिगृहीतमित्यर्थः । वस्तुतस्तु स्वांगाभावात्तस्या वाचः पुरस्ताद्ग्राह्यत्वेन प्रतिनियततयाविहिता भूतमात्रा नाम । एवमुत्तरत्रापि द्रष्टव्यम् ।।
घ्राणमेवास्या एकमंगमुदूढं तस्य गंधः पुरस्तात् प्रतिविहिता भूतमात्रा ।। चक्षुरेवास्या एकमंगमुदूढं तस्य रूपं पुरस्तात्प्रतिविहिता भूतमात्रा ।। श्रोत्रमेवास्या एकमंगमुदूढं तस्य शब्दः पुरस्तात्प्रतिविहिता भूतमात्रा ।। जिह्वैवास्या एकमंगमुदूढं तस्या अन्नरसः पुरस्तात्प्रतिविहिता भूतमात्रा ।। हस्तावेवास्या एकमंगमुदूढं तयोः कर्माणि पुरस्तात्प्रतिविहिता भूतमात्रा ।। शरीरमेवास्या एकमंगमुदूढं तस्य सुखदुःख ेपुरस्तात्प्रतिविहिता भूतमात्रा ।। उपस्थमे वा (स्थ एवा) स्या एकमंगमुदूढं तस्यानन्दो रतिः प्रजातिः पुरस्तात्प्रतिविहिता ।। भूतमात्रा ।।
प्रजातिः प्रजननमित्यर्थः ।।
पादावेवास्या एकमंगमुदूढं तयो रित्याः पुरस्तात्प्रतिविहिता भूतमात्रा ।।
इत्याः गमानि ।।
प्रज्ञैवास्या एकमंगमुदूढं तस्या धियो विज्ञातव्यं कामाः पुरस्तात्प्रतिविहिता भूतमात्रा ।
अत्र प्रथमान्तः प्रज्ञाशब्दो मनः परः । न तु प्रज्ञारूपजीवपरः । उत्तरत्र नेत्यांविजिज्ञासीत एतारं विद्यादित्यनंतरं न मनोविजिज्ञासीतेति मनश्शब्दप्रयोगात्स्थानप्रमाणेन प्रज्ञाशब्दस्य मन एवार्थः । धियो विज्ञातव्यं मनोजन्यज्ञानविषय इत्यर्थः । कामाः काम्यमाना इत्यर्थः ।।
एवं नामगन्धरूपशब्दरसकर्मसुखदुःखानन्दगतिज्ञातव्यानां दशानां भूतमात्राणांवाग्घ्राणादिविषयत्वमुक्त्वा प्रज्ञाशब्दितस्य जीवस्य नामादिदशविधभूतमात्राव्याप्तिप्रकारमाह ।।
प्रज्ञया वाचं समारुह्य वाचा सर्वाणि नामान्याप्नोति ।।
अत्र प्रजाशब्द अव्यवहितप्रज्ञाशब्दनिर्दिष्टमनः परः । ततश्च मनसा वागिंद्रियमधिष्ठाय तद्धारा सर्वाणि नामानि अभिलपनक्रियाद्वाराज्ञानेन व्याप्नोति ।
प्रज्ञया घ्राणं समारुह्य घ्राणेन सर्वान्गन्धानाप्नोति ।।
मनसा घ्राणेन्द्रियमधिष्ठाय तद्धारा सर्वान् गन्धान् ज्ञानेनाप्नोति । एवमुत्तरत्रापि द्रष्टव्यम् ।
प्रज्ञया चक्षुस्समारुह्य चक्षुषा सर्वाणि रूपाण्याप्नोति ।। प्रज्ञया श्रोत्रं समारुह्यश्रोत्रेण सर्वाञ्छब्दानाप्नोति।। प्रज्ञया जिह्वां समारुह्य जिह्वया सर्वान्अन्नरसानाप्नोति ।। प्रज्ञया हस्तौ समारुह्य हस्ताभ्यां सर्वाणि कर्माण्याप्नोति ।।प्रज्ञया शरीरं समारुह्यशरीरेण सुखदुःखे आप्नोति।। प्रज्ञयोपस्थं समारुह्य उपस्थेनानन्दं रतिं प्रजातिमाप्नोति।।प्रज्ञया पादौ समारुह्य पादाभ्यां सर्वा इत्या आप्नोति ।। प्रज्ञयैव धियं समारुह्य धियो विज्ञातव्यं कामानाप्नोति ।।
ननु मनोद्वारा वागादिनियमनं किमर्थमित्याशंक्याह ।।
न हि प्रज्ञापेता वाङ्नाम किंचित्प्रज्ञापयेत् ।।
न हि मनोऽनधिष्ठितं वागिन्द्रियं नाम प्रज्ञापनसमर्थं भवतीत्यर्थः । अत्र लोकमेव साक्षित्वेनोदाहरति ।।
अन्यत्र मे मनोऽभूदित्याह नाहमेतन्नाम प्राज्ञासिषमिति ।।
लोको हि अन्यत्र मे मनोभूदित्युक्त्वैतन्नाम न प्राज्ञासिषमित्याह । मनोव्यासङ्गव शाज्ज्ञानपूर्वकनामाभिलपनलक्षणवागिंद्रियव्यापारोनाभूदिति हि लोकः प्रत्येतीत्यर्थः । एवमुत्तरत्रापि द्रष्टव्यम् ।
नहि प्रज्ञापेतो घ्राणो गन्धं कंचन प्रज्ञापयेत् ।। अन्यत्र मे मनोऽभूदित्याह ।।नाहमेतद्रूपं प्राज्ञासिषमिति । न हि प्रज्ञापेतं श्रोत्रँ शब्दं कंचन प्रज्ञापयेत् ।। अन्यत्र मे मनोऽभूदित्याह ।। नाहमेतं शब्दं प्राज्ञासिषमिति ।। न हि प्रज्ञापेता जिह्वा अन्नरसं कंचन प्रज्ञापयेत् ।। अन्यत्र मे मनो भूदित्याह ।। नाहमेतमन्नरसं प्राज्ञासिषमिति ।। न प्रज्ञापेतौ हस्तौ कर्म किं चन प्रज्ञापयेताम् । अन्यत्र मे मनोऽभूदित्याह ।। नाहमेतत्कर्म प्राज्ञासिषमिति ।। न हि प्रज्ञापेतं शरीरं सुखं दुःखं किंचन प्रज्ञापयेत् ।। अन्यत्र मे मनोऽभूदित्याह ।। नाहमेत्सुखं दुःखंप्राज्ञासिषमिति ।। नहि प्रज्ञापेत उपस्थआनन्दं रतिं प्रजातिं कांचन प्रज्ञापयेत् ।।अन्यत्र मे मनोऽभूदित्याह ।। नाहमेतमानन्दं रतिं प्रजातिं प्राज्ञासिषमिति ।।न हि प्रज्ञापेतौ पादावित्यां कांचन प्रज्ञापयेताम् ।। अन्यत्र मे मनोऽभूदित्याह ।।नाहमेतामित्यां प्राज्ञासिषमिति।। नहि प्रज्ञापेता धीः काचन सिद्धयेत् ।।
एवं प्रज्ञाशब्दितस्य जीवस्य भूतमात्राव्याप्तिप्रकारकथनमुखेनाऽऽत्मानात्मविवेकं प्रदर्श्य "अन्या वाचो विमुंचथ'' (मुण्ड.2.2.7) इत्युक्तरीत्या भूतमात्राशब्दितानात्मविज्ञानं परिहर्तव्यमित्याह ।।
न प्रज्ञातव्यं प्रज्ञापयेत् ।।
ज्ञात्रात्मव्यतिरिक्तोऽनात्मभूतो विषयो न ज्ञातव्य इत्यर्थः । तदेव प्रपंचयति ।।
न वाचं विजिज्ञासीत वक्तारं विद्यात् ।।
अत्र वाक्छब्दः प्रकरणानुगुण्यान्नामपरः । वक्तारमुक्तरीत्या मनोधिष्ठितवागिन्द्रिय जन्याभिलपनक्रियया नाम वक्तारमात्मानमेव विद्यात् । वक्तृजीवशरीरकपरमात्मानं विद्यादिति यावत् । एवमुत्तरत्रापि द्रष्टव्यम् ।।
न गन्धं विजिज्ञासीत् घ्रातारं विद्यात् ।।न रूपं विजिज्ञासीत रूपं विद्वांसं विद्यात् ।।
रूपं पश्यंतं विद्यादित्यर्थः ।।
न शब्दं विजिज्ञासीत ।। श्रोतारं विद्यात् ।। नान्नरसं विजिज्ञासीत ।। अन्नरसविज्ञातारं विद्यात् ।। न कर्म विजिज्ञासीत कर्तारं विद्यात् ।। न सुखदुःखे वजिज्ञासीत ।। सुखदुःखयोर्विज्ञातारं विद्यात् ।। नानन्दं न रतिं न प्रजातिं विजिज्ञासीत ।। 
आनन्दस्य रतेः प्रजातेर्विज्ञातारं विद्यात् ।। नेत्यां विजिज्ञासीत ।। एतारं विद्यात् ।।न मनो विजिज्ञासीत।।मन्तारं विद्यात् ।। ता वा एताः दशैव भूतमात्रा अधिप्रज्ञम् ।।दशप्रज्ञामात्राअधि भूतम् ।। यदि भूतमात्रा न स्युः ।। न प्रज्ञामात्राःस्युः ।। यदि वा प्रज्ञामात्रा न स्युः न भूतमात्राः स्युः ।। न ह्युन्यतरतो रूपं किंचन सिध्येत् ।। नो एवैतन्नाना ।।
नामगन्धरूपशब्दरसकर्मसुखदुःखानंदगतिज्ञातव्यलक्षणदश भूतमात्रा तद्ग्राहि वाग्ध्राणचक्षुः श्रोत्रजिह्वाहस्तशरीरोपस्थपादमनोलक्षणादश प्रज्ञामात्राश्चान्योन्याधाराः । वागादीन्द्रियाणामभावे नामादिसिद्धेरभावेन वागादिलक्षणप्रज्ञामात्राधीन सिद्धि कत्वान्नामादिभूतमात्राणाम् । तेषां चाभावे तद्व्यवहारफलकप्रज्ञा मात्राशब्दितेन्द्रियाद्य निष्पत्तेः अतो ग्राह्यग्राहकोभयाधीनत्वात्सर्वलोकयात्रायाः ग्राह्येण विनाकृतं ग्राहकं ग्राहकेण विनाकृतं ग्राह्यं वा न कार्ये क्षमं भवति । नो एवैतन्नाना नानाशब्दो विनार्थकः । एतद्ग्राह्यग्राहकजातं परस्पराविनाभूतमित्यर्थः । तस्मात्प्रज्ञामात्राशब्दितमपींन्द्रियजातं भूतमात्रान्तर्गतमित्यर्थः ।
तद्यथा रथस्यारेषु नेमिरर्पिता नाभावरा अर्पिता एवमेवैता भूतमात्राः प्रज्ञामात्रास्वर्पिताः प्रज्ञामात्राः प्राणे अर्पिताः ।।
यथा रथस्य नाभौ रथचक्रमध्यवर्तिसरंघ्रकाष्ठविशेषेकाष्ठविशेषाः परितोऽर्पिताः । तत्र च नेमिशब्दितं वलयाकारं काष्ठं यथार्पितमेवं प्राणशब्दित परमात्मनि प्रज्ञामात्राशब्दनिर्दिष्टाश्चेतनाः अर्पिताः । तेषु च भूतमात्राशब्दित ग्राह्यग्राहकजातं सर्वं समर्पितमित्यर्थः ।।
नन्वत्र प्रज्ञामात्राशब्देन यदि भूतमात्रा न स्युः न प्रज्ञामात्रास्युः यदि प्रज्ञामात्रा न स्युः न भूतमात्रास्स्युरितिपूर्ववाक्ये प्रज्ञामात्राशब्दनिर्दिष्टानां वागादीनां ग्राहकाणां दशानामेवग्रहणमुचितम् । न तु यो वै प्राणः सा प्रज्ञेति व्यवहितकेवलप्रज्ञाशब्दनिर्दिष्टजीवपरत्वमितिचेन्न ।।पूर्ववाक्येऽन्योन्याधाराधेयभावप्रतिपादनात्तत्र प्रज्ञामात्राशब्दस्यवागादिपरत्वेऽपीह प्रज्ञामात्राशब्दनिर्दिष्टस्य भूतमात्राश्रितत्त्वाप्रतिपादनात्प्राणशब्दित परमात्माश्रितत्वस्यैव प्रतिपादनात्प्रज्ञामात्राशब्दो जीवपर एव ।। पूर्ववाक्ये बाधकबलात्प्रज्ञाशब्दस्य मुख्यार्थत्यागोऽपि इह तत्त्यागे कारणाभावात् । जडरूपस्य वागादेः प्रज्ञाशब्दमुख्यार्थकत्वा संभवात् । यथाअस्मिन्प्रकरणे "यावद्ध्यस्मिञ्छरीरे प्राणो वसति तावदायुः । अथास्मिन्प्राणएवैकधा भवति ।एतस्मादात्मनः प्राणा यथायतनं विप्रतिष्ठंते'' इति त्रिष्वपि वाक्येषु मुख्यप्राणपरमात्मजीवपरत्वेन भिन्नार्थकत्वम् । एवं यथा प्रज्ञायां सर्वाणि भूतानि । न हि प्रज्ञापेता वाङ्नाम किंचित्प्रज्ञापयेत् । दशैव भूतमात्रा अधिप्रज्ञमिति वाक्येषु जीवमनोबाह्येन्द्रियरूपार्थत्रयविषये दृष्टप्रयोगस्य प्रज्ञाशब्दस्यार्थौचित्यानुसारेणैवार्थस्य वर्णनीयत्वात् । न चैकवचनान्तप्रज्ञाशब्दनिर्दिष्टस्य जीवस्य बहुवचनान्तप्रज्ञामात्राशब्देन परामर्शो न युक्तइतिवाच्यम् । सद्विद्यायां "स्वमपीतो भवति'' इति एकवचनान्तशब्दनिर्दिष्टस्य जीवस्य "सति संपद्य न विदुः'' (छां.6.10.2) इति बहुवचनान्तशब्दनिर्देशवदुपपत्तेः । एतत्सर्वं श्रुतप्रकाशिकायामिन्द्रप्राणाधिकरणेस्पष्टम् ।।
स एष प्राण एष प्राज्ञात्मानन्दोऽजरोऽमृतः ।।
प्रज्ञ एव प्राज्ञः निरुपाधिकसार्वज्ञाश्रयः । निरुपाधिकानन्दत्वविजरत्वविमृत्युत्वाश्रयः ।।
न साधुना कर्मणा भूयान्नो एवासाधुना कर्मणा कनीयान् ।।
पुण्यपापकृतोत्कर्षापकर्षशून्य इत्यर्थः ।।
एष ह्येवैनं साधु कर्म कारयति तं यमेभ्यो लोकेभ्य उन्निनीषति ।।
यं पुरुषम् एभ्योऽण्डान्तर्वर्त्तिभ्यो लोकेभ्यः उर्ध्वं भगवल्लोकं नेतुमिच्छति तं पुरुषं भगवल्लोकप्राप्तये साधुकर्मकारयति । कर्मणां भगवल्लोकप्राप्त्युपयोगित्वं च तद्धेतुभूतविद्याविरोधिपापनिरसनद्वारा ।
एष उ एवैनमसाधुकर्म कारयति तं यमधो निनीषति ।।
यमेभ्योलोकेभ्योऽननुत्सुते इति पाठद्वयम् । यं पुरुषमेभ्योलोकेभ्योऽधः पातयितुमिच्छति तमसाधुकर्मकारयति । यथा साधुकर्मणां ब्रह्मोपासनानिष्पादनद्वारोन्नयन हेतुत्वमेवमसाधु कर्मणामप्युपासनाप्रतिबन्धद्वाराऽधोनयनहेतुत्वम् । उक्तं च भगवता भाष्यकारेण "पापस्यज्ञानोदयविरोधित्वम् । एषह्येवासाधुकर्मकारयतितं यमधो निनीषति इतिश्रुत्यावगम्यते'' इति ।विवृतं च व्यासार्यैः "कर्मणामुन्नयनहेतुत्वमुपासननिष्पादनरूपमिति तद्विपरीतमधोनयनमुपासनप्रतिबन्धरूपमिति स्फुटतरमवगम्यते'' इति ।।
एष लोकपाल एष लोकाधिपतिरेष सर्वेशः ।।
लोकपालो लोकरक्षकः । अत्र व्यासाचार्याः "लोकाधिपतिः लोकस्वामी सर्वेशः सर्वलोकनियंता । ननु पारक्षणे इति धातोः 
पतिशब्दः तत्कथमत्र शेषिवाचित्वम् । उच्यते । न हि सर्वत्रावयवशक्तिरेव न रूढिशक्तिरित्यस्तिनियमः । अन्यथा गमेर्डो इति व्युत्पत्त्या गोशब्दस्यसकलजङ्गमवाचित्वप्रसंगात् । स्थिताया गोरवाचकत्व प्रसङ्गाच्च । अतः शेषिणि पतिशब्दो रूढः । अन्यथा "वृद्धौ च मातापितरौ साध्वी भार्या सुतः शिशुः । अप्यकार्यशतंकृत्वा भर्तव्या मनुरब्रवीत्'' (मनु स्मृति.11.11.1) इति न्यायेन पितुः संरक्षके पुत्रे पतिशब्द व्यवहारप्रसंगाद्'' इत्यूचुः ।
स म आत्मेति विद्यात्स म आत्मेति विद्यात् ।।
पूर्वोक्तगुणविशिष्टस्वांतर्यामीतिप्रतिपत्तव्यः । यद्वा स्मिन्नेव वाक्ये पूर्वोक्तत्वाष्ट्रहननादि कृतपापलेपशून्यत्ववक्तृत्वघ्रातृत्वादि गुणकजीवविशिष्टतया आयुरिन्द्रियनिश्श्रेयस हेतुत्वशरीरोत्थापकत्वादिगुणविशिष्टप्राणविशिष्टतया, आनन्दत्वामृतत्वादिस्वरूपेण च विशिष्टस्य स्वात्मत्वेनोपसनं विधीयते । एवं सत्यनेकोपासनाविधानकृतवाक्यभेदशंकाया नावकाश इति द्रष्टव्यम् ।
इति श्रीरंगरामानुजमुनिविरचितायां विषयवाक्यदीपिकायां ब्रह्मसूत्रप्रथमाध्याय प्रथमपादविषयवाक्यदीपिका समाप्ता ।।1।।
<0102001>
10. सर्वत्र प्रसिद्ध्यधिकरणम् 1.
सर्वत्र प्रसिद्धोपदेशात् (ब्र.सू.1.2.1)
छांदोग्ये तृतीयाध्याये चतुर्दशखण्डोपक्रमे शांडिल्यविद्या प्रस्तूयते ।
सर्वंखल्विदं ब्रह्म तज्जलानिति शान्त उपासीत ।।
जायते इति जम् ।लीयते इति लम् ।। जलशब्दौ डप्रत्ययान्तौ । अनितीति अन् ।अनिति जीवतीत्यर्थः । क्विबन्तो विजन्तोवा यंशब्दः । तस्यजलान् तज्जलान् इतिशब्दोहेत्वर्थः ।सर्वशब्दः सर्वशरीरकपरः । इदमित्येतत् ब्रह्मणः सर्वस्य वा विशेषणम् । अतश्च तज्जत्वात्तल्लत्वात्तदन्तवात्सर्वात्मकं ब्रह्मेति शान्तः सन्नुपासीतेत्यर्थः । अत्र तज्जत्वतल्लत्वे स्थूलचिदचिच्छरीरकब्रह्मगते । उपादानोपादेयभावस्याभिन्ननिष्ठत्वात् । तदनत्वरूपं नियाम्यत्वंन ब्रह्मगतम् । ब्रह्मणस्तदसंभवात् । अपितु चिदचिन्मात्रगतमितिद्रष्टव्यम्। भगवता भाष्यकृता "सर्वं खल्विदं ब्रह्म तज्जलानिति शान्त उपासीतेति सर्वोत्पत्तिस्थितिप्रलयकारणत्वेन सर्वस्यात्मतयाऽनुप्रवेशकृतजीवयितृत्वेन च सर्वात्मकं ब्रह्मोपासीतेत्युपासनं विधाय'' इति भाषितम् । व्यासार्यैश्च "ब्रह्मात्मकत्वं सर्वस्यशास्त्रादवगम्य-सर्वभूतात्मके तात जगन्नाथे जगन्मये परमात्मनि।गोविन्दे मित्रामित्रकथाकुतः ।इत्युक्तरीत्या रागद्वेषादिरहितः सन् वक्ष्यमाणगुणकं ब्रह्मोपासीतेत्यर्थ इति'' उक्तम् । वक्ष्यमाणगुणकं ब्रह्मेति वदतां व्यासाचार्याणामयमाशयः । सर्वं खल्विति वाक्योक्तं सार्वात्म्यं तु नोपास्यगुणतया विवक्षितम् । उत्पत्तिशिष्टसार्वात्म्य गुणावरुद्धे मनोमयत्वादि वक्ष्यमाणगुणविधानानुपपत्तिप्रसंगात् । नचोपासनोत्पत्तिवाक्य श्रुतस्य सार्वात्म्यस्याविवक्षा कथमभ्युपगन्तव्येति वाच्यम् । सर्वं खल्विदं ब्रह्म तज्जलानित्यन्तस्यवाक्यस्य खलु शब्दकृतेन प्रसिद्धवन्निर्देशेन शांत उपासीतेत्यनेनैकवाक्यत्वस्य निवारितत्वात् ।नह्युपासीत खल्विति वचनव्यक्तिर्घटते । अतः सार्वात्म्यस्योपासनोत्पत्तिवाक्यश्रुतत्वाभावेन शांतउपासीतेति वाक्ये उपास्याकांक्षायां पूर्ववाक्यप्रतिपन्नस्य ब्रह्मरूपधर्मिमात्रस्यैवोपास्यतयान्वयः ।नतु सार्वात्म्यविशिष्टस्य । ततश्चोत्पत्तिशिष्टसार्वात्म्यानवरोधात् न वक्ष्यमाणमनोमयत्वादि गुणानन्वयशंका । सर्वात्मकं ब्रह्मोपासीतेति तदर्थनिर्देशकभाष्येऽपि सर्वात्मकत्वं नोपास्यतया निर्दिष्टम् अपि तूपास्यस्य ब्रह्मणः स्वरूपकथनमात्रपरमित्येतत्सर्वं तैः कण्ठत एव वर्णितं च । ननु ब्रह्मात्मकत्वं सर्वस्य शास्त्रादेवावगत्य रागद्वेषादिरहितः सन्वक्ष्यमाणगुणकं ब्रह्मोपासीतेति व्यासाचार्यैरेवोक्तत्वात्तदेकवाक्यत्वसंभवे तज्जलानित्यस्य पृथग्वाक्यत्वकल्पनाऽयोगात्, सार्वात्म्यगुणाविरोधिनामन्वयेदोषाभावाच्च सार्वात्म्यस्योत्पत्तिवाक्यविहितत्वेऽपिमनोमयत्वादीनामुत्पत्तिशिष्ट वाक्यभेदकल्पनं वा शांडिल्यविद्यायां सार्वात्म्यस्यानुपास्यत्व कल्पनं वा व्यर्थमिति चेन्न । उपासीतेत्यनेन वाक्यैकवाक्यत्वाभ्युपगमेऽपि पदैकवाक्यत्वनिरा करणे दोषाभावात् । शान्तिहेतुतयान्वितस्य सार्वात्म्यस्योपास्यगुणत्वे प्रमाणाभावादिति व्यासाचार्याभिप्रायात् । ननु ब्रह्मणः सर्वात्मकत्वाद्यत्र क्वचित् क्रियमाणस्यापि द्वेषादेरात्मद्वेषपर्यवसन्नत्वेनायुक्तत्वाच्छांतः सन्नुपासीतेत्युक्ते ब्रह्मोपासीतेति कथमवगम्यते सर्वं खल्विदं ब्रह्मेत्यस्य शमविध्यर्थवादभूतस्योपास्यसमर्पकत्वाभावादिति चेत्सत्यम् । शमविध्यर्थतया निर्दिष्टस्यापि ब्रह्मणः उपास्याकांक्षापूरकत्वस्यापि संभवात् । अन्यार्थतयापि स्ववाक्यनिर्दिष्टं ब्रह्म विहायोपास्यांतरकल्पनस्यानुचितत्वात् । 
"मूलतः शाखां परिवास्योपवेषं करोती''त्यत्रमूलतः इत्यस्य शाखापरिवासने अपादानतयान्वितस्याप्याकाक्षावशेनोपवेशं 
करोतीत्यनेनाप्यन्वयाभ्युपगमादिति द्रष्टव्यम् ।। विहितमुपासनं स्तौति ।।
अथ खलु क्रतुमयः पुरुषो यथाक्रतुरस्मिल्लोंके पुरुषो भवति तथेतः प्रेत्य भवति ।।
तं यथायथोपासते तथैव भवतीति श्रुत्यन्तरादिह लोके पुरुषो यथोपासनस्तथैवेतः प्रेत्यामुष्मिल्लोंके भवति । ततोऽयंपुरुषः क्रतुमयः क्रतुप्रधानः उपासनप्रधान इत्यर्थः । तत श्चोपासनस्यैव हिततमत्वात्तत्सर्वदानुष्ठेयमित्यर्थः ।। एवं विहितं ब्रह्मोपासनं मनोमयत्वादिगुणान्तरविधानायानुवदति ।।
स क्रतुं कुर्वीत ।।
स पुरुषः क्रतुं ब्रह्मोपासनं कुर्वीतेत्यर्थः ।।1।।
मनोमयः प्राणशरीरो भारूपः सत्यसंकल्पः आकाशात्मा ।।
मनोमयः परिशुद्धमनोमात्रग्राह्यः विवेकादिसाधनसप्तकानुगृहीत परमात्मोपासन निर्मलीकृतमनोमात्रग्राह्यइत्यर्थः । प्राणशरीरः -जगति सर्वेषां प्राणानां धारकः प्राणो यस्य शरीरम् आधेयं विधेयं शेषभूतं च स प्राणशरीरः । आधेयत्वविधेयत्वशेषत्वानामेव शरीरशब्दप्रवृत्तिनिमित्तत्वात् । भारूपः भास्वररूपः । "आदित्यवर्णंतमसः परस्तात्'' (पुरुष सूक्तं तै.आ.3)"पश्यते रुक्मवर्णम्''(मुण्ड 3.3) इत्यादिवाक्यप्रतिपन्नाप्राकृतस्वा साधारण निरतिशयकल्याणगुणगण निरतिशयदीप्तियुक्त विग्रहशालीत्यर्थः । सत्यसंकल्पोऽप्रतिहत संकल्पः । आकाशात्मा -आकाशवत्सूक्ष्मरूपः । सकलेतरकारणभूतस्याव्याकृताकाशस्यात्मभूत इति वाऽकाशात्मा । स्वयं च प्रकाशते अन्यान्प्रकाशयतीति वा आकाशात्मा ।
सर्वकर्मा ।।
क्रियते इति कर्म । सर्वं जगद्यस्य कर्मासौ सर्वकर्मा । सर्वा वा क्रिया यस्यासौ सर्वकर्मा ।
सर्वकामः ।।
काम्यंत इति कामाः भोग्यभोगोपकरणभोगस्थानादयः । ते परिशुद्धास्तस्य सन्तीत्यर्थः ।।
सर्वगन्धः सर्वरसः ।।
अशब्दमस्पर्शमित्यादिना प्राकृतगंधादिनिषेधात् । अप्राकृताः स्वासाधारणाः निरवद्या निरतिशयाः कल्याणाः स्वभोग्यभूताःः सर्वविधा गन्धरसास्तस्य सन्तीत्यर्थः ।
सर्वमिदमभ्यात्तः ।।
उक्तं सर्वमिदं कल्याणगुणजातमभ्यात्तः स्वीकृतवान् । "भुक्ता ब्राह्मणा'' इतिवत्कर्तरि क्तः । अर्शाद्यजंतो वा ।।
अवाकी ।।
वाक उक्तिः । सोऽस्य नास्तीत्यवाकी । कुत इत्यत्राह ।।
अनादरः ।।
अवाप्तसमस्तकामत्वेनादर्तव्याभावादादररहितः । अत एव अवाकी परिपूर्णैश्वर्यत्वाद् ब्रह्मादिस्तंबपर्यंतं निखिलं जगत्तृणीकृत्य जोषमासीन इत्यर्थः ।।2।।
एष म आत्मान्तर्हृदये अणीयान् व्रीहेर्वा यवाद्वा सर्षपाद्वा श्यामाकाद्वा श्यामाकतण्डुलाद्वा ।।
मदीये हृदये व्रीह्याद्यपेक्षयाणुत्वेनात्मत्वेन परमात्मोपासनार्थमवस्थित इत्यर्थः । तथानुसन्धानं कर्तव्यमिति भावः ।। अंतर्हृदयेऽवस्थितस्योपास्यमानस्य प्राप्याकारमनुसंधेयं निर्दिशति ।।
एष म आत्मान्तर्हृदयेज्यायान्पृथिव्या ज्यायानंतरिक्षाज्ज्यायान्दिवो ज्याया नेभ्यो लोकेभ्यः सर्वकर्मा सर्वकामः सर्वगंधः सर्वरसः सर्वमिदमभ्यात्तोऽवाक्यनादरः ।।
उक्तोऽर्थः । एवं भूतं परब्रह्मपरमकारुण्येनास्मदुज्जिजीविषयास्मद्धृदये संनिहितमित्यनु संधातव्यमित्याह ।
एष म आत्मांतर्हृतये एतद्ब्रह्म ।।
यथोपासनमीदृशं परमात्मानम् "अस्माच्छरीरात्समुत्थाय परं ज्योतिरुपसपद्य स्वेन रूपेणाभि निष्पद्यते'' (छा.8.3.4) इत्युक्तरीत्या देशविशेषविशिष्टं प्राप्तास्मीति निश्चयरूप मनुसंधानं कर्तव्यमित्याह ।
एतमितः प्रेत्याभिसंभवितास्मीति ।।
अत्रेतीत्यस्य स क्रतुं कुर्वीतेत्यनेनान्वयः । मनोमयः प्राणशरीरइत्यारभ्यैतमितः प्रेत्याभि 
संभवितास्मीत्येतत्पर्यंतोऽनुसंधानप्रकारः । अत्र चेतिशब्दनिर्दिष्टो मनोमयत्वादिगुणगतः क्रमविशेष एक एव विधीयते । मनोमयत्वाद्युपास्यगुणानां त्वाक्षेपतो विधानं पृष्ठगतसर्वता विधानादिवत्पृष्ठानाम् । ततश्च प्राप्तानुवादेन मनोमयत्वाद्यनेकगुणविधाने वाक्यभेद इति शंका प्रत्युक्ता । यद्वा विधेयानां बहुत्वेऽपि क्रमरूपविधेयतावच्छेदकैक्यान्न वाक्यभेदः । यदग्नयेच प्रजापतये चेति वाक्ये देवतात्वरूपविधेयतावच्छेदकैक्येन वाक्यभेदस्य तांत्रिकैः परिहृतत्वात् ।केचित्तु प्राप्तोपासनानुवादेनाभ्युदयेष्टिवाक्यवत्प्रयोगाविधित्वसभवान्नवाक्यभेद इति वदन्ति ।एवं विध प्राप्यप्राप्तिनिश्चयोपेतस्योपासकस्य प्राप्तौ न संशयोऽस्तीत्युपसंहरति ।।
यस्य स्यादद्धा न विचिकित्सास्ति ।।
अत्रेतिशब्दोऽध्याहर्तव्यः । अभिसंभवितास्मीति शब्दस्य क्रमवाचकस्यैव "काकाक्षि गोलक''न्यायेन वाऽन्वयः । उक्तप्रकारेण यस्योपासकस्य अद्धा निश्चयोऽस्ति तस्य प्राप्तौ वि चिकित्सा संशयो नास्ति । उक्तार्थस्य श्रद्धेयत्वसिद्ध्यै वक्तुराप्तिं दर्शयति ।।
इति ह स्माह शाण्डिल्यः शाण्डिल्यः ।।
इति चतुर्दशः खण्डः ।।
<0102002>
11.अत्त्रधिकरणम् 2
अत्ता चराचरग्रहणात् ।। (ब्र.सू.1.2.9)
प्रकरणाच्च ।। (ब्र.सू.1.2.10.)
गुहां प्रविष्टावात्मानौ हि तर्द्दर्शनात् ।। (ब्र.सू.1.2.11)
विशेषणाच्च ।। (ब्र.सू.1.2.12)
शब्दादेव प्रमितः ।। (ब्र.सू.1.3.33)
कंपनात् ।। (ब्र.सू. 1.3.40)
ज्योतिर्दर्शनात् ।। (ब्र.सू.1.3.41)
आनुमानिकमप्येकेषामिति चेन्न शरीररूपकविन्यस्तगृहीतेर्दर्शयति च ।।(ब्र.सू.1.4.1)
वदतीति चेन्न प्राज्ञो हि प्रकरणात् ।। (ब्र.सू.1.4.5)
त्रयाणामेव चैवमुपन्यासः प्रश्नश्च ।(ब्र.सू.1.4.6)
इत्येवमादिसूत्रविषयवाक्यार्थप्रदर्शनाय कठवल्ली प्रायेण व्याख्यायते ।।
उशन् हवै वाजश्रवसः सर्ववेदसं ददौ ।।
उशन् कामयमानः । वशकांतावित्यस्माच्छतरि "ग्रहिज्या (अष्टा.6.1.16) इत्यादिना संप्रसारणम् । ह वै इति वृत्तार्थस्मरणार्थौ निपातौ । फलमिति शेषः । वाजश्रवसः । वाजेनान्नेन दानादिकर्मभूतेन श्रवःकीर्तिर्यस्य स वाजश्रवाः । तस्यापत्यं वाजश्रवसः । रूढिर्वा वाजश्रवस इति । स किल ऋषिः विश्वजिता सर्वस्वदक्षिणेन यजमानः तस्मिन् क्रतौ सर्ववेदसं सर्वस्वं ददौदत्तवानित्यर्थः । उशन्नित्यनेन कर्मणः काम्यत्वावगमाद्दक्षिणासाद्गुण्यमावश्यकमिति सूच्यते ।
तस्य ह नचिकेता नाम पुत्र आस ।।
आस बभूव "छन्दस्युभयथा ।। (अष्टा.3.4.117) इति लिटः सार्वधातुकत्वात् स्वस्तये तार्क्ष्य मितिवदस्तेर्भूभावाभावः ।।
तँ ह कुमारं सन्तं दक्षिणासु नीयमानासु श्रद्धाविवेश ।।
कुमारं संतं बालमेव संतमृत्विग्म्यो दक्षिणासु नीयमानासु श्रद्धा आस्तिक्यबुद्धिः पितृहितकामप्रयुक्ता आविवेश आविष्टवती ।श्रद्धाप्रकारमेव दर्शयति ।।
पीतादेका जग्धतृणा दुग्धदोहा निरिन्द्रियाः ।।
पीतमुदकं याभिस्ताः पीतोदकाः । जग्धं भक्षितं तृणं याभिस्ता जग्धतृणाः । दुग्धो दोहा याभिस्ता दुग्धदोहाः । निरिंद्रियाः अप्रजननसमर्थाः । जीर्णा निष्फला इति यावत् ।।
अनन्दा नाम ये लोकास्तान्स गच्छति ता ददत् ।
या एवंभूता गावस्ता ऋुत्विग्म्यो दक्षिणाबुद्ध्या ददत् -प्रयच्छन् अनन्दा -असुखा ये शास्त्रप्रसिद्धा लोकाः सन्ति नाम खलु 
तान् स यजमानो गच्छति एवममन्यतेत्यर्थः ।।
स होवाच पितरं तत कस्मै मां दास्यसीति द्वितीयं तृतीयम् ।।
दीयमानदक्षिणावैगुण्यं मन्यमानो नचिकेताः स्वात्मदानेनापि पितुः क्रतुसाद्गुण्यमिच्छन् आस्तिकाग्रेसरः पितरमुपागम्योवाच तात कस्मै ऋुत्विजे दक्षिणार्थं मां दास्यसीति ।एवमुक्तेनापि पित्रो पेक्ष्यमाणोऽपि प्रथमं द्वितीयं तृतीयमपि पर्यायं कस्मै मां दास्यसीत्युवाच ।।
तँ होवाच मृत्यवे त्वां ददामीति ।।
एवं निर्बध्यमानः पिता कुपितस्तं पुत्रं मृत्यवे त्वां ददामीत्युक्तवान् । एवमुक्तोऽपि विगतसाध्वसशोकः पितरमुवाच ।।
बहूनामेमि प्रथमो बहूनामेमि मध्यमः ।।
सर्वेषां मृत्युसदनं गंतघृणां पुरतो मध्ये वा गच्छामि न तु मंथरः । पश्चान्मृत्युसदनगमने न कोऽपि मम विचार इति भावः ।।
किं तर्हि तत्राह ।।
किँ स्विद्यमस्य कर्तव्यं यन्मयाद्य करिष्यति ।।
तत्तादृशं यमस्य कर्तव्यं किं वा पूर्णकामस्य मृत्योः मादृशेन बालिशेन किं प्रयोजनं स्याद्येन ऋत्विग्भ्य इव तस्मै मदर्पणं सफलं स्यात् । अत एतदेवानुशोचामीति भावः । साध्वसरोषावेशहीनमीदृशं पुत्रवाक्यं श्रुत्वा क्रोधावेशान्मया मृत्यवे ददामीत्युक्तं नेदृशं पुत्रं मृत्यवे दातुमुत्सह इति पश्चात् तप्तहृदयं पितरमालोक्योवाच ।।
अनुपश्य यथापूर्वे प्रतिपश्य यथापरे ।।
पूर्वे पितामहादयो यथा मृषावादं विनैव स्थिता यथा च परे साधवोऽद्यातिष्ठन्ति तान्वीक्ष्य तथा वर्तितव्यमिति भावः ।।
सस्यमिव मर्त्यः पच्यते सस्यमिवाजायते पुनः ।।
मर्त्यः सस्यमिवाल्पेनापि कालेन जीर्यति । जीर्णः सन् मृत्वा सस्यमिव पुनराजायते । एवमनित्ये जीवलोके किं मृषाकरणेन । पालय सत्यं । प्रेषय मां मृत्युव इति भावः । एवमुक्त्वा प्रेषितः प्रोषितस्य मृत्योर्द्वारि तिस्रोरात्रीरनश्रन्नुवास । ततः प्रोष्याऽऽगतं यमं द्वार्स्था वृद्धा ऊचुः ।।
वैश्वानरः प्रविशत्यतिथिर्ब्राह्मणो गृहान् । तस्यैताँ शांतिं कुर्वन्ति । हर वैवस्वतोदकम् ।।
साक्षादग्निरेवातिथिर्ब्राह्मणः सन् गृहान् प्रविशति । तस्याग्नेरेतां पाद्यासनादिलक्षणां शान्तिं कुर्वन्ति संतः तदपचारेण दग्धा मा भूमेति । अतो हे वैवस्वत नचिकेतसे पाद्यार्थमुदकं हर आहर ।। अकरणे प्रत्यवायं च दर्शयन्तिस्म ।।
आशाप्रतीक्षे संगतँ सूनृतां चेष्टापूर्ते पुत्रपशूँश्च सर्वान् ।
एतद्वृङ्क्ते पुरुषस्याल्पमेधसो यस्यानश्रन्वसति ब्राह्मणो गृहे ।।
यस्याल्पमेधसः अल्पप्रज्ञस्य पुरुषस्य गृहे अनश्रन्नभुंजानः अतिथिर्वसतितस्याऽऽशाप्रतीक्षे अनुत्पन्नवस्तुविषयेच्छा आशा उत्पन्नवस्तुप्राप्तीच्छा प्रतीक्षा । संगतं सत्संगतम् ।सूनृतां सत्यप्रियवाचम् । इष्टापूर्ते इष्टं यागादि आपूर्तं खातादि । पुत्रान्पशूंश्च एतत् अनशनरूपं पापं वृंक्ते वर्जयति नाशयतीत्यर्थः । "वृजी वर्जने'' रुधादित्वाच्छ्नम् । "वृजि वर्जन'' इत्यस्मादि दितोनुमदादित्वाद्वा शपो लुक्च । एवं वृद्धैरुक्तो मृत्युर्नचिकेतसमुवाच ।।
तिस्रो रात्रीर्यदवात्सीर्गृहे मे अनश्रन् ब्रह्मन्नतिथिर्नमस्यः ।।
मे गृहे यस्माद्वेतोर्हेब्रह्मन् नमस्कारार्होऽतिथिस्त्वं तिस्रोरात्रीरभुंजान एवावात्सीरित्यर्थः ।।
नमस्तेऽस्तु ब्रह्मन्स्वस्ति मेऽस्तु ।।
स्पष्टोऽर्थः ।।
तस्मात्तान् प्रति त्रीन् वरान् वृणीष्व ।।
तस्माद्धेतोर्मह्यं स्वस्ति यथास्यादित्येवमर्थं वरान् प्रत्युद्दिश्य वृणीष्व प्रार्थयस्व । तव लिप्सा भावे मदनुग्रहार्थमनश्रन्रात्रिसमसंख्याकान् त्रीन्वरान्वृणीष्वेति भावः ।। एवं प्रार्थितो नचिकेतास्त्वाह ।।
शांतसङ्कल्पः सुमना यथा स्याद्वीतमन्युर्गौतमो माभिमृत्यो ।।
हे मृत्यो मत्पुत्रो यमं प्राप्य किं करिष्यतीति मद्विषयचिन्तारहितः प्रसन्नमना मामभि मां प्रति मम पिता गौतमो वीतरोषश्च यथास्यादित्यर्थः । किंच-
त्वत्प्रसृष्टं माभिवदेत्प्रतीतः ।।
त्वया गृहाय प्रेषितं मामभिमांप्रति प्रतीतः यथापूर्वं प्रीतः सन् वदेत् । यद्वा अभिवदेत् आशिषं प्रायुङ्काम् । अभिवदति नाभिवादयत इति स्मृतिषु अभिवदनस्याशीर्वादे प्रयोगात् ।।
तत् त्रयाणां प्रथमं वरं वृणे ।।
स्पष्टोऽर्थः ।। एवमुक्तो मृत्युः प्रत्युवाच ।।
यथा पुरस्ताद्भविता प्रतीतः ।।
यथा पूर्वं त्वयि दृष्टो भविता ।।
आैद्दालकिरारुणिर्मत्प्रसृष्टः ।।
उद्दालक एवौद्दालकिः । अरुणस्यापत्यमारुणिः । व्द्यमुष्यायणे वा उद्दालकस्यापत्यम् अरुणस्य गोत्रापत्यमिति वार्थः । मत्प्रसृष्टः मदनुज्ञातःमदनुगृहीतः सन् । मदनुग्रहादित्यर्थः ।।
सुखँ रात्रीः शयिता वीतमन्युः ।।
वीतक्रोधः सन् उत्तरा अपि रात्रीः सुखंशयिता । "लुट्'' । सुखं निद्रां प्राप्स्यतीति यावत् ।
त्वां बुदृशिवान् मृत्युमुखात्प्रमुक्तम् ।।
दृशिवान् दृष्टवान् सन्नित्त्यर्थः । "क्वस्वन्तो''ऽयं शब्दः । दृशे श्चेति वक्तव्यमिति क्वसोरिट् ।छान्दसोद्विर्वचनाभावः । मत्प्रसृष्टमिति द्वितीयां तं वा । मत्प्रेषितं त्त्वामिति योजना । नचिकेता वरं द्वितीयं प्रार्थयते स्वर्गे लोके इत्यादिना मंत्रद्वयेन ।।
स्वर्गे लोके न भयं किंचनास्ति ।।
अत्र स्वर्गशब्दो मोक्षस्थानपरः ।।
न तत्र त्वं न जरया बिभेति ।।
हे मृत्यो त्वं तत्र न प्रभवसि । जरया युक्तः सन् न विभेति । जरातो न विभेति तत्र । वर्तमानः पुरुषः इति शेषः ।।
उभे तीर्त्वा अशनायापिपासे शोकातिगो मोदते स्वर्गलोके
अशनाया बुभुक्षा । अत्रापि स्वर्गशब्दो मोक्षस्थानपरःप्रसिद्धस्य स्वर्गस्य क्षयफलविरक्तनचिकेतः प्रार्थ्यमानत्वानुपपत्तेरिति द्रष्टव्यम् । अत्र वक्तव्यमुपनिषद्भाष्ये उक्तं तत्र द्रष्टव्यम् ।।
स त्वमग्निं स्वर्ग्यमध्येषि मृत्यो ।।
पुराणादिप्रसिद्धसार्वज्ञस्त्वं स्वर्गप्रयोजनकमग्निं जानासि । "स्वर्गादिभ्योयद्वक्तव्यः'' इति प्रयोजनमित्यर्थे यत् । स्थंडिलरूपाग्नेः स्वर्गप्रयोजनकत्वं चोपासनाद्वारेत्युत्तरत्र स्फुटम् ।।
प्रब्रूहि तँ श्रद्दधानाय मह्यम् ।।
श्रद्दधानाय मोक्षश्रद्धावते । स्वर्गलोकेन तव किं सिध्यतीत्यत्राह ।।
स्वर्गलोका अमृतत्वं भजन्ते एतद्धितीयेन वृणे वरेण ।।
स्वर्गो लोको येषां ते परमपदं प्राप्ता इत्यर्थः । परंज्योतिरुपसंपद्य स्वेनरूपेणाभिनिष्पद्यतइतिदेशविशेष विशिष्टब्रह्मप्राप्तिपूर्वकत्वात्स्वरूपाविर्भावलक्षणमोक्षशब्दितामृतत्वस्येतिभावः ।एवमुक्तो मृत्युराह ।।
प्रते ब्रवीमि तदु मे निबोध ।।
ते प्रब्रवीमि "व्यवहिताश्च'' अष्टा.1.4.82) इति व्यवहितप्रयोगः। मे उपदेशाज्जानी हीत्यर्थः । ज्ञानस्य फलं दर्शयति ।।
स्वर्ग्यमग्निं नचिकेतः प्रजानन्ननंतलोकाप्तिमथो प्रतिष्ठाम् ।।
अनंतस्य विष्णोर्लोकः तत्प्राप्तिं "तद्विष्णोः परमंपदम्'' (सुबा.6) इत्युत्तरत्र वक्ष्य माणत्वात् । अथो तत्प्राप्त्यनन्तरं प्रतिष्ठामपुनरावृत्तिं च लभत इति शेषः ।। तज्ज्ञानस्य चेदृशसामर्थ्यं कथं संभवतीति मन्यमानं प्रत्याह ।।
विद्धि त्वमेतँ निहितँ गुहायाम् ।।
ब्रह्मोपासनांगतयैतज्ज्ञानस्य मोक्षहेतुत्वलक्षणमेतत्स्वरूपं गुहायां निहतमन्ये न जानंति ।त्व ंजानीहीति भावः। यद्वा ज्ञानार्थकस्य विदेर्लाभार्थकत्वसंभवादग्निं प्रजानंस्त्मनंतलोकाप्ति ंप्रतिष्ठां लभस्वेत्युक्तेर्हेतुहेतुमद्भावः सिद्धो भवति । प्रजानन् "लक्षणहेत्वोः'' (अष्टा) इति शतृप्रत्ययः । अनंतरं श्रुतिवाक्यम् ।।
लोकादिमग्निं तमुवाच तस्मै ।।
लोकस्यादिं हेतुम् । स्वर्ग्यमिति यावत् । तमग्निमुवाच ।।
या इष्टका यावतीर्वा यथा वा ।।
यल्लक्षणा इष्टकाश्चेतव्या यत्संख्याका येन प्रकारेण चेतव्या स्तत्सर्वमुक्तवानित्यर्थः । यावतीरिति पूर्वसवर्णदीर्घश्छांदसः ।।
स चापि तत्प्रत्यवदद्यथोक्तम् ।।
तच्छ्रुतं सर्वं तथैवानूदितवानित्यर्थः ।।
अथास्य मृत्युः पुनराह तुष्टः ।।
शिष्यस्य ग्रहणसामर्थ्यदर्श नेन संतुष्टः सन् पुनरप्युक्तवान् ।।
तमब्रवीत् प्रीयमाणो महात्मा ।।
संतुष्टो महामना नचिकेतसमब्रवीत् ।।
वरं तवेहाद्य ददानि भूयः ।।
पुनश्चतुर्थंवरं प्रयच्छामि । किं तत् । तत्राह ।
तवैव नाम्ना भवितायमग्निः ।।
मयोच्यमानोऽग्निस्तवैव नाम्ना नाचिकेत इति प्रसिद्धो भविता । किंच-
सृङ्कां चेमामनेकरूपां गृहाण ।।
सृंकां शब्दवतीं रत्नमालां स्वीकुरु इत्यर्थः । पुनरपि कर्मस्तौति ।।
त्रिणाचिकेतस्त्रिभिरेत्यसंधिं त्रिकर्मकृत्तरति जन्ममृत्यू ।।
त्रिणाचिकेतः "अयं वाव यः पर्वते'' (तै.ब्रा.अष्ट) इत्यादि अनुवाकत्रयाध्यायी । त्रिकर्म कृद्यजनाध्ययनदानकृत् पाकयज्ञहविर्यज्ञसोमयज्ञकृद्वा त्रिभिरग्निभिरनुष्ठितैरग्निभिः संधिं परमात्मोपासनेन संबंधमेत्य प्राप्य जन्ममृत्यू तरतीत्यर्थः । "करोति तद्येन पुनर्न जायते'' इत्यनेनैकार्थ्यात् । एवमेव ह्ययं मंत्रः "त्रयाणामेव चैवम्'' (ब्र.सू.1.4.5) इति सूत्रे व्यासाचार्यैर्विवृतः ।। त्रिभिरेत्य संधिमिति निर्दिष्टमंगिभूतं परमात्मोपासनमाह ।।
ब्रह्मजज्ञं देवमीड्यं विदित्वा ।।
अयं मंत्रो "विशेषणाच्च'' (ब्र.सू.1.2.12) इति सूत्रे भाष्ये ब्रह्मजज्ञोजीवः । ब्रह्मणोजातत्वाज्ज्ञत्वाच्च तं देवमीड्यं विदित्वा जीवात्मानमुपासकं ब्रह्मात्मकत्वेनाव गत्येत्यर्थः'' इति विवृतः । देवशब्दस्य परमात्मवाचितया जीवपरयोश्चैक्यासंभवादत्रत्य देवशब्दस्य परमात्मकत्वपर्यंतोऽर्थ इति भाष्याभिप्रायः ।।
निचाय्येमाँ शांतिमत्यंतमेति ।।
निचाय्य - ब्रह्मात्मकं स्वात्मानं साक्षात्कृत्य । इमां त्रिकर्मकृत्तरतीति पूर्वमंत्रनिर्दिष्टां संसाररूपानर्थशांतिमेतीत्यर्थः ।।
त्रिणाचिकेतस्त्रयमेतद्विदित्वा ।।
त्रिणाचिकेत उक्तोऽर्थः । त्रयमेतद्विदित्वा "ब्रह्मजज्ञं देवमीड्यम्'' इति मंत्रनिर्दिष्टं ब्रह्मस्वरूपं तदात्मकस्वात्मरूप ंत्रिभिरेत्य संधिमिति निर्दिष्टाग्निस्वरूपं च विदित्वा गुरूपदेशेन शास्त्रतो वा ज्ञात्वा ।।
य एवं विद्वाँश्चिनुते नाचिकेतम् ।
एतादृशार्थत्रयानुसंधानपूर्वकं नाचिकेतमग्निं यश्चिनुते ।।
स मृत्युपाशान्पुरुतः प्रणोद्य ।।
मृत्युपाशान् रागद्वेषादिलक्षणान् पुरुतः शरीरपातात्पूर्वमेव प्रणोद्य तिरस्कृत्य जीवद्दशायामेव रागादिरहितः सन्नित्यर्थः ।।
शोकातिगो मोदते स्वर्गलोके ।।
पूर्वमेव व्याख्यातम् ।।
यो वा प्येतां ब्रह्मजज्ञात्मभूतां चितिं विदित्वा चिनुते नाचिकेतम् ।
स एव भूत्वा ब्रह्मजज्ञात्मभूतः करोति तद्येन पुनर्न जायते ।।
एवं चितिं ब्रह्मजज्ञात्मभूतां विदित्वा ब्रह्मात्मककस्वात्मानुसंधानशीलस्सन्न पुनर्भवहेतुभूतं यद्भगवदुपासनं तदनुतिष्ठति । ततश्चाग्नौ भगवदात्मकस्वात्मानुसंधान पूर्वकमेव चयनं "त्रिभिरेत्य संधि ंत्रिकर्मकृत्तरति जन्ममृत्यू'' इति पूर्वमंत्रे 
भगवदुपासनद्वारा मोक्षसाधनतया निर्दिष्टं नान्यदिति भावः ।।
एष तेऽग्निर्नाचिकेतः स्वर्ग्यः ।।
उपदिष्ट इति शेषः ।।
यमवृणीथा द्वितीयेन वरेण ।।
स्पष्टोऽर्थः । किंच-
एतमग्निं तवैव प्रवक्ष्यंति जनासस्तृतीयं वरं नचिकेतो वृणीष्व ।।
एतदग्निं तवैव नाम्ना प्रवक्ष्यंतीत्यर्थः। शिष्टं स्पष्टम् । नचिकेता आह ।।
येऽयं प्रेते विचिकित्सा मनुष्ये अस्तीत्येके नायमस्तीति चैके ।
एतद्विद्यामनुशिष्टस्त्वयाहं वराणामेष वरस्तृतीयः ।।
अत्ताचराचर "(ब्र.सू.1.2.8) इत्यधिकरणे इमं मंत्रं प्रस्तुत्य इत्थं हि भाष्यकृता "अत्र परमपुरुषार्थरूपब्रह्मप्राप्तिलक्षणमोक्षयाथात्म्यविज्ञानाय तदुपायभूतपरमात्मोपासन परावरात्मतत्त्वजिज्ञासयाप्रश्नः क्रियते - येऽयंप्रेत'' इति । न शरीरवियोगमात्राभिप्रायम् । अपि तु सर्वबंधविनिर्मोक्षाभिप्रायम् । यथा न प्रेत्य संज्ञास्तीति । अयमर्थः मोक्षाधिकृते मनुष्ये प्रेते सर्वबंधविनिर्मुक्ते तत्स्वरूपविषयवादिविप्रतिपत्तिनिमित्ता अस्तिनास्त्यात्मिका एवं विचिकित्सा तदपनोदनाय तत्स्वरूपयाथात्म्यं त्वयानुशिष्टोऽहंविद्यां जानीयामिति । तथा हि-बहुधा विप्रतिपद्यन्तेकेचिद्वित्तिमात्रस्यात्मनः स्वरूपोच्छित्तिलक्षणं मोक्षमाचक्षते । अन्येतु वित्तिमात्रस्यैव सतोऽविद्यास्तमयम् । अपरे पाषाणकल्पस्यात्मनो ज्ञानाद्यशेषविशेगुणोच्छेद लक्षणं कैवल्यरूपम् । अपरे अपहतपाप्मानं परमात्मानमभ्युपगच्छंतस्तस्यैवोपाधि संसर्गनिमित्तजीवभावस्योपाध्यपगमे तद्भाभलक्षणं मोक्षमातिष्ठन्ते । त्रय्यंतनिष्णातास्तु निखिलजगदेककारणस्याशेषहेयप्रत्यनीकानन्तज्ञानानन्दैकस्वरूपस्यस्वाभाविकान वधिकातिशया संख्येय कल्याणगुणाकरस्य सकलेतरविलक्षणस्य सर्वात्मभूतस्य परस्य ब्रह्मणः शरीरतया प्रकारभूतस्यानुकूलापरिच्छिन्नज्ञानस्वरूपस्य परमात्मानुभवैकरसस्य जीवस्यानादिकर्मरूपाविद्यातिरोहितस्याऽविद्योच्छेदपूर्वकस्वाभाविकपरमात्मानुभवं मोक्षमाचक्षते । तत्र मोक्षस्वरूपं तत्साधनं च त्वत्प्रसादाद्विद्यामिति नचिकेतसा पृष्टो मृत्युः'' इति भाषितम् । तथा "त्रयाणामेवचैवम्'' (ब्र.सू.1.4.5) इतिसूत्रे "तृतीयेन वरेण मोक्षस्वरूपप्रश्नद्वारेणोपेयस्वरूपमुपेतृस्वरूपमुपायभूतकर्मानुगृहीतेपासनस्वरूपं च पृष्टम्'' इति भाषितम् । श्रुतप्रकाशिकायां च "येऽयंप्रेतइत्यादिप्रश्नवाक्ये मोक्षस्वरूपप्रश्नः कण्ठोक्तः । प्रतिवचनप्रकारेणोपासनादिप्रश्नश्चार्थसिद्धः । निर्विशेषताऽऽपत्तिर्मोक्षश्चेद्वाक्यार्थ ज्ञानस्योपायता न स्यात् । उभयलिंगं प्राप्यं चेत्तथात्वेनोपासनमुपायः स्यात् । अतो मोक्षस्वरूपज्ञानं तदनुबंधिज्ञानापेक्षम्'' इति च वर्णितम् । अतो "येऽयं प्रेत'' इत्यस्य मुक्तस्वरूपपरत्वमेव । न देहातिरिक्तपारलौकिककर्मानुष्ठानोपयोगिकर्तृभोक्तात्मक जीवस्वरूपमात्रपरत्वम् । अन्यथा तस्यार्थस्य दुरधिगमत्वप्रदर्शनविविधभोगवितरणप्रलोभन परीक्षाया असंभवादिति द्रष्टव्यम् । नचिकेतसो ह्ययमभिप्रायः । हितैषिवचननादात्मा परित्यक्तचरमदेहाविर्भूतापहतपाप्मत्वादिगुणाष्टको भवतीत्युपश्रुत्य "स्वर्गे लोके न भयं किंच नास्ति'' इत्यादिनामंत्रद्वयेन मोक्षसाधनभूताग्निमप्राक्षम् । अधुना तु वादिविप्रतिपत्त्या तद्विषयसंदेहो जायते । अयं "स्वर्गे लोके न भयंकिंचनास्ति'' इत्यादिना मयोपन्यस्तापहतपाप्मत्वादिविशिष्टरूप आत्मा अस्तीत्येके।नास्तीत्यपरे त्वयोपदिष्ठ एतज्जानीयामिति । अत एव प्रतिवचने "एतच्छ्रुत्वा संपरिगृह्य मर्त्यः । प्रगृह्य धर्म्यमणुमेतमाप्य स मोदते मोदनीयँ हि लब्ध्वा'' इति एतत्प्रश्नानुगुणमेव दृश्यते । अतो यथोक्त एवार्थः । एवं मुक्तस्वरूपं पृष्टोमृत्युरुपदिश्यमानार्थस्यातिगहनतया पारं प्राप्तुं प्रभवते मध्ये पतयालवे नोपदेष्टव्यमिति मत्वाह ।
देवैरत्रापि विचिकित्सितं पुरा ।।
बहुदर्शिभिरपि देवैरस्मिन् मुक्तात्त्मस्वरूपे विचिकित्सितंसंशयितम् ।
नहि सुविज्ञेऽयमणुरेष धर्मः ।।
आत्मतत्त्वं न सुज्ञानमतिसूक्ष्मो धर्मः । सामान्यतो धर्म एव दुर्ज्ञानः । तत्राप्ययं दुर्ज्ञान इति भावः ।
अन्यं वरं नचिकेतो वृणीष्व ।।
स्पष्टोऽर्थः ।।
मामोपरोत्सीरति मा सृजैनम् ।।
मामा इतिनिषेधे । वीप्सायां द्विर्वचनम् । उपरोधं माकार्षीः। एनंमामतिसृज मुंच ।।एव मुक्तो नचिकेता आह ।।
देवैरत्रापि विचिकित्सितं किल ।।
स्पष्टोऽर्थः ।।
त्वं च मृत्यो यन्न सुज्ञेयमात्थ ।।
न सुज्ञेयमिति च यदात्मस्वरूपमुक्तवान् ।।
वक्ता चास्य त्वादृगन्यो न लभ्यः ।।
त्वादृक् भावदृश इत्यर्थः ।।
नान्यो वरस्तुल्य एतस्य कश्चित् ।।
एवं नचिकेतसोक्तो मृत्युर्विषयस्य दुरधिगमतया मध्ये नत्यक्ष्यतीति निश्चित्य सत्यपि ग्रहणसामर्थ्ये विषयांतरासक्तचेतसे एतादृशमुक्तात्मतत्त्वं नोपदेशार्हमिति मुमुक्षास्थैर्यानुवृत्त्युर्थं प्रलोभपन्नुवाच ।।
शतायुषः पुत्रपौत्रान् वृणीष्व । बहून् पशून् हस्तिहिरण्मश्वान् ।।
स्पष्टोऽर्थः ।
भूमेमर्हदायतनं वृणीष्व ।।
पृथिव्या विस्तीर्णमायतनं मण्डलं राज्यं वृणीष्व । अथवा भूमेः संबंधि महदायतनंविचित्रशालाप्रासादादियुक्तं गृहं वृणीष्व ।।
स्वयं च जीव शरदो यावदिच्छसि ।।
यावद्वर्षाणि जीवितुमिच्छसि तावज्जीवेत्यर्थः ।।
एतत्तुल्यं यदि मन्यसे वरं वृणीष्व वित्तं चिरजीविकां च ।।
उक्तेन वरेण सदृशमन्यमपि वरं मन्यसे चेत्तदपि वृणीष्व प्रभूतं हिरण्यरत्नादिकं चिरजीवनं चेत्यर्थः ।।
महाभूमौ नचिकेतस्त्वमेधि ।।
भव राजेति शेषः । अस्तेर्लेण्मध्यमपुरुषैकवचनम् ।
कामाना ंत्वा कामभाजं करोमि ।।
कामानां काम्यमानानामप्सरः प्रभृतिविषयाणाम् । कामभाजं कामः कामना तां विषयतया भजतीति कामभाक् तम् । काम्यमानाप्सरः प्रभृतीनामपि कामनाविषयं करोमीत्यर्थः ।।
ये ये कामा दुर्लभा मर्त्यलोके सर्वान्कामान्छन्दतः प्रार्थयस्व ।।
छन्दतो यथेष्टमित्यर्थः ।।
इमा रामाः सरथाः सतूर्या नहीदृशा लंभनीया मनुष्यैः ।।
रथवादित्रादिसहिता मया दीयमानाः स्त्रियो मनुष्याणां दुर्लभा इत्यर्थः ।।
आभिर्मत्प्रत्ताभिः परिचारयस्व ।।
मया दत्ताभिः परिचारिकाभिः पादसंवाहनादिशुश्रूषां कारयस्वेत्यर्थः ।।
नचिकेतो मरणं माऽनुप्राक्षीः ।।
मरणमनु मरणान्मुक्तेः पश्चात् । मुक्तात्मस्वरूपमिति यावत् । मरण शब्दस्य देहवियोगसामान्यवाचिनोपि प्रकरणवशेन विशेषवाचित्वं न दोषायेति द्रष्टव्यम् । एवं प्रलोभ्यमानोऽपि नचिकेता अक्षुभितहृदय आह ।।
श्वोऽभावा मर्त्यस्य यदंतकैतत्सर्वेंद्रियाणां जरयन्ति तेजः ।।
हे अंतक त्वदुपन्यस्ता ये मर्त्यस्य कामास्ते श्वोऽभावाः श्व अभावो येषां ते तथोक्ताः । दिनद्वयस्थायिनो न भवंतीत्यर्थः । सर्वेन्द्रियाणां यदेतत्तेजः तत् क्षपयन्ति । अप्सरः प्रभृतयो हि भोगाः सर्वेन्द्रियदौर्बल्यावहा इति भावः ।।
अपि सर्वं जीवितमल्पमेव ।।
ब्रह्मणोऽपि जीवितं स्वल्पम् । किमुतास्मदादिजीवितम् । अतश्चिरजीवितापि न वरणार्हेति भावः ।।
तवैव वाहास्तवनृत्य (त्त) गीते ।।
वाहा रथादयः । तिष्ठंत्विति शेषः ।।
न हि वित्तेन तर्पणीयो मनुष्यः ।।
नहि वित्तेन लभ्ये (ब्धे) न कस्यचित्तृप्तिर्दृष्टचरी "न जातु कामः कामानामुपभोगेन शाम्यति'' इति न्यायादिति भावः ।। किंच-
लप्स्यामहे वित्तमद्राक्षमचेत्त्वाम् ।।
वयं दृष्टवंतश्चेत्त्वां वित्तं प्राप्स्यामहे । त्वदृर्शनमस्ति चेद्वित्तलाभे को भार इति भावः ।। तर्हि चिरजीविता प्रार्थनीयेत्यत्राह ।।
जीविष्यामो यावदीशिष्यसि त्वम् ।।
यावत्कालं याम्ये पदे त्वमीश्वरतया वर्तसे । व्यत्ययने परस्मैपदम् । तावत्पर्यन्तमस्माकमपि जीवनं सिद्धमेव । नहि त्वदाज्ञालंघनेनास्मज्जीवितान्तकरः कश्चिदस्ति । वरलाभालाभयोरपि तावदेव जीवनमिति भावः ।।
वरस्तु मे वरणीयः स एव ।।
ये यं प्रेत इति प्राक्प्रस्तुतो वर एव वरणीय इति भावः ।।
अजीर्यताममृतानामुपेत्य ।।
जरामरणशून्यानां मुक्तानां स्वरूपं ज्ञात्वा ।।
जीर्यन्मर्त्यः क्वतदास्थः प्रजानन् ।।
विवेकी जरामरणोपप्लुतोऽयं जनः तदास्थः जरामरणाद्युपप्लुताप्सरःप्रभृतिविषयकास्थावान् क्व कथं भवेदित्यर्थः । क्वाधस्थ इति पाठे अधोदेशभूतभूमिष्ठ इत्यर्थः ।।
अभिध्यायन्वर्णरतिप्रमोदान् ।।
तत्रत्यान्वर्णाआदित्यवर्णत्वादिरूपविशेषाः, रतिप्रमोदाः संभोगादिजनिता आनंदविशेषाः, तान्सर्वानभिध्यायन् निपुणतया निरूपयन् ।।
अनतिदीर्घे जीविते को रमेत ।।
अत्यल्पे ऐहिकेऽचिरजीविते कःप्रीतिमान्त्स्यादित्यर्थः ।।
यस्मिन्निदं विचिकित्सन्ति मृत्यो यत्सांपराये महति ब्रूहि नस्तत् ।।
महति पारलौकिके यस्मिन्मुक्तात्मस्वरूपे संशेरते तदेव मे ब्रूहि ।।
योऽयं वरो गूढमनुप्रविष्टो नान्यं तस्मान्नचिकेता वृणीते ।।
गूढमात्मतत्त्वमनुप्रविष्टो योऽयंवरः तस्मादन्यं न नचिकेता बृणीत इति श्रुतेर्वचनम् ।।
इति प्रथमावल्ली ।।
एवं शिष्यं परीक्ष्य तस्य मुमुक्षास्थैर्यं निश्चित्य तस्योपदेशयोग्यतां मन्वानः मुमुक्षां स्तौति ।।
अन्यच्छ्रेयोऽन्यदुतैव प्रेयः ।।
अतिप्रशस्तं मोक्षवर्त्माप्यन्यत् । प्रियत्वास्पदं भोगवर्त्माप्यन्यत् ।।
ते उभे नानार्थे पुरुषँ सिनीतः ।।
ते श्रेयः प्रेयसी विलक्षणप्रयोजने पुरुषं स्ववशमापादयत इत्यर्थः ।।
तयोः श्रेय आददानस्य साधु ।।
तयोर्मध्ये श्रेय आददानस्य मोक्षाय प्रयतमानस्य साधु भद्रं भवति ।
हीयतेऽर्थाद्य उ प्रेयो वृणीते ।।
यस्तु प्रेयो वृणीते स पुरुषार्थाद्भ्रष्टो भवति । उ इत्यवधारणे ।।
श्रेयश्च प्रेयश्च मनुष्यमेतः ।।
मनुष्यं प्राप्नुतः ।।
तौ संपरीत्य विविनक्ति धीरः ।।
तौ श्रेयःप्रेयः पदार्थौ सम्यगालोच्य नीरक्षीरे हंस इव पृथक्करोति ।।
श्रेयो हि धीरोऽभिप्रेयसो वृणीते ।।
धिया रमत इति धीरः । प्रज्ञाशाली प्रेयापेक्षयाभ्यर्हितं श्रेय एव वृणीते ।
प्रेयो मंदो योगक्षेमाद्वृणीते ।।
मन्दमतिर्योगक्षेमाद्धेतोः प्रेयो वृणीते । शरीरस्योपचयो योगः । क्षेमः परिपालनम् ।।
स त्वं प्रियान्प्रियरूपांश्च कामान् ।।
तादृशस्त्वं स्वतोरूपतश्चाप्रियाम्काम्यमानांस्त्र्यादीनित्यर्थः ।।
अभिध्यायन्नचिकेतोऽत्यस्राक्षीः ।।
दुःखोदर्कत्वदुःखमिश्रत्वादिदोषमिश्रतया निरूपयंस्त्यक्तवानसीत्यर्थः ।।
नैताँ सृङ्कां वित्तमयीमवाप्तः ।।
वित्तमयीं धनमयीं सृङ्कां कुत्सितगतिं विमूढजनसेवितां नाऽवाप्तवानसि ।।
यस्यां मज्जंति बहवो मनुष्याः ।।
स्पष्टोऽर्थः ।।
दूरमेते विपरीते विषूची अविद्या या च विद्येति ज्ञाता ।।
या अविद्येति ज्ञाता कामकर्मात्मिका या च विद्येति ज्ञाता वैराग्यतत्त्वज्ञानमयी एते दूरमत्यंतं विषूची विषूच्यौ भिन्नगती परस्परविरुद्धे च ।।
विद्याभीप्सिनं नचिकेतसं मन्ये ।।
विद्याभीप्सिनं विद्यार्थिनम् । विद्याभीप्सितमिति पाठे आहिताग्न्यादित्वान्निष्ठांतस्य परनिपातः छांदसत्वाद्वा ।।
न त्वां कमा बहवो लोलुपन्तः ।।
कामा बहवोऽपि त्वां नालोलुपन्त श्रेयोमार्गाद्विच्छेदं नकृतवंतः । लुपसदेतियङंत्ताल्लुङि छांदसो यलोपः । यङ्लुगंताद्वा छांदसमात्मनेपदम् अडभावश्च । "अविद्या या चविद्येति ज्ञाता'' इत्युपात्तमार्गद्वये अविद्यामार्ग निंदति ।।
अविद्यायामंतरे वर्तमानाः ।।
काम्यकर्मादिलक्षणायामविद्यायां मध्ये घनीभूत इव तमसि वर्तमानाः ।।
स्वयं धीराः पण्डितंमन्यमानाः ।।
स्वयमेव प्रज्ञाशालिनः शास्त्रकुशलश्चेति मन्यमानाः ।।
दन्द्रम्यामाणः परियन्ति मूढाः ।।
जरारोगादिदुःखपीडिता अविवेकिनः परिभ्रमंति ।।
अन्धेनैव नीयमाना यथान्धाः । न सांपरायः प्रतिभाति बालम् ।।
परलोकसाधनव्यापारोऽविवेकिनं प्रति न प्रकाशते ।।
प्रमाद्यन्तं वित्तमोहेन मूढम् ।।
अनवहितमनस्कं विषयाशावशीकृतमनोरथम् ।।
अयं लोको नास्ति पर इति मानी ।।
अयमेव लोकोऽस्ति परलोको नास्तीति मन्यमानः ।।
पुनःपुनर्वशमापद्यते मे ।
मत्कार्यमाणयातनाविषयो भवतीत्यर्थः । व्यासाचार्यैः "संयमनेत्वनुभूय'' (ब्र.सू.3.1.13) इति सूत्रे "अयं लोको (श्री.भ.गी.7-3) नास्ति नपर उत मानीति पाठानुसारेण अयं च लोकः परश्च लोको नास्तीत्ययमर्थो वर्णितः । तत्र पक्षे तस्येति शेषः । पूरणीयश्च शब्दश्चाध्याहार्य्यः । मानीत्यस्य दुर्मानीत्यर्थः । तस्यायं लोकः परश्च लोको नास्तीत्यर्थः । शिष्टपरिग्रहाभावादयं च लोको नास्तीत्यस्योपपत्तिर्द्रष्टव्या ।। स दुर्मानी पुनःपुनर्वशमापद्यते इत्युत्तरत्र संबध्यते ।।
श्रवणायापि बहुभिर्यो न लभ्यः ।।
यःप्रसिद्धःपरमात्मा सोऽनेकैः पुरुषैः श्रोतुमपि न लभ्य इत्यर्थः । श्रवणलाभोऽपि महासुकृतफलमिति भावः ।।
श्रृण्वंतोऽपि बहवो यं न विद्युः ।।
श्रवणेऽपि न सर्वेषां परमात्मप्रतिपत्तिः सुलभेति भावः ।।
आश्चर्योऽस्य वक्ता कुशलोऽस्य लब्धा ।।
अस्य कुशलोवक्ता कुशलः प्राप्ता च दुर्लभ इत्यर्थः ।।
आश्चर्यो ज्ञाता कुशलानुशिष्टः ।।
कुशलेनाचार्येणानुशिष्टो ज्ञाताप्याश्चर्यः "मनुष्यमाणां सहस्रेषु कश्चिद्यतति सिद्धये ।। यततामपि सिद्धानां कश्चिन्मां वेन्ति तत्त्वतः'' (श्री.भ.गी.7-3) इत्युक्तेरिति भावः ।।
न नरेणावरेण प्रोक्त एष सविज्ञेयो बहुधा चिंत्यमानः ।
अवरेणाश्रेष्ठेन प्राकृतेन पाण्डित्यमात्रप्रयोजनवेदान्तश्रवणेन न देहात्माभिमानिना एष आत्मा विज्ञेयो न भवति बहुधा चिंत्यमानः वादिभिरिति शेषः ।।
अनन्यप्रोक्ते गतिरत्र नास्ति ।।
अनन्येनोच्यमानादात्मानन्येन तदेकांतिना ब्रह्मात्मसाक्षात्कारिणा प्रोक्ते आत्मनि यादृशी अवगतिः सा आत्मावगतिरत्रावरेण प्रोक्ते नास्तीत्यर्थः । यद्वा । अत्र संसारे गतिः चंक्रमणं नास्तीत्यर्थः । यद्वा । अनन्यप्रोक्ते स्वयमवगते गतिरात्मावगतिर्नास्तीत्यर्थः । अन्यप्रोक्तइतिपाठांतरेऽवरनरप्रोक्ते सति आत्मावगतिर्नास्तीत्यर्थः ।। ननु येन केन चिदुपदिष्टेप्यूहापोहशालिनः स्यादेवेत्यत आह ।।
अणीयान्ह्यप्रतर्क्यमणुप्रमाणात् ।।
यतोऽणोरणीयानात्माऽतस्तत्स्वरूपं तर्कागोचरम् । तदेवाह ।।
नैषा तर्केण मतिरापनेया ।।
आत्मविषयिणी मतिस्तर्कप्रापणीया नेत्यर्थः ।। अतस्तर्ककुशलेनापि स्वयं ज्ञातुं नशक्येत्यर्थः ।।
प्रोक्तान्येनैव सुज्ञानाय प्रेष्ठ ।।
हे प्रेष्ठ प्रियतमस्वस्मादन्येनैव गुरुणोपदिष्टैव मतिर्मोक्षसाधनज्ञानाय भवति ।। का पुनः सा मतिरित्यत्राह ।।
यां त्वमापः सत्यधृतिर्बतासि ।।
यां मतिं त्वमापः प्राप्तवानसि सिसाधयिषिततया निश्चितवानसीत्यर्थः ।। सत्यधृतिः सत्याऽप्रकंप्या धृतिर्यस्य तथोक्तः । बतेत्यनुकंपायाम् ।।
त्वादृङ्नो भूयान्नचिकेतः प्रष्टा ।।
त्वादृशः शिष्योऽस्माकं भूयादित्यर्थः । पुनरपि तुष्ट आह ।।
जानाम्यहँ शेवधिरित्यनित्यम् ।।
शेवधिः कुबेराद्यैश्वर्यमेवंजातीयककर्मफललक्षणमनित्यमिति जानामि ।।
न ह्यध्रुवैः प्राप्यते ध्रुवं तत् .।
तदात्मत्त्वम् । अध्रुवैरनित्यफलसाधनभूतैरनित्यद्रव्यसाध्यैर्वा कर्मभिरित्यर्थः ।।
ततो मया नाचिकेतश्चितोऽग्निरनित्यैर्द्रव्यैः प्राप्तवानस्मि नित्यम् ।।
एवं ज्ञातवता मया ब्रह्मप्राप्तिसाधज्ञानोद्देशेनानित्यैरिष्टकादिद्रव्यैर्नाचिकेतोऽग्निश्चितः ।तस्माद्धेतोर्नित्य फलसाधनं प्राप्तवानस्मीत्यर्थः । अतो ब्रह्मप्राप्तेर्ज्ञानैकसाध्यत्वस्य नविरोधः ।त्वादृङ्नो भूयान्नचिकेतः प्रष्टेति पूर्वमंत्रोक्तं नचिकेतसः श्रवणाधिकारं विवृणोति ।।
कामस्याप्तिं जगतः प्रतिष्ठां क्रतोरानंत्यमभयस्य पारम् ।
स्तोमं महदुरुगायं प्रतिष्ठां दृष्ट्वा धृत्या नचिकेतोऽत्यस्राक्षीः ।।
क्रतोः कर्मणः प्रतिष्ठां फलभूतां जगतः कामस्याप्तिं चतुर्मुखस्थानपर्यंत सर्वलोकसंबंधिस्त्र््यादिविषयात्मककामप्राप्तिं च दृष्ट्वा मोक्षस्वरूपमाह । आनंत्यमभयस्य पारमित्यादिना अविनाशित्वम् अत्यंतनिर्भयत्वम् अपहतपाप्मत्वम् सत्यसंकल्पत्वादिमहागुणरूपस्तोमम् उरुकीर्तिं स्थैर्यंच मोक्षगतं दृष्ट्वा लौकिकान् कामान् प्रज्ञया त्यक्तवानित्यर्थः ।यद्वा मोक्षस्वरूपपपरमात्मस्वरूप एव सर्वकामावाप्तिं तत्रैव सकलजगदाधारत्वं क्रतोरनंत फलरूपतां चेत्येवं सर्वं परमात्मविषयतया योजनीयम् ।। तृतीयं प्रश्नं प्रतिवक्ति ।।
तं दुर्दर्शमित्यादिना मंत्रद्वयेन ।।
तं दुर्दर्शं गूढमनुप्रविष्टम् ।।
"श्रवणायापि बहुभिर्यो न लभ्यः'' इत्युक्तरीत्या द्रष्टुमशक्यम् । गूढं तिरोधायि कर्मरूपाविद्यातिरोहितम् । सर्वभूतानुप्रविष्टम् 
।।
गुहाहितम् ।।
हृदयगुहावर्तिनम् ।।
गह्वरेष्ठम् ।।
आत्मांतर्यामिणम् ।।
पुराणम् ।।
अनादिम् ।।
अध्यात्मयोगाधिगमेन देवं मत्वा धीरो हर्षशोकौ जहाति ।।
विषयेभ्यः प्रतिसंहृत्यचेतसः आत्मनि समाधानमध्यात्मयोगः । "यच्छेद्वाङ्मनसी प्राज्ञः "यदा पंञ्चावतिष्ठंते ज्ञानानि मनसा सह'' इत्यादिना यो वक्ष्यमाणस्तेन योऽयमधिगमः जीवात्मज्ञानं तेन हेतुना देवं परमात्मानं मत्वा ध्यात्वेत्यर्थः । जीवात्मज्ञानस्य परमात्मज्ञानहेतुत्वादिति भावः । हर्षशोकौ विषयलाभालाभप्रयुक्तहर्षशोकौ जहातीत्यर्थः ।।
एतच्छ्रुत्वा संपरिगृह्य मर्त्यः ।।
एतदात्मतत्त्वं श्रुत्वा संपरिगृह्य मननादिकं कृत्वेत्यर्थः ।।
प्रवृह्य धर्म्यम् ।।
कर्मसाध्यं शरीरादिप्रवृह्य पृथक्वृत्य परित्यज्येत्यर्थः ।।
अणुमेतमाप्य ।।
एतं स्वात्मभूतं सूक्ष्मतया चक्षुराद्यगोचरम् । अणीयान् ह्यप्रतर्क्यमिति निर्दिष्टं देशविशेषे प्राप्य ।।
स मोदते मोदनीयँ हि लब्ध्वा ।।
सविद्वान्मोदनीयं प्रीतिविषयमपहतपाप्मत्वादिगुणाष्टकविशिष्टस्वरूपं लब्ध्वा मोदते आनंदी भवतीत्यर्थः । "एष संप्रसादोऽस्माच्छरीरात्समुत्थाय परंज्योतिरुपसंपद्यस्वेनरूपेणाभिनिष्पद्यते । स तत्र पर्य्येति जक्षत् क्रीडन् रममाणः'' इति श्रुत्यंतरार्थोऽत्रानुसंधेयः ।एवं प्रश्नस्योत्तर मुक्त्वा नचिकेतसं मोक्षार्हत्वेन स्तौति ।।
विवृतँ सद्मनचिकेतसंमन्ये ।।
नचिकेतसं प्रति ब्रह्मरूपं सद्म धाम विवृतद्वारं प्रवेशार्ह मन्ये इत्यर्थः । "तस्यैष आत्मा विशति ब्रह्मधाम'' इतिश्रुतेः ।। ननु ब्रह्मजज्ञं देवमीड्यं विदित्वेति श्रुत्यैकार्थ्यायाध्यात्म योगाधिगमेन देवं मत्वेत्यत्रापि परमात्मात्मकजीवः प्रतिपाद्यताम् । ततश्च तं दुर्द्दर्शमितिपूर्वमंत्रखंडोऽपि जीवविषय एवास्तु । ततश्च श्रवणायापि बहुभिर्यो न लभ्य इति पूर्वसंदर्भोऽपिपरिशुद्धजीवस्वरूपपर एवास्तु।ततश्च "आश्चर्यवत्पश्यति कश्चिदेनमाश्चर्यवद्वदतितथैवचान्यः ।आश्चर्यवच्चैनमन्यः श्रृणोति श्रुत्वाप्येनं वेद न चैव कश्चित्'' इति परिशुद्धात्मविषयगीता वचनैकार्थ्यमुपपद्यत इति चेन्न । ब्रह्मजज्ञमिति मंत्रब्रह्मजज्ञत्वरूपप्रक्रमश्रुतजीवलिंगबलेन चरमश्रुतदेवशब्दस्यदेवात्मकस्वरूपाश्रयणेपि तं दुर्दर्शमिति मंत्रे तादृश जीवलिंगाभावेन देव मित्यस्य देवात्मकमित्यर्थाश्रयणायोगात् । एतदेवाभिप्रेत्य भगवता भाष्यकृता "गुहां प्रविष्टा वात्मानौ'' (ब्र.सू. 1.2.11) इति सूत्रे परमात्मनस्तावत् तं दुर्दर्शं गूढमनुप्रविष्टमिति गुहाप्रवेशो दृश्यत इत्युक्तम् । तथैवायं मंत्रः परमात्मपरतया व्यासाचार्यैर्विवृतः । गह्वरेष्ठमिति पदेन परमात्मनः गह्वरशब्दितदुर्ज्ञेयपरिशुद्धात्मस्वरूपशरीरकत्वमप्युक्तम् । इयांस्तुविशेषः ।। ब्रह्मजज्ञमिति मंत्रे परमात्मात्मकपरिशुद्धजीवस्वरूपं प्रतिपाद्यते । तं दुर्दर्शमिति मंत्रे तु जीवशरीरकपरमात्मकस्वरूपं प्रतिपाद्यत इति न तयोरैकार्थ्यहानिः । "नह्यध्रुवैः प्राप्यते हि ध्रुवंतत् ।एतछ्रुत्वा संपरिगृह्य मर्त्यः । प्रवृह्य धर्ममणुमेतमाप्य । स मोदते मोदनीयं हि लब्ध्वा । अध्यात्मयोगाधिगमेन देवं मत्वा हर्षशोकौ जहाति'' इति प्रदेशेषु धर्मफलविलक्षणतया ज्ञानसाध्यतया प्राप्यतया च निर्दिष्टस्य प्राप्यस्य स्वरूपं चोक्तप्रदेशेषु धर्मविलक्षणतया मत्त्वेति प्रतिपन्नस्योपायस्य स्वरूपं च धीरो हर्षशोकौ जहातीत्यत्र धीर इति प्रतिपन्नस्य प्राप्तुश्च स्वरूपं शोधयितुं पृच्छति ।।
अन्यत्र धर्मादन्यत्राधर्मादन्यत्रास्मात्कृताकृतात् ।
अन्यत्र भूताच्च भव्याच्च यत्तत्पश्यसि (ति) तद्वद ।।
ननु भाष्ये देवं मत्वेत्युपासनविषयतया निर्दिष्टस्य प्राप्यभूतस्य देवस्याध्यात्मयोगाधि गमेनेति वेद्यतया निर्दिष्टस्य प्राप्तुः 
प्रत्यगात्मनश्च मत्त्वा धीरो हर्षशोकौ जहातीति निर्दिष्टस्य ब्रह्मोपासनस्य स्वरूपशोधनाय पुनः पप्रच्छ ।अन्यत्रधर्मादित्युक्तेः कथं तद्विरुद्धतया धीर इति निर्दिष्टस्य प्राप्तुरित्युच्यतइतिचेत् मैवं वोचः ।अध्यात्मयोगाधिगमेनेति वेदितव्यतया निर्द्दिष्ट मात्म शब्दवाच्यं प्रजापतिविद्याप्रतिपन्नमुपास्यं प्राप्यभूतं परिशुद्धस्वरूपमेव । अतस्तस्यापिप्राप्यनिर्देशकत्वमेव । वस्तुगत्या तस्य प्राप्तुरभिन्नत्वात्प्राप्तुः प्रत्यागात्मनश्चेति भाष्यं न विरोत्स्यते ।अत एव प्रथमं तावत्प्राप्तुः प्रत्यगात्मनः स्वरूपमाह-न जायते म्रियते वा वि पश्चिदितीत्युत्तर भाष्यमपि न विरोत्स्यते । नहि न जायते म्रियते वा विपश्चिदिति मंत्रप्रतिपाद्यस्यविपश्चिच्छब्दितपरिशुद्धस्वरूपस्य प्राप्तृरूपतोपपत्तिः "आत्मेंद्रियमनोयुक्तं भोक्तेत्याहुर्मनीषिणः । विज्ञानसारथिर्यस्तु मनःप्रग्रहवान्नरः । सोऽध्वनः पारमाप्नोति तद्विष्णोः परमं पदम्'' इति मंत्रप्रतिपाद्यस्यैव प्राप्तृरूपत्वात् । तथैव "विशेषणाच्च'' (ब्र.सू.1.3.12.) इति सूत्रभाष्ये प्रतिपादितत्वात् । अत एव प्राप्तृप्राप्यैकाधिकरणे निर्देशपरे गुहामंत्रे छायातपावित्यज्ञत्ववाचिनःछायाशब्देन निर्देशो दृष्टः । न त ुविपश्चिच्छब्देन । अतो यथोक्त एवार्थः । अयं मंत्रो व्यासार्यैः "त्रयाणामेवचैव'' (ब्र.सू.1.4.6) इति सूत्रे विवृतः ।। धर्म उपायः धर्मादन्यत्र प्रसिद्धोपायविलक्षण इत्यर्थः । अधर्मो धर्मेतरः उपेयः अधर्मादन्यत्र प्रसिद्धसाध्यविलक्षण इत्यर्थः । अस्मादिति बुद्धिस्थस्तत्साधको विवक्षितः । स एवोपेतो स हि प्रसिद्धोपेतृविलक्षणः । साधकावस्थायामितरफलविरक्तत्वादेवं फलदशायामाविर्भूतगुणाष्टक विशिष्टस्वरूपत्वाच्च । कृताकृतादिति धर्मादीनां विशेषणम् । कृताकृताच्च धर्मादेर्विलक्षणं यद्भूताच्च भव्याच्च धर्मादेर्विलक्षणं यदित्यर्थः ।। यद्वा धर्माधर्मादच्चान्यत्रेत्युपासनप्रश्नः ।पुण्यपापरूपसाधनविलक्षणत्वात् । कृताकृताद्भूताद्भव्याच्चान्यत्रेति कालापरिच्छिन्नमुपेयं पृष्टम् ।उपेतुरपि चेतनस्य नित्यत्वात् प्राप्यांतर्भावाच्च । अत एव तस्यापि तंत्रेण प्रश्नः । तदन्तर्गतत्वं प्राप्तुः स्वरूपमिति हि वक्ष्यते । अत्र यत्तच्छब्दौ तृतीयपराविति भाव इति नचिकेतसा पृष्ट आह ।।
सर्वे वेदा यत्पदमामनंति ।।
पद्यत इति पदं"सोऽध्वनः पारमाप्नोति तद्विष्णोः परमं पदम्'' इत्युत्तरत्र वक्ष्यमाणं ब्रह्मस्वरूपं सर्वे वेदाः साक्षात्परंपरया वा प्रतिपादयंतीत्यर्थः ।।
तपाँसि सर्वाणि च यद्वदंति ।।
तपांसि तपःप्रधानाः उपरितनभाग इति व्यासार्यैर्व्याख्यातम् ।।
यदिच्छंतो ब्रह्मचर्यं चरंति ।।
ब्रह्मचर्यं गुरुकुलवासस्त्रीसंगरहित्यादिलक्षणं यदिच्छंतोऽनुतिष्ठंति ।।
तत्ते पदं संग्रहेण ब्रवीमि ।।
तत्ते पदं संग्राहकेण शब्देन वक्ष्यामीत्यर्थः । प्राप्यवक्तव्यत्वप्रतिज्ञापरेऽस्मिन्मंत्रेऽर्थात् प्रणवप्रशंसाया अपि लाभात्प्रणवं प्रशस्येति भाष्यस्य सर्वे वेदा इत्यादि पादत्रयोक्तब्रह्मप्रतिपादक तयाप्रशस्येत्यर्थ इतिश्रुतिप्रकाशिकावचनस्य चानुपपत्तिरिति द्रष्टव्यम् । संक्षेपेण तत्प्रतिपादकं किमित्यत आह ।।
आेमित्येतत् ।
"आें तत्सदितिनिर्द्देशो ब्रह्मणस्त्रिविधः स्मृतः'' इति प्रणवस्यब्रह्मवाचकत्वात्प्रण वावयवयोरकारमकारयोः परजीववाचितयोपेयोपेत्रोरप्युपदिष्टत्वमस्तीति द्रष्टव्यम् ।। अत एवोपाय स्वरूपमप्यत्रार्थमिति मन्तव्यम् ।। एवं वाचकं प्रणवं द्वाभ्यां मंत्राभ्यां स्तौति ।।
एतध्देवाक्षरं ब्रह्म
आें मित्यनेनैवाक्षरेण परमपुरुषमभिध्यायीतेति ब्रह्मप्राप्तिसाधनध्यानालंबनत्वादिद मेवाक्षरं ब्रह्मप्राप्तिसाधनत्वाद्ब्र्रह्म ।।
एतद्ध्येवाक्षरं परम् ।।
जाप्येषु ध्येयेषु च श्रेष्ठमित्यर्थः ।।
एतध्देेवाक्षरं ज्ञात्वा यो यदिच्छति तस्यतत् ।।
एतदक्षरमुपास्यानेनोपासनेनंदं फलं मे भूयादिति यत्कामयते तत्तस्य भतीत्यर्थः ।।
एतदालंबनँ श्रेष्ठम् ।।
एतदोंकाररूपमालंबनं श्रेष्ठम् । ध्यानादेरिति शेषः ।। अत एव
एतदालंबनं परम् ।।
एतदालंबनं ध्यानादि सर्वोत्कृष्टमित्यर्थः ।।
एतदालंबनं ज्ञात्वा ब्रह्मलोके महीयते ।।
स्पष्टोऽर्थः ।। प्रथमं तावत्प्रत्यगात्मस्वरूपमाह । न जायते म्रियते इत्यादिना मंत्रद्वयेन । इदं च प्रस्तुत्य व्यासार्यैरित्थं ह्युक्तम् "इदं मंत्रद्वयं तावदेकविषयम् । न हन्यते हन्यमाने शरीर इत्येतद्विवरणरूपत्वाद्दितीयमंत्रस्य । हंता चेदिति मंत्रश्च जीवविषय एव । लोकस्य परमात्मनि हंतृहंतव्यभावप्रतीत्यभावात् । परमात्मा हि प्रत्यक्षागोचरः । कथं तस्मिन्वध्यतादिप्रतिपत्तिः । अहमेनं हन्मि अयं मां हंतुमिच्छतीति वध्यधातकभावाभिमानो हि देहिनां जीवविषय एव । ननु नास्य जरयैतज्जीर्य्यतीतिवत् परमात्मनोऽपि हननप्रतिषेध उपपद्यते । सत्यम् । तत्र दहराकाशस्य देहांतः स्थित्या शङ्कित विकारनिषेध उपपद्यते । इह तु लोकप्रसिद्धाभ्रांतिरनूद्यनिरस्यते । न हि परमात्मनि वध्यधातकभ्रान्तिः कस्याप्यस्ति । अतोऽनुवादनिषेधावनुपपन्नौ ।न जायत इति मंत्रश्चेतनैकार्थः । अतो मंत्रद्वयमपि जीवविषयकमेवेति । अक्षरार्थस्तु ।
न जायते म्रियते वा विपश्चित् ।।
विपश्चित्तवार्होऽयमिदानीमपि जननमरणशून्य इत्यर्थः ।।
नायं कुतश्चित् ।।
उत्पादकशून्यः ।।
न बभूव कश्चित् ।।
पूर्वमपि मनुष्यादिरूपेण जनन शून्यः।। न जायते इत्यत्र हेतुमाह ।।
"अजः'' ।।इति।।
न म्रियते इत्यत्र हेतुमाह ।।
"नित्यः'' ।।इति।।
न कुतश्चिदित्यत्र हेतुमाह ।।
"शाश्वतोऽयम्'' ।।इति।।
न बभूवेत्यत्र हेतुमाह ।।
"पुराणः'' ।।इति।।
ननु कथमस्य नित्यत्वं शरीरान्तर्वर्तिनः शरीरविनाशानुविनाशित्वावश्यंभावादित्यत आह ।।
न हन्यते हन्यमाने शरीरे ।।
स्पष्टोऽर्थः । तदेवोपपादयति ।।
हन्ता चेन्मन्यते हंतुम् ।।
अहमेनं हनिष्यामीति देहात्मदृष्ट्या मन्यते चेदित्यर्थः ।।
हतश्चेन्मन्यते हतम् ।।
छिन्नदेहावयवो देहात्मदृष्ट्यात्मानं हतोऽहमिति मन्यते चेदित्यर्थः ।।
उभौतौ नविजानि (नी) तः।।
आत्मस्वरूपमिति शेषः ।।
नायं हन्ति ।।
आत्मानमिति शेषः ।।
न हन्यते ।।
आत्मस्वरूपमिति शेषः। नच वेदान्तवेद्यपरिशुद्धात्मस्वरूपे कथं हननादिप्रसक्तितत्पूर्वक निषेधाविति वाच्यम् । तस्यैव क्षेत्रज्ञतया तत्प्रयुक्तस्यतत्संभवादितिद्रष्टव्यम् ।। एवं मंत्रद्वयेन प्रत्यगात्मस्वरूपं विशोध्य तदात्मभूतपरमात्मस्वरूपमाह ।।
अणोरणीयान् ।।
अणोः सर्वाचेतनापेक्षया सूक्ष्माच्चेतनादणुतरः । ततोऽपि सूक्ष्मस्तदन्तः प्रवेशयोग्यः ।।
महतो महीयान् ।।
आकाशादेरपि महीयान्महत्तरः । स्वाव्याप्तवस्तुरहित इत्यर्थः ।।
आत्मास्य जन्तोर्निहितो गुहायाम् ।।
अस्य जन्तोर्न जायते म्रियत इति मंत्रद्वयप्रतिपाद्यस्य चेतनस्यात्मा अंतः प्रविश्य नियन्ता ।नचास्य जंतोरित्यस्य हृदयकुहरवाचिगुहाशब्देनैवान्वयो नात्मशब्देनेति शङ्क्यम् ।। मूलतः शाखां परिवास्योपवेशं करोतीत्यत्र मूलतः शाखां परिवास्य मूलतः उपवेशं करोतीत्यन्वयवत् साकांक्षाभ्यामात्मगुहाशब्दाभ्यामन्वयसंभवात् । अतश्च जंतुशब्दितपूर्वमंत्रद्वयनिर्दिष्टजीव स्वरूपापेक्षया एतन्मंप्रतिपाद्यस्य भेदप्रतीतेः पूर्वमंत्रद्वयप्रतिपाद्य एवाणोरणीयानिति मंत्रप्रतिपाद्योऽस्त्विति शंका निरस्ता । ननु न जायत इत्युपन्यस्तस्यात्मनो जायमानवाचि जंतुशब्देन परामर्शस्यानुपपन्नतयाऽस्यजंतोरित्यस्य प्रत्यक्षादिसंनिधापितेतरदेहपरताया एव वक्तव्यत्वेन तद्गुहानिहित आत्मा प्रागुपन्यस्तो जीव एवास्तु । नच कर्तृत्वभोक्तृत्वविशिष्टतया सदाहमिति भासमाने जीवे "कस्तं मदामदं देवं मदन्यो ज्ञातुमर्हति । क इत्था वेद यत्र सः'' इत्युत्तरसंदर्भे प्रतिपाद्यमानदुर्विज्ञानत्वं कथमन्वेतीतिवाच्यम् । जीवस्यकर्तृत्वादिविशिष्टतया सर्वलोकविदितत्वेऽपि मुक्तप्राप्यब्रह्मरूपविशिष्टतया दुर्ज्ञानत्वसंभवादिति चेन्न । "प्राणी तु चेतनो जन्मी जंतुजन्युशरीरिणः'' इति जंतुशब्दस्य चेतनपर्यायतया पाठात् प्रकृतजीव वाचित्वसंभवादस्येतिशब्दस्य पूर्वमंत्रनिर्दिष्टजीवविषयत्वसंभवे प्रत्यक्षोपस्थापित देहपरत्वाश्रयणायोगात् । "एष म आत्मान्तर्हृदयेऽणीयानेष मे आत्मान्तर्हृदये ज्यायान्'' इत्यत्यंताणुत्वमहत्वयोः परमात्मधर्मत्वेन प्रसिद्धतया अणोरणीयानिति मंत्रस्य तद्विषयत्वस्यैव युक्तत्वेन पूर्वमंत्रनिर्दिष्टशुद्धात्मपरत्वासंभवादणोरणीयानिति मंत्रः परमात्मस्वरूपपर एव ।
तमक्रतुः पश्यति वीतशोको धातुः प्रसादान्महिमानमात्मनः ।।
तं तादृशं परमात्मानम् । अक्रतुः काम्यकर्मादिरहितः सन् धातुर्धारकस्य परमात्मनः प्रसादादात्मना ेमहिमानं महत्वसंपादकं स्वसार्वज्ञादिगुणाविर्भावहेतुभूतं परमात्मानं यदा पश्यति तदा वीतशोको भवतीत्यर्थः। "द्युभ्वाद्यायतनं''(ब्र.सू.1.3.1) इत्यधिकरणे जुष्टं यदा पश्यत्यन्यमीशम्'' इति मंत्रं प्रस्तुत्य यदा स्वस्मादन्यं स्वस्येशं प्रीयमाणस्येश्वरस्य महिमानं च निखिलजगन्नियमनरूपं यदा पश्यति तदा वीतशोको भवतीति भगवता भाष्यकृता व्याख्यातत्वात्तदनुसारेणेहापि यःपश्यति सवीतशोको भवतीत्यर्थः । धातुः प्रसादाद्वीतशोको भवतीति वान्वयः । "प्रसीदत्यच्युतस्तस्मिन्मप्रसन्ने क्लेशसंक्षयः'' इति स्मृतेरिति द्रष्टव्यम् । धातोः प्रसादादिति पाठे ऽपि स एवार्थः । तमक्रतुमिति पाठे अक्रतुं कर्मकृतोत्कर्षापकर्षशून्यमिति परमात्मविशेषणम् । धातुः प्रसादशून्यस्य परमात्मतत्त्वं दुरधिगममिति दर्शयति ।।
आसीनो दूरं व्रजति शयानो याति सवतः ।।
परमात्मनः सर्वात्मकत्वादितरत्र विरुद्धतया भासमना अपि आसीनत्वदूरगन्तृत्वादिधर्मा जीवद्वारा तत्र संतीति भावः ।।
कस्तं मदामदं देवं मदन्यो ज्ञातुमर्हति ।।
हर्षाहर्षरूपविरुद्धधर्मा यं तं परमात्मप्रसादानुग्रहीतमादृशजनव्यतिरिक्तः को वा ज्ञातुमर्हतीत्यर्थः ।।
अशरीरँ शरीरेष्वनवस्थेष्ववस्थितम् ।।
अशरीरं कर्मकृतशरीररहितम् । अनवस्थेषु अस्थिरेषु शरीरेषु नित्यत्वेन तत्र स्थिरम् ।।
महांतं विभुम् ।।
महावैभवशालिनम् ।।
आत्मानं मत्वा धीरो न शोचति इति ।।
स्पष्टोऽर्थः ।।ईदृशात्मप्राप्त्युपायमाह ।।
नायमात्मा प्रवचनेन लभ्यो न मेधया न बहुना श्रुतेन ।।
अत्र प्रवचनशब्देन प्रवचनसाधनं मननं लक्ष्यते । उत्तरत्र न मेधया न बहुना श्रुतेनेति श्रवणनिदिध्यासनयोर्वक्ष्यमाणत्वात्तत्समभिव्याहारादध्ययनरूपप्रवचनस्य हेतुत्वप्रसक्तेः । तथैव व्यासार्यैरपि विवृतत्वाच्च ।।
यमेवैष वृणुते तेन लभ्यः ।।
एष परमात्मा यं साधकं प्रार्थयते तेन लभ्यः । प्रार्थनीयपुंसा लभ्य इत्यर्थः । तत्प्रार्थनीयत्वं च तत्प्रियतमस्य पुंसः । तत्प्रियतमत्वं च तत्प्रीतिमत एव । ततश्च भगवद्विषयिणी उपासकस्य प्रीतिर्भगवत उपासके प्रीतिमुत्पाद्य तत्प्राप्तिहेतुर्भवतीत्यर्थः ।।
तस्यैष आत्मा विवृणुते तनूं स्वाम् ।।
तस्योपासकस्यैष आत्मा परमात्मा स्वरूपं प्रकाशयति स्वात्मानुभवं प्रयच्छतीत्यर्थः । वृणुत इति पाठे स एवार्थः ।। परमात्मोपासनांगतया कांश्चिद्धर्मानुपदिशति ।।
नाविरतो दुश्चरितात् ।।
अत्यकरणाद्योऽनिवृत्तः ।।
नाशान्तो नासमाहितः ।।
अशान्तबाह्येन्द्रियः नानाविधव्यापारविक्षिप्तचित्ततयाऽनवहितमनाः ।।
नाशान्तमानसो वापि ।।
अनिगृहीतमानसश्च ।।
प्रज्ञानेनैनमाप्नुयात् ।।
अत्र पुरुषार्थस्यापि दुश्चरितविरत्यादेरुपासनाङ्गतया विधानं पुरुषार्थानृतवदननिषेधस्य दर्शपौर्णमास प्रकरणे नानृतं वदेदिति क्रत्वङ्गतया विधानवदुपपद्यते । यस्तु पुरुषार्थमपि दुश्चरितनिषेधमतिलंघ्य परमात्मोपासनमविगुणं चिकीर्षति तस्य दुश्चरितविरतिरूपाङ्गवैगुण्यादु पासनसाद्गुण्यं न सिध्यतीति भावः ।।
यस्य ब्रह्म च क्षत्रं च उभे भवत आेदनः ।
मृत्युर्यस्योपसेचनं क इत्था वेदय त्रसः ।।
ब्रह्मक्षत्राख्यवर्णद्वयोपलक्षितकृत्स्नचराचरात्मकमिदं जगद्यस्यौदनो भवति विनाश्यं भवतीत्यर्थः । यस्य मृत्युः स्वयमद्यमानत्वे सति अन्यस्यादनहेतुर्भवति सः निखिलचराचर संहर्ता परमात्मा यस्मिन्प्रकारे स्थितः यत्प्रकारविशिष्टःतत्प्रकारमित्थमितिकोवेदेत्यर्थः । ननु ब्रह्मक्षत्रशब्देन चराचरग्रहणे किं बीजमितिचेत् । उच्यते ।ब्रह्म च क्षत्रं च आेदन इत्युक्ते ब्राह्मणक्षत्रियवर्णयोः किं (कं) चित्प्रत्योदनशब्दस्य मुख्यार्थत्वाभावादोदनशब्देन भोज्य (ग्य) त्वं विनाश्यत्वं वा लक्षणीयम् । न हि ब्रह्मक्षत्रमात्रभोक्ता तन्मात्रसंहर्ता वा कश्चिज्जीवः परमात्मा वास्ति । न चान्तरादित्यविद्यायां "ये चामुष्मात्परांचो लोकाः तेषां चेष्ट'' इति सर्वलोकेश्वरे परमात्मन्युपासनार्थं लोकविशेषेईशितृत्वश्रवणात्सर्वसंहर्तर्यपि परमात्मनि ब्रह्मक्षत्रसंहरणमुपासनार्थमुपदिश्यतामिति वाच्यम् ।तद्वदस्योपासनाप्रकरणत्वाभावात् । अतो ब्रह्मक्षत्रग्रहणस्य चराचरमात्रोपलक्षणं युक्तम् । उक्तं चसूत्रकृता "अत्ताचराचरग्रहणात्'' (ब्र.सू.1.2.9) इति । नन्वेवमप्योदनशब्देन किमिति विनाश्यत्वं लक्षणीयम् । गौणत्वमपि शब्दस्य साधारणगुणमपहायासाधारणगुणेनैव निर्वाह्यम् । नह्यग्निर्माणवक इत्यत्राग्निशब्देन पैंगल्यादेरिव द्रव्यत्वादेरुपस्थितिरस्ति । अत एवोद्गातृशब्देन सर्वर्त्विक्साधारणगुणं विहायोद्गातृ गुणमात्रलक्षण पूर्वतन्त्रे निर्णीता । तद्वदिहापि ब्रह्मक्षत्रयोरोदनशब्दमुख्यार्थत्वाऽसंभवेऽपि भोज्यत्वभोग्यत्वरूपान्तरङ्गाकारलक्षकत्वमेव युक्तम् । नत्वत्यंतबहिरङ्गविनाश्यत्वाकारस्य येन निखिल चराचरसंहर्ता परमात्मात्र वाक्ये प्रतीयत इति चेत् उच्यते । यद्यपि विनाशित्वं साधारणाकारः तथापि मृत्युर्यस्योपसेचनमिति वाक्यशेषानुरोधात् साधारणोऽपि गौण्यावृत्त्या लक्षयितुमुचितः । ननु उपसेचनशब्दापेक्षया आेदनशब्दस्य मुख्यत्वादोदनशब्दस्वारस्यानुरोधेनासाधारणाकाररूपभोग्यत्वे लक्षिते जघन्यमुपसेचनपदमबाधकत्वाभिप्रायेण कथंचिन्नीयताम् ।अतश्च योऽत्र ब्रह्मक्षत्रभोक्ता यस्य च मृत्युरबाधकः सोऽस्मिन्मंत्रे प्रतिपाद्यः । भोक्तृत्वं जीवस्येति स एवास्मिन्मंत्रे प्रतिपाद्यतामिति चेत् उच्यते । उपसेचनत्वेन रूपितस्य मृत्योरोदनत्वरूपितेन ब्रह्मक्षत्रशब्दितेन दध्यन्नवत्प्रतीतस्य संबंधस्य सर्वात्मना वाघप्रसंगात् । नहि यस्य ब्रह्मक्षत्रं भोग्यं यस्य च मृत्युरबाधक इत्युक्ते मृत्योर्ब्रह्मक्षत्रस्य च संबंधः प्रतीयते । अतः उपसेचनशब्दस्योदनशब्दापेक्षया जघन्यत्वे बाधकत्वरूपसाधारणगुणं विहाय स्वयमद्यमानत्वे सत्यन्यादनहेतुत्वरूपासाधारणाकार एवग्राह्यः । ततश्चैकवाक्यान्तर्गतया चरम श्रुतोपसेचनपदानुसारेणौदनशब्देनापि विनास्यत्वमेव लक्षणीयम् । स्वबुद्ध्युपस्थापनीय विशेषाकार रूपगुणग्रहणादप्येक वाक्यतापन्नपदांतरोप स्थापितगुणग्रहणस्यैव बुद्धिलाघवेनैकवाक्यता सामर्थ्यानुरोधेन च न्याय्यत्वादित्य स्यार्थस्यात्ताचराचरग्रहणादित्यधिकरणे निर्णीतत्वात् ।।24।। परमात्मनश्च सूपासत्वं द्वाभ्यां मंत्राभ्यां दर्शयति ।।
।।इति द्वितीयवल्लीदीपिका ।।
ऋुतं पिबंतौ सुकृतस्य लोके गुहां प्रविष्टौ परमे परार्धे ।
छायातपौ ब्रह्मविदो वदंति पंचाग्नयो ये च त्रिणाचिकेताः ।।
सत्यवदवश्यं भाविकर्मफलमनुभवंतौ सुकृतसाध्यलोकवर्तिनौ गुहां प्रविष्टौ हृदयगुहावर्तिनौ परार्धे उत्कृष्टे परमाकाशे वर्तमानौ अज्ञसर्वज्ञरूपतया छायातपशब्दनिर्दिष्टौ पंचाग्निपरिशुश्रूषापरिशुद्धांतःकरणा त्रिणाचिकेता ब्रह्मविदश्च वदंतीत्यर्थः । अज्ञवाचिछायाशब्देन जीवं निर्द्दिशतोऽयमभिप्रायः । उपास्योपासकयोरेकगुहावर्तित्वे तयोरेव प्राप्यप्राप्तृतया प्राप्यस्य च तत्प्राप्तिसाधनरथत्वेन निरूपिते शरीरेऽवस्थानमयुक्तम् । न हि रथेन प्राप्तव्यो रथस्थो भवतीति शंका न कार्या । प्राप्यस्य परमात्मनः तत्रावस्थित्वेऽपि जीवस्य "पराभिध्यानात्तु तिरोहितम्'' (ब्र.सू.3.2.5) इत्युक्तरीत्या परमात्मसंकल्पमूलकर्मरूपा विद्यातिरोहिततया तदनुभवलक्षणतत्प्राप्तेरभावेन प्राप्तप्राप्ययोः रथत्वरूपित शरीरांतर्वर्त्येक गुहावर्तित्वकथने नानुपपत्तिः ।।
यः सेतुरीजानानाम्
यज्वनामाधारभूतः । कर्मफलप्रद इत्यर्थः । ईजानानामिति कानजंतः शब्दः ।।
अक्षरं ब्रह्म यत्परम् ।।
निर्विकारं परं ब्रह्म ।।
अभयं तितीर्षतां पारम् ।
संसारसागरं तितीर्षतां निर्भयं दृढतरं तीरम् ।।
नाचिकेतँ शकेमसि ।।
नाचिकेताग्निप्राप्यमुपासितुं शक्तास्म इत्यर्थः । शकेर्व्यत्ययेन शपि इदन्तोमहि । नाचिकेतं शकेमहीत्यस्य मन्त्रखण्डस्य तथैव भाष्यकृता व्याख्यातत्वात् । अतोदुरुषासत्वबुद्ध्या न भेतव्यमिति भावः ।
आत्मानं स्थितं विध्दीत्यादिना सोऽध्वनं पारमाप्नीतितीत्यंतेन संसाराध्वपार भूतवैष्णवपरमपद प्राप्तौ परिकरमुपदिशन् प्राप्तृस्वरूपमुपदिशति ।
आत्मानं रथिनं विद्धि ।
शरीरं रथमेव च ।। स्पष्टोऽर्थः।।
बुद्धिं तु सारथिं विद्वि,
बुद्धिलक्षणव्यवसायाधीनत्वाद्देहप्रवृत्तेस्तस्याः सारथित्वमिति भावः ।।
मनः प्रग्रहमेव च ।।
प्रग्रहोरशना ।।
इंद्रियाणि हयानाहुः ।।
स्पष्टोऽर्थः ।।
विषयांस्तेषु गोचरान् ।।
तेषु इन्द्रियेषु हयत्वेन रूपितेषु । गोचरान्मार्गान् । शब्दादिविषयान्विद्धीत्यर्थः । रथ सारथिहयप्रग्रहत्वेन रूपितानां शरीरेन्द्रियमनोबुद्धीनामभावे रथित्वेन रूपितस्योदीसीन स्यात्मनो गमनरूपलौकिकवैदिकक्रियाकर्तृत्वमेव नास्तीत्येतत्सुप्रसिद्धत्वेन दर्शयति ।।
आत्मेंद्रियमनोयुक्तं भोक्तेत्याहुर्मनीषिणः ।।
आत्मशब्दो देहपरः । मनश्शब्दस्तत्कार्यबुद्धेरप्युपलक्षकः । पूर्वमंत्रे बुद्धेरपि सारथित्वेन निर्दिष्टत्वात् । भोक्ता कर्तृत्वभोक्तृत्वादिमानित्यर्थः । नहि केवलस्यात्मनः कर्तृत्वं भोक्तृत्वं वास्तीति भावः ।। शरीरादेरथत्वादित्यरूपणस्य प्रयोजनमाह ।।
यस्त्वविज्ञानवान् भवति अयुक्तेन मनसा सह ।
तस्येन्द्रियाण्यवश्यानि दुष्टाश्वा इव सारथेः ।।
यस्तु विज्ञानवान्भवति युक्तेन मनसा सह ।
तस्येंद्रियाणि वश्यानि सदश्वा इव सारथेः ।।
लोके हि समीचीनसारथिप्रग्रहवतः अश्वा वशीकृता भवंति एवं सारथिप्रग्रहत्वेन रूपितयोर्विज्ञानमनसोः सामीचीन्ये 
अश्वत्वेन रूपितानींद्रियाणि वश्यानि भवन्ति नान्यथेत्यर्थः । हयत्वेन रूपितानामिन्द्रियाणां वशीकरणतदभावयोः प्रयोजनं 
दर्शयति मंत्रद्वयेन ।।
यस्त्वविज्ञानवान्भवति अमनस्कः सदाऽशुचिः ।
न तु तत्पदमाप्नोति संसारं चाधिगच्छति ।।
यस्तु विज्ञानवान्भवति समनस्कः सदा शुचिः ।
स तु तत्पदमाप्नोति यस्माद्भूयो न जायते ।।
अमनस्कः- अनिगृरीतमनाः । अत एवाशुचिः । सर्वदा विपरीतचिंताप्रवणत्वादित्यर्थः ।न केवलं जिगिमिषितप्राप्त्यभावमात्रं प्रत्युत गहनं संसारकांतारमेव प्रापयतीत्यर्थः ।। किं तत्पदमित्याकांक्षायां तत्पदं दर्शयन्नुपसंहरति ।।
विज्ञानसारथिर्यस्तु मनःप्रग्रहवान्नरः ।
सोऽध्वनः पारमाप्नोति तद्विष्णोः परमं पदम् ।।
समीचीनविज्ञानमनःशाली संसाराध्वपारभूतं परमात्मस्वरूपं प्राप्नोतीत्यर्थः ।वशीकार्यत्वाय रथत्वादिनारूपितेषु शरीरादिषु यानि येभ्योवशीकार्यतायां प्रधानानि तान्युच्यंते ।।
इन्द्रियेभ्यः परा ह्यर्था अर्थेभ्यश्च परं मनः ।
मनसस्तु परा बुद्धिर्बुद्धेरात्मा महान्परः ।।
महतः परमव्यक्तमव्यक्तात्पुरुषः परः ।
पुरुषान्न परं किंचित्सा काष्ठा सा परा गतिः ।।
अस्य मंत्रद्वयस्यार्थोभगवता भाष्यकृता "आनुमानिकमप्येकेषाम्''(ब्र.सू.1.4.1)इत्यधिकरणे उक्तः । इत्थं हि तत्र भाष्यकृता तेषु रथादिरूपीतशरीरादिषु यानि येभ्यो वशीकार्य तायां प्रधानानि तान्युच्यंते । इंद्रियेभ्यः परा इत्यादिना । तत्र हयत्वेन रूपितेन्द्रियेभ्यो गोचरत्वेन रूपितविषया वशीकार्यत्वे पराः । वश्येंद्रियस्यापि विषयसन्निधाविन्द्रियाणां दुर्निग्रहत्वात् ।तेभ्योऽपि परं प्रग्रहरूपितं मनः । मनसि विषयप्रवणे विषयासन्निधानस्याप्य किंचित्करत्वात् ।तस्मादपि सारथित्वरूपिता बुद्धिः परा । अध्यासादौ मनसोऽप्यकिं चित्करत्वात् । तस्या अपि रथित्वेन रूपित आत्मा कर्तृत्वेन प्राधान्यात्परः । सर्वस्यात्मेच्छा यत्तत्वात् । आत्मैव महानिति च विशिष्यते । तस्मादपि रथरूपितं शरीरं परम् । तदायत्तत्वाज्जीवस्य सकलपुरुषार्थ साधनप्रवृत्तीनाम् । तस्मादपि परः सर्वान्तरात्मभूतोंऽतर्याम्यध्वनः पारभूतः परमपुरुषः ।यथोक्तस्यात्मपर्यंतस्य तत्संकल्पायत्तप्रवृत्तित्वात् । स खल्वन्तर्यामितयोपासनस्यापि निर्वर्तकः ।"परात्तुतच्छ्रुतेः'' (ब्र.सू.2.3.40) इति हि जीवात्मनः कर्तृत्वं परमपुरुषायत्तमिति वक्ष्यते ।वशीकार्योपासननिर्वृत्त्युपायकाष्ठाभूतः परमप्राप्यश्च स एव । तदिदमुच्यते ।। "पुरुषान्नपरं किं चित्सा काष्ठा सा परागतिः'' इति । तथाचान्तर्यामिब्राह्मणे "य आत्मनि तिष्ठन्''इत्यादिभिः सर्वं साक्षात्कुर्वन्सर्वं नियम यतीत्युक्त्वा "नान्योऽतोस्ति द्रष्टेति नियंत्रंतरं निषिध्यते ।।
भगवद्गीतासु च "अधिष्ठानं तथा कर्त्ता करणं च पृथग्विधम् । विविधा च पृथक् चेष्टा दैवं चैवात्र पंचमम्'' (श्री.भ.गी.18.14) इति ।। दैवमत्र पुरुषोत्तम एव ।"सर्वस्यचाहंहृदिसन्निविष्टोमत्तः स्मृतिर्ज्ञानमपोहनंच'' (श्री.भ.गी.17.15) इति वचनात् ।तस्य च वशीकरणं तच्छरणागतिरेव । यथाह । "ईश्वरः सर्वभूतानां हृद्देशेऽर्जुन''तिष्ठति । भ्रामयन्सर्वभूतानियन्त्रा रूढानि मायया । तमेवशरणं गच्छ'' (श्री.भ.गी.18.61) इति । तदेवमात्मानं रथिनं विद्धीत्यादिना रथयादिरूपकविन्यस्ता इन्द्रियादयः इन्द्रियेभ्यः पराह्यर्था इत्यत्र स्वस्वशब्दैरेव प्रत्यभिज्ञायन्ते । तेन रथरूपितं शरीरमिति परिशेषात्तदव्यक्तशब्देनोच्यत इति भाषितम् ।।
एष सर्वेषु भूतेषु गूढोत्मा न प्रकाशते ।।
सर्वेषु भूतेष्वात्मतया वर्तमानोऽसौ गुणत्रयमायातिरोहितत्वेनाजितबाह्याभ्यंतः करणानां न यथावत्प्रकाशते ।।
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ।
अग्र्ययाऐकाग्र्ययुक्तया बाह्याभ्यंतरव्यापाररहितया सूक्ष्मार्थविवेचनशक्तया सूक्ष्मदर्शनशीलैर्दृश्यते इत्यर्थः । बाह्याभ्यंतरकरणव्यापारराहित्य प्रकारमध्यात्मयोगाधि गमेनेति निर्दिष्ट जीवस्वरूपज्ञानप्रकारं च दर्शयति ।।
"यच्छेद्वाङ्मनसी प्राज्ञः'' ।।इत्यादिना।।
इमं मंत्रं प्रस्तुत्येत्थं हि भाष्यकृता "इत्यादिरूपितानामिन्द्रियादीनां वशीकरणप्रकारोऽ यमुच्यते । यच्छेद्वाङ्मनसी वाचं 
मनसि नियच्छेत् । वाक्पूर्वकानि कर्मेन्द्रियाणि ज्ञानेन्द्रियाणि च मनसि नियच्छेदित्यर्थः । वाक्शब्दे द्वितीयायाः "सुपां 
सुलुगित्या''दिना लुक् । मनसीति सप्तम्याश्छांदसो दीर्घः ।
तद्यच्छेज्ज्ञान आत्मनि ।।
तन्मनो बुद्धौ नियच्छेत् । ज्ञानशब्देनात्र पूर्वोक्ता बुद्धिरभिधीयते । ज्ञान आत्मनीति व्यधिकरणे सप्तम्यौ । आत्मनि वर्तमाने ज्ञाने नियच्छेदित्यर्थः ।।
ज्ञानमात्मनि महति नियच्छेत् ।
(बुद्धिं कर्तरि महति आत्मनि नियच्छेत्) ।।
तद्यच्छेच्छांत आत्मनि ।।
तं कर्तारं परस्मिन् ब्रह्मणि सर्वान्तर्यामिणि नियच्छेत् । व्यत्ययेन तदिति नपुंसकलिंगता ।एवं भूतेन रथिना वैष्णवं पदं गन्तव्यमित्यर्थः'' इति भाषितम् । विवृतं च श्रुतप्रकाशिकायाम् ।वाचो मनसि नियमनं मनोननुगुणप्रवृत्तिवैमुख्यापादनम् । मनसो बुद्धौ नियमनं व्यवसायानु गुणप्रवृत्त्यापादनम्। बुद्धिश्चार्थेषु हेयताध्यवसायरूपा । तस्या बुद्धेरात्मनि नियमनं स एवो -पायतया साक्षात्कार्य इत्येतदर्थविषयत्वापादनम् । शांते-स्वत ऊर्मिषट्कप्रतिभटे । शांत आत्मनि महत आत्मनो जीवस्य नियमनं नाम तच्छेषतया प्रतिपत्तिः । आत्मशब्दस्य पुल्लिंगत्वात् पुल्लिंगतच्छब्देन निर्देष्टव्ये छांदसत्वाल्लिंगव्यत्ययः । ननु भाष्ये ज्ञान आत्मनीति व्यधिकरणे सप्तम्यौ आत्मनि वर्तमाने ज्ञाने नियच्छेदित्यर्थ इत्युक्तिरयुक्ता । अव्यावर्तकत्वादात्मनीति विशेषणस्य । आत्मन्यवर्तमानज्ञानस्यैवाभावात् । न च तद्यच्छेज्ज्ञान इत्येतावत्युक्ते तथा सति तस्या एव भ्रांतेः सामानाधिकरण्ययोजनया दृढीकरणप्रसंगात् । नह्यात्मनीत्यनेनात्म भ्रांतिर्व्युदस्यते । न चात्मनि वर्तमान इति भाष्यस्यात्मनि विषयविषयिभावलक्षणसंबंधेन वर्तमान इत्यर्थः । आत्मविषयकज्ञान इति यावत् । अतो नाव्यावर्तकत्वेन वैयर्थ्यदोष इति वाच्यम् । तथा सति ज्ञानमात्मनि महति नियच्छेदित्यस्य वैयर्थ्यापातात् । तदर्थस्यानेनैव सिद्धेरिति चेत् । उच्यते अयमभिप्रायो भाष्यकारस्य । तद्यच्छेज्ज्ञान आत्मनीत्यत्राऽऽत्मनीति विषयसप्तमी । तच्चात्मविषयं ज्ञानम् आत्मोपादेयः । तदतिरिक्ता अर्था हेया इत्येवंरूपम् ।तच्चार्थेषु हेयताध्यवसायरूपा बुद्धिरिति श्रुतप्रकाशिकायां व्यक्तम् । तस्य चात्मानात्मविषयका हेयताहेयताध्यवसायरूपस्य ज्ञानस्य महत्यात्मनि नियमनं नाम स एवोपायतया साक्षात्कार्य इत्येतदर्थविषयत्वापादनमिति तत्रैवश्रुतप्रकाशिकायामुक्तात्वाद्वाक्यद्वयस्यापि सप्रयोजन तया त्वदुक्तवैयर्थ्यशंकानवकाश इति । एवं वशीकरणप्रकारमुपदिश्याधिकारिपुरुषानभिमुखी करोति ।।
उत्तिष्ठत जाग्रत
आत्मज्ञानाभिमुखा भवत । अज्ञाननिद्राक्षयं कुरुत ।।
प्राप्यवरान्निबोधत ।।
वराञ्छ्रेष्ठानाचार्यानुपगम्यात्मतत्त्वं निबोधत । यद्वा उपासिताद्भगतो ब्रह्मविद्भयोवा । देवतापारमार्थ्यं च यथावद्वेत्स्यते भवानित्येवं रूपान् वरान् प्राप्य ज्ञेयमात्मतत्त्वं निबोधत । नोदासितव्यमिति भावः ।।
क्षुरस्य धारा निशितादुरत्यया दुर्गं पथस्तत्कवयो वदन्ति ।।
ज्ञानिनस्तदात्मतत्त्वं दुर्गमं पंथानं वर्णयन्ति । तत्कस्य हेतोः । यत आत्मतत्त्वं क्षुरस्यायुधविशेषस्य धारा अग्रंं निशिता तीक्ष्णा दुरत्यया नातिक्रमणीया । तीक्ष्णे क्षुराग्ने संचरतः पुंसो यथाकियत्यप्यनवधाने आत्मनाशो भवतिएवमात्मस्वरूपावगतिदशायांस्वल्पेप्यनवधानेऽपराधेआत्मनाशोभवतीतिभावः । उपसंहरति ।।
अशब्दमस्पर्शमरूपमव्ययं तथाऽरसं नित्यमगंधवच्च यत् ।।
अत्र नित्यमित्येतदशब्दमित्यादौ प्रत्येकमभिसंबंध्यते । अशब्दत्वादिवशादेव कालवदव्ययम् अवयवापचयशूनयमित्यर्थः ।।
अनाद्यनन्तं महतः परं ध्रुवं निचाय्य तं मृत्युमुखात्प्रमुच्यते ।।
महत इत्यनेनात्मनि महति नियच्छेदिति पूर्वमंत्रनिर्दिष्टो जीवो गृह्यते । ध्रुवं स्थिरंनिचाय्य दृष्ट्वा दर्शनसमानाकारोपासनेन वशीकृत्येत्यर्थः । मृत्युमुखादतिभीषणात्संसारादित्यर्थः ।।उपसंहरति ।।
परांचि खानि व्यतृणतस्वयंभूस्तस्मात्पराङ् पश्यति नान्तरात्मन् ।।
परानंचंतीति -परांचि खानींद्रियाणि, परप्रकाशकान्येव नात्मप्रकाशकानि कुत इत्यत्राह ।व्यतृणत्स्वयंभूःपरमात्मा इमानीन्द्रियाणि हिंसितवान् । "उतृदिर्हिंसायाम्'' इति हि धातुः ।तस्मात्पराङ् पश्यति तस्मादेव हेतोः प्रत्यंचं द्रष्टुमसमर्थानि 
संति पराङ् पराचः पदार्थान्पश्यं तीत्यर्थः ।। ईदृशेऽपि लोकस्वभावे नद्याः प्रतिस्त्रोतः प्रवृत्त इव कश्चित्पुरुषधौरयः प्रत्यगात्म 
प्रवणोऽप्यस्तीत्याह ।।
कश्चिद्धीरः प्रत्यगात्मानमैक्षदावृत्तचक्षुरमृतत्वमिच्छन् ।।
चक्षुश्शब्दः इंद्रियमात्रपरः । स्वस्वविषयव्यावृत्तेन्द्रियः कश्चिन्मुमुक्षुः धीशाली प्रत्यगात्मानं परिशुद्धेन मनसा साक्षात्करोतीत्यर्थः ।।
पराचः कामाननुयन्ति बालास्तेमृत्योर्यंति विततस्य पाशम् ।।
अज्ञास्त्वात्मव्यतिरिक्तशब्दादिविषयानवगच्छंतः संसारपाशंविस्तृतं प्रतिपद्यन्त इत्यर्थः ।
या प्राणेन संभवत्यदितिर्देवतामयी ।
गुहां प्रविश्य तिष्ठन्ती या भूतेभिर्व्यजायत ।।
कर्मफलान्यत्तीत्यदितिर्जीव उच्यते । प्राणेन संभवति प्राणेन सह वर्तते । देवतामयी इंद्रियाधीनभोगा गुहां प्रविश्य तिष्ठंती हृदयपुण्डरीककुहरवर्तिनी भूतोभिः पृथिव्यादिभूतैः सह व्यजायत देवादिरूपेण विविधा सत्यजायतेत्यर्थः ।।
एतद्वै तत् ।।
एतन्मंत्रप्रतिपाद्यजीवस्वरूपं तत् । तदात्मकं ब्रह्मात्मकमित्यर्थः । अत्रैव प्रकरणे ब्रह्मजज्ञं देवमीडयं विदित्वेत्यत्र देवमित्यस्य देवात्मकं परमात्मकमिति व्याख्यातत्वात् । "क्षेत्रज्ञं चापि मा ंविद्धी''त्येतदुपबृंहणे गीतावचनेऽपि मां मदात्मकमिति भाषितत्वाच्चैवमेवार्थः । ननु सर्वेषां ब्रह्मात्मकत्वं न संभवति । अहमित्यहंताश्रयतयानुसन्धीयमानो ह्यात्मा स चा हमिहैवास्मीति देशांतरव्यावृत्ततयानुसन्धीयते । अतो ब्रह्मणः कथं सर्वदेशकालवर्तिपदार्थात्म भूतत्वमित्याशंक्याह ।।
यदेवेह तदमुत्र यदमुत्र तदन्विह ।।
यदेव परमात्मतत्त्वमत्र लोकेऽनुसन्धीयमानतयात्मभूतं तदेव लोकान्तवर्तिनामप्यात्म भूतमित्यर्थः । ततश्चात्मभेदो नास्तीत्यर्थः । अयमभिप्रायः । किंपरमात्मतत्त्वविदामहमिहैवेति प्रतीतिः सर्वदेशवर्तिपदार्थात्मत्वबाधकतयोपन्यस्यते उत तद्रहितानाम् । नाद्यः । तेषामहमि हेत्यादिप्रतीतेरेवाभावात् । प्रत्युताहं मनुरभवं सूर्यश्चेत्येव प्रतीतेः सत्त्वात् । न द्वितीयः । अतद्विदामहं प्रतीतेर्जीवमात्रविषयत्वेन तत्र परिच्छिन्नत्वप्रतीतेः परमात्मविभुत्वबाधकत्वा भावादिति ।।
मृत्योः स मृत्युमाप्नोति य इह नानेव पश्यति ।।
य इह परमात्मनि भेदमिव पश्यति संसारात्मसंसारांतरं प्राप्नोतीत्यर्थः ।। नन्वस्माकं परमात्मतत्त्वं कुतो नोपलभ्यत इत्यत्राह ।।
मनसैवेदमाप्तव्यं
इदं परमात्मस्वरूपम् । परिशुद्धमनोग्राह्यमित्यर्थः । उक्तमेवार्थं दृढीकरणाय पुनरभ्यस्यति ।।
नेह नानास्ति किंचन ।।
मृत्योः स मृत्युमाप्नोति य इह नानेव पश्यति ।।
उक्तोऽर्थः ।।
अंगष्ठमात्रः पुरुषो मध्य आत्मनि तिष्ठति ।
ईशानो भूतभव्यस्य न ततो विजुगुप्सते ।।
कालत्रयवर्ति निखिलचेतनाचेतनेश्वरः पुरुष उपासकशरीरमध्ये अंगुष्ठपरिमाणः सन्नास्ते ।ततस्तमादेव निखिलेश्वरत्वहेतोरेव वात्सल्यातिशयात् कष्टभूतदेहांतरावस्थानान्नहि विजुगुप्सते ।वात्सल्यवशेन भोग्यमेव पश्यतीत्यर्थः ।।
एतद्वै तत् ।।
एतन्मंत्रप्रतिपाद्यमपि पूर्वोक्तपरमात्मस्वरूपमेवेत्यर्थः ।।
अंगुष्ठमात्रः पुरुषो ज्योतिरिवाधूमकः ।।
शुष्केन्धनानलवत्प्रकाशमान इत्यर्थः ।।
ईशानो भूतभव्यस्य स एवाद्य स उ श्वः ।।
अद्यतनपदार्थजातं श्वस्तनपदार्थजातं कालत्रयपदार्थजातं स एवेत्यर्थः ।।
यथोदकं दुर्गे वृष्टं पर्वतेषु विधावति ।।
यथापर्वतमूर्द्धनि वृष्टं प्रत्यन्तपर्वतेषु नानाभूततया पतित्वा पतित्वा धावति ।
एवं धर्मान्पृथक् पश्यन्तानेवानुविधावति ।।
एवं परमात्मगतदेवमनुष्यान्तर्यामित्वादिधर्मान्पृथगाधिकरणनिष्ठान्पश्यन्पर्वत निर्झरपातमनुकृत्य संसारकुहरे पततीत्यर्थः । अथ सर्वत्रैकात्म्यज्ञानस्य फलमाह ।।
यथोदकं शुद्धे शुद्धमासिकं तादृगेव भवति ।
एवं मुनोर्विजानत आत्मा भवति गौतम ।।
यथा शुद्धे शुभ्रं जलं प्रक्षिप्तं तत्सदृशमेव भवति न तु किंचिदपि वैसादृश्यमेवं मनननिदिध्यासनशीलस्यात्मापि परमात्मसदृश एवेत्यर्थः । गौतमेति सहर्षं संबोधनम् ।।
य एषु सुप्तेषु जागर्ति कामं कामं पुरुषो निर्मिमाणः ।।
सर्वेषु जीवेषु निद्रां गतेषु कामंकाममितिणमुलन्तम् । संकल्प्यसंकल्प्येत्यर्थः । स्वच्छन्दानुरोधेन पुरुषो निर्माता योऽस्ति ।।
तदेव शुक्रं तद्ब्रह्म तदेवामृतमुच्यते ।
तस्मिल्लोँकाः श्रिताः सर्वे तदु नात्येति कश्चन ।।
शुक्रंप्रकाशकम् । तदेव निरूपाधिकममृतमित्यर्थः । नित्युमुक्तानाममृतान्तराणां सत्त्वेऽपि निरूपाधिकामृतत्वाभावात्तदेवेत्यवधारणस्य नानुपपत्तिरिति ध्येयम् । एतेनामृतान्तर निषेधान्मुक्तपरमात्मनोरभेद इति शंका प्रत्युक्ता ।।
एको वशी सर्वभूतान्तरात्मा एकं बीजं बहुधा यः करोति ।
तमात्मस्थं येऽनुपश्यंति धीरास्तेषां सुखं शाश्वतं नेतरेषाम् ।।
तमः परे देवे एकीभवतीतिस्वात्मन्यविभक्ततमस्त्वावस्थामापन्नमव्यक्ताख्यं बीजमित्यर्थः ।आत्मस्थम् -आत्मन्यंतर्यामितयास्थितमित्यर्थः । शिष्टं स्पष्टम् ।।
नित्यो नित्यानां चेतनश्चेतनानामेको बहूनां यो विदधाति कामान् ।।
एको नित्यश्चेतनः सन् बहूनां नित्यानां चेतनानां कामान्विदधातीत्यर्थः । नित्यानां मध्ये नित्यः चेतनानां मध्ये चेतन इति राजराजादिशब्दवदत्यंतनित्यत्वचेतनत्वप्रतिपादनेऽपि नानुपपत्तिः । तमात्मस्थम् इत्यादि स्पष्टम् ।
न तत्र सूर्यो भाति न चंद्रतारकं नेमा विद्युतो भांति कुतोऽयमग्निः ।।
सर्वतेजसां छादकमित्यर्थः ।।
तमेव भांतमनु भाति सर्वं ।।
अनुभानंपश्चाद्भानम् । तेन कार्यकारणभावः सिद्धः । पौर्वापर्यनियमो हि कार्यकारण भावः । सर्वतेजसां कारणमित्युक्तं भवति ।
तस्य भासा सर्वमिदं विभाति ।।
चाक्षुषरश्म्यनुग्राहकचंद्रातपादित्यवदुत्पन्नस्यापि तेजसः स्वसंबन्धेन स्वकार्यकारण सामर्थ्यापादकत्वलक्षणानुग्राहकत्वशालीत्यर्थः । अत्र च वक्तव्यं कठवल्लीप्रकाशिकायामुक्तं ततोऽवगन्तव्यम् ।।
यदिदं किं च जगत्सर्वं प्राण एजति निस्सृतम् ।
महद्भयं वज्रमुद्यतं य एनं ति (तद्वि) दुरमृतास्ते भवन्ति ।।
अस्मिन्नंगुष्ठमात्रे पुरुषे प्राणशब्दनिर्दिष्टे स्थितानां सर्वेषां ततो निस्सृतानां तस्मात्संजात महाभयनिमित्तमेजनं कंपनं श्रूयते । तच्छासनातिवृत्ता ैकिं भविष्यतीति महतोभयाद्वज्रादिबोद्य तात्कृत्स्नं जगत्कंपत इत्यर्थः । भयादस्याग्निस्तपतीत्यादिनै कार्थ्यान्महद्भयं वज्रमुद्यतमिति पंचम्यर्थे प्रथमेति भाषितम् । तच्च व्यासार्यैर्विवृतम् । प्राण इति सप्तम्यंतपदसामर्थ्यात्स्थितानामित्यध्याहारः । कुतो निस्सृतानामित्यपेक्षायां प्रकृतस्यैवोपादानत्वमाह । तत इति ।एजनंकंपनम् । "एजृ कंपने'' इति हि धातुः । प्रत्यवायभयात्स्वस्वकार्यप्रवृत्तिः कंपनम् । उद्यतवज्रादिव परमपुरुषात्संजातेन भयेन कृत्स्नं जगत्कंपत इत्यर्थः । अत्र महद्भयं वज्रमुद्यतमिति चत्वारिपदानि पंचम्यर्थे प्रथमांतानि । तत्राद्यं पंचम्यर्थप्रथमांतपदद्वयं भयवाचि, उत्तरं तु पदद्वयमुद्यद्वज्रसदृशब्रह्मपरमिति द्रष्टव्यम् । वशीकार्यपरंपराविश्रांतिभूमितया प्राङ्निर्दिष्टमेव परमात्मानं स्मारयति ।।
इन्द्रियेभ्यः परं मनो मनसः सत्त्वमुत्तमम् ।।
इंन्द्रियो मनः परमित्यर्थः । इंद्रियेभ्यःपराह्यर्था अर्थेभ्यश्च परं मन इत्यनेनैकार्थ्यात् । सत्त्वशब्दश्च तत्कार्यबुद्धिलक्षकः । मनसस्तु पराबुद्धिरित्यनेनैकार्थ्यात् ।।
सत्त्वादधि महानात्मा महतोऽव्यक्तमुत्तमम् ।।
अव्यक्तात्तुपरः पुरुषो व्यापकोऽलिंग एव च ।।
अलिङ्गः लिङ्गागम्यः । पुरुषो वशीकार्येषु परः । "तस्य च वशीकरणं तच्छरणा गतिरेवे''त्ययमर्थः पूर्वमुक्त एवानेन स्मारितो भवति ।
न संदृशे तिष्ठति रूपमस्य न चक्षुषा पश्यति कश्च नैनम् ।।
अस्य स्वरूपं विग्रहो वा व्यापकत्वादेव संदर्शनविषये मूर्तत्वेनाभिमुखतया न तिष्ठतीत्यर्थः ।अत एव चक्षुषा को पि द्रष्टुं नेष्टे ।
हृदा मनीषा मनसाभिक्लृप्तः ।।
अयं मंत्रःखण्डः व्यासार्यैः "सर्वत्र प्रसिद्धोपदेशात्''(ब्र.सू.1.2.3) इत्यधिकरणे हृदेति भक्तिरुच्यते । मनीषेति धृतिः । न संदृशे तिष्ठति रूपमस्य न चक्षुषा पश्यति कश्चनैनमिति पूर्वार्द्धमेकरूपं पठित्वा "भक्त्या च धृत्या च समाहितात्मा ज्ञानस्वरूपं परिपश्यतीहे'' ति महाभारतोक्तेः। अभिक्लृप्तः -ग्राह्य इत्यर्थः'' इति विवृतः । "धृत्या समाहितात्मा भक्त्या त्वननय्या शक्य इत्यनेनैकार्थ्यादिति वेदार्थसंग्रहे प्रतिपादितम् ।
य एनं विदुरमृतास्ते भवंति ।।
स्पष्टोऽर्थः ।।
यदा पंचावतिष्ठन्ते ज्ञानानि मनसा सह ।।
ज्ञायतेनेनेति व्युत्पत्त्या ज्ञानानीन्द्रियाणीत्यर्थः । "सप्तगतेर्विशेषितत्वाच्च'' (ब्र.सू. 2.4.5) इत्यधिकरणे व्यासार्यैर्विवृतम् ।
बुद्धिश्च न विचेष्टेन
अध्यवसायोपेतं मन एव बुद्धिशब्देनोच्यते । अत एव तत्र भाष्यम् । "अध्यवसायाभिमान चिन्तावृत्तिभेदान्मन एव बुद्ध्यहंकारचित्तशब्दैरुपदिश्यते'' इति ।
तामाहुः परमां गतिम् ।।
शरीरांतः संचरणं विहाय मोक्षार्थगमनं परमागतिरिति तत्रैव स्पष्टम् ।
तां योग इति मन्यंते स्थिरामिंद्रियधारणम् ।।
पूर्वमंत्रनिर्दिष्टां बाह्यांतःकरणधारणां परमां गतिं परमव्योमगतिं मन्यन्ते । उक्तं च व्यासार्यैः परमा गतिर्योग इति ।।
यदा सर्वे प्रमुच्यंते कामा येऽस्य हृदि स्थिताः । अथ मर्त्योऽमृतोभवत्यत्र ब्रह्म समश्नुते ।।
कामाः शब्दादिविषयमनोरथाः हृदि गता यदा शाम्यंते तदुत्तरक्षण एवायमुपासकः पुमानविश्लिष्टाश्लिष्टपूर्वोत्तरदुरितो भवति । अत्रोपासनवेलायामेव ब्रह्माश्नुते । ब्रह्म अविक्षिप्तेनमनसानुभवतीत्यर्थः । "इदंच समानाचासृत्युपक्रमात्'' (ब्र.सू.4.2.7) इति भाष्ये स्पष्टम् ।।उक्तमेवार्थमादरेणाभ्यसन्नुपदेष्टव्यांश एतावानेवेत्युप संहरति ।
यदा सर्वे प्रमुच्यंते हृदयस्यैव (स्येह) ग्रंथयः ।
अथ मर्त्योऽमृतो भवत्येतावदनु शासनम् ।।
ग्रंथय इव दुर्मोचा रागद्वेषादयो यदैव प्रमुच्यन्त इत्यर्थः । एतावदनुशासनमनुशासनीयम् ।उपासकस्य कर्तव्यत्वेन समुपदेष्टव्यमेतावदेवेत्यर्थः ।। विमुक्तश्च विमुच्यत इति पूर्वमुक्तां द्वितीयां परममुक्तिमाह ।।
शतं चैका च हृदयस्य नाड््यस्तासां मूर्द्धानमभिनिस्सृतैका ।।
हृदयस्य प्रधाननाड््यः शतं चैका च सन्ति । तासां मध्ये एका सुषुम्नाख्या ब्रह्मनाडी मूर्धानमभिनिस्सृता ।।
तयोर्ध्वमायन्नमृतत्वमेति विष्वङ्ङन्या उत्क्रमणे भवंति ।।
तयोर्ध्वनाड्योर्ध्वं ब्रह्मलोकं गच्छन्देशविशेषविशिष्टब्रह्मप्राप्तिपूर्वक स्वरूपाविर्भावलक्षणं मुक्तिं प्राप्नोति । अन्यास्तु नाड्यो विष्वगुत्क्रमणे नानाविधसंसारमार्गोत्क्रमणायोपयुज्यंते । विष्वग् विवतानाड्यः अन्योत्क्रमण उपयुज्यंत इति व्यासार्यैर्व्याख्यातम् ।।
अंगुष्ठमात्रः पुरुषोंऽतरात्मा सदा जनानां हृदये सन्निविष्टः ।।
स्पष्टोऽर्थः ।।
तं स्वाच्छरीरात्प्रवृहेन्मुंजादिवेषीकां धैर्येण ।।
सकलचेतनाचेतनांतर्यामितया संतमात्मानं तच्छरीरिणं चेतना चेतनलक्षणाच्छरीरा (तच्छरीरभूताज्जनशब्दिताच्चेतना) त्प्रवृहेत्पृथक्कुर्यात्पृथगात्मानमित्युक्तरीत्या धारकत्वनियंतृत्व शेषित्वधर्मैर्विलक्षणं धैर्येण प्रज्ञाकौशलेन जानीयात् ।।
तं विद्याच्छुक्रममृतं
शुक्रं तेजिष्ठं स्वप्रकाशज्ञानरूपं ब्रह्म जानीयादित्यर्थः । देवदत्तः स्वाच्छरीराद्विलक्षण इत्यत्र स्वशब्दस्य देवदत्तसंबंधिपरत्ववदिहापि स्वाच्छरीरादिति स्वशब्दः परमात्मसंबंधिशरीरपरामर्शी । न वेदितृजनसंबंधिपरामर्शी । एतेन देहात्पृथक्करणस्य देहैक्यभ्रमविषये जीव एव संभवात्तस्यैव तं विद्याच्छुक्रममृतमिति ब्रह्मत्वोपदेशादिदं प्रकरणं जीवब्रह्माभेदपरमिति शंकाया अनवकाशः ।।
<0102003>
12.अन्तराधिकरणम्
अंतर उपपत्तेः (ब्र.सू.1।2।13)
छांदोग्ये चतुर्थाध्याये दशमखण्डोपक्रमे ।।
उपकोसलो ह वै कामलायनः सत्यकामे जाबाले ब्रह्मचर्यमुवास ।।
कमलसुत उपकोसलनामा पूर्वोक्तजाबाले सत्यकामे विद्यार्थं ब्रह्मचर्यमवात्सीत् ।।
तस्य ह द्वादशवर्षाण्यग्नीन्परिचचार ।।
तदग्निशुश्रूषां द्वादशवर्षाणि कृतवान् ।।
स ह स्माऽन्यानंतेवासिनः समावर्तयंस्तं ह स्मैव न समावर्तयति ।।
स्वाध्यायार्थिन इतरान्ब्रह्मचारिणः स्वाध्यायं ग्राहयित्वा समावर्तयन् । तं ब्रह्मविद्यार्थिनं ज्ञात्वा चिरसेवामंतरेण ब्रह्मविद्यानोपदेष्टव्येति मत्वा तमेव न समावर्तयति स्म ।।
तं जायोवाच तप्तो ब्रह्मचारी कुशलमग्नीन्पर्यचारीन्मात्वाग्नयः परिप्रावोचं प्रब्रूहास्मा इति ।।
तपसा तप्तः ब्रह्मचारी सम्यगग्निशुश्रूषां कृतवान् एतस्य विद्यानुपदेशे तत्परिचरणप्रीता अग्न्य एव तदनुग्रहं कुर्युरिति तस्मा उपकोसलाय विद्यामुपदिशेति तस्य भार्योक्तवतीत्यर्थः ।।
तस्मै हाप्रोच्यैव प्रवासांचक्रे ।।
तस्य विद्यामनुपदिश्यैव देशांतरं प्रोषितः ।
स ह व्याधिना अनशितुं दघ्रे ।।
स मानसेन दुःखेन पीडितः सन् अनशनाय मतिं चक्रे । धृङ्अवस्थाने इति धातुः ।।
तमाचार्यजायोवाच ब्रह्मचारिन्नशान किं नु नाश्रासीति ।।
स्पष्टोऽर्थः ।।
स होवाच बहव इमेऽस्मिन्पुरुषेकामाः नानात्यया व्याधिभिः परि पूर्णोऽस्मि नाशिष्यामीति ।।
अस्मिन् जीवे ब्रह्मप्राप्तिव्यतिरिक्ताः काम्यमाना विषया नानाविधगर्भजन्मजरामरणादिलक्षणफलजनकाः मनसि परिवर्तमानाःसन्ति । अतस्तद्विषयभयरूपव्याधिभिः पूर्णोऽस्मि अतोनभुंजेइति ।
अथ हाग्नयः समूदिरे ।।
एतद्वाक्यं श्रुत्वा परिचरणप्रीता गार्हपत्यादयोऽग्नयो दयमानमानसाः संभूयोक्तवंतः ।
तप्तो ब्रह्मचारी कुशलं नः पर्यचारीद्धंताऽस्मै प्रब्रवामेति ।।
स्पष्टोऽर्थः ।
तस्मैहोचुः ।। प्राणो ब्रह्म ।। कं ब्रह्म खं ब्रह्मेति ।। स होवाच विजानाम्यहं यत्प्राणो ब्रह्म ।। कंच खं च तु न विजानामीति ।।
अस्यायमभिप्रायः । नतावत्प्राणादिप्रतीकोपासनमग्निरभिभिधीयते । जन्मजरामरणादि भवभयभीतस्य मुमुक्षोर्मम मोक्षोपदेशाय 
प्रवृत्तत्वात् । अतो ब्रह्म वोपास्यमुपदिष्टम् । तत्र प्राणादिभिः समानाधिकरणं ब्रह्म निर्दिष्टं तत्र सकलजगत्प्राणयितृत्वयोगेन 
प्राणशब्दितत्वस्य ब्रह्मण्युपपन्नत्वात्प्राणो ब्रह्मेत्युक्तम् । तज्जानामि कं ब्रह्म खं ब्रह्मेत्युक्तं च न विजानामि । यद्यपि कं शब्दस्य सुखमर्थः खमित्यस्य चाकाशोऽर्थः ततश्च वैषयिकसुखशरीरकमाकाशशरीरकं च ब्रह्मेत्यभिप्रायः । उत कमित्यनेन सुखमभिधीयते खमित्यनेनाकाशवाचिनाऽपरिच्छिन्नत्वमभिधीयते । तयोरन्योन्यविशेष्यविशेषणभावेनापरिच्छिन्नसुखं ब्रह्मेत्यर्थो लभ्यते ।ततश्चानयोर्मध्ये क्वार्थे तात्पर्यमिति न जाने इत्यर्थः ।
ते होचुः यद्वाव कं तदेव खं यदेव खं तदेव कमिति ।।
ते तदभिप्रायज्ञा आग्नयो कंखमित्यनयोरन्योन्यविशेषणविशेष्यभाव एवाभिमत इत्यूचुः इत्यर्थः । ननु पुनरुक्तिर्व्यर्थेति चेत् । एतद्दार्ढ्यार्थं वाऽपरिच्छिन्नसुखत्वेन सुखरूपा परि च्छिन्नत्वेन चोपासनासिद्ध्यर्थं वा परस्परविशेषणविशेष्यभावोपदेशसार्थक्या ।।
तत्प्राणं च हास्मै तदाकाशं चोचुः ।।
अतो जगत्प्राणयितृत्वेन प्राणत्वविशिष्टं यद्ब्रह्म तदेवापरिच्छिन्नसुखरूपं चेत्यग्न्य उक्तवंत इत्यर्थः ।
अथ हैनं गार्हपत्योऽनुशशास ।।
जगत्प्राणयितृत्वेनापरिच्छिन्नसुखरूपं च ब्रह्मेत्युपदिश्यमुपदिष्ट ब्रह्मविद्यएवमेनमुपकोसलं गार्हपत्योऽग्निः स्वविद्यां वक्ष्यमाणामुपदिदेशेत्यर्थः । अथशब्दश्च प्रकृतविषयत्वद्योतनार्थः । अत्र चाथ हैनमिति शब्दाभ्यां वक्ष्यमाणाग्निविद्यायाः प्रकृतब्रह्मविद्यांगत्वमुपदिश्यते । अनुशासनप्रकारमेवाह ।।
पृथिव्यग्निरन्नमादित्य इति ।।
गार्हपत्याग्नेर्मे एताश्चतस्र स्तनव इत्यर्थः ।
य एष आदिये पुरुषो दृश्यते सोऽहमस्मि स एवाहमस्मीति ।।
पृथिव्यग्न्यन्नादित्यलक्षणानां चतुर्णां रूपाणां मध्येऽग्न्यादित्यरूपयोर्वक्तृत्वप्रकाशकत्व रूपधर्मसंबन्धादैक्यमग्नेरादित्यनेन यादृशमैक्यं न तादृशं पृथिव्यन्नाभ्याम् । तस्मादादित्य एवाहमस्मीत्यग्निरुवाचेत्यर्थः ।
य एतमेवं विद्वानुपास्ते अपहते पापकृत्याम् ।।
ब्रह्मप्राप्तिविरोधि पापं कर्मापहंति ।।
लोकीभवति ।।
तद्विरोधिनिपापे निरस्ते ब्रह्मलोकं प्राप्नोतीत्यर्थः । यद्यपि ब्रह्म प्राप्तिविरोधिपापनिवृत्तेर्ब्रह्मप्राप्तेश्च प्रधानभूतब्रह्मविद्याफलत्वमेव तथाप्यंगिफलेनागं स्तूयते इति द्रष्टव्यम् । यद्वा पापशब्दो ब्रह्मविद्योत्पत्तिप्रतिबंधकपापपरः । लोकशब्दश्च ब्रह्मलोक प्राप्तिमार्गभूताग्निलोकपरो द्रष्टव्यः ।।
सर्वमायुरेति ।।
ब्रह्मोपासनप्राप्त्यै यावदायुरपेक्षितं तत्सर्वमेति ।
ज्योग्जीवति ।।
व्याध्यादिभिरनुपहतो यावद्ब्रह्मप्राप्तिरुज्जवलो जीवति ।।
नास्यावरपुरुषाः क्षीयंते ।।
अस्य शिष्यप्रशिष्यादयः पुत्रपौत्रादयोऽपि ब्रह्मविद एव भवंति । सन्ततौ ब्रह्मविद्यानुवर्तते नास्याब्रह्मवित्कुले भवतीति श्रुत्यंतरे ब्रह्मविद्याफलत्वेन श्रवणात् ।।
उप वयं तं भुंजामोऽस्मिँश्च लोकेऽमुष्मिँश्च ।।
य एतमेवं विद्वानुपास्तेऽस्मिंश्च लोकेऽमुष्मिंश्च वयमग्नय उपभुंजामो यावद्ब्रह्म प्राप्तिविघ्नेभ्यः परिपालयामः एवमुत्तरत्रापि द्रष्टव्यम् ।।
अथ हैनमन्वाहार्यपचनोऽनुशशास ।।
अन्वाहार्यपचनो दक्षिणाग्निः ।।
आपो दिशो नक्षत्राणि चन्द्रमा इति य एष चन्द्रमसि पुरुषो दृश्यते । सोऽहमस्मि स एवाहमस्मीति । स य एतमेवं विद्वानुपास्ते । अपहते पापकृत्यां लोकीभवति सर्वमायुरेतिज्योग्जीवति 
नास्यावरपुरुषाःक्षीयन्तउपवयंतंभुंजामोऽस्मिंश्चलोकेऽमुष्मिंश्चयएतमेवंविद्वानुपास्ते ।।
चंद्रमसश्चाग्नेश्च प्रकाशकत्वसाम्यादिति भावः ।
अथ हैनमाहवनीयोऽनुशशास प्राण आकाशोद्यौर्विद्युदिति य एतद्विद्युति पुरुषो दृश्यते सोऽहमस्मि स एवाहमस्मीति स य एतमेवं विद्वानुपास्तेऽपहतेः पापकृत्यां लोकी भवति सर्वमायुरेति ज्योग्जीवति नास्यावरपुरुषाः क्षीयन्ते उपवय ंतं भुंजामोऽस्मिंश्च लोकेऽमुष्मिंश्च य एवं विद्वानुपास्ते ।।
विद्युत्पुरुषस्यापि प्रकाशकत्वादाहवनीयैक्यं द्रष्टव्यम् ।
ते होचुः उपकोसलैषा सोम्यास्मद्विद्या आत्मविद्या चेति ।।
प्रत्येकमनुशासनानंतरं संमिलित्वा तेऽब्रुवन्नस्मद्विद्याग्निविद्या आत्मविद्यापरमात्मविद्येत्यर्थः । चशब्दोंऽगांगिविद्ययोरुपदेशक्रियायां समुच्चयद्योतनार्थः । न तु समसमुच्चयार्थः ।अग्निविद्याचात्मविद्याचोपदिष्टेत्यर्थः ।
आचार्यस्तु ते गतिं वक्तेति ।।
एवं वदतामग्नीनामयमभिप्रायः हे उपकोसल ब्रह्मविद्यामनुपदिश्य प्रोषिते गुरौ तदलाभादनाश्वासं त्वामुपजीवयितुं ब्रह्मस्वरूपमात्रं तदंगभूतामग्निविद्यांचोपादिक्षाम आचार्यादेव विद्याया विदितायाः साधिष्ठत्वादाचार्य एव संयद्वामत्वादिगुणकं ब्रह्माक्षिरूपं च तदुपासनस्थानमर्चिरादिकां गतिमुपदिशत्विति । ततश्च गतिं वक्तेत्यस्यावशिष्टं वक्तेत्यर्थः । नतु गतिमात्रमिति द्रष्टव्यम् ।
आजगामहास्याचार्य्यः तमाचार्योऽभ्युवादोपकोसल 3 इति -भगव -इति -ह प्रतिशुश्राव ब्रह्मविद इव सोम्य ते मुखं भाति को नु त्वानुशशासेति ।।
स्पष्टोऽर्थः । एवमुक्त आह ।
को नु मानुशिष्याद्भो इति ।।
हे भगवान् त्वयि प्रोषित इह मां कोऽनुशिष्यादिति ।।
अपेव निह्नुते ।।
अपनिह्नुत इवेत्यर्थः । नापह्नुते न च यथावदग्निभिरुक्तमित्यप्यब्रवीदित्यभिप्रायः । कंचित्कालमपह्नुत्याग्नीन्निर्दिश्येम एव नूनमुपदिष्टवंत इत्युक्तवानित्याह ।।
इमे नूनमीदृशा अन्यादृशा इति हाग्नीनभ्यूचे ।।
इदानीमीदृशा ज्वलनाकारतया परिदृश्यमाना एवाग्नयः पूर्वमन्याकाराः संतो ममोपदिष्टवंत इत्युक्तवानित्यर्थः । आचार्य आह ।।
किं नु सोम्य किल तेऽवोचन्निति ।।
इतर आह ।
इदमिति ह प्रतिजज्ञे ।।
एता तावदुपदिष्टमिति प्रतिज्ञातवान् । इतर आह ।
लोकान्वाव किल सोम्य ते ऽवोचन् अहं तु ते तद्वक्ष्यामि यथा पुष्करपलाशे आपो न श्लिष्यंते एवमेवंविदि पापं कर्म न श्लिष्यते इति ।।
हे सोम्य ते अग्नयः पृथिव्यादीन् लोकानेव तवोक्तवन्तः । न तु ज्ञातव्यं ब्रह्म कार्त्स्न्येन । अहं तु ते पद्मपत्रजलाश्लेषतुल्यसर्वपापाश्लेषापादकविद्याविषयभूतं ब्रह्म वक्ष्यामि यदि शुश्रूषसे इत्यर्थः । पापाश्लेषो नाम पापहेतुभूतकर्माचरणेऽपि पापोत्पत्तिप्रतिबंधकशक्तिमत्त्वम् । इदं चप्रामादिकपापविषयम् । पापशब्दश्च सुकृतदुष्कृतसाधारणः । एतच्च तत्र तत्रोक्तं तत्रैवानुसन्धेयम् ।इतर आह ।।
ब्रवीतु मे भगवानिति । तस्मै होवाच ।।
तस्मै एवमुपपन्नायोपकोसलायाचार्यो वक्ष्यमाणमुवाचेत्यर्थः ।
य एषोऽक्षिणि पुरुषो दृश्यते एष आत्मेतिहोवाच एतदमृतमभयमेतद्ब्रह्मेति ।।
योगिभिर्यौऽक्ष्यंतर्वर्तिपुरुषो दृश्यते अयमेवात्मा नियंतेत्यर्थः । अमृतत्वं निरतिशयभोग्यत्वमभयत्वं दुःखासंभिन्नत्वं ब्रह्मत्वं निरतिशयबृहत्त्वम् ।।
तद्यद्यप्यस्मिन्सर्पिर्वोदकं वा सिंचति वर्त्म एव गच्छति ।।
तस्मान्निर्लेपस्थानप्रभावादक्षिणि यद्यपि सर्पिर्वोदकंवा कश्चित्सिंचेत् तत्पार्श्वद्वयंगच्छति न तत्रलिप्यते ।।
एतं संयद्वाम इत्याचक्षते एतं हि सर्वाणि वामान्यभिसंयन्ति य एवं वेद ।।
संयंति संगतानि वामानि वरणीयानि प्रार्थनीयानि यस्मिन्स संयद्वामः सर्वकल्याणगुणा श्रयत्वं सत्यसंकल्पत्वं वा संयद्वामत्वं तदुपासकस्यापि तत्क्रतुन्यायात्तद्भवतीत्यर्थः ।।
एष उ एव वामनीरेष हि सर्वाणि वामानि नयति य एवं वेद ।।
वामनीत्वं स्वाश्रितेषु शोभनप्रापकत्वं तत्क्रतुन्यायेन तद्गुणोपासकस्यापि तद्भवतीत्यर्थः ।।
एष उ एव भामनीरेष हि सर्वेषु लोकेषु भाति य एवं वेद ।।
भामनीत्वं सर्वलोकव्याप्तदीप्तिमद्विग्रहयुक्तत्वम् । उपासकस्यापि तद्भवत्यपेक्षायां सत्यामित्यर्थः । अत्र संयद्वामत्ववामनीत्वभामनीत्वेषु फलत्वकथनं फलरूपतात्पर्यालिंगोपन्या सेन तेषु गुणेषु तात्पर्यप्रदर्शनार्थम् । नतु सर्पिर्वोदकं वा सिंचतीत्यत्रैवार्थवादमात्रतया स्तुति रूपत्वमिति प्रदर्शनार्थम् । सर्पिर्वेतिवाक्यस्य स्तुतिपरत्वं व्यासार्यैरुक्तम् ।।
अथ यदु चैवास्मिन् शव्यं कुर्वंति यदु च नार्चिषमेवाभिसंभवंति ।।
अथ शब्दः प्रकृतविषयत्वद्योतनार्थः अस्मिन् ब्रह्मविदि सामान्याप्रायित्वात्तदेक वचनस्योत्तरत्राभिसंभवंतीति बहुवचनेन न विरोधः । यद्यदि शव्यं शवदहनादिकर्म पुत्रादयः कुर्वन्ति यदि वा न तेऽर्चिषमभिसंभवंति । अर्चिरादिशब्दाश्च "आतिवाहिकास्तल्लिंगात्'' (ब्र.सू.4.3.41) इतिन्यायेन तदमिभानिदेवतापरा इत्यन्यत्र स्थितम् । अत्र केचित् ।उपसोसलविद्यांगभूताग्निविद्यावैभवेन शवदहनादि वैगुण्येप्युपकोसलविद्यानिष्ठस्य न क्षतिः । विद्यान्तरनिष्ठस्य दहनादिवैगुण्ये किंचिद्वैगुण्यमस्तीति वदन्ति ।तत्र नकर्मणा लिप्यते नोकनीयानित्यादिश्रुतिसिद्धार्थानुवादित्वादस्यवाक्यस्य तादृशार्थप्रत्यायकत्वाभावात् ।अतोऽथ यदुचैवास्मिन्नित्येतत्सर्वब्रह्मवित्साधारणमेव ।
अर्चिषोऽहरन्ह आपूर्यमाणपक्षमापूर्यमाणपक्षाद्यान् षडुदङ्ङेति मासांस्तान् मासेभ्यः संवत्सरं संवत्सरादादित्यमादित्याच्चंद्रमसं चंद्रमसो विद्युतं तत्पुरुषोऽमानवः स एनान् ब्रह्म गमयत्येष देवयथो ब्रह्मपथ एतेन प्रतिपद्यमाना इमं मानवमावर्तं नावर्तन्ते ।।
यान् षण्मासान् उदङ्ङादित्य एति तान्मासानित्यर्थः । देवपथः देवैरातिवाहकैर्नीयमानः पंथा देवपथः ब्रह्मप्रापकः पंथाः ब्रह्मपथः । एतेन मार्गेण प्रतिपद्यमाना इमं घोरं घटीयंत्रवज्जनन मरणाद्व्यावर्तकं मनुष्यादिशरीरोपलक्षितं संसारं पुनर्न प्रतिपद्यंते ।।
<0102004>
13.अन्तर्याम्यधिकरणं
अन्तर्याम्यधिदैवाधिलोकादिषु तद्धर्मव्यपदेशात् (ब्र.सू.1.2.19)
बृहदारण्यके पंचमाध्याये सप्तमब्राह्मणे ।।
अथ हैनमुद्दालकः आरुणिः पप्रच्छ ।।
नाम्नोद्दालकः । अरुणस्यापत्यमारुणिः ।।
याज्ञवल्क्येति होवाच मद्रेष्ववसाम पतंजलस्य काप्यस्य गृहेषु यज्ञमधी यानाः ।।
मद्रेषु देशेषु गोत्रतः काप्यस्य नाम्ना पंतजलस्य गृहेषु "गृहाः पुंसिचभूम्न्येव'' इत्येकस्मिन्बहुवचनम् ।कल्पसूत्रमधीयाना उषितवंतः ।।
तस्यासीद्भार्या गन्धर्वगृहीता तमपृच्छाम कोऽसीति सोऽब्रवीत्कबन्ध आथर्वण इति ।।
नाम्ना कबन्धः अथर्वपुत्रश्च इतरत्स्पष्टम् ।।
सोऽब्रवीत्पतंजलं काप्यो याज्ञिकांश्च ।।
स गन्धर्वः याज्ञिकान् यज्ञाध्येतृन् अस्मांश्चाध्यापकं काप्यं चाब्रवीदित्यर्थः । तदेवाह ।।
वेत्थ नु त्वं काप्य तत्सूत्रं येनायं च लोकः परश्च लोकः सर्वाणि भूतानि संदृब्धानि भवन्तीति ।।
सूत्रेण पुष्पाणीव ग्रंथनेन विष्टब्धानीत्यर्थः । एतादृशं सूत्रं त्वं वेत्थ किमिति प्रश्नः ।
सोऽब्रवीत्पतंजलः काप्यः नाहं तत्सूत्रं भगवन् वेदेति ।।
एवं सूत्रं पृष्ट्वा अन्तर्यामिणं पप्रच्छेत्याह ।।
सोऽब्रवीत्पतंजलं याज्ञिकांश्च वेत्थ नु त्वं काप्य तमंतर्यामिणं य इमं च लोकं परं च लोकं सर्वाणि च भूतानि योऽन्तरोयमयतीति । सोऽब्रवीत्पतंजलः काप्यः नाहं भगवन् वेदेति । सोऽब्रवीत्पतंजलं काप्यं याज्ञिकांश्च यो वै तत्काप्य सूत्रं विद्यात्तंचांतर्यामिणमिति ।।
इति शब्दः प्रकारवचनः । हे काप्य तत्सूत्रं तं चांतर्यामिणमस्मदवगतप्रकारेण यो विद्यादित्यर्थः । शिष्टं सप्ष्टम् ।
स ब्रह्मवित्स लोकवित्स देववित्स वेदवित्स भूतवित्स आत्मवित्स सर्वविदिति तेभ्योऽब्रवीत् ।।
स परब्रह्मवित्तन्नियाम्यलोकदेवभूतवित्स परमात्मवित्स सर्वविदिति एवं तेभ्यः काप्ययाज्ञिकेभ्यः गंधर्वोऽब्रवीदित्यर्थः ।।
तदहं वेद ।।
तत्सर्वमहं जानेइत्यर्थः ।
तच्चेत्वं याज्ञवल्क्य सूत्रमविद्वान् तं चांतर्यामिणं ब्रह्मगवीरुदजसे मूर्द्धा ते विपतिष्यतीति ।।
ब्रह्मगवीब्रह्मविद्यापणबंधभूता गाः । "गोरतद्धितलुकि'' (अष्टा.5.4.92) इति टचि समासांतेटिड्ढाणञ्(अष्टा.4.1.15)इत्यादिना ङीप्।उदजसे चेत्कलयसेचेत् तेमूर्धा व्यपतिष्यतीति शशापतम् ।।
वेद वा अहं गौतम तत्सूत्रं तं चांतर्यामिणमिति ।।
याज्ञवल्क्यस्य प्रतिवचनम् । हे गौतम तत्सूत्रं तं चातर्यामिणमहं वेद वेदैवेत्यर्थः । एवमुक्त उद्दालक उवाच ।।
यो वा इदं कश्चिद् ब्रूयाद्वेद वेदेति ।।
यःकश्चिद्वै सर्वज्ञडंभः इदं वेद इदं वेदेति वाचा ब्रूयादित्यर्थः ।
यथा वेत्थ तथा ब्रूहीति ।।
यथा येन प्रकारेण वेत्थ तेन प्रकारेण ब्रूहि किं वचनेनेत्यर्थः ।।
स होवाच वायुर्वै गौतम तत्सूत्रं वायुना वै गोतम सूत्रेणायं च लोकःपरश्च लोकः सर्वाणि भूतानि संदृब्धानि भवंति तस्माद्वै गौतम पुरुषं प्रेतमाहुःव्यर् स्रंसिषतास्यांगानीति वायुना हि गैतम सूत्रेण संदृब्धानि भवंतीति ।।
यस्मात्सर्वाणि वायुना ग्रथितानि तस्मादेव हेतोरुत्क्रांतप्राणस्य पुरुषस्यांगानिउत्सूत्रमाल्यानीव विस्रस्तानि भवन्ति । अतोवायुना संदृब्धानि । व्यस्रंसिषत लुङ्।अंगीकरोति ।।
एवमेवैतद्याज्ञवल्क्येति ।।
भवत्वेतदेवमितरद् ब्रूहीत्याह ।।
अंतर्यामिणं ब्रूहीति । यः पृथिव्यां तिष्ठन्पृथिव्या अंतरो यं पृथिवी न वेद यस्य पृथिवी शरीरं यः पृथिवीमंतरोयमयत्येषत आत्मांतर्याम्यमृतः ।।
पृथिव्यां स्थितस्तदंतर्गतस्तदवेद्यः। तच्छरीरकः सन् योंऽतःप्रविश्य प्रवृत्तिनिवृत्ति लक्षणनियमनं करोति । एषोऽन्तर्यामी तेऽमृतः आत्मा निरुपाधिकामृतत्वशाल्यात्मेत्यर्थः ।तेऽमृतात्मेति व्यतिरेकनिर्देशादंतर्यामिणे जीवव्यतिरेकः सिद्धः । अमृतत्वविशेषणाच्च सिध्यति ।तद्विशेषणं जीवव्यावृत्त्यर्थम् । अंतर्यामी ते आत्मेत्युक्ते आत्मशब्दस्य स्वरूपवचनत्वशंकया जीवव्यावृत्तिर्न प्राप्नोतीति ह्यमृत इत्युक्तम् । निरुपाधिकामृतत्वशाल्यात्मा परमात्मैवात्र प्रश्रानुसारेणेमं च लोकं परं च लोकं सर्वाणि भूतानि योन्तरो यमयति एष त आत्मांतर्याम्यमृत इत्येकेनैव निर्देशेन सर्वांतर्यामिणः उद्दालकं प्रति त आत्मेति आत्मप्रतिपादनसंभवात् । यःपृथिव्यां तिष्ठन् योऽप्सुतिष्ठन्नित्यादिपर्यायोपदेशबाहुल्यं किमर्थमिति चेन्न । पृथिव्याद्यैकैकवस्तषु परिपूर्णत्वेन नियंतृतया स्थितिज्ञापनार्थत्वेन सार्थक्यात् । परिपूर्णत्वं चाणुमात्रेऽपि स्थितस्य निरवधिकषाड्गुण्य विशिष्टतया स्वप्रतिपत्तियोग्यत्वमिति व्यासार्यैर्वाक्यान्वयाधिकरणे (ब्र.सू.1.4.19) वर्णितम् । ननु सर्वाणि भूतानि योंऽतरो यमयति तं मे ब्रूहीति सर्वभूतस्याप्यंतर्याम्येकोऽस्ति स वक्तव्य इति पृष्टवंतं प्रति पृथिव्यंतर्याम्येव तेंऽतर्यामी जलांतर्याम्येव तेंऽतर्यामीति पृथिवीजलाद्यंतर्यामिणश्चोद्दाल कांतर्यामिणश्चा भेदबोधनमसंगतम् । अंतर्याम्यैक्यस्य प्रागेव निश्चितत्वात् । अतस्त आत्मेत्यत्रात्मशब्दो नांतर्यामिवचनोऽपि तु स्वरूपवचन इत्येव युक्तमिति चेत् न । आत्मशब्दस्य शेषित्वाधारत्वाद्यर्थकतयाप्युपपत्तेः । "पतिं विश्वस्ये''त्यादिवाक्यैर्विश्वशेषिणःकस्यचिदवगतत्वात्तेनवाक्येन प्रतिपन्नस्त आत्मा ते शेषी पृथिव्यादीनामंतर्यामीति प्रघट्टकार्थः ।एवम् ।
योऽप्सु तिष्ठन् योऽग्नौ तिष्ठन् योऽन्तीरक्षे तिष्ठन् यो वायौ तिष्ठन् य आदित्ये तिष्ठन् यो दिक्षु तिष्ठन् यश्चंद्रतारके तिष्ठन् य 
आकाशे तिष्ठन् यस्तमसि तिष्ठन् एष त आत्मातंर्याम्यमृत इत्यधिदैवतम् ।।
उपदिष्टमंतर्यामिस्वरूपमितिशेषः ।।
अथाधिभूतम् ।।
अन्तर्यामिस्वरूपमुपदिश्यत इति शेषः ।।
यः सर्वेषु भूतेषु तिष्ठन्नित्यधिभूतमथाध्यात्मम् ।
उच्यत इति पूर्ववच्छेषः ।।
यः प्राणे तिष्ठन् -यो वाचि तिष्ठन् यश्चक्षुषि तिष्ठन्-यः श्रोत्रे तिष्ठन् -यो मनसि तिष्ठन् यस्त्वचि तिष्ठन् -यो विज्ञाने तिष्ठन् यो रेतसि तिष्ठन्नेष त आत्मांतर्याम्यमृतः ।।
अत्र विज्ञानशब्द आत्मपरः । समानप्रकरणे माध्यंदिनिशाखायां विज्ञानशब्दस्थाने आत्मन्नित्यात्मशब्देन निर्देशदर्शनात् ।।
अदृष्टो द्रष्टा अश्रुतः श्रोता अमतो मंता अविज्ञातो विज्ञाता ।।
अत्र द्रष्टृत्वं रूपसाक्षात्कारवत्वं न तु चक्षुर्जन्यज्ञानवत्वम् । तस्य परमात्मन्यसंभवात् । श्रोतृत्वं शब्दसाक्षात्कारवत्वं मंतृत्वं मंतव्यविषयसाक्षात्कर्तृत्वं विज्ञातृत्वं विज्ञान शब्दितनिदिध्यासनविषय साक्षात्कर्तृत्वम् । द्रष्टृत्वादिकं जीवस्याप्यस्तीति अद्रष्टृत्वादिना द्रष्टृत्वादिकं विशेषितं तादृशं च न जीवस्यास्तीति भावः । अत्रैव द्रष्टृत्वादावुपाध्यनुक्ते र्निरुपाधिकद्रष्टृत्वमर्थसिद्धम् ।।
नान्योतोऽस्ति द्रष्टा नान्योतोऽस्ति श्रोता नान्योतोऽस्ति मंता नान्योतोऽस्ति विज्ञाता एष त आत्मांतर्याम्यमृतः । अतोऽन्यदार्तं ततो होद्दालक आरुणिरुपरराम ।।
अन्यश्शब्दादेः सर्वनाम्नः पूर्वनिर्दिष्टसमानान्यपरत्वस्य "समानेषु पूर्वत्वादि''(जै.मी.स्) इति साप्तमिकाधिकरणे व्यवस्थितत्वात् । अत्राप्यन्यशब्देन पूर्वनिर्दिष्टाद्द्रष्ट्टत्वादि विशेषितनिपरुपाधिकरूपादि साक्षात्कारादिमतो निषेध उपपद्यते जीवस्य करणायत्तज्ञानत्वात्। अन्यस्तत्सदृशोऽदृष्टोद्रष्टानास्तीत्यर्थः । एवमुत्तरत्रापि द्रष्टव्यम् । शिष्टंस्पष्टम् । सप्तमंब्राह्मणम् ।।
<0102005>
14.अदृश्यत्वाधिकरणं
मुंडकोपनिषदि प्रथमखण्डे ।।
शौनको ह वै महाशालोंऽगिरिसं विधिवदुपसन्नः प्रपच्छ कस्मिन्नु भगवो विज्ञाते सर्वमिदं विज्ञातं भवतीति ।।
सर्वोपादानं किमिति प्रश्नार्थः । विस्तरस्तु मुंडकोपनिषत्प्रकाशिकायां द्रष्टव्यः ।।
तस्मै स होवाच ।।
स्पष्टोऽर्थः ।।
द्वे विद्ये वेदितव्ये इति ह स्म यद्ब्रह्मविदो वदंति ।।
अत्र प्राप्तमित्यध्याहारः । यद्वस्तु प्राप्तं द्वे ज्ञाने उपादेये इति ह तदभिज्ञाः पराशरादयः । "तत्प्राप्तिहेतुर्ज्ञानं च कर्मचोक्तं महामुने । आगमोत्थंविवेकाच्च द्विधाज्ञानंतथोच्यते । शब्दब्रह्मागममयं परं ब्रह्मविवेकजम्''। इति यद्वदंति तज्ज्ञाने सर्वविज्ञातं भवतीत्यर्थः । एतत्सर्वमभिप्रेत्य भगवता भाष्यकृता द्वे विद्ये वेदितव्ये इति ह स्म यद्ब्रह्मविदो वदन्ति परा चैवापरा चेति । ब्रह्मप्रेप्सुना द्वे विद्ये वेदितव्ये ब्रह्मविषये परोक्षापरोक्षरूपे द्वे ज्ञाने उपादेये इत्यर्थः इति भाषितम् । एतेन परविद्याया ब्रह्मप्रेप्सूपादेयत्वेप्यपरविद्यायास्तथात्वाप्रतीतेः । प्रत्युता "अथ परा यया तदक्षरमधिगम्यत'' इति वाक्यपर्यालोचनायामपर विद्याया ब्रह्मप्रेप्सूपादेयत्वाभावस्यैव प्रतीतेर्ब्रह्मप्रेप्सूनां द्वे विद्ये उपादेये इति भाष्यं कथमिति शंकापि निरस्ता ।। प्राप्तुमिति पदाध्याहारेणास्यार्थस्य प्रतीतेरितरथा यत्पदवैयर्थ्यात् । किंच कस्मिन् भगव इति सर्वोपादाने पृष्टे विद्याद्वयकथनं "आम्रान्पृष्टः कोविदारानाचष्टे'' इति न्यायमनुसरादतो यथोक्त एवार्थः । आेदनपाकं पचतीतिवत् द्वे विद्ये वेदितव्ये इति निर्देशः । के ते विद्ये इत्यत्राह ।।
परा चैवापरा चेति ।।
परमपरमिति ज्ञानं द्विविधमित्यर्थः । तत्र सूचीकटाहन्यायेना परज्ञानस्वरूपमाह ।।
तत्रापरा ऋुग्वेदो यजुर्वेदः सामवेदोऽथर्ववेदः शिक्षा कल्पो व्याकरणं निरुक्तं छन्दो ज्योतिषमितिहासपुराणन्यायमीमांसा धर्मशास्त्रणीति ।।
षडंगोपेतसशिरस्कसोपबृंहणवेदश्रवणजन्यपरोक्षज्ञानमित्यर्थः । अपरविद्यामुक्त्वापर विद्यामाह ।।
अथ परा यथा तदक्षरमधिगम्यते ।।
अत्र तच्छब्दःइति ह स्म यद् ब्रह्मविद इति यच्छब्दप्रतिनिर्देशकः । येन ज्ञानेन इति ह स्म यद् ब्र्रह्मविद इति वाक्ये प्राप्यतया निर्दिष्टम् । तदक्षरमधिगम्यतेआधिक्येन गम्यते । अपरोक्षी क्रियत इत्यर्थः । विवेकादिसाधनसप्तकजन्यं श्रवणजन्यज्ञानानंतर्भाविदर्शनसमानाकारं परज्ञानमित्यर्थः । एतेनाधिगम्यत इत्यस्य ज्ञायत इति वा प्राप्यत इति वा अर्थस्याश्रयणीयतया परविद्याया एव ब्रह्मविषयत्वब्रह्मप्राप्तिहेतुत्वयोः सिध्याऽपरविद्याया ब्रह्मविषयत्व ब्रह्मप्राप्तिहेतुत्वयोरभावेनापरविद्याया अपि ब्रह्मप्राप्तिहेतुत्वप्रतिपादकभाष्यासंगतिः । किंच परविद्याया अपरोक्षज्ञानरूपत्वे प्रमाणानुपलंभादपरोक्षत्वप्रतिपादकभाष्यस्याप्यसंगतिरिति दूषणं परास्तम् । अधिगम्यत इत्यस्यापरोक्षीक्रियत इत्यर्थकत्वात् । नन्वेतदुपबृंहणे श्रीविष्णुपुराणे "द्वे विद्ये वेदितव्ये वै'' (विष्णु पु.6.7.67) इति चाथर्वणी श्रुतिः परयात्वक्षर प्राप्तिऋग्वेदादिमयाऽपरेति । अधिगम्यत इत्यस्य प्राप्त्यर्थतपोपबृंहितत्वात् कथमिदमुच्यत इति चेन्न । यद्युपबृंहणानुसारेण प्राप्त्यर्थकतया व्याख्यातव्यमिति निर्बंधः । तर्हीति ह स्म तद्ब्रह्मविदो वदंतीति पूर्ववाक्ये परापरविद्ययोर्द्वयोरपि ब्रह्मप्राप्तिहेतुत्वस्य कथितत्वेन यया तदक्षरमधिगम्यते । ते इत्यस्यापरविद्याव्यावर्तकत्वाभावप्रसंगेन तद्व््यावर्तकत्वार्थं साक्षादिति पदमध्याहृत्य यया साक्षादक्षरमधिगम्यते प्राप्यते सा पराविद्येत्यस्तु । अपरोक्षत्वं तु अर्थाल्लभ्यते । श्रुत्यंतरे "निचाय्य तन्मृत्युमुखात्प्रमुच्यते'' "तस्मिन्दृष्टे परावरे'' इत्यादिदर्शनादिति दृष्टव्यम् । ननु "स्वाध्यायस्य तथात्वेहि'' (ब्र.सू.3.3.3) इतिसूत्रे तेषामेवैतां ब्रह्मविद्यां वदेतेत्युपसंहारगत ब्रह्मविद्याशब्दस्य ब्रह्मविद्यां वेदविद्यामित्युपनिषत्परतया भाष्यकृता व्याख्यातत्वात् "येनाक्षरं पुरुषं वेद सत्यं प्रोवाच तां तत्वतो ब्रह्मविद्या''मिति द्वितीयखण्डगतब्रह्मविद्याशब्दस्यापि तत्परत्वौचित्यादुपक्रमे च ब्रह्मविद्यां सर्वविद्याप्रतिष्ठा मथर्वायज्येष्ठपुत्राय प्राहेत्युक्तिकर्मतया श्रूयमाणाया ब्रह्मविद्याया उपनिषद्ग्रंथरूपत्वस्यैवौ चित्यात् । तत्रापरा ऋग्वेदो यजुर्वेदः सामवेदः इत्यत्र ऋग्वेदादिशब्दानां तज्जन्यज्ञान लक्षणाया अयुक्तत्वेन विद्याशब्दस्यैव ग्रंथपरत्वाश्रयणस्य युक्तत्वात्परविद्या शब्देनापि साक्षाद्ब्रह्म प्रापकोपनिषद्भाग एवाभिध्यातुमुचितः । ततश्च परोक्षापरोक्षरूपज्ञान परत्वेन युक्तिं पश्याम इति चेत् । अत्रोच्यते । यदि परविद्याशब्देनोपनिषद्ग्रंथसंदर्भविशेषः प्रतिपाद्यः ऋुग्वेदादिशब्दैर्मुख्यया वृत्त्या ऋुग्वेदादय एव प्रतिपाद्यास्तर्हि ब्रह्मप्रतिपादकोपनिषदां ऋुग्वेदादिबहिर्भावप्रसंगेन "या वेदबाह्याः स्मृतयः'' इत्युक्तरीत्या सदर्थत्वमेव स्यात् । ऋुग्वेदादिशब्दानां मुख्यार्थत्व माश्रितवद्भिरपि पैररुपनिषदां वेदबाह्यत्वप्रसंगात्परवद्या शब्दो ज्ञानवाचीति व्याख्यातम् । इयांस्तु विशेषः । परमते द्वे विद्ये वेदितव्ये इत्यत्र सकृत्प्रयुक्त एव विद्याशब्दो सत्यपि साधारणे प्रवृत्तिनिमित्ते ऋग्वेदादिग्रंथसंदर्भलक्षणमपरविद्यां ब्रह्मज्ञानलक्षणां परविद्यां च व्यनक्ततिदोषोऽस्ति । अस्मन्मते स नास्ति । किं च परव्याख्याने ऋुग्वेदादिवेद्यविलक्षणत्वाद्ब्रह्मणो "वेदैश्चसर्वै रहमेववेद्य''इति स्मृतिः पीड्येत । अत ऋग्वेदादिजन्यज्ञानं ब्रह्मविषयकमेवेत्येव युक्तम् ।अतः परापरज्ञानशब्दितपरोक्षापरोक्ष ज्ञानविषयत्वं ब्रह्मण एवेति भाष्यकारीयारीतिरेव साधीयसी ।।
यत्तदद्रेश्यमग्नाह्यमगोत्रमवर्णमचक्षुःश्रोत्रं तदपाणिपादं नित्यं विभुं सर्वगतं सुसूक्ष्मं तदव्ययं यद्भूतयोनिं परिपश्यंति धीराः ।।
अद्रेश्यम् -अदृश्यम् । ज्ञानेंद्रियाविषयम् । अग्राह्यंपाण्यादिकार्य्यहानोपादानद्यविषयम् ।अगोत्रंकुलरहितम् । अवर्णमपेतब्रह्मक्षत्रादिकम् । अचक्षुःश्रोत्रं -ज्ञानेंद्रियरहितम् । तत्प्रसिद्धम् ।अपाणिपादं -कर्मेन्द्रियरहितम् । नित्यंकालापरिच्छिन्नम् । विभुं देशापरिच्छिन्नं ।सर्वगतंसर्वेष्वंतः प्रविश्यावस्थितम् । तत्र हेतुमाह । सुसूक्ष्ममित्युक्तविशेषणविशिष्टं यत्तदव्ययम् ।अथ परा यया तदक्षरमित्यत्राक्षरशब्दनिर्दिष्टमित्यर्थः । यद्भूतयो निं परिपश्यंति धीराः - प्रज्ञाशालिनः । यत्सर्वंभूतोपादानतया पश्यन्तीत्यर्थः । योनिशब्दस्योपादानवचनत्वम् । "यथोर्णनाभिः सृजते गृह्णते च'' (मुण्ड.1.1.7) इति वाक्यशेषादवगम्यत इति प्रकृत्यधि करणे (ब्र.सू.1.4.23) भाषितम् । ननु भूतयोनिशब्दनिर्दिष्टं सर्वोपादानत्वं ब्रह्मणो न संभवति । घटादिषु मृदादेरेवोपादानत्वदर्शनेन ब्रह्मण उपादानत्वासंभवादित्याशङ्क्य मृदादिष्वपि ब्रह्मण आत्मतया व्याप्तत्वान्मृदादिरूपस्य ब्रह्मण उपादानत्वेनानुपपत्तिरित्यभि प्रयन्नाह ।
यस्मात्परं नापरमस्ति किं चित् ।।
अत्र पराशब्द उत्कृष्टवचनः । अपरशब्दोऽन्यवचनः । यस्मादन्यदुत्कृष्टं नास्तीत्यर्थः । नात्र परापरयोर्द्वयोरपि निषेधः । तथा 
सति नञः सकृच्छ्रुतस्यावृत्तिप्रसंगात् ।।
यस्मान्नाणीयो न ज्यायोऽस्ति कश्चित् ।।
अणोरणीयान्महतो महीयानिति भावः । अणीयस्त्वं सूक्ष्मत्वं व्यापित्वमिति फलति । ज्यायस्त्वं सर्वेश्वरत्वं सर्वव्यापित्वात् । सर्वेश्वरत्वादस्यैवैतद्वयतिरिक्तस्य कस्याप्यणीयस्त्वं ज्यायस्त्वं च नास्तीत्यर्थ इतिवेदार्थसंग्रहव्याख्यातम् । कश्चिदिति लिंगव्यत्ययश्छादंसः ।।
वृक्ष इव स्तब्धो दिवि तिष्ठत्येकः ।।
नंतव्यवस्त्वभावाद्वृक्ष इवाप्रणतस्वभावः सन् यः प्रधानभूतः परमपद आस्त इत्यर्थः ।।
तेनेदं पूर्णं पुरुषेण सर्वम् ।।
नियमनाद्यर्थमंतःप्रविष्टेन सर्वमिदं व्याप्तमित्यर्थः । अतश्च मृदादिशरीरकस्य ब्रह्मणो घटादावप्युपादानत्वसंभवाद्भूतयोनित्वं नानुपपन्नमिति भावः । अयं मंत्रः केषुचित्कोषेषु दृष्टः कैश्चिदव्याकृतस्तथापि व्यासार्यैरक्षरपुरुषस्य यस्मात्परं नापरमस्तीति समाभ्यधिक निषेधश्चोप क्रमादवगत इत्यभिहितत्वात् न प्रक्षेपशंकार्ह इति द्रष्टव्यम् । ननु लोके उपादानस्य स्वभिन्ननिमित्तकारणसापेक्षत्वदर्शनादेकविज्ञानेन सर्वविज्ञानमनुपपन्नम् । किंच एकस्य ब्रह्मणः परस्परविरुद्धानन्तप्रपंचोपादानत्वमपि न संभवति किंच । घटाद्युत्पत्तावु पादानरूपमृत्पिंडादिषु पूर्वावस्थोपमर्दो दृश्यते । प्राकारोपादानभूतास्विष्टकासु चतुरस्रत्वादिलक्षणपूर्वाकारतिरोधानं दृश्यते । अक्षरशब्दितस्य निर्विकारस्य ब्रह्मणः पूर्वाकारोपमर्दतिरोधानयोरसंभवेनोपादानत्वं न संभवतीत्याशङ्क्याह ।।
यथोर्णनाभिः सृजते गृह्णते च ।।
"यथोर्णनाभिर्हृदयादूर्णां संतत्यवक्रतः । तया विहृत्य भूयस्तां ग्रसत्येवं जनार्दनः।। ''इत्युक्तरीत्या यथालूताख्यकीटविशेषस्य स्वांतः स्थिततंतुनिस्सारणतत्प्रवेशनयोर्निरपेक्षकर्तृत्वम् ।।
यथा पृतिव्यामोषधयः संभवन्ति ।।
यथैकस्यामेव पृथिव्यां पूर्वावस्थोपमर्दतिरोधानाभावेऽपि विलक्षणानन्तौषध्यु पादानत्वम् ।।
यथा सतः पुरुषात्केशलेमानि ।।
यथा जीवतः पुरुषस्याचेतनकेशलोमाद्युपादानत्वम् ।।
तथाक्षरात्संभवतीह विश्वम् ।।
एवमेवनिमित्तांतरनिरपेक्षादुपादेयविलक्षणान्निर्विकारात्परमात्मनः परस्परविलक्षण चेतनाचेतनात्मकं निखिलं जगत्संभवतीत्यर्थः । ब्रह्मणो विश्वोत्पत्तिप्रकार उच्यते ।।
तपसा चीयते ब्रह्म ।।
तपसा ज्ञानेन "यस्य ज्ञानमयं तप इति वक्ष्यमाणत्वात् । चीयते उपचीयते । बहुस्यामिति संकल्परूपेण ज्ञानेन ब्रह्म सृष्ट्युन्मुकं भवतीत्यर्थः ।
ततोऽन्नमभिजायते ।।
"अद्यतेऽत्ति च भूतानि'' इति भोग्यभोक्तृरूपचेतनाचेतनसंघात लक्षणमव्याकृतं पर स्माद्ब्रह्मणो जायत इत्यर्थः ।
अन्नात्प्राणो मनः सत्यं लोकाः कर्मसु चामृतम् ।।
तस्मात्मसमष्टिरूपचिदचित्संघातात्मकादन्नशब्दितादव्याकृतात् मुख्यप्राणः अंतःकरणंसत्यशब्दितो भोक्तृवर्गः स्वर्गादयो लोकाः कर्मसु श्रायतममृतं चामृतत्वसाधनं कर्मेति यावत् ।अथवा कर्मस्विति निर्धारणे सप्तमी । कर्ममध्ये मोक्षार्थं कर्मेत्यर्थः । तद्वारा एतत्सर्वमभिजायते इति पूर्वेणान्वयः । एतत्सर्वं भाष्यश्रुतप्रकाशिकयोः स्पष्टम् । पूर्वमंत्रोक्ततपः शब्दं विवृण्वन् भूतयोनिभूतस्य ब्रह्मणः सृष्ट्युपकरणसार्वज्ञ्यं दर्शयति ।।
यस्सर्वज्ञः सर्वविद्यस्य ज्ञानमयं तपः ।।
सर्वज्ञःसर्वविषयकज्ञानवान् । सर्ववित्-तद्वस्तुगतसर्वप्रकारज्ञानवान् । स्वरूपतः प्रकारतश्चसर्वविषयकज्ञानवत्वमस्मिन्मंत्रे भूतयोनेर्विधेयम् । अप्राप्तत्वात् "यस्य ज्ञानमयं तपः'' इत्यनेनांशेन पूर्वमंत्रोक्ततपश्शब्दविवरणम् । यस्य ब्रह्मणः संकल्परूपज्ञानव्यतिरेकेण जगत्सृष्ट्युपयुक्तं कर्मान्तरं नास्तीत्यर्थः । ततोऽन्नमभिजायत इत्यादिकमनुवदति ।।
तस्मादेतद्ब्रह्म नामरूपमन्नं चजायते ।।
तस्मात्संकल्पेन सृष्ट्युन्मुखात् ब्रह्मणः "ततोऽन्नमभिजायते'' इत्यत्रान्नशब्दनिर्दिष्टमेतदव्याकृताख्यं ब्रह्म साक्षाज्जायते । तद्वारा नामरूपवत् । अद्यतेऽत्ति च भूतानीत्यन्नशब्द निर्दिष्टभोग्यभोक्तृरूपं च जायत इत्यर्थः । यद्यप्यस्मिन्मंत्रे 
सर्वज्ञत्वाद्यनुवादेन ब्रह्मशब्दिता व्यक्तादिहेतुत्वं विधीयत इति प्रतिभाति । तथापि तस्य पूर्वमंत्रप्राप्तस्य विधेयत्वासंभवादप्राप्तस्य सर्वज्ञत्वस्यैव विधेयत्वमिति द्रष्टव्यम् । ननु सर्वज्ञसर्वविच्छब्दयोरपौनरुक्त्याय सर्वज्ञशब्दस्य रूढिरभ्युपगंतव्या "कृशानुरेताः सर्वज्ञः'' इति निघंटुपाठे सर्वज्ञशब्दस्योमापतौ रूढत्वात् । तस्मात्सर्वविदो देवतांतरान्निमित्तभूतात्तपसा चीयते ब्रह्मेति पूर्वमंत्रनिर्दिष्टमेतत् ब्रह्म नामरूपमन्नंच जायत इत्युपादानभूताद्ब्रह्मणो निमित्तस्येश्वरस्य भेद एव प्रतीयत इतिचेन्न "यःसर्वज्ञः सर्ववित् यस्य ज्ञानमयं तपः'' इति तपसा चीयमानतया पूर्वमंत्रनिर्द्दिष्टस्याक्षर ब्रह्मण एव सर्वज्ञत्वसर्ववित्त्वयोः प्रतीत्या तयोर्भेदासंभवान्निमित्तोपादानभेदविवक्षायामेक विज्ञानेन सर्वविज्ञानासंभवेन "कस्मिन्नु भगवोविज्ञाते सर्वमिदं विज्ञातं भवती''ति प्रश्नस्य प्रतिवचानासंभवेन प्रतिपिपादयिषित प्रधानार्थविरोधप्रसंगादित्यलमतिप्रसङ्गेन । प्रथमखंडः ।
तदेतत्सत्यम् ।।
नित्यम् -उत्पत्तिविनाशादिषड्भावविकारशून्यमित्यर्थः ।।
मंत्रेषु कर्माणि कवयो यान्यपश्यन् ।।
अतीन्द्रियार्थसाक्षात्कारसमर्थावेदेषु यान्यग्निहोत्रादिकर्माणि दृष्टवंतः ।।
तानि त्रेतायां बहुधा सन्ततानि ।।
गार्हपत्यादिवैतानिकाग्निषु यावज्जीवं कर्तव्यतयाधिकारिमंत्रफलभेदेन बहुधा विहितानि ।।
तान्याचरत नियतं सत्यकामाः ।।
स्वतःसत्यं परंब्रह्मैव कामयमानाः । फलभिसन्धिरहितास्संत इत्यर्थः । तानि कर्माण्याचरत ।अनुष्ठितकर्मणां ब्रह्मप्राप्तिहेतुत्वं ज्ञानद्वारेतिद्रष्टव्यम् । अमुमुक्षून् प्रत्याह ।।
एष वः पंथाः सुकृतस्य लोके ।।
पुण्यफलभूते लोके तु वक्षमाणो मार्ग इत्यर्थः ।।
यदा लेलायते ह्यर्चिःसमिद्धे हव्यवाहने ।।
यथेंधनादिभिर्दीपिते अग्नौ यस्मिन्काले ज्वाला चलति ।।
तदाज्यभागावंतरेणाहुतीः प्रतिपादयेत् ।।
तस्मिन्काल आज्यभागयोर्मध्ये आहुतीः प्रक्षिपेच्छद्धया तत्सुहुतं भवेदित्यर्थः ।।
यस्याग्निहोत्रमदर्शपौर्णमासमनाग्रयणमत्तिथिवर्ज्जितं चाहुतमवैश्वदेवम श्रद्धया अविधिना हुतमासप्तमांस्तस्य लोकान् हिनस्ति ।।
दर्शाख्यपौर्णमासाख्येष्ट्यननुष्ठाने नवान्नस्वीकारार्थं शरत्कालकर्तव्याग्रयणाख्येष्टि विशेषाननुष्ठानेऽतिथिसत्कारोपासनहोमवैश्वदेवाननुष्ठाने श्रद्धावैधुर्य्येण यथाशास्त्रमननुष्ठानेऽथ वानुष्ठितमप्यग्निहोत्रकर्म तस्य सुकृतफलं सर्वं सप्तपुरुषपर्यंतं नाशयतीत्यर्थः । यद्यप्यग्निहोत्रस्य न दर्शपौर्णमासादिकमंगं तेषां पृथक्फलकत्वात् । तथापि नित्यनैमित्तिकं सकलं कर्मानुष्ठेय मित्यत्र तात्पर्यम् । अत एव भगवता भाष्यकृता श्रुतिस्मृतिचोदितेषु कर्मसु एकतरवैधुर्येऽपीतरेषा मनुष्ठितानामपि निष्फलत्वमयथानुष्ठितस्याननुष्ठितसमत्वं चाभिधायेति मंत्रार्थो विवृतः ।।
काली कराली च मनोजवा च सुलोहिता या च सुधूम्रवर्ण ।
स्फुलिंगिनी विश्वरुची च देवी लोलायमाना इति सप्तजिह्वाः ।।
देवीत्येतद्विश्वरुच्यादिविशेषणम् । इति लोलायमानाःसप्तजिह्वा इत्यन्वयः ।।
एतेषु यश्चरते भ्राजमानेषु यथाकालं चाहुतीराददायन् ।।
एतेषु दीप्यमानेषु अग्निजिह्वाभेदेषु विहितकालानतिलंघनेन होमद्रव्यं गृहीत्वा योऽग्निहोत्रादिकर्माचरति ।।
तं नयंत्येताः सूर्यस्य रश्मयो यत्र देवानां पतिरेकोऽधिवासः ।।
अधिवसतीत्यधिवासः यस्मिन्सत्यलोके देवानां पतिरनवधिकः समानो हिरण्यगर्भ आस्ते तत्राहुतयः सूर्यरश्मयो भूत्वा तं यजमानं प्रापयन्तीत्यर्थः ।।
एह्येहीति तमाहुतयः सुवर्चसः सूर्य्यस्य रश्मिभिर्यजमानं वहंति ।
प्रियांवाचमभिवदंत्योर्चयंत्यः एष वःपुण्यः सुकृतो ब्रह्मलोकः ।।
सूर्यस्यरश्मिसंपृक्ता अत एव सुवर्चसः आहुतयस्तं यजमानमर्चयंत्यः सुकृतसाध्यः पावन एष चतुर्मुखलोको भवदीयः 
भवत्स्वामिकः । ईदृशीं प्रियां वाचं वदन्त्य एहि एहीत्याह्वयंत्यस्तं यजमानं बह्मलोकं प्रापयन्तीत्यर्थः । एवं ब्रह्मलोकपर्यन्तसाधनान्यपि कर्माणि क्षयिफलतया निंद्यंते ।।
प्लवा ह्येते अदृढा यज्ञरूपा अष्टादशोक्तमवरं येषु कर्म ।।
षोडशर्त्विक्पत्नीयजमानरूपाष्टादशकर्त्राश्रितत्वेनोक्तमवरफलाभिसन्धिमत्तयाऽश्रेष्ठं कर्म येषु यजमानेषु वर्तते । ते यज्ञप्रधानाः पुरुषाः जीर्णनौका इव संसारार्णवसंतरणा समर्था इत्यर्थः । यद्वा अष्टादशस्मृत्युक्तं स्मार्त्तं कर्म येषु श्रौतकर्मसु तदधिकारसंपादकत्वेना वरमंगभूतंभवति । तान्यपि श्रौतानि यज्ञात्मकानि कर्माणि शोकांबुधितरणे साधनानि न भवंतीत्यर्थः ।।
एतच्छ्रेयो येऽभिनन्दन्ति मूढा जरामृत्यू ते पुनरेवापियन्ति ।।
एतत्कर्म श्रेयःसाधनं मत्वा ये दृष्यंति । ते जरां मृत्यु च भूयो भूयो गच्छंति ।।
अविद्यायामंतरे वर्तमानाः स्वयं धीराः पंडितं मन्यमानाः ।।
अविवेकप्रधानाः स्वयमेव धीमंत ऊहापोहक्षमा धीशालिन इति मन्यमनाः ।।
जंघन्यमानाः परियंति मूढाः ।।
जरारोगाद्यनेकानर्थव्रातैः भृशं हन्यमाना मूढाः परिभ्रमंति ।।
अन्धेनैव नीयमाना यथान्धाः ।।
स्पष्टोऽर्थः । एतदेव विशदयति ।।
अविद्यायां बहुधा वर्तमानाः ।।
प्रकृतिमंडले देवमनुष्यादि बहुधाभिमानितया वर्तमानाः अज्ञानिनः ।।
वयं कृतार्था इत्यभिमन्यन्ति बालाः ।।
वयमेव कृतार्था इत्यभिमानं कुर्वंति ।।
यत्कर्मिणो न प्रवेदयंति रागात् ।।
कर्मफलस्वर्गादि रागात् कर्ममूढास्तत्वं यतो न जानंति ।।
तेनातुराः क्षीणलोकाश्च्यवन्ते ।।
तत्वज्ञानाभावादेव हेतोः क्षीणे पुण्ये मर्त्यलोकं विशन्तीत्यर्थः ।।
इष्टापूर्तं मन्यमाना वरिष्ठम् ।।
इष्टं -यागादि पूर्तं खातादि एतदेवाखिलपुरुषार्थसाधनं मन्यमानाः ।।
नान्यच्छ्रेयो वेदयंते प्रमूढाः ।।
श्रेयोन्तरं न जानंतीत्यर्थः ।।
नाकस्य पृष्ठे सुकृतेन भूत्वा इमं लोकं हीनतरं वा विंशति ।।
ते सुकृतसाध्ये स्वर्गलोकोर्ध्वलोके कर्मफलमनुभूय इमं लोकं ततोप्यवरतरं वा नरकादिलक्षणं विशन्ति ।।
तपः श्रद्धेये ह्युपवसन्त्यरण्ये शांता विद्वांसो भैक्षचर्यां चरन्ति ।
सूर्यद्वारेण ते विरजाः प्रयान्ति यत्रामृतः स पुरुषो ह्यव्ययात्मा ।।
ये संन्यासिनः कृतश्रवणमनना वने स्थित्वोपरतकरणग्रामास्तपःशब्दितं च ब्रह्म तदादरातिशयरूपां च श्रद्धां ये सेवंते ते अवधूतपापाः सूर्यमंडलं भित्त्वा "सहस्रस्थूणे विमिते दृढउग्रे यत्र देवानामधिदेव आस्ते'' इति पर्यंकविद्यादिप्रमाणप्रतिपन्नो हेयप्रत्यनीकः । सदैकरूपरूपायेति प्रमाणप्रतिपन्ननित्यविग्रहयुक्तो यत्रास्ते तत्र यान्तीत्यर्थः । ये चेमेऽरण्ये श्रद्धातप इत्युपासते'' (छां.1.10.1) इत्यत्र तपः-शब्देन ब्रह्मोच्यते । बृहदारण्यके "श्रद्धां सत्य''मित्युपासत इति तपश्शब्दस्थाने सत्यशब्दप्रयोगात् सत्यशब्दस्य ब्रह्मपरत्वादिति व्यासार्यै रुक्तत्वात्तपः शब्दो ब्रह्मपरः । विरक्तस्य परब्रह्मप्राप्तिसाधनज्ञानेच्छोर्गुरूपसदनं विधीयते ।।
परीक्ष्य लोकान् कर्मचितान् ब्राह्मणो निर्वेदमायान्नास्त्यकृतः कृतेन ।
तद्विज्ञानार्थं स गुरुमेवाभिगच्छेत्समित्पाणिः श्रोत्रियं ब्रह्मनिष्ठम् ।
तस्मै विद्वानुपसन्नाय सम्यक्प्रशांतचित्ताय शमान्विताय ।
येनाक्षरं पुरुषं वेद सत्यं प्रोवाचतां तत्वतो ब्रह्मविद्याम् ।।
अस्मिन्वाक्ये न्यायसिद्धार्थानुवादेन गुरूपसत्तिर्विधीयते कर्मचितान्कर्मसंपाद्यान् लोकान् परीक्ष्य मीमांसान्यायैर्निरूप्य ब्राह्मणोऽधीत सांगसशिरस्कवेदः य इत्यध्याहार्यं स इत्युत्तरत्र श्रवणात् । अतो नित्यः अत्र पुरुषो विशेष्यः लिंगवशादक्षरं पुरुषमित्यनंतरोक्तेश्च । कृतेन कर्मणा नास्ति न सिध्यति न लभ्यत इतीतिकरणं द्रष्टव्यमिति यो निर्वेदमायासतद्विज्ञानार्थं गुरुमेवाभिगच्छेत् । एवकारेण नियमविधित्वमवगम्यते । समित्पाणिः न रिक्तपाणिः "रिक्तपाणिस्तु नोपेयाद्राजानं "दवतं गुरुमि''तिस्मर्यते । श्रोत्रियं -श्रुतवेदांतम् । ब्रह्मनिष्ठं ब्रह्मसाक्षात्कारवंतम् । श्रुतवेदांतोपि रुचिभेदादब्रह्मनिष्ठोनोपगंतव्य इति भावः । अभिगच्छेदित्यन्वयः । शमो-बाह्येंद्रियनियमनरूपः । प्रशान्तचित्तायेत्यंतः करणनिय मनस्योक्ततयापारिशेष्यात् । एतेन श्रवणोपयुक्तमवधानं विवक्षितं न तूपासनोपयुक्तात्यंतेंद्रिय जयादि स तस्मै विद्वान् प्रोवाचेत्वन्वयः । येनेति निर्देशो विज्ञानाभिप्रायः । तद्विज्ञानार्थमिति प्रकृतं सामान्यंतः करणाभिप्रायेण वा लिंगव्यत्ययेन वा अक्षरम् -स्वरूपेणाविकारं सत्यं -गुणतोप्यविकारम् । आभ्यामचिज्जीवव्यावृत्तिः तां ब्रह्मविद्यां प्रोवाच प्रब्रूयादित्यर्थः इति वेदांतसारे व्याख्यातम् ।।
तदेतत्सत्यम् ।
पूर्ववत् ।।
यथा सुदीप्तात्पावकाद्विस्फुलिंगाः सहस्रशः प्रभवंते सरूपाः ।।
अयोगोलकादिगताद्धन्यमानाद्वा वेश्मादिषु सुदीप्ताद्वा पावकादनेकशः स्वरूपा विस्फुलिंगा यथोत्पद्यंते ।।
तथाक्षराद्विविधाः सोम्य भावाः प्रजायंते तत्र चैवापियन्ति ।।
एवमेव चिदचिच्छरीरादक्षराद्ब्रह्मणः तत्स्वरूपा नानाविधस्थूलचिदचिद्रूपा भवंतीति भावः । कार्यवर्गा उत्पद्यंते तत्रैव लीयन्ते च ।।
दिव्यो ह्यमूर्तः पुरुषः स बाह्याभ्यंतरो ह्यजः ।
अप्राणो ह्यमनाः शुभ्रो ह्यक्षरात्परतः परः ।।
पूर्वत्र वृक्ष इवस्तब्धो दिवितिष्ठत्येक इति द्युसंबन्धित्वेन तदपाणिपादमिति वा नित्यं विभुमिति वा अमूर्तत्वेन तेनेदं पूर्णं पुरुषेण सर्वमिति बाह्याभ्यंतरसर्वस्त्वात्मतया अचक्षुः श्रोत्रमित्यनिंद्रियत्वेन प्राणमनः शून्यतया येनाक्षरं पुरुषं वेद सत्यमिति विकाररूपदोषशून्यतयाशुभ्रशब्दितश्च यः स अव्याकृतादक्षराद्यःपरः समष्टिरूपः पुरुषस्तस्मादपि कारणत्वेन पर इत्यर्थः ।प्रधानपुरुषयोस्तज्जन्यत्वादिति भावः । अक्षरात्परत इत्यत्राक्षरशब्दः अश्नुते इति वा न क्षरतीति वा व्युत्पत्त्या स्वविकारव्यापके नामांतराभिलापयोग्यक्षरणाभाववत्यव्याकृते वर्तते न तुभूतयोन्यक्षरे भूतयोन्यक्षरस्य स बाह्याभ्यंतर इत्यत्र तच्छब्दनिर्दिष्टस्य तस्मादेव परत्वासंभवात् ।न हि तस्यैव ततः परतः परत्वं संभवति विरोधात् । न चाक्षरात्परत इति पंचम्योः सामानाधिकरण्यमेवास्तु । ततः स्वविकारापेक्षया परभूतादव्याकृतात्पर इत्येवास्तु । न तु अव्याकृतादक्षरात्परभूतात्समष्टिभूतात्पर इति वाच्यम् । परशब्दस्य प्रतियोगिसापेक्षत्वेनाक्षर शब्दस्य परत्वावधिसमर्पकत्वस्यैव युक्तत्वान्न हि देवदत्तादुत्पन्नाद्भयमित्यत्र पंचम्योःसामानाधिकरण्यप्रतीतिरस्ति । अतो यथोक्त एवार्थः विश्वसृष्टिमेव प्रपञ्चयति ।।
एतस्माज्जायते प्राणो मनः सर्वेंद्रियाणि च ।।
स्पष्टोऽर्थः ।।
खं वायुर्ज्योतिरापः पृथिवी विश्वस्य धारणी ।।
खमाकाशो ज्योतिस्तेजो विश्वस्य कृत्स्नस्य धारिणीति पृथिवी विशेषणम् ।।
अग्निर्मूर्द्धा चक्षुषी चंद्रसूर्यौ दिशः श्रोत्रे वाग्विवृताश्च वेदाः ।
वायुः प्राणो हृदयं विश्वमस्य पद्भ्यां पृथिवीह्येषसर्वभूतान्तरात्मा ।।
अमुं मंत्रं प्रस्तुत्य "स्मर्यमाणमनुमानं स्यात् (ब्र.सू.1.2.16) इत्यत्राग्निरिह द्युलोकः "असौवाव लोकोग्नि''रितिश्रुतेः । स्मरंति च मुनयः "द्यांमूर्द्धानं यस्य विप्रावदन्ति खं''वैनाभिं चंद्रसूर्यौ च नेत्रे दिशः श्रोत्रे विध्दिपादौ क्षितिं च सोऽचिंत्यात्मा सर्वभूतप्रणेतेतिभाषितम् ।वाग्विवृता वागिंद्रियव्यापारा एव वेदा वायुः प्राणः महावायुरेव देहधारकः प्राणः 
जगत्सर्वमस्य देहांतर्वर्तिहृदयाख्यं मांसविशेषः । पद्भ्यांपृथिवी पादावेव पृथिवीत्यर्थः । "प्रकृत्यादिभ्यउप संख्यानम्'' (अष्टा.2.3.8.वार्ति) इतितृतीया । सर्वभूतानां तच्छरीरत्वात् सर्वेषामं तरात्मेत्यर्थः ।।
तस्मादग्निः समिद्धो यस्य ।।
इत्यादि ।।
<0102006>
15.वैश्ववानराधिकरणं
वैश्वानरः साधारणशब्दविशेषात् (ब्र.सू.1।2।27)
छांदोग्ये पंचमप्रपाठके एकादशखण्डे वैश्वानरविद्या प्रस्तूयते ।।
प्राचीनशाल आैपमन्यवः सत्ययज्ञः पौलुषिरिंद्रद्युम्नो भाल्लवेयो जनः शार्करार्क्ष्यो वुडिल आश्वतराश्विस्ते है ते महाशाला महाश्रोत्रियाः समेत्य मीमाँसां चक्रुः कोऽनु आत्मा किं ब्रह्मेति ।।
उपमन्युसुतः प्राचीनशालनामा पुलषसुतः -सत्ययज्ञनामा भाल्लविसुतः -इंद्रद्युम्नामा शार्कराक्षिसुतो जननामा अश्वतराश्वसुतः-बुडिलनामा एते पंचापि महागृहस्थारत्त्तया विस्तीर्णशालाः संपन्नाः प्रसिद्धा इति यावत् । अतीव श्रुताध्ययनसंपन्ना एकत्र संभूयास्माकमं तर्यामितयात्मभूतं ब्रह्म किमिति विचारं कृतवंत इत्यर्थः ।
ते ह संपादयां चक्रुः ।।
त एव मीमांसित्वा निश्चयमलभमानाः आत्मभूतब्रह्मोपदेष्टारं कंचित्संपादितवंतः निश्चितवंत इत्यर्थः । किमिति तत्राह ।
उद्दालको हवै भगवंतोऽयमारुणिः संप्रतीममात्मानं वैश्वानरमध्येति तं हंताभ्यागच्छाम इति ।।
हे भगवंत उद्दालकनामा इदानीं वैश्वानरमात्मानमध्येति । इक् स्मरणे -उपास्त इत्यर्थः ।यद्वा । इण्गतौ गत्यर्था ज्ञानार्था इत्यवगच्छतीत्यर्थः । तमभ्यागच्छामेति ।।
तं हाभ्याजग्मुः ।।
तमागतवंतः ।
स ह संपादयांचकार । प्रक्ष्यंति मामिमे महाशाला महाश्रोत्रियास्तेभ्यो न सर्वमिव प्रतिपत्स्ये हंताहमन्यमभ्यनुशासानीति ।।
स होद्दालक एते महाशाला महाश्रोत्रिया मां वैश्वानरमात्मानं प्रक्ष्यंति नाहं तत्सर्वं प्रतिपत्तुं शकोन्मि । अन्यं तदभिज्ञं कंचिदुपादिशानीत्येवं संपादितवान्निश्चितवानित्यर्यः ।
तान् होवाचाश्वपतिर्वैभगवंतोऽयं कैकेयः संप्रतीममात्मानं वैश्वानरमध्येति तं हंताभ्यागच्छाम इति तं हाभ्याजग्मुः ।।
केकयस्यापत्यं कैकयः अश्वपतिमुद्दालकषष्ठास्तेऽभ्यागतवंत इत्यर्थः । शिष्टं स्पष्टम् ।।
तेभ्यो ह प्राप्तेभ्यः पृथगर्हाणि कारयांचकार ।।
प्राप्तेभ्यस्तेभ्यो महर्षिभ्यः पृथक् पूजां भृत्यैः पुरोहितादिभिश्च कारितवान् ।
स ह प्रातः संजिहान उवाच ।।
अन्येद्युः प्रातःकाले स्वभवनं संजिहानस्त्यजन् स्वभवनान्निर्गत्य तत्समीपमागत्येति यावत् । तान् महर्षीनुवाचेत्यर्थः । किमिति तत्राह ।
न मे स्तेनो जनपदे न कदर्यो न मद्यपः । नानाहिताग्निर्नाविद्वान्न स्वैरी स्वैरिणी कुतः । यक्ष्यमाणो ह वै भगवंतोऽहमस्मि यावदेकैकस्मा ऋुत्विजे धनं दास्यामि तावद्भगवद्भ्योे दास्यामि वसंतु भगवन्त इति ।।
हे भगवंतः पूजार्हा मदधिष्ठिते जनपदे चोरो वा दानशून्यो वा मद्यपायी वा सत्यां योग्यतायामनाहिताग्निर्वा वेदाध्ययनादिशून्यस्त्रैवर्णिको वा परदारगंता वा न संति स्वैरिणी पुंश्चली तु कुतः स्यादित्यर्थः । एवमाद्या दुष्टा न संति न तैर्दत्तं धनमुपजीवामि । अतो मम प्रतिग्रहयोग्यतास्त्यचिरेणैव कालेन यागं करिष्याम्येकैकस्मा ऋत्विजे यावद्धनं दास्यामितावद्भगवद्भ्यः प्रत्येकं दास्यामि तावत्कालमत्रैव वसंतु यागं च पश्यंत्विति प्रार्थितवानित्यर्थः ।भगवता भाष्यकृता न मे स्तेन इत्यादिना यक्ष्यमाणोऽहंवैभगवंतोऽहमस्मीत्यंतेनात्मनो वृत्तस्थतया प्रतिग्रहयोग्यतां ज्ञापयन्नेव ब्रह्मविद्भिरपि प्रतिषिद्धस्य परिहरणीयतां विहितस्य कर्त्तव्यतां च प्रज्ञाप्य यावदेकैकस्मा ऋत्विजे धनं दास्यामि वसंतु भगवंत इत्यवोचदिति भाषितम् ।
ते होचुर्येन है वार्थेन पुरुषश्चरेत्तं है व वदेदात्मानमेवेमं वैश्वानरं संप्रत्यध्येषि तमेव नो ब्रूहीति ।।
येनार्थेन प्रयोजनेन यत्प्रयोजनमुद्दिश्य पुरुष आगच्छति तमेव पुरुषार्थं तस्य कुर्यात्समीहितं हि कर्त्तव्यं भवत्यस्माकं च 
वैश्वानरात्मा जिज्ञासितः त्वं च तमात्मानमधुनोपास्से न च ते तज्ज्ञानमपह्नवार्हम् । तमेव न उपदिश न प्रयोजनांतरमित्यर्थः 
। विश्वान्नरान्नयतीति विश्वे यनं नराः नयंतीति वा विश्वनरः विश्वनर एव वैश्वानरः रक्ष एव राक्षसः वय एव वायस इतिवत् ।
तान् होवाच प्रातर्वः प्रतिवक्तास्मीति ।।
तेषामभिमानं परिशोध्य श्वः प्रतिवचनं दास्यामीति मत्वा प्रातः प्रश्नस्य प्रतिवचनं वक्तास्मीत्युवाचेत्यर्थः ।
ते ह समित्पाणयः पूर्वाह्णे प्रतिचक्रमिरे ।।
ते च राज्ञोऽभिप्रायज्ञाः समिद्भारहस्ताः अपरेद्युः पूर्वाह्णे राजानं शिष्यभावमेत्योप गतवन्तः ।
तान्हानुपनीयैवैतदुवाच ।।
राजा तु समित्पाणीनुपयामेति वदंतस्त्यक्तस्वजात्यभिमानानुद्वीक्ष्य तेषामुपदेशयोग्यतां ज्ञात्वाऽब्राह्मणेन न ब्राह्मण उपनेतव्य इति शास्त्रार्थं ज्ञात्वा समर्पितं समिदाद्युपायनं स्वीकृत्यैव मैत्र्यैवैतद्वक्षमाणमुवाचेत्यर्थः । यत एव महाशाला महाश्रोत्रिया ब्राह्मणा महाशालत्वाद्यभिमानं हित्वा समिद्भारहस्ता जातितो हीनं राजानं विद्यार्थितयोपजग्मुः । तथान्यैरपि विद्यो पादित्सुभिर्भवितव्यमित्याख्यापिकया सूच्यते । कैकयस्तेभ्यो वैश्वानरात्मानमुपदिदिक्षुर्विशेष प्रश्नान्यथानुपपत्त्या वैश्वानरात्मन्येतैः किंचिज्ज्ञातं किंचिदज्ञातमिति विज्ञाय ज्ञाताज्ञातांश बुभुत्सया तानेकैकशः प्रष्टुमुपक्रमते ।
आैपमन्यव कं त्वमात्मानमुपास्स इति दिवमेव भगवो राजन्निति होवाच ।।
हे भगवः द्युलोकशरीरकं वैश्वानरमुपास इत्युवाचेत्यर्थः । कैकेय आह ।।
एष वै सुतेजा आत्मा वैश्वानरो यं त्वमात्मान मुपास्से ।।
यं द्युलोकावच्छिन्नं वैश्वानरमात्मानमुपास्स एष वैश्वानर आत्मा सुतेजाः शोभनं तेजो यस्य स सुतेजा द्युलोको हि सूर्य्यचंद्रादितेजसा युक्ततया सुतेजा भवति ततश्च द्युलोकावच्छिन्नो वैश्वानरात्मा तयोपास्यमानः सुतेजस्त्वगुणयोगेन सुतेजानाम वैश्वानरः ।।
तस्मात्तव सुतं प्रसुतमासुतं कुले दृश्यते ।।
अत्र सुतप्रसुतासुतशब्दा एकाहाहीनसत्रकर्मगताभिषवणपराः सुतशब्दवत्त्वसाम्यात्सु तेजस्त्वोपासनायाः सुतादिफलकत्वोपपत्तिः ।।
अत्स्यन्नं पश्यसि प्रियम् ।
तदुपासनवैभवेन लौकिकं भोग्यमनुभवसि प्रियं पुत्रादिकं च पश्यसीत्यर्थः । एवमन्योऽपि यः कश्चित्त्वमिव त्वदुपास्यं वैश्वानरमुपास्ते । सोऽपि त्वमिवान्नदनप्रियदर्शनब्रह्मवर्चसशाली संतानवांश्च भवतीत्याह ।
अत्त्यन्नं पश्यति प्रियं भवत्यस्य ब्रह्मवर्चसं कुले यऽएतमेवमात्मानं वैश्वानरमुपास्ते ।
उक्तोऽर्थः उक्तमर्थमंगीकुर्वन्नेकुर्वन्नेवफलदर्शनेन तदभिमुखीकृत्य तत्र वक्तव्य मुपदिशति ।
मूर्द्धा त्वेष आत्मन इति होवाच मूर्द्धा ते व्यपतिष्यद्यन्मां नागमिष्य इति ।।
त्वया वैश्वानरबुद्ध्योपास्यमान एष द्युलोकपरिच्छिन्न आत्मा वैश्वानरस्यात्मनो मूर्द्धारूपावयवभूतः । न तु स एव वैश्वानर आत्मा एतदर्थनिर्णयार्थं मत्समीपानागमने वैश्वानर मूर्द्धावयवभूते कृत्स्नवैश्वानरबुद्धिं कुर्वतस्तव विपरीतविद्यावशादनर्थः स्यादतः साध्वकार्षीस्त्वं यतो मामागतोऽसीत्यभिप्रायः ।
अथ होवाच सत्ययज्ञं पौलषिं प्राचीनयोग्य कं त्वमात्मानमुपास्स इति (प्राचीनयोग्येति सत्ययज्ञस्य नामान्तर) आदित्यमेव भगवो राजन्निति होवाच एष वै विश्वरूप आत्मा वैश्वानरो यं त्वमात्मानमुपास्से । तस्मात्तव विश्वरूपं कुले दृश्यते प्रवृत्तोऽश्वतरीरथो दासी निष्कोऽत्स्यन्न ंपश्यसि प्रियम् । अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्ते चक्षुस्त्वेतदात्मन इति होवाच । अन्धोऽभविष्यो यन्मां नागमिष्य इति ।।
रूप्यत इति रूपं प्रकाश्यं यस्य स विश्वरूपः आदित्यस्य विश्वप्रकाशकत्वात् विश्वरूपत्वम् ।तव कुले विश्वरूपं विश्वप्रकाशकं पुत्ररत्नादिकं कुले दृश्यते अश्वतरीभिर्युक्तो रथः त्वामनुगतः दासीभिर्युक्तो हारः दासी निष्कः त्वामनुगतः शिष्टं पूर्ववत् ।।
अथ होवाच इन्द्रद्युम्नं भाल्लवेयं वैयाघ्रपद्य कं त्वमात्मानमुपास्स इति वायुमेव भगवो राजन्निति होवाच एष वै पृथग्वर्त्मात्मा वैश्वानरो यं त्वमात्मान मुपास्से तस्मात्त्वां पृथग्वलय आयन्ति ।।
पृथग्रथश्रेणयोऽनुयन्ति ।।
अत्स्यन्नं पश्यसि प्रियम् । अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्ते प्राणस्त्वेष आत्मन इति होवाच प्राणस्त उदक्रमिष्यद्यन्मा नागमिष्य इति । अथ होवाच जनं शार्कराक्ष्यं कं त्वमात्मान मुपास्स इति आकाशमेव भगवो राजन्निति होवाच एष वै बहुल आत्मा वैश्वानरो यं त्वमात्मानमुपास्से तस्मात्त्वं बहुलोऽसि प्रजया च धनेन च अत्स्यन्नं पश्यसि प्रियम् । अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्ते संदेहस्तेषव्यशीर्यद्यन्मां नागमिष्य इति ।।
भूतांतरेभ्य आकाशस्य महत्वात् बहुलत्वम् । संदेहोमध्यकायो मध्ये कायो हिउत्तराधरकाययोश्चानुप्रविष्ट इति संदिह्यमानत्वात् संदेह इत्युच्यते । व्यशीर्यत विशीर्णोऽभविष्यत् ।शिष्टं स्पष्टम् ।।
अथ होवाच बुडिलमाश्वतराश्विं वैयाघ्रपद्यकं त्वमात्मानमुपास्स इति अप एव भगवो राजन्निति होवाच एष वै रयिरात्मा वैश्वानरोऽयं त्वमात्मान मुपास्से तस्मात्त्वं रैमान् पुष्टिमानत्स्यन्नं पश्यसि प्रियम् अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्ते बस्तिस्त्वेष आत्मान इति होवाच बस्तिस्ते विभेत्स्यद्यन्मां नागमिष्य इति ।।
अपां वेगवत्वात् रयित्वं विसर्गश्छांदसः धनप्राप्तिहेतुत्वाद्वा रयित्वं रैमान् धनवानित्यर्थः। बस्तिनाम मूत्रस्थानम् ।
अथ होवाच उद्दालकमारुणिं गौतम कं त्वमात्मान मुपास्स इति पृथिवीमेव भगवो राजन्निति होवाच एष वै प्रतिष्ठात्मा वैश्वानरो यं त्वमात्मानमुपास्से तस्मात्त्वं प्रतिष्ठितोऽसि प्रजया पशुभिश्च अत्स्यन्नं पशयसि प्रियं अत्त्यन्नं पश्यति प्रियं भवत्यस्य ब्रह्मवर्चसं कुले य एतमेवमात्मानं वैश्वानरमुपास्ते पादौ त्वेतावात्मन इति होवाच पादौ ते व्यम्लास्येतां यन्मां नागमिष्य इति ।।
प्राण्याधारत्वात् पृथिव्याः प्रतिष्ठात्वं व्यम्लास्येतां म्लानौ श्लथावभविष्यताम् । शिष्टं स्पष्टम् ।
तान ्होवाच ।।
तानृषीनुवाचेत्यर्थः ।।
एते वै खलु यूयं पृथगिवेममात्मानं वैश्वानरं विद्वांसो अन्नमत्थ ।।
एततादृशा यूयमिमं वैश्वानरमात्मानं पृथगिव विद्वांसो भिन्नभिन्नतया उपासीना तदनुरूप्येण लौकिकं भोगमनुभवथ । पूर्वत्रात्स्यन्नमिति प्रतिपुरुषमेकवचनेनोक्तस्य अत्र बहुवचनेन निर्देशः । अत्रन्नमत्थेत्येतत् प्रियं पश्यथेत्यस्याप्युपलक्षकम् ।।
यस्त्वेतमेवं प्रादेशमात्रमभि प्रादेशमात्र मभिविमानमात्मानं वैश्वानर मुपास्ते स सर्वेषु लोकेषु सर्वेषु भूतेषु सर्वेष्वात्मस्वन्नमत्ति
अभिविमानं सर्वात्राभिव्याप्ततया विगतपरिमाणं विश्वेषां नराणां नेतारमेतमात्मानं प्रादेशमात्रं द्युलोकादिप्रदेशसंबंधिनी प्रादेशी प्रादेशीमात्रा यस्य तं प्रादेशमात्रम् । द्युप्रभृतिप्रदेशपरिच्छिन्नं य उपास्ते स सर्वलोकसर्वभूतसर्वात्मवर्तिब्रह्मरूपमन्नमत्ति अनुभवतीत्यर्थः । अनेन वैश्वानरोपासनस्य ब्रह्मप्राप्तिफलकत्वमुक्तं भवति । भगवता हि भाष्यकृता सर्वेषु लोकेषु सर्वेषु भूतेषु सर्वेष्वात्मसु वर्तमानं यदन्नं भोग्यं तदत्ति सर्वत्र वर्तमानं स्वत एवानवधिकातिशयानन्दं ब्रह्मानुभवति । यत्तु सर्वैः कर्मवश्यैरात्मभिः प्रत्येकमनन्य साधारणमन्नं भुज्यते तन्मुमुक्षुभिस्त्याज्यत्वादिह न गृह्यते इति भाषितम् । अत्र प्रादेशमात्रमिवह वै देवाः सुविदिता अभिसंपन्ना तथात्वे तान् वक्ष्यामि यथा प्रादेशमात्रमभिसंपादयिष्यामीति ।स होवाच मूर्द्धानमुपदिशन्नेष वा प्रतिष्ठा वैश्वानर इति चक्षुषी उपादिशन्नुवाच । एष वै सुतेजा वैश्वानर इति नासिके उपदिशन्नुवाचैषवै पृथग्वर्त्मा वैश्वानर इति मुख्यमाकाशमुपदिशन्नुवाच । एष वै बहुलो वैश्वानर इति मुख्याश्रय उपदिशन्नुवाच एष वै रयिर्वैश्वानर इति चिबुकमुपदिशन्नुवाच एष वै प्रतिष्ठा वैश्वानर इति वाजसनेयकोक्तमूर्द्धचिबुकांतराल प्रतिष्ठितत्वलभ्यप्रादेशमात्रत्वं नोपजीव्यम् । द्युप्रभृतिप्रदेशसंबन्धमात्रस्य यौगिकार्थस्य प्रकरणतः प्रतीतेः । उक्तं च व्यासाचार्यैः सर्ववेदान्तप्रत्ययाधिकरणे (ब्र.सू.3.3.1) यस्त्वेतमिति न वाजसनेयकोक्तानुवादः स्वशाखावाक्य एव पूर्वप्रतिपादितस्यानुवादेन फलसमर्पकोक्तानुवादः स्वशाखावाक्य एव पूर्वप्रतिपादितस्यानुवादेन फलसमर्पकत्वोपपत्तेरिति । न चापरिच्छिन्नस्य परस्य ब्रह्मणो द्युप्रभृतिपृथिव्यंतप्रदेशसंबंधिन्या मात्रया कथं परिच्छिन्नत्वमिति चोदनीयम् । परिच्छिन्नत्वे बुद्धिसौकर्यलक्षणाभिव्यक्तेस्संभवात् । सूत्रितं च "अभिव्यक्तेरित्यास्मरथ्य '' (ब्र.सू.1.2.32.) इति बुद्धिसौकर्य्यलक्षणाभिव्यक्तेर्हेतोरभिविमानस्यापि ब्रह्मणः प्रादेश मात्रत्वमुपदिश्यत इति आश्मरथ्य 
आचार्यो मन्यत इति सूत्रार्थः । अभिव्यक्तार्थंपरिच्छिन्नत्वोप देशेति मूर्द्धप्रभृत्यवयवविशेषैः पुरुषविधत्वं परस्य ब्रह्मणः 
किमर्थमिति न चोदनीयम् तथोपासनार्थत्वात् ।सूत्रितं चा "अनुस्मृतेर्बादरिः'' (ब्र.सू.1.2.33.) इति अनुस्मृति रुपासनम् । अनुस्मृतेर्हेतोः पुरुषविधत्वरूपणमिति बादीरराचार्योमन्यत इति सूत्रार्थः ।प्राणाहुत्याधारत्वत्रिविधाग्नित्वपरिकल्पितजाठराग्निशरीरकद्युमूर्द्धत्वादिविशिष्टात्मत्वभावि तेश्वरशरीरे क्रियमाणप्राणाद्याहुतिभिः वैश्वानरविद्यानिष्ठेन परमात्मा समाराधनीय इति प्रतिपादयति ।।
तस्य ह वा एतस्यात्मनो वैश्वानरस्य मूर्द्धैव सुतेजा चक्षुर्विश्वरूपः प्राणं पृथग्वर्त्मा संदेहो बहुलो बस्तिरेव रयिः पृथिवी पादा उर एव वेदिर्लोमानि बर्हिर्हृदयं गार्हपत्यो मनोऽन्वाहार्यपचन आस्यमाहवनीयः ।।
एतस्योपासकस्यात्मनः मूर्द्धैव तस्य वैश्वानरस्य मूर्धात्वेष आत्मन इति वैश्वानरं मूर्द्धत्वेन निर्दिष्टस्सुतेजा इत्यर्थः । न चात्र तस्य हवा एतस्येति पदयोःसामानाधिकरण्यमेवास्तु । नत्वेतस्येति शब्दस्योपासकपरत्वमिति शंक्यम् उर एव वेदिरित्यादावुपासकपरामर्शस्यावश्यं भावात् । मूर्द्धैवेत्यत्राप्युपासकस्य मूर्द्धैव परामृश्यते । तस्मादेतस्येति शब्दस्योपासकपरत्वमेव सिद्धम् । इह भगवता भाष्य कृता "आत्मनंति च'' (ब्र.सू.1.2.35) इति सूत्रव्याख्याने । एनं पुरुष द्युमूर्द्धत्वादिविशिष्टं वैश्वानरमस्मिन्नुपासकशरीरे प्राणाहुत्याधारत्वाय आमनन्ति तस्य ह वा एतस्यात्मनो वैश्वानरस्य मूर्द्धैव सुतेजा इत्यादिना । अयमर्थः यस्त्वेतमेवं प्रादेशमात्रमभि विमानमात्मानं वैश्वानरमुपास्त इति त्रैलोक्यशरीरस्यैव परमात्मनो वैश्वानरस्योपासनं विधाय सर्वेषु लोकेषु इत्यादिना ब्रह्मप्राप्तिलक्षणं फलमुपदिश्यास्यैवोपासनस्यांगभूतं प्राणाग्निहोत्रं तस्य ह वा एतस्येत्यादिनोपदिशति । यः पूर्वमुपास्यतयोपदिष्टो वैश्वानरः तस्यावयवभूतान् दुव््यादित्यादीन् सुतेजो विश्वरूपादिनामधेयानुपासकशरीरे मूर्द्धादिपादांतेषु संपादयति । मूर्द्धैव सुतेजा उपासकस्य मूर्द्धैव परमात्ममूर्द्धभूतं द्यौरित्यर्थः । चक्षुर्विश्वरूप आदित्य इत्यर्थः । प्राणःपृथग्वर्त्मा वायुरित्यर्थः । संदेहो बहुलःउपासकस्य मध्यकाय एव परमात्ममध्यकायभूत आकाश इत्यर्थः । पृथिव्येव पादौ अस्य पादावेव तत्पादभूता पृथिवीत्यर्थः । एवमुपासकः स्वशरीरे परमात्मानं त्रैलोक्यशरीरं वैश्वानरं संनिहितमनुसन्धाय स्वकीयान्युरोलोम हृदयमनआस्यानि प्राणहुत्याधारस्य परमात्मनो वैश्वानरस्य वेदिर्बर्हिर्गार्हपत्यान्वाहार्यप चनाहवनीयानग्निहोत्रोपकरणभूतान् परिकल्प्य प्राणाहुतेश्चाग्निहोत्रत्वं परिकल्प्य एवं विधेन प्राणाग्निहोत्रेण परमात्मानं वैश्वानरमाराधयेदिति उर एववेदिर्लोमानि बर्हिर्हृदयं गार्हपत्य इत्यादिनोपदिश्यते इति भाषितम् । उरःप्रभृतीनां वेद्यादित्वोपदेशश्च प्राणाहुतेरग्निहोत्रत्वसंपत्त्यर्थ इति "संपत्तेरिति जैमिनिस्तथाहि दर्शयति'' (ब्र.सू.1.2.34) इति सूत्रितम् । स यइदं विद्वानग्निहोत्रं जुहोतीतिदर्शिताग्निहोत्रसंपत्तेर्हेतोर्वेद्यादित्वोपदेश इति जैमिनिर्मन्यते इति सूत्रार्थः । हृदयं गार्हपत्यः हृदयकमलावच्छिन्नजाठराग्निर्गार्हपत्यः । मन इन्द्रियावच्छिन्न जाठराग्निर्दक्षणाग्निः आस्यमाहवनीयः आस्यावच्छिन्नजाठराग्निराहवनीय इत्यर्थः । गार्हपत्यादिपरिकल्पनस्य सजातीयजाठर एवोचितत्वात् । वैश्वानरस्य हृदयादिस्थ स्याग्निहोत्रत्रय कल्पनं क्रियत इति भाषितत्वाच्च । अत्र च हृदयादिशब्दास्तत्तदवच्छिन्नजाठराग्नि शरीरकपरमात्मपर्यंता इति द्रष्टव्यमत उक्त एवार्थः ।
तद्यद्भक्तं प्रथममागच्छेतद्धोमीयम् ।।
होमसाधनं तेन होतव्यमित्यर्थः ।
स यां प्रथमामाहुतिं जुहुयात् तां जुहुयात् प्राणाय स्वाहेति प्राणस्तृप्यति ।प्राणे तृप्यति चक्षुस्तृप्यति चक्षुषि तृप्यत्यादित्यस्तृप्यति आदित्ये तृप्यति द्यौस्तृप्यति दिवि तृप्यंत्यां यत्किंचिद्यौश्चादित्यश्चाधितिष्ठतः तत्तृप्यति तस्यानुतृप्तिं तृप्यति प्रजया पशुभिरन्नाद्येन तेजसा ब्रह्मवर्चसेनेति ।।
प्राणाय स्वाहेति प्रथमायामाहुतौ हुतायां प्राणश्चक्षुरादित्यो द्यौश्च तृप्यति दव््यादित्याभ्या मधिष्ठितं वस्तुजातं च तृप्यतीत्यर्थः । तस्मिन्सर्वस्मिन् तृप्ते तत्तृप्तिमनु प्रजापश्वादिभिर्होतापितृप्यतीत्यर्थः । अत्र प्राणचक्षुरादिशब्दाः तदभिमानि देवतापराः । अचेतनानां तृप्तेरसंभवादिति ।एवमुत्तरत्रापि द्रष्टव्यम् ।
अथ यां द्वितीयां जुहुयात्तां जुहुयाद्व्यानाय स्वाहा ।।
इत्यादिखण्डचतुष्टयम् ।।
स य इदमविद्वानग्निहोत्रं जुहोति ।।
उरः प्रभृतीनामग्निहोत्रोपकरणवेद्यादिनामजानन् यःप्राणाग्निहोत्रमनुतिष्ठतीत्यर्थः ।।
यथांगारानपोह्य भस्मनि जुहुयात्तादृग् तत्स्यात् ।।
भस्माहुतिसमानं स्यादित्यर्थः । निष्फलमिति यावत् ।।
अथ य एतदेवं विद्वानग्निहोत्रं जुहोति तस्य सर्वेषु लोकेषु सर्वेषु भूतेषु सर्वेष्वात्मसु हुतं भवति ।।
सर्वात्मकभगवादाराधनेन सर्वमाराधितं भवतीति हुतप्रकर्षोक्तिः ।।
तद्यथेषीकातूलमग्नौ प्रोतं प्रदूयेतैवं हास्य सर्वे पाप्मानः प्रदूयन्ते य एतदेवं विद्वानग्निहोत्रं जुहोति ।।
यथैषीकायाभुजांतर्वर्तित्ततृणविशेषस्य तुलमग्नौ प्रक्षिप्तं सद्यो दह्यत एवं सर्वाणि पापानि एतादृशविद्यापूर्वकप्राणाग्निहोत्रानुष्ठानेन दग्धानि भवंतीत्यर्थः । ब्रह्मोपासनफलस्य सर्वपापप्रदाहस्य प्राणाग्निहोत्रे कीर्तनमभिफलेनांगस्य स्तुत्यर्थम् । ततश्चानेनापि प्राणाग्नि होत्रस्य वैश्वानरविद्यांगत्वं ज्ञापितं भवति । वैश्वानरविद्यां स्तौति ।।
तस्मादुहैवं विद्यद्यपि चण्डालायोच्छिष्टंप्रयच्छेत् । आत्मनि हैवास्य तद्वैश्वानरे हुतं स्यादिति ।।
उच्छिष्टप्रदानायोग्यचांडाल्य उच्छिष्टप्रदानमपि वैश्वानरे सर्वभूतात्मनि अन्नं जुहोमीति बुद्ध्यानुष्ठितत्वान्नाधर्माय भवतीत्यर्थः ।
तदेष श्लोकः । यथेह क्षुधिता बाला मातरं पर्य्युपासते ।
एवं सर्वाणि भूतान्यग्निहोत्रमुपासते इति ।अग्निहोत्रमुपासत इति ।।
यथा बुभुक्षिता बालाः कदा मातान्नं प्रयच्छतीति मातरं परितः उपासते । एवं सर्वाणि भूतानि एवंविधप्राणाग्निहोत्रमुपासते । इति विदुषः प्राणाग्निहोत्रस्तुत्यर्थः श्लोक इत्यर्थः । द्विरुक्तिरध्याय परिसमाप्त्यर्था ।।
इति विषयवाक्यदीपिकायां ब्रह्मसूत्रेषु द्वितीयः पादः ।।2।।
<0103001>
16.द्युभ्वाद्यधिकरणं
द्युभ्वाद्यायतनं स्वशब्दात् (ब्र.सू.1.3.1) ।।
मुण्डकोपनिषदि द्वितीय मुण्डके द्वितीयखण्डे ।।
यस्मिन् द्यौः पृथिवीचांतरिक्षमोतं मनः सह प्राणैश्च
सर्वेःतमेवैकं जानथात्मानमन्या वाचो विमुंचथ अमृतस्यैष सेतुः ।।
यस्मिन्नक्षरे द्युपृथिव्यंतरिक्षमनः प्राणादिकं समवेतं तमेव स्वेतरसमस्तनियंतृत्वेन व्यापकतयात्मानं जानीतानात्मविषया वाचः त्यजत अमृतस्यैष सेतुः नद्यादिषु सेतुर्हिकूलस्य प्रतिलभकः इव संसारार्णवपारभूतस्यामृतस्यैष प्रतिलंभक इत्यर्थः ।।
इव नाभौ संहता यत्र नाड्यः स एषोंऽतश्चरते बहुधा जायमानः ।।
"संततं सिराभिस्तु लंबत्या कोशसन्निभ''(तैत्त-नारायणनुवाक) मित्युक्तरीत्या यत्र हृदये रथनाभौ समर्पिताइव नाड्यः संगताः तत्र मध्ये स एष प्रकृत आत्मा "अजायमानो बहुधा विजायते तस्य धीराः परिजानन्ति योनिम्'' (तै.आश् पुरुषसूक्तं) इति । देवादीनां समाश्रयणीयत्वाय तत्तत्सजातीयस्वरूपसंस्थानगुणकर्मसमन्वितः।स्वस्वभावमजहदेव स्वेच्छया बहुधा जायमानः सञ्चरते वर्तत इत्यर्थः ।।
आेमित्येवं ध्यायथ आत्मानम् ।।
स्पष्टोऽर्थः ।।
स्वस्तिवः पाराय तमसः परस्तात् ।।
तमसः पारे वर्तमानाय वःपाराय परतीराय । पारावारे परार्वाचीति नैघंटुकाः । प्राप्यभूतायेति यावत् । तत्प्राप्तये ध्यायथेत्यन्वयः । एवं ध्यानाय प्रवृत्तेभ्यो युष्मभ्यं स्वस्ति भवतु ।।
यःसर्वज्ञः सर्ववित् ।।
उक्तोऽर्थः ।।
यस्यैष महिमा भुवि ।।
भूलोकसंसारतन्त्रप्रवर्तनरूप एव महिमा यदीयः ।।
दिव्ये ब्रह्मपुरे ह्येष व्योमन्यात्मा प्रतिष्ठितः ।।
यस्यैष महिमा भुवीति लीलाविभूत्यन्वय उक्तः । दिव्ये व्योम्नीति त्रिपादविभूतिरुक्तेति व्यासार्य्यैरुक्तत्वात् । वैकुंठाख्ये ब्रह्मपुरे परमे व्योमनि अयमात्मा प्रतिष्ठित इत्यर्थः ।।
भिद्यते हृदयग्रंथिश्छिद्यंते सर्वसंशयाः ।
क्षीयंते चास्य कर्माणि तस्मिन् दृष्टे परावरे ।।
हृदयस्यांतः करणस्य ग्रंथयः ग्रंथिवद्दुर्मोचाः रागद्वेषादयः । हृत्स्थानमयत इति व्युत्पत्त्या हृदयशब्दितो जीवो वा ब्रह्मज्ञानेन सार्वज्ञसिद्धेः सर्वविषयकाः संशयाः नश्यंतीति । अस्य च प्रारब्ध व्यतिरिक्तानि पूर्वाण्यनेकभवार्जितानि च कर्माणि नश्यन्ति । नाशो नाम । कर्मणां फलजननशक्तिविनाशः । "तदधिगमउत्तरपूर्वाद्ययोः'' इति (ब्र.सू.4.1.13) सूत्रे अघस्य विनाशकरणमुत्पन्नायास्तच्छक्तेर्विनाशकरणं शक्तिर्हि परमपुरुषाप्रीतिरेवेति भाषितम् । एतत्सर्वं कदेत्यत्राहा । तस्मिन्दृष्टे परावरे । परेऽवरेयस्मात् स परावरः सर्वोत्कृष्टा अपि ब्रह्मादयो यस्मान्नि कृष्टा इत्यर्थः । अथवा परावरे परावरशरीरके सर्वात्मभूत इत्यर्थः । तादृशे तस्मिन्दर्शनसमाना कारज्ञानविषयीकृत इत्यर्थः ।।
द्वासुपर्णा सयुजा सखाया समानं वृक्षं परिषस्वजाते ।।
युज्यत इति युक् युक्शब्दो गुणपरः । समानगुणकः सयुक् इति व्यासार्यौर्विवृतत्वात् । सयुजा समानगुणकौ सखाया - अपहतपाप्मत्वादिगुणैः परस्परसमानौ द्वौ सुपर्णौ पक्षिसदृशौ समानमेकं वृक्षवच्छेदनार्हं शरीरं समाश्रितावित्यर्थः ।।
तयोरन्यः पिप्पलं स्वाद्वत्यनश्रन्नन्योऽभिचाकशीति ।।
तयोर्मध्ये अन्यतरो जीवः स्वादुपरिपक्वं पिप्पलं कर्मफलं भुंक्ते । अन्यस्तु परमात्मा अभुंजान एव प्रकाशते । अत्र शरीरतदाश्रयजीवपरादिविषय वाचकशब्दनिगरणेन विषयिवाचक वृक्ष सुपर्णादिशब्दैर्वृक्षत्वाद्यध्यवसानविषयनिगरणेन विषयव्यध्यवसान लक्षणरूपकातिशयोक्ति विच्छित्तिविशेषायेति दृष्टव्यम् ।।
समाने वृक्षे पुरुषोनिमग्नोऽनीशया शोचति मुह्यमानः ।।
अनीशया भोग्यभूतया प्रकृत्या मुह्यमानः "पराभिध्यानात्तुतिरोहितं ततोह्यस्य बंधविपर्ययौ (ब्र.सू.3.3.4.) "देहयोगाद्वा सोऽपि'' (ब्र.सू.3.2.5.) इति न्यायेनतिरोहितपरमात्मशेषत्व ज्ञानानन्दलक्षणस्वरूपः सन् वृक्ष एव च्छेदनार्हे एकस्मिन् शरीरे जीवः स्थूलोऽहं कृशोऽहमित्यादितादात्म्यबुद्ध्या पांसूदकवत् तदेकतामापन्नः सन् तत्संसर्गकृतानि दुःखान्यनुभवतीत्यर्थः ।।
जुष्टं यदा पश्यत्यन्यमीशमस्य महिमानमिति वीतशोकः ।।
इति शब्दो बुद्धिस्थप्रकारवचनः । चशब्दश्चाध्याहर्तव्यः । य असौ जीवो निमग्नात्स्व स्माध्दारकत्वनियंतृत्वशेषित्वादिना विलक्षणं स्वकर्मभिः प्रीतं परमात्मानं निखिलजगदीशन लक्षणमस्य महिमानं च यदा पश्यति तदा वीतशोको भवतीत्यर्थः ।।
यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम् ।
तदा विद्वान् पुण्यपापे विधूय निरंजनः परमं साम्यमुपैति ।।
पश्यतीति पश्यः पाघ्राध्माधेट्दृशःशः(अष्टा.3.1.137)इति शप्रत्ययेशित्वात् पश्यादेशः ।यस्मिन् काले "आदित्यवर्णं तमसः परस्तात्'' (तै.आ.3.पुरुषसूक्तं) हिरण्यश्मश्रुर्हिरण्यकेश इत्युक्तरीत्या देदीप्यमान दिव्यमंगलविग्रहयुक्तं जगत्कर्तारं जगदीशितारं तस्मादेतद्ब्रह्मेति निर्दिष्टाव्याकृतब्रह्मोपादानभूतम् । "भगवानिति शब्दोऽयं तथा पुरुष इत्यपि । निरुपाधी च वर्तेते वासुदेवे सनातने'' (पाद्मोत्तरखण्डं 6.274-66) इत्युक्तरीत्या पुरुषशब्दनिर्दिष्टं वासुदेवं यदा पश्यति तदा पुण्यपापे निरस्य निरस्तप्रकृतिलेपः सन् अपहतपाप्मत्वादिगुणाष्टकलक्षणेन ब्राह्मेण रूपेण परमं साम्यमुपैतीत्यर्थः । व्यासार्यैस्तु षष्ठीतत्पुरुषे लक्षणाप्रसंगात् योनिं ब्रह्मेति योनिब्रह्मशब्दयोः सामानाधिकरण्यं युक्तमित्युक्तं तदतिसुंदरम् ।।
प्राणो ह्येषः सर्वभूतैर्विभाति ।।
"सर्वाणि ह वा इमानि भूतानि प्राणमेवाभिसंविशन्ती'' त्यादाविव प्राणशब्दः परमात्मपरः एष परमात्मा सर्वभूतैराश्रितो भवतीत्यर्थः ।।
विजानन् विद्वान् भव तेनातिवादी ।।
भवेति लोण्मध्यमैकवचनं श्रवणमननाभ्यां विजानन् विद्वान् तमुपासीनः तेन परमात्मना अतिवादी भवेति शिष्यं प्रत्युपदेशः । अतीत्य सर्वान् वदितुं शीलमस्येति सोऽतिवादी यस्तु स्वोपास्यदेवतायाः सर्वातिशायित्वं वदति सोऽतिवादीत्युच्यते ।।
आत्मक्रीड आत्मरतिः क्रियावानेषः ब्रह्मविदां वरिष्ठः ।।
यस्य क्रीडा आत्मन्येव नोद्यानादौ स आत्मक्रीडः। यस्य रतिः आत्मन्येव च न स्रक्चन्दनादौसआत्मरतिः रतिः स्रक्चन्दनादिजन्याप्रीतिः।क्रीडाउद्यानादिजन्येति भूमाधिकरणे(ब्र.सू.1.3.7.)व्यासार्यैरुक्तत्वात् । क्रियावान् अनभिसंहित 
फलक्रियानुष्ठानशाली च भवेति पूर्वेणान्वयः । क्रियावत्वं किमर्थमित्यत्राह । एषः ब्रह्मविदां वरिष्ठः क्रियया ह्यंतःकरणे 
परिशुद्धे ब्रह्मविद्यानिष्पत्तिशैघ्रयात् ब्रह्मविद्यानिष्ठ इत्यर्थः ।।
सत्येन लभ्यस्तपसा ह्येष आत्मा सम्यग्ज्ञानेन ब्रह्मचर्येण नित्यम् ।
अंतः शरीरे ज्योतिर्मयो हि शुभ्रां यं पश्यंति यतयः क्षीणदोषाः ।।
रागादिदोषशून्या जितेन्द्रियाः यं पश्यंति सशरीरांतर्वर्ति ज्ञानमयो निर्दोष आत्मा "मनसश्चेन्द्रियाणां चैकाग्नयंपरमं तप'' इत्युक्तेः बाह्याभ्यंतरैरिन्द्रियैकाग्न्यलक्षणतपसा आगमोत्थज्ञानेन च स्त्रीसंगादिराहित्यलक्षणनित्यब्रह्मचर्येण च लभ्यः साक्षात्कर्तव्यः । उपासनद्वारा प्राप्य इति वार्थः ।।
न चक्षुषा गृह्यते नापि वाचा नान्यैर्देवैस्तपसा कर्मणा वा ।।
देवा इंद्रियाणि । शिष्टंस्पष्टम् ।।
ज्ञानप्रसादेन विशुद्धसत्वस्ततस्तु तं पश्यति निष्फलं ध्यायमानः ।।
"स नो देवःशुभया स्मृत्या संयुनक्ती''ति ज्ञानहेतुत्वेन ज्ञानशब्देन परमात्मोच्यते ।उपासीनःपुमान् तत्प्रसादेन विशुद्धांतः करणः तदनन्तरं दर्शनसमानाकारज्ञानेन तं विषयीकरोतीत्यर्थः ।"नायमात्माप्रवचनेन'' (कठ.1.2.23) इति मंत्रः कठवल्यामेव व्याकृतः ।।
नायमात्मा बलहीनेन लभ्यो न च प्रमादात्तपसो वाप्यलिंगात् ।।
अयमात्मा अवसन्नमनसा न लभ्यः अवसादो नाम देशकालवैगुण्यजं दैन्यं तदभावो हि बलं प्रमादः अनवहिताचित्तता तपःशब्दःतपःप्रधानसंन्यासाश्रमपरः तप एव द्वितीय इतिवत् तस्य च लिङ्गशिखायज्ञोपवीतव्रतादि । तद्रहितात्संन्यासादपि न लभ्यः इत्यर्थः। इदं आश्रमांतराणामप्युपलक्षणम् । सर्वाश्रमाणामपि ब्रह्मविद्याधिकारात् । आश्रमलिङ्गान्य पेक्षितानीत्यर्थः ।।
एतैरुपायैर्यतते यस्तु विद्वांस्तस्यैष आत्मा विशति ब्रह्मधाम ।।
उक्तैर्बलाप्रमादसलिङ्गाश्रमैः यो विद्वान् ब्रह्मप्राप्तये यतते तस्यैतादृशमात्मस्वरूपं धामभूतं ब्रह्म विशति प्राप्नोतीत्यर्थः ।।
यथा नद्यः स्यंदमानाः समुद्रेऽस्तंगच्छति नामरूपे विहाय ।।
यथा गंगायमुनासरस्वत्यादिनद्यः । स्वोत्पत्तिस्थानेभ्यः प्रवृत्तागङ्गायमुनादीनि नामानि शुक्लकृष्णादीनि च रूपाणि विहाय एकतामेव भजन्ते ।
तथा विद्वान् नामरूपाद्विमुक्तः परात्परं पुरुषमुपैति दिव्यम् ।।
तद्वदेव भेदकनामरूपादिविमुक्तः सन् अक्षरात्परतः पर इति पूर्वमंत्रनिर्दिष्टं पुरुषं प्राप्नोतीत्यर्थः । यथा नदीसमुद्रजलयोर्भेदकाकारप्रहाणमेव न स्वरूपैक्यम् । एवं इहापि शुद्धे शुद्धमासिक्तं तादृगेव भवतीत्यादिश्रुत्यनुरोधात् । भेदकाकारप्रहाणकृतसादृश्यमेव न त्वैक्यमिति द्रष्टव्यम् ।
स यो ह वै तत्परमं ब्रह्म वेद ब्रह्मैव भवति ।।
आविर्भूतब्रह्मस्वरूपो भवतीत्यर्थः । आनुषंगिकप्रयोजनमाह ।
नास्याब्रह्मवित्कुले भवति ।।
ब्रह्मभावमेवाह ।।
तरति शोकं तरति पाप्मानं गुहाग्रंथिभ्यो विमुक्तोऽमृतो भवति ।।
त्रिगुणात्मकप्रकृतिरूपगुहाकारितरागादिग्रन्थिभ्यो मुक्तः सन् अमृतशब्दितब्रह्मभूतो भवतीत्यर्थः ।
तदेतदृचाऽभ्युक्तम् ।।
एवं द्विधा संप्रसिद्धमभिमुखीकृत्य ऋङ्मंत्रेणोक्तम् ।
क्रियावन्तः श्रोत्रिया ब्रह्मनिष्ठाः स्वयं जुहुत एकर्षिं श्रद्धयन्तः ।।
नित्यनैमित्तिकक्रियायुक्ता अधीतवेदा ब्रह्म बुभुत्सवः । अग्निहोत्रं स्वयमेव कुर्वन्तः एकर्षिं मुख्यं ऋषिं परमात्मानं श्रद्धयन्तः तत्र रक्षकत्वविश्वासशालिनो ये ।
तेषामेवैतां ब्रह्मविद्यां वदेत शिरोव्रतं विधिवद्यैस्तु चीर्णम् ।।
अत्र विद्याशब्दो ग्रन्थसंदर्भे वर्तते यैःशिरस्यंङ्गारपात्रधारणलक्षणम् । आथर्वणिकानुष्ठेयं शिरोव्रतनामकं व्रतं चीर्णं तेषामेवेमामुपनिषदमध्यापयेदित्यर्थः ।।
तदेतत्सत्यमृषिरंगिराः पुरोवाच ।।
एतत्सत्यमक्षमंगिराऋषिः शौनकाय प्रोवाच ।।
नैतदचीर्णव्रतोऽघीते ।।
अचीर्णशिरोव्रतेनैतन्नाध्येतव्यमित्यर्थः
इदमचीर्णव्रतस्याध्ययननिषेधपरं पूर्ववाक्यमध्यपननिषेधपरम् । अतो न पौनरुक्त्यम् एतत्सर्वं "स्वाध्यायस्य तथात्वे हि'' (ब्र.सू.3.3.3.) इति सूत्रभाष्ये स्पष्टम् अत्रावगन्तव्यं सर्वं मुंडकप्रकाशिकायामवगंतव्यम् ।।
<0103002>
17.भूमाधिकरणं (ब्र.सू.1.3.7)
भूमा संप्रसादादध्युपदेशात् (ब्र.सू.1.3.7)
छांदोग्ये । सप्तमाध्यायोपक्रमे भूमविद्या व्याख्यायते ।।
अधीहि भगव इति होपससाद सनत्कुमारं नारदः ।।
सनत्कुमारं नारदो विधिवदुपसन्नः तं ।।
होवाच यद्वेत्थ तेन मोपसीद ततस्त ऊर्ध्वं वक्ष्यामीति ।।
ज्ञातांशमुक्त्वा मत्समीप उपसीद तच्छ्रुत्वा अज्ञातांशं ते वदिष्यामीत्युक्तवानित्यर्थः ।।
स होवाच ऋुग्वेदं भगवोऽध्येमि यजुर्वेदं सामवेदमाथर्वणं चतुर्थमितिहासं पुराणं पंचमं वेदानां वेदं पित्र्यं राशिं दैवं निधिं वाकोवाक्यमेकायनं देवविद्यां ब्रह्मविद्यां भूतविद्यां क्षत्र विद्यां नक्षत्र विद्यां सर्पदेवजनविद्यामेतद्भगवोध्येमि सोऽहंभगवो मंत्रविदेवास्मि नात्मवित् ।।
मंत्रवित् मंत्रप्रधानंकर्मविदेवास्मि नात्मविदित्यर्थः ।।
श्रुतं ह्येव मे भगवदृशेभ्यस्तरति शोकमात्मविदिति सोऽहं भगवः शोचामि तं मा भगवाञ्छोकस्य पारं तारयत्विति ।।
भवादृशेभ्यः आत्मवित् शोकं तरतीति मया श्रुतमत आत्मानमुपदिश्य तं शोकं तारयत्वित्यर्थः ।।
तँ होवाच यद्वै किं चैतदध्यगीष्ठा नामैवैतन्नाम वा ऋुग्वेदो यजुर्वेद इत्यादिः ।।
अध्यगीष्ठा -अधीतवानसीत्यर्थः ।।
नामोपास्वेति स यो नामब्रह्मेत्युपास्ते यावन्नाम्नो गतं तत्रास्य यथा कामचारो भवति स यो नाम ब्रह्मेत्युपास्ते ।।
नामात्मकशब्दो यावति लोकेऽनुवर्तते तावत्पर्यंतं नाम्नि निरतिशयलक्षणातिशय बृहल्लक्षण ब्रह्मत्वे आत्मत्वे च श्रद्धामलभमानः कामचारोभवतीत्यर्थः । संपृच्छति ।।
अस्ति भगवो नाम्नो भूय इति ।।
इतराह ।।
नाम्नो वा व भूयोऽस्तीति ।।
इतराह ।।
तन्मे भगवन् ब्रवीतीति ।।
इतराह ।।
वाग्वाव नाम्नो भूयसीति ।।
एवं प्रश्नप्रतिवचनरूपेण वाङ्मनःसंकल्पचित्तध्यानविज्ञानबलान्नजलतेज आकाश स्मराशापर्यंतमुपन्यस्याह ।।
प्राणो वाव आशाया भूयान् ।।
अत्र प्राणशब्देन प्राणसहचारी जीवो लक्ष्यते तस्य च हेतुरुत्तरत्र वक्ष्यते ।।
यथा वानाभौ समर्पिता एवमस्मिन्प्राणे सर्वं समर्पितम् ।।
यथा रथचक्रस्यारा नाभ्याश्रिताः एवं समस्त चेतनभूतजातमेतच्चेतनाश्रितमित्यर्थः । "भूतमात्रा प्रज्ञामात्रास्वर्पिता'' इति श्रुत्यंतरात् ।।
प्राणः प्राणेन याति प्राणः प्राणं ददाति प्राणाय ददाति ।।
गंता देवदत्तादिरपि जीव एव गमनकरणभूतो श्वादिरपि जीव एव दातापि जीव एव देयो गवादिरपि जीव एव संप्रदानभूतो 
ब्राह्मणादिरपि जीव एवेत्यर्थः ।
प्राणो हि पिता प्राणो माता प्राणो भ्राता प्राणः स्वसा प्राण आचार्यः प्राणो ब्राह्मणः ।।
पित्रादिरपि जीव एवेत्यर्थः । ननु परिदृश्यमानमांसपिंडविशेषा एव पित्रादिशब्दवाच्याः न जीव इति मन्यमानं प्रत्याह ।।
स यदि पितरं वा मातरं वा भ्रातरं वा स्वसारं वा आचार्यं वा ब्राह्मणं वा किंचिद्भृशमिव प्रत्याह धिक्त्वास्त्वित्येवैनमाहुः पितृहा वै त्वमसि मातृहा वैभातृहा वै त्वमसि स्वसृहा वै त्वमस्याचार्यहा वै त्वमसि ब्राह्मणहा वै त्वमसीति ।।अथ पद्येनाक्रान्तप्राणान्शूलेन समासं व्यतिसंदहेन्नैवैनं ब्रूयुः पितृहासीति न मातृहासीति न स्वसृहासीति नाचार्यहासीति न ब्राह्मणहासीति प्राणो ह्येवैतानि सर्वाणि भवंति ।।
सजीवेषु पित्रादिशरीरेषु धिक्त्वामिति किंचिद्भृशमधिक्षिपति पुरुषे धिक्त्वामित्युक्त्वा पितृहेत्यादिशब्दान् प्रयुंजते तेष्वेव शरीरेषूत्क्रांतजीवेषु शूलेन समांसमिति संपूर्वात्क्षेपार्थात् अस्यते र्णमुलंतोऽयंशब्दः । शुलेन सम्यक्प्रक्षिप्य सम्यग्दाहके ऽपि पुरुषे पितृहेत्यादिशब्दा प्रयोगात् निर्जीवस्य शरीरस्य पित्रादित्वाभावस्य सिद्धत्वात् जीव एव पित्रादिर्भवतीत्यर्थः ।। भगवताभाष्यकृता प्राणशब्दनिर्दिष्टःप्राणसहचारी प्रत्यगात्मैव न वायुविशेषमात्रं प्राणो ह पिता प्राणो ह मातेत्येवमादयः प्राणस्य चेतनतामवगमयंति पितृहा मातृहेत्यादिना सप्राणेषु पितृप्रभृतिषूपमर्दकारिणि हिंसकत्वादिनिमित्तोपक्रोशवचनात्तेष्वेव विगतप्राणेष्वत्यन्तोपमर्दकारिण्यप्युपक्रोशाभावाच्च हिंसायोग्यश्चेतन एव प्राणशब्दनिर्दिष्टः अप्राणेषु स्थावरेष्वपि चेतनेषूपमर्दभावाभावयोर्हिंसातदभावदर्शनात् हिंसायोग्यतयानिर्दिष्टःप्राणः प्रत्यगात्मैवेति निश्चीयते अत एव चप्राणशब्दनिर्दिष्टः पर इति न भ्रमितव्यं परस्य हिंसा प्रसंगाभावात् जीवादितरस्य भोग्यभोगोप करणस्य कृत्स्नस्याचिद्वस्तुनो जीवायत्तस्थितित्वेन प्रत्यगात्मन्ये वारनाभिदृष्टांतोपपत्तेश्चेति भाषितम् यद्यपि "नायं हंति न हन्यते'' इति निर्दिष्टस्य जीवस्य स्वतो हिंसायोग्यत्वाभावेन देहादिसाहित्य प्रयुक्तहिंस्यत्ववन्मुख्यप्राणस्यापि हिंस्यत्वं सुवचम् । स्थावरहिंसास्थलेऽपि "भेदश्रुतेर्वैलक्षण्याच्च ''(ब्र.सू.2.4.16.) इति सूत्रभाष्योक्तरीत्या स्थावरेषु प्राणस्य पंचधा वस्थाय शरीरधारणस्याभावोऽपिप्राणसद्भावोऽस्तीति "न तु दृष्टांतभावात् (ब्र.सू.2.1.9)'' इति सूत्रे भाषितत्त्वेन प्राणस्य सद्भावाद्धिंसावचनमुपपद्यत एव तथापि प्राणो ह पितेत्यादिवाक्य निर्दिष्टानां जीववाचितया लोके प्रसिद्धानां बहूनां पित्रादिशब्दानां गौणत्वकल्पनापेक्षया एकस्य प्राणशब्दस्यैव जीववाचित्वमाश्रयणीयमिति भाष्यकाराभिप्रायः। अत एव वृत्तिकृता भगवता बोधायनेनापि "भूमासंप्रसादादध्युपदेशात्''(ब्र.सू.1.3.7.) इति सूत्रव्याख्याने प्रत्यगात्मन ऊर्ध्वमुपदेशादित्येवोक्तं न तु मुख्यप्राणादूर्ध्वमिति । वेदनाजनकव्यापार लक्षणहिंसाया वेदनाशून्ये अचेतने असंभवाच्च ।।
स वा एष एवं पश्यन्नेवं मन्वान एवं विजानन्नतिवादी भवति ।।
पूर्वंवाक्ये प्राणशब्दनिर्दिष्टः स वा एष जीवः स्वात्मानमुक्तेन प्रकारेण मन्वानःअनेन प्रकारेण विजानन्नुपासीनः तेन प्रकारेण पश्यन् साक्षात्कुर्वन्नतिवादी भवति । अतिक्रांतस्वोपास्यवस्तुवादी भवति स्वोपास्यवस्तुनः सर्वोत्कृष्टत्ववादी भवतीत्यर्थः । बृहस्पति समप्रत्यर्थिजनाप्रतिबाध्यस्वोपास्यदेवतायारम्यशीलत्वमतिवादित्वम् । तस्योपास्यदेवतातिशये पर्यवस्यति । "एवं पश्यन्नेवं मन्वानः'' इत्यादौ "लक्षण हेतोःक्रियायाः'' (अष्टा.3.2.126.) इति हेत्वर्थे शतृ प्रत्ययः। ततश्च स्वोपास्यदेवतासाक्षात्कारोऽतिवादित्वे हेतुरित्यर्थः । साक्षात्कारप्रीतस्वोपास्यदेवतानुग्रहादीदृशमतिवादित्वं भवतीति भावः । अत्र "स वा एष एवं पश्यन्नेवं मन्वानः'' इति वाक्येन पूर्वसंदर्भनिर्दिष्टप्राणस्य द्रष्ट्टत्वमन्तृत्वकथनादपि प्राणशब्दनिर्दिष्टो जीव इत्यवसीयते । प्राणशब्दनिर्दिष्टस्य जीवत्वज्ञापनायैव हि स वा एष पदयोः प्रवृत्तिः।।
तं चेद्ब्रूयुरतिवाद्यसीत्यतिवाद्यस्मीति ब्रूयान्नापन्हुवीत ।।
प्राणशब्दितस्य जीवस्य पूर्वोक्तसर्वातिशायित्वादेवातिवादित्वं नापन्होतव्यमिति भावः ।अत्र पूर्वपर्यायेष्वनुक्तस्यातिवादित्वस्य कथनात्प्रक्रांत आत्मोपदेशः । प्राणशब्दिते प्रत्यगात्मनि पर्य्यवसन्न इति प्राणाद्वा व भूयोऽस्तीति पुनरपृच्छत्येव नारदे सनत्कुमारः स्वयमेव ततोऽप्यतिशयितं परमात्मानमुपक्षिपति ।
एष तु वातिवदति यः सत्येनातिवदति ।।
तु शब्दो विशेषप्रदर्शकः "तस्य हवा एतस्य ब्रह्मणो नाम सत्यमिति '' इति दहरविद्यायांवक्ष्यमाणत्वात् "सत्यं ज्ञानमनंतं ब्रह्मेति'' सत्यशब्दस्य ब्रह्मणि प्रसिद्धेः सत्यशब्दो ब्रह्मपरः ।तस्य सततैकरूपत्वेन निर्विकारत्वात्सत्यत्वम् । तेन ब्रह्मणा निमित्तेन योऽतिवदत्येषोऽति वादी पूर्वस्मात्प्राणातिवादिनो विशिष्टइत्यर्थः । अत्र भाष्यकृता सत्येनेति "इत्थं भूतलक्षणे (अष्टा.2.3.21.)'' तृतीया सत्येन परेण ब्रह्मणा उपास्येनोपलक्षितो योऽतिवदतीत्यर्थः इतीत्थंभूतलक्षणे तृतीया कंठतः 
प्रतिपादिता । अतिवाद्यन्तरत्वनिमित्तसत्यशब्दाभिधेयं परं ब्रह्म प्रतीयत इति भाष्यवाक्यान्निमित्तत्वार्थकत्वमपि तृतीयायाः 
सूचितम् । ततश्च निमित्तस्य करणत्वविवक्षया कारकविभक्तित्वमपि भाष्यकृदभिमतमेवेति द्रष्टव्यम् । अत्र सत्यातिवादिनः प्राणातिवाद्यपेक्षयातिशयकथनात्सत्यशब्दनिर्दिष्टस्य ब्रह्मणः प्राणशब्दितजीवापेक्षया भूयस्त्वमुक्तं भवति । न च पूर्वप्रस्तुतप्राणातिवादिन एव "एष तु वा अग्निहोत्री यः सत्यं वदति'' इत्यादाविव सत्यवदनमंगतया विधीयतामिति वाच्यम् । "एष तु वा अग्निहोत्री'' इति वाक्ये द्रव्यदेवतान्तराभावेनाग्निहोत्रंतराप्रतीतेस्तुशब्दस्वारस्य भंगः इह तु प्रकृतातिवादिनिमित्तप्राणव्यतिरिक्तस्यैव सत्यशब्दितस्य ब्रह्मणो निमित्तांतरस्य प्रतीतेर्न तत्स्वारस्य भंगो युक्तः । किं च सत्यवदनस्यांगतया विधाने सत्यं वदतीति निर्देशस्य युक्ततया सत्येनेति तृतीयाया अतीत्युपसर्गस्य चायोगादिति द्रष्टव्यम् ।
सोऽहं भगवः सत्येनातिवदानीति ।।
ब्रह्मणातिवदानीति शिष्यः प्रार्थयामास इत्यर्थः । इतराह ।
सत्यं त्वेव विजिज्ञासितव्यमिति ।।
यदि सत्यशब्दितब्रह्मनिमित्तकातिवादितामभिलषसि तर्हि ब्रह्मोपास्यमित्यर्थः । ब्रह्मोपासनमतिवादित्वनिमित्तमिति यावत् । शिष्यस्तदभ्युपगच्छति ।।
सत्यं भगवो विजिज्ञास इति ।।
उपासनं करोमीत्यर्थः । ब्रह्मोपासनस्यातिवादित्वे हेतुत्वं ब्रह्मसाक्षात्कारद्वारेत्याह ।।
यदा वै विजानात्यथ सत्यं वदति ।।
अत्र विजानाति शब्दः साक्षात्कारपरः यदा वै साक्षात्करोति तदा सत्यं वदति सत्येनातिवदतीत्यर्थः । पूर्वत्र सत्येनातिवदानीति निर्दिष्टत्वात् । सत्यशब्दितस्य ब्रह्मणोऽतिवदनं प्रति निमित्तत्वेन करणत्वविवक्षया । तृतीयावद्वदनं प्रति कर्मतया द्वितीयाया अप्युपपत्तिः । "स वा एष एवं पश्यन्नेवं मन्वान एवं विजानन्नतिवादी भवति'' इति साक्षात्कारमननोपासनानामतिवादित्वनिमित्ततया पूर्वत्रोक्तत्वात् सत्यंत्वेव विजिज्ञासि तव्यमित्युपासनस्योक्तत्वान्मतिस्त्वेव विजिज्ञासितव्येति मननस्य वक्ष्यमाणत्वादत्र विजानातीत्यनेन साक्षात्कार एवोच्यते । उक्तं च व्यासार्यैः । विजानातिशब्दः साक्षात्कारपरः न तु शास्त्रजन्यज्ञानपरः । "यदा वै मनुतेऽथविजानाति'' इति विजानात्यर्थस्य मनन साध्यत्वावगमात् । सत्यं वदति -सत्यमतिवदतीत्यर्थः ।।
नाविजानन्सत्यं वदति विजानन्नेव सत्यं वदति विज्ञानं त्वेव विजिज्ञासितव्यमिति ।।
साक्षात्काराभावेनातिवादित्वमित्यतः साक्षात्काररूपं विज्ञानं विजिज्ञासितव्यं संपाद्यमित्यर्थः । पाकं पचतीतिवत् विज्ञानं विजिज्ञासितव्यमिति निर्देशः । उत्तरत्रापि विजिज्ञासितव्यपदस्य संपाद्यत्वमेवार्थः । उक्तं च व्यासार्यैः सत्यव्यतिरिक्तविषयाणि विजिज्ञासितव्यपदानि संपाद्यवाचीनीति । शिष्यस्तदभ्युपगच्छति ।।
विज्ञानं भगवो विजिज्ञास इति ।।
हे भगवन्नतिवादित्वनिमित्तं साक्षात्कारं संपादयामीत्यर्थः । पूर्वखंडे सत्यं त्वेव विजिज्ञासितव्यमिति ब्रह्मोपासनस्यातिवादित्वहेतुत्वकथनादत्रच वाक्ये साक्षात्कारस्यातिवदनहेतुत्वकथनाद्ब्र्रह्मोपासनतत्साक्षात्कारयोर्द्वारद्वारिभावापन्नयोरेवाति वादित्वहेतुत्वं सिध्यति ।एतत्सर्वमभिप्रेत्य भगवता भाष्यकृता ब्रह्मसाक्षात्कारनिमित्तातिवादित्वसिद्धयेपरब्रह्मसाक्षात्कारोपायभूतं ब्रह्मोपासनं सत्यं त्वेव विजिज्ञासितव्यमित्युपदिश्यत इति भाषितम् ।केचित्तु "सत्यं त्वे व विजिज्ञासितव्य'' मिति विहितस्य साक्षात्कारस्य उपासनात्मकं हेतुभूतं विज्ञानमेव "यदा वै विजानात्यथ सत्यं वदती'' तिखण्डे नापि निर्दिश्यते नतुसाक्षात्कारः । एवं च सति कारणपरंपरोपदेशावैरूप्यं सिध्यतीति वदन्ति ।।
यदा वै मनुतेऽथविजानाति नामत्वा विजानाति मत्वैव विजानाति मतिस्त्वेव विजिज्ञासितव्येति मतिं भगवो विजिज्ञास इति ।।
ब्रह्मोपासनोपायभूतं मननं संपाद्यमित्यर्थः ।।
यदा वै श्रद्दधात्यथ मनुते नाश्रद्दधन्मनुते श्रद्दधदेव मनुते श्रद्धात्वेव विजिज्ञासितव्येति श्रद्धां भगवो विजिज्ञास इति ।।
अत्र च भाष्यकृता श्रवणप्रतिष्ठार्थत्वान्मननस्य मननोपदेशेन श्रवणमप्यर्थसिद्धं मत्वा श्रवणोपायभूतां ब्रह्मणि श्रद्धां श्रद्धात्वेव विजिज्ञासितव्येतीत्युपदिश्यत इति भाषितम् । श्रवणोपायभूतां ब्रह्मणि श्रद्धामित्यनेन ब्रह्मश्रवणविषयिणी श्रद्धा 
विवक्षिता श्रद्धा त्वरेति व्यासार्यैर्व्याख्यातम् ।।
यदा वै निस्तिष्ठत्यथ श्रद्दधाति नानिस्तिष्ठन् श्रद्दधाति निस्तिष्टन्नेव श्रद्दधाति निष्ठात्वेव विजिज्ञासितव्येति निष्ठां भगवो विजिज्ञास इति ।।
ब्रह्मैव श्रोतव्यं नान्यदिति हि व्यवसायरूपा निष्ठा श्रोतुस्तरालक्षणा श्रद्धोपायतया संपाद्येत्यर्थः ।।
यदा वै करोत्यथ निस्तिष्ठति नाकृत्वा निस्तिष्ठति कृत्वैव निस्तिष्ठति कृतिस्त्वेव विजिज्ञासितव्येति कृतिं भगवो विजिज्ञास इति ।।
उद्योगप्रयत्नापरपर्यायाश्रोतव्यांतरेषुहेयत्वानुसन्धानेन मनसो नियमनरूपाकृतिः । ब्रह्मैव श्रोतव्यमिति व्यवसायलक्षणानिष्ठाहेतुत्वात्संपाद्येत्यर्थः ।।
यदा वै सुखं लभतेऽथ करोति नासुखं लब्ध्वा करोति सुखमेव लब्ध्वा करोति सुखं त्वेव विजिज्ञासितव्यमिति सुखं भगवो विजिज्ञास इति ।।
उक्तलक्षणायाः कृतेर्ब्रह्मणि निरतिशयानुकूलत्वावगतिमंतरेणासंभवात् श्रोतव्यांतरेषु हेयत्वानुसन्धानाहितमनोनियमनरूपकृतिहेतुतयात्यंतानुकूलत्वलक्षणं सुखत्वं ब्रह्मणि ज्ञातव्यमित्यर्थः । अत्र चश्रवणमननश्रद्धादेः प्रागेव सुखप्राप्तेरसंभवादत्र प्राप्त्यर्थस्यापि लभतेर्ज्ञानमेवार्थः । ज्ञानस्यापि प्राप्तिरूपत्वात् श्रोतव्येऽत्यन्तानुकूलत्वज्ञानाभावेश्रोतव्यांतरेषु हेयत्वानुसन्धानाऽऽहितमनोनियमनरूपकृतेरसंभवात्यंतानुकूलत्वं श्रोतव्येब्रह्मणि ज्ञातव्यमिति भावः । अत्र विजिज्ञासितव्यशब्दस्य ज्ञातव्यत्वमर्थो नोपासितव्यत्वंसंपादनीयत्वं वा ।
यो वै भूमा तत्सुखं नाल्पे सुखमस्ति भूमैव सुखं भूमात्वेव विजिज्ञासितव्य इति भूमानं भगवो विजिज्ञास इति ।।
भूमशब्दो बहुत्ववाची बहुशब्दात्पृथ्वादित्वादिमनिचि "बहोर्लोपो भू चबहोः (अष्टा.6.4.158) इति प्रकृतिप्रत्यययोर्विकारे च सति तन्निष्पत्तेर्बहुत्वं चात्र वैपुल्यं न संख्याविशेषः बहुशब्दस्य "बहुषु बहुवचनम्''(अष्टा.1.4.21.) इत्यादौ संख्यायामिव "अल्पं वा बहु वायस्यश्रुतस्योपकरोति यः'' इत्यादावल्पत्वप्रतिप्रयोगिनि वैपुल्येऽपि प्रयोगदर्शनादिहापि नाल्पे सुखमस्तीत्यल्पत्वप्रतिद्वंद्वितयैव भूमशब्दप्रयोगाच्च वैपुल्यमेवार्थः वैपुल्यं च गुणोत्कर्षरूपम् । उत्तरत्रोत्कर्षस्य प्रतिपादितत्वात् न तु परिमाणरूपम् अत उत्कर्षकृतवैपुल्यमेवेह भूमशब्देन विवक्षितम् । अत एव न वैपुल्यरूपधर्मपरो भूमशब्दःसुखस्य वैपुल्यरूपत्वासंभवात् अल्पप्रतियोगितया निर्देशाच्च न ह्यत्र वोत्तरत्र बाल्यत्वं भूम प्रतियोगितया निर्दिश्यते अपितु अल्पमेव । अतोऽल्पशब्दप्रतियोगितया प्रतीयमानो भूमशब्दो वैपुल्याश्रयधर्मिपर एव ततश्चायमर्थः । यदुत्कृष्टतया विपुलं तदेव सुखमत्यंतानु कूलत्वमित्यर्थः "अपशवो वा अन्ये गोअश्वेभ्य'' इत्यत्र गवाश्वादिव्यतिरिक्ते पशुत्व निषेधस्य प्रशस्तपशुत्व निषेधपरत्ववत् अल्पे प्रत्यगात्मसुखे सुखत्वनिषेधस्य प्रशस्तसुखत्वनिषेधपरत्वात् एतत्सर्वंभाष्येपिस्पष्टम् एतद्वाक्यप्रस्तुतयोर्भूमाल्पशब्दयोरर्थंजिज्ञासमानंप्रत्याह ।।
यत्र नान्यत्पश्यति नान्यच्छृणोति नान्यद्विजानाति स भूमाऽथ यत्रान्यत्पश्यत्यन् यच्छृणोत्यन्यद्विजानाति तदल्पम् ।।
यत्रेत्यनन्तरमनुभूयमान इत्यध्याहारः यत्र यस्मिन् वस्तुन्यनुभूयमान ेततोऽन्यन्न दृश्यते न श्रूयते न विज्ञायते च स भूमेत्यर्थः यस्मिन्दृश्यमाने ततोऽन्यन्न दृश्यते यस्मिन्श्रूयमाणे ततोऽन्यन्न श्रूयते यस्मिन्विज्ञायमाने ततोऽन्यन्ना विज्ञायते सभूमेति वार्थः । यद्वा । सप्तम्या विषयत्वमर्थः पश्यन्नित्यध्याहारः यं पश्यन्नन्यं न पश्यतीत्यर्थः । अत्र तदितरदर्शनाद्यभावो विषयाभावकृतः ततश्च यतोऽन्यन्नास्ति स भूमेति पर्यवसितोऽर्थः ।ननु चेतनाचेतनवर्गस्य तद्भिन्नत्वात्कथं भूम्नोऽन्यन्नास्तीत्युच्यते न च चिदचिद्विशिष्टस्यैव भूमशब्दार्थत्वात् चिदचितोरपि तत्रांतर्भावात्तदन्यन्नेति निषेधः शक्यते कर्तुमिति वाच्यं विशेषण भूतयोश्चिदचितोर्भूमशब्दार्थभूताद्विशिष्टादन्यत्वेन ततोऽन्यन्नास्तीति निषेधस्यायुक्तत्वादत एव जगदैश्वर्यविशिष्टमनुभवन्न तदतिरिक्तम् पश्यतीत्यपि न युक्तम् ।
ऐश्वर्यविशिष्टादीशितव्यस्य भिन्नत्वात्सर्वज्ञत्वेन विशिष्टमनुभवन् तदतिरिक्तं न पश्यतीति तस्यापि भूमात्वप्रसंगात् । अथात आत्मादेश इति भूम्न एवात्मत्वस्योपदेक्ष्यमाणत्वात् ।तरति शोकमात्मविदिति प्रस्तुतस्यात्मोपदेशस्य भूम्नि पर्यवसानाच्च भूम्न आत्मत्वमवर्जनीयम् ।न हि चिदचिद्विशिष्टस्यात्मत्वमस्ति विशेष्यस्यैवांतः प्रविश्य नियंतृत्वेनात्मत्वादतश्च तस्यैव भूमात्वं वक्तव्यम् । न चैतल्लक्षणं संभवति तद्व्यतिरिक्तस्य वस्तुनः सत्वादिति चेत् उच्यते । ब्रह्मशब्दवद्भूमशब्दस्यापि वस्तुपरिच्छेदरहितत्वमेवार्थः । वस्त्वपरिच्छेदो नामेदमिदं नेति निर्देशार्हत्वराहित्यम् । तच्च स्वरूपाभेदाद्वा भवेत्तदपृथक्सिद्धत्वाद्वा भवेत् । जीवजडयो रीश्वराभेदाभावात्तदपृथक्सिद्धसत्ताकत्वमिति फलति । तच्च द्वेधा घटते 
तत्सत्ताव्यतिरिक्त सत्ताशून्यत्वाद्वा "यदधीना यस्य सत्ता तत्तदित्येव भण्यते'' इति स्मृत्यनुसारेण तदधीन सत्ताकत्वा द्वाभवेत् 
। तत्र तत्सत्ताव्यतिरिक्तसत्ताशून्यत्वमपि सत्तारूपविशेष्याभावेनमिथ्यात्वाद्वा भवेत् । तत्सत्ताऽभिन्नसत्ताकत्वेन सत्ताव्यतिरिक्तत्वरूपविशेषणाभावाद्वा भवेत् ।तत्र सत्ताशून्यत्वं सकलप्रमाणविरुद्धत्वन्नाभ्युपगमार्हं तथैव तत्सत्ताभिन्न सत्ताकत्वमपि नाभ्युपगमार्हम् । अपि तु तत्सत्ताधीनसत्ताकत्वमेव । एवं विधापृथक्सिद्धत्वस्य सिद्धांतेभ्यु पगतत्वात् । "अंशो नानाव्यपदेशा'' (ब्र.सू.2.3.42.) दित्यत्र अपृथक्सिद्धत्व लक्षणांशत्वस्याभेदव्यपदेशनिर्वाहकत्वस्योक्तत्वादात्मभरणमिह सत्ताशब्दार्थः । उक्तं च हरिणा "आत्मानमात्मना बिभ्रदस्तीति व्यपदिश्यते'' इति चेतनाचेतनयोरात्मभरणलक्षणासत्ता परमात्मसत्ताधीनेत्यर्थः । ततश्च यत्र नान्यदित्यस्यापि यत्सत्तानधीनसत्ताकं नास्ति एतदनात्मकं नास्तीत्यर्थपर्यवसानान्नानुपपत्तिः । यद्वा "समानेषु र्पूवत्वा'' दितिसाप्तमिकाधिकरणे अन्येतरादिसर्वनामशब्दानां पूर्वनिर्दिष्टसदृशवाचित्वस्य व्यवस्थापिततया नान्योऽतोस्ति द्रष्टेत्यादि वाक्योष्विव यत्र नान्यत्पश्यतीति वाक्येऽपि सामान्यनिषेधस्य विशेषनिषेधपरत्वाश्रयणान्नानुपपत्तिः ।
यो वै भूमा तदमृतम् । अथ यदल्पं तन्मर्त्यम् ।।
उक्तलक्षणो भूमैवामृतम् । जन्ममरणादिशून्यं नित्याविर्भूतानन्याधीनापहत पाप्मत्वादिगुणाष्टकमिति यावत् ।इतस्त्वनीदृशम् । नित्यमुक्तादीनामप्यनन्याधीनतादृकत्वाभावान्नवाक्यानुपपत्तिरिति द्रष्टव्यम् ।।सर्ववस्तूनामाधारसापेक्षत्वं दृष्ट्वा पृच्छति ।
स भगवः कस्मिन्प्रतिष्ठित ।।इति।।
उत्तरमाह ।।
स्वे महिम्नि । इति ।।
स्वस्वरूपमहिमाधारकः । "स्वयंदासास्तपस्विनः'' इतिवत् । अनाधारइत्यभिप्रायः ।।
उक्ताभिप्रायेणाचार्य्यः स्वयमुक्त्वा स्वशब्दस्यात्मात्मीयवचनत्वादात्मीये नियाम्यतया महिमभूते गवाश्वहस्तिहिरण्यदासभार्यादिलक्षणे प्रतिष्ठत इत्यभिप्रायं शिष्यो गृह्णीयादथवा स्वशब्दस्यात्मपरतया । आत्माधार इत्यभिप्राय इति बुध्येत न च तदुभयमपि संभवति परमात्मन उभयविभूतिलक्षणात्मीय महिमसद्भावेप्यनाधारस्य परमात्मनस्तत्प्रतिष्ठितत्वासंभवान्नह्यति शिक्षितोऽपि प नटःबटुः स्वस्कंधमारुह्य नरीनर्तीति न्यायेन स्वस्वाश्रितत्वासंभवाच्च न द्वयमपि युज्यते । अतः शिष्यस्य सा बुद्धिर्निवर्तनीयेति मत्वा पुनराह ।।
यदि वा न महिम्नीति ।।
यदि वा अन्यथा पश्यसि तदा न महिम्नीति ब्रूम इत्यर्थः ।तद्विवृणोति ।।
गोऽश्वमिव महिमेत्याचक्षते हस्तिहिरण्यं दासभार्य्यं क्षेत्राण्यायतनानीति ।।
इति शब्दः प्रकारवचनः एवंजातीयकानीत्यर्थः ।।
नाहमेवं ब्रवीमीति होवाच ।।
तत्र प्रतिष्ठितत्वं न ब्रवीमीत्यर्थः । उक्तं च व्यासार्यैः । "अस्य महिमानमिति वीतशोकः'' "च'' एतां विभूतियोगं इत्यादिश्रुतिस्मृतिषु च परमात्मनो महिमवत्वावगमात् । यदि वा महिम्नीति न महिम निषेधः अपि तु विभूतिरूपमहिमप्रतिष्ठितत्वनिषेधोऽवगम्यत इति स्वस्वरूपप्रतिष्ठितत्वं । निषेधति ।।
अन्योह्यन्यस्मिन्प्रतिष्ठित इति ।।
ननु यत्र नान्यत्पश्यतीत्यनुपपन्नं नानादिग्वर्तिनां चेतनाचेतनपदार्थानामुपलं भादित्यत्राह ।।
स एवाधस्तात्स उपरिष्टात्स पश्चात्स पुरस्तात्स दक्षिणतः स उत्तरतः स एवेदँ सर्वमिति ।।
सामानाधिकरण्यात्स इति निर्दिष्टस्य भूम्नःइदं सर्वमिति निर्दिष्टस्य चिदचिद्वर्गस्य च शरीरात्मभावः फलितो भवति शरीरात्म भावश्च व्याप्तिनिबंधन इति स एवाधस्तादिति श्रुत्यभिप्रायः । ततश्च यत्र नान्यत्पश्यतीति तदनात्मकान्यनिषेधे नानुपपत्तिरिति भावः ।।
एवं सर्वात्मभूतस्य भूम्नः उपासकेन स्वशरीरकतयोपासनं कर्तव्यमित्युपदिशति ।।
अथातोऽहंकारादेशः ।।
क्रियत इति शेषः अथ शब्दः प्रकृतविषयत्वद्योतनार्थः । अहंकारोऽहंबुद्धिः अहंग्रहेण भूम्न उपासनप्रकारो तःपरमुपदिश्यत इत्यर्थः न तु जीवस्वरूपोपदेश इति मंतव्यम् तथासत्यहमादेश इति निर्देशस्यैव युक्ततया कारपदवैयर्थ्यात् ।।
परमात्मनोऽहंग्रहेणोपासनप्रकारमेव दर्शयति ।।
अहमेवाधस्तात् अहं उपरिष्टादहं पश्चादहं पुरस्तादहं दक्षिणतोऽहमुत्तरतोऽहमेवेदँ सर्वमिति ।।
सर्वदिग्वर्तिसर्वात्माभूमाहमेवेति ज्ञातव्यमित्यर्थः । न तु जीवस्य सर्वात्मकत्वमुपदिश्यत इति भ्रमितव्यं । जीवस्यातथात्वात् तथात्वे कार शब्दवैयर्थ्यस्योक्तत्वाच्च । उक्तं च भगवताभाष्य कृता यत्त्वहमेवाधस्तादित्यादिना सर्वात्मत्वमुपदिष्टम् तद्भू्रमगुणविशिष्टस्य ब्रह्मणोऽहं ग्रहेणोपासनमुपदिश्यते ।अथातोऽहंकारादेशइतिपरमात्मनःप्रत्यगात्मशरीरकत्वज्ञानप्रतिष्ठार्थमहंग्रहेणोपासनंकर्तव्यमितिच ।।
नन्वहंबुद्धिशब्दयोः जीवात्मविषययोः कथंभूमपर्यंतत्वम् । अतोऽनहमर्थे च परमात्मन्यहंग्रहोपासनस्यायथार्थत्वमेव स्यादित्याशंक्य भूम्नः प्रत्यगात्मानं प्रत्यात्मत्वेन तद्विषयबुद्धिशब्दानां परमात्मपर्यंतत्वमुपपद्यत इति दर्शयन्तरति शोकमात्मविदिति प्रक्रांतमात्मोपदेशं भूम्नि समापयति ।।
अथात आत्मादेशः ।।
अत्रापि क्रियत इति शेषः । अथशब्दः प्रकृतविषयत्वद्योतनार्थः । आत्मादेशः आत्मत्वोपदेशः क्रियत इत्यर्थः ।
आत्मैवाधस्तादात्मोपरिष्टादात्मा पश्चादात्मा पुरस्तादात्मा दक्षिणत आत्मोत्तरत आत्मैवेदँ सर्वमिति ।।
यद्यपि स एवेदं सर्वमिति सामानाधिकरण्येनात्मत्वं फलति तथापि कंठोक्त्यो ेपासकात्मत्वसिध्यर्थं विशिष्टकंठोक्त्योपदेशः । न चाथात्मादेश इत्युपासकं प्रत्यात्मत्वोपदेश इति विशेषे किंनियामक मिति वाच्यम् । "एवं'' विजानत आत्मतः प्राणा इति विद्वदात्मनः प्राणाद्यपादानत्वेन सार्वात्त्म्यस्योत्तरत्र प्रतिपादयिष्यमाणत्वात् । यत्त्वत्र परैः अहंकारस्यात्मैकत्वेन प्रत्यक्ष सिद्धस्याथातोऽहंकारादेशः अथातआत्मादेश इति पृथगुपदेशो भेदार्थः । भूमात्मनोर्भिन्नत्वेन प्रसिद्धयोः पृथगुपदेश ऐक्यार्थः । द्वयोः सार्वात्म्यायोगादिति तदसारमहमर्थादन्यस्यात्मनः भूमाख्यब्रह्मभिन्नत्वेन प्रत्यक्षासिद्धत्वात्तयोरुपदेशो भेदार्थः । अहमर्थस्य तु ब्रह्मभिन्नत्वेन प्रत्यक्षसिद्धत्वात् तयोरुपदेश ऐक्यार्थ इति वैपरीत्यस्यापि सुवचत्वादित्यास्तां तावत् ।।
स वा एष एवं पश्यन्नेवं मन्वान एवं विजानन्नात्मरतिरात्मक्रीड आत्ममिथुन आत्मानन्दः स स्वराड् भवति तस्य सर्वेषु लोकेषु कामचारो भवति ।।
रतिःस्रक्चंदनादिजन्या प्रीतिः । क्रीडोद्यानादिजन्या स्त्रीसंभवा प्रीतिः । मिथुनं विभूतिजन्याप्रीतिःआनन्दः आत्मन्येवरतिर्यस्य स तथोक्तः । सर्वविधसुखानुभवोद्ध्यात्म सुखानुभवांतर्गतइत्यर्थः । स्वराट् स्वयमेव राजा अकर्मवश्यः विधिनिषेधकिंकरो न भवतीति यावत् । च "अत एव अनन्याधिपतिः'' (ब्र.सू.4.4.9.) इति सूत्रे अत एव सत्यसंकल्पत्वादेव अनन्याधिपतिः अन्याधिपतित्वं विधिनिषेधयोग्यत्वं विधिनिषेधयोग्यत्वे हि प्रतिहतसंकल्पत्वं भवेत् । अतः सत्यसंकल्पत्वश्रुत्यैवानन्याधिपतित्वं सिद्धम् । अत एव स स्वराड्भवतीत्युच्यत इति भाषितम् । "प्रत्यक्षोपदेशान्नेति''चेत् (ब्र.सू.4.4.18.) इतिसूत्रे अकर्मप्रतिहतज्ञानो मुक्तः विकारिलोकान् ब्रह्म विभूतिभूताननुभूय यथाकामं तृप्यतीत्यर्थः इति तस्य सर्वेषु लोकेषु कामचारो भवतीत्यस्य वाक्यस्यार्थ इति भाषितम् ।
अथ येऽन्यथातो विदुरन्यराजानस्ते क्षय्यलोका भवंति तेषां सर्वेषु लोकेष्वकामचारो भवति ।।
ये उक्तप्रकारादन्येन प्रकारेणोपासते तेऽन्यराजानो भवंति विधिनिषेधकिंकरा भवन्ति कर्मवश्या भवंतीत्यर्थः ।स्वराडित्यस्य प्रतिद्वंद्वित्वात् क्षय्यलोकाश्च भवंतीत्यर्थः । अत्र क्षय्यलोका भवंतीत्यनेन यथोक्त प्रकारेण परमात्मोपासकानामक्षय्य भगवल्लोकत्वमस्तीत्युक्तं भवति । अथात आत्मादेश इत्यनेनोक्तोपासकांतर्यामिणः चेतनाचेतनसकलप्रपंचोेपादानत्वलक्षणं सर्वात्मत्वं स्पष्टयति ।।
तस्य ह वा एतस्यैवं पश्य एवं मन्वानस्यैवं विजानत आत्मतःप्राण आत्मत आशात्मतःस्मर आत्मत आकाश आत्मतस्तेजः आत्मतः आपः आत्मतः आविर्भावतिरोभावावात्मतोऽन्नमात्मतो बलमात्मतो विज्ञानमात्मतो ध्यान मात्मतश्चित्तमात्मतःसंकल्पआत्मतोमनआत्मतोवागात्मतोनामात्मतोमंत्राआत्मतः कर्माणिआत्मतएवेदँसर्वमिति ।।
ततश्च विहितोऽहंग्रहस्तात्विकविषय एवेति भावः ।।
तदेषश्लोकः ।।
तस्मिन्विषये एष वक्ष्यमाणः श्लोकः प्रवर्तते इत्यर्थः ।।
न पश्यो मृत्युं पश्यति न रोगं नोत दुःखतां ।
सर्वं ह पश्यः पश्यति सर्वमाप्नोति सर्वश इति ।।
पश्यः -ब्रह्मदर्शि मृत्युं -मरणं रोगं -दुःखसाधनम् जगति प्रतिकूलतां च न पश्यति सर्वसाक्षात्कर्ता सन्संकल्पमात्रेण संकल्पितानर्थान्सर्वस्मिन्काले प्राप्नोतीत्यर्थः । अपहत पाप्मत्वादिगुणाष्टकाविर्भावो भवतीति पर्यवसितोऽर्थः । अत्र जगति दुःखता ंन पश्यतीत्युक्त्या जगतो मुक्तं प्रति प्रतिकूलत्वं नास्ति पित्तोपहतस्य पयसः प्रतिकूलत्ववत् जगतः प्रतिकूलत्वं कर्मनिबंधनमित्युक्तं भवति ।।
स एकधा भवति त्रिधाभवति पंचधा भवति सप्तधा नवधा चैव पुनश्चैकादशस्मृतः । शतं च दशचैकं च सहस्राणि च विँशतिः ।।
आत्मनो निरवयवस्य त्रिधा पञ्चधा विभागायोगात् संकल्पपरिगृहीतानेकविध शरीरो भवतीत्यर्थः ।।
एवं मोक्षसाधनभूतोपासनप्रकारमुपदिश्य तादृशोपासननिष्पत्तावंतः करणस्योपास नोत्पत्तिप्रतिबंधकपापराहित्यमपेक्षितम्। तच्च राजसतामसाहारसेविनां न भवत्यपि तु तद्विविक्तसात्विकाहारसेविनां भवेदित्युपदिशति ।।
आहारशुद्धौ सत्वशुद्धिः सत्वशुद्धौ ध्रुवास्मृतिः
स्मृतिलंभे सर्वग्रंथीनां वि प्रमोक्षः ।।
इतिध्रुवस्मृतिलंभे दुर्मोचतयाग्रंथिशब्दवाच्यानांअविद्यारागादीनां मोक्षो भवतीत्यर्थः ।अत्र स्मृतिलंभ एव सर्वग्रंथीनां प्रमोक्ष इत्युक्त्या स्मृत्यनंतरभाविना स्मृतिविलक्षणेन दर्शनेन न मोक्षः अपि तु दर्शनसमानाकारस्मृतिसंतानेनैव ततः स वा एष एवं पश्यन्नेवं मन्वान एवं विजानन्नित्यत्र पश्यन्नित्यादिशब्दा दर्शनसमानाकारोपासनपराः प्रकरणांतरस्थाः "आत्मा वारे द्रष्टव्यःश्रोतव्यः'' इत्यादिशब्दाश्चदर्शनसमानाकारपरा इति सूचितं भवति ।।
शास्त्रार्थमशेषमुक्त्वा आख्यायिकामुपसंहरति श्रुतिः ।।
तस्मै मृदितकषायाय तमसः पारंदर्शयति भगवान्सनत्कुमारः ।।
एवं शुद्धांतः करणाय नारदाय भगवान्सनत्कुमारः संसारसंतमसचण्डभानूपासनगोचरं परमात्मानं स्पष्टमुपादिशदित्यर्थः । अत्र नामादिषु ब्रह्मत्वेनोपदिष्टेष्वपि तत्र ब्रह्मत्वस्यानभ्युप गमात्तस्य मृदितकषायत्वं शिष्यस्य परिशुद्धांतः करणतयोपदेशयोग्यां परीक्षयैवोपदिष्टवा नित्यर्थः ।।
तं स्कंद इत्याचक्षते स्कंद इत्याचक्षते ।।
तं सनत्कुमारं स्कंद इत्यपि वदंतीत्यर्थः । द्विरुक्तिरध्यायपरिसमाप्त्यर्था ।।
<0103003>
18.अक्षराधिकरणं
अक्षरमंबरांतधृतेः (ब्र.सू. 1.3.9)
बृहदारण्यके पंचमाध्यायेऽष्टमे गार्गीब्राह्मणे ।।
सा होवाच अहं वै वा याज्ञवल्क्य यथा काश्यो वा वैदेहो वा उग्रपुत्र उज्ज्यं धनुरधिज्यं कृत्वा द्वौ बाणवंतौ शरौ सपत्नातिव्याधिनौ हस्ते धृत्वोपोत्तिष्ठे देवमेव त्वां द्वाभ्यां प्रश्नाभ्यामुपोदस्थां तौ मे ब्रूहीति ।।
काशीदेशभवो विदेहदेशभवो हि शूरवंश्यः उत्सृष्टज्यं धनुः पुनरधिज्यं कृत्वा द्वौ बाणवंतौ बाणशब्देन शराग्रे यःसोऽभिधीयते सपत्नातिव्याधिनौ सपत्नात्यन्तव्यथनशीलौ शरौ हस्ते गृहीत्वा सपत्नसमीपं गच्छति । एवमेवाहंद्वाभ्यां प्रश्नाभ्यामुपस्थितास्मि । उपोदस्थाम् लुङि "गातिस्थाधुपाभूभ्यः (अष्टा.2.4.77)'' इति सिचो लुक् । तौ मे ब्रूहीत्येवमुक्त आह याज्ञवल्क्यः ।।
पृच्छ गार्गीति सा होवाच यदूर्ध्वं याज्ञवल्क्य दिवो यदर्वाक्पृथिव्या यदंतरा द्यावापृथिवी इमे यद्भूतं च भवच्च भविष्यच्चेत्याचक्षते कस्मिंस्तदोतं च प्रोतं चेति ।।
दिवो यदूर्ध्वं लोकजातं पृथिव्याश्चाधस्तनं यद्वस्तुजातं द्यावापृथिव्यंतरालवर्तिकालत्रय परिच्छिन्नं यद्वस्तुजातमेतत्सर्वं कुत्र वा दीर्घतंतुवदोतं तिर्यक्तंतुवत्प्रोतं चेति । यदर्वाक् पृथिव्या इति पाठेऽप्ययमेवार्थः ।।
स होवाच यदूर्ध्वं गार्गि दिवो यदर्वाक्पृथिव्या यदंतरा द्यावापृथिवी इमे यद्भूतं च भवच्च भविष्यच्चेत्याचक्षत आकाशे तदोतं च प्रोतं चेति ।।
आकाशशब्देन न वायुमदंबरं गृह्यते तस्य सर्वविकाराश्रयत्वाभावात् । किंतु अव्या कृताकाशः। एतच्च "अक्षरमंबरांतधृतेः(ब्र.सू. 1.3.9)'' इत्यत्र स्थितम् ।।
सा होवाच नमस्तेऽस्तु याज्ञवल्क्य यो म एतं व्यवोचः । अपरस्मै धारय स्वेति ।।
यस्त्वं म एते प्रश्नं व्यवोच उक्तवानसि तस्मै ते नमोऽस्तु अपरस्मै द्वितीयप्रश्नायावधानं कुरु स होवाच ।
पृच्छ गार्गीति । सा होवाच यदूर्द्धं याज्ञवल्क्य दिवो यदर्वाक् पृथिव्य यदंतरा द्यावा पृथिवी इमे यद्भूतं च भवच्च भविष्यच्चेत्याचक्षते आकाश एव तदोतं च प्रोतं चेति ।।
य आकाश उक्त इति शेषः ।
कस्मिन्नु खल्वाकाश आेतश्च प्रोतश्चेति ।।
सोऽव्याकृताकाशः किमाश्रित इत्यर्थः ।।
स होवाचैतद्वैतदक्षरं गार्गि ब्राह्मणा अभिवदन्त्यस्थूलमनष्व ह्रस्वमदीर्घम लोहितमस्नेहमच्छायम तमोवायुरनाकाशमसंगमरसमचक्षुष्कमश्रोत्रमवागमन अतेजस्कम प्राणममुखममात्रमनंतरमबाह्यं न तदश्नाति किंचन न तदश्नातिकश्चन ।।
हे गार्गि तदेतत्सर्वासूपनिषत्सु प्रसिद्धम् । अश्नुत इति वा नक्षरतीति वा अक्षरं ब्रह्मब्राह्मणा ब्रह्मविदःअभिवदन्ति । अत्र ब्राह्मणाभिवदनकथनेन नाहं किंचिद्विप्रतिपन्नं वक्ष्यामीति हृदयम् ।अस्थूलंस्थूलभिन्नम् । तर्हिकिमण्वितितत्राह अनण्विति।तर्हिकिंह्रस्वमित्यतआह अह्रस्वमिति ।तर्हि किमदीर्घमित्यत्राह -अदीर्घमिति । एवमुत्तरत्रापि द्रष्टव्यम् । अमात्रम् ।मात्रा इन्द्रियाणि यद्वा मात्रा परिच्छेदस्तद्रहितमित्यर्थः । अनंतरमवाह्यं स्वाव्याप्तदेशशून्यमित्यर्थः ।नतदश्नातिकिंचन तदक्षरंकर्तृकिंचिदपिनाश्नाति । अवाप्तसमस्तकामतयाभक्ष्यनिरपेक्षमित्यर्थः ।स्वयं कस्यापि न भक्ष्यमित्याह न तदश्नाति कश्चनेति तद्ब्रह्मन अशनकर्म ।।
एतस्य वाक्षरस्य प्रशासने गार्गि सूर्याचंद्रमसौ विधृतौ तिष्ठतः ।।
वै शब्दोऽवधारणे प्रशासने आज्ञाचक्रेसूर्याचंद्रमसौ देवताद्वंद्वेच (अष्टा.6.3.25) इति पूर्वपदस्यानङ् । विधृतौ विशेषेण धृतौ तिष्ठतः प्रकृष्टं शासनं प्रशासनम् । क्वचिदप्यप्रतिहतत्व मेव शासनस्य प्रकर्षः । ततश्च सर्वविषयकं शासनमिति फलति "प्रशासितारं सर्वेषा''मिति प्रमाणानुसारात् । ततश्च सर्वविषयकशासनाधीनद्यावापृथिव्यादिधारणत्वमर्थ इति पर्यवस्यति । अत्र प्रधानस्य जगद्धारकत्वेऽपि प्रशासनाधीनधारकत्वाभावात् । जीवस्य प्रशासनाधीन यत्किंचिद्धारकत्वपि प्रशासनशब्दितसर्वविषयकशासनाधीन सर्वधारकत्वासंभवाच्च नात्र जीवो वा प्रधानं वा प्रतिपाद्यते । इदंच "सा च प्रशासनात् (ब्र.सू.1.3.10) इति सूत्रे स्पष्टम् ।।
एतस्यावाक्षरस्य प्रशासने गार्गि द्यावापृथिव्यौ विधृते तिष्ठतः । एतस्य वा अक्षरस्य प्रशासने गार्गि निमेषा मुहूर्ता अहोरात्राण्यर्द्धमासा मासाऋुतवः संवत्सरा इति विधृतास्तिष्ठं तीति ।।
इतिशब्दः प्रकारपरः संवत्सरा इत्येवं जातीयकाः कालविशेषा इत्यर्थः ।।
एतस्य वा अक्षरस्य प्रशासने गार्गि प्राच्यो नद्यःस्यंदन्ते श्वेतेभ्यः पर्वतेभ्यः प्रतीच्योऽन्याः यां यां च दिशमनु ।
प्रशासन इति निमित्ते सति सप्तमी । प्राच्यः-प्राक्प्रवाहाः प्रसिद्धा गंगा द्यानद्यः श्वेतेभ्यो हिमवदादिभ्यः पर्वतेभ्यो लोकोपकाराय स्यन्दन्ते । तत्प्रशासनाभावे ताः स्यंदनाय न प्रभवन्तीति भावः । प्रतीच्यःप्रत्यङ्मुखाः । अन्या उदीच्यश्च नद्यः यां या दिशमनु ंप्रस्थितास्ताः सर्वा एतस्य प्रशासने सति स्यन्दन्ते ।।
एतस्यवा अक्षरस्यप्रशासनेगार्गिददतोमनुष्याः प्रशंसन्तियजमानंदेवादर्वीपितरोऽन्वायत्ताः ।।
एतस्य वा अक्षरस्य प्रशासने निमित्ते ददतस्तदाज्ञया दानं कुर्वतः आज्ञाकैंकर्यबुद्ध्या दानं कुर्वतो जनान् अन्वायत्ता अनुवशास्संतो मनुष्याः प्रशंसन्ति प्रशासन इत्येतद्यजमानं देवा दर्वी पितर इत्यत्रापि संबध्यते । अन्वायत्ता इति पदं देवमनुष्यपितृसाधारणम् । द्वितीयान्तपदानां प्रशंसन्तीत्यनेनान्वयः । परमात्माज्ञया यागं कुर्वतामन्वायत्ताः संतो देवाः प्रशंसन्ति । परमात्माज्ञया यागं कुर्वतामन्वायत्ताः संतो देवाः प्रशंसन्ति । परमात्माज्ञया प्रवृत्तां दर्वीहोममन्वायत्तास्संतः पितरः प्रशंसन्ति । एवमेव व्याख्यातं व्यासार्यैः ।।
यो ह वा एतदक्षरं गार्ग्यविदित्वास्मिंल्लोके जुहोति यजते तपस्तप्यते बहूनि वर्ष सहस्राण्यंतवदेवास्य तद्भवति । यो वा एतदक्षरं गार्ग्यविदित्वास्माँल्लोकात् प्रैति स कृपणः ।।
ब्रह्मज्ञानमंतरेण क्रियमाणं होमयज्ञतपादिकं बहुकालमपि साध्यं सर्वं नश्वरफलसाधनंभवति । तद्ज्ञानमंतरेण लोकान्तर्गतस्यापि शोच्यताभवति । तदज्ञानात्संसारोभवतीतियावत् ।।
यो वा एतदक्षरं गार्गि विदित्वास्माँल्लोकात्प्रैति स ब्राह्मणः ।।
ब्रह्मज्ञानवान् म्रियते स ब्रह्मवित् ब्रह्मानुभविता मुक्त इति यावत् । उक्तं च भगवता भाष्यकृता यो वा एतदक्षरं गार्गीत्येतद्व्याकुर्वता यदज्ञानात्संसारप्राप्तिः यज्ज्ञानाच्चामृतत्व प्राप्तिस्तदक्षरं परं ब्रह्मेति ।।
तद्वा एतदक्षरं गार्ग्यदृष्ट्रं दृष्टश्रुतं श्रोत्रमतं मंत्रविज्ञातं विज्ञातृ ।।
अयोगिभिरदृष्टं सत् द्रष्ट्टरूपादिसाक्षात्कर्तृ श्रोतृशब्दसाक्षात्कारकर्तृ । मंतृमंतव्य साक्षात्कर्तृ विज्ञातृ अध्यवसायसाक्षात्कर्तृ ।।
नान्यदतोऽस्ति द्रष्ट्ट नान्यदतोऽस्ति श्रोतृ नान्यदतोऽस्ति मंतृ नान्यदतोऽस्ति विज्ञातृ ।।
अंतर्यामि ब्राह्मणोक्तरीत्यात्राप्यन्यपदस्य तत्सदृशपरत्वमेव । यथा चोल एव भूपतिर्नान्य इत्युक्तेस्तत्सदृशभूपतिनिषेधपरत्वमेवमिहाप्यद्रष्ट्टुत्वादिविशेषितनिरुपाधिकद्रष्ट्टुत्वाश्रयस्य परमात्मनः सदृशं किमपि नास्तीत्येवार्थः । यद्वैतदक्षरमन्यैरदृष्टं सत् स्वव्यतिरिक्तसमस्त साक्षिभूतम् । एवमनेनाक्षरेणादृष्टमेतस्याक्षरस्याधारभूतमेतस्य द्रष्ट्ट नास्तीत्यर्थः। पूर्वव्याख्याने समनिषेधः अस्मिंश्च व्याख्यानेऽधिकनिषेधश्च फलति । न च "नेह नानास्ती''तिवन्नान्य दतोऽस्ति द्रष्ट्रितिवाक्यस्याप्यब्रह्मात्मकवस्तुनिषेधपरत्वोपपत्तौ समाभ्यधिकनिषेधतया व्याख्यानं किमर्थमिति वाच्यम् । तद्वदत्रैक्यविधिशेषत्वाभावेन समाभ्यधिकनिषेधपरत्वस्यैव युक्तत्वात् । उपसंहरति ।
एतस्मिन्नु खल्वक्षरे गार्गि आकाश आेतश्च प्रोतश्चेति सा होवाच ब्राह्मणा भगवंतस्तदेव बहुमन्येध्वं यदस्मान्नमस्कारेण मुच्येध्वम् ।।
हे भगवंतो ब्राह्मणा यूयं तदेव बहुमन्येध्वं यदस्माद्याज्ञवल्क्यान्नमस्कारं कृत्वा मुच्येध्वमिति यन्मुक्ता भवतेति यदस्तीत्यर्थः । न कदाचिदस्य पराभवः शंकनीयः नमस्कारं कृत्वा मुक्ताभवतेत्यर्थः । मन्येध्वमिति लिङ्मध्यमबहुवचनम् ।।
न वै जातु युष्माकमिमं कश्चिद्ब्रह्मोद्यं जेतेति ।।
युष्माकं मध्य इमं याज्ञवल्क्यं कश्चिदपि ब्रह्मवादं प्रति जेता नास्तीत्यर्थः ।
ततो ह वाचक्नव्युपरराम ।।
वचक्नोरपत्यं वाचक्रवी गार्ग्युपररामेत्यर्थः ।।
<0103004>
19. ईक्षतिकर्माधिकरणं
ईक्षतिकर्म व्यपदेशात् सः (ब्र.सू.1.3.12)
प्रश्नोपनिषदि पंचमप्रश्ने ।
अथ हैनं शैष्यं सत्यकामः प्रपच्छ ।।
स्पष्टोऽर्थः ।।
स यो ह वै तद्भगवन्मनुष्येषु प्रायणान्तमोंकारमभिध्यायीत कतमं वा व स तेन लोकं जयति ।।
ह वा इति प्रसिद्ध्यर्थः । तदित्यव्ययं स य इत्येतदधिकारिसामान्यपरम् । अयमर्थः हे भगवन्पूजार्ह । योऽधिकारी मनुष्याणां मध्ये मरणान्तम् एतदोंकारमभिध्यायति सः कतमं लोकं तेनोङ्कारेण प्राप्नोतीत्यर्थः । वा व शब्दोऽवधारणे प्रसिद्धौ वा ।।
तस्मै स होवाच ।।
स्पष्टोऽर्थः ।।
एतद्वै सत्यकाम परं चापरं च ब्रह्म यदोंकारस्तस्माद्विद्वानेतेनैवायनेनै कतरमन्वेति ।।
हे सत्यकाम एतदेव परं चापरं ब्रह्मोभयवाचकमित्यर्थः । वाच्यवाचकभावनिबंधनं सामानाधिकरण्यम् । तथैव व्यासार्यैः "इक्षतिकर्माधिकरणे'' (ब्र.सू.1.3.12) व्याख्या तत्वात् । किं तदित्यत्राह यदोंकारस्तदुपासक एतेनैवोंकाररूपेणैकतरं परमपरं वा ब्रह्मान्वेत्युपास्त इत्यर्थः ।।
स यद्येकमात्रमभिद्ध्ययीत स तेनैव संवेदितस्तूर्णमेव जगत्यामभिसंपद्यते ।।
स उपासकः यद्येकमात्रं ह्रस्वं प्रणवमपरब्रह्मवाचकमभिध्यायीतापरब्रह्मवाचकेन ह्रस्वेन प्रणवेन योऽपरं ब्रह्मोपास्ते स तेनैवैकमात्रोंकारकरणकाय परब्रह्मध्यानेनैव संवेदितो लब्ध सत्ताको जगत्यां भुव्यभिसंपद्यते ।।
तमृचो मनुष्यलोकमुपनयन्ते ।।
तमृङ्मंत्रा मनुष्यलोकं प्रापयन्ति ।।
स तत्र तपसा ब्रह्मचर्येण श्रद्धया संपन्नो महिमानमनुभवति ।।
स मनुष्यलोकं नीतस्तपसानशनादिना ब्रह्मचर्येण मैथुनवर्जनेन श्रद्धयास्तिक्यबुद्ध्या यदि संपन्नो भवति । तदा महिमानं श्रेयस्साधनकं ब्रह्मोपासनमनुतिष्ठतीत्यर्थः। नचैचोह्रस्वत्वाभावात्कथमोंकारस्यह्रस्वत्वमितिशङ्कनीयम् । न्यूंखेह्रस्वस्योंकारस्यदर्शनात् ।।
अथ यदि द्विमात्रेण मनसि संपद्यते ।।
द्विमात्रेणापरब्रह्मवाचकेन प्रणवेन यस्य मनस्यपरब्रह्मध्यानं संपद्यते ।।
सोऽन्तरिक्षं यजुर्भिरुन्नीयते स सोमलोकम् ।।
अन्तरिक्षम्-अन्तरिक्षाश्रिते सोमलोकं द्विमात्रोपासकः पुमान्यजुर्मंत्रैरुन्नीयते अत्रांतरिक्षसोमलोकः उर्ध्वलोकमात्रोपलक्षकः आमुष्मिकमात्रपरः । अत एव "ईक्षति कर्माधिकरणभाष्ये'' (ब्र.सू. 1.3.12) यदपरं कार्यमपरब्रह्मनिर्दिष्टं तदैहिकामुष्मिकत्वेन द्वेधा विभज्यैकमात्रं प्रणवमुपासीनानामैहिकं मनुष्यलोकावाप्तिं फलमभिधाय द्विमात्रमुपासीना नामामुष्मिकमंतरिक्षशब्दोपलक्षितं फलं चाभिधायेत्युक्तम् ।
स सोमलोके विभूतिमनुभूय पुनरावर्तते ।।
आमुष्मिकैश्वर्यमनुभूय तत्पुण्यावसाने पुनरावर्तते ।
यः पुनरेतं त्रिमात्रेणोमित्यनेनैवाक्षरेण परमपुरुषमभिध्यायीत ।।
एकमात्रत्वद्विमात्रत्वदशायामर्वाचीनफलसाधनेनैवाक्षरेण त्रिमात्रेण परमात्मान मभिध्यायीत आभिमुख्येन ध्यायतीत्यर्थः ।।
स तेजसि सूर्ये संपन्नः यथा पादोदरस्त्वचा विनिर्मुच्यते एवं ह वै स पाप्मना विनिर्मुक्तः स सामभिरुन्नीयते ब्रह्मलोकम् ।।
स उपासकस्तेजोमंडले सूर्ये संगतः सन्नुदरमेव पादा यस्य स पादोदरःसर्प इति यावत् । यथा सर्पो जीर्णत्वचा विनिर्मुक्तो भवत्येवं पाप्मना विनिर्मुक्तःसन् ब्रह्मलोकं वैकुण्ठंं सामभिर्गीतप्रधानैर्मंत्रैरुन्नीयते । अत्र व्यासार्यैः स पाप्मना विनिर्मुक्त इति तच्छब्दांतर श्रवणात्स सामभिरित्यैकपद्यमाश्रित्य सामगानसहितैरिति वा सांत्ववचनसहितैः पुरुषैरिति वार्थः इति वर्णितम् ।।
स एतस्माज्जीवधनात्परात्परं पुरिशयं पुरुषमीक्षते ।।
"ईक्षति कर्माधिकरणे'' (ब्र.सू. 1.3.12) यस्य हि कर्मनिमित्तं देहित्वं स जीवघन इत्युच्यते । चतुर्मुखस्यापि तच्छ्रूयते "यो ब्राह्मणं विदधाति पूर्वमि''त्यादिभाष्योक्तेर्जीवघन शब्देन संसारिमंडलमुच्यते । "मूर्तौ धन'' इति काठिन्यशब्दितमूर्तौ धनशब्दस्य निपाति तत्वाद्देहद्वारत्वादात्मकाठिन्यस्य धनशब्दो देहिपर एव । तस्मात्परः परिशुद्धात्मा । तस्मादपि परभूतं पुरिशयं पूःप्राणिनः सर्वगुहाशयस्येति सर्वेषु प्राणिष्वंतरात्मतया शयानम् । "भगवानिति शब्दोऽयं तथा पुरुष इत्यपि । निरुपाधी च वर्तेते वासुदेवे सनातने'' इति निरुपाधिक पुरुषशब्दवाच्यं भगवन्तं परवासुदेवमीक्षते इत्यर्थः । अत एव सामभिरुन्नीयते ब्रह्मलोकमित्यत्र ब्रह्मलोकशब्दस्यचतुर्मुखलोकपरत्वशंकाव्युदस्ता । चतुर्मुखलोकगतानां परवासुदेवेक्षणासंभवादिति द्रष्टव्यम् ।।
तदेतौ श्लोकौ भवतः ।।
तदोंकारध्यानमधिकृत्य वक्ष्यमाणौ श्लोकौ प्रवृत्तावित्यर्थः ।।
तिस्रो मात्रा मृत्युमत्यःप्रयुक्ता अन्योऽन्यसक्ता अनविप्रयुक्ताः ।
अविप्रयुक्ता न भवंतीत्यनविप्रयुक्ताः विप्रयुक्ता इति यावत् । अत्यंतद्रुतोच्चारणेन अन्योऽन्यसक्ततया अतिविप्रकृष्टकालतया अत्यंतविप्रयुक्ततया वा प्रयुक्ता स्तिस्रो मात्रा मृत्युमत्यः मृत्युप्रदाः अनर्थावहा इति यावत् ।
क्रियासु बाह्यांतरमध्यमासु सम्यक्प्रयुक्तासु न कंपते ज्ञः ।
यज्ञाद्या बाह्यक्रियाः आंतरा मानसक्रियाः मध्यमाः वाचकजपरूपादिक्रिया । आसु क्रियासु तिसृषु मात्रा सम्यगत्यं तसंयोगविप्रयोगमंतरेण प्रयुक्तासु सतीषु ज्ञः तत्प्रयोगाभिज्ञः पुमान्न कंपते फलान्न च्यवत इत्यर्थः ।।
ऋुग्भिरेतं यजुर्भिरंतरिक्षं सामभिर्यत्तत्कवयो वेदयंते ।
तमोंकारेणैवायनेनान्वेति विद्वान् यत्तच्छांतमजरममृतमभयं परं चेति ।।
ऋभिरेतंमनुष्यलोकमित्यर्थः । यजुर्भिरंतरिक्षम्-आमुष्मिकमित्यर्थः । यत्तत्कवयोवेदयंतेकवयः क्रांतदर्शिन इत्यर्थः । "तद्विष्णोः परमं पदं सदा पश्यंति सूरयः'' इत्युक्तरीत्या सूरयःयंलोकंपश्यंतितमोंकारेणैवमार्गेणान्वेति गत्वाच शांतमूर्मिषट्करहितंजरामरणशून्यमकुतोभयम् ।सर्वकारणत्वेन सर्वोत्कृष्टं ब्रह्म च प्राप्नोतीत्यर्थः ।।
<0103005>
20. दहराधिकरणम्
दहर उत्तरेभ्यः (ब्र.सू. 1.3.13)
आकाशोऽर्थान्तरत्वादिव्यपदेशात् (ब्र.सू.1.3.42)
न च कार्ये प्रत्यभिसंधिः (ब्र.सू.4.3.13)
कृत्स्नभावात्तु गृहिणोपसंहारः (ब्र.सू.3.4.47)
इत्यादिविषयवाक्यार्थज्ञानाय प्रायशश्छांन्दोग्याष्टमप्रपाठको व्याख्यायते ।
अथ यदिदमस्मिन् ब्रह्मपुरे दहरं पुण्डरीकं वेश्म ।।
विद्यांतरारम्भदर्शनार्थोऽयमथशब्दः । उपास्यतया सन्निहितस्य परब्रह्मणः स्थानतया नवद्वारवत्त्वादिना च पुरशब्दिते उपासकशरीरे पुण्डरीकाकारमल्पं हृदयाख्यं परस्य ब्रह्मणो वेश्म ।
दहरोऽस्मिन्नंतराकाशस्तस्मिन्यदंतस्तदन्वेष्टव्यं तद्वाव विजिज्ञासितव्य मिति ।
अस्मिन्वेश्मनि दहरः सूक्ष्मः आकाशः य इति पुल्लिंग यच्छब्दोऽध्याहर्तव्यः । अस्मिन् यो दहराकाशः तस्मिन्यदंतरित्यत्रांतः-शब्दोंऽतरवर्तिपरः । च शब्दश्चाध्याहर्तव्यः । ततश्चायमर्थः अस्मिन् दहरपुण्डरीके यो दहराकाशः तदंतर्वर्ति च यत् तदुभयं श्रवणमननाभ्याम वगंतव्यंध्यातव्यंचेत्यर्थः । तदन्वेष्टव्यमित्यत्रतदितिनपुंसकलिंगनिर्देशोलिंगसामान्यविवक्षयाद्रष्टव्यः ।यद्वा दहरोऽस्मिन्नंतराकाश इत्यत्र न पुल्लिंगो यच्छब्दोऽध्याहर्तव्यः । योऽस्मिन्दहराकाशः तदंतर्वर्ति च यदिति यच्छब्देनैव "नपुंसकमनपुसंकेनैकवच्चास्यान्यतरस्याम् (अष्टा.1.2.69) इति कृत नपुंसकैकशेषवद्भावेनैकेनैव नपुंसकलिंगयच्छब्देन द्वयोरपि परामर्शसंभवात् । तदन्वेष्टव्यमिति वाक्ये तच्छब्देऽपि नपुंसकैकशेषसंभवादेकेनैव तच्छब्देन द्वयोरपि परामर्शः। ततश्चानेन वाक्येन दहराकाशस्तदंतरवर्तिचान्वेष्टव्यमित्युक्तं भवति । उक्तं च भगवता भाष्यकृता यदिदमस्मिन् ब्रह्मपुरे दहरं पुण्डरीकं वेश्मेत्यनूद्य तस्मिन् दहर पुण्डरीकवेश्मनि यो दहराकाशः यच्च तदंतर्वर्ति तदुभयमन्वेष्टव्यमिति विधीयत इति । अत्र चाकाशशब्दःआसमंतात्काशते प्रकाशते इति व्युत्पत्त्या परमात्मपरः । तत्र हेतुरुत्तरत्र वक्ष्यते । न च तदंतरवर्तिन एवान्वेष्टव्यत्वे प्रतीयमाने दहराकाशस्यान्वेष्टव्यतासिद्ध्यर्थमेतावान् क्लेशः किमर्थमाश्रीयते । किं च "विश्वजित्सर्वपृष्ठोऽतिरात्रो भवती''त्यत्रपृष्ठगतसर्वताविध्याक्षिप्तपृष्ठविधिवद्दहराकाशांतर वर्तित्वेन गुणजातोपासनस्य दहराकाशोपासनमंतरेणासंभवेनाक्षेपादेव दहराकाशोपासनस्यापि सिद्धतया यत्तच्छब्दयोर्नपुंसकैकशेषैकवद्भावचशब्दाध्याहारक्लेशानुभवो व्यर्थ इति वाच्यम् । "अथ य इह आत्मानमनुविद्य व्रजंत्येतांश्च सत्यान्कामान्'' इत्यौपसंहारिकोभयोपासनवचनानु सारेणास्य क्लेशस्यानुभोक्तव्यत्वात् । न च तदेव वाक्यं दहराकाशतदंतर्वर्ति लक्षणोभयोपासन विधिपरमस्त्विति वाच्यम् । उपक्रमस्थं विस्पष्टतव्य प्रत्यययुक्तं वाक्यं विहायौपसंहारिकस्य विस्पष्टविधिप्रत्ययशून्यस्य यच्छब्दयुक्तस्य विधित्वकल्पनानौचित्यात् । तस्य विधित्व कल्पनायामप्यनुवादरूपस्याप्यस्य वाक्यस्य तदनुसारेणार्थद्वयोपासनपरत्वस्या श्रयणीयतया नपुंसकैकशेषादिक्लेशस्याश्रयणीयत्वात् । इति शब्दो वाक्यसमाप्तौ । अथ वा इतीत्यस्यानंतर माचार्यो ब्रूयादित्यध्याहारः ।।
तं चेदब्रूयुर्यदिदमस्मिन्ब्रह्मपुरे दहरं पुण्डरीकं वेश्म दहरोऽस्मिन्नंतराकाशः किं तदत्र विद्यते य दन्वेष्टव्यं यद्वाव विजिज्ञासितव्यमिति ।
एवमुक्तवंतमाचार्यं स्वल्पहृदयमध्यवर्तितयातिस्वल्प आकाशे किं वा वर्तितुमर्हति यदन्वेष्टव्यं स्यादिति दहराकाशशब्दितस्य ब्रह्मत्वं तदंतर्वर्तितया निर्दिष्टस्य तद्गुणजातत्वं चा जानाना अंतेवासिनो यदि ब्रूयुरित्यर्थः । किं तदत्र विद्यत इति वाक्यं सर्वांतरस्य परमात्मनः अन्तर्वर्त्यंतरासंभवलक्षणानुपपत्तिगर्भांतर्वर्तिविशेषप्रश्नपरमिति व्यासार्याणामभिप्राय इति यद्यपि प्रतीयते तथापीदमस्मिन्ब्रह्मपुरे दहरं पुण्डरीकं वेश्म दह्रोऽस्न्निंतराकाश इत्येतावन्मात्रं श्रुतवतां शिष्याणां परमात्मत्वविरोधिन्याकाशशब्दे जागरूके दहरत्वान्वेष्टव्यांतराधारत्वादिविरोधिलिंगे च जाग्रति ब्रह्मलिंगेषु चानुपन्यस्तेषु 
परमात्मनिश्चयस्य तदुपजीव्याक्षेपप्रवृत्तेर्वा संभवात् । किं च सर्वांतरस्य परमात्मनोंऽतर्वर्त्यसंभवलक्षणानुपपत्तेरेव शिष्याणां हृदि विपरिवर्तमानत्वे प्रश्नवाक्ये दहरं पुण्डरीकं वेश्म दहरोऽस्मिन्नंतराकाश इति दहरपुंडरीकांतरवर्तित्वेनाकाशस्य दहरत्वोपन्यासस्य वा प्रतिवचने यावान्वायमाकाश इति वैपुल्योपन्यासस्य वा असंगत्यापातात् । व्यासार्याणामप्युक्त एवार्थोऽभिप्रेतः । केचित्तु शरीरस्य ब्रह्मपुरत्वेनोपक्रमादेव तदंतर्वर्ति आकाशशब्दनिर्दिष्टं ंब्रह्मेत्यवगत्यैव तदंतर्वर्तिवस्त्वंतरासंभव लक्षणानुपपत्तिमभि प्रयन्त एव अंतर्वर्तिविशेषं पप्रच्छुरित्यपि संभवान्नानुपपत्तिरिति वदन्ति ।
स ब्रूयाद्यावान्वा अयमाकाशस्तावानेषोंऽतर्हृदय आकाश उभेऽस्मिन्द्यावा पृथिवी अंतरे व समाहिते उभावग्निश्च वायुश्च सूर्याचंद्रमसावुभौ विद्युन्नक्षत्राणि ।।
एवमुक्तः स आचार्यः प्रतिब्रूयाद्धृदयपुंडरीकमध्यवर्त्याकाश शब्दनिर्दिष्टः भूताकाशवद्वि पुलः द्यावापृथिव्यादिशब्दोपलक्षितं भोग्यभोगस्थानभोगोपकरणम् । अग्निसूर्यादिशब्दोपलक्षितो भोक्तृवर्गश्च समाश्रित इत्यर्थः । यच्चास्येहास्ति यच्च नास्ति सर्वं तदस्मिन् समाहितमिति अस्योपासकस्येह लोके यद्भोग्यजातमस्ति यच्च मनोरथमात्रगोचरमिह नास्ति सर्वं तद्भोग्यजातमस्मिन्दहराकाशे समाहितमित्यर्थः । दहराकाशो निरतिशयभोग्य इति यावत् । भगवता भाष्यकृता यावान् वायमाकाशस्तावानेषोंऽतर्हृदय आकाश इति दहराकाशस्यातिमहत्तामभिधाय "उभेऽस्मिन् द्यावापृथिवी अंतरेव समाहिते । उभावग्निश्च वायुश्च सूर्याचन्द्रमसावुभौ । विद्युन्नक्षत्राणीति प्रकृतमेव दहराकाशमस्मिन्निति निर्दिश्य तस्न्त्सिर्वजगदाधारत्वमभिधाय यच्चास्येहास्ति यच्च नास्ति सर्वं तदस्मिन्त्समाहितमिति । पुनरप्यस्मिन्निति तमेव दहराकाशं परामृश्य तस्मिन्नस्योपासकस्येह लोके यद्भोग्यजातमस्ति यच्च मनोरथमात्रगोचरमिह नास्ति सर्वं तद्भोग्यजातमस्मिन्दहराकाशे समाहितमिति निरतिशयभोग्यत्वं दहराकाशस्याभिधेयः'' इति भाषितम् । न च यच्चास्येहास्ति यच्च नास्ति सर्वं तदस्मिन्समाहितमित्यनेनोपासकभोग्यवस्त्वाधारत्वमात्रं प्रतीयते । न तु दहराकाशस्य निरतिशयभोग्यत्वम् । ततश्च यच्चास्येहास्तीति वाक्येन दहराकाशस्य निरतिशय भोग्यत्वम भिधायेति भाष्यं कथमुपपद्यतामिति वाच्यम् । उपासकस्य ब्रह्मप्राप्त्यैकफलकस्य स्वर्गपश्वादीनां भोग्यत्वाभावात् । "यच्चास्येहास्ति यच्च नास्ति सर्वं तदस्मिन्समाहित''मित्यनेन दहराकाशस्यनिरतिशयभोग्यत्यमेव प्रतिपाद्यत इति व्यासार्य्यैरुक्तत्वात् । नास्याशंकाया अवकाश इति द्रष्टव्यम् ।केचित्तु "स यदि पितृलोककामो भवतीत्यादिना प्राचीनानेकजन्मसंबन्धि पित्रादिवर्गदिदृक्षया संकल्पमात्रेण तत्स्रष्ट्टृत्वस्य च प्रतिपादयिष्यमाणत्वात् । सूत्रकृतापि"संकल्पादेवतच्छ्रुतेः'' (ब्र.सू.4.4.8) इति सूत्रेण तद्वाक्यस्य विवक्षितार्थत्वाविष्करणात् ।"यो ह्यस्येतः प्रैति न तमिह दर्शनाय लभते । अथ ये चास्येह जीवा ये च प्रेता यच्चान्यदिच्छन्नलभते सर्वं तत्र गत्वा विन्दत'' इत्यनेन नष्टानां पित्रादीनां मुक्तकामनाविषयत्वप्रतिपादनात् ।"प्रत्यक्षोपदेशान्नेति चेन्नाधिकारिकमंडलस्थोक्तेः '' (ब्र.सू.4.4.18) इति सूत्रोक्त न्यायेन ब्रह्मविभूतितया नष्टपित्राद्युनुभवस्य कामनाविषयत्वसंभवाच्च । अन्यथा "अस्मिन्कामाः समाहिताः एतांश्चसत्यान्कामा''नित्यादावपि कामशब्दस्य निरतिशय भोग्यार्थकत्वं को वारयेत् । तथा जक्षन्क्रीडन्नित्यादावपि भोग्यार्थकत्वमेवस्यादिति परोऽपि विजयेत । अतो यथाश्रुतार्थत्वेऽपि न दोषः । भाष्यमपि भोग्याधारत्वफलितभोग्यत्वपरमेवास्त्विति वदन्ति । अत्र भूताकाशतुल्यवैपुल्यप्रतिपादनेन द्यावापृथिव्यादिजगदाश्रयत्वप्रतिपादनेनोपासकं प्रति निरतिशयभोग्यताप्रतिपादनेन च दहराकाशस्य प्रसिद्धाकाशवैलक्षण्य प्रतिपादनात्स्वल्पे दहराकाशे किमपि मातुं न शक्रोतीत्याक्षेपबीजं परिहृतं भवति ।
तं चेद्ब्रूयुरस्मिंश्चेदिदं ब्रह्मपुरे सर्वं वा समाहितम् । सर्वाणि च भूतानि सर्वे च कामाः । यदेतज्जरावाप्नोति प्रध्वगं्सते वा किं ततोऽतिशिष्यत इति ।।
अल्पत्वरूपमाक्षेपबीजं परिहृत्य किं तत्र विद्यते इति प्रश्नं प्रतिविवक्षत्येव । आचार्ये उक्तेऽर्थे अनुपपत्तिं पश्यंतः शिष्या यद्याचार्यं ब्रूयुः किमिति ब्रह्मपुरशब्दितं शरीरं द्यावापृथिव्यादिशब्दनिर्दिष्टभोग्यभोगोपकरणभोगस्थानमग्निवाद्यादिशब्दनिर्दिष्टो भोक्तृवर्गश्च यद्याश्रयेयुः । तदा शरीरस्य जरानाशादौ सति द्यावापृथिव्यादिकं किमपि नावशिष्येत तदपि नश्येदित्यर्थः । सर्वे च कामा इत्यस्य "यच्चास्येहास्ती''तिवाक्यनिर्दिष्टनिरतिशय भोग्यत्वानु वादित्वात्सर्वे च कामा इत्यस्य निरतिशयभोग्यत्वमर्थ इति व्यासार्यैरुक्तम् ।
ननु दहराकाशाश्रितत्वस्यैवोक्ततया ब्रह्मपुरशब्दितशरीराश्रितत्वस्यानुक्ततया तज्जरानाशानुविधायिजरानाशवत्त्वस्य दहराकाशाश्रिते द्यावापृथिव्यादौ कथं प्रसक्तिरिति चेदुच्यते । यथा घटाद्यंतराकाशे निहितस्य दध्यादेर्वस्तुतो घटादिरेव धारकः । आकाशःपरमवकाशात्मनोपकरोत्येवं देहांतर्वर्तिनि दहराकाशे विद्यमानस्य द्यावापृथिव्यादेः देह एव धारकः 
दहराकाशस्त्ववकाशात्मनोपकरोति । अस्तु वा दहराकाशस्य घटाकाश वैलक्षण्येन स्वतो धारकत्वम् । तथापि तस्य देहजराप्रध्वंसानुपदभाविजराप्रध्वंसवत्त्वाद्यावद्देहस्य भारधारणानुकूलं बलं तावत्पर्यन्तमेव दहराकाशस्य तद्धारकत्वमिति फलतो देह एव तस्य सर्वस्य धारकः पर्यवस्तीत्याक्षेप्तृणां शिष्याणामभिप्रायः । तत्प्रतिवक्ति ।।
नास्य जरयैतज्जीर्यति न वधेनास्य हन्यते एतत्सत्यं ब्रह्मपुरम् ।।
भोग्यभोगस्थानभोगोपकरणभोक्तृवर्गादिशालितया पुरमिव वर्तमानमेतद्दहराख्यं ब्रह्म ।न तु 
घटाकाशादिवत्केवलमवकाशात्मनोपकारकम् । यथा पुरं भोग्यभोगस्थानादीनां स्वत एवाधारभूतं न तु दध्यादीनां घटादिवदाकाशात्मनोपकारकं तथेत्यर्थः । ननु स्वतो धारकत्वेऽपि देहांतर्वर्तितया तदंतर्गतहृदयवत्तज्जरानाशानुविधायित्वं स्यादिति शंकाबीजं परिहरति ।।
एतत्सत्यमिति ।।
सत्यं निर्विकारमित्यर्थः । अत एव देहजरामरणानुविधायि न भवतीत्यर्थः । यद्वा "अथ यत्तत्सत्तदमृत''मित्यस्मिन्प्रकरणे वक्ष्यमाणसत्यशब्दनिर्वचनरीत्या चेतनाचेतननियामकत्वं सत्यत्वम् । यथाकथंचिद्घटादिविलक्षणधारक इत्यर्थः । केचित्त्व"स्मिंश्चेदिदं ब्रह्मपुर'' इत्यत्र ब्रह्मपुरशब्देन ब्रह्मरूपपुरत्वाद्दहराकाश एवोच्यते । "यदेतज्जरावाप्नोती''त्येव पाठः । तत्र चैतस्य शरीरस्य जरा एतज्जरा यदा दहराकाशं प्राप्नोति तद्धंसेन ध्वंसते वा तदा द्यावापृथिव्यादिकं नावशिष्येत इत्येवार्थः । न तु ब्रह्मपुरशब्देन शरीरपरामर्शमभिप्रेत्य तदनुगुणो दृशाभिप्रायपरिकल्पनाक्लेशोऽनुसर्तव्य इति वदन्ति ।
एवं मध्ये प्रसक्तमाक्षेपं परिहृत्य किं तदत्र विद्यत इत्यंतर्वर्तिविशेषजिज्ञासां शमयति ।।
अस्मिन्कामास्समाहिताः ।।
काम्यंत इति कामाः कल्याणगुणाः ।।
को दहराकाशः स च कैः कामैर्विशिष्ट इत्याकांक्षायामाह ।।
एष आत्मा अपहतपाप्मा विजरो विमृत्युर्विशोको(ऽ) विजिघत्सोऽपि पासस्सत्य कामस्सत्यसंकल्पः ।।
उक्तं च भगवता भाष्यकृता दहराकाशस्य काम्यभूतकल्याणगुणविशिष्टत्वं तस्यात्मत्वं च ।"एष आत्मा अपहतपाप्मेत्यादिना सत्यसंकल्पः'' इत्यंतेन स्फुटीकृत्येति । पापजरा मरणशोकबुभुक्षापिपासावर्जितः सत्यकामस्सत्यसंकल्पश्चेत्यर्थः । परमात्मप्रकरणेषु पाप्मशब्दः सुकृतदुष्कृतसाधारणः । "न सुकृतं न दुष्कृतं सर्वे पाप्मानोऽतो निवर्तंते'' इति सुकृतेऽपि पापशब्दप्रयोगात् । "एते वै निरयास्तातस्थानस्य परमात्मनः'' इति स्वर्गादीनामपि मुमुक्षोरनिष्टत्वेन स्वर्गादिसाधनकर्मणां मुमुक्षून्प्रत्यनिष्टसाधनत्वेना"लौकिकत्वेसत्यनिष्टसाधनत्व''लक्षणपापशब्दप्रवृत्तिनिमित्तस्य क्रोडीकृतत्वेन पापशब्दवाच्यत्वावश्यंभावात् ।अपहतपाप्मत्वं च न ध्वस्तपाप्मत्वम् । "नैनं सेतुमहोरात्रे तरतो न सुकृतं दुष्कृत''मिति सुकृतदुष्कृतप्राप्त्यभावश्रवणात् । तरतेः प्राप्ति वचनत्वात् । तस्मादपहतपाप्मत्वमश्लिष्टपाप्मत्वमित्यर्थः ।अतकर्माश्लेषस्य सर्वसाधारणत्वात्कृतेऽपिकर्मणि तत्फलाश्लेष उच्यते । अत ईश्वरेण कृतानि पुण्यपापजातीयानि कर्माणि न शुभाशुभफलजननशक्तानीत्यर्थः । कृतेऽपि पापे तत्फलजननशक्तिप्रतिभटत्वलक्षणः कश्चिदीश्वरस्य स्वभावविशेषोऽपहतपाप्मत्वम् । परिशुद्धात्मविषयस्यापहतपाप्मत्वस्यायमेवार्थः । स तु तस्य तिरोधानार्हः प्रतिबंधक निवृत्तावाविर्भवति । ईश्वरस्यतु तिरोधानानर्हो नित्याविर्भूत इति विशेष इति व्यासार्यैः "अंतस्तद्धर्मोपदेशात्'' (ब्र.सू.1.1.21) इत्यधिकरणे वर्णितः । अत्र सत्यकामशब्दो न कामनायाः सत्यत्वपरः । अमोधाशयत्वस्य सत्यसंकल्पशब्देन सिद्धत्वात् । नापि काम्यंत इति व्युत्पत्त्या गुणमात्रपरः । कतिपयगुणांतराणां पृथगुक्तेः । अतो भोग्यभोगोपकरण भोगस्थानरूपा नित्याः कामा अस्य संतीत्युच्यते ।। "तदक्षरे परमे व्योमन्नि''त्युक्तरीत्या नित्यविभूतिविशिष्टत्वं सत्यकामशब्दार्थ इति व्यासार्यैरुक्तम् । वेदार्थसंग्रहे भाष्यकृताप्युक्तं "सत्यसंकल्पःअप्रतितसंकल्पः'' इति ।
यथा ह्येवेह प्रजा अन्वाविशन्ति यथानुशासनम् । यं यमन्तमभिकामा भवन्ति ।यं यमन्तं यं जनपदं यं क्षेत्रभागं तं तमेवोपजीवन्ति ।।
इह लोके प्रजा यथानुशासनं राजशासनाननुल्लंघनेन राजानमन्वाविशंति अनुसरन्तीत्यर्थः ।।
अनुसृत्य किं कुर्वंतीत्यत्राह । यं यमंतमभिकामा भवन्ति । कर्मणः फलापवर्गि कत्वात्फलमेव कर्मणोंऽतः । यं यमंतं यद्यत्फलमभिकामा अभ्यर्थिनो भवन्ति जनपदं क्षेत्रादिकं तत्तत्फलं यथानुशासनमेवोपजीवंति । राजशासनानुरोधेनैवेह लोके 
यथोपजीवंति तथा परलोकेऽपि परतंत्रा भवंतीति भावः । यद्वा यं यमंतमभिकामा भवंति तमिह लोके यथा प्रजा अन्वाविशंति राजानमनुसृत्य लभंते तथा परलोकेऽप्युपजीवन्तीत्यर्थः । अयमेवाऽर्थो व्यासार्यैर्वर्णितः । एवं कर्मसाध्ये परलोके पारतंत्र्यमुक्त्वा क्षयिष्णुत्वमप्याह ।।
तद्यथेह कर्मचितो लोकः क्षीयते एवमेवामुत्रपुण्य चितो लोकः क्षीयते ।।
राजसेवादिकर्मणार्जितो लोको यथा क्षीयते एवमेवामुत्र परलोके पुण्यसंपादितो लोकः क्षीयते ।
तद्य इहात्मानमननुविद्य व्रजंत्येतांश्च सत्यान्कामांस्तेषां सर्वेषु लोकेष्व कामचारो भवति । अथ य इहात्मानमनुविद्य व्रजंत्येतांश्च सत्यान्कामांस्तेषां सर्वेषु लोकेषु कामचारो भवति ।।
यस्मात्सुकृतसाध्येषु परलोकेषु पारतंत्र्यक्षयिष्णुत्वादिकं तस्माद्य उक्तमात्मान मेतानपहतपाप्मत्वादीनेतांश्च सत्यान्नित्यान्काम्यमानान्कल्याण गुणांश्चाननुविद्यानुपास्य परलोकं व्रजन्ति तेषां सर्वेषु लोकेषु अकामचारो भवति । पारतंत्र्यमिति यावत् । ये त्वात्मानमपहतपाप्मत्वादींश्च कल्याणगुणानुपास्य परलोकं व्रजन्ति ते ब्रह्मविभूति भूतान्विकारिलोकाननुभूय यथाकामं तृप्ता न पारतंत्र्यमनुभवन्तीत्यर्थः । नन्वपहतपाप्मेत्यादिवाक्येषु अपहतपाप्मत्वादिधर्माणां स्वातंत्र्येणानुपस्थितानां कथमेतानित्यनेन परामर्शः ।न च गत्यभावात्तेषामेव परामर्श इति वाच्यम् । "यच्चास्येहास्ती''ति वाक्यनिर्दिष्टस्य सर्वाणि भूतानि सर्वे च कामा इति बहुवचनांतकामशब्देनानूदितस्य निरतिशयभोग्यत्वस्यैवास्न्किमारः समाहिताः एतांश्च सत्यान्कामानित्यत्रापि निर्देशोऽस्त्विति चेन्न । तथासत्यपहतपाप्मा विजर इत्याद्युपन्यासवैयर्थ्यप्रसंगात्कामानित्यस्य भोग्यत्वपरत्वे बहुवचनासंगतेश्चापहतपाप्मत्वादय एव एतांश्च सत्यान्कामानिति कामशब्देन निर्देश्याः । भोग्यत्वहेतुपितृलोकादिविषयपरत्वे सत्यानिति काम्यमानानां नित्यत्वकथनस्यासंभवादिति सिद्धम् । ततश्च दहरोऽस्मिन्नंतर आकाश इत्याकाशशब्दनिर्दिष्टः परमात्मा न भूताकाशः तस्मिन्यदंतरिति निर्दिष्टमपहतपाप्मत्वादिगुण जातमितीयता संदर्भेणोपदिष्टं भवति ।
स यदि पितृलोककामो भवति संकल्पादेवास्य पितरः समुत्तिष्ठन्ति । तेन पितृलोकेन संपन्नो महीयते ।
स मुक्तः सन्यदि प्राचीनानेकजन्मसंबन्धिपितृवर्गं दिदृक्षेत तदा स पितृवर्ग एतस्य संकल्पमात्रसमुत्थितो भवति । तेन सहितः पूज्यते ।
त इमे सत्याः कामा अनृतापिधानाः तेषां सत्यानां सतामनृतमपिधानम् ।।
परमात्मनिष्ठा इमे सत्याः अपहतपाप्मत्वादयः कामाः अनृतमपिधानं येषां ते अनृतापिधाना अनृताच्छादिताः । ऋुतेतरविषयो ह्यनृतशब्दः । ऋतमिति कर्मवाची "ऋतं पिबंता''विति वचनात् । ऋुतं कर्मफलाभिसन्धिरहितं परमपुरुषाराधनवेषं तत्प्राप्तिफलम् । अत्र तद्व्यतिरिक्तफलं सांसारिकफलं कर्म अनृतं ब्रह्मप्राप्तिविरोधीति महासिद्धांते भाषितम् । तेषां सत्यानां सतां विद्यमानानामेव कर्माच्छादकम् । ततश्च स्वात्मभूतपरमात्मगतापहतपाप्मत्वादयो धर्माः कर्मरूपाविद्यातिरोहितत्वान्न प्रकाशन्ते इत्यर्थः ।।
यो यो ह्यस्येतः प्रैति न तमिह दर्शनाय लभते । अथ ये चास्येह जीवा ये च प्रेता यच्चान्यदिछ्न्न लभते सर्वं तदत्र गत्वा विन्दते ।
अस्योपासकस्य यो बंधुवर्गः इतः प्रैति न स इह दृष्टुं शक्यः । अन्येतु ये जीवंतः नष्टाश्च बंधवः अलभ्याश्च मनोरथाः तत्सर्वं दहराकाशं परमात्मानं प्राप्य लभते । अत्र यच्चेहास्ति यच्च नास्तीति वाक्यसमानार्थत्वादस्य वाक्यस्य मुक्तस्य सर्वतो विरक्तस्य प्राप्यांतरा संभवान्निरतिशयभोग्यत्वमेवार्थः ।।
अत्र ह्यस्यैते सत्याः कामाः ।।
यत् उपासकस्य काम्यमाना भोग्यभूतापहतपाप्मत्वादयः एतन्निष्ठा अतो निरतिशयभोग्यत्वमित्यर्थः । हि शब्दो हेतुत्वपरः ।।
तद्यथा हिरण्यनिधिं निहितमक्षेत्रज्ञा उपर्युपरि संचरन्तो न विदेयुरेवमेवेमाः सर्वाः प्रजाः अहरहर्गच्छंत्य एतं ब्रह्मलोकं न विंदंत्यनृतेन हि प्रत्यूढाः ।।
यथाऽधस्तान्निक्षिप्तं हिरण्यनिधिं निधिमत्क्षेत्रस्वभावविज्ञानहीना निधेरुपर्युपरि संचरंतोऽपि न लभन्ते एवमेवेमाः सर्वाः प्रजाः सुषुप्तिकाले अहरहर्गच्छंत्यः सुषुप्तौ "सति संपद्य न विदु''रित्युक्तरीत्याऽविभागं गच्छंत्यः एतं दहराकाशाख्यं ब्रह्मरूपं लोकं न विन्दन्ति न लभंते न जानंतीत्यर्थः । ब्रह्मलोकशब्दो निषादस्थपत्यधिकरणन्यायेन समानाधिकरणौ । तत्र हेतुमाहअनृतेन 
हि प्रत्यूढाः । प्रतीपं नीताः स्वभावान्तरं नीताः प्राप्ताः आच्छादिता इति यावत् । यद्वाऽहरहर्गच्छंत्य इति न सुषुप्तिकालीनं गमनमुच्यते । अपि त्वंतरात्मत्वेन सर्वदा वर्तमानस्य दहराकाशस्य हिरण्यनिधिवत्परमपुरुषार्थभूतस्योपर्युपर्यहरहर्गच्छंत्यः सर्वस्मिन्काले वर्तमानास्तमजानंत्यस्तं न विदंति न लभंत इत्यर्थः । अर्थद्वयमपि भाष्यकृता वर्णितम् । अत्र व्यासार्यैरंतर्यामिविषयतया व्याख्यायनेंऽतर्यामिण्यहरहर्गमनस्य दहराकाशस्य परब्रह्मत्वसाधकत्वमयुक्तम् । उपासकानुग्रहायावस्थितो हि दहराकाशः अंतरात्मतयावस्थितो ह्याधारः । तयोः 
रूपभेदादित्याशंक्य धर्म्यैक्याभिप्रायेणैक्यमुक्तमिति परिहृतम् । पूर्वोक्तस्य हृदयांतर्वर्तित्वं स्मारयति ।।
स वा एष आत्मा हृदि ।।
हृदयनामनिर्वचनादप्यात्मनो हृद्गतत्वं सिद्ध्यतीत्याह ।।
तस्यैतदेव निरुक्तं हृदयमिति । तस्माद्धृदयमिति ।।
तस्यैतस्य हृदयस्य । हृदि अयमात्मा वर्तत इति हृदयशब्दनिरुक्तिरिति भावः ।।
अहरहर्वा एवंवित्स्वर्गं लोकमेति ।।
अहरहः प्रत्यहमाप्रयाणम् । एवंविदे तादृशदहरोपासननिष्ठः सुखरूपं लोक्यमानं ब्रह्म प्राप्नोतीत्यर्थः । ब्रह्मोपासननिष्ठस्य तत्क्रतुन्यायेन ब्रह्मप्राप्तेरेव वक्तव्यतया प्रसिद्धस्वर्गलोक प्राप्त्यसंभवादिति द्रष्टव्यम् । कथं ब्रह्मप्राप्तिः प्राप्तस्य वा ततःकिं भवतीत्यत आह ।।
अथ य एष संप्रसादोऽस्माच्छरीरात्समुत्थाय परं ज्योतिरुपसंपद्य स्वेनरूपेणाभिनिष्पद्यते ।।
अथशब्दः प्रकृतार्थत्वद्योतकः । संप्रसादशब्दः सुषुप्तिस्थानवचनस्सन् तत्संबन्धाज्जीवं लक्षयति । अहरहर्वा एवंविदिति पूर्ववाक्यनिदिष्ट उपासको जीवो अस्माद्धेयतया परिदृश्य मानाच्छरीरादुत्क्रम्य देशविशेषनिष्ठं परमात्मानं प्राप्य स्वेन रूपेणाभिनिष्पद्यते । अस्य वाक्यस्यार्थः प्रजापतिविद्यायां विशिष्य वक्ष्यते ।
एष आत्मेति होवाच एतदमृतमभयमेतद्ब्रह्मेति ।
एष आत्मा एतदमृतमित्यत्र एतच्छब्दौ पूर्ववाक्ये परंज्योतिरूपसंपद्येति प्राप्यतया निर्दिष्टपरंज्योतिश्शब्दितब्रह्मपरौ । प्राप्यतया प्राधान्यादव्यवहितत्वाच्च ।
अथ य आत्मा स सेतुर्विधृतिरेषां लोकानामसंभेदाय ।
उक्तलक्षण आत्मा सेतुरिव धारकः । किमर्थं स सेतुर्विधृतिरित्यत्राह एषां लोकानाम संभेदाय असंभेदोऽसंकरः । यद्ययं परमात्मा स्वशासनेन जगन्नधारयेत् सर्वधर्माणां सांकर्यमेव स्यात् । पृथिव्या गंधवत्त्वं जलस्य शैत्यं तेजस आैष्ण्यमित्यादयो धर्माः परमात्माज्ञया व्यवस्थिता भवन्ति । सिनोति बध्नाति स्वस्मिंश्चिचिद्वस्तुजातमसंकीर्णमिति सेतुरुच्यते इति "सामान्यात्तु'' (ब्र.सू.3.2.31) इति सूत्रे भाषितम् ।
नैनं सेतुमहोरात्रे तरतो न जरा न मृत्युर्न शोको न सुकृतं न दुष्कृतम् ।
तरतिः प्राप्तिवचनः । वेदांतं तरतीतिवदिति तत्रैव भाषितत्वात् । एनं परमात्मानं सेतुमहोरात्रे परिच्छेदकत्वेन न प्राप्नुतः । जरादिकमपि न प्राप्नोति । उक्तमर्थं निगमयति ।।
सर्वे पाप्मानोऽतो निवर्तन्ते ।
शोकादिषु पाप्मशब्दस्यामुख्यत्वेऽपि सुकृतदुष्कृतयोरलौकिकमुमुक्ष्वनिष्ट साधनत्व लक्षणपापशब्दप्रवृत्तिनिमित्तसद्भावात्पाप्मशब्दो मुख्य इति व्यासार्यैर्लघुसिद्धांते उक्तम् । तत्र हेतुमाह ।।
अपहतपाप्मा ह्येष ब्रह्मलोकः।।इति।।
ब्रह्मरूपो लोकः एष अपहतपाप्मा हि । हिर्हेतौ । यस्मादपहतपाप्मा तस्मात्सर्वेपाप्मानोऽतोनिवर्तन्त इत्यर्थः । पापहेतुकर्माचरणेऽपि तदुत्पत्तिप्रतिबंन्धक शक्तियोगित्वमेव ह्यपहतपाप्मत्वम् ।तस्मान्नपापशब्दमुख्यार्थसुकृतदुष्कृतयोस्तत्फल भूतजरारोगादीनां प्रसक्तिरित्यर्थः ।।
तस्माद्वा एतं सेतुं तीर्त्वा अंधस्सन्ननंधो भवति । विद्धस्सन्नविद्धो भवति ।उपतापी सन्ननुपतापी भवति ।
एतं परमात्मलक्षणं सेतुं प्राप्य पूर्वमांध्यायुधवेधज्वरादियुक्तदेहोऽपिसन्दद्दोषरहित दिव्यदेहयुक्तो भवतीत्यर्थः ।
तस्माद्वा एतं सेतुं तीर्त्वा अपिनक्तमहरेवाभिनिष्पद्यते । सकृद्विभातो ह्येष ब्रह्मलोकः ।
परमात्मानं प्राप्तस्य तमिस्रारात्रिरपि दिवैव । तस्याऽज्ञानप्रसक्तेरभावात् । अहस्सदृशी सा रात्रिः । अहोरात्रयोर्न विशेषः । 
अत्र हेतुः सकृद्विभातः । सर्वदा ब्रह्मस्वरूपप्रकाशस्या संवृततया भासमानत्वादित्यर्थः ।
तद्य एवैतं ब्रह्मलोकं ब्रह्मचर्येणानुविन्दन्ति । तेषामेवैषः ब्रह्मलोकः तेषाँ सर्वेषु लोकेषु कामचारो भवति ।
तत्तत्र । एवं सति एतमेव परमात्मानं स्त्रीविषयतृष्णात्यागपूर्वकशास्त्राचार्योपदेशादिना जानंति तेषामेवेदृशब्रह्मप्राप्तिः सर्वलोकानुभवश्च । न ब्रह्मचर्यहीनानामित्यर्थः ।।
ह वै ण्यश्चार्णवौ ब्रह्मलोके ।।
ण्यसंज्ञकश्च द्वौ समुद्रौ ब्रह्मलोक इत्यर्थः । प्रसिद्धं चतुर्मुखलोकं व्यावर्तयति ।
तृतीयस्यामितो दिवि ।।
प्रथमो द्युलोकःस्वर्गलोकः।द्वितीयस्तु चतुर्मुखलोकः।तृतीयस्तु वैकुंठलोक इति भावः ।
तदैरंमदीयं सरः तदश्वत्थः सोमसवनः ।
तत्तत्रैरंमदीयनामकं सरः । इरयाऽमृतेन माद्यंते यस्मिन्तदैरंमदीयममृतमयं सर इत्यर्थः । सोमसवननामाश्वत्थः चंद्रवदाह्लादकत्वात्सोमसवनत्वम् ।
तदपराजिता पूर्ब्रह्मणः ।।
तत्तत्र अब्रह्मविद्भिः प्राप्तुमशक्यत्वेनापराजितानाम पुरी ।।
प्रभुविमितग्ँ हिरण्यमयम् ।।
मंडपमिति शेषः । प्रभुणा भगवता परमपुरुषेण विशेषेण मितं स्वभोग्यभूमित्वेन विशेषतः परिगृहीतमित्यर्थः । भगवतो व्याप्तत्वेऽपि नित्यविग्रहविशिष्टतया सन्निधानाद्विमितत्वम् । अतश्च तद्देश विशिष्टब्रह्मप्राप्तिरेव ब्रह्मप्राप्तिरितिभावः ।।
तद्य एवैतावरं चाण्यं चार्णवौ ब्रह्मलोके ब्रह्मचर्येणानुविन्दन्ति तेषामेवैष ब्रह्मलोकः तेषां सर्वेषु लोकेषु कामचारो भवति ।
ब्रह्मप्राप्तिसाधनीभूतारण्यशब्दितार्णवद्वयप्राप्तेः ब्रह्मचर्याधीनत्वाद्ब्रह्मचर्यमेव सर्वसाधनोत्कृष्टमिति भावः ।।
उक्तब्रह्मलोकप्राप्तिसाधनतया मूर्धन्यनाडीगमनं प्रस्तौति ।।
अथ या एता हृदयस्य नाड्यस्ताः पिंगलस्य अणिम्नस्तिष्ठंति शुक्लस्य नीलस्य पीतस्य लोहितस्येति ।।
हृदयसंबंधिन्यो नाड्यो नानारूपसूक्ष्मान्नरसपूर्णास्तिष्ठंतीत्यर्थः।
असौ वा आदित्यः पिंगलः एष शुक्ल एष नील एष पीत एष लोहितः ।
आदित्यस्य नानारूपत्वं च मधुविद्यायं प्रसिद्धं प्रत्यक्षसिद्धं च । ततश्चैतद्रश्मि संबंधादेवान्नरसस्य नानारूपत्वं चेति भावः ।।
तद्यथा महापथ आतत उभौ ग्रामौ गच्छतीमं चामुं च एवमेवैता आदित्यस्य रश्मयः उभौ लोकौ गछंतीमं चामुं च ।।
यथा विस्तीर्णो महापथो ग्रामद्वयप्रतिष्ठितो भवति तथादित्यस्य रश्मयो लोकद्वयानुप्रविष्टा इत्यर्थः । लोकद्वयानुप्रवेशक्रममाह ।
अमुष्मादादित्यात्प्रतायंते ता आसु नाडीषु सृप्ता आभ्यो नाडीभ्यः प्रतायंते तेऽमुष्मिन्नादित्ये सृप्ताः प्रतायन्ते सन्ततास्सृप्ताः ।
प्रतायंतेसंतताः सृप्ताः प्रविष्टाः । रश्मीनामुभयलिंगत्वादेता इतिच निर्देशः । शिष्टंस्पष्टम् ।
तद्यत्रैतत्सुप्तः समस्तः संप्रसन्नस्स्वप्नं न विजानाति आसु तदा नाडीषु सृप्तो भवति ।
तत् तस्मात् यत्र यदा समस्त उपसंहृतकरणमंडलः अत एवं संप्रसन्नःबाह्यविषयसंपर्कजनितकालुष्यशून्यः स्वप्नं न पश्यतीति । एतत्स्वप्नादर्शनं सुषुप्तिरिति यावत् ।तदा आसु नाडीषु प्रविष्टो भवति पुरीतद्गतब्रह्मगमनाय नाडीषु प्रविष्टो भवति । नाड्यो वा द्विसप्ततितहस्राणि हृदयात्पुरीततमभिप्रतिष्ठंते । "आभिः प्रत्यवसृप्य पुरीतति शेत'' इतिश्रुत्यंतरात् नाडीपुरीतद्ब्रह्मणां समुच्चयेन सुषुप्तिस्थानत्वस्य "तदभावोनाडीषु तच्छुतेरात्मनिच'' (ब्र.सू.3.2.7) इत्यत्र स्थितत्वात्तासामपि सुषुप्तिस्थानत्वं द्रष्टव्यम् ।
तन्न कश्चन पाप्मा स्पृशति ।।
सुषुप्तौ सतोऽपि कर्मणः फलजननसामर्थ्यं नास्तीत्यर्थः । तन्न कश्चन पाप्मा स्पृशतीत्यस्मिन्वाक्येऽनुष्ठानाशक्तिर्विवक्षितेति व्यासार्यवचनस्याप्ययमेवार्थः ।
तत्र हेतुमाह ।
तेजसा हि तदा संपन्नो भवति ।
"सता सोम्य तदा संपन्नो भवती''ति श्रुतेः । तेजश्शब्दः प्रकाशगुणयोगाद्ब्रह्मपरः । ब्रह्मणि संपत्तिर्नाम 
देहेंद्रियाधिष्ठातृत्वराहित्येन ब्रह्मण्यवस्थानम् । संपत्त्यधिकरणस्य करणत्वविवक्षया तृतीया निर्देशः ।
अथ यत्रैतदबलिमानं नीतो भवति ।।
अथ शब्दोऽर्थांतरप्रस्तावार्थः । अबलस्य भावः अबलिमाऽबलत्वम् । विरोधिकृतदौर्बल्यं नीतो भवतीत्येतद्यत्र यदेत्यर्थः । तदा दौर्बल्यं प्राप्तवानित्यर्थः ।
तमभित आसीना आहुर्जानासि मां जानासि मामिति ।।
तादृश दृशा विशिष्टं परितो वर्तमाना बांधवाः मां जानासि मां जानासि किमित्याहुः । यदा एतासु नाडीषु स्थित इत्यर्थः ।
स यावदस्माच्छरीरादनुत्क्रांतो भवति तावज्जानाति । अथ यत्रैतच्छरीरादु त्क्रामत्यथैतैरेव रश्मिभिरूर्ध्वमाक्रमते ।।
स्पष्टोऽर्थः । (तद्यथ महापथा आतत उभौ ग्रामौ गच्छतीमं चामुं च एवमेवैता आदित्यस्य रश्मयः उभौ लोकौ गच्छंतीमं चामुं च अमुष्मादादित्यात्प्रतायंते ता आसु नाडीषु सृप्ता आभ्यो नाडीभ्यः प्रतायंते अमुष्मिन्नादित्ये सृप्ता इतीति) ।
स आेमिति वा होद्वामीयते ।।
स विद्वान् "ऊँ तत्सदिति निर्देशो ब्रह्मणस्त्रिविधः स्मृतः''तस्योदितिनामेति च प्रमाणप्रसिद्धं परमात्मनम आह कीर्तयति । कीर्तयन्नेव मीयते प्रमीयते च । मरणकाले तस्यभगवतो नामस्मरणं संभवति । यद्वा एतैरश्मिभिरुन्मीयते उन्नीयते । एको वा शब्दोऽवधारणार्थः ।।
स यावत् क्षिपेन्मनस्तावदादित्यं गच्छति ।।
मनोवेगेनैव गच्छतीत्यर्थः । न च यावत् क्षिपेन्मनस्तावदादित्यं गच्छतीति त्वरावचनेन रश्म्यनुसारिणः मार्गस्य मार्गांतरवैलक्षण्य प्रतीतेर्मार्गभेदः शङ्क्यः । "अर्चिरादिना तत्प्रथितेः'' (ब्र.सू.4.3.1) इत्यधिकरणे नानाशाखासु तस्यैव मार्गस्य प्रथितेः प्रत्यभि ज्ञानादर्चिरादिरेक एव मार्गः । अतोऽर्चिरादिनैष मार्गेण विद्वान् गच्छतीति समर्थितत्वात् । स यावत् क्षिपेदिति त्वरावचनस्य काश्मीरापेक्षया मगधान् क्षिप्रं गच्छंतीतिवत् गंतव्यस्वर्गाद्यपेक्षयादित्यगमनस्य शैघ्र्येणाप्युपपत्तेर्न दोषः ।।
एतद्वै खलु लोकद्वारं विदुषां प्रपदनं निरोधोऽविदुषाम् ।।
विदुषां ब्रह्मलोकस्य प्रपदनं द्वारम् । प्रपद्यतेऽनेनेति प्रपदनं प्राप्तिसाधनम् । य आदित्यः अविदुषां च निरोधकः । अविद्वांसो हि सूर्यमंडलभेदासामर्थ्यान्नगंतुं शक्नुवन्तीत्यर्थः ।।
तदेष श्लोकः ।।
तस्मिन्विषयेएषवक्ष्यमाणश्लोकः प्रवर्ततेइत्यर्थः ।।
शतं चैका च हृदयस्य नाड्यः तासां मूर्द्धानमभिनिस्सृतैका ।
तयोर्ध्व मायन्नमृतत्वमेति विष्वङ्ङन्या उक्रमणे भवंति ।।
मूर्धन्यनाड्या गच्छन्मुक्तिं प्राप्नोति । विष्वग्गतय इतरनाड्यस्तूत्क्रमणमात्रे भवन्ति, नत्वमृतसाधनीभूतोर्ध्वगतावित्यर्थः । यद्वा विष्वगुत्क्रमणे अन्या उपयुज्यंत इत्यर्थः । एवं दहरविद्यां समाप्य तदंगभूतां प्रत्यगात्मविद्यां प्रस्तौति ।।
य आत्मा अपहतपाप्मा विजरो विमृत्युर्विशोको(ऽ)विजिघथसोऽपिपासः सत्यकामः सत्यसंकल्पः सोऽन्वेष्टव्यः स विजिज्ञासितव्यः । स सर्वांश्च लोकानाप्नोति सर्वांश्चकामान् यस्तमात्मानमनुविद्य विजानातीति ह प्रजापतिरुवाच ।
अनुविद्येति वाक्यार्थज्ञानमुच्यते । विजानातीति ध्यानमिति लघुसिद्धांते भाषितम् ।।
तद्धोभये देवा असुरा अनुबुबुधिरे ।।
प्रजापतिवचनमैतिह्यरूपेण देवा असुरा उभयेऽपि श्रुतवन्त इत्यर्थः ।।
ते होचुर्हंत तमात्मानमन्विच्छामो यमात्मानमन्विष्य सर्वांश्च लोकानाप्नोति सर्वांश्चकामानिति ।
तमन्विच्छामः श्रवणमननाभ्यामवगच्छाम इत्यर्थः ।।
इंद्रो ह वै देवानमभिप्रवव्राज विरोचनोऽसुराणाम् ।
देवानां मध्ये इंद्रश्चासुराणां मध्ये विरोचनश्च प्रजापतिसमीपं गंतुं प्रस्थितौ ।
तौ हासंविदानावेव समित्पाणी प्रजापतिसमीप (सकाश) माजग्मतुः ।।
असंविदानौपरस्परासूयया परस्परसंमंत्रणमकुर्वंतावित्यर्थः । शिष्टंस्पष्टम् ।
तौ ह द्वात्रिंशतग्ं वर्षाणि ब्रह्मचर्यमूषतुः ।।
द्वात्रिंशतं वर्षाणि शुश्रूषापरौ भूत्वा ब्रह्मचर्यं चेरतुः ।
तौ ह प्रजापतिरुवाच किमिच्छंताववास्तमिति ।।
किं प्रयोजनमुद्दिश्योषितवंतावित्यर्थः ।।
तौ होचतुः य आत्मा अपहतपाप्मा विजरो विमृत्युर्विशोको(ऽ)विजिघत्सोऽपिपासः सत्यकामः सत्यसंकल्पः सो न्वेष्टव्यः सविजिज्ञासितव्यः ।स सर्वांश्चलोकानाप्नोति सर्वांश्चकामान्यस्तमात्मानमनुविद्य विजानातीतिह भगवतो वचो वेदयंते 
तदिच्छंताववास्तमिति ।।
य आत्मेत्यादि । भगवतः पूज्यस्य तववचनमैतिह्यरूपेण वेदयन्ते जनाः तमिच्छन्ताऽवास्तां ।तद्ज्ञानमिच्छंतावावामुषितवंतावित्यर्थः । अवास्तमिति पुरुषव्यत्ययश्छांदसः ।।
तौ ह प्रजापतिरुवाच । य एषोऽक्षिणि पुरुषो दृश्यतेएष आत्मेति होवाच ।एतदमृतमभयमेतद्ब्रह्मेति ।।
अत्र एषोऽक्षिणिपुरुषो दृश्यत इति नेहाक्षिपुरुषः परमात्मा । "एतं त्वेव तेभूयोऽनुव्याख्यास्यामीत्युपक्रम्य स्वप्नाद्यवस्थाविधानात् । नचेह जीवस्याक्षिणि स्थिति रुपदिश्यते ।अपित्वक्षिविकाराज्जीवस्य स्थितिगती निश्चीयेते । अतोऽक्ष्णोर्जीवस्थितिगति सूचकत्वादक्षिणि दृश्यत इत्युक्तं । कर्मणः सामर्थ्यसूचकत्वाभिप्रायेणास्यास्मिन्कर्मणि सामर्थ्यं दृष्टमितिवत् । ततश्च गृहे स्थित्वा निर्गच्छन्पुरुषः यथा गृहादन्यः एवं शरीरे स्थितिगतिमानात्मा शरीरादन्य इत्युक्तं भवति । अमृतमिति निरतिशयसुखरूपत्वम् अभयमिति दुःखासंभिन्नत्वं ब्रह्मेत्यसंकुचित ज्ञानतया ब्रह्मत्वं चोक्तमिति व्यासार्यैरुक्तम् ।।
अथ योऽयं भगवोऽप्सु परिख्यायते यश्चायमादर्शे कतम एष इति ।।
एवं प्रत्यगात्मनि प्रजापतिनोपदिष्टे छायापुरुष आत्मेत्युपदिष्ट इति भ्रान्त्या स्वग्रहीत छाया पुरुषात्मत्वदृढीकरणाया जलादर्शादिप्रतिबिम्बोप्यथि प्रतिबिम्बाभिन्नात्मैव उत तद्भिन्नो नात्मेत्यभिप्रायेण पप्रच्छतुरित्यर्थंः एवं ताभ्यां पृष्ठः तर्योभ्रान्तिमनिराकुर्वन्तेवाह ।
एष उ एवैषु सर्वेष्वंतेषुपरिख्यायत इति होवाच ।।
यश्चक्षुषि दृश्यत्वेन मयोक्तः स आत्मा सर्वांतरो जलादिष्वपि न भिद्यत इत्युत्तरं ददावित्यर्थः । शिष्यभ्रांतिमनिराकृत्य तद्भ्रान्तिदृढीकरणायेत्थमुत्तरं ददत आचार्यस्यायमभिप्रायः ।सुरा सुरेन्द्राविन्द्रविरोचनौ स्वात्मन्यध्यारोपितपांडित्यमहत्वातिशयौ । "तथैव जगति प्रसिद्धौ''च तद्यदि युवां भ्रांताविति ब्रूयां तदा चित्तावसादात्पुनः प्रश्नग्रहणधारणेषु भग्नोत्साहौ स्याताम् । अतो यथाश्रुतप्रश्नमात्रस्योत्तरमिदानीं वक्तव्यम् । अनेन चोत्तरेण पूर्वोत्पन्न प्रतिबिंबात्मभ्रमो दृढीभवति चेद्भवतु । दृढीभूतोऽपिभ्रमः उदशराव निरीक्षण नियोजनोपायेनापनेष्यत इति । अत एव तद्भ्रमापनयनार्थमेवोदशराव आत्मानमवेक्ष्य यदात्मनो न विजानीथस्तन्मे ब्रूतमिति उदशरावापेक्षणे तौ नियुयोज । अत्र व्यासार्यैरेतादृशाभिप्रायपरिकल्पनस्यातिक्लिष्टत्वाद्योऽयं भगवोऽप्सुपरिख्यायते यश्चायमादर्शे कतम एष इति एष उ एवैषु सर्वेष्वंतेषु परिख्यायत इत्येतावानपि प्रश्न एव । प्रश्नमध्यगत इति शब्दः प्रश्नांते निवेशयितव्यः । इति होवाचेत्येतदुत्तरस्यास्यो दशराववाक्यस्य शेषभूतम् । उदशरावे आत्मानमवेक्ष्य यदात्मनो न विजानीथस्तन्मे ब्रूतमिति होवाचेत्युत्तरेणान्वयः । तत्र एक इतिशब्दःसमाप्तिद्योतकः अन्यस्तुप्रकारवचनः । अथवा कतम एष इतीत्यत्र इति शब्दोवक्ष्यमाणवचनः ।अन्यस्तु प्रकारवचनः इत्येवं नेतिशब्दद्वयवैयर्थ्यमभि प्रेत्य प्रजापति हृदयानभिज्ञानाच्छाया पुरुष उपदिष्ट इति मत्वा पुनःपप्रच्छतुः । योऽयंभगवोऽप्सुपरिख्यायत इत्यादिना सर्वेष्वंतेषु नेत्रादिस्थानेषु परिख्यायते कतम एष इत्यर्थ इत्युक्तम् । चक्षुरादिप्रतिबिंब एवात्मेति दार्ढ्यार्थं पुनरपि पप्रच्छतुरिति भावः । जलादिस्थानेषु दृश्यते स नेत्रे दृश्यमान एष एव किमुतान्यः कतम एष इति व्यासार्याणामभिप्रायः ।।
उदशराव आत्मानमवेक्ष्य यदात्मनो न विजानीथः तन्मे प्रब्रूतमिति ।।
उदकपूर्णे शरावे आत्मानं दृष्ट्वा आत्मसंबंधिनमनुपपन्नतया भासमानं सम्यगनवगतमंशं युवां वदतमित्युक्तवान् ।।
तौ होदशरावे अवेक्षांचक्राते ।
तौह प्रतिबिंबमवलोकितवंतौ । अवलोक्यापि दोषास्फुरणात्तूष्णीमुषितवंतौ । तयोरनुपपत्तिस्फूर्तिं ज्ञात्वा किंपश्यथइतिस्वयमेवप्रजापतिरुवाचेत्याह ।
तौ ह प्रजापतिरुवाच किंपश्यथेइति ।तौ होचतुः । सर्वमेवेदमावां भगव आत्मानं पश्याव आलोमभ्य आनखेभ्यः 
प्रतिरूपमिति ।।
इदं प्रतिरूपमात्मानं पश्याव इति प्रतिबिंबात्मभ्रममेवोद्धाटितवंतौ ।।
तौ ह प्रजापतिरुवाच साध्वलंकृतौ सुवसनौ परिष्कृतौ भूत्वा उदशरावेऽवेक्षेथामिति । तौ ह साध्वलंकृतौ सुवसनौ परिष्कृतौ भूत्वोदशरावे अवेक्षां चक्राते । तौ ह प्रजापतिरुवाच । किं पश्यथे इति । तौ हो चतुः । यथैवेदमावां भगवः साध्वलंकृतौ सुवसनौ परिष्कृतौ स्व एवमेवेमौ भगवः साध्वलंकृतौ सुवसनौ परिष्कृताविति ।।
आवां साध्वलंकृतौ सुवसनौ परिष्कृतौ स्वः भवाव इतीदं यथैव तथैव इमावपि प्रतिबिंबौ साध्वलंकारादियुक्ताविति प्रत्यूचतुरित्यर्थः । अत्रोदशरावावेक्षणालंकृत देहप्रतिबिंब निरीक्षणयोर्नियुंजानस्य प्रजापतेरययमभिसन्धिः । आगमापायशाला द्वात्रिंशद्वर्षब्रह्मचर्यदीर्घी भूतकेशनखवस्त्रा लंकारादिलक्षणदोषगुणयुक्त व्यवस्थितदेहानुकारिदोषगुणवत्त्वाद्देह वत्तत्प्रतिबिंबोप्यनात्मा निरतिशय सुखत्वदुःखासांभिन्नत्वलक्षणामृतत्वाभयत्वशून्य इति जानीयातामिति । एवं द्विविधनियोजनेऽप्यप्रक्षीणकल्मषतया दोषादर्शनेन प्रतिबिंबात्म भ्रमोऽनापनीतः । ततःप्रजापतिर्भ्रांतिनिवारणार्थं मया कृतस्य द्विविधप्रतिबिंबदर्शनस्याभि प्रायमिमावप्रक्षीणकल्मषत्वान्नावगच्छतः । प्रत्यक्षं च युवां भ्रांताविति वक्तुमप्यनर्हौ । तदिदानीमेतदीय हृदयानुरोधेन प्रतिबिंबमेव निर्दिश्य सर्वांतरं परमात्मानं मनसि निधाय एषआत्मेत्युपदेशेन तयोराकांक्षां निवर्तयिष्यामि । कालेन कल्मषे प्रक्षीणे मद्वचनसंदर्भस्यसर्वस्याप्यभिप्रायं स्वयमेवावगमिष्यतः । विचिकित्समानौ वा मत्समीपमागमिष्यत इति मत्वा ।
एष आत्मेति होवाच । एतदमृतमभयमेतद्ब्रह्मेति ।।
स्पष्टोऽर्थः ।।
तौ ह शांतहृदयौ प्रवव्रजतुः ।।
शांतहृदयौ निवृत्ताकांक्षावित्यर्थः ।
तौ हान्वीक्ष्य प्रजापतिरुवाच ।।
एवं प्रतिनिवृत्तयोः प्रजापतिर्भ्रांतिगृहीतार्थश्रद्धयेमौ विनष्टौ मा भूतामिदमपि मद्वचनं य आत्मेति पूर्ववचनवत्कर्णाकर्णिकया गिरा श्रृणुतामित्यभिप्रेत्योवाचेत्यर्थः ।।
अनुपलभ्यात्मानमननुविद्य व्रजतो यतर एतदुपनिषदो भविष्यंति देवा वा असुरा वा ते परा भविष्यंतीति ।।
एताविंद्रविरोचनावात्मस्वरूपं श्रवणमननाभ्यामज्ञात्वा गच्छतः यतरे ये देवा वा असुरा वा एतदुपनिषदो भविष्यंति । उपनिषच्छब्द उपदेशपरः । अनयोरुपदेशाद्भ्रांतिगृहीतार्थ विषयकनिश्चयायेहि भविष्यंति ते पराभविष्यंति । नित्य संसारिणो भविष्यंतीत्यर्थः ।।
स ह शांतहृदय एव विरोचनोऽसुरानाः (न्) जगाम तेभ्यो हैतामुपनिषदं प्रोवाच ।।
विरोचनस्तुप्राजापत्यस्य द्विविधदेहच्छायादर्शन नियोगस्य देहानुकारित्वाच्छायाया देह एवात्मेति सूचने तात्पर्यम् । अलंकृतदेहच्छायां निर्दिश्यैष आत्मेत्युपदेशस्य नीलानीलयोरादर्शे दृश्यमानयोर्वाससोर्यन्नीलं तन्महार्घमिति वचनस्य च्छायानिमित्ते वाससीवालंकृत देहेतात्पर्यमिति मन्वानो देह एवात्मालंकारादिभिः परिचरणीय इति निश्चित्य राज्यं प्राप्यासुरेभ्यस्तथैवोपादिशदित्यर्थः ।
आत्मैवेह महय्य आत्मा परिचर्य आत्मानमेवेह महयन्नात्मानं परिचरन्नुभौ लोकाववाप्नोतीमं चामुंचेति ।।
आत्मैव देह एव महय्यः पूज्य इत्यर्थः । उभौ लोकाविति सर्वलोकसुखानुभवोऽपि शरीरगत एवेति भावः । स संप्रदायोऽद्याप्यनुवर्तत इत्याह ।।
तस्मादप्यद्येहाददानमश्रद्दधानमयजमानमाहुः आसुरो बतेति असुराणाँ ह्येषोपनिषत् ।।
यस्मादसुरेभ्य इयमुपनिषत् प्रवृत्ता तस्माद्यागदानश्रद्धावैघुर्य हेतुभूतनास्तिक्य बुद्धिरसुराणामेव हि । अत एतादृशं पुरुषं जना असुरमाहुः ।।
प्रेतस्य शरीरं भिक्षया वसनेनालंकारेणेति संस्कुर्वंति एतेन ह्यमुं लोकं जेष्यंतो मन्यंते ।।
यत एव देहस्यैवात्मतया परिचरणीयत्वम् अत एव प्रेतस्य मृतस्य शरीरं भिक्षित्वा वस्त्रालंकारादिभिः पूजयंति । कुणपसंस्कारेणैव परलोकजयं मन्यमाना इत्यर्थः । ततः प्रतिबिंबस्य बिंबदोषानुविधायित्वदोष दर्शनेन प्रत्यागताय पुनरपि द्वात्रिंशद्वर्षाण्युषितवते मघवते ।
य एष स्वप्ने महीयमानश्चरति एष आत्मेति होवाचेति ।।
स्वप्नावस्थस्य जीवस्योपदेशः । अनन्तरम् ।
घ्नंतित्वेवैनं विच्छादयंतीवा प्रियवेत्तेव भवत्यपि रोदितीव नाहमत्र भोग्यं पश्यामीति ।।
हन्यमानत्वद्राव्यमाणत्व बन्धुमरणाद्यप्रियद्रष्टृत्वादिदोषदर्शनेन प्रतिनिवृत्ताय द्वात्रिंशर्द्वाण्युषितवते ।।
तद्यत्रैतत्सुप्तः समस्तः संप्रसन्नः स्वप्नं न विजानात्येष आत्मेति होवाच इति ।।
सुषुप्त्यवस्थजीवस्योपदेशः ।।
नाहखल्वयमेवँ संप्रत्यात्मानं जानात्ययमहमस्मीति नो एवेमानि भूतानि विनाशमेवापीतो भवति नाहमत्र भोग्यं पश्यामीति ।।
सुषुप्तौ स्वपरज्ञानशून्यतया मरणतुल्यतादोषं दृष्ट्वा प्रतिनिवृत्ता य पंचवर्षाण्युषितवते उपदेशयोग्याय जाग्रत्स्वप्नसुषुप्त्यवस्थात्रयातीतं मुक्तात्मस्वरूपमाह ।।
मघवन्मर्त्यं वा इदँ शरीरमात्तं मृत्युना तदस्यामृतस्या शरीर स्यात्मनोऽधिष्ठानम् ।।
हे मघवन् इदं शरीरमेव हि मरणधर्मि न केवलं मरणधर्मित्वमात्रम् । अपि तु तद्व््याप्तं च । सततविनाशशीलमितियावत् । इदं च शरीरे हेयत्वानुसंधानार्थमुक्तम् । एवं भूतं तदिदं शरीरंकर्मकृतशरीरं कर्मकृतशरीरराहित्यलक्षणामृतत्वस्वरूपस्यात्मनो भोगाधिष्ठानम् । कर्मवशेन जीवेन भोगार्थं परिगृहीतमित्यर्थः । ततश्चाशरीरत्वमेव स्वरूपम् । सैवामृतत्वलक्षणामुक्तिः ।सशरीरत्वमेव तदभाव इत्युक्तं भवति ।।
ननु पुरुषार्थस्य हि मुक्तिरूपत्वं वक्तव्यम् । नह्यशरीरत्वं पुरुषार्थः अपि तु दुःखाभावः । ततश्च तस्यैवामृतत्वरूपत्वमुचितं नत्वशरीरत्वस्येत्यत्राह ।
न ह वै सशरीरस्य सतः प्रियाप्रिययोरपहतिरस्ति ।।
कर्मारब्धशरीरयोगिनः तदनुगुण सुखदुःखयोगस्यावश्यंभावित्वात्कर्मारब्ध देहसंबंधाभावस्य पुरुषार्थतया मुक्तिरूपत्वमुपपद्यत इति भावः । व्यतिरेकं दर्शयति ।।
अशरीरं वा व संतं न प्रियाप्रिये स्पृशतः ।।
वावशब्दः प्रसिद्धाववधारणे वा । ततश्चावस्थात्रयराहित्यलक्षणस्वरूपमेव मुक्तिरित्यर्थः । शिष्टंस्पष्टम् ।।
अशरीरो वायुः ।।
शिरः पाण्यादिलक्षणशरीरशून्यो वायुरित्यर्थः ।।
अभ्रं विद्युत्स्तनयित्नुरशरीराण्येतानि ।।
अभ्रादीनि चाशरीराणीत्यर्थः । अब्भ्रं भूत्वा मेघो भवतीत्यादिवत् । अब्भ्रस्तनयित्न्वोरवस्थाभेदेन भेदो द्रष्टव्यः । अशरीराणां च प्रियाप्रियानन्वयो दृष्ट इति भावः ।।
तद्यथैतान्यमुष्मादाकाशात्समुत्थाय परं ज्योतिरुपसंपद्य स्वेन रूपेणाभिनिष्पद्यंते । एवमेवैषसंप्रसादोऽस्माच्छरीरात्समुत्थाय परंज्योतिरुप संपद्य स्वेनरूपेणाभिनिष्पद्यते ।।
अत्र व्यासार्यैस्तु वाय्वादीनामाकाशात्समुत्थानं नाम स्वकार्यकरणायोर्ध्वदेशे अभिवृद्धिः ।परशब्दो वाय्वादीनां कारणावस्थावाची । ज्योतिश्शब्दःः स्वकारणानां कार्योत्पादनद्वारेण तदभिव्यक्तिहेतुतया प्रयुक्तः । वाय्वादीमनिच कारणद्रव्यमुपगत्य कार्यावस्थां हित्वा कारणसदृशेन रूपेण विशिष्टानि भवन्ति । वायुर्हि आवहप्रवहादिरूपेण सप्तविधत्वं हित्वा वायुत्व मात्रेणावतिष्ठते । विद्युच्च विद्युत्त्वं हित्वा तेजस्त्वेन अभ्रस्तनयित्नू चाभ्रत्वादिप्रहाणेनस्वकारणरूपेण । एवं जीवोऽपि मार्गविशेषेण देशविशेषविशिष्टं परं ब्रह्म प्राप्य संसार्यवस्थाप्रहाणेन परमात्मतुल्यरूपेणाविर्भवतीत्यर्थः । एवं सत्येव दृष्टांते दार्ष्टांतिकवाक्यसामंजस्यं भवतीति वर्णितम् ।
स उत्तमः पुरुषः स तत्र पर्येति ।।
स उपसंपदनीय उत्तमः पुरुष इत्यर्थः । उत्तमः पुरुषस्त्वन्य इति भगवत एवोत्तम पुरुषत्वेनोपसंपदनकर्त्तर्युत्तमपुरुषत्वस्य बाधितत्वात् । स तत्र पर्येतीत्युत्तरवाक्यस्वारस्य भंगप्रसंगाच्च । स उपसंपत्ता परमात्मनि पर्येति तं परितोनुभवति । यद्वानुसंचरति "कामरूप्यनुसंचरन् यत्र यत्र धाता गच्छति'' इति श्रुत्यंतरात् ।।
जक्षत् क्रीडन् रममाणः स्त्रीभिर्वा यानैर्वा ज्ञातिभिर्वा ।।
यथेष्टं भोगानवाप्नोतीत्यर्थः ।।
नोपजनं स्मरन्निदँ शरीरम् ।।
स्त्रीपुंसयोरन्योन्योपगमेन जातमित्युपजनत्वं शरीरस्य । तेन चापुरुषार्थत्वमुच्यते । अथवोपजनं जनानां बंधुजनानां समीपे शयितं कुणपमित्यर्थः । यद्यपि मुक्तस्स सर्वज्ञत्वात् त्यक्तमपि शरीरमनुभवत्येव । तथाप्यब्रह्मात्मकतया दुःखस्वरूपत्वेनानुभूतं शरीरं तत्र मुक्तदशायां तथा नानुभवतीत्यर्थः । आत्मनोऽशरीरस्वभावत्वे प्राक्छरीरसंबंधः किंनिबंधन इत्यत्राह ।।
स यथा प्रयोग्य आचरणे युक्त एवमेवायमस्मिच्छरीरे प्राणो युक्तः ।।
यथा आचरणे शकटे प्रयोग्यो युग्यः अश्वो बलीवर्दो वा पाशेन युक्तो भवति एवमेवायं प्राणसहचारी प्रत्यगात्मा संसारदशायां कर्मपाशवशेन युक्तो भवति । अनेन युग्यशकटदृष्टांतेन देहात्मनोर्व्यतिरेको दृढीकृतो भवति ।।
अथ यत्रैतदाकाशमनुविषण्णं चक्षुः स चाक्षुषः पुरुषो दर्शनाय चक्षुः ।।
आकाशं प्रकाशमानालोकादि अथवा प्रकाश्यमानत्वाद्वा आकाशंरूपम् । ततश्चायमर्थः ।यत्र यस्मिन्नुपकरणत्वेनानुविषण्णं निबद्धं चक्षुः आकाशमालोकं रूपं वा प्रकाशयतीति शेषः । यद्वा आकाशं रूपादिप्रकाशकं चक्षुरित्यर्थः । स चाक्षुषः चक्षुरुपकरणकः पुरुष आत्मेत्यर्थः ।चक्षुरुपकरणकमुद्दिश्य पुरुषशब्देनात्मत्वं विधीयते । चक्षुस्तुदर्शनकरणमात्रम् । ततश्चक्षुरादीनां रूपादीनामात्मनश्च करणत्वज्ञेयत्वज्ञातृत्वप्रदर्शनमुखेन शरीरें द्रियेभ्यो व्यतिरेक उपपादितो भवति ।।
अथ यो वेदेदं जिघ्राणीति स आत्मा गंधाय घ्राणम् ।।
गंधग्रहणकरणं घ्राणम् । ज्ञातात्वात्मेत्यर्थः । अनेन घ्राणेंद्रियव्यतिरेकयुक्तो भवति ।।
अथ योवेदेदमभिव्याहराणीति स आत्मा । अभिव्याहाराय वाक् । अथ यो वेदेदं श्रृणवानीति स आत्मा । श्रवणाय श्रोत्रम् । अथ यो वेदेदं मन्वानीति स आत्मा । मनोऽस्य दिव्यंचक्षुः । स वा एष एतेन दिव्येन चक्षुषा मनसैतान्कामान्पश्यन् रमते य एते ब्रह्मलोके ।।
विधूतकर्मनिमित्तशरीरेंद्रियः पुरुषः मनश्शब्दाभिहितेन दिव्येन स्वाभाविकेन ज्ञानेन सर्वान्कामाननुभवन्मोदत इत्यर्थः । शिष्टं स्पष्टम् ।।
तं वा एतं देवा आत्मानमुपासते तेषां सर्वे च लोका आत्ताः सर्वे च कामाः ।।
एतादृशात्मस्वरूपस्य मघवते उपदिष्टत्वाद्देवाः सर्वे मघवत एतमात्मानमुपश्रुत्य तमेवोपासते । अतस्तेषां सर्वलोकसर्वकामावाप्त्युपलक्षितब्रह्मानुभवो भवति । असुराणां तु न तथेति भावः । अद्यत्वेऽपि तमुपासीनानां तत्प्राप्तिर्भवतीत्याह ।।
सर्वांश्च लोकानाप्नोति सर्वांश्च कामान्यस्तमात्मानमनुविद्य विजानाति ।।
अद्यत्वेऽपि मनुष्याणामपि तमात्मानमुपासीनानां सर्वलोकसर्वकामावाप्तिर्भवतीत्यर्थः ।अत्र किं प्रमाणमित्यत्राह ।।
इति ह प्रजापतिरुवाचेति ।।
द्विरुक्तिर्विद्यासमाप्त्यर्था । अत्र प्रत्यगात्मविद्याया ब्रह्मविद्यांगत्वेनांगीभूतब्रह्मविद्या फलमेव तदंगप्रत्यगात्मविद्यायास्तुत्यर्थं निर्दिश्यत इति द्रष्टव्यम् । उक्तं च भगवताभाष्यकृता प्रजापतिवाक्ये मुक्तात्मस्वरूपयाथात्म्यविज्ञानंहरविद्योप योगितयोक्तं ब्रह्मप्रेप्सोर्हि जीवात्मनः स्वस्वरूपं च ज्ञातव्यमेव स्वयमपि कल्याण गुण एव सन्ननवधिकातिशया संख्येयकल्याण गुणगणं परंब्रह्मानुभविष्यतीति ब्रह्मोपासनफलांतर्गतत्वात् ।सर्वांश्लोकानाप्नोति सर्वांश्च कामानिति प्रजापति वाक्ये कीर्त्यमानं फलं दहरविद्याफलमेवेति ।ननु प्रजापतिविद्याया दहर विद्यांगत्वे दहरब्रह्मविद्याधिकृतायैवोपदेष्टव्यास्यात् । उपकोसलविद्यांगभूताग्निविद्यावत्-प्रकृते च ब्रह्मविद्याविधुरायेन्द्रायोपदिश्यमानायाः प्रत्यगात्म विषयकप्रजापतिविद्यायाः कथं विद्यान्तरशेषत्वमिति चेन्न । प्रजापतिवाक्यस्यैष संप्रसाद इति दहरविद्यावाक्यांतर्गत संप्रसादशब्दार्थशोधनार्थं प्रवृत्ततया तदेकवाक्यत्वेन तादर्थ्ये सिद्धेइन्द्रस्यापि पश्चाद्दहर विद्योपदिष्टेत्येवावगंतव्यत्वेनादोषात् ।। ननु प्रजापतिविद्यायाः प्रकरणाद्दहरविद्याशेषत्वे सर्व ब्रह्मविद्याशेषत्वं न स्यात् । विद्यांतरशेषत्वे प्रमाणाभावात् । नचेष्टापत्तिः । "आत्मेतितूपा गच्छन्ति ग्राहयंति च'' (ब्र.सू.4.1.3.)
प्रजापतिवाक्योदितापहत पाप्मत्वादिलक्षणःसांसारिकरूपव्यतिरेक एवानुसंधेयः । तथोपासने सत्येव तत्क्रतुन्यायेन तादृशात्मस्वरूपरूपफलप्राप्तेर्भावादित्यादिना "व्यतिरेकस्तद्भाव भावित्वान्नतूपलब्धिवत्'' (ब्र.सू.3.3.54) इतिसूत्रेण सिद्धांतितत्वा दिति चेन्न ।। यथाविद्या विशेषप्रकरणश्रुतानां 
सत्यत्वज्ञानत्वादिस्वरूपनिरूपकधर्माणाम्"आनन्दादयःप्रधानस्य'' (ब्र.सू.3.3.19) इत्यधिकरणोक्तन्यायेन सर्वब्रह्मविद्यापेक्षित ब्रह्मस्वरूपप्रतीत्युपयोगितया सामर्थ्यरूपाल्लिंगात्प्रकरणभंगेन दहरविद्यांगत्वेऽपि सर्वब्रह्मविद्यासाधारण्यमाश्रीयते । यथा वा "तमेतं वेदानुवचनेन ब्राह्मणा विविदिषन्ति'' इति विद्याविशेषप्रकरणश्रुतानां वेदानुवचनादीनां सर्वविद्यापेक्षितचित्तनैर्मल्योपयोगित्व लक्षणसामर्थ्यरूपलिंगवशेन सर्वविद्यासाधारण्यमवमिहापि ब्रह्मप्राप्तिपूर्वकापहतपाप्मत्वादि गुणाष्टकविशिष्टस्वात्माविर्भालक्षणमोक्षरूपफलस्य तत्क्रतुन्यायेन तादृशस्वात्मोपासन 
साध्यत्वेन प्रजापतिवाक्योदितप्रत्यगात्मविद्यायाः सर्वविद्यापेक्षितत्वात् ।।
प्रजापतेः सभांवेश्मप्रपद्ये ।।
प्रजापतेः परमात्मनः सभास्थानं वेश्म प्रपद्ये । प्रभुविमितं हिरण्मयमिति दहरविद्यायां ंनिर्दिष्टं वेश्म प्रपद्य इत्यर्थः । न चात्र प्रजापतिशब्दः कार्यभूतहिरण्यगर्भविषयः । "नच कार्ये प्रत्यभिसंधिः'' (ब्र.सू.4.3.14) इति सूत्रकृतैव निरस्तत्वात् । भाष्यकृता च नच कार्ये प्रत्यभिसंधिः कार्ये हिरण्यगर्भे । अपि तु परस्मिन्नेब ब्रह्मणि यशोऽहं भवामि ब्राह्ममानामिति तस्याभिसंधातुः सर्वाविद्याविमोकपूर्वकसर्वात्मभावाभिसंधानात् । अश्व इव रोमाणि विधूय पापं चंद्र इवराहोर्मुखात्प्रमुच्य धूत्वा शरीरमकृतं कृतात्माब्रह्मलोकमभि संभवामीत्यभिसंभाव्य ब्रह्मलोकस्याकृतत्वश्रवणात् । सर्वबंधविनिर्मोकस्य च साक्षाच्छ्रवणा दिति भाषितम् ।।
यशोऽहंभवामि ब्राह्मणानाम् । यशो राज्ञाम् । यशो विशाम् ।।
अत्र यशश्शब्देन तत्साधनमात्मोच्यते । ब्राह्मामादीनामात्मास्मीत्यर्थः । अत्राहमिति शब्दः स्वांतर्यामिपरमात्मपरः ।।
तद्धैतद्ब्रह्मा प्रजापतय उवाच।। इत्यादि
एतद्ब्रह्मज्ञानम् । ब्रह्मा हिरण्यगर्भः । प्रजापतये काश्यपाय । शिष्टं स्वष्टम् । विद्यांग भूततया कर्मानुष्ठातव्यमित्येतत्प्रस्तौति ।।
आचार्यकुलाद्वेदमधीत्य यथाविधानं गुरोः कर्मातिशेषेण ।।
यथाविधानं विधिमनतिक्रम्य गुरोः कर्मातिशेषेण कर्माविशिष्टकालेन गुरुशुश्रूषानवरुद्धेन कालेनाधीत्येति योजना । "व्यासार्यैस्तु पुरुषार्थाधिकरणे'' (ब्र.सू.3.4.1) अतिशेषेण निःशेषमित्यर्थ इति व्याख्यातम् । तेषामयमाशयः । ब्रह्मचारीवेदमधीत्योपायनान्याहृत्यगुर्वनु ज्ञातो दारान्कुर्वीत । विद्यांते गुरुरर्थे निमंत्र्यस्ततः कृतानुज्ञानस्य वा स्नानमित्यादिस्मृत्यनु सारादाचार्याय प्रियं धनमाहृत्य प्रजातंतुं मा व्यवच्छेत्सीरित्यादिश्रुत्यनुसाराच्च गुरोर्यथा विधानमाचार्यस्य नियमनमनतिलंघ्य कर्तव्यं कर्मातिशेषेण । अतिमर्यादमित्यादावतेर्मर्यादा भावे वृत्तेर्दर्शनादतिरर्थाभावे वर्तते । ततश्चातिशेषेणाभिसमावृत्त्य निर्वर्त्येत्येवान्वयः ।नत्वतिशेषेणेत्यस्याधीत्येति पूर्वेणान्वयः । तस्य व्यवहितत्वान्निराकांक्षत्वाच्च । न च गुरोः कर्मशेषेण जपेदिति गौतमस्मृत्यैकरूप्यात् कर्मातिशेषशब्दस्यापि कर्मातिशिष्टकालपरत्वं वक्तव्यमिति वाच्यम् । शेषातिशेषशब्दयोर्भिन्नार्थत्वेन तत्प्रत्यभिज्ञाभावादिति ।।
अभिसमावृत्य कुटुम्बे शुचौ देशे स्वाध्यायमधीयानः ।
अभिसमावृत्त्य समावर्तनं कृत्वा गुरुकुलान्निवृत्येत्यर्थः । न्यायतो दारानाहृत्य कुटुंबे स्थित्वा गार्हस्थ्यविहिते कर्मणि निष्ठित इत्यर्थः । शुचौ देशे स्वाध्यायमधीयानः । स्वाध्यायमिति नित्यकर्मणामप्युपलक्षणम् ।।
धार्मिकान्विदधत् ।।
पुत्रशिष्यादीन्धर्मे नियुंजानः ।।
आत्मनि सर्वेन्द्रियाणि संप्रतिष्ठाप्याहिंसन्सर्वभूतान्यन्यत्र तीर्थेभ्यः ।।
अनात्मविषयेभ्यः इन्द्रियाणि निगृह्य शास्त्रीयहिंसाव्यतिरिक्तां हिंसामकुर्वाण इत्यर्थः ।।
स खल्वेवं वर्तयन्यावदायुषं ब्रह्मलोकमभिसंपद्यते । न च पुनरावर्तते न च पुनरावर्तते ।।
स्पष्टोऽर्थः ।।
<0103008>
21. मध्वधिकरणं
मध्वादिष्संभवादनधिकारंजैमिनिः (ब्र.सू.1.3.30)
छान्दोग्ये तृतीयाध्यायारंभे मधुविद्या प्रस्तूयते ।।
असौ वा आदित्यो देवमधु ।।
वस्वादीनां देवानामामोदहेतुत्वान्मधु । अत्र मधुत्वदृष्टिः कर्तव्येत्यर्थः । मधुत्वोपयोगिनीं दृष्टिं संपादयति ।।
तस्य द्यौरेव तिरश्चीनवँशः ।।
तस्यऽऽदित्याख्यमधुनो द्युलोक एवाधारभूतस्तिर्यक्प्रसारितो वंशः ।।
अंतरिक्षमपूपः ।।
अंतरिक्षं मध्वपूपः । मध्वाश्रयापूपो हि तिरश्चीनवंशलग्नः सन् लंबते एवमंतरिक्षमपि द्युलोकलग्नं लंबत इव भातीत्यतो 
मध्वपूपत्वम् ।।
मरीचयः पुत्राः ।।
मरीचिशब्देन मरीचिस्थास्सवित्राकृष्टा भौम्य आप उच्यते । ता पुत्रा इव पुत्राः भ्रमरबीजभूता मध्वपूपच्छिद्रस्थाः सूक्ष्मकीटा इत्यर्थः ।।
तस्यादित्यस्य ये प्रांचो रश्मयः ।।
तस्य ये प्रांचो रश्मयः ।।
त एवास्य प्राच्यो मधुनाड्यः ।।
ता एव प्राग्दिगवच्छिन्नमधुनाड्यो मधुच्छिद्राणि ।।
ऋुच एव मधुकृतः ।।
ऋुङ्मंत्रा एव भ्रमराः ।।
ऋुग्वेद एव पुष्पम् ।।
ऋुग्वेदविहितं कर्मपुष्पस्थानीयम् ।।
ता अमृता आपः ।।
ताः कर्मणि प्रयुक्ताः सोमाज्यपयोरूपा आपः । अग्नौ प्रक्षिप्ताः पाकादिभिर्निर्वृत्ता अमृताः अत्यंतरसवत्यो भवंति ।।
ता वा एता ऋुच एतमृग्वेदमभ्यतपन् ।।
ता वा एता ऋुचः भ्रमरस्थानीयाः पुष्पेभ्यो रसमाददाना भ्रमरा इवैतदृग्वेद विहितं कर्मपुष्पस्थानीयमभ्यतपन् अभितापं कृतवत्य इव ।।
तस्याभितप्तस्य यशस्तेज इन्द्रियं वीर्यमन्नाद्यं रसोऽजायत ।।
यशस्तेज इन्द्रियवीर्यान्नाद्यलक्षणो रसोऽजायतेत्यर्थः । ऋुग्भिर्मत्रैः स्तोत्रशस्त्राद्यंगभावमुपगतैः क्रियमाणं कर्म मधुनिर्वर्तकं सोमाज्यादिरसं मुंचति पुष्पमिव भ्रमरैराचूष्यमाणम् ।तेन च यशस्तेज इंद्रियवीर्यादिलक्षणं फलमुत्पन्नं भवति ।।
तद्व्यक्षरत् ।।
तद्यश आदिलक्षणं फलं विशेषेणागमत् ।।
तदादित्यमभितोऽश्रयत् ।।
गत्वा चादित्यमभितः श्रितवदित्यर्थः ।।
तद्वा एतद्यदेतदादित्यस्य रोहितँ रूपम् ।।
आदित्ये प्रत्यक्षतः परिदृश्यमानं यद्रूपं तत्कर्म निर्वर्त्त्य यशस्तेज आदि लक्षण फलरूपमित्यर्थः । रोहिते रूपे तद्बुद्धिः कर्तव्येति यावत् ।।
अथ येऽस्य दक्षिणारश्मयस्ता एवास्य दक्षिणामधुनाड्यः । यजूंष्येव मधुकृतो यजुर्वेद एवपुष्पं ता अमृता आपः । तानि वा एतानि यजूंष्येतंयजुर्वेदमभ्यतपन् । तस्याभितप्तस्यय शस्तेज इन्द्रियं वीर्यमन्नाद्यं रसो जायत ।तद्व्यक्षरत्तदादित्यमभितोऽश्रयत्तद्वा एतद्यदेतदादित्यस्य शुक्लँ रूपम् । अथ येऽस्य प्रत्यंचो रश्मयः ता एवास्य प्रतीच्यो मधुनाड्यःसामान्येव मधुकृतःसामवेद एव पुष्पं ता अमृता आपःतानि वा एतानि सामान्येतँ सामवेदमभ्यतपन् ।तस्याभितप्तस्य यशस्तेज इन्द्रियं वीर्यमन्नाद्यं रसो जायत् । तद्यक्षरत्तदादित्य मभितोऽश्रयत्तद्वा एतद्यदेतदादित्यस्यकृष्णंरूपम् । अथ येऽस्योदंचोरश्मयः ताएवास्योदीच्यो मधुनाड्यः । अथर्वांगिरसएवमधुकृतः ।।
अथर्वणांगिरसा च दृष्टा अथर्वांगिरसः ।।
इतिहासपुराणं पुष्पम् ।।
इतिहासपुराणविहितकर्मस्वथर्वांगिरसां विनियोगादृग्वेदादिवत् पुष्पत्वोक्तिरिति द्रष्टव्यम् ।।
ता अमृता आपस्ते वा एतेऽथर्वांगिरस एतदितिहासपुराणमभ्यतपन् । तस्याभितप्तस्य यशस्तेज इन्द्रियं वीर्यमन्नाद्यँ रसोऽजायत । तद्व्यक्षरत्तदादित्य मभितोऽश्रयत् तद्वा एतद्यदेतदादित्यस्य परं (रः) कृष्णं रूपम् ।।
अतिशयितं कृष्णंरूपमित्यर्थः ।।
अथ येस्योर्ध्वारश्मयस्ता एवास्योर्ध्वा मधुनाड्यो गुह्या एवदेशामधुकृतः ।।
ब्रह्मविषयकोपनिषद्रहस्योपदेशा इत्यर्थः ।।
ब्रह्मैव पुष्पं ता अमृता आपः । ते वा एते गुह्या आदेशाः एतद्ब्र्रह्माभ्यतपन् ।तस्याभितप्तस्य यशस्तेज इन्द्रियं वीर्यमन्नाद्यँ रसोऽजायत । तद्व्यक्षरत्तदा दित्यमभितोऽश्रयत्द्वा एतद्यदेतदादित्यस्य मध्ये क्षोभत इव ।।
समाहितदृष्टिभिर्वीक्ष्यमाणं मध्ये चलतीव स्फुरतीत्यर्थः ।।
ते वा एते रसानाँ रसा वेदा हि रसा स्तेषामेते रसास्तानि वा एतान्यमृताना ममृतानि वेदा ह्यमृतास्तेषामेतान्यमृतानि ।।
लोकसारभूतर्ग्वेदादिप्रतिपाद्यकर्मनिष्पाद्यत्वात् रोहितादिरूपाणामतिरसत्वम् । तथा वेदेभ्योऽपीष्टतत्साध्य (धन) प्रतिपादकतया भोग्यभूततयाऽमृतेभ्यो रोहितादिरूपाणंतत्प्रतिपाद्यकर्मनिष्पाद्यानामतिभोग्यत्वादमृतादप्यमृतत्वमित्यर्थः । अयमत्रनिर्गलितोऽर्थः ।प्रागाद्यूर्ध्वदेशांतःस्थितरश्मिनाडीतस्तत्तद्वेदोक्तकर्मकुसुमेभ्यस्तत्तद्वैदिकमंत्रमधुकरैरादित्य मंडलमानीतानि सोमाज्यपयःप्रभृतिद्रव्यनिष्पन्नानि यशस्तेजोवीर्यमिंद्रियमित्येवमात्मकानि लोहितं शुक्लं कृष्णं परंकृष्णं मध्ये क्षोभत इवेत्युक्तानि रोहितादीनि पंचामृतानि आदित्यमध्वाश्रयाणीति । एषां पंचानाममृतानां वसुरुद्रादित्यमरुत्साध्यगण भोग्यत्वं तदुपासीनानां वसुत्वादिप्राप्तिपूर्वकब्रह्मप्राप्तिरिति प्रतिपादयति ।
तद्यत्प्रथमममृतं तद्वसव उपजीवंत्यग्निना मुखेन ।।
अग्निमुखेन वसवो रोहितरूपलक्षणममृतमुपजीवन्तीत्यर्थः । उपजीवनं भक्षणमिति शंकां प्रतिषेधति ।।
न वै देवा अश्रांति न पिबन्ति ।।
चंद्रमिवेति भावः । पुनःकथमुपजीवनमित्यत्राह ।।
एतदेवामृतं दृष्ट्वा तृप्यंति ।।
यशस्तेजआदिलक्षणं रोहितं रूपं सर्वैः करणैरुपलभ्य तृप्यंतीत्यर्थः ।
एतदेव रूपमभिसंविशन्ति ।।
एतदेव रूपमभिलक्ष्यानुभूयेति यावत् । संविशन्ति भोगानंतरमुदासीना भवंतीत्यर्थः ।।
एतस्माद्रूपादुद्यन्ति ।।
प्राप्ते भोगकाले इति शेषः । सर्वत्रैतस्माद्रूपादिति ल्यब्लोपे पंचमी । एतद्रूपानु भवमुद्दिश्योद्यन्ति सोत्साहा भवंतीत्यर्थः।।
स य एतदेवममृतं वेद ।।
अनेन प्रकारेण वसुतृप्त्याधायकदर्शनगोचरत्वलक्षणवसूपजीव्यत्वादिना रोहितामृतं यो वेद ।।
स वसूनामेवैको भूत्वाग्निनैव मुखेन एतदेवामृतं दृष्ट्वा तृप्यति । स एतदेव रूपमभिसंविशत्येतस्माद्रूपादुदेति ।।
तत्क्रतुन्यायेन तदुपासीनेऽपि वसुत्वं प्राप्य तथैव भवतीत्यर्थः कियंतं कालमित्यत्राह ।।
स यावदादित्यः पुरस्तादुदेता पश्चादस्तमेता वसूनामेव तावदाधिपत्यँ स्वाराज्यं पर्येता ।।
आदित्यस्य प्राच्यां दिश्युदयः प्रतीच्यामस्तमयश्च यावंतंकालमनुवर्तते तावंतं कालं वसूनां यदाधिपत्यं यदप्रतिहतसंकल्पत्वलक्षणं स्वाराज्यं च तत्पर्येता परितोगंताऽनुभवतीत्यर्थः ।।
अथ यद्वितीयममृं ततद्रुद्रा उपजीवन्तींद्रेण मुखेन न वै देवा अश्नंति न पिबन्त्येतदेवामृतं दृष्ट्वा तृप्यंत्येतदेव रूपमभिसंविशंत्येतस्माद्रूपादुद्यंति । स य एतदेवममृतं वेद रुद्राणामेवैको भूत्वा इन्द्रेणैव मुखेनैतदेवामृतं दृष्ट्वा तृप्यति स एत देवरूपमभिसंविशत्येतस्माद्रूपादुदेति । स यावदादित्यः पुरस्तादुदेता पश्चादस्तमेता द्विस्तावद्दक्षिणत उदेतोत्तरतोस्तमेता रुद्राणामेव तावदाधिपत्यं स्वाराज्यं पर्येता ।।
पुरस्तादुदयपश्चादस्तमयापेक्षयाद्विगुणं कालं दक्षिणत उदयमुत्तरतोऽस्तमयं च कल्पयित्वा श्रुतिर्ब्रवीति नात्र कथंता कार्या । शिष्टंस्पष्टम् ।।
अथ यत्तृतीयममृतं तदादित्या उपजीवन्ति वरुणेनमुखेन नावै देवाअश्नन्ति न पिबन्त्येितदेवामृतं दृष्ट्वा तृप्यन्ति त एतदेवरूपमभि संविशन्त्येतस्माद्रपू द्युद्यन्ति । स य एतदेवममृतं वेदादित्यानामेवैको भूत्वा वरुणेनैव मुखेनैतदेवामृतं दृष्ट्वा तृप्यति स एत देवरूपमभि संविशत्ये तस्माद्रूपादुदेति स यावदादिदित्योदक्षिणत उदेतोत्तरतस्तमेता आदित्याना मेव तावदाधिपत्यं स्वाराज्यं पर्येता ।
अथ यच्चतुर्थममृतं तन्मरुत उपजीवन्ति सोमेन मुखेन न वैदेवा अश्नंति न पिबंत्येतदेवाम-तं दृष्ट्वा तृप्यंति । त एतदेव रूपमभिसंविशंत्येतस्माद्रूपादुद्यंति स य एतदेवममृतं वेद मरुतामेवैको भूत्वा सोमेनैव मुखेनैतदेवामृतं दृष्टवा तृप्यति स 
एतदेव रूपमभिसंविशत्येतस्माद्रूपादुदेति स यावदादित्यः पश्चादुदेता पुरस्तादस्तमेता द्विस्तावदुत्तरत उदेता दक्षिणतोऽस्तमेता मरुतामेव ता वदाधि पत्यँ स्वाराज्यं पर्येता । अथ यत्पंचमममृतं तत्साध्या उपजीवन्ति । ब्रह्मणा मुखेन नवैदेवा अश्नन्ति न पिबंत्येतदेवामृतंदृष्ट्वातृप्यन्ति सएतदेव रूपमभि संविशंत्येतस्माद्रूपादुद्यंति स य एतदेवाममृतं वेद साध्यानामेवैको भूत्वा ब्रह्मणैव मुखेनैतदेवामृतं दृष्ट्वा तृप्यति स एतदेव रूपमभिसंविशत्येतस्माद्रूपादुदेति । स यावदादित्य उत्तरत उदेता दक्षिणतोस्तमेता द्विस्तावढूर्ध्वउदेता अर्वागस्त मेता साध्यानामेवतावदाधिपत्यंस्वाराज्यंपर्येता ।।
वसुरुद्रादित्यमरुत्साध्यगणभोग्यरोहितादिपञ्चरूपात्मकपंचामृताश्रयदेव मधुत्वरूपितज्योतिर्मंडलाख्यरूपयुक्तस्योदयास्तमयादिकृत्यविशिष्टस्यादित्यनामकस्यादित्य शरीरककार्यावस्थब्रह्मण उपासनमुपदिश्य नामरूपकृत्यादिरहितकार्यावस्थारहितादित्य जीवशरीरकब्रह्मोपासनं दर्शयति ।।
अथ तत ऊर्ध्व उदेत्यनैवोदेता नास्तमेता ।।
अथ ब्रह्मदिवसरूपस्य कल्पस्य समाप्त्यनंतरं ततऊर्ध्व उदेत्य उदयास्तमयकृत्यप्राणयनु ग्रहरहित इत्यर्थः । उदायास्त शून्यः ।।
नैवोदेता नास्तमेता एकल एव मध्ये स्थाता ।।
एकस्वभाव एवोदासीनतया वर्तत इत्यर्थः । अत्राह भाष्यकारःकारणावस्थब्रह्मोपासनं विधीयते । असौ वादित्यो देवमध्वित्यारभ्याथ तत ऊर्ध्व उदेत्येत्यतः प्रागादित्यवस्वादिकार्य विशेषावस्थब्रह्मोपासनमुपदिश्यते । अथ तत ऊर्ध्व उदेत्येत्यादिनाऽऽदित्यांतरात्मतयावस्थितं कारणावस्थमेव ब्रह्मोपदिश्यत इत्युक्तम् । तत्राथ तत ऊर्ध्व उदेत्येत्यस्य मुक्तावस्थादित्यांतर्यामि ब्रह्मोपासनपरत्वेऽथ शब्दादिस्वारस्यात्कारणा वस्थमिति भाष्यस्याकार्यावस्थं मुक्तावस्थमित्यर्थ एवोचितः । नत्वादित्यभावप्राप्तिपूर्वावस्थम् । व्यासार्यैस्तु भाष्यस्वारस्यमवलंब्यादित्यनामरूपभाक्त्वास्थापूर्वभाव्यवस्थैव अथ तत ऊर्ध्व उदेत्येत्यादि संदर्भेण प्रतिपाद्यत इति वर्णितम् ।तेषामयमाशयः । अथशब्दो न निर्दिष्टानंतर्यार्थः । अपित्वर्थांतरप्रस्तावार्थः । अथ तत ऊर्ध्व उदेत्यनैवोदेता नास्तमेता एकल एव मध्येस्थातेत्यस्याप्युदयास्तमयतत्कार्यशून्यत्वमर्थः । तच्चादित्यभावपूर्वावस्थायां कल्पादौ संभवतीति ।।
तदेषः श्लोकः ।।
तस्मिन्विषये देवान्प्रति केनचिद्योगिना गीतःश्लोकः ।।
न वै तत्र ननिम्लोचनोदियाय कदाचन ।
देवास्तेनाहं सत्येन मा विराधिषि ब्रह्मणेति ।।
हे देवास्तस्मिन्नादित्यभावमुक्तिकाले स मुक्तादित्यांतर्यामिपरमात्मा नास्तमितोनोदितश्चेतनसत्येन ब्रह्मणाऽहं मा विराधिषि विरोधं न गच्च्छामि । अप्राप्तिं न गच्छामीति यावत् ।।
न ह वा अस्मा उदेति न निम्लोचति सकृद्दिवा है वास्मै भवति य एतामेवं ब्रह्मोपनिषदं वेद ।।
य एतां मधुविद्यारूपां ब्रह्मोपनिषदं ब्रह्मविद्यां वेदानुतिष्ठत्यस्मै ब्रह्मविदे आदित्यो नोदेति नास्तमेति । आदित्योदयास्तमयाभ्यां न किंचित्तस्य प्रयोजनमित्यर्थः । सकृद्दिवा है वास्मै भवति । अस्मै ब्रह्मविदे सकृद्दिवैव भवति सकृदुदितमहरेवभवति ।। सदैवाहर्भवतीत्यर्थः । संततं सर्वविषयकसाक्षात्कारोऽस्य भवतीत्यर्थः । मधुविद्यासंप्रदायमाह ।।
तद्धैतद्ब्रह्मा प्रजापतय उवाच प्रजापतिर्मनवे मनुः प्रजाभ्यः ।।
तद्धैतन्मधुविज्ञानमित्यर्थः ।।
तद्धैतदुद्दालकायारुणये ज्येष्ठाय पुत्राय पिता ब्रह्म प्रोवाच ।।
तद्धैतद्ब्रह्म उद्दालकाय पिता प्रोक्तवान् ।।
इदं वा व तज्ज्येष्ठाय पुत्राय पिता ब्रह्म प्रब्रूयात् प्रणाय्याय वांतेवासिने ।।
तस्माद्वेतोः इदं ब्रह्मविज्ञानं ज्येष्ठाय पुत्राय वा ब्रूयात् योग्याय शिष्याय वा प्रब्रूयात् । नान्यस्मै । प्रणाय्योऽसंमताविति निष्कामार्थे प्रणाय्यशब्दस्य निपातितत्वात् ।।
यद्यप्यस्माइमामद्भिः परिगृहीतां धनस्यपूर्णांदद्यादेतदेवततो भूयइत्येतदेवततो भूय इति ।।
समुद्रावृतां भोगोपकरणैः पूर्णामिमां पृथिवीं यद्यप्यस्मै आचार्याय दद्यात् ।तदपेक्षयाप्येतद्विज्ञानमेवाधिकम् । नैतस्यानुरूपो निष्क्रयोऽस्तीत्यर्थः । द्विरुक्तिर्विद्यासमाप्त्यर्था ।।
<0103009>
22.अपशूद्राधिकरणं
शुगस्य तदनादरश्रवणात्तदाद्रवणात्सूच्यते हि (ब्र.सू.1.3.33)
छांदोग्ये चतुर्थाध्यायारम्भे ।।
जानश्रुतिर्हि पौत्रायणः श्रद्धादेयो बहुदायी बहुपाक्य आस ।।
जनश्रुतस्या (तेर) पत्यं जानश्रुतिः । ह शब्दः प्रसिद्धौ । पुत्रसंज्ञस्य पुत्रःपौत्रः । तस्यापत्यं पौत्रायणः । श्रद्धापुरःसरं देयमस्य सः श्रद्धादेयः । अर्थिभ्यो बहुदातुं शीलमस्य स बहुदायी । बह्वस्य गेहेऽन्नं पक्तव्य स बहुपाक्यः आस।।
स ह सर्वत आवसथान्मापयांचक्रे सर्वत एव मेऽन्नमत्स्यंतीति ।।
स ह जानश्रुतिः सर्वत एत्यातिथयो ममान्नं भोक्ष्यंत इत्यभिप्रायेण सर्वासु दिक्षु ग्रामनगरमार्गारण्यादिषु पांथानामनाथानां शीतवातवर्षातपनिवारकान्नोदकशयनाच्छादनादि पूर्णाः शालाः कारितवानित्यर्थः ।।
अथ ह हँसा निशायामतिपेतुः ।।
एवं सति कस्यां चिद्रात्रौ केचन महात्मानोऽन्नदानादिगुणैस्तोषिताः हंसस्वरूपाः संतो राज्ञो दर्शनगोचरे आगताः ।।
तद्धैवं हँसो हँसमभ्युवाद ।।
तत्तस्मिन्काले तेषां हंसानां मध्ये एकः पृष्ठतो गछन्हंसः अग्नेगामिनं कंचनहंसमुवाच ।।
भो भो हि भल्लाक्ष भल्लाक्ष । जानश्रुतेः पौत्रायणस्य समं दिवा ज्योतिरा ततं तन्माप्रसाङ्क्षीस्तत्त्वा मा प्रधाक्षीदिति ।।
भो भो इति संबोध्य भल्लाक्ष भल्लाक्षेत्यनेन विपरीतलक्षणायां मंदलोचनेति संभ्रमेण द्विवारं संबोधनम् । समं दिवा स्वर्गेण समं दिवसेन समं वा । एतस्य तेजः प्रसृतम् । तस्मिंस्तेजसि मा सक्तो भूः । तत्तेजस्त्वां मा दहेत् ।।
तमु ह परः प्रत्युवाच ।।
एतज्जानश्रुतेः प्रशंसारूपं वाक्यमुपश्रुत्य तदसहमानः परो हंसःप्रत्युवाच ।।
कम्वर एनमेतत्संतँ सयुग्वानमिव रैक्वमात्थेति ।।
उ इत्यनर्थको निपातः ।कं संतं केन माहात्म्येन युक्तमेनं जानश्रुतिं सशकटं रैक्वमिवैतत्प्रशंसावचनं ब्रवीषि । रैक्व एव ब्रह्मज्ञो महाप्रभावः । अब्रह्मज्ञस्यास्य किं तेजः किं वा मां दहेदिति भावः । एवमुक्तः पश्चात्पतन् हंसः पृछति ।।
यो नु कथं सयुग्वा रैक्व इति ।।
य उक्तः स किंप्रकारक इत्यर्थः । इतर आह ।।
यथा कृताय विजिताय अधरेऽयास्संयंत्येवमेनँ सर्वं तदभिसमेति यत्किंच प्रजाः साधु कुर्वंति ।।
यथा लोके कृतनामा अयःद्यूतसमयप्रसिद्धश्चतुरंकायः । तत्र विजितं जयो यस्य सः कृताय विजितः पुरुषः अथवा विजितं विजयः तस्मा इत्यर्थः । तदर्थमितरे त्रिद्व्योकांकाः अधरे न्यूनाः अयाः संयंति संगच्छंते अंतर्भवंति । चतुरंके कृताये एकाकं द्यंकं त्र्यंकानां शतं सहस्रे संभवतीति न्यायेन विद्यमानत्वात् तत्रांतर्भवति । कृतांकविजयिनः एकांकादि जयोप्यस्तीति भावः । एवमेव हि लोके प्रजायच्छोभनं कर्मानुतिष्ठंतितत्सर्वमेनंकृतायस्थानीयरैक्वमभिसमेतिसंगच्छते । तत्कर्मणिसकलंशोभनकर्मांतर्गतमितियावत्।
यस्तद्वेद यत्स वेद ।।
स रैक्वः यद्वेद तदेवान्योऽपि । यःकश्चिद्वेद तज्ज्ञातमेवान्ये जानंति । तज्ज्ञाने सर्वज्ञानमंतर्गतमित्यर्थः ।।
स मयैतदुक्तः ।।
स तादृशो रैक्वो मयैतेन सयुग्वानमिव रैक्वमात्थेत्यनेनोक्त इत्यर्थः । वेदांताचार्यैस्तत्त्वटीकायामस्यार्थस्य प्रतिपादितत्वात् । 
उक्तं च भगवता भाष्यकृता लोके यत्किंचित्साध्वनुष्ठितं कर्म यच्च सर्वचेतनगतं विज्ञानं तदुभयं यदीयज्ञानकर्मांतर्गतं स रैक्वइत्याहेति । यद्यपि व्यासार्यैर्लघुसिद्धांते "आवृत्तिरसकृदुपदेशात्'' (ब्र.सू.4.1.1) इत्यत्र च यस्तद्वेद यो वदिता यत्स वेद यद्वेद्यं स मयैतदुक्तः । स वेदिता रैक्वस्तद्वेद्यं ब्रह्म चोभयं मयोक्तमित्यर्थ इत्युक्तम् । तदप्येतत्परमेव द्रष्टव्यम् । न तु प्रतीयमानार्थपरम् । यस्तद्वेद यत्स वेदेति वाक्यात्प्राचीने यथाकृताय विजितायाथरेयाःसंयंति एवमेनं सर्वं तदभिसमेति यत्किंच प्रजाः साधुकुर्वंतीति वाक्ये ब्रह्मप्रसक्तेरेवाभावेन वेदिता वेद्यं च तवोपदिष्टमित्यर्थस्यासंभवेन यस्तद्वेद यत्सवेदेति वाक्येन प्रतिपादनासंभवाद्भाष्यविरोधाच्चेति द्रष्टव्यम् ।।
तदु हजानश्रुतिः पौत्रायण उपशुश्राव ।।
तद्ब्रह्मज्ञानरहिततयाऽऽत्मनिन्दागर्भं तद्वत्तया च रैक्वप्रशंसारूपं वाक्यं शुश्राव ।।
स ह संजिहान एव क्षत्तारमुवाच ।।
स ह कथमपि निशामतिवाह्य तल्पं त्यजन्नेव क्षत्तारमुक्तवान् । "वैश्याद्ब्राह्मणकन्यायां क्षत्तानाम प्रजायते । जीविकावृत्तिरेतस्य राजांतःपुररक्षणम्'' इत्युक्तरीत्या राजांतः पुररक्षकः प्रतिलोमजातिविशेषःक्षत्ता ।।
अंगारे ह सयुग्वानमिव रैक्वमात्थेति ।। योऽनु कथं स युग्वा रैक्व इति यथाकृताय विजितायाधरेयाःसंयंति । एवमेनँ सर्वं तदभिसमेति यत्किंच प्रजाः साधु कुर्वंति यस्तद्वेद यत्स वेद स मयैदुक्त इति ।।
अंग वत्सेति क्षत्तारं राजा संबोध्य रात्रावेवं हंसयोः सल्लापः समजनि इति रैक्वस्य चिह्नमुक्तवानित्यर्थः ।।
स ह क्षत्तान्विष्य नाविदमिति प्रत्येयाय ।।
सचक्षत्ताशकटलक्षणरैक्वचिह्नंस्मरन्ग्रामनगरादिकमन्विष्यनाज्ञासिषमितिप्रत्यागतवान् ।।
तँ होवाच यत्रारे ब्राह्मणस्यान्वेषणा तदेनमृच्छेति ।।
ब्राह्मणस्य ब्रह्मविदो यत्र विविक्तेषु नदीपुलिनारामादिषु मार्गणं युक्तं तत्र गत्वा मार्गणं कुर्वित्युवाचेत्यर्थः ।।
सोऽधस्ताच्छकटस्य पामानं कषमाणमुपोपविवेश ।।
विजने कस्मिंश्चिद्देशे शकटस्याधस्तात्पामानं कंडूयमानं रैक्वमेत्य दृष्ट्वा समीपे गत्वा विनयेनोपविष्टवान् ।।
तँ हाभ्युवाद त्वं नु भगवः सयुग्वा रैक्व इत्यहं ह्यरा 3 इति ह प्रतिजज्ञे स ह क्षत्ताऽविदमिति प्रत्येयाथ ।।
हे भगवस्त्वं वा रैक्व इति पृष्टो रैक्वोऽहमेवेति प्रत्युवाच । तच्छ्रुत्वाऽऽज्ञासिषमिति प्रत्यागतः ।।
तदु ह जानश्रुतिः पौत्रायणः षट्छतानि गवां निष्कमश्चतरीरथं तदादाय प्रतिचक्रमे ।।
ततो जानश्रुतिः गवां षट्छतानि निष्कं कंठाभरणम् । अश्वतरीयुक्तं रथंतदादाय गृहीत्वा रैक्वं प्रतिगतवान् ।।
तँ हाभ्युवाद रैक्वेमानि षट्छतानि गवामयं निष्कोयमश्वतरीरथोऽनु म एतां भगवो देवताँ शाधि यां देवतामुपास्से इति ।।
हे रैक्व एतत्सर्वमानीतं तद्बृहण । त्वं यां देवतामुपास्से तां देवतां मे अनुशाधि विविच्य ज्ञापयेति प्रार्थयामास ।।
तमुह परः प्रत्युवाचाह हारे त्वा शूद्र तवैव सह गोभिरस्त्विति ।।
अह इत्याश्चर्ये । स्वयोगमहिमविदितलोकत्रयो जानश्रुतेर्ब्रह्मज्ञान विधुरता निमित्तानादर गर्भहंसवाक्यश्रवणेन शोकाविष्टतां तदनंतरमेव ब्रह्मजिज्ञासयोद्योगं च विदित्वाऽस्य ब्रह्मविद्यायोग्यतामभिज्ञायसत्यामपि योग्यतायां चिरकालसेवां विनाऽर्थप्रदानेन शुश्रूष माणस्यास्य यावच्छक्ति प्रदानेन ब्रह्मविद्याप्रतिष्ठिताभवतीति मत्वा तमनुगृह्णन्तस्य शोकाविष्टतामुपदेशयोग्यताख्यापिवां ब्रह्मजिज्ञासादार्ढ्यसिद्ध्यर्थं स्वयोगमहिम साक्षात्कृत सकलवृत्तांतत्वलक्षण स्वमहिमानं च शोचितृत्वप्रवृत्तिनिमित्तशूद्रशब्दमंत्रणेन ख्यापयन् हारसहितरथः तवैव गोभिः सहास्तु । कलत्रहीनस्य ग्रामगृहादिशून्यस्य ममगोरथादिरक्षणेका शक्तिः, मत्प्रयोजनापर्यवसाय्यल्पधनदानेन कथं तव ब्रह्मविद्या प्रतिष्ठिता भवेदित्युवाचेत्यर्थः ।स्फायितं चि0।2।170।। इत्यादिना रक्प्रकरणपठितेन "शुचेर्दश्च '' (उण.2.176) इत्युणादि सूत्रेण रक्प्रत्यये कृते शुचेश्चकारस्यदकारे अमितम्योर्दीघश्चेति पूर्वसूत्रानुवृत्तेन धातोरुकारस्य दीर्घादेशेन च शूद्रशब्दो निष्पन्नो भवति ।।
तदुह पुनरेव जानश्रुतिः पौत्रायणः सहस्रं गवां निष्कमश्वतरीरथं दुहितरं तदादाय प्रतिचक्रमे तँ हाभ्युवाद रैक्वेदं सहस ्रंगवामयं निष्कोऽयमश्वतरीरथ इयं च जाया अयं ग्रामोऽयस्मिन्नास्से अन्वेव मा भगवः शाधीति ।।
तदभिप्रायं जानन् रैक्वस्य परिणयार्थं स्वकन्यामावासार्थं तत्रत्यं ग्रामं चोपहृत्य प्रार्थयामासेत्यर्थः ।।
तस्या ह मुखमुपोद्गृह्णन्नुवाच ।।
तस्य मुखमुपायनरूपोपायमंगीकुर्वन्नुक्तवानित्यर्थः ।।
आजहारेमाःशूद्रानेनैव मुखेनालापयिष्यथा इति ।।
इमा दक्षिणा आजहर्थ । अनेनैवोपायेन मां ब्रह्मोपदेशरूपं वाक्यमालापयिष्यसे ब्रह्मविद्योपदेष्टारं करिष्यसीत्यर्थः । "थासःसे इत्येतदभावश्छांदसः । पुनरपि'' शूद्रेति संबोधनस्य पूर्ववत्प्रयोजनम् । अत्र शूद्रशब्दस्य न रूढ्या वर्णविशेषोर्थः । चतुर्थवर्णस्य ब्रह्मविद्यायामनधिकारादिति द्रष्टव्यम् ।।
ते हैते रैक्वपर्णानाम महावृक्षेषु यत्रास्मा उवास ।।
यत्रग्रामेषु रैक्व उवास तेषु महावृक्षाख्यदेशेषु रैक्वपर्णा इति प्रसिद्धास्तान् ग्रामांश्चास्मै ददावित्यर्थः ।।
स तस्मै होवाच ।।
तत्सर्वं दत्तवते जानश्रुतये रैक्वः स्वोपास्यांदेवतामुपदिदेशेत्यर्थः ।।
वायुर्वाव संवर्गः ।।
संवर्जनं सम्यग्ग्रहणम् । एकीकृत्यग्रहणमित्यर्थः । संवर्गत्वगुणको वायुर्ध्येय इति यावत् ।संवर्गत्वमेवोपपादयति ।।
यदा वा अग्निरुद्वायति वायुमेवाप्येति यदा सूर्योऽस्तमेति वायुमेवाप्येति यदा चंद्रोऽस्तमेति वायुमेवाप्येति यदा आप उच्छुष्यंति वायुमेवापियंति वायुर्ह्येवैतान्सर्वान् संवृंक्ते इत्यधिदैवतम् ।।
प्रक्रमे हि एनं सर्वं तदभिसमेतीत्यादिब्रह्मविद्याप्रशंसावगमात् वक्ष्यमाणलिंगानुपपत्तेश्च वायुशब्देन वायुशरीरकः परमात्मोच्यते । संवंृक्ते एकीकृत्य गृह्णातीत्यर्थः । इत्यधिदैवतम् । एवं देवेषु संवर्गोऽयमित्यर्थः । अध्यात्मं प्राणः संवर्ग इत्याह ।।
अथाध्यात्मं प्राणो वाव संवर्गः स यदा स्वपिति ।।
स पुरुषो यस्मिन्काले स्वपितीत्यर्थः ।।
प्राणमेव वागप्येति प्राणं चक्षुः प्राणँ श्रोत्रं प्राणं मनः प्राणो ह्येवै तान्सर्वान्संवृङ्क्ते इति ।।
अत्रापि प्राणशब्दस्तच्छरीरकपरमात्मपरो द्रष्टव्यः । उक्तमर्थमुपसंहरति ।।
तौ वा एतौ द्वौ संवर्गौ वायुरेव देवेषु प्राणः प्राणेषु ।।
स्पष्टोऽर्थः ।।
संवर्गविद्यास्तुत्यर्थमाख्यायिकेयमारभ्यते ।।
अथ ह शौनकं च कापेयमभिप्रतारिणं च काक्षसेनिं परिविष्यमाणौ ब्रह्मचारी बिभिक्षे ।।
कपिगोत्रं शुनकसुतं कक्षसेनसुतमभिप्रतारिनामानंचतौद्वौसूपकारैः परिविष्यमाणौ भोजनायोपविष्टौ कश्चित्संवर्गोपासको ब्रह्मचारी भिक्षितवान् ।।
तस्मा उ ह न ददतुः ।।
अयं ब्रह्मचारी संवर्गविद्यानिष्ठो दुरभिमानी यद्वक्ष्यति तच्छ्रोष्याव इति बुद्ध्या भिक्षां न दत्तवंतौ ।।
स होवाच ।।
स ब्रह्मचार्युवाच ।।
महात्मनश्चतुरो देव एकः कःसो जगार भुवनस्य गोपाः ।
तं कापेय नाभिपश्यंति मर्त्याः अभिप्रतारिन्बहुधा वसंतम् ।।
अधिदैवतम् महात्मनः अग्न्यादित्यचंद्रजलरूपान् अध्यात्मम् वाक्चक्षुश्श्रोत्र मनो रूपान् चतुस्संख्याकान्देवान्सर्वलोकस्य गोप्ता सः एक एव वायुः प्राणरूपी कःप्रजापतिः जगार संहृतवान् । हे कापेयाभिप्रतारिणौ एवं भूतं प्रजापतिं बहुरूपतया वसंतं मर्त्या मरणधर्माणः अविद्यामोहिताः संतो न जानन्तीत्यर्थः । गोपाः गुपू रक्षणे असुन्प्रत्ययांतः ।।
यस्मै वा एतदन्नं तस्मा एतन्नदत्तमिति ।।
जगत्सर्वं यस्य संवर्गस्य प्रजापतेरन्नं तस्मै भिक्षमाणाय मह्यमन्नं न दत्तम् । अतः केऽपि न जानंतीत्युक्तोपासदार्ढ्यायोक्तोपास्यैक्यबुद्ध्या भिक्षमाणाय स्वस्मै अं प्रदानमेव स्वोपास्य देवताया अप्रदानं मत्वा तस्मै एतन्नदत्त मिति तौ निंदितवानित्यर्थः ।।
तदुह शौनकः कापेयः प्रतिमन्वानः प्रत्येयाय ।।
कापेयः शौनकः तत्प्रतिमन्वानः मनसाऽऽलोचयन् तत्समीपं प्रत्यागत्योवाच ।।
आत्मा देवानां जनिता प्रजानाँ हिरण्यदंष्ट्रो बभसोऽनसूरिः ।
महांतमस्यमहिमानमाहुरनद्यमानोयदनन्नमत्ती
तिवैवयंब्रह्मचारिन्नेदमुपास्महेदत्तास्मैभिक्षामिति ।।
देवानां नियंता प्रजानामुत्पादकः । कमनीयदंष्ट्रायुक्तः हिरण्यविदारकदंष्ट्रायुक्त इति वा ।वभसो भक्षणशीलः । असुरसंहारक इति यावत् । अनसूरिरविपश्चिन्न भवतीत्यनसूरिः । विपश्चिदिति यावत् । अस्य च "श्रीनृसिंहस्य''परमात्मनः महिमानं महांतमाहुः । यत्स्वय मन्यैरनाश्यमानः अनन्नं वागादिकमत्ति नाशयति एवं भूतः परमात्मैव संवर्गः न त्वदुक्तः प्रजापतिरित्यर्थः । अतो वयं न त्वदुक्तप्रजापतिरूपं संवर्गमुपास्महे । अपि तु परमात्मानमेव । अतस्त्वं संवर्गं न 
यथावज्जानासीत्युक्त्वा तस्मै भिक्षां प्रयच्छतेति परिचारकानाहतुरित्यर्थः । अनेन संवर्गविद्यायाः वायुप्राणशरीरकपरमात्मपरत्वमाविष्कृतं भवतीति ।।
तस्मा उ ह ददुः ।।
तस्मै ब्रह्मचारिणे परिचारका भिक्षां ददुरित्यर्थः । संवर्गविद्यास्तुतये तत्संबंधिपदार्थान् कृतायत्वेन विराट्त्वेनान्नत्वेनान्नादित्वेन च स्तौति ।।
ते वा एते पंचान्ये पंचान्ये दशसंतस्तत्कृतम् ।।
अधिदैवतमग्न्यादित्यचन्द्रजलरूपाः पदार्थाः अपियंत श्चत्वारः । अपीयमानो वायुरेक इति पंच । अध्यात्मं वागाद्या अपीयंत श्चत्वारः । अपीयमानः प्राण एक इति पंच । आहत्य दशत्वसंख्यां प्राप्ताः संतः कृतायतां भजंते । कृतसंज्ञके तस्मिन्नये चतुरंकाय त्र्यंकायद्यंकायैकां कायानामनुप्रविष्टतया दशांकत्वमेकस्य द्वयोस्त्रयाणां चतुर्णां च समावेशे दशत्वसंख्या संभवादितिभावः ।।
तस्मात्सर्वासु दिक्ष्वन्नमेव दशकृतम् ।।
तस्माद्धेतोः संवर्गविद्योपास्यं दशत्वसंख्यायुक्ततया कृताय रूपं सद् दशसु दिक्षु विद्यमानमन्नमेव भवति । दशाक्षराविराडन्नं विराडिति श्रुतेः ।।
सैषा विराडन्नादी ।।
दशत्वसंख्याश्रयत्वाद्दशाक्षरा विराडिति विराट्छंदो भवति । अन्नमत्तीत्यन्नादी । कृतसंज्ञिके अये दशसंख्याया भक्ष्यवदंतर्भूतत्वाद्दशत्वसंख्याया श्चविराट्त्वाद्वि राजश्चान्नत्वाद्द शत्वसंख्यागर्भकृतायस्थानीयसंवर्गविद्योपास्यान्नादित्वमप्यस्तीत्यर्थः ।।
तयेदँ सर्वं दृष्टम् ।।
तया विराजा उपासितया इदं सर्वं दशदिग्वर्तिंपदार्थजातं दशत्वसंख्यासाम्याद्दृष्टं भवति । उपासितं भवतीत्यर्थः । तदुपासनस्य फलमाह ।।
सर्वमस्येदं दृष्टं भवत्यन्नादो भवति य एवं वेदय एवं वेद ।।
एतदुपासकस्य सार्वज्ञं ब्रह्मलक्षणान्नानुभवश्च भवतीत्यर्थः । विद्यासमाप्तिद्योतकं द्विर्वचनम् ।व्यासार्यैस्तु "छन्दोभिधानान्नेति''(ब्र.सू.1.1.25) इति सूत्रे अन्नादिति पाठमाश्रित्यान्नं च तदत्ति चेत्यन्नादिति भोक्तृत्वभोग्यत्वाश्रय परमात्मापरतया व्याख्यातम् ।।
<0103010>
23. अर्थांन्तरत्वादिव्यपदेशाधिकरणं
सुषुप्त्युक्रांत्योर्भेदेन (ब्र.सू.1.3.43)
न संख्योपसंग्रहादपि नानाभावादतिरेकाच्च (ब्र.सू.1.4.10)
संध्ये सृष्टिराह हि (ब्र.सू.3.2.1)
प्रतिषेधादिति चेन्न शारीरात् (ब्र.सू.4.2.12)
एतद्विषयवाक्यार्थनिर्णयाय बृहदारण्यकषष्ठाध्यायगतवाक्यान्यत्यंतोपयुक्तानि व्याख्यायंते ।।
अस्तमित आदित्ये याज्ञवल्क्य चंद्रमस्यस्तमिते शांतेऽग्नौ शांतायां वाचि किंज्योतिरेवायं पुरुष इत्यात्मैवास्य ज्योतिर्भवतीत्यात्मनैवायं ज्योतिषास्ते पल्ययते कर्म कुरुते विपल्येतीति ।।
स्वप्ने बाह्येंद्रियाणामुपरतत्वादादित्यादिप्रकाशकाभावाच्चात्मैव स्थितिगतिहेतुभूत प्रकाशको भवतीत्यर्थः । 
आत्मैवास्यज्योतिरित्यत्रात्मशब्दनिर्दिश्यमानं पुरुषस्वरूपं किमिति पृच्छति ।
कतम आत्मेति ।।
हृत्कमलमध्यगतः प्राणशब्दितेंद्रियमध्यगः विज्ञानधर्मक इत्युत्तरमाह ।।
योऽयं विज्ञानमयः प्राणेषु हृद्यंतर्ज्योतिः पुरुषः ।।
अत्र विज्ञानमय इति प्राचुर्यार्थे मयटाऽऽत्मनोज्ञानव्यतिरेक उक्तः । प्राणेष्विति सप्तमीनिर्देशादिंद्रियव्यतिरेकोऽपि सिद्धः । अत्र ज्योतिश्शब्दितात्मनो विज्ञानमयत्वोक्त्या धर्मभूता ज्ञानद्वारा भासकत्वमादित्यादीनामिव प्रभाद्वारा ज्योतिष्ट्वमिति भावः ।।
स समानः सन्नुभौ लोकावनुसंचरति ध्यायतीव लेलायतीव ।।
स जीवः अहंकारविमूढात्माकर्ताहमिति मन्यत "इत्युक्तरीत्या परायत्तकर्तृत्वेऽपि स्वातंत्र्य लक्षणकर्तृत्वाभिमानयुक्तः सन् लोकद्वयेऽपि संचरति । ध्यायतीव चलतीव । परतंत्रप्रभौ प्रभुरिवेत्युक्तिवत्परायत्तकर्तृत्वाश्रये ध्यायतीवेतीव शब्दप्रयोगे नानुपपत्तिः । ततश्चलोकद्वय संचारध्यानादेर्देहातिरेक उक्तो भवति ।। ननु स्वप्ने स्वयंज्योतिष्ट्वं कुतोऽभ्युपगंतव्यमिन्द्रियाणां प्रकाशकत्वादित्याशंक्याह ।।
स यत्र प्रस्वपित्यस्य लोकस्य सर्वावतो मात्रामुपादाय स्वयं निहत्य स्वयं निर्माय स्वेन भासा स्वेन ज्योतिषा प्रस्वपित्यत्रायं पुरुषः स्वयंज्योर्ति भवति ।।
यदायंस्वप्नमनुभवति तदा सर्वावतः सर्ववतः भोग्यभोगोपकरणादिसर्वयुक्तस्य जगतो मात्रा मीयतेनेनेति मात्रा प्रकाशकेंद्रियवर्गः तमुपादाय स्वयमेव तमिंद्रियवर्गं निहत्य निश्चेष्टतामापाद्य निर्व्यापारं कारयित्वा स्वयं निर्माय जीवस्य स्वाप्नपदार्थस्रष्टृत्वमदृष्टद्वारा द्रष्टव्यम् परैरपि तथैवोक्तत्वात् । स्वेन भासेत्यस्यैव विवरणं स्वेन ज्योतिषेति । प्रस्वपितिस्वप्नमनुभवतीत्यर्थः । अत्रास्यां दशायां पुरुषः स्वयं ज्योतिर्भवति प्रकाशकान्तराभावादित्यर्थः ।यद्यपि स्वप्नपदार्थभानं धर्मभूतज्ञानेनैव नात्मज्योतिषा । तथाप्यादित्यादि प्रकाशकांतर स्थानाभिषिक्त आत्मैवेति भावः । यद्यपि स्वप्ने आदित्यादिज्योतिस्सृष्ट्यभ्युपगमे प्रकाशकांतरव्यतिरेको न वक्तुं शक्यः । तथापि लोकप्रसिद्धादित्यादिज्योतिरंतराभावाज्जाग्रदादिवैषम्यमस्तीति द्रष्टव्यम् । नन्वत्मनैवायं ज्योतिषास्ते कर्म कुरुते इत्यादिनोपपद्यते ।अर्थस्यैवाभावेनाऽऽसनकर्मकरणादीनामभावादित्याशंक्याह ।।
न तत्र रथा न रथयोगा न पंथानो भवंत्यथ रथान्रथयोगान्पथः सृजते ।।
युज्यंत इति योगाः। रथयोगा अश्वादयः । रथरथाश्वमार्गादयःजाग्रद्दशानुभवयोग्या न संति ।। अथ तु तत्तत्पुरुषत्तत्कालमात्रानुभाव्यानर्थान्परमात्मा सृजते ।
न तत्रानंदा मुदः प्रमुदो भवंत्यथानंदान्मुदः प्रमुदः सृजते ।।
अनुकूलदर्शनजा प्रीतिरानंदः । स्वकीयत्वबुद्धिजा प्रीतिर्मुत् । विनियोगजन्या प्रीतिः प्रमुत् ।।
न तत्र वेशांताः पुष्करिण्यः स्त्रवंत्यो भवंत्यथ वेशांतान्पुष्करिण्यः स्त्रवंत्यः सृजते ।।
वेशंताः पल्वलानि । वेशांता इति दीर्घश्छांदसः । पुष्करिण्यो वाप्यः । स्त्रवंत्यो नद्यः । पुष्करिणीः स्त्रवंतीः सृजत इत्यर्थः । अत्र "वा छंदसीति'' पूर्वसवर्णदीर्घाभावः । ननु स्वप्नेदृग्यस्मिन्देशे यदा रथं पश्यति तदानीं तत्र स्थितोऽन्यस्तं न पश्यति तत्र तस्यान्यत्र नयनचिह्ना नि वा नाशचिह्नानि वा नोपलभ्यंते । अतःकथमीदृशीस्वप्नार्थसृष्टिरुपपद्यतामित्यत्राह ।।
स हि कर्तेति ।।
सकलप्रपंचनाटकसूत्रधारः सर्वेश्वरः खलु तत्र कर्ता स किं वा कर्तुं नशक्नुयादिति हि शब्दाभिप्रायः ।।
तदेते श्लोका भवन्ति ।।
सुप्तमधिकृत्यैते वक्ष्यमाण श्लोकाः प्रवृत्ता इत्यर्थः ।।
स्वप्नेन शरीरमभिप्रहत्यासुप्तः सुप्तानभिचाकरीति ।
शुक्रमादाय पुनरेति स्थानं हिरण्मयः पुरुष एक हग्ंसः ।।
स्वप्नेनेतीत्थं भावे तृतीया । स्वप्नेनोपलक्षितस्सन् । शारीरमभिप्रहत्यशरीरीनष्टचेतामापाद्य असुप्तः अलुप्तप्रकाश एव सन् सुप्ताँल्लुप्तप्रकाशान्प्राणानभितश्चाकशीति ।"कशगति शब्दयो''रित्यस्माद्यङ् लुगंतादिदं रूपम् । पर्यटतीत्यर्थः । शुक्रं ज्योतिष्मत्प्रकाशकम् । मन आदींद्रियवर्गमादाय स्वप्नांते पुनः स्वस्थानमेति । हिरण्मयः प्रकाशमयः । एकहंसः एक एव हंति गच्छतीति एक हंसः ।।
प्राणेन रक्षन्नवरं कुलायं बहिष्कुलायादपरश्चरित्वा ।
स ईयते अमृतो यत्र कामं हिरण्मयः पुरुषः एकँ हसः ।।
अवरं निकृष्टं स्थूलं शरीरं प्राणेन पंचवृत्तिप्राणेन रक्षन्प्राणस्यापि स्वप्ने जीवेन सह निर्गमे सद्योमरणमेव स्यात् । अतः प्राणेन शरीरं रक्षन्कुलायाज्जाग्रच्छरीराद् बहिर्निर्गत्य यत्र कामं काम्यत इति कामं यत्र भोग्यं तत्र सर्वत्र चरित्वा अमृतः अमरणधर्मा हिरण्मयः एकहंसः पुनरपिस्वस्थानमीयते गच्छतीत्यर्थः । यद्वा यत्र कामं तत्र ईयते गच्छतीत्यर्थः ।।
स्वप्नांत उच्चावचमीयमानो रूपाणि देवः कुरुते बहूनि ।
उतेव स्त्रीभिः सह मोदमानो जक्षदुतेवापि भयानि पश्यन् ।।
स्वप्नांते स्वप्नमध्य इत्यर्थः । अंतश्शब्दो मध्यवचनः । उच्चावचं पुण्यपापलक्षणमृत्कुष्टापकृष्टं संगच्छमानो देवः जीव इत्यर्थः । बहूनि देवादीनि रूपाणि भजत इत्यर्थः । उत शब्दोप्यर्थः ।स्त्रीभिःसह मोदमान इव जक्षदिव । जक्षणं भक्षणं हसनं वा । जक्षभक्षहनयोरिति हि धातुः । भयानि बिभेत्येभ्य इति । व्याघ्रादीनि पश्यन्निवापि भवतीत्यर्थः ।।
आराममस्य पश्यंति न तं पश्यति कश्चनेति ।।
अस्य जीवस्याराममुपकरणभूतमुद्यानादिकं देहेंद्रियादिकंच सर्वेपि पश्यंति । तं देहेंद्रियादिविविक्तमंतर्बहिस्संचरंतमपि न पश्यंतीति लोकं प्रत्यनुक्रोशं दर्शयतिश्रुतिः । इतिर्मंत्रसमाप्तौ । लोकप्रसिद्धिरपि तथेत्याह ।।
तं नायतं बोधयेदित्याहुर्दुर्भिषज्यं हास्मै भवति यमेष न प्रतिपद्यते ।।
यत एव स्वप्ने इन्द्रियाण्युपहृत्य जीवो बहिर्निर्गच्छति । अत आयतं गाढं सुप्तम् । यम उपरमे निष्ठा । "अनुदात्तोपदेशे''त्यनुनासिकलोपः । तं न बाधयेदित्याहुः चिकित्सकाः । ते हि तत्र दोषं पश्यंति दुर्भिषंज्यं हास्मै भवति यमेष न प्रतिपद्यते । बहिर्निर्गत आत्मायमिंद्रियदेशं न प्रतिपद्यते । कदाचिद्व्यत्यासेनेंद्रियाणींद्रियांतरदेशे प्रवेशयेत् । तत्रांध्यबाधिर्यादिदोषप्राप्तौ दुर्भिषज्यं हास्मै भवति दुःखेन भिषक्कर्मास्मै दोषाय भवति । अयं दोषो दुर्विचिकित्स एव स्यादित्यर्थः ।।
स वा एष एतस्मिन्स्वप्नांते रत्वा चरित्वा दृष्ट्वैवा पुण्यं पापं
पुनः प्रतिन्यायं प्रतियोन्या द्रवति बुद्धांतायैव ।।
स्वप्नांते स्वप्नस्थान इत्यर्थः । अन्तशब्दः स्थानवचनः । "अंतः समाप्तौ स्थाने च निर्णयेभ्यंतरेपि चेति नैघण्टुकाः'' । बुद्धांतो बोधस्थानं जागरणमिति यावत् । स्वप्नस्थाने क्रीडित्वा चरित्वा पुण्यपापफलमनुभूय पश्चाद्यथान्यायं यथागतम् । अयनमायः गमनम् । योनिशब्दः स्वप्नस्थानाद्यथागतं जाग्रत्स्थानमागच्छतीत्यर्थः ।।
तद्यथा महामत्स्य उभे कूले अनुसंचरति पूर्वं चापरं च
एवमेवायं पुरुष एतावुभावंतावनुसंचरति स्वप्नांतं च बुद्धांतं च ।।
कूलद्वयसंचारिमत्स्यवज्जाग्रत्स्वप्नस्थानसंचरणशीलो भवतीत्यर्थः । एवं स्थानद्वयसंचारं प्रदर्श्य सुषुप्तिदशां प्रकाशयति ।
तद्यथास्मिन्नाकाशे श्येनो वा सुपर्णो वा विपरिपत्य श्रांतः संहत्य पक्षौ संलायायैव घ्रियते एवमेवायं पुरुष एतस्मा अंताय धावति यत्र सुप्तो न कंचन कामं कामयते न कंचन स्वप्नं पश्यति ।।
यथा आकाशे श्येनो वा गरुडो वा विशेषेण विपरिपत्यपतनं कृत्वा श्रांतः सन्पक्षौ संहत्यलीयतेऽस्मिन्पक्षीनिलयः नीडः । समीचीननीडायैव घ्रियते अवविष्ठते । धृङ् अवस्थान इति धातुः । एवमेवायं पुरुषः बुद्धांतस्वप्नांतसंचरणश्रांतो यत्र स्थाने सुप्तः न कामाद्युपगतः स्वप्नांश्चान्यान्पदार्थांश्च न पश्यति तादृशाय पूर्वोक्तस्थानद्वयकालुष्यरहितः सुषुप्तिस्थानाय धावतीत्यर्थः । ननु क्वचित्स्वप्नादिदर्शनं क्वचित्तदभाव इत्यत्र किं विनिगमकमित्याशंकायां स्थानवैषम्यकृतमित्याह ।।
ता वा अस्यै ता हिता नाम नाड्यो यथा केशः सहस्रधा भिन्न स्तावताणिम्ना तिष्ठंति शुक्लस्य नीलस्य पिंगलस्य हरितस्य लोहितस्य पूर्णाः अथ यत्रैनं घ्रंतीव जिनंतीव हस्तीव विच्छाययति गर्तमिव पतति ।।
यत्र स्थितमेनं केचन घ्नंतीव जिनंतीव जयंतीव गजो विद्रावयतीव गर्तमिव पतननिमित्तं भाति ताः केशसहस्रांशसूक्ष्मा नाना रूपान्नरसपूर्णा हिता नामिका नाड््यो भवंतीत्यर्थः ।।
यदेव जाग्रद्भयं पश्यति तदत्राविद्यया मन्यते ।।
यद्यज्जाग्रदृशायां भयसाधनं पश्यति तत्सर्वमासु नाडीष्वविद्यया कर्मवशान्मन्यते प्रत्येतीत्यर्थः । हितानामकस्वप्नवहनाडीस्थितस्यकर्मसंबंधसत्त्वात् । भीषणस्वाप्नपदार्थप्रति भानं संभवतीति भावः ।।
अथ यत्र देव इव राजेवाहमेवेदं सर्वोऽस्मीति मन्यते सोऽस्य परमो लोकः ।।
स यथा कुमारो वा महाराजो वा महाब्राह्मणो वा अतिसीमानं दस्य गत्वा शयीतैवमेवैष एतच्छेते इति बालाकिब्राह्मणोक्तरीत्या यत्र स्थाने स्थितस्य देववद्राजवच्चानंदानुभवः स्वव्यतिरिक्तानुकूलप्रतिकूलवस्त्वनुपलम्भः सोऽस्य जीवस्य परमो लोकः मुख्याश्रयः । परत्मात्मेति भावः ।।
तद्वा अस्यैतदतिच्छन्दा अपहतपाप्माभयं रूपम् ।।
तदेतत् । अस्यातिच्छंदाः । छंदशब्द इच्छावाची । अतिच्छंदमभिलाषातिगम् । अपहतपाप्मपापप्रतिभटम् । अभयं प्रियं 
प्राप्यं रूपं परमात्मैवेत्यर्थः । ततः किमित्यत्राह ।।
तद्यथा प्रियया स्त्रिया संपरिष्वक्तो न बाह्यं किंचन वेद नातरं एवमेवायं पुरुषः प्राज्ञेनात्मनासंपरिष्वक्तो न बाह्यं किंचन वेद नांतरम् ।।
यथा प्रियस्त्रीपरिष्वक्तस्यांतरदुःखादिपदार्थज्ञानं बाह्यपदार्थज्ञानं वा नास्ति एवं परमप्रियेण प्राज्ञेन परमात्मना परिष्वक्तस्य बाह्याभ्यंतरज्ञानाभाव उपपद्यते । अत्र च परिष्वंगो नाम लय एव । "स्वाप्ययात्'' (ब्र.सू.1.1.10) इति सूत्रे स्वमपीतो भवतीति भाष्यै वाक्यसमानार्थतयैतद्वाक्यस्योदाहृत्वात् । अथवा जाग्रत्स्वप्नभोगप्रदकर्म संबन्धविरोधि परिष्वंगः संबंधविशेषः सुषुप्तिमात्रकालवर्तीति द्रष्टव्यम् ।।
तद्वा अस्यै तदाप्तकाममात्मकाममकामँ रूपं शोकांतरम् ।।
तदेव प्राज्ञात्मलक्षणमवाप्तसमस्तकाममात्मव्यतिरिक्तकामनाशून्यम् शोकांतरं शोकबाह्यम् । अंतरशब्दो बहिर्योगवचनः । प्राप्यं रूपमित्यर्थः ।।
अत्र पिताऽपिता भवति माताऽमाता ।।
अत्र परमात्मनि सुषुप्तिस्थानेलीनस्य पित्रादयो न संति । तद्रूपस्य शरीरसंबंधघटककर्मसंबंधशून्यतया अशरीरस्य जनकाभावेन पित्रादेरभावादिति भावः ।।
लोका अलोकाः ।।
तस्याश्रयशून्यत्वादिति भावः ।।
देवा अदेवाः ।।
अनुग्राहकशून्यत्वादिति भावः ।।
वेदा अवेदाः ।।
अननुशासनीयस्वरूपत्वादिति भावः ।।
अत्र स्तेनोऽस्तेनो भवति भ्रूणहाऽभ्रूणहा चंडालोऽचंडालः पौल्कसोऽ पौल्कसः श्रमणोऽश्रमणः तापसोऽतापसः ।।
परिशुद्धात्मस्वरूपेस्ते यादिकर्तृत्वाद्यसंभवादितिभावः । अत्र हेतमाह ।।
अनन्वागतं पुण्येनाननव्गतं पापेन ।।
शरीरसंबंधघटकपुण्यपापासंस्पर्शनादिति भावः । ननु चरमदेहवियोगानंतरभावित्वात्सर्व कर्मप्रहाणस्य कथं सुषुप्तौ कर्मसंबंधाभाव इत्याशंक्याह ।।
तीर्णो हि तदा सर्वांश्छोकान्हृदयस्य भवति ।।
मनस्तापरूपफलाभावाद्विद्यमानानामपि कर्मणां फलप्रदानाभिमुख्याभावात् । कर्मणामसंबद्धप्रायत्वात् । शरीरसंबंधाभावेन तदनुबन्धिमातापित्रादयो न संतीत्यर्थः । ज्ञातृस्वरूपस्य सुषुप्तस्यात्मनो बाह्याभ्यंतरज्ञानाभावः किंनिबंधन इत्याशंक्याह ।।
यद्वै तन्न पश्यति पश्यन्वै तत्र पश्यति न हि द्रष्टुर्दृष्टेर्विपरिलोपो विद्यते अविनाशित्वान्न तु तद्दितीयमस्ति ततोऽन्यद्विभक्तं यत्पश्येत् ।।
द्वैतं बाह्यमाभ्यंतरं वा स्वातिरिकं वस्तु सुषुप्तौ जीवो न पश्यतीति यत् । तत् पश्यन् वै न पश्यति । वै शब्द एवार्थः । पश्यतः दर्शनयोग्यज्ञानवत एव बाह्यांतरादर्शनमित्यर्थः । नन्वपश्यतः कथं पश्यत्त्वमित्यत्राह । नहि द्रष्टुर्दृष्टेर्विपरिलोपो विद्यते अविनाशित्वादिति ।ज्ञातुर्धर्मभूतज्ञानस्य नित्यत्वाद्विनाशो नास्तीत्यर्थः । तर्हि सुषुप्तौ कथमदर्शनमिति तत्राह । न तु तद्दितीयमस्ति ततोऽन्यद्विभक्तं यत्पश्येदिति । अयमर्थः । ज्ञानस्वरूपाभावानिबंधनो बाह्यांतरद्वितीयज्ञानाभावो न भवति । अपि तु ततो विभक्तस्य प्राज्ञात्मनः पृथक्सिद्धस्यान्यस्य 
बाह्यांतररूपद्वितीयवस्तुनोऽभावादेवानुकूलप्रतिकूलपदार्थादर्शनमित्यर्थः । नच पृथक् सिद्धपदार्थाभावस्य जाग्रत्स्वप्नयोरपि समत्वात् । तत्रैव सुषुप्तावप्यविद्यमानपृथक्सिद्ध पदार्थानुभवोऽस्त्विति शंक्यम् । तत्र कर्मरूपदोषवशात्पृथक्सिद्धपदार्थोपलंभसंभावत्सुषुप्तै कर्मदोषस्याकार्यकरत्वेनासंबद्धप्रायत्वस्योपपादितत्वाच्च । नच तर्ह्यापृथक्सिद्धतया ब्रह्मात्मकत्वेनैव विषयाणामुपलंभोऽस्त्विति शंक्यम् । एतं ब्रह्मलोकं न विंदत्यनृतेन हि प्रत्यूढा इति छान्दोग्योक्तरीत्या अनृतशब्दितकर्मविशेषेण जीवधर्मभूतज्ञानस्य तिरोहिततया ब्रह्मण उपलम्भासंभवेन ब्रह्मात्मकतयाप्युपलंभासंभवाद् ब्रह्मात्मकत्वाब्रह्मात्मकत्वोभयबहिर्भूत पदार्थस्याभावादिति भावः ।।
सलिल एको द्रष्टाऽद्वैतो भवति एष ब्रह्मलोकः सम्राडिति हैनमनुशशास याज्ञवल्क्यः ।।
यथा जले जलं प्रक्षिप्तमेकं भवत्येवं सलिलवत्स्वच्छस्वभावे परमात्मनि लीनो यं द्रष्टा जीवः प्राज्ञात्मपरिष्वंगवशेनैकीभूतः सन्नद्वैतो भवति । देवादिलक्षण भेदकाकार शून्योभवतीत्येष ब्रह्मलोक एष सुषुप्त्याधारभूतपरमात्मा ह सम्राडिति याज्ञवल्क्योऽनुशिष्ट वानित्यर्थः ।ननु कथं सुषुप्त्याधारस्य ब्रह्मलोकत्वं ब्रह्मलोको हि परमगतित्वादिना श्रूयत इत्यत्राह ।।
एषास्य परमागतिः ।।
जीवस्यार्चिरादिगत्या प्राप्यागतिरेषैव ।।
एषास्य परमा संपत् ।।
तत्त्वज्ञानादिना प्राप्यापि संपदेषैव ।।
एषोऽस्य परमो लोकः ।।
शाश्वतं भोगस्थानमप्येष एव ।।
एषोऽस्य परम आनन्दः ।।
निरतिशयानुकूलोप्यस्यायमेवेत्यर्थः । ननु स्वर्गादिषु भोगेष्वनुकूलेषु जाग्रत्सु कथमेतस्य परमानंदत्वमित्यत्राह ।।
एतस्यैवानंदस्यान्यानि भूतानि मात्रामुपजीवंति ।।
स्वर्गादिवैषयिकसुखानुभवितारः सर्वेऽप्येतदानंदसहस्रांशानुभवितार इत्याह । एतस्य परलोकसंचरणप्रकारमाह ।।
तद्यथा नस्सुसमाहितमुत्सर्जद्यायादेवमेवायँ शारीर आत्मा प्राज्ञेनात्म नान्वारूढ उत्सर्जन्या (द्या) ति ।।
यथा अनश्शकटं सुतरां समाहितं यात्रोपकरणसंभाराक्रांतं सत्पूर्वदेशमुत्सृज्य याति । एवमेव शकटस्थानीयो जीवः प्राज्ञेन परमात्मना सारथिस्थानीयेन संबन्धविशेषं प्राप्तः शरीरमुत्सृज्य याति । कदेत्यत्राह ।।
यत्रैतदूर्ध्वोच्छ्वासि भवति ।।
यदा एतच्छरीरमूर्ध्वोच्छ्वासि भवतीत्यर्थः ।।
तद्यथा राजानं प्रयियासंतमुग्राः प्रत्येनसः सूतग्रामण्योऽभिसमायंत्येवमेवेममात्मानमंतकाले सर्वे प्राणा अभिसमायंति यत्रैतदूर्ध्वोच्छ्वासि भवति ।।
यथा जिगमिषुं राजानं तदुपजीविनः सर्वे तदाज्ञामंतरेणाभिमुख्येनायांति । एवमेवेममात्मानं भोक्तारमूर्ध्वश्वासकाले सर्वे प्राणा आत्मनः समीपमायांतीत्यर्थः ।।
स एतास्तेजोमात्रास्समभ्याददानो हृदयमेवान्ववक्रामति ।।
स आत्मा तेजोमय्यो मात्रास्तेजोमात्राः प्रकाशकांशा इत्यर्थः । इंद्रियाणीति यावत् । ता एताः समभ््याददानः समिति स्वप्नापेक्षया वैषम्यमुच्यते । अस्त्येव स्वप्ने अभ्यादानं न तु सम्यक् । सवासनमभ्यादायेत्यर्थः । हृदयमेव पुंडरीकाकारमन्वाक्रामति अन्वागछति ।।
तस्य हैतस्य हृदयस्याग्रं प्रद्योतते तेन प्रद्योतेनैष आत्मा निष्क्रामति चक्षुषो वा मूर्ध्रो वा अन्येभ्यो वा शरीरदेशेभ्यः ।।
तस्य हैतस्य म्रियमाणस्य संबंधि यत् हृदयस्याग्रं नाडीमुखान्निर्गमनद्वारं प्रद्योतते उपसंहृतकरणतेजः प्रज्वलितं सत् प्रदीप्तं भवति । तत्प्रकाशितद्वारः सन्नेष आत्मा निष्क्रामति चक्षुरादिद्वारेभ्यः ।।
तमुत्क्रामन्तं प्राणोऽनूत्क्रामति प्राणमनूत्क्रामंतंं सर्वे प्राणा अनूक्रामन्ति ।।
उक्रामंतमध्यक्षं जीवं मुख्यप्राणोऽनूक्रामति तं मुख्यप्राणं जीवं तदघीना इतरे प्राणा अनूत्क्रामंतीत्यर्थः ।।
स विज्ञानो भवति स विज्ञानमेवान्ववक्रामति ।।
तस्यांदशायमुत्क्रामन् जीवः यं यं वापि स्मरन्नित्युक्तन्यायेन प्राप्तव्ययोनिविषयक स्मृतिमान्भवतीत्यर्थः । तच्च ज्ञानं कर्माधीनं 
न तु पुरुषयत्नसाध्यम् । यं योगिनः प्राण वियोगकाले यत्नेन चित्ते विनिवेशयंतीत्युक्तरीत्या योगिनामेव हि चरमं ज्ञानं यत्नसाध्यम् । एवं सविज्ञानमेव पुरुष ंप्राणवर्गोऽनुगच्छतीत्यर्थः ।।
तं विद्याकर्मणी समन्वारभेते पूर्वपज्ञा च ।।
तं तादृशं च पुरुषं संसरंतं विद्याकर्म पूर्ववासना चानुवर्त्तते । नहि पूर्ववासनां विनाकश्चित्कर्त्तुं भोक्तुं वा प्रभवति । नह्यनभ्यस्ते विषये कौशलमिन्द्रियाणां भवति ।
पूर्वानुभववासनयाप्रवृत्तानामिद्रियाणामिहजन्मन्यभ्यासमंतरेणैव कासुचित्क्रियासुचित्रकर्मादिलक्षणासु कौशलं दृश्यते । 
केषांचिच्चात्यंतसौकर्ययुक्तास्वपि क्रियास्वकौशलं दृश्यते ।तदेतत्सर्वं पूर्ववासनोद्भवानुभवनिमित्तकम् । तस्माद्विद्या कर्मपूर्ववासना लक्षणमेतत्रियं शाकटिकसंभारस्थानीयं परलोकपाथेयमित्यर्थः ।।
तद्यथा तृणजलूका तृणस्यांतं गत्वान्यमाक्रममाक्रम्यात्मानमुप सँहरत्येव मेवायमात्मेदँ शरीरं निहत्या विद्यां गमयित्वान्यमाक्रममाक्रम्यात्मानमुप सँहरति ।।
यथा तृणजलूका तृणस्याग्रभागं गत्वान्यं तृणांतरलक्षणम् । आक्रम्यते इत्याक्रमः आश्रय इति यावत् । तमाश्रित्यात्मनोऽपरावयवमुपसंहरति । एवमेवायं संसरन् जीवः प्राक्तनं शरीरं निहत्य । तस्यैव विवरणम् । अविद्यां गमयित्वा निःसंबोधतामापाद्य । अन्यं शरीर लक्षणमा क्रममाक्रम्य स्वात्मानं पूर्वस्माच्छरीरादुपसंहरति । ननु देहांतरारंभे प्रागुपात्तमेवोपादानं स्वीकृत्य तदेवोपमृद्य स्वर्णकारवद्देहांतरं करोति । आहोस्विदपूर्वमेवोपादानद्रव्यं स्वीकरोति तत्राह ।।
तद्यथा पेशस्कारी पेशसोमात्रामुपादायान्यन्नवतरं कल्याणतरँ रूपं कुरुते एवमेवायमात्मेदँ शरीरं निहत्याविद्यां गमयित्वान्यन्नवतरं कल्याणतरं रूपं कुरुते-पित्र्यं वा गांधर्वं वा दैवं वा प्राजापत्यं वा ब्राह्मं वान्येषां वा भूतानाम् ।।
पेशः सुवर्णं तत्करोतीति पेशस्कारी सुवर्णकारः पेशसः सुवर्णस्य मात्रामेकदेशमुपादाय यथान्यत्कल्याणतरं रूपं कुरुते । यद्वा पेशस्कारी कोशकारकृमिः स यथा पेशसः पट्टतंतोः मात्रामंशमुपादाय नवतरं कल्याणतरं जालं कुरुते । एवमेवायमात्मा इदं शरीरं निहत्यान्यद्रूपं कुरुते पित्र्यं वा गांधर्वं वा । पित्र्यं पितृभ्यो हितं पितृलोकोपभोगोपयोग्यमित्यर्थः । तथा गांधर्वं दैवं प्राजापत्यं ब्राह्मम् । गंधर्वादिलोकोपभोगयोग्यमित्यर्थः । अन्येषां वा भूतानां संबंधिशरीरं करोतीत्यर्थः । कर्तृत्वं चास्य कर्मद्वारकं द्रष्टव्यम् ।।
प्राप्यांतं कर्म्मणस्तस्य यत्किंचेह करोत्ययम् ।
तस्माल्लोकात्पुनरेत्यस्मै लोकाय कर्मणे ।। इति तु कामयमानः ।।
इह लोके फलमुद्दिश्य यत्किंचित्कर्मकरोति तस्य कर्मणोंतं भोगेनावसानं प्राप्य कृत्स्नफलं भुक्त्वेति यावत् । तस्माल्लोकादस्मै लोकाय पुनरेति-किमर्थमित्यत्राह । कर्मण इति । कर्मकर्तु मित्यर्थः । इति तु कामयमानः । एवं कामयमानः संसरतीत्यर्थः । एवमविद्वद्विषयं संसारं सप्रपंचमुपवर्ण्य विदुषस्तद्वैलक्षण्यं दर्शयति ।।
अथाकामयमानः योऽकामो निष्काम आप्तकाम आत्मकामः न तस्य प्राणा उत्क्रामंति ब्रह्मैव सन्ब्रह्माप्येति ।।
अथ शब्द अर्थान्तरपरिग्रहे । अकामयमानः -वीतराग अत्र उच्यत इति शेषः । यः अकामः कामशून्यः । कथं कामशून्यतेत्यत्राह । निष्काम इति । निर्गताः कामाः यस्मात्स तथोक्तः। पूर्वस्थितानां कामानां निर्गतत्वादकामत्वमुपपद्यत इति भावः । उत्तरकामानां सत्त्वेनिवृत्तपूर्वकामस्यापि कथमकामत्वमित्यत्राह - आप्तकाम इति । आप्तः कामो येनसः तथोक्तः ।कथमाप्तकामत्वमित्यत्राह - आत्मकाम इति । आत्मैव कामो यस्य सःतथोक्तः । आत्मव्यति रिक्तस्य काम्यस्य वस्तुनः अभावात् आत्मरूपकाम्यस्य नित्यसिद्धत्वादाप्तकामत्वम् । अत एवाकामत्वं चेत्यर्थः । एतादृशस्तु ब्रह्मैव सन् ब्रह्माप्येतीति योजना । ब्रह्मैव सन् आविर्भूत गुणाष्टकरूपब्राह्मस्वरूपः सन् परब्रह्मणि लीनो भवति । अपि पूर्वस्य एतेर्लयार्थकत्वात् । लयो नाम तद्विविक्ततया दर्शनाभावः । अपहतपाप्मत्वादिब्राह्मरूपसाधर्म्येण परब्रह्म विविक्ततया दर्शनायोग्यो भवतीत्यर्थः ।
नन्वेतन्न संभवति । ब्राह्मरूपाविर्भावो हि परब्रह्मो पासीनस्यैव भवति । परंज्योतिरुपसंपद्य स्वेन रूपेणाभिनिष्पद्यत इति श्रवणात् । देशविशेष विशिष्टब्रह्मप्राप्तिश्चदेशविशेषेऽर्चिरादिमार्गगतिमंतरेण न संभवति । तद्गतिश्च भूतसूक्ष्मयुक्त प्राणादियुक्तस्यैव भवति ।तद्योगश्च कर्माधीनः । विधूतकर्मणश्चोत्क्रांतप्राणतया देहेंद्रियप्राण योगासंभवेन देशविशेषविशिष्टब्रह्मप्राप्त्यसंभवात् । ब्राह्म रूपाविर्भावाभावेन ब्रह्मैव सन् ब्रह्माप्येतीति नोपपद्यत इत्याशंक्याह ।।
न तस्य प्राणा उत्क्रामंति ।।
तस्मादकामत्वाद्युक्तगुणाज्जीवात्प्राणा नोत्क्रामंतीत्यर्थः । नटस्य श्रृणोतीतिवदपादानलक्षणसंबन्धे षष्ठी । अत एव समानप्रकरणे माध्यंदिनशाखायां न तस्मात्प्राणा उत्क्रामन्तीति स्पष्टं पंचमी श्रूयते ।
तदेष श्लोको भवति ।।
तत्तत्र ब्रह्मविदि विषये एष श्लोकः प्रवृत्तो भवतीत्यर्थः ।
यदा सर्वे प्रमुच्यंते कामायेस्य हृदि श्रिताः ।
अथ मर्त्योऽमृतो भवत्यत्र ब्रह्म समश्नुत इति ।।
कामा दुर्विषयगोचरमनोरथाः। हृद्गता यदा शांता भवंति तदनंतरमेवोपासको मर्त्योऽमृतो भवति । विनष्टाश्लिष्टपूर्वोत्तराधो भवति । अत्र ब्रह्म समश्नुते । अत्रैवोपासनवेलायां ब्रह्मानुभवतीत्यर्थः ।।
आत्मानं चेद्विजानीयादयमस्मीति पुरुषः ।
किमिच्छन्कस्य कामाय शरीरमनुसंज्वरेत् ।।
यद्ययं पुरुषः स्वात्मानमेतादृशोऽहमस्मि देहेंद्रियमनःप्राणधीविलक्षणः ब्रह्मात्मकोऽहमस्मीति विजानीयात्तदा देहेंद्रियोपभोग्येषु लोकादिषु स्पृहाया अभावात् स्वबंधुभूतभार्यापुत्रादेरप्यभावाच्च स्वस्य किं वा फलमिच्छन् वा स्वानुबंधिनः कस्याभीष्टायवा शरीरमनुसंज्वरेत् शरीरानुबंधिफलमनुसृत्य कुतस्तप्येतेत्यर्थः । अतोऽसौ कृतकृत्य एवेत्यर्थः ।पुनरपि स्तौति ।
यस्यानुवित्तः प्रतिबुद्ध आत्मा अस्मिन्सदेहे गहने प्रविष्टः ।
स विश्वकृत्स हि सर्वस्य कर्ता तस्य लोकस्स उ लोक एव ।।
गहने विषये अनर्थसंकटे अस्मिन्देहे संप्रविष्टो मननाभ्यासेनावगतः-प्रतिबुद्धःध्यातश्चेत्यर्थः । स विश्वकृत्स एव लोककर्ता ईश्वरवद्वंद्य इति यावत् । तत्र हेतुमाह । स हि सर्वस्य कर्ता तस्य लोकः स उ लोक एव । लोक आश्रयभूतः सर्वस्य कर्ता य ईश्वरस्तस्यापि स ब्रह्मविल्लोक एव आधार एव । "ज्ञानीत्वात्मैमत''मिति भगवतैव गीतत्वाद्भगवतो ज्ञानिनं विना आत्मसत्ताया अभावादिति भावः । उशब्दः प्रसिद्धौ ।।
इहैव संतोऽथ विद्मस्तद्वयं नचेदवेदिर्महती विनष्टिः ।।
इहैव वर्तमाना वयं तद्ब्रह्म विद्मःजानीमः । नचेज्जानीमस्तर्ह्यवेदिः । वेदनं वेदिः । "इन्सर्वधा तुभ्य'' इति इन्प्रत्ययः । नःस्वरार्थः । अवेदिरज्ञानम् । तदेव महती विनष्टिःमहाहानिरित्यर्थः । ज्ञानाज्ञानयोरेव महालाभहानित्वं दर्शयति ।।
य एतद्विदुरमृतास्ते भवंत्यथेतरे दुःखमेवापियंति ।।
स्पष्टोऽर्थः । तज्ज्ञानस्य महाफलत्वमेवाह ।।
यदैतमनुपश्यत्यात्मानं देवमंजसा ।
ईशानं भूतभव्यस्य न ततो विजुगुप्सते ।।
यदा भूतभव्येशितारं द्योतमानं सर्वभूतात्मानं पश्यति तदा सर्वस्याप्येकात्मकत्वज्ञानात् सर्ववस्तुषु निन्दा न प्रवर्तत इत्यर्थः ।।
यस्मादर्वाक् संवत्सरो अहोभिः परिवर्तते ।।
यस्माद्भूतभव्येशानात्परमात्मनः अर्वाक् तदन्यविषय एवेति यावत् । कालात्मा संवत्सरः स्वावयवैरहोभिः परिवर्ततो परिच्छेदकत्वेन वर्तते । य आत्मा संवत्सरमासादि लक्षणकालपरिच्छेदातीत इत्यर्थः ।।
तं देवा ज्योतिषां ज्योतिरायुर्होपासतेऽमृतम् ।।
ज्योतिषां ज्योतिः प्रकाशकानां प्रकाशकम् । अमृतं कालापरिच्छिन्नम् । आयुःसर्वप्राणिप्राणनहेतुभूतम् । तं ह देवा उपासते । देवोपास्यत्वं तु तस्यैवेत्यर्थः । उक्तं च व्यासार्यैः ।"ज्योतिषि भावाच्च''(ब्र.सू.1.3.32) इति सूत्रे देवा एव ज्योतिरुपासते देवा ज्योतिरेवोपासत इति वावाक्यभंगी स्यात् । तत्र न प्रथमः कल्पो युज्यते । मनुष्याणामनधिकार प्रसंगात् । तस्माज्ज्योतिरेवोपास्यमित्यर्थः ।।
यस्मिन् पंचपंचजना आकाशश्च प्रतिष्ठितः ।
पंचजनसंज्ञाः पंच आकाशश्च यत्र प्रतिष्ठित इत्यर्थः । अत्राकाशशब्दो भूतांतरस्याप्युपलक्षकः । पूर्वस्मिन्मंत्रे ज्योतिषां ज्योतिरितिषष्ठ्यंतज्योतिः शब्दस्यार्थनिर्णायकसापेक्षत्वात् ।पंचजनशब्दस्याप्यर्थनिर्णायकांतरसापेक्षत्वात्पंचत्व संख्यान्वययोग्यानि ज्योतींषीन्द्रियाण्ये वेत्यवसीयंते । उक्तं च व्यासार्यैः । श्रुत्यैव पंच संख्ययाविशेषितत्वात् । 
पंचसंख्यज्योतिरंतर प्रसिद्ध्यभावाच्च परिशेषेणोंद्रियत्वावगम इति ।।
तमेव मन्य आत्मानं विद्वान् ब्रह्मामृतोऽमृतम् ।।
तादृशमात्मानममृतं ब्रह्मेत्येवं विद्वानन्योप्यमृतो भवतीत्यर्थः । पंचजनशब्दनिर्दिष्टानि ज्योतींषि कानीत्यपेक्षायामाह ।।
प्राणस्य प्राणमुत चक्षुषश्चक्षुः उत श्रोत्रस्य श्रोत्रम् ।
मनसो ये मनो विदुस्ते निश्चिक्युः ब्रह्मपुराणमग्रयम् ।।
प्राणशब्देन स्पर्शनेन्द्रियं गृह्यते । वाय्वाप्यायितत्वात् स्पर्शनेन्द्रियस्य । मुख्यप्राणस्य ज्योतिःशब्देन प्रदर्शनायोगात् । चक्षुष 
इति चक्षुरिंन्द्रियं गृह्यते । श्रोत्रस्येति श्रोत्रेंद्रियम् । मनस इति मनो गृह्यते । समानप्रकरणे माध्यंदिनशाखायां अन्नस्यान्नमिति पाठादनुक्तमन्यतो ग्राह्यमिति न्यायेन तदपि गृह्यते । सूत्रितं च "ज्योतिषैकेषामसत्यन्ने'' (ब्र.सू.1.4.13) इति । अन्नशब्देन चान्नसंबंधिनोर्घ्राणरसनयोर्ग्रहणम् । अन्नेन घ्राणस्याप्यायितत्वलक्षणः संबन्धः । रसनस्यान्नभक्षकतया संबंध इति द्वयोरपि ग्रहणम् । एतत्सर्वं भाष्यश्रुतप्रकाशिकयोःस्पष्टम् । एतादृशं ये जानंति ते पुराणमग्न्यंपरं ब्रह्म निश्चिक्युः । निश्चितवंत इत्यर्थः । तज्ज्ञाने साधनमाह ।।
मनसैवानुद्रष्टव्यम् ।।
अनुपश्चात् श्रवणमननानंतरं शुद्धेन मनसैव दर्शनसमानाकारस्मृतिसंततिरूपं ध्यानं संपाद्यमित्यर्थः । एकस्यात्मनः पंचजनाकाशाद्याधारत्वं संभवतीति मन्यमानं प्रत्याह ।।
नेह नानास्ति किंच न ।।
इह द्रष्टव्ये ब्रह्मणि । नानाशब्दो भावप्रधानः । नानात्वमित्यर्थः । इह यस्मिन्पंचपंचजना इति पूर्वमंत्रनिर्दिष्ट आत्मनि किंचदिपि नानात्वं नास्ति भेदलेशोऽपि नास्तीत्यर्थः ।।
मृत्योः समृत्युमाप्नोति य इह नानेव पश्यति ।।
इव शब्दोऽल्पार्थः। इहात्मनि निखिलप्रपंचाधारत्वासंभवबुद्ध्याऽल्पमपि ना नात्वं यः पश्यति स संसारात्संसारमाप्नोति । अत्यंतं संसारमाप्नोतीत्यर्थः ।।
एकधैवानुद्रष्टव्यम् एतदप्रमेयं ध्रुवम् ।।
अप्रमेयमपरिच्छेद्यं सर्वभूतात्मभूतं ब्रह्म एकत्वेनैव द्रष्टव्यमित्यर्थः । व्यासार्यैस्तु । एकधैवानुद्रष्टव्यम् । केषांचित्स्वनिष्ठत्वं ब्रह्मान्यपरतंत्रत्वं वा न मंतव्यम् । अपि तु परमात्मपरतंत्रतयैकरूपमेव द्रष्टव्यमित्यर्थ इत्युक्तम् । नेह नानास्ति किंच नेत्यत्रापि अब्रह्मात्मकनानात्वं निषिद्ध्यत इत्यप्युक्तम् । तदप्यविरुद्धमेव । एकार्थपर्यव सायित्वाद्द्वयोरपीति द्रष्टव्यम् ।।
विरजः पर आकाशादज आत्मा महान्ध्रुवः ।
तमेव धीरो विज्ञाय प्रज्ञां कुर्वीत ब्राह्मणः ।।
विरजः रागादिदोषरहितः । आकाशादपि परः कारणभूतः । ध्रुवः स्थिरः । अनाशीत्यर्थः ।अजःउत्पत्तिरहितः । एवं भूतो महानात्मा । तादृशमात्मानं धीरः प्रज्ञाशाली विज्ञायश्रवणमननाभ्यां ज्ञात्वा प्रज्ञां निदिध्यासनं कुर्वीतेत्यर्थः । अत्र ब्राह्मणग्रहणं द्विजातेरुपलक्षणम् ।यद्वा ब्रह्माधीत इति ब्राह्मणः । अधीतवेद इत्यर्थः ।।
नानुध्यायाद्बहूञ्छब्दान्वाचो विग्लापनं हि तदिति ।
बहूञ्छब्दान्ब्रह्मगुणानुवर्णनरहितान्नानुध्यायात् न चिंतयेदित्यर्थः । तत्र प्रयोजनं ब्रह्मविदो नास्तीत्यत्र हेतुमाह तदिति । तत् अब्रह्मगुणवर्णनशब्दानुध्यानादिकं वाचो विग्लापन ंग्लानिसाधनं श्रमजनकमित्यर्थः । इतिर्मंत्रसमाप्तौ ।।
स वा एष महानज आत्मा योऽयं विज्ञानमयः प्राणेषु य एषोंतर्हृदय आकाशस्तस्मिञ्छेते ।।
प्राङ्निर्द्दिष्टः अज आत्मा महान्ध्रुव इति योऽयं निर्दिष्ट आत्मा योऽयं विज्ञानमयः प्राणेषु हृद्यन्तर्ज्योतिरिति निर्दिष्टे जीवात्मनि शेते तदंतरात्मतया वर्तत इत्यर्थः । अत एवोत्तरत्रात्मन्येवात्मानं पश्यतीति वक्ष्यति । अत्र हृद्यंतरित्यस्य व्याख्यानं य एषोंऽतर्हृदय इति । ज्योतिरित्यस्य व्याख्यानमाकाश इति । ज्योतिराकाशशब्दयोः प्रकाशकत्वार्थकत्वात् । अतश्चात्राकाशशब्दो जीव पर एव । ननु "कामादीतरत्र तत्र चायतनादिभ्यः'' (ब्र.सू.3.3.38) इत्यधिकरणे वाजसनेयके तु आकाशे शयानस्य वशित्वादिश्रवणात् परमात्मत्वे सति तदा धाराभिधायिन आकाशशब्दस्य तस्यांते सुषिरँ सूक्ष्म मिति हृदयांतर्गतस्य सुषिरशब्द वाच्याकाशस्याभिधायकत्वमवगम्यत इति भाष्ये श्रुतप्रकाशिकायाञ्चाकाशशब्दस्य भूताकाशपरत्वं समर्थितमिव प्रतीयते । अतस्तद्विरुद्धमिदमिति चेत् मैवम् ।दहरोऽस्मिन्नंतराकाश इति च्छांदोग्यगताकाशशब्दस्येव 
परमात्मपरत्त्वं नास्तीत्यत्र तात्पर्यम् ।केचित्तु भाष्यानुरोधादंतर्हृदये यो भूताकाशस्तत्र विज्ञानमयः महानात्मा शेत इत्येवार्थः । अस्मिन्प्रकरणे प्राज्ञेनात्मना संपरिष्वक्तः प्राज्ञेनात्मनान्वारूढ इति सुषुप्त्युत्क्रांत्योर्जीव परमात्मभेद प्रतिपादनेन विज्ञानमयशब्दनिर्दिष्टस्य महतश्च परमात्मनः अभेदासंभवात् । विज्ञानमयशब्देन तच्छरीरकः परमात्मैवाभिधीयते । महद्भूतमनंतमपारं विज्ञानघन एवैभ्यो भूतेभ्यः समुत्थाय तान्येवानु विनश्यतीति मैत्रेयी ब्राह्मणोक्तरीत्या विज्ञानमयशब्दस्य"अवस्थितेरिति काशकृत्स्नः''(ब्र.सू.1.4.22) इति सूत्रोक्तन्यायेनांतर्यामिपरत्वमित्याहुः ।केचित्तु योऽयंविज्ञानमय इत्यत्र कतम आत्मा योऽयं विज्ञानमय इति पूर्वनिर्दिष्टजीवस्य प्रत्यभिज्ञावशेन ग्रहणं न संभवति । तस्य 
महानज इति महत्त्वाद्यसंभवात् । अपि तु विज्ञानमय इति साक्षादेव परमात्मनो निर्देश इत्याहुः ।।
तमेव मुमुक्षूपास्यं विशिनष्टि ।।
सर्वस्य वशी सर्वस्येशानः सर्वस्याधिपतिः ।।
सर्वस्य ब्रह्मरुद्रादेर्वशी सर्वो यस्य वशे वर्तते । उक्तं च एतस्य वा अक्षरस्य प्रशासन इति । अतश्च प्रशासनेन धारकत्वलक्षणमात्मत्वमुक्तं भवति । सर्वस्येशान इत्यनेन नियंतृत्वलक्षणमात्मत्वम् । सर्वस्याधिपतिरिति शेषित्वलक्षणमात्मत्वमुक्तमिति द्रष्टव्यम् । इदं च च्छांदोग्यदहरविद्यावाक्यप्रतिपन्नसत्यकामत्वादीनामप्युपलक्षणम् । उक्तं च भाष्ये वशित्वादयश्च वाजसनेयके श्रुताः छांदोग्यश्रुतस्य गुणाष्टकान्यतमभूतस्य सत्यसंकल्पत्वस्य विशेषा एवेति सत्यसंकल्पत्वसहचारिणां सत्यकामत्वादीनामपहतपाप्मत्वपर्यंतानां सद्भावमवगमयंतीति ।।
स न साधुना कर्मणा भूयान्नो एवासाधुना कनीयान् ।।
साध्वसाधुकर्मकृतोत्कर्षापकर्षशून्यइत्यर्थः ।।
एष सर्वेश्वर एष भूताधिपतिरेषभूतपाल एष सेतुर्विधरण एषां लोकानामसंभेदाय ।।
सर्वेश्वरःनियंता अधिपतिःशेषी भूतपालःरक्षकः एषां सर्वेषां लोकानामसांकर्यायधारकः ।सेतुरप्ययमेव । अनेन हीश्वरेण सेतुना अविधृता हि लोकाः निर्मर्यादा भवेयुरिति भावः । अत्र प्रकरणोपक्रमे आत्मैवेदमग्रआसीत्पुरुषविध इति देवताविशेषस्य नारायणस्यैव प्रस्तुतत्वात्तस्यैव सर्वेश्वरत्वादिकथनाद्देवतांतराणां नात्रावकाश इति द्रष्टव्यम् ।।
तमेतं वेदानुवचनेन ब्राह्मणा विविदिषंति यज्ञेन दानेन तपसाऽनाशकेन ।।
ईदृशं परमात्मानं वेदाध्ययनेन यज्ञेन दानेननशनलक्षणेन तपसा च ज्ञातुमिच्छंति । आशः अशनं भावे घञ् । अनाशःअनशनं स्वार्थे कः । तच्चानशनं कामानशनात्मकं न तु सर्वात्मनानशनं देहपातप्रसंगात् । यद्वा न विद्यते आशा यस्य तदनाशम् । स्वार्थे क प्रत्ययः फलाभिसंधिविरहितेनेति यावत् । अश्वेन जिगमिषत्यसिना जिघांसतीत्यादावश्वादेः सन्प्रत्ययप्रकृत्यर्थ भूतगमनादिसाधनत्वप्रतिपादनदर्शनात् । इहापि वेदनसाधनत्वमेव प्रतिपाद्यते । नतु विविदिषासाधनत्वम् । यद्यपि प्रकृतिप्रत्ययार्थयोः प्रत्ययार्थस्य प्राधान्यमित्युत्सर्गः। तथाप्यश्वेन जिगमिषतीत्यादौ सन्नंत प्रयोगस्थाने प्रकृत्यर्थप्राधान्यस्यैव व्युत्पत्तिसिद्धत्वादत्रापि प्रकृत्यर्थीभूतवेदनासाधनत्वमेव वेदानु वचनादीनां तृतीयया प्रतिपाद्यत इति द्रष्टव्यम् ।।
एतमेव विदित्वा मुनिर्भवति ।।
एतमेवात्मानं विदित्वा मुनिर्मननशीलःयोगी भवति । नान्यमित्यर्थः ।।
एतमेव प्रव्राजिनो लोकमिच्छंतः प्रव्रजंति ।।
लोक्यत इति लोकः । एतमेव लोकं परमात्मानमिच्छंतः संन्यासिनस्संन्यस्यंतीत्यर्थः । एतमेवेत्यवधारणाल्लोकांतरेप्सूनां पारिव्राज्ये नाधिकार इति गम्यते । नहि गंगाद्वारं प्रतिपित्सुः काशीवासी पूर्वाभिमुखो याति ।।
एतद्धस्मवै तत्पूर्वे विद्वांसः प्रजां न कामयंते किं प्रजया करिष्यामो येषां नोऽयमात्मा ।।
हस्म वै प्रसिद्धौ । एतादृशब्रह्मविदः पूर्वे प्रजां न कामयंते किं प्रजया करिष्यामः । प्रजासाध्योऽयंलोकोऽप्यस्माकं परमात्मैव । एतल्लोकसाध्यस्य सुखानुभवस्य परमात्मानु भवांबुधिलवकणिकायमानत्वात् । तादृशे परमात्मनि लब्धे एतल्लोकरूपक्षुद्रफलसाधनभूतया प्रजया किंकरिष्याम इति पूर्वे नाकामयंतेत्यर्थः ।।
ते हस्म पुत्रैषणायाश्च वित्तैषणायाश्च लोकैषणायाश्च व्युत्थायाथ भिक्षां चरंति या ह्येव पुत्रेषणा सा वित्तैषणा या वित्तैषणा सा लोकैषणा उभे ह्येते एषणे एव भवतः ।।
इदं च कहोलब्राह्मणे व्याख्यातम् । स एष नेतिनेतीत्यात्मा अगृह्यो न हि गृह्यते अशीर्यो हि न शीर्यते असंगो न हि सज्जते असितो न व्यथते न रिष्यति ।।
एतदपि प्राग्वयाकृतम् ।।
एतमुहै वैतेन तरत इत्यतः पापमकरवम् । इत्यतः कल्याणमकरवमिति ।।
अतो देहयात्रादिलक्षणाद्धेतोः पापमकार्षं पुण्यमकार्षमिति द्वेचिंते एतं ब्रह्मविदं न तरतः न प्राप्तुत इत्यर्थः । तत्र हेतुमाह ।।
इहै व एते तरति नैनं कृताकृते तपतः ।।
यस्माद्वेतोः अस्मिन्नेव लोके वसन्पुण्यपापांचतीर्णवान् । तत्र हेतुः नैनं कृताकृते तपतः ।एनं हि ब्रह्मविदं कृताकृते सुकृतदुष्कृते फलसंबंधिनं कर्तुं न प्रभवतः । एवंविदि पापंकर्म नश्लिष्यत इत्यश्लेषश्रवणादिति भावः ।।
तदेतदृचाभ्युक्तम् ।।
तदेतत्पुण्यपापसंतरणमभिमुखीकृत्य ऋुचोक्तमित्यर्थः । तामेवर्चं पठति ।।
एष नित्यो महिमा ब्राह्मणस्य न वर्धते कर्मणा नो कनीयान् ।
तस्यै व स्यात् पदवित्तं विदित्वा न लिप्यते कर्मणा पापकेनेति ।।
ब्रह्मविदः एष महिमा स नित्यः । ब्रह्मज्ञानानंतरं यावदात्मभावितयानुवर्तत इत्यर्थः । कोऽसौ महिमेत्यत्राह । न वर्द्धते कर्मणा नो कनीयान् । तस्यैव स्यात्पदविदिति । तस्य ब्रह्मणः पदवित् । पद्यत इति पदं स्वरूपम् । ब्रह्मस्वरूपविदिति यावत् । सःपुण्यपापकृतलक्षणकर्म कृतोत्कर्षापकर्षशून्यो भवति । एष महिमा ब्रह्मविद इत्यर्थः । महिमज्ञानस्य फलमाह ।।
तं विदित्वा न लिप्यते कर्मणा पापकेन ।।
तं ब्रह्मविन्महिमानं विदित्वा पापकेन कर्मणा न लिप्यते इत्यर्थः ।।
तस्मादेवं विच्छांतो दांत उपरतस्तितिक्षुः समाहितो भूत्वा आत्मन्येवात्मानं पश्यति ।।
सर्वात्मानं पश्यति य एवं वित् शास्त्रजन्यज्ञानवान् । शमःअतरिंद्रियनियमनरूपः । दमः बहिरिंद्रियनियमनरूपः । उपरतिःनिषिद्धकाम्यादिषु कर्मसूपरतिः । तितिक्षा क्षमा । समाहितः समाहितचित्त इत्यर्थः । एवंरूपः सन्नात्मनि जीवात्मनि परमात्मानं तदंतर्यामिणं पश्येदित्यर्थः । भाष्यादिषु कोशेष्वात्मन्येवात्मानं पश्येदिति पाठो दृश्यते । अतः पाठद्वैविध्यमत्र द्रष्टव्यम् ।। किंच-
सर्वमात्मानं पश्यति ।।
आत्मानं परमात्मानं सर्वशरीरकं च पश्येदित्यर्थः ।।
<0104002>
24. चमसाधिकरणं ।।
चमसवदविशेषात् (ब्र.सू.1.4.8)
अथमंत्रिकोपनिषत्
"विकारजननीमज्ञामष्टरूपामजांघ्रुवाम् ।
ध्यायतेऽध्यासिता तेन तन्यते प्रेर्यते पुनः ।।
सूयते पुरुषार्थं च तेनैवाधिष्ठिता जगत् ।
गौरनाद्यंतवती सा जनित्री भूतभाविनी ।।
सितासिता च रक्ता च सर्वकामदुधा विभोः ।
पिंबत्येनामविषमामविज्ञाताः कुमारकाः ।।
सर्वसाधारणीं दोग्घ्रीं पीड्यमानां तु यज्वभिः ।
एकस्तु पिबते देवः स्वच्छंदोऽत्रवशानुगाम् ।।
ध्यानक्रियाभ्यां सततं भुङ्क्तेऽसौ प्रसभं विभुः ।
चतुर्विंशतिसंख्याकमव्यक्तं व्यक्तमुच्यते ।।'' इति ।।
विकारजननीमित्यादि । अष्टरूपत्वं भूमिरापोनल इत्युक्त प्रकारेण । अजामुत्पत्तिर हिताम् । ध्यायते परमात्मना संकल्परूपज्ञानेन ज्ञायते । अध्यासिताम् अधिष्ठिताम् । तन्यते विस्तार्यते । स्थूलावस्थं क्रियते । समष्टिभूतरूपेण क्रियते । प्रेर्यते व्यष्टिसृष्ट्यर्थं प्रेर्यते । पुरुषार्थं पुरुषाणामर्थनीयम् । भोग्यभोगोपकरणभोगस्थानरूपम् । जगत्सूयते । जनित्रीभूतभाविनीति समष्टिव्यष्टिरुच्यते । सिता सिता च रक्ता च गौणवृत्त्या सत्त्वरजस्तमोमयी । तेजोबन्नद्वारा 
सिताऽसिता रक्ता च । विभोरीश्वरस्य सर्वकामदुधा लीलारसदोग्घ्री । अविषमां भोक्तृकर्मानुगुणपरिणामित्वादपक्षपातिनीम् । अविज्ञाताःदेहादिभ्यो विविच्य स्वात्मभिरज्ञाताः । कर्मवश्यबहुभोक्तृव्यावृत्त्यर्थमेकः स्वच्छंद इत्युक्तम् । ध्यानक्रियाभ्यां संकल्पसर्गादिव्यापाराभ्याम् । पीड्यमानान्तु यज्वभिः वत्सा हि मातरं क्षीरक्षरणार्थं पीडयंतो भुंजते तद्वत्कर्मवश्यैरात्मभिः भोग्यफलानुरूपं परिणाम्यमानामित्यर्थ इति व्यासार्यैरेते मंत्रोपनिषन्मंत्रा व्याकृताः । श्वेताश्वतरे आरंभे ।।
किं कारणं ब्रह्म कुतस्मजाता जीवाम केन क्व च संप्रतिष्ठाः ।
अधिष्ठिताः केन सुखेतरेषु वर्तामहे ब्रह्मविदो व्यवस्थाम् ।।
हे ब्रह्मविदो जगतः कारणं ब्रह्म किं देवतारूपम् । कस्माच्च ब्रह्मणोऽस्माकं जन्मस्थितिश्च ।कुत्र वास्माकं संप्रतिष्ठाशब्दितो लयश्च । केन वा ब्रह्मणा अधिष्ठिताः संतो वयं कष्टरूपजन्मसु व्यवस्थामनुसृत्य वर्त्तामहे इत्येवं ब्रह्मविदां संशयः प्रदर्शितः ।।
ते ध्यानयोगानुगता अपश्यन् देवात्मशक्तिं स्वगुणैर्निगूढाम् ।।
एवं ध्यानयुक्ता मुनयो "अपहतपाप्मा दिव्यो देव एको नारायणः''इति श्रुतिप्रसिद्धदेवशब्दितनारायणात्मिकां कार्योपयोग्यपृथक्सिद्धविशेषणतया शक्तिशब्दितां सत्त्वरजस्तमो लक्षणस्वगुणोपेतां ब्रह्मणो जगत्कारणत्वनिर्वाहिकां प्रकृतिं दृष्टवंत इत्यर्थः ।।
सर्वाजीवे सर्वसंस्थे बृहंते तस्मिन्हंसो भ्राम्यते ब्रह्मचक्रे ।।
सर्वजीवनहेतुभूते सर्वलयाधारे तस्मिन्निरतिशयबृहति ब्रह्मचक्रे हंति गच्छतीति संसारकांतारपर्यटन शीलतया हंसशब्दवाच्यो जीवोऽयं भ्रमतीत्यर्थः ।।
पृथगात्मानं प्रेरितारं च मत्वा जुष्टस्ततस्तेनामृतत्वमेति ।।
भ्रामयितृत्वेन परमात्मानं तेन भ्राम्यमाणं तच्छरीरभूतं च स्वात्मानं मत्वा तद्ध्यानप्रीतेन परमात्मना जुष्टः प्रीत्या विषयीकृतः सन्मुक्तिं प्राप्नोतीत्यर्थः ।।
संयुक्तमेतत् क्षरमक्षरं च व्यक्ताव्यक्तं भरते विश्वमीशः ।
अनीशश्चात्मा वध्यते भोक्तृभावाज्ज्ञात्वा देवं मुच्यते सर्वपाशैः ।।
ईशःपरमात्मा व्यक्तरूपं क्षरमचिद्वर्गमव्यक्तमक्षरं चिद्वर्गं च परस्पर संयुक्तं बिभर्ति न तु बध्यते । अनीशो जीवस्तु बध्यते । नन्वविशिष्टे प्रकृतिसंबन्धे कुत एतद्वैलक्षण्यमित्यत्राह ।। भोक्तृभावादिति । भोक्तृत्वाभिसन्धिलक्षणभावसत्त्वात् । परमात्मन स्तु "न मां कर्माणि लिंपंति न मे कर्मफले स्पृहा'' इति कर्मफलस्पृहाऽभावेन कर्मफललेपाभावादित्यर्थः । त्रयाणां परस्परवैलक्षण्यमेवाह ।।
ज्ञाज्ञौ द्वावजावीशनीशावजाह्येका भोक्तृभोगार्थयुक्ता ।।
ईशानीशौ । ह्रस्वःछांदसः । भोक्तुर्जीवस्य भोगप्रयोजनसाधिकेत्यर्थः । ननु परमात्मनोऽपिजीववत्फलाभिसंधिपूर्वककर्तृत्वं कुतो न भवतीत्याशंक्याह ।।
अनंतश्चात्मा विश्वरूपोह्यकर्ता ।।
विश्वशरीरकस्य परमात्मनो "नांतं गुणानां गच्छंति तेनानंतोऽयमुच्यते'' इत्युक्तरीत्या सत्यकामत्वाद्यनंतगुणश्रयतया काम्यमानवस्त्वंतराभावेन फलाभिसन्ध्यभावेन फलाभिसन्धि पूर्वककर्तृत्वं नास्तीत्यर्थः । एतादृशवैलक्षण्यज्ञानस्य फलमाह ।।
त्रयं यदा विंदते ब्रह्ममेतत् ।।
एतत् त्रयं परस्परवैलक्षण्येन दर्शन समानाकारध्यानेन विषयीकरोति तदा ब्रह्मभवति मुक्तो भवतीत्यर्थः । ब्रह्ममिति छांदसं रूपम् । संयुक्तमिति मंत्रनिर्दिष्टक्षराक्षरशब्दार्थंविवृण्वन्परस्परवैलक्षण्य ज्ञानमात्रेण मुक्ते मनननिदिध्यासनवैयर्थ्यमिति शंकां च शमयति ।।
क्षरं प्रधानममृताक्षरं हरः क्षरात्मानावीशते देव एकः ।
तस्याभिध्यानाद्योजनात्तत्त्वभावाद्भूयश्चांते विश्वमायानिवृत्तिः ।।
प्रधानं प्रकृतिस्त्रियामिति प्रधानशब्दिता प्रकृतिः क्षरमित्युच्यते । भोग्यमात्मनो भोगार्थं हरतीति हरो जीवः । अमृतत्वान्मरणधर्मशून्यत्वादक्षरमित्यर्थः । क्षराक्षरशब्दितचेतनाचेतन वर्गेशिता "अपहतपाप्मा दिव्या ेदेव इति देवत्वेन 
निर्दिष्टो नारायण एव । तस्यारंभणसंशीलनलक्षणाभिध्यानाद्योजनशब्दिताद्योगात्तत्वाविर्भारूपात्तद्भावाच्च त्रयं यदा विंदते ब्रह्ममेतदिति निर्द्दिष्टोपासनकालीनब्रह्मानुभवरूपमुक्त्यनंतरं चरमशरीरवियोगकाले समस्तप्रकृतिसंबंधनिवृत्तिर्भवतीत्यर्थः ।।
अजामेकां लोहितशुक्लकृष्णां बह्वीः प्रजाः सृजमानाँ सरूपाः ।
अजो ह्येको जुषमाणोऽनुशेते जहात्येनां भुक्तभोगामजोऽन्यः ।।
तेजोबन्नलक्षणविकारगतलोहितशुक्लकृष्णरूपयुक्तां स्वसमानरूपवि विधभूतभौतिकस्रष्ट्रीम् उत्पत्तिरहितां कांचित्कश्चिदविद्वान् उत्पत्तिरहिततया तत्समान एव स्वन्तत्राहंबुद्ध्या सेवमानस्तामनुसृत्य शेते तिष्ठति । अपरो 
विद्वान्कंचित्कालं भुक्त्वोत्पन्न वैराग्यस्त्यजतीत्यर्थः । इतरत्सर्वमुपनिषद्भाष्येऽवगंतव्यम् ।।
बृहदारण्यके चतुर्थाध्याये द्वितीयब्राह्मणे ।।
तदेषश्लोकोभवति ।
अर्वाग्बिलश्चमस ऊर्ध्वबुघ्नस्तस्मिन्यशो निहितं विश्वरूपम् ।
तस्यासते ऋुषयस्सप्ततीरे वागष्टमीब्रह्मणा संविदानेति ।।
अमुं मंत्रं श्रुतिरेव व्याचष्टे ।।
अर्वाग्बिलश्चमस ऊर्ध्वबुध्न इतीदं तच्छिरः
एष ह्यर्वाग्बिलश्चमस ऊर्ध्वबुघ्नः ।।
अर्वाग्बिलश्चमस इति मंत्रखंडेनोच्यमानमिदं तदेव शिरः-प्रसिद्धमेव शिरः । कंठादुपरिभाग इति यावत् । किं तदित्याशंक्याह । एष ह्यर्वाग्बिलश्चमस ऊर्ध्वबुघ्नः-चम्यतेनेनेति चमसः । भक्षणसाधनमित्यर्थः । एष मुखरूपश्चमसः । आस्यस्य बिलरूपत्वादर्वाग्बिलत्वंशिरसः ऊर्ध्वस्थूलभागरूपबुघ्नाकारत्वादूर्ध्वबुध्नत्वम् । लोके हि प्रसिद्धश्चमस ऊर्ध्वबिलःतिर्यग्बुघ्नः । अयं तु विलक्षणश्चमस इति भावः ।।
तस्मिन्यशो निहितं विश्वरूपमित्येतद्वाक्यं पंचवृत्तिप्राणानाह ।
तत्र हेतुमाह ।।
प्राणा वै यशो निहितं विश्वरूपम् ।।
प्राणस्य प्राणापानादिरूपबहुरूपतया यशसो विष्वक्प्रसृमरत्वाद्यशस्त्वेन रूपणम् । वृत्तिभेदात् प्राणा इति बहुवचनम् ।।
तस्यासते ऋुषयः सप्ततीर इति प्राणा वा ऋषयःप्राणानेतदाह ।।
नासाक्षिश्रोत्रास्योपाधिसंबंधिनः सप्तशीर्षण्याः प्राणाः तस्य समीपे वर्तंत इत्यर्थः ।।
वागष्टमी ब्रह्मणा संविदानेति वाग्ध्यष्टमी ब्रह्मणा संवित्ता ।।
ब्रह्मणा वेदेन चतुर्मुखेन वा संविदाना संवादं कुर्वती । संवित्ता-समित्येकीकारे-वित्तशब्दो ज्ञानपरः । ब्रह्मणैकप्रत्यया । एकबुद्धिःब्रह्मणैककंठा-वेदवादिनीति यवात् ।।
<0104004>
25.कारणत्वाधिकरणम्
कारणत्वेन चाकाशादिषु यथाव्यपदिष्टोक्तेः (ब्र.सू.1.4.14)
बृहदारण्यके तृतीयाध्याये चतुर्थब्राह्मणे ।।
तध्देदं तर्ह्यव्याकृतमासीत् तन्नामरूपाभ्यामेव व्याक्रियते ।।
ह शब्दो वृत्तार्थस्मरणे । तदिदं मिथुनादिलक्षणं जगत्तर्हि तदा सृष्टेः प्रागव्याकृतमासीद व्यक्तमासीत् । अव्यक्तशरीरकं ब्रह्मासीदित्यर्थः । नामरूपाभ्यां न व्याकृतमितिव्युत्पत्त्याऽव्याकृतशब्दस्याव्यक्तवचनत्वात् । अव्यक्तत्वं च नामरूपविशिष्टतयाऽनभिव्यक्तत्वम् ।अव्याकृतशब्दस्य तच्छरीरकब्रह्मपरत्वे युक्तिः समनंतरमेव स्पष्टयिष्यते । तत् अव्याकृतशरीरकं ब्रह्म । नामरूपाभ्यमितीत्थंभावे तृतीया । नामरूपवत्तया व्याकृतमासीत् । व्याङ्भ््यामुपसर्गाभ्यां विविच्यसमन्तात्कृतमासीदित्यर्थः । तदेव दर्शयति ।।
असौ नामा यमिदं रूप इति ।।इति।।
देवमनुष्यादिनामाकरशिरश्चरणादिरूपवान् इत्येवं व्याक्रियत इत्यर्थः ।।
तदिदमप्येतर्हि नामरूपाभ्यामेव व्याक्रियतेऽसौनामायमिदँ रूपइति ।।
अनेन वाक्येन सृष्ट्यादिकालिकेऽप्रत्यक्षेऽव्याकृतनामरूपव्याकरणसुग्रहत्वाय निदर्शनमुच्यते । तत् पूर्वं तथा नामरूपाभ्यां व्याकरणाद्धेतोः । एतर्ह्यपि इदानीमपि । इदमुत्पद्यमानं चराचरव्यक्तिजातम् । इदं रूपोऽयम् एतादृशसंस्थानवानयम् असौ नामा देवदत्तयज्ञदत्तनामवानिति नामरूपाभ्यामेव व्याक्रियतो इत्थमेवादावपि नामरूपाभ्यां व्याकरणमवधेयमित्यर्थः । उभयत्र असौ नामेति च्छांदसोऽलुक् । अदोनामेति वक्तव्ये असौ नामेति लिंगव्यत्ययः छांदसः । ततश्च नामरूपवत्त्वमव्याकृतशब्दितस्य ब्रह्मणः सिद्धम् । अतः सर्वाणि नामानि तत्प्रवृत्तिनिमित्तभूतानि च रूपाणि तदीयान्येव । अत इदमादिशब्दैरपि तस्यैव निर्देशसंभवात्पूर्वत्रात्मैवेदमग्र आसीदित्यभेदनिर्देशे नानुपपत्तिरिति भावः । 
नामरूपाभ्यामेवेत्यत्रैवकारो भिन्नक्रमः । तन्नामरूपाभ्यां स्वयमेव व्यक्रियत इत्यर्थः । व्याक्रियते इत्यत्र कर्मकर्त्तरि लकारः । कर्त्रंतराक्षेपे गौरवात्तदात्मानं स्वयमकुरुतेत्यनेनैकार्थ्यात् । उक्तं च भगवता भाष्यकृता तदेवाविभक्तनाम रूपं ब्रह्म सर्वज्ञं सत्यसंकल्पं स्वेनैव विभक्तनामरूपतया स्वयमेव व्याक्रियत इत्युच्यत इति । नन्वव्याकृतमासीदित्यत्र क्तप्रत्यायांतस्य कर्मार्थकत्वमेववक्तव्यं न तु कर्मकर्त्रर्थकत्वम् । न च कर्मकर्तर्यपि कर्मवद्भावेन क्तप्रत्ययसिद्धिरस्त्विति वाच्यम् ।लांतस्य यः कर्मणा तुल्यक्रियः कर्ता तस्यैव कर्मवद्भावविधानात् । कृत्यक्तखलर्थेषु कर्मवद्भावाभावादवश्यं कर्मण्येव क्तो वक्तव्यः । ततश्च तदवैरूप्याय व्याक्रियते इत्यत्रापि कर्मण्येव लकारोऽस्त्विति चेन्न । एवकारेण कर्त्रंतरव्यवच्छेदात्कर्त्रंतराक्षेपे गौरवाच्च व्याक्रियत इति लकारस्य कर्मकर्तर्येवाभ्युपगंतव्यत्वाद्वैरूप्यस्यापि सोढव्यत्वात् । नन्वात्मनः कथंदेवमनुष्यादिनामरूपवत्त्वं देवमनुष्यादिशरीरे तस्यावर्तमानत्वादितीमामाशंकां व्यावर्तयति ।।
स एष इह प्रविष्ट आनखाग्रेम्यः ।।
अंतर्यामिरूपेणेति शेषः । तत्र दृष्टांतमाह ।।
यथा क्षुरः क्षुरधानेऽवहितः स्यात् विश्वंभरो वा विश्वंभरकुलाये ।।
क्षुरो धीयतेस्मिन्निति क्षुरधानं क्षुरकोशः । तस्मिन्यथा क्षुरः अवहितःप्रविष्टः । विश्वं बिभर्ति वैश्वानराग्न्यादिरूपेणेति विश्वंभरोऽग्निः । तस्य कुलाये नीडे दारुणीति यावत् ।।
तन्न पश्यत्यकृत्स्नो हि सः ।।
यस्तिलतैलवत्सर्वस्वरूपव्याप्तं परमात्मानं न पश्यति सः अत्स्नः अपूर्णस्वरूपः । असत्कल्प इति यावत् । परमात्मन एव सर्वनामरूपवत्त्वमुपपादयति ।।
प्राणन्नेव प्राणनामा भवति वदन्वाक् पश्यं श्चक्षुः श्रृण्वन् छ्रोत्रं मन्वानो मनः तान्यस्यैतानि कर्माणि नामान्येव ।।
प्राणनरूपक्रियां कुर्वन् प्राणनामा भवति । चष्ट इति हिचक्षुः । श्रृण्वन्सञ्छ्रोत्रं श्रृणोतीति हि श्रोत्रम् । मनुत इति मनः । तान्येतानि प्राणादीनि नामानि पाचकलावकादिवत् कर्मनामान्येव । अतः सर्वनामरूपा श्रयत्वं परमात्मनोऽस्तीति भावः । अत्र प्राणनादिकरणेषु प्राणादिषु कर्तृत्वोपचारः प्राधान्यादवगंतव्यः ।।
<0104005>
26.जगद्वाचित्वधिकरणम्
जगद्वाचित्वात् (ब्र.सू.1.4.16)
ऋुग्वेदांतर्गतकौषीतकि (की) ब्राह्मणोपनिषदि चतुर्थाध्याये ।।
गार्ग्यो ह वै बालाकिरनूचानः सं(सु) स्पष्ट आस ।।
बलाकस्यापत्यं बालाकिः गोत्रतो गार्ग्यः । अनूचानः अं (सां) गाध्यायी अं (सां) गाध्याय्यनूचान इति स्मृतेः । संस्पष्टःसम्यग् विद्यया ख्यातः । एवंभूतः सन्नास बभूव ।।
स होवासोशीनरेषु सत्त्वमत्स्येषु कुरुपांचालेषु काशीविदेहेष्विति ।।
स बालाकिः उशीनरेषु सत्त्वप्रचुरेषु मत्स्यदेशेषु कुरुपांचालेषु काशीविदेहेषु उषितवान् ।इतिशब्दः प्रकारवचनः । एवंजातीयकेष्वन्येष्वपीत्यर्थः ।।
स हाजातशत्रुं काश्यमेत्योवाच ।।
अजातशत्रुनामानं काशीराजमधिगम्योवाच ।।
ब्रह्म ते ब्रवाणीति तं होवाचाजातशत्रुः सहस्रं दद्म एतस्यां वाचि जनको जनक इति हवै जना धावंतीति ।।
ब्रह्म ते ब्रवाणीत्येतस्यामेवं वाचि निमित्ते गवां सहस्रं प्रयच्छामः । सर्वेऽपि ब्रह्मविदः जनक एव ब्रह्मशुश्रूषुर्दाता चेति 
जनकस्य समीपे धावंति । भवांस्त्वस्मत्समीपमागत्य ब्रह्म ते ब्रवाणीत्युक्तवान् । अनेनैव वाक्येन तोऽषि ता वयं सहस्रं प्रयच्छाम इति भावः ।।
स होवाच बालाकिः य एवैष आदित्ये पुरुषः तमेवाहमुपास इति ।।
आदित्यमंडलांतर्वर्तिनं पुरुषं ब्रह्मेत्यहमुपासे । अतस्त्वमपि तमेवोपास्स्वेति भावः ।।
तँ होवाचाजातशत्रुः मामैतस्मिन्संवादयिष्ठाः बृहन्पांडुरवासा अतिष्ठाः सर्वेषां भूतानां मूर्द्धेति वा अहमेतदुपास इति ।।
वै शब्दोऽवधारणे । बृहन्महान् । पांडुराणि किरणरूपाणि वासांसि यस्य सः पांडुरवासाः ।आदित्यकिरणानां 
नानारूपत्वात् पांडुरवासस्त्वमस्तीति द्रष्टव्यम् । बृहदारण्यके बालाक्यजातशत्रुसंवादे बृहत्त्वपांडरवासस्त्वे चंद्रधर्मतयोक्ते इति विशेषः । अतिष्ठाः । सर्वमपिकार्यजातमतिक्रम्य तिष्ठतीत्यतिष्ठाः । सर्वेषां भूतानां मूर्द्धा श्रेष्ठः । तदुपासनस्यानुरूपफलमाह ।।
स यो हैतमेवमुपास्ते अतिष्ठाः सर्वेषां भूतानां मूर्द्धा भवति ।
स होवाच बालाकिः य एवैष चंद्रमसि पुरुषस्तमेवाहमुपासे ।।''इत्यादि।।
ततो ह बालाकिस्तूष्णीमास ।।
उत्तरापरिस्फूर्तेरिति शेषः ।।
तँ होवाचाजातशत्रुः एतावन्नु बालाक इति ।।
हे बालाके एतावदेव खलु ते विदितमित्यर्थः ।।
एतावद्विति होवाच बालाकिः ।।
एतावदेव विदितमित्युवाचेत्यर्थः ।।
तँ होवाचाजातशत्रुः मृषा वै किल मा संवादयिष्ठाः ।।
ब्रह्म ते ब्रवाणीति मृषोक्त्या मां मृषैवं संवादयिष्ठाः संवादं कारितवानित्यर्थः । एतावंतं कालमब्रह्मवाद एव प्रवृत्त इत्यर्थः । तर्हि किं तद्वेदितव्यं ब्रह्मेत्यत्राह ।।
स होवाच यो वैबालाके एतेषां पुरुषाणां कर्ता
यस्य चैतत्कर्म स वै वेदितव्य इति ।।
वै शब्दोऽवधारणे । त्वया ब्रह्मत्वेनोपदिष्टा नामादित्यादिपुरुषणां यः कर्ता ते यत्कार्यभूता किं विशिष्याभिधीयते यस्य प्रत्यक्षादि संनिधावपि तं चिदचिद्रूपं समस्तं जगत्कार्यम् । क्रियत इति व्युत्यत्त्या कर्मशब्दःकार्यवचनः । स एव वेदितव्यः । नतु त्वदुपन्यस्ता आदित्यादय इति भावः ।।
तत उ ह बालाकिःसमित्पाणिः प्रतिचक्राम उपत्वायानीति ।।
उ शब्दोऽवधारणे । ह शब्दः प्रसिद्धौ । एवमजातशत्रुणोक्तो बालाकिर्गताभिमानो "नीचादप्युत्तमां विद्याम् । आपत्काले ब्राह्मणस्याब्राह्मणाद्विद्योपयोगः'' इति शास्त्रमनुसृत्य क्षत्रियाप्यजातशत्रोर्विद्यामुपादित्सुर्नानुपसन्नाय ब्रह्मोपदेष्टव्यमिति शास्त्रार्थं जानन्समिद्भार हस्तशिशष्यः सन्नुपगच्छानीति वव्रे ।।
तँ होवाचाजातशत्रुः प्रतिलोमरूपमेव स्यात् यत्क्षत्रियो ब्राह्मणमुपनयेदित्येह्येव (येदेहि) त्वा ज्ञापयिष्यमीति ।।
क्षत्रियो ब्राह्मणमुपनयेदिति यत्तद्विपरीतमेव स्यात् । अत एव हि त्वामुपनयनमंतरेणैव ब्रह्म विज्ञापयिष्याम्येव ।
तँ पाणावभिपद्य प्रवव्राज ।।
तं बालाकिं पाणौ गृहीत्वा निर्गत इत्यर्थः ।।
तौ ह सुप्तं पुरुषमीयतुः ।।
तौ बालाक्यजातशत्रू राजभवने सुप्तं कंचित्पुरुषं प्राप्तवंतावित्यर्थः । बालाक्यधिकरण (ब्र.सू.1.4.16) भाष्ये "तौ ह सुप्तं पुरुषमाजग्मतुः'' इत्युदाहृतं वाक्यं बृहदारण्य गतं नैतच्छाखागतम् । अत एव तत्र व्यासार्यैः तौ ह सुप्तं पुरुषमीयतुरिति श्रुतिरित्युक्तम् ।।
तँ हाजातशत्रुरामन्त्रयांचक्रे बृहन्पांडुरवासस्सोमराजन्निति ।।
प्राणो वाव ज्येष्ठश्चश्रेष्ठति ज्यैष्ठ्यश्रैष्ठ्यगुणेन प्राणस्य बृहत्त्वाद् बृहन्नित्यामंत्रणम् ।पांडुरवासस्त्वं च प्राणधर्म्मः । किं मे वास इति प्राणेन पृष्टे आपो वास इत्यपां प्राणवासस्त्वोक्तेः ।तासां त्वपां शुक्लवर्णाश्रयत्वात् पांडुरवासस्त्वमुक्तम् । 
सप्तान्नब्राह्मणे अथैतस्य प्राणस्यापःशरीरं ज्योतीरूपं असौ चंद्र इति प्राणस्य चंद्रसंबन्धप्रतीतेर्लक्षणया सोमेति प्राणस्य संबोधनम् ।प्राणो वै सम्राडिति श्रवमाद्राजन्नित्यामंत्र्यतइति व्यासार्यैरुक्तम् ।।
स उ ह तूष्णीमेव शिश्ये ।।
अनुत्थित एव यथापूर्वमशयिष्टेत्यर्थः ।।
तत उ हैतं यष्ट्या चिक्षेप ।।
सुप्तं यष्ट्या ताडितवानित्यर्थः ।।
स तत एव समुत्तस्थौ ।।
दंडताडनादेव समुत्तस्थौ । न तु प्राणानामामंत्रणादिनेत्यर्थः । प्राणनामभिरा मंत्रणेप्यनुत्थानप्रदर्शनं प्राणान्यत्वज्ञापनार्थम् । सुषुप्तिदशायामुपरतव्यापारेभ्यः शरीरेंद्रियेभ्योऽन्यत्वं सुज्ञानमिति तस्यामपि दशायामनुपरतव्यापारात् प्राणादन्यत्वं ज्ञापनीयमिति प्राणनामभिरामंत्रणेऽप्यनुत्थानेन दंडताडनोत्थानेन च जीवस्य प्राणव्यतिरेकःप्रदर्शितः । एवं देहेंद्रिय मनः प्राण व्यतिरिक्तं जीवं प्रदर्श्य ततोऽतिरिक्तं परमात्मानं बोधयितुमाह ।।
तँ होवाचाजातशत्रुः क्वैष एतद्बालाके पुरुषोऽशयिष्ट क्वा वा एतदभूत्कुत एतदागादिति ।।
हे बालाके एष पुरुषः अशयिष्टेत्येतत् क्वेति स्वप्नस्थानप्रश्नः । यद्वैतच्छब्दः स्वप्नपरः । अशयिष्टेत्येतत्प्रत्ययार्थमात्रपरम् । क्वैतत्स्वप्नमकृतेत्यर्थः । सर्वथा स्वप्नस्थानप्रश्नः । क्व वा एतदभूदिति सुषुप्तिस्थानप्रश्नः । एतच्छब्दस्य नपुंसकलिंगत्वेऽपि प्रकृतवाचि प्रकृतिस्वारस्यात्प्रकृतपुरुषशब्दित जीवपरः । जीवः क्व सुप्तोऽभूदित्यर्थः । कुत एतदागादित्यत्राप्येतच्छब्दो जीवपर एव । प्रबोधकालीनजीवोद्गमनापादानं किमित्यर्थः । ततश्च जीवस्य स्वप्नस्थानसुषुप्तिस्थानोद्गमनापादनानि पृष्टानि भवंति । यद्वात्रत्रिष्वपि प्रश्नेष्वेतच्छब्दः सप्तम्यंतः । एतस्मिन्काल इत्यर्थः । सुपांससुलुगिति सुपो लुक् । एतस्मिन्काले क्व स्वप्नमनुभूतवान्, एतस्मिन्काले कुतो निर्गतः । एवं च त्रयाणामप्येतच्छब्दानामैक रूप्यं च सिद्ध्यति ।।
तदुह बालाकिर्न विजज्ञौ ।।
उत्तरं बालाकिर्नज्ञातवानित्यर्थः ।।
तँ होवाचाजातशत्रुः यत्रैष एतद्बालाके पुरुषोऽशयिष्ट यत्रैतदभूद्यत एतदागात् ।।
यत्रैष एतद्बालाके पुरुषोऽशयिष्ट यत्रैतदभूद्यत्रैतदागात् तदुच्यत इति शेषः । स्वप्नस्थानप्रश्नं प्रतिवक्ति ।।
हितानाम हृदयस्य नाड्यो हृदयात्पुरीततमभिप्रतिष्ठंति यथा सहस्रधा केशस्यापि पातः तावदण्व्यः पिंगलस्याणिम्ना पूर्णास्तिष्ठंते शुक्लस्य कृष्णस्य पीतस्य लोहितस्येति तासु तदा भवति ।।
आत्मनो हितावहत्वाद्धिता इति प्रसिद्धा हृदयसंबंधिन्यो नाड्यः हृदयात्पुरीततं पुरीतदाख्यं हृदयांतर्वर्तिमांसपिंडविशेषम् । अभिप्रस्थिता भवंति-हृदयपुरीतति नद्धा भवंति । ततश्च यथाकेशस्यापि सहस्रधापातः अतिसूक्ष्मास्तावदण्व्यः सूक्ष्माः पिंगलस्य कृष्णस्य पीतस्यलोहितस्यान्नपीतादिरसस्याणिम्नालेशेन पूणार्स्तिष्ठंति अतिसूक्ष्मत्वाल्लेशेनापि पूर्णा भवंति ।तासु नाडीषु तदा स्वप्नकाले आश्रितो भवतीत्यर्थः । सुषुप्तिस्थानप्रश्नस्योत्तरमाह ।।
यदा सुप्तः स्वपन्न कंचन पश्यति अथास्मिन्प्राण एवैकधाभवति ।
अथैनं वाक्सर्वैर्नामभिः सहाप्येति । चक्षुः सर्वैरूपैः सहाप्येति ।
श्रोत्रं सर्वैः शब्दैः सहाप्येति । मनः सर्वैर्ध्यानैः सहाप्येतीति ।।
सुप्त इति वर्तमाने क्तः । स्वपन्यदोपरत स्वप्रदर्शनो भवति । अथ स्वप्नानंतरमस्मिन् प्राणे प्राण शरीरके परमात्मनि एकधा भवति । एकधाभावो नाम जाग्रदाद्यवस्थाजनित देहात्माभि मानकृतरागद्वेषादिलक्षणकालुष्यराहित्येनावस्थानम् । "सर्वाणि ह वा इमानि भूतानि प्राणमेवाभिसंविशंती"त्यादौ प्राणशब्दस्य परमात्मनि प्रचुरप्रयोगात् । वाजसनेयके समानप्रकरणे य एषोंऽतर्हृदय आकाशस्तस्मिन् शेत इति आकाशशब्दितस्य सुषुप्त्याधारत्व श्रवणादाकाशप्राणशब्दयोः परमात्मपरत्वमंतरेणा विरोधासंभवात् । सता सोम्य तदा संपन्नो भवति । "सति संपद्य न विदुः । प्राज्ञेनात्मना संपरिष्वक्तः'' इति परमात्मनः सुषुप्त्या धारत्वस्य श्रुत्यंतरश्रवणाच्च प्राणशब्दो योगेन वा पर्यवसानवृत्त्या वा ब्रह्मपरः । परमात्मनोबुद्धिस्थत्वादस्मिन्निति निर्देशोप्युपद्यते । तत्तत्-तदा एनं परमात्मानं अपियंतं जीवं वागादीद्रींयाण्यपियन्ति।स्वकार्येण सहापियंतीत्यर्थः नामशब्दो नामाभिलपनपरः । रूपशब्द शब्दौ तज्ज्ञानौपयिकव्यापारपरौ । रूपशब्दादीनां सुषुप्तौ लयासंभवात् । इंद्रियव्यापारोपरतेरेव सुषुप्तिशब्दार्थत्वात् । उद्गमनापादनप्रश्नस्योत्तर माह ।।
स यदा प्रतिबुध्यते यथाग्नेर्विष्फुलिंगा एवमेतस्मादात्मनः प्राणा यथायतनं विप्रतिष्ठंते प्राणेभ्यो देवाः देवेभ्यो लोकाः ।।
अग्नेर्विष्फुलिंगाश्चैतस्मात्परमात्मनः प्राणशब्दिता जीवा यथास्थानं प्रस्थिता भवंति तेभ्यश्च देवशब्दितानींद्रियाण्येतेभ्यश्च लोकशब्दितानि ज्ञानानि भवंतीत्यर्थः ।।
तद्यथा क्षुरः क्षुरधानेऽवहितः स्याद्विश्वंभरो वा विश्वम्भरकुलाये एवमेवैष प्राज्ञ आत्मा इदं शरीरमात्मानमनुप्रविष्ट आ लोमभ्य आ नखेभ्यः ।।
क्षुरो धीयते अस्मिन्निति क्षुरधानं क्षुरकोशः तस्मिन्यथा क्षुरः अवहितः प्रविष्टः विश्व ंबिभर्ति वैश्वानराग्न्यादिरूपेणेति 
विश्वंभरो ग्निः तस्य कुलाये नीडे दारुणीति यावत् । एवमेवैष परमात्मा इदं पुरोवर्तिशरीरमालोमभ्य आनखेभ्यः । व्याप्तमित्यध्याहारः । व्याप्तमात्मानं जीवात्मानमनुप्रविष्टः । अंतर्यामितया अनुप्रविष्ट इत्यर्थः । तादृशस्य सुषुप्त्या धारत्वोद्गमनापादनत्वे संभवत इति भावः । यद्वा । इदं वाक्यं जीवशरीरकपरमेव व्याख्येयम् । आत्मानमिदं शरीर आत्मत्वेनाभिमन्यमानमिदं शरीरमालोमभ्य आनखेभ्यो जीवरूपेण प्रविष्ट इत्यर्थः ।।
तमेतमात्मानमेते आत्मानोऽन्ववस्यंति ।।
एतादृशं परमात्मानमितरे जीवा अन्ववस्यंति अनुवर्त्तंते । तत्र दृष्टान्तमाह ।।
यथा श्रेष्ठिनं स्वाः ।।
यथा श्रैष्ट्यवंतं स्वाः ज्ञातयः अनुवर्तन्ते ।।
तद्यथा श्रेष्ठी स्वैर्भुंक्ते यथा वा श्रेष्ठिनं स्वा भुंजंते एवमेवैष प्राज्ञ आत्मा एतरात्मभिर्भंुक्ते ।।यथा श्रेष्ठी स्वैरेवं वा एतमात्मानमात्मानोऽन्ववस्यंति । यथा श्रेष्ठिनं स्वाः ।
यथा कश्चित्प्रभुः भोगोपकरणभूतैः स्वैर्ज्ञातिभिः यथा भोगान् भुंक्ते । यथा स्वाश्च बंधवः तंं प्रभुमैश्वर्यादिसमग्रमनुभूयतद्दत्तानि वित्तादीनि चोपजीव्य हृष्यंति । एवमेवायं परमात्मा स्वोपकरणभूतैर्जीवात्मभिर्लीलारसं भुंक्ते । ते चात्मानः परमात्मदत्तभोगोपकरणाः सर्वैश्वर्यादिविशिष्टं तमनुभूय हृष्टा भवंतीत्यर्थः । यथा वा स्वाः श्रेष्ठिनं भुंजंतीति पाठे यथाप्रधानपुरुषः स्वकीयैर्भृत्यादिभिर्भोगसाधनान्युपहरद्भिः भोगान्भुंक्ते यथा च भोगसाधनान्युपहरंतःप्रधानपुरुषं पालयंत्येवमित्यर्थः । "भुजोनवने (अष्टा.1.3.36) इतिभुजेः पालने परस्मैपदित्वादिति'' ध्येयम् । ईदृशं भोक्तृत्वं जीवद्वारा वा परमात्मनि योजनीयम् ।।
स यावद्धवा इंद्र एतमात्मानं न विजज्ञौ तावदेनमसुरा अभिबभूवुः स यदा विजज्ञौ अथ हत्वाऽसुरान्विजित्य सर्वेषां देवानां श्रैष्ठ्यं स्वाराज्यमाधिपत्यं पर्येति तथो यो वैवं विद्वान् सर्वान् पाप्मनोऽपहत्य सर्वेषां भूतानां श्रैष्ठ्यं स्वाराज्यमाधिपत्यं पर्येति य एवं वेद य एवं वेद ।।
इंद्रो ब्रह्मविद्याऽलाभात् प्रागसुरैः पीडितः इमां ब्रह्मविद्यां लब्ध्वा असुरहननेन विजयी सर्वदेवाधिपत्यं सर्वदेवश्रैष्ठ्यं स्वाराज्यशब्दिताकर्म्मवश्यत्वलक्षणं मोक्षं च प्राप । अतोऽन्योप्येव ंवित्सर्वभूताधिपत्यं सर्वभूतश्रैष्ठ्यं पापापहतिपूर्वकाकर्मवश्यत्वलक्षणस्वाराज्यशब्दितं मोक्षंच प्राप्नोतीत्यर्थः । व्यासार्यैस्तु सर्वान् पाप्मनोऽपहत्येत्यनेनापहतपाप्मत्वादिगुणाष्टकमुक्तम् ।जरादीनामपि पाप्मांतर्गतत्वात् । उक्तं हि वाक्यकारैः । "स्युः पाप्मानः कालजरामृत्युशोकादयः संख्यातत्वात्'' इति । स्वाराज्यं स्वाधीनत्वम् । अनेन सत्यसंकल्पत्वं चोक्तं भवति ।तत्स्वाराज्यं संसारिभ्योऽस्य श्रैष्ठ्यरूपम् । आधिपत्यम् । अधिपतिः परमात्मासर्वस्याधिपरिरिति श्रुतेः । तत्संबंधि आधिपत्यं गुणाष्टकं हि ब्रह्मसंबंधितया ब्राह्म मुच्यते "ब्राह्मेण जैमिनिः'' (ब्र.सू.4.4.5) इति । अतो ब्रह्मसंबंधितया तत्साधर्म्मरूपं संसारिभ्यः श्रेष्ठतारूपं यत्स्वाराज्यं तदेतीति श्रुतेरर्थ इत्युक्तम् । अन्योऽपि य एतामुपनिषदं वेद सोऽपीदृशं फलमाप्नोतीत्यर्थः ।।
<0104006>
27. वाक्यान्वयाधिकरणम्
वाक्यान्वयात् ।1।4।19।।
बृहदारण्यके चतुर्थे षष्ठे च मैत्रेयीब्राह्मणं किंचिद्भेदभिन्नमाम्नातम् । तत्र चतुर्थेमैत्रेयी ब्राह्मणं व्याख्यायते ।।
मैत्रेयीति होवाच याज्ञवल्क्यः ।।
मित्रायाः अपत्यं मैत्रेयी तां मैत्रेयीत्यामंत्र्याह ।।
उद्यास्यन्वाअहमस्मात्स्थानादस्मि हंत तेऽनया कात्यायन्यांतं करवाणीति ।।
मैत्रेयि । अहमस्मात्स्थानात् गार्हस्थ्यलक्षणादाश्रमादुद्यास्यन्नस्मि ऊर्ध्वं गंतु मिच्छन्नस्मि । हंत । तव अनया कात्यायन्या सह अंतं युवयोः कलहशांतये द्रव्यविभागनिर्णयं करवाणीति ।।
सा होवाच मैत्रेयी यन्नु म इयं भगोः सर्वा पृथिवी वित्तेन पूर्णास्यात्कथं तेनामृतास्यामिति ।।
हे भगो । संबुद्धौ "विभाषा भवत् भगवदघवतामोच्चावस्य'' इति आेत्वं रुत्वं विसर्गश्च ।सर्वापि पृथ्वी वित्तेन पूर्णा यत् यदि मे मम स्यात् वशंवदास्यादित्यर्थः । तदा तेन वित्तेन कथं कथंचिदमृतास्यान्नु संसारान्मुक्तास्यान्नु किमित्यर्थः ।।
नेति होवाच याज्ञवल्क्यः यथैवोपकरणवतां जीवितं तथैव ते जीवितं स्यात् अमृतस्य तु नाशास्ति वित्तेन ।।
उपकरणवतांभोगसाधनवतां जीवितं सुखजीवनं यथा सिद्ध्यति तथैव ते भोगोपकरणवित्तवत्याः सुखेन जीवनं परं लभ्यते मोक्षस्य वित्तेन साधनेन प्राप्यताशा नास्तीत्यर्थः ।।
सा होवाच मैत्रेयी येनाहन्नामृता स्यां किमहं तेन कुर्यां यदेव भगवान्वेद तदेव मे ब्रूहीति ।।
ममामृतत्वप्राप्त्यनुपायभूतेन वित्तेनाहं किंकरिष्यामि भगवन्यदमृतत्व प्राप्त्युपायं वेद तदेव मे ब्रूहीति ।।
स होवाच याज्ञवल्क्यः प्रिया वतारे नः सती प्रियंभाषस एह्यास्स्व व्याख्यास्यामि ते व्याचक्षाणस्य तु मे निदिध्यासस्वेति ।।
बतेत्यनुकंपायाम् ।मैत्रेयि । त्वं सती प्रियाऽनुकूला च सती प्रियं मनोनुकूलं वाक्यं भाषसे । एहि आगच्छ आस्स्व उपविश । ते अमृतत्वोपायं वक्ष्यामि । किं तु व्याचक्षाणस्य व्याख्यानं कुर्वतो मम वाक्यानि अर्थतो निश्चयेन ध्यातुमिच्छ । यद्वा व्याचक्षाणस्य तु मे मुखं निदिध्यासस्व निदिध्यासनमवलोकनम् । अवलोकयेति यावत् । इति शब्दो वाक्यावसान् । एवभुक्ता मैत्रेयी सावधाना सती स्वस्य श्रवणावधानं ज्ञापयितुमाह ।।
ब्रवीतु मे भगवानिति ।।
स्पष्टोऽर्थः ।।
स होवाच ।। न वापत्युः कामाय पतिः प्रियो भवत्यात्मनस्तु कामाय पतिः प्रियो भवति ।।
त्रामृतत्वार्थिन्यै मैत्रेय्यै अमृतत्वसाधनदर्शनविषयतया आत्मैव द्रष्टव्य इत्युपदिश्यमान आत्मा परमात्मेत्यवश्यमभ्युपेयः । "तमेवं विद्वानमृत इह भवति । नान्यः पंथा अयनाय विद्यते'' इति तज्ज्ञानस्यैव मोक्षसाधनत्वावगमात् । ब्रह्म तं परादादित्यादिना तस्य सार्वात्म्यकथनात् । आत्मनो वादर्शनेनेत्यादिना तज्ज्ञानेन सार्वज्ञवेदनेनसर्वोपादानत्वप्रतिपादनाच्च । अस्मिन्प्रकरणे द्रष्टव्यतयोपदिश्यमान आत्मा परमात्मेति सिद्धम् ।तदुपपादकस्यास्य संदर्भस्य यथापरमात्मपरत्वं तथार्थो वर्णनीय इति च सिद्धम् । अतोस्यावाक्यस्यायमर्थः । न वा इत्यत्र वै शब्दोऽवधारणे । नैवेत्यर्थः । पत्युः कामाय । कामः संकल्पः कामाय संकल्पाय संकल्पं सफलीकर्त्तुमित्यर्थः । "क्रियार्थोपपदस्य च कर्मणि स्थानिनः'' (अष्टा.2.3.14) इति चतुर्थी । पत्युः प्रियत्वम् । अहमस्याः प्रियः स्यामिति पतिसंकल्पसाफल्याय न भवति पतिसंकल्पायत्तं न भवतीति यावत् । वेदाध्ययनं सफलीकर्त्तुं यज्ञ इत्युक्ते वेदाध्ययनस्य यज्ञः फलमिति हि सिद्ध्यति । एवं संकल्पसा फल्यायप्रियत्वमित्युक्ते संकल्पफलं प्रियत्वमिति हि सिद्ध्यति । ततश्चाहमस्याःप्रियः स्यामिति पति संकल्पायत्तं न पतिप्रियत्वम् । अपित्वात्मनः परमात्मनः कामाय संकल्पाय प्रियो भवतीत्यर्थः । आत्मशब्दस्य परमात्मनि मुख्यवृत्तत्वात् । अत्रापि कामायेत्यत्र पूर्ववच्चतुर्थी । एवमुत्तरत्रापि द्रष्टव्यम् ।।
न वाजायायाः कामाय जाया प्रिया भवत्यात्मनस्तु कामाय जाया प्रिया भवति । न वापुत्राणां कामाय पुत्राः प्रिया भवंत्यात्मनस्तु कामाय पुत्राः प्रिया भवन्ति । न वावित्तस्य कामाय वित्तं प्रियं भवत्यात्मनस्तु कामाय वित्तं प्रियं भवति । न वाब्रह्मणः कामाय ब्रह्म प्रियं भवत्यामनस्तु कामाय ब्रह्म प्रियं भवति ।।
ब्रह्मब्राह्मण इत्यर्थः ।।
न वाक्षत्रस्य कामाय क्षत्रं प्रियं भवत्यात्मनस्तु कामाय क्षत्रं प्रियं भवति ।।
क्षत्रं क्षत्रियवर्ण इत्यर्थः ।।
न वालोकानां कामाय लोकाः प्रिया भवंत्यात्मनस्तु कामाय लोकाः प्रिया भवन्ति ।।
स्वर्गाद्या लोका इत्यर्थः ।।
न वादेवानां कामाय देवाः प्रिया भवंत्यात्मनस्तु कामाय देवाः प्रिया भवंति । न वाभूतानां कामाय भूतानि प्रियाणि भवंत्यात्मनस्तु कामाय भूतानि प्रियाणि भवंति । न वासर्वस्य कामाय सर्वां प्रियं भवत्यात्मनस्तु कामाय सर्वं प्रियं भवति ।।
स्पष्टोऽर्थः । ततः किमित्यत्राह ।।
आत्मा वाद्रष्टव्यः श्रोतव्यो मंतव्यो निदिध्यासितव्यः ।।
यस्मात् पतिजायादीनां प्रियत्वं यत्संकल्पायत्तं तस्य परमात्मनः प्रसादाय परमात्मा द्रष्टव्यः । स हि परमात्मा दर्शनेन प्रसन्नः सन्सर्वेषामपि वस्तूनां पतिजायादिवत् ततोऽधिकं वा प्रियत्वमापादयितुं शक्रोति । न पश्यो मृत्युं पश्यति न रोगं नोत दुःखतामिति मुक्तौ सर्वेषां प्रियत्वश्रवणादिति भावः । अत्र स्वाध्यायस्यार्थपरत्वेनाधीतवेदः पुरुषः प्रयोजनवदर्थाव 
बोधित्व दर्शनात्तन्निर्णयायस्वयमेव गुरुमुखान्नयायुक्तार्थग्रहणरूपश्रवणे प्रवर्त्तत इति श्रवणस्य प्राप्तत्वाच्छ्रोतव्य इत्यनुवादः । स्वात्मन्येवमेवेति युक्तिभिः श्रुतार्थप्रतिष्ठापनलक्षणमननस्य श्रवण प्रतिष्ठार्थतया प्राप्तत्वान्मंतव्य इति चानुवादः ।अनवरतभावनारूपध्यानमेव निदिध्यासितव्य इति विधीयते । उपायत्वदशाप्रभृति भगवद्ध्यानस्यानुकूलत्वसूचनाय निदिध्यासितव्य इति सन्नंतपदेन निर्देशः । अत्र स्मृतिलंभे सर्वग्रन्थीनां विप्रमोक्ष इति चध्यानस्यैव मोक्षाव्यवहितहेतुत्वश्रवणात् "क्षीयंते चास्य कर्म्माणि तस्मिन्दृष्टे परावरे'' इति दर्शनस्यापि मोक्षाव्यवहितकारणत्वश्रवणादुभयोरप्येकार्थत्वस्य वक्तव्यत्वात् । दृशिधातोश्चाक्षुषज्ञानवाचितया चाक्षुषज्ञानस्य "न चक्षुषा गृह्यते'' इत्यचाक्षुषतया प्रतिपन्ने ब्रह्मण्यसंभवाद्दर्शनशब्देनोपचाराद्दर्शनसमानाकारमति विशदं ज्ञानमभिधीयते । ततश्च द्रष्टव्यो निदिध्यासितव्य इत्याभ्यां दर्शनसमानाकारं ध्यानं विधीयते । "आर्षेयं वृणीते एकं वृणीते द्वौ वृणीते त्रीन् वृणीते न चतुरो वृणीते न पंचातिप्रवृणीते'' इत्यत्रार्षेयं वृणीते त्रीन्वृणीत'' इत्याभ्यां त्रित्वविशिष्टार्षेयवरणविधानवदिति द्रष्टव्यम् । तस्य किं फलमित्यत्राह ।।
मैत्रेय्यात्मनो वारे दर्शनेन श्रवणेन मत्या विज्ञानेन इदँ सर्वं विदितं भवति ।।
अत्र विज्ञानेनेति विज्ञानशब्दो निदिध्यासनपरः । आत्मा वाद्रष्टव्यः श्रोतव्यो मंतव्यो निदिध्यासितव्य इति स्थानमानात् । तस्मिन् परमात्मनि दर्शनसमानाकारध्यान विषयीकृते सति तत्प्रसादात्सर्वं विदितं भवति अनुकूलत्वेन विदितं भवति सर्वं प्रियं भवतीति यावत् । यद्वा निदिध्यासितव्यतया निर्दिष्टपरमात्मनः जगत्कारणत्वलक्षणमाह । आत्मनो वाइत्यादिना उपादानोपादेययोरभेदात् । तस्मिन् ज्ञाते सर्वं विदितं भवति । अत्र सर्वमिदमिति शब्दौ स्थूलावस्थचिदचिद्विशिष्टब्रह्मपरौ । आत्मशब्दोऽपि सूक्ष्मचिद्विशिष्ट ब्रह्मपरः ।अतस्तयोरभेदात् तद्विज्ञानेन सर्वं विज्ञातमित्युपपद्यते ।अनेन जगदुपादानत्वमुक्तं भवति । अत्र निदिध्यासितव्यः इत्युक्त्या सर्वोपादानत्वकथनात् जगत्कारणत्वं सकलपरविद्यानुयायीति वदंति । ननु कथमात्मनि ज्ञाते सर्वमिदं विज्ञातं स्याज्जगतस्तद्भिन्नत्वादित्याशंक्याह ।।
ब्रह्म तं परादाद्योऽन्यत्रात्मनो ब्रह्म वेद ।।
ब्रह्मब्राह्मणवर्णः । यस्त्वात्मनः परमात्मनोऽन्यत्र स्थितम् । न तु परमात्मनि । एवमुत्तरत्रापि द्रष्टव्यम् ।
क्षत्रं तं परादाद्योऽन्यत्रात्मनः क्षत्रं वेद । लोकास्तं परादुर्योऽन्यत्रात्मनो लोकान्वेद वेदास्तं परादुर्योऽन्यत्रात्मनो वेदान्वेद भूतानि तं परा दुर्योऽन्यत्रात्मनो भूतानि वेद सर्वं तपरादाद्योऽन्यत्रात्मनः सर्वं वेद ।।
स्पष्टोऽर्थः । ननु सर्वस्य ब्रह्माधारकतया ब्रह्मात्मकत्वेऽपि ब्रह्मात्मकस्य शरीरभूतस्य जगतः शरीरिभूतब्रह्मभिन्नत्वेन तज्ज्ञानेन तज्ज्ञानासंभवमाशंक्य तस्मिन् विज्ञाते इदं सर्वं विदितमितीदं सर्वशब्दाभ्यामन्यैरपि शब्दैस्तच्छरीरकं ब्रह्मैवाभिधीयते इत्यभिप्रेत्याह ।।
इदं ब्रह्मेदं क्षत्रमिमे लोका इमे देवा इमानि भूतानीदं सर्वं विदितं भवति ।।
सर्वशरीरकं ब्रह्म विदितं भवतीत्यर्थ उपपद्यत इति भावः । एवं जगत्कारणविशिष्ट परमात्मोपासनं विधाय उपासनोपकरणभूतमनः प्रभृतिकरणनियमनमाह ।।
स यथा दुंदुभेर्हन्यमानस्य न बाह्याञ्च्छब्दाञ्च्छक्नुयाद्ग्रहणाय दुंदुभेस्तु ग्रहणेन दुंदुभ्याघातस्य वा शब्दो गृहीतः ।।
दुंदुभेरित्यनादरे षष्ठी । ग्रहणशब्द इह निरोधपरः । उपादाननिरोधयोर्द्वयोरपि ग्रहणशब्दवाच्यत्वात् । यथा गृहीतानि पुष्पाणि गृहीताः श्रोतार इति । यथा दुंदुभौ हन्यमाने ततो निःसरतः शब्दान्ननिरोद्धुं शक्रुयात् । कथं तर्हि निरुणद्धीत्यत्राह । दुंदुभेस्तु ग्रहणेन दुंदुभ्याधातस्य वा शब्दो गृहीतः । दुंदुभिनिरोधेन संयोगनिरोधद्वारा शब्दानि रुध्यंते । एवमिंद्रियेषु व्याप्रियमाणेषु बाह्यार्थ ज्ञानं दुर्निरोधम् । अतो विषयापसारणेन वा इंद्रियनिरोधेन वा परमात्मसाक्षात्कारविरोधिबाह्यार्थज्ञानं निरुत्ध्यते इत्यर्थः । एवमुत्तरत्रापि द्रष्टव्यम् ।।
स यथा शंखस्य ध्मायमानस्य न बाह्यांच्छब्दाञ्च्छक्नुयाद्ग्रहणाय शंखस्य तु ग्रहणेन शंखध्मानस्य वा शब्दो गृहीतः । स यथा 
वीणायै वाद्यमानायै न बाह्यांच्छब्दाञ्च्छक्नुयाद्ग्रहणाय वीणायै तु ग्रहणेन वीणावाद्यस्य वा शब्दो गृहीतः ।।
अत्र वीणाया इति चतुर्थी षष्ठ्यर्थे । छांदसो विभक्तिव्यत्ययः । सामान्येनोक्तं कारणत्वं प्रपंचयति ।।
स यथाऽऽर्द्रैधाग्नेरभ्याहितात्पृथक् धूमा विनिश्चरंति ।
एध शब्द अकारांत इंधनवाची । आर्द्रैधाग्निग्रहणं निमित्तोपादानयोर्ज्ञापनार्थम् । अग्निर्हिधूमोत्पत्तौ निमित्तम् । इंधनं तदुपादानम् । अभ्याहितादाध्मानवीजनादिना प्रवर्त्तितादित्यर्थः ।पृथिग्विधा धूमानि र्गच्छंतीत्यर्थः ।।
एवं वारे अस्य महतो भूतस्य निश्वसितमेतत् ।।
महतो भूतस्य परमात्मनो निश्वसितम् । अनायासेनोद्गतमेतद्वक्ष्यमाणमित्यर्थः । किं तदित्यत्राह ।।
ऋुग्वेदो यजुर्वेदः सामवेदोऽथर्वांगिरस इतिहासपुराणं विद्या उपनिषदः श्लोकः सूत्राण्यनुव्याख्यानानि व्याख्यानान्यस्यैवैतानि निश्वसितानि ।।
इतिहासोरामायणादिः । पुराणंविष्णुपुराणादि । विद्याः चतुः षष्टिविद्याः । उपनिषदः प्रसिद्धाः । श्लोकाःस्मृतिरूपाः । सूत्राणिब्रह्मसूत्रादीनि । अनुव्याख्यानानि भाष्य व्याख्यानानि ।व्याख्यानानिभाष्यरूपाणि । एतानि सर्वाणि भगवतो निश्वसितानि ।अयत्नेन तदुद्गतानीत्यर्थः । यद्यपि सूत्रस्मृतिपुराणादयो व्यासाद्युद्गता इति पुराणेषु प्रसिद्धिः । तथापि तेषां भगवदंगत्वादुद्भवन्निश्वसितोक्तिरुपपद्यत इति द्रष्टव्यम् । अत्र वाचकशब्दसृष्टिमात्रमुक्तं षष्ठे । मैत्रेयीब्राह्मणे तु इष्टं हुतमाशितं पायितमित्यादिना भोग्यभोगस्थानभोक्तृवर्गरूपवाच्य सृष्टेरुक्तत्वात् । अनुक्तस्यान्यतो ग्राह्यत्वादत्रापि वाच्यसृष्टिरुक्तेति द्रष्टव्यम् । अनेन पूर्वं सामान्यतो निर्दिष्टं जगत्कारणत्वं विवृतं भवति । स यथादुंदुभेर्हन्यमानस्येत्यादिना परोपासनोपकरणभूतकरणग्रामनियमनमुक्तं विशदयति ।।
स यथा सर्वासामपां समुद्र एकायनमेवं सर्वेषां स्पर्शानां त्वगेकायनम् ।।
समुद्रस्यापामयनत्वं नाम तदुपादातृत्वमेव । एवं च स्पर्शायतनत्वं नाम तदुपादातृत्वम् । ततश्चायमर्थः । यथा समुद्रो भूयसीरपो गृह्णाति । एवं त्वगिंद्रियमसंख्याकान्स्पर्शाविशेषान् गृह्णाति । ततश्च त्वगिंद्रियस्य स्पर्शविषयव्यापारा अनंता इत्यर्थः । एवमुत्तरत्रापि द्रष्टव्यम् ।।
एवँ सर्वेषाँ रसानां जिव्हैकायनमेवं सर्वेषां गंधानां नासिकैकायनमेवँ सर्वेषाँ रूपाणां चक्षुरेकायनमेवँ सर्वेषाँ शब्दानां श्रोत्रमेकायनमेवँ सर्वेषाँ संकल्पानां मन एकायनमेवँ सर्वासां विद्यानाँ हृदयमेकायनम् ।।
अवस्थाविशेषविशिष्टं मनो हृदयमित्युच्यते ।।
एवँ सर्वेषां कर्मणाँ हस्तावेकायनमेवँ सर्वेषामानंदानामुपस्थ एकायनमेवँ सर्वेषां वेदानां वागेकायनम् ।।
स्पष्टोऽर्थः । ततश्चैकैकेंद्रियवृत्तिविशेषा अनंताः । ततश्चात्मसाक्षात्कारार्थिना एते वृत्तिविशेषा निरोद्धव्या इत्यभिप्रायः । ततश्च स यथा दुंदुभेर्हन्यमानस्येत्यनेनोक्त ब्रह्मोपासनोपयोगिकरणग्रामनियमनं विवृतं भवति । अथ सर्वावस्थास्वपिजीवस्वरूपस्य परमात्मनिष्ठतया स्वातंत्र्याभावज्ञापनाय जीववाचिशब्देन परमात्मानं निदर्शयन्नमृतत्वोपाय प्रवृत्तिप्रोत्साहनाय भूतसंघातात्मकशरीरजन्ममरणानुविधायिनः संसरतो जीवस्या परिच्छिन्नज्ञानैकाकारतामुपपादयति ।।
स यथा सैंधवखिल्य उदके प्रास्त उदकमेवानुविलीयेत न हास्योद् ग्रहणायैव स्यात् यतो यतस्त्वाददीत लवणमेव ।।
सैंधवखिल्यः लवणखंडः । खिल एव खिल्यः । स्वार्थे यत् । यथा सैंधवशकलमुदके निक्षिप्तमुदकमनु प्रविश्य लीयते एवमस्य विलीनस्य लवणास्योद्ग्रहणायोदकात्पृथक्वृत्य गृहीतंु यथा नैव कोऽपि शक्तः स्यात् । तच्चोदकं यथा यतो यतः यस्माद्यस्मात्प्रदेशान्मध्यतः पार्श्वतो वा आददीत तत्तोयं लवणमेव भवति ।।
एवं वाइदं महद्भूतमनंतमपारं विज्ञानधन एवैतेभ्यो भूतेभ्यः समुत्थाय तान्येवानुविनश्यति ।।
एवमेवैतन्महद्भूतमनंतमपरिच्छेद्यम् । अपारं गुणतोऽप्यपरिच्छेद्यम् । ब्रह्म विज्ञानधन एव जीवशरीरकतया एतेभ्यो भूतेभ्य उत्थाय तान्येवानुविनश्यति । भूतेषूत्पद्यमानेषु स्वयमुत्पद्यमानस्तेषु नश्यत्सु अनु पश्चात्स्वयं नश्यतीत्यर्थः । देहोत्पत्तिविनाशानुविधाय्युत्पाद विनाशवान् भवति । विनाशो नामात्यंतज्ञानसंकोचः उत्पत्तिर्नाम विकासप्रादुर्भावः ।।
न प्रेत्य संज्ञास्तीति ।।
प्रेत्य चरमदेहवियोगं प्राप्य मोक्षदशायां स्वाभाविकापरिच्छिन्नज्ञानसंकोचा भावेन न संज्ञास्ति । समित्येकीकारे । ज्ञाधातोर्ज्ञानमर्थः । ततश्च भूतसंघातेनैकीकृत्य ज्ञानं संज्ञाशब्दार्थः । आमोक्षं देहात्मभ्रमोऽनुवर्त्तत इति भावः । नच महद्भूतमनंतमपारमिति निर्द्दिष्टस्यैव ब्रह्मणो विज्ञानधन एवैतेभ्योभूतेभ्यः समुत्थायेति जीवत्वसंसारित्ववेदनं मुख्यमेवास्तु । 
विज्ञानधनः जीवशरीरकइति कुतोव्याख्यायत इति वाच्यम् । निरनिष्ठो निरवद्य इतिश्रुतिप्रतिपन्नस्य परमात्मनः संसारित्वासंभवात् मोक्षधर्म्मे जनकयाज्ञवल्क्यसंवादे "अन्यश्च राजन् स परस्तथान्यः पंञ्चविंशकः । तत्स्थत्वादनुपश्यंति ह्येक एवेति साधवः'' इति शरीरशरीरिणोर्भेदेऽपि शरीरांतस्थितस्य शरीरिण एकत्वादयमेकः पुरुष इति व्यवहारवदंतरव स्थितिनिबंधनः प्रकार्य्यैक्यविषयो भेदव्यवहार इत्युक्तम् । ततश्च जीवस्य परमात्मशरीरतया तद्वाचिना विज्ञानधनशब्देन परमात्मनोऽभिधानं तद्धर्म्म भूतोत्पत्ति विनाशादिना तद्धर्म्मत्त्वं च न विरुद्धमिति द्रष्टव्यम् । नचोत्थानविनाशयोः 
सद्वारविशेषणत्वे आवश्यके विज्ञानधनत्वस्या परमात्मनि साक्षादेव संभवात् विज्ञानघनशब्दस्य जीववाचित्वमाश्रित्य विज्ञानघनशब्देन जीवशरीरकपरमात्मभिधानाश्रयणक्लेशः"अवस्थितेरिति काशकृत्स्नः'' (ब्र.सू. 1.4.21) इति सूत्रभाष्ये कुतोऽनुभूयत इति वाच्यम् ।परमात्मनः स्वरूपेणोत्थानविनाशासंभवाज्जीव स्वरूपेणोत्थानविनाशस्य वक्तव्यत्वेन जीववाचिपदस्य कस्यचिदावश्यकत्वादन्यस्य चाभावाद्विज्ञानधनशब्दस्य जीववाचित्वसंभवाच्च विज्ञानधनशब्देन जीवशरीरकपरमात्मा भिधीयत इत्युक्तौ विरोधाभावात् ।।
सा होवाच मैत्रेयी अत्रैव मा भगवानमूमुहन्न प्रेत्य संज्ञास्तीति ।।
न प्रेत्य संज्ञास्तीति वाक्ये एवमासां अमूमुहत् । मुहेर्णौ चङ् । मोहयतिस्मेत्यर्थः । विज्ञानघनशब्दितस्य ज्ञानैकाकारस्यात्मनः मुक्तौ संज्ञाभावो विरुद्ध इति मोहो मे संवृत्त इति भावः । यद्यपि संज्ञाशब्दो देहात्म्यैक्यभ्रांतिपर इति न विरोधः । तथापि तदभि प्रायानाभिज्ञानान्मुह्यंती मैत्रेय्येवमुक्तवतीति द्रष्टव्यम् ।।
स होवाच न वामोहं ब्रवीम्यलं वाइदं विज्ञानाय ।।
न प्रेत्यसंज्ञास्तीति नाहं मोहं वचो ब्रवीमि । इदं विज्ञानघनशब्दितमहद्भूतं पूर्वनिर्द्दिष्टं प्रेत्यापि विज्ञानायालं ज्ञातुं पर्याप्तम् । ततश्च मुक्तावपि ज्ञानमस्ति ज्ञानिन एव सतो मुक्तस्य न प्रेत्य संज्ञास्तीति पूर्वनिद्दिष्टसंज्ञाभावो देहात्मैक्यविषयकभ्रांत्यभावात्मेति भावः । एवं मुक्तौ देहात्मभ्रमनिवृत्तिमुक्त्वा स्वनिष्ठता भ्रमनिवृत्तिं प्रतिपादयति ।।
यत्र हि द्वैतमिव भवति तदितर इतरं जिघ्रति ।।
यत्र यस्यामवस्थायां द्वैतमिव भवति स्वनिष्ठतया परमात्मनः पृथगिव भवति स्वतंत्र इव भवतीति यावत् । स्वातंत्र्यस्याप्रामाणिकत्वद्योतनार्थः इवशब्दः । इतरं जिघ्रति । तत् तदा इतरः भिन्नात्मकः इतरं भिन्नात्मकं जिघ्रति । अत्रेतरेणेत्यध्याहार्यम् । उत्तरत्र तत्केन कं जिघ्रेदिति दर्शनात् । इतरेण स्वतंत्रेण करणेन जिघ्रतीत्यर्थः ।।
तदितर इतरं पश्यति तदितर इतरमभिवदति तदितर इतरँ शृणोति तदितर इतरं मनुते तदितर इतरं विजानाति यत्रत्वस्य सर्वमात्मैवाभूत्तत्केन कं जिघ्रेत् तत्केन कं पश्येत् तत्केन कमभिवदेत् तत्केन कं श्रृणुयात् । तत्केन कं मन्वीत तत्केन कं विजानीयात् ।।
यत्र यदा सर्वं वस्तु एकात्मकमेवाभूत्तदा केन भिन्नात्मकेन करणेन कं भिन्नात्मकं जिघ्रेदित्यर्थः । इतरशब्दः सर्वत्र स्वतन्त्रवस्तुपरः । एवं सर्वत्र द्रष्टव्यम् । अत्र सदैकात्मकस्य जगतः कालभेदेन भिन्नाभिन्नात्मकत्वासंभवात् । आत्मैवाभूत् एकात्मकत्वेन ज्ञातम भूदित्येवार्थः । यस्यात्मभेदप्रतीतिरस्ति तस्य कर्तृकर्मकरणेषु भिन्नात्मकत्वप्रतीतिरनुवर्त्तते । यस्यात्मभेदप्रतीतिर्यदा सर्वथा नास्ति तदा विरुद्धधर्मवत्तया प्रतीतेष्वपि कर्तृकर्मकरणेषु भिन्नात्मकतया प्रतीतिः सर्वथा नास्तीति पर्यवसितोऽर्थः।शिष्टं स्पष्टम् ।।
येने दं सर्वं विजानाति तं केन विजानीयात् ।।
येन परमात्मना प्रसन्नेनानुगृहीतः सर्वज्ञो भवति तं परमात्मानं केन हेतुना विजानीयात् ।।
विज्ञातारमरे केन विजानीयादिति ।।
अत्र विज्ञातृशब्देन प्रक्रमोदितजगत्कारणत्वाक्षिप्तसार्वज्ञाश्रयः परमात्मैवोच्यते । तादृशंविज्ञातारं सर्वज्ञं परमात्मानं प्रक्रमोदितध्यानं विना केन केवलयज्ञदानाद्युपायेन विजानीयात् ।उक्तं च व्यासार्यैः परमात्मप्रसादाहृते तस्य दुरवगमत्वपरं केन विजानीयादिति पूर्ववाक्यम् । उपासनातिरिक्तकेवलयज्ञदानाद्युपायांतरनिषेधपरं विज्ञातारं केन विजानीयादित्युत्तर वाक्यमिति । ततश्च परमात्मप्रसादपरमात्मोपासनयोर्द्वयोरप्यावश्यकत्वं द्वाभ्यां वाक्याभ्यां प्रतिपादितं भवति । अत्र परमात्मोपासनतत्प्रसादसाध्या परमावगतिः किंरूपेति चिंतायांदर्शनसमानाकारध्यानरूपावगतिरेव प्रसादोपासनसाध्यत्वेन वाक्यद्वयप्रतिपन्नेति केचिदूचुः ।मुक्तिकालीनदेशविशिष्टब्रह्मसाक्षात्कारलक्षणेत्यपरे । नोभयथापि विरोधं पश्यामः । इति शब्दः प्रतिवचनसमाप्तौ ।
इति ब्रह्मसूत्रेषु प्रथमाध्यायः समाप्तः ।।1।।
<0301001>
28. तदंतरप्रतिपत्त्यधिकरणं
तदंतरप्रतिपत्तौ रंहति संपरिष्वक्तः प्रश्ननिरूपणाभ्याम् (ब्र.सू. 3.1.1)
छोंदोग्ये पंचमप्रपाठके तृतीयखण्डे ।।
प्रकृतिविविक्तजीवयाथात्म्यविषयां पंचाग्निविद्यां संसृतिवैराग्याय प्रस्तौति ।।
श्वेतकेतुर्हारुणेयः पंचालानाँ समितिमेयाय ।।
अरुणस्यापत्यमारुणिः । तस्यापत्यमारुणेयः पंचालानां जनपदानां समितिं सभामाजगाम ।।
तँ ह प्रवाहणो जैवलिरुवाच ।।
जीवलस्यापत्यं जैवलिः नामतः प्रवाहणः पंचालराज उक्तवान् ।।
कुमारानु त्वा शिषत्पितेति ।।
हे कुमार त्वां तव पिता अन्वशिषत्किम् । अनु शिष्टवान्किमित्यर्थः । इतर आह ।।
अनु हि भगव इति ।।
हेभगवः पूजार्ह । अनुशिष्टोऽस्मीति । एवमुक्तो जैवलिः पप्रच्छ ।
वेत्थ यदितोऽधिप्रजाः प्रयन्तीति ।।
प्रजा इतोऽधि इत ऊर्द्धं यत्प्रयंति तज्जानीषे किम् । कर्मिणां गंतव्य देशः क इत्यर्थः ।
इतर आह ।
न भगव इति ।।
जान इति शेषः । पुनः पृच्छति ।।
वेत्थ यथा पुनः पुनरावर्त्तन्ता 3 इति ।।
कर्म्मिणां पुनरावृत्तिप्रकारः क इत्यर्थः ।
इतर आह ।
न भगव इति ।।
पुनःपृच्छति ।
वेत्थ यथाऽसौ लोको न संपूर्यत इति ।।
अस्माल्लोकादनवरतं गच्छद्भिः पुरुषैः कस्माद्वेतोः द्युलोको न संपूर्येत इत्यर्थः । वाजसनेयके समानप्रकरणे वेत्थ यथासौ लोकः एवं बहुभिः पुनःप्रयद्भिः न संपूर्यत इति श्रवणात् । अमुष्यलोकस्याप्राप्ता क इति तु प्रश्नस्य फलितार्थः ।
इतर आह ।
न भगव इति ।।
पुनःपृच्छति ।
वेत्थ यथा देवयानस्य पितृयाणस्य च व्यावर्त्तना इति ।।
देवयानपितृयामयोर्व्यावर्त्तने भेदके रूपे किं वेत्थेत्यर्थः । केन प्रकारेण तयोर्भेद इत्यर्थः ।।
इतर आह ।
न भगव इति ।।
पुनःपृच्छति ।
वेत्थ यथा पंचम्यामाहुतावापः पुरुषवचसो भवंतीति ।।
आप इति भूतांतराणामप्युपलक्षणम् । भूतसूक्ष्माणि पंचम्यामाहुतौ येन प्रकारेण पुरुषवचसः पुरुष इति वचो यासां ताः पुरुषवचसः । पुरुष शब्दाभिलप्या इत्यर्थः । कस्यपंचम्यामाहुतावित्यपेक्षायां पुरुषवचस्त्वभवन कर्तृतया निर्द्दिष्टाः आप एव हूयमानतया संबध्यंते ।असन्निहितार्थांतरकल्पने गौरवात् । ततश्चापां पंचम्यामाहुतावापः पुरुषवचसो भवंतीत्यर्थः । ततश्चापामेव पंचस्वप्याहुतिषु हूयमानत्वमिति सिध्यतीति द्रष्टव्यम् । इतर आह ।।
नैव भगव इति ।।
"रंहत्यधिकरणे''(ब्र.सू.3.1.1) भगवता भाष्यकृता कर्म्मिणां गंतव्यदेशं पुनरावृत्तिप्रकारं देवयानपितृयाणपथव्यावर्त्तने अमुष्यलोकस्याप्राप्तारं च वेत्थेति पृष्ट्वा वेत्थ यथा पंचम्यामाहुतावापः पुरुषवचसो भवंतीति पप्रच्छेति भाषितम् ।।
अथ नु किमनुशिष्टोऽवोचथाः यो हीमानि न विद्यात्कथं सोऽनुशिष्टो ब्रवीतेति ।।
किं कस्मादनुशिष्टोऽस्मीत्युक्तवानसि यो हीमान्यर्थ जातानि न जानीयात् स कथमनुशिष्टोऽस्मीति वदेत् । यद्वा किमनुशिष्टः 
कमर्थमनुशिष्ट इत्यर्थः ।।
स हाऽऽयस्तः पितुरर्द्धमेयाय ।।
स श्वेतकेतुः राज्ञा जैवलिना अयासितःसन् पितुरर्द्धंस्थानमाजगाम ।।
तँ होवाचाननुशिष्य वा व किल मा भगवानब्रवीदनु त्वाशिषमिति ।
पंच मा राजन्यबन्धुः प्रश्नानप्राक्षीत्तेषां नैकं चनाशकं विवक्तुमिति ।।
मामननुशिष्य समावर्त्तनकालेऽनुशासनीयानि सर्वाण्यननुशिष्यैव त्वामन्वशिषमिति भगवान्मां प्रत्यब्रवीत् राजन्यबंधुः मां पंचप्रश्नानप्राक्षीत् । तेषां मध्ये एकंचन एकमपि प्रश्नं विवक्तुं विशिष्यवक्तुं नाशकं नशक्तोऽस्मीति पितरमुवाचेत्यर्थः । राजन्या बंधवो यस्य स राजन्य बंधुः राजन्यानां बंधुरिति वा । स्वयमराजन्य इत्यर्थः । राजन्याभास इति यावत् ।।
तँ होवाच यथा मां त्वं तदैतानवदः तथाहमेतेषां नैकंचन वेद
यद्यहमिमानवेदिष्यं कथं ते नावक्ष्यमिति ।।
त्वं मां प्रति तदाऽऽगमनकाले एतान्प्रश्नान्यथाऽवदः तेषां नैकं च नाशकं विवक्तुमिति यथोक्तवानसि तथाऽहमपि तेषां मध्ये नैकमप्यज्ञासिषम् । यद्यज्ञासिषं ते प्रियाय पुत्राय समावर्त्तनकाले कुतो नावक्ष्यमिति ।।
स ह गौतमो राज्ञोऽर्द्धमेयाय ।।
एवमुक्त्वा गोत्रतो गौतम आरुणिः राजस्थानमाजगाम ।।
तस्मै ह प्राप्तायार्हां चकार ।।
प्राप्ताय गौतमाय राजाऽर्हां पूजां चकारेत्यर्थः ।।
स ह ततः प्रातः सभाग उदेयाय ।।
ततःप्रातः काले राज्ञि सभागते सति उदेयाय गौतम आजगाम । यद्वा भजनं भागः पूजा । तेन युक्तः अर्ध्यादिभिः पूज्यमानः समागत इत्यर्थः ।।
तँ होवाच मानुषस्य भगवन् गौतम वित्तस्य वरं वृणीथा इति ।।
हेभगवन् गौतम मनुष्यवित्तसंबंधिवरं वृणीष्वेत्युवाचेत्यर्थः ।।
स होवाच तवैव राजन्मानुषं वित्तं यामेव कुमारस्यांतेवाचमभाषथास्तामेव मे ब्रूहीति ।।
हे राजन् मानुषं वित्तं तवैव तिष्ठतु मत्पुत्रस्य समीपे पंचप्रश्नलक्षणां यां वाचमुक्तावानसि तामेव मे ब्रूहीति ।।
स ह कृच्छ्रीब भूव तँ ह चिरं वसेत्याज्ञापयांचकार ।।
एवभुक्तो राजा गौतमस्याप्रत्याख्येयतां ज्ञात्वा कृच्छ्री दुःखितो बभूव । तं च गौतमं विद्यार्थं चिरं वसेत्याज्ञप्तवान् ।।
तँ होवाच यथा मा त्वं गौतमाऽवदः यथेयं न प्राक् त्वत्पुरा विद्या ब्राह्मणान्
गच्छति तस्मादु सर्वेषु लोकेषु क्षत्रस्यैव प्रशासनमभूदिति ।।
हे गोतम त्वं मां यथाऽवदः तथा करिष्यामीति शेषः । इयं वक्ष्यमाणा विद्या पुरा विद्यमानापि त्वत् त्वत्तः प्राक् ब्राह्मणान्न प्राप्तवती । तस्मात्सर्वेषु लोकेषु क्षत्रियजातेरेवै तद्विद्योपदेष्टृत्वम् । अतो ब्राह्मणेष्वेतद्विद्याया अभावात् ब्राह्मणानामेव समीपं गमिष्यामीति बुद्धिर्न कार्या । चिरवासाऽऽज्ञापनमपि सोढव्यमिति भावः ।।
तस्मै होवाच ।।
चिरकालमुषितवते तस्मै राजा विद्यामुपदिदेशेत्यर्थः । वेत्थ यथा पंचम्यामाहुतावापः इति पंचमप्रश्नप्रतिवचनस्य इतरप्रतिवचनानुकूलत्वात्प्रथमस्तदेवाह ।।
असौ वाव लोको गौतमाग्निस्तस्यादित्य एव समिद्रश्मयो धूमः अहरर्च्चिः चंद्रमा अंगाराः नक्षत्राणि विष्फुलिंगाः ।1। तस्मिन्नेतस्मिन्नग्रौ देवाः श्रद्धांजुह्वति तस्या आहुतेः सोमो राजा संभवति ।।2.4।। पर्जन्यो वाव गौतमाग्निस्तस्यवायुरेव 
समिदभ्रं धूमो विद्युदर्च्चिरशनिरंगारः ह्रादुनयो विष्फुलिंगाःतस्मिन्नेतस्मिन्नग्नौ देवाः सोमं राजानं जुह्वति तस्या आहुतेर्वर्षं संभवति ।।3.5।। पृथिवी वाव गौतमाग्निस्तस्य संवत्सर एव समिदाकाशो धूमो रात्रिरर्चिर्दिशोंगाराः अवांतरदिशो विष्फुलिंगाः।।1।। तस्मिन्नेतस्मिन्नग्नौ देवा वर्षं जुह्वति तस्या आहुतेरन्नँ संभवति ।।2.6।। पुरुषो वाव गौतमाग्निस्तस्य वागेव समित्प्राणो घूमो जिह्वार्चिश्चक्षुरंगाराः श्रोत्रं विष्फुलिंगाः । तस्मिन्नेतस्न्निग्नौ देवा अन्नं जुह्वति तस्या आहुते रेतः संभवति ।।2।। योषा वाव गौतमाऽग्निः तस्या उपस्थ एव समित् यदुपमंत्रयते स धूमो योनिरर्चिर्यदंतः करोति तेंऽगाराः 
अभिनन्दा विष्फुलिंगाः।।1।। तस्मिन्नेतस्मिन्नग्नौ देवा रेतो जुह्वति तस्या आहुतेर्गर्भः संभवति ।।2.8।।
इति पर्जन्यपृथिवीपुरुषयोषिद्रूपेष्वग्निषु पंचसु श्रद्धासोमवृष्ट्यन्नरेतोरूपाः पंचाहुतयः प्रदर्शिताः । देवाइन्द्रियाणि । तेषां होमकर्तृत्वमिंद्रियार्जितकर्मणां द्युलोकादिगमनहेतुत्वादिति द्रष्टव्यम् ।।
इति तु पंचम्यामाहुतावापःपुरुषवचसो भवंतीति ।।
इत्युक्तप्रकारेण रेतोरूपायां पंचम्यामाहुतावप्छब्दितानि भूतसूक्ष्माणि पुरुष शब्दाभिलपनीयानि भवंतीत्यर्थः । इति शब्दः पंचमप्रश्नप्रतिवचन समाप्तिद्योतनार्थः ।।
स उल्बावृतो गर्भो दश वा मासानंतः शयित्वा यावद्वाथ जायते स जातो यावदायुषंजीवतितं प्रेतं दिष्टमितोऽग्न्य एव हरंति यत एवेतो यतः संभूतो भवति ।।2.9।।
स गर्भ उल्बेन जरायुणा वेष्टितः सन् दशमासान्वा यावद्वा नव वा एकादश वा द्वादश वा मातुःकुक्षौ शयित्वा अथानंतरं जायते जातश्च यावदायुषं जीवति । आयुरवसान एव तं प्रेतं पुरुषं दिष्टं परलोकाय निर्द्दिष्टम् । यद्वा दिष्टं कर्म्मानुसृत्य यतो द्युलोकपर्जन्याद्यग्नेरिहागतः । यतश्च योषिद्रूपाग्नेरुत्पन्नः । तस्मा अग्नय एव देवा हरंति । ततश्च द्युपर्ज्जन्यपृथिवीपुरुषयोषित्सु पुनरप्येवं भ्रमतीत्यर्थः । अयं चोपन्यासो वैराग्यहेतोः । कष्टे हि मातुः कुक्षौ मूत्रपुरीषवातपित्तश्लेष्मादिपूर्णे तदनुलिप्तस्य गर्भस्योल्बाशुचिपटावृतस्य शुक्रशोणितबीजस्य मातुरशितपीतरसानुप्रवेशेन विवर्द्धमानस्य निरुद्धवीर्यबलशक्तितेजः प्रज्ञाचेष्टस्य बहुकालं शयनम् । ततो योनिद्वारेण पीड्यमानस्य कष्टतरा निःसृतिः । कर्मणोपात्तं यावदायुस्तावदेवजीवनं पुनरपि घटीयंत्रकुंडिकान्यायेनारोहणावरोहणलक्षणं भ्रमणं श्रूयमाणं वैराग्यमापादयति ।अत एतदुपन्यंस्तमिति द्रष्टव्यम् ।। इति नवमखण्डदीपिका ।।
वेत्थ यथा देवयानस्य पितृयाणस्य च व्यावर्त्तना इति चतुर्थंप्रश्नं प्रतिवक्ति ।।
तद्य इत्थं विदुर्येचेमेऽरण्ये श्रद्धा तप इत्युपासते ।।
प्राक्प्रस्तुतस्य संसारतो जीवस्य स्वरूपं तदित्यनेन परामृश्यते । तत्प्रत्यागत्मस्वरूपं ये इत्थमुक्तप्रकारेण द्युपर्ज्जन्यपृथिवीपुरुषयोषित्सु श्रद्धासोमवृष्ट्यन्नरेतः शरीरकतयादेह विलक्षणतया प्रकृतिविविक्ततया च ये विदुरित्यर्थः । अत्र ब्रह्मात्मकतया चेत्यपि योजनीयम् । भाष्यकृता "अप्रतीकालंबनात्'' (ब्र.सू.4.3.14) इति सूत्रे पंचाग्निविदोप्यर्च्चिरादिनागतिश्रवणादर्च्चिरादिना गतस्य ब्रह्मप्राप्त्यपुनरावृत्तिश्रवणाच्च अत एव तक्रतुन्यायात्प्रकृति विनिर्मुक्त ब्रह्मात्मत्वानुसंधानं सिद्धमिति भाषितम् । ये चेमेऽरण्ये स्थित्वा श्रद्धां पुरस्कृत्य तपः शब्दितं ब्रह्मोपासत इत्यर्थः । वाजसनेयके समानप्रकरणे "श्रद्धां सत्यमुपासते'' इति श्रवणात्सत्यशब्दस्य ब्रह्मपरत्वात् तपः शब्दोऽपि ब्रह्मपरः ।। "अनियमः सर्वेषाम्'' (ब्र.सू.3.3.32) इत्यधिकरणे भगवता भाष्यकृता तद्य इत्थं विदुर्यएवमेतद्विदुरितिपंचाग्नि विद्या निष्ठान्येचेमइत्यादिना श्रद्धापूर्वकं ब्रह्मोपासीनांश्चोद्दिश्यार्च्चिरादिकागतिरुपदिश्यते ।सत्यं ज्ञानमनंतं ब्रह्म सत्यं त्वेवविजिज्ञासितव्यमिति सत्यशब्दश्च ब्रह्मणि प्रसिद्ध इति भाषितम् ।उक्तंच व्यासार्यैः "परमं यो महत्तपः'' इत्यादिषु तपः शब्दस्य ब्रह्मपरत्वं दृष्टमिति । वाजसनेयके श्रद्धां सत्यमिति श्रद्धाशब्दस्य द्वितीयांतत्वश्रवणादिहापि श्रद्धाशब्दो द्वितीयांतः । छांदसत्वात्सुपां सुलुगिति सुपो लुक् । ततश्च पुरस्कृत्येत्यध्याहारः । श्रद्धां पुरस्कृत्य ब्रह्मोपासत इत्यर्थः । इतिस्त्वविवक्षितः । अथवैवकारोऽत्राध्याहर्त्तव्यः । ब्रह्मेत्येवोपासत इत्यर्थः । ततश्चाब्रह्मोपासनव्यावृत्तिफलकोऽयमितिशब्दो द्रष्टव्यः । यद्वा श्रद्धातपःशब्दयोः प्रसिद्ध एवार्थः । श्रद्धातपःपरायणानां च ब्रह्मविद्यानिष्ठत्वमर्थसिद्धम् । ततश्चब्रह्मविद्यानिष्ठा इत्यर्थः फलति । अयं चार्थस्तदप्यविरुद्धं आर्थत्वादपि शाब्दत्वं संभवद्युक्ततममिति वदतां व्यासार्याणामनुमत एव ।।
तेऽर्च्चिषमभिसंभवंत्यर्च्चिषोऽहरन्ह आपूर्यमामपक्षमापूर्यमाणपक्षाद्यान् षडुदङ्ङेति मासांस्तान् ।।1।। मासेभ्यः संवत्सरं संवत्सरादादित्यमादित्याच्चंद्र मसं चंद्रमसो विद्युतम् तत्पुरुषोऽमानवः स एनान् ब्रह्म गमयति ।।
अत्रार्चिरादिशब्दास्तत्तदभिमानिदेवतापराः । तत्पुरुषो वैद्युतपुरुषः अमानवः असंसारी ब्रह्मलोकादागत्य ब्रह्मलोकं प्रापयतीत्यर्थः । अमानवः स एत्य ब्रह्मलोकान् गमयतीति श्रुत्यंतरे श्रवणात् ।।
एष देवयानः पंथा इति ।।2।।
स्पष्टोऽर्थः ।।
अथ य इमे ग्रामे इष्टापूर्ते दत्तमित्युपासते ते धूममभिसंभवन्ति ।।
ये पुरुषाः ग्राम एव स्थित्वेष्टं यागादि पूर्त्तं खातादि दत्तं दानम् इतिशब्दस्तज्जातीयोप वासादिकर्मांतरपरः । यागादानहोमादीनि कर्माणि येऽनुतिष्ठन्तीत्यर्थः । उक्तप्रकारेणानु तिष्ठंतीत्यर्थ इति व्यासार्यवचनस्याप्ययमेवार्थः । श्रुतौ पूर्वमनुष्ठानप्रकारानुक्तेः । यद्वा श्रद्धापूर्वकत्वरूपोक्तप्रकारवाची इति शब्दः । ते धूममभिसंभवंतीत्यर्थः ।
धूमाद्रात्रिं रात्रेरपरपक्षमपरपक्षाद्यान् षड्दक्षिणैति मासांस्तान् ।।
अत्रापि घूमादिशब्दास्तत्तदभिमानिदेवतापराः । दक्षिणां दिशमादित्य एति "दक्षिणादाच्'' (अष्टा.5.6.36) इत्याजंतोऽयं शब्दः । तान्दक्षिणायनमा साभिमानिनीर्देवताः प्रतिपद्यन्त इत्यर्थः ।।
नैते संवत्सरमभिप्राप्नुवंति ।।
एते केवलेष्टादिकर्मकारिणः दक्षिणायनमासान् प्राप्यापि विद्वांस इव न संवत्सरं प्राप्नुवंतीत्यर्थः ।।
पुनः किं प्राप्नुवंतीत्यत्राह ।।
मासेभ्यः पितृलोकं पितृलोकादाकाशमाकाशाच्चंद्रमसम् ।।
स्पष्टोऽर्थः । वेत्थ यदितोऽधिप्रजाः प्रयंतीति प्रथमः प्रश्नः प्रत्युक्तो भवति ।।
एष सोमो राजा ।।
अत्रैष इत्यनेन नाभिसंभाव्यश्चंद्रमाः परामृश्यते । तस्य सोमराजभावोपदेशस्य व्यर्थत्वात् ।अपित्विष्टादिकारी अभिसंभविता परामृश्यते । तस्याआहुतेः सोमो राजा संभवतीति पंचाग्निविद्यावाक्यानुसारात् । स्वर्गभोगयोग्यदिव्यदेहयुक्तो भवतीत्यर्थः ।।
तद्देवानामन्नं तं देवा भक्षयंति ।।
इष्टादिकारिणामाजानसिद्धदेवकिंकरत्वादन्नत्वभक्ष्यत्ववादः । सूत्रितं च "भाक्तं वानात्मवित्त्वात् (ब्र.सू.3.1.7) इति ।
तस्मिन्यावत्संपातमुषित्वा ।।
संपतत्यनेन संपातः कर्मशेषः । यावत्कर्मशेषमुषित्वेत्यर्थः । यावच्छब्दः साकल्यार्थः । साकल्यं च फलप्रदानयुक्तकर्म्मविशेषविषयम् । न तु सर्वकर्मविषयम् ।।
वेत्थ यथा पुनरावर्त्तंत इति द्वितीयं प्रश्नं प्रतिवक्ति ।।
अथैतमेवाध्वानं पुनर्निवर्त्तंते यथेतम् ।।
अथानंतरमेतमेव धूमादिमार्गं यथेतं यथागतं पुनर्निवर्त्तंते । धूमरात्र्यपरपक्ष दक्षिणायनषण्मासपितृलोकाकाशक्रमेणारोहणात्तेनैव क्रमेणावरोहणे प्राप्ते तत्र विशेषमाह ।।
आकाशमाकाशाद्वायुम् ।।
यथाकाशाच्चंद्रमभिसंभवंत्येवं चंद्रमस आकाशमभिसंभवंति । आरोहणावरोहणयोरा काशाभिसंभवस्त्वविशिष्ट इति भावः । आकाशाद्वायुमभि संभवतीतिशेषः । वायुर्भूत्वा धूमोभवतीत्युत्तरत्र श्रवणादत्राप्यवरोहन्नाकाशो भवति वायुर्भवतीत्येवार्थः ।अवरोहताचाकाशादिभवनं न तत्तच्छरीरकत्वम् । सर्गादि कालमारभ्याऽऽप्रलयमाका शाद्यभिमानिदेवतानामन्यासां क्लृप्तानां सत्त्वेन प्रतिक्षणमवरोहतामाकाशाद्यभिमानि देवतात्वानुपपत्तेस्तत्सादृश्यमेवार्थः । या आपश्चंद्रमंडले शरीरमारब्धवत्यस्तासां कर्मक्षये द्रवीभूतानामाकाशगतानां भेदकाकारप्रहाणेनाकाशसादृश्ये तदुपश्लिष्टाजीवा अप्याकाशसमा इत्युच्यंते । ताश्चापः इतश्चामुतश्च नीयमाना वायुसमा भवंति । ततश्च तत्संश्लिष्टो जीवोऽपि वायुर्भवतीत्युच्यते । एवमुत्तरत्रापि द्रष्टव्यम् ।।
वायुर्भूत्वा धूमो भवति धूमो भूत्वाभ्रं भवत्यभ्रं भूत्वा मेघो भवति ।।
अपो बिभर्तीत्यब्भ्रम् । मूलविभुजादित्वात्कः । मिह सेचन इति धातोः पचाद्यच् प्रत्यये न्यंक्वादित्वात्कुत्वे मेघ इति । ततश्चाब्भ्रशब्देन जलधारणावस्थ उच्यते । मेघशब्देन वर्षोन्मुखावस्थ उच्यते । एवमेव भेदो व्यासार्यैरुक्तः ।।
मेघो भूत्वा प्रवर्षति ।।
मेघसंश्लिष्टो भूत्वा वर्षधारारूपेण भूमौ पततीति फलितोऽर्थः ।।
त इह व्रीहियवा आेषधिवनस्पतयस्तिलमाषा इति जायंते
वर्षसंश्लिष्टभूतसूक्ष्मपरिष्वक्ता जीवा व्रीहियवादिरूपेण जायंते । अत्र तेन रूपेण जननं नाम न स्थावरभावप्रतिपत्तिः । स्थावरत्वप्राप्तिहेतुभूतकर्मणामिहाकीर्त्तनात् । किंतु जीवातंराधिष्ठितेषु व्रीह्यादिषु संश्लेषमात्रम् । सूत्रितं च "अन्याधिष्ठिते पूर्ववदभिलापात्'' (ब्र.सू.3.1.24) इति ।।
अतो वै खलु दुर्निष्प्रपतरम् ।।
अतः स्थावरादिभावादतिचिरेण निर्गमनं भवति । अत्र खलंताद् दुर्निष्प्रपत शब्दादातिशायनिके तरप्प्रत्यये छांदसे तशब्दलोपे दुर्निष्प्रपतरमितिरूपम् । ततश्चातिशयस्यप्रतियोग्याकांक्षायांप्रागनुक्रांताकाशादीनां बुद्धौ सन्निधानात्तेषामेव प्रतियोगित्वेनान्वयःस्यात् ।ततश्च व्रीह्यादिष्वाकाशाद्यपेक्षया चिरावस्थानोक्त्याऽऽकाशादिष्ववस्थानस्य तदपेक्षयाल्पकालत्वं पर्यवस्यति । उक्तं च भगवता भाष्यकृता छांदसस्तशब्दलोपः दुर्निष्प्रपतरं दुःखनिष्क्रमणतरमित्यर्थ इति । न च "तयोरेव कृत्यक्तखलर्थाः''(अष्टा.3.4.70) इति खलो भावकर्ममात्रविषयत्वात् पतेश्चाकर्मकत्वेन भावार्थस्यैव परिशिष्टत्वात् तत्र च भावार्थस्य प्रकर्षाभावात्तरपो दौर्लभ्यमिति शंक्यम् । शिश्येतरामित्यादिप्रयोगादभावार्थेऽपि प्रकर्षसंभवात् कर्त्रर्थपचाद्यजंतात्तरपः संभवाच्च भाष्यस्य नानुपपत्तिः । यद्वा आतो युच् (अष्टा.3.3.128)छन्दसि गत्यर्थेभ्यः (अष्टा.3.3.129) इति च्छंदसि विशेषविहितखलर्थयुजंतएवायं शब्दः ।रेफरूपवर्णविकारःछांदसः । नन्वस्य तरप् प्रत्ययत्वाभावे पूर्वनिर्दिष्टाकाशादिभ्योऽतिशयस्तेष्व चिरावस्थानं वा कथं सिध्येदिति चेन्न । वैशब्दस्यावधारणार्थतयाऽतः शब्दितव्रीह्यादिभावादेव चिरनिष्क्रमणे कथिते ततः पूर्वनिर्दिष्टेभ्य आकाशादिभ्यो चिरान्निष्क्रमणं सिद्ध्यति । तशब्दलोपश्छांदस इति च भाष्यस्यापि वर्णलोपेन वा वर्णविकारेण वा यथाकथंचित्साधुत्वं समर्थनीयमित्यत्रतात्पर्यम् । व्रीह्यादयो हि गिरितटादुदक्स्रोतसोह्यमाना नदीं प्राप्नुवंति । ततःसमुद्रम् । ततो मकरादिभिर्भक्ष्यंते । तेऽप्यन्यैः । तत्रैव च मकरेण सह समुद्रे विलीनाः समुद्रांभोभिर्जलधरैराकृष्टाः पुनर्वर्षधाराभिर्मरुदेशे शिलातले वा हर्म्ये वा पतितास्तिष्ठंति । कदाचिद् व्यालमृगादिपीता भक्षिताश्चान्यैः । तेऽप्यन्यैरित्येवं प्रकाराः परिवर्तेरन् । ततो दुर्निष्क्रमणत्वम् ।।
यो यो ह्यन्नमत्ति यो रेतः सिंचति तद्भूय एव भवति ।।
अत्र स इत्यध्याहारः । सः व्रीह्यादिसंश्लिष्टोऽवरोहन् जीवः योन्नऽमत्ति यो रेतः सिंचति पश्चात्तद्भवति । आकाशादिभाववद्रेतस्सिग्भावोप्यौपचारिकः । रेतः सिग्योगी भवतीत्यर्थः । एवमेव व्यासार्यैरुक्तम् ।।
तद्य इह रमणीयचरणा अभ्याशो ह यत्ते रममीयां योनिमापद्येरन्ब्राह्मणयोनिं वा क्षत्रिययोनिं वा वैश्ययोनिं वा । अथ य इह कपूयचरणा अभ्याशो ह यत्ते कपूयां योनिमापद्येरन् श्वयोनिं वा सूकरयोनिं वा चण्डालयोनिं वा ।।
तत् तेषुयेऽभ्याशोऽभ्यागंतारः । अभ्याङ्पूर्वादशेर्धातोः क्विबंताद्बहुवचनांतोऽयं शब्दः ।हेति प्रसिद्धौ । यद्यदा रममीयचरणाः चर्यत इति चरणं कर्म रमणीयकर्माणः ।भुक्तशिष्टपरिपक्वसुकृतकर्मयुक्ता भवंतीत्यर्थः । अत्र यदा शब्दानुरोधात् तदेत्यप्यध्याहर्तव्यम् ।शिष्ट ंस्पष्टम् । कपूयचरणाःकुत्सितचरणाइत्यर्थः । भुक्तशिष्टकर्मानुसारि जन्मप्राप्नुवंतीत्यर्थः ।यथासौ लोको न संपूर्यता 3 इति तृतीयंप्रश्नंप्रतिवक्ति ।।
अथैतयोः पथोर्न कतरेण च तानीमानि क्षुद्राण्यसकृदावर्तीनि भूतानि भवंति । जायस्व म्रियस्वेत्येतत्तृतीयँ स्थानं तेनासौ लोको न संपूर्यते ।।
अथशब्दः प्रतिवचनांतरोपक्रमे वर्तते । यानि भूतान्युक्तयोर्देवयान पितृयाणयोर्मध्ये कतरेण येन केनापि मार्गेण न गच्छंति नागच्छंति च तानीमानि भूतानि क्षुद्राणि दंशमशककीटादीन्यस कृदावर्तीनि संति जायस्व म्रियस्वेति भवंति । पुनः पुनर्जायंते म्रियंत इत्यर्थः । सक्तून्पिब धानाःखादेत्ययमभ्यवहरतीत्यस्य पुनः पुनः पिबति पुनःपुनःखादतीत्यर्थः तद्वत् । "क्रिया समभिहारे लोट् लोटो हि स्वौवाचतध्वमोः'' (अष्टा.3.4.2) इतिपौनः पुन्यलक्षण क्रियासमभिहारे लोट् तध्वमोर्हिस्वादेशविधानाज्जायस्व म्रियस्वेति रूपम् । "यथाविघ्यनुप्रयोगःपूर्वस्मिन्''(अष्टा.3.4.41) "समुच्चये सामान्यवचनस्य'' (अष्टा.3.4.5) इति भवंतीति सामान्यशब्दस्यानुप्रयोगः । उक्तं च व्यासार्यैः पुरीमवस्कंद लुनीहि नंदनं मुषाण रत्नानि हराम रांगन इतिवदिति ।।
इत्येतत्तृतीयं स्थानम् ।।
अत्रैतच्छब्देन जायस्व म्रियस्वेति भूतानि भवंतीति प्रथमांतशब्देन प्रधानतयानिर्दिष्टाः पापकर्माणः परामृश्यंते । सर्वनाम्नां पूर्वनिर्द्दिष्टप्रधानपरामर्शित्वात् । स्थानशब्दाभिप्रायेणैक वचनम् । पूर्वनिर्द्दिष्टद्युलोकब्रह्मलोकापेक्षया 
क्षुद्रजंतुभवनादिलक्षणस्थानस्य तृतीयत्वात्तत्स्थान संबंधात् पापकर्माणः तृतीयस्थानमित्युच्यंते ।।
तेनासौ लोको न संपूयते ।।
तेन तृतीयस्थानशब्दितेन पापकर्म्मणाऽसौ द्यलोको न संपूर्यते न प्राप्यत इत्यर्थः । अत्रैतत्तृतीयं स्थानमित्येन तच्छब्देन पूर्वानिर्दिष्टः पौनःपुन्येन जननमरणादिभवनलक्षणो धात्वर्थ एव परामृश्यते । तस्यैव तृतीयस्थानत्वम् । ततश्चैतस्य तृतीयस्य स्थानस्य सद्भावादत्रैतत्स्थाने जीवानां प्रायेण प्रचाराद् द्युलोकगंतृणामल्पत्वाद् द्युलोको न संपूर्यत इत्युक्तावपि भाष्यस्य न 
विरोधः । अत एव द्युलोकारोहावरोहाभावेन द्युलोकासंपूर्त्तिवचनादिति भाषितमिति द्रष्टव्यम् ।।
तस्माज्जुगुप्सेत ।।
यस्मात्संसारिणां गतिरुक्तरीत्या कष्टतरा तस्मात्संसाराज्जुगुप्सेत् मा भून्मे एवं विध संसारमहोदधौ घोरे पात इति निंदेत् । मुक्तिफलकपंचाग्निविद्यायाः फलांतरमप्याह ।।
तदेष श्लोकः ।।
तच्छब्दः प्रसिद्धपरः । एष वक्ष्यमाणः श्लोक इत्यर्थः ।।
स्तेनो हिरण्यस्य सुरां पिबंश्चगुरोस्तल्पमावसन्ब्रह्महा च ।
एते पतंति चत्वारः पंचमश्चाचरंस्तैरिति ।।
तैराचरंस्तेनादिभिश्चतुर्भिर्विद्यायोनिसंबंधमाचरन्नित्यर्थः । शिष्टं स्पष्टम् ।।9।।
अथ ह य एतानेवं पंचाग्नीन्वेद न सहतैरप्याचरन्पाप्मना लिप्यते ।।
स्पष्टोऽर्थः । विद्याविषयकज्ञानफलमाह ।।
शुद्धः पूतः पुण्यलोको भवति य एवं वेद य एवं वेद ।।
स्पष्टोऽर्थः ।।
।। इति दशमखण्डदीपिका ।।
<0302005>
29.उभयलिंगाधिकरणं
प्रकृतैतावत्त्वं हि प्रतिषेधति ततो ब्रवीति च भूयः (ब्र.3.2.21)
बृहदारण्यके चतुर्थाध्याये तृतीयब्राह्मणारंभे ।।
द्वे वाव ब्रह्मणो रूपे । मूर्त्तं चामूर्त्तं च । मर्त्यं चामृतं च । स्थितं च । यच्च सच्च त्यच्च ।।
ब्रह्मणो द्वे शरीरे । वा वशब्दःप्रसिद्धौ । मूर्त्तं कठिनम् । अमूर्त्तमकठिनम् । मर्त्यं च मरणधर्म्मि नश्वरमित्यर्थः । अमृतं तदितरत् । स्थितम् अव्यापकम् । । एति गच्छति सर्वानिति यद्व्यापकमित्यर्थः । सत् प्रत्यक्षोपलभ्यम् । त्यत्-तदिरत् ।।
तदेन्मूर्त्तम् । यदन्यद्वायोश्चांतरिक्षाच्चैतन्मर्त्त्यमेतत्स्थितमेतत्सत् ।।
वाय्वंतरिक्षव्यतिरिक्तं पृथिव्यप्तेजोलक्षणं त्रयमपि कठिनत्वविनश्वरत्वाव्यापकत्व प्रत्यक्षोपलभ्यत्वरूपधर्म्मयुक्ततया मूर्त्तमर्त्त्यस्थितसच्छब्द वाच्यमित्यर्थः ।।
तस्यैतस्य मूर्त्तस्यैतस्य मर्त्त्यस्यैतस्य स्थितस्यै तस्य सतः एष रसः य एष तपति सतो ह्येष रसः ।।
य एष तपति मंडलरूपेणेत्यर्थः । आदित्यमंडलं सच्छब्दितस्य तेजोबन्नस्य रस इत्यर्थः । तेजोबन्नवन्मंडलस्य प्रत्यक्षोपलभ्यमानत्वात् । आदित्यमंडले मूर्त्तत्वादिचतुष्टययुक्तो तेजोबन्नरसत्वबुद्धिः कर्त्तव्येत्यर्थः ।।
अथ मूर्त्तं वायुश्चान्तरिक्षं चैतदमृतमेतद्यदेतत्त्यत् तस्यैतस्यामूर्त्तस्यैतस्या मृतस्यै तस्य यत एतस्य त्यस्यैष रसो य एषस्मिन्मंडले पुरुषस्त्यस्य ह्येष रस इत्यधिदैवतम् ।।
अमूर्त्तत्वामृतत्वयत्त्वत्त्वलक्षणधर्म्मचतुष्टया श्रयवाय्वंतरिक्षरसत्वबुद्धिरादित्यमंडलस्थ पुरुषे कर्त्तव्येत्यर्थः ।।
एवमधिदैवतमुपासनाप्रकारमुक्त्वा अध्यात्मं मूर्त्तामूर्त्तरसोपासनचिंता प्रकारमाह ।।
अथाध्यात्ममिदमेव मूर्त्तं यदन्यत् प्राणाच्च यश्चायमंतरात्मन्नाकाश एतन् मर्त्यमेतत् स्थितमेतत्सत् । तस्यैतस्य मूर्त्तस्यैतस्य मर्त्त्यस्यैतस्य स्थितस्यैतस्य सतः । एष रसो यच्चक्षुः सतो ह्येषरसः । अथामूर्त्तं प्राणश्च यश्चा यमंतरात्मन्नाकाशः । एतदमृतमेतद्यदेतत्त्यत्तस्यै तस्यामूर्त्तस्यैतस्या मृतस्यै तस्य यत एतस्य त्यस्यैष रसो यो यं दक्षिणेक्षन् पुरुषस्त्यस्य ह्येष रसः ।।
प्राणहार्दाकाशव्यतिरिक्तं शरीरांतर्वर्त्ति मूर्त्तत्वादिधर्म्मचतुष्टयाधारभूतं यत् तस्य चक्षुरेवरसः । अमूर्त्तत्वादिचतुष्टयाश्रयप्राणहार्दाकाशयोर्दक्षिणाक्षिस्थपुरुषः परमात्मारस इत्यर्थः ।।नन्वहिकुंडलाऽधि(ब्र.सू.3.2.26)करणभाष्ये मूर्त्तामूर्त्तस्याचित्प्रपंचस्य ब्रह्मणो रूपत्वं द्वे वाव ब्रह्मणो रूपं इत्यादिनोपदिश्यत इत्युक्तम् । तद्व्याचक्षाणैर्व्यासार्यैरचिदात्मक प्रपंचकथनेन चित्प्रपंचोऽपि कथितः स्यादित्यर्थः । नत्वन्ययोगव्यवच्छेदः । संगत्युपयोगित्वेनाचित्प्रपंच मात्रोपादानं कृतमिति भाष्यस्थमचित्प्रपंचपदं चित्प्रपंचस्याप्युपलक्षणमिति व्याख्यातम् ।। न चास्मिंच्छ्रुतिसंदर्भोचित्प्रपंचसमर्पकं किमपि पदं दृश्यत इति चेन्न ।। वाय्वंतरिक्षादि 
शब्दानामचित्संसृष्टचित्परत्वोपपत्त्या चित्प्रपंचस्याप्युपादानसंभवेन चेतनाचेतनप्रपंचस्य द्वेवाव ब्रह्मणो रूपे इत्यादिना ब्रह्मशरीरत्वप्रतिपादनादिति ध्येयम् ।।
तस्य हैतस्य पुरुषस्य रूपं यथा माहारजनं वासो यथा पांड्वाविकं यथेंद्रगोपो यथाग्न्यर्चिर्यथापुम्डरीकं यथासकृद्विद्युत्तम् ।।
कौसुंभं वासः कंबलशक्रगोपकृम्यग्निज्वालांभोजैककालीनानेकविद्युत्सदृशं रूपमस्य भवतीत्यर्थः । विद्युत्तं भावे निष्ठा । युगपत् प्रवृत्तविद्योतनमित्यर्थः ।।
सकृद्विद्युत्ते व या वा अस्य श्रीर्भवति य एवं वेद ।।
युगपत्प्रवृत्तविद्युदिवास्य श्रीः प्रकाशमाना भवति य एवं वेदेत्यर्थः । द्वे वाव ब्रह्मणो रूपे इति मूर्त्तामूर्त्तात्मकरूपत्वं ब्रह्मणः प्रतिपाद्य तत्प्रयुक्तेयत्तालक्षणपरिच्छेदरूपप्रकारवत्त्वं प्रसक्तं प्रतिषेधति ।।
अथात आदेशो नेति नेति ।।
आदेश उपदेश इत्यर्थः । क्रियत इति शेषः । अथातः शब्दौ वाक्यांतरोपक्रमार्थौ । इति शब्द इयत्तालक्षणप्रकारवचनः । नैवं नैवमित्यर्थः । मूर्त्तामूर्त्तात्मकद्वयवत्त्वप्रयुक्तेयत्तालक्षणप्रकारयुक्तो नेत्यर्थः । इयत्ताया नेति नेतीति वीप्साऽऽत्यंतिकाभावद्योतनार्था ।नेतिनेतीतीयत्तानिपेध एव न पूर्वोक्तप्रकारनिषेध इत्यभिप्रायेणाह ।।
न ह्येतस्मादिति नेत्यन्यत्परमस्ति ।।
इति नेतीयत्तारहितं यद्ब्रह्मप्रतिपादितं तस्मादेतस्मादन्यद्वस्तु परं न ह्यस्ति । ब्रह्मणोऽन्यत्स्वरूपतो गुणतश्च परमुत्कृष्टं नास्तीत्यर्थः । न त्वन्मात्रस्य निषेधः । तथाहि सत्यन्यत्परमिति पदद्वयवैयर्थ्यापत्तेः । तदेवोपपादयति ।।
अथ नामधेयं सत्यस्य सत्यं प्राणा वै सत्यं तेषामेष सत्यम् ।। इति ।
प्रकृतिवत्स्वरूपविकाररहिततया सत्यशब्दवाच्येभ्यः प्राणशब्दनिर्दिष्टचेतनेभ्योऽपि कदाचिदपि ज्ञानादिसंकोचाभावात्परमात्मा सत्यं निर्विकारमित्यर्थः ।।
<0303002>
30. अन्यथात्वाधिकरणं
अन्यथात्वं शब्दादिति चेन्नाविशेषात् (ब्र.सू.3.3.6)
छान्दोग्ये प्रथमप्रपाठकारम्भे ब्रह्मविद्यौपयिकं कर्माङ्गविषयमादावुपासनमुपदिश्यते ।।
ऊँ मित्येतदक्षरमुद्गीथमुपासीत ।।
उद्गीथभक्तयवयवभूतम् आेमित्येतदक्षरमुपासीतेत्यर्थः । उद्गीथावयवआेंकारे उद्गीथ शब्दस्य लक्षणा । स्वयमेवश्रुतिरोंकारस्योद्गीथशब्दप्रतिपाद्यत्वेहेतुमाह ।
आेमित्युद्गायति ।।
लोके आेमिति ह्यारभ्यैवोद्गायति । अत उद्गीथावयवत्वादुद्गीथशब्दप्रतिपाद्यत्वं युक्त मित्यर्थः ।।
तस्योपव्याख्यानम् ।।
तस्याक्षरस्यैवमुपासनमेवं विभूतिरेवं फलमित्यादिकथनमुपव्याख्यानं क्रियत इति शेषः ।।
एषां भूतानां पृथिवी रसः ।।
एषांस्थावरजंगमात्मकभूतानां पृथिवी रसः परायणम् । पृथिव्या धारकत्वादिति भावः ।।
पृथिव्या आपो रसः ।।
तस्या जलप्रकृतिकत्वादिति भावः ।
अपामोषधयो रसः ।।
तत्परिणामत्वादिति भावः ।।
आेषधीनां पुरुषो रसः ।।
अन्नपरिणामत्वाच्छरीरस्येति भावः ।।
पुरुषस्य वाग्रसः ।।
वाचोत्युपकारकत्वादिति भावः ।।
वाच ऋुग्रसः ।।
ऋुचां गंभीरार्थत्वादितिभावः ।।
ऋुचः सामरसः ।।
गीतिसारत्वात्साम्नामिति भावः ।।
साम्न उद्गीथो रसः ।।
श्राव्यत्वात्सार इत्यर्थः । अत्रोद्गीथशब्देनोद्गीथावयव आेंकार उच्यते ।।
स एष रसानाँ रसतमः परमः ।।
स एष आेंकारः भूतादीनामुत्तरोत्तररसानामतिशयितरसः ।।
परार्द्ध्योऽष्टमो यदुद्गीथः ।।
परार्द्ध्यः परस्य ब्रह्मणोऽर्धं स्थानमर्हतीति परार्ध्यः । "छंदसि च (अष्टा.5.1.67)'' इति यत् । ब्रह्मवदोंकारस्याप्युपास्यत्वादिति भावः । अष्टमोऽयमुद्गीथः पृथिव्या आपो रस इति परिगणनायामष्टम इत्यर्थः । यदुद्गीथः य उद्गीथ इत्यर्थः । वाचःऋुग्रस ऋुचः साम रसः साम्नः उद्गीथो रस इति ऋुक्सामोद्गीथानां प्रस्तुतत्वात्तान्विमृशति विचारयतीत्यर्थः ।।
कतमा कतमर्क् ।।इति।।
वीप्साऽऽदरार्था । का ऋुगित्यर्थः । एवमुत्तरत्रापि ।।
कतमत्कतमत्साम कतमः कतम उद्गीथ इति विमृष्टं भवति ।।
विमर्शः पूर्वैः कृतो भवतीत्यर्थः । विमर्शान्निष्पन्नमर्थमाह ।।
वागेवर्क् प्राणः सामोमित्येतदक्षरमुद्गीथः ।।
स्पष्टोऽर्थः ।।
तद्वा एतन्मिथुनं यद्वाक् च प्राणश्च ।।
स्त्रीलिंगशब्दवाच्यतयावाचःस्त्रीत्वं प्राणस्य पुँल्लिंगशब्दवाच्यतया पुंस्त्वमिति भावः ।।
ऋुक् च साम च तदेतन्मिथुनमोमित्येतस्मिन्नक्षरे संसृज्यते ।।
वाक्प्राणयोर्मिथुनत्वेन तदभिन्नत्वेन ऋुक्सामयोरपि मिथुनत्वाद् ऋुक् सामात्मकं तदे तन्मिथुनमोमित्येतस्मिन्नक्षरे उद्गीथावयवभूते संसृज्यते । उद्गीथस्य ऋगारूढसामभक्तिरूपत्वेनऋुक्सामरूपतयोद्गीथावयवप्रणवस्य ऋुक्सामाभ्यां संसृष्टत्वात् तदात्मकमिथुनेनसंसृष्टत्वमित्यर्थः ।वाक्प्राणात्मकमिथुनाध्यासविशिष्टऋुक्सामसंसृष्टतयोद्गीथावयवप्रणवोपासनं कर्त्तव्यमित्यर्थः ।।
यदा वै मिथुनौ समागच्छत आपयतो वै तावन्योन्यस्य कामम् ।।
यदा दंपती मिथुनीभूतौ ग्राम्यधर्म्माय संसृज्येयातां तदान्योन्यकामप्रापकत्वं प्रसिद्धमित्यर्थः । मिथुनाविति पुंस्त्वद्विवचने छांदसे । ततश्चोंकारोऽपि स्वात्मसंसृष्टमिथुनेन यजमानस्य काम प्रापक इति भावः । तदुपासकोऽप्युद्गाता स्वोपास्योंकारवद्यजमानकामप्रापक इत्याह ।।
आपयिताह वै कामानां भवति य एतदेवं विद्वानक्षरमुद्गीथमुपास्ते ।।
कामाप्त्यादिविशिष्टोद्गीथावयवोपासनस्य यजमानगतकामाप्तिरेव फलमित्यर्थः ।।
तद्वा एतदनुज्ञाक्षरम् ।।
आेंकारोऽनुज्ञाक्षरमित्यर्थः । तदेवोपपादयति ।
यद्धि किंचानुजानात्योमित्येव तदाह ।।
लोके ह्यनुज्ञां प्रयच्छन्पुरुष आेमित्यनुजानाति ।।
एष उ एव समृद्धिः यदनुज्ञा।।
उ शब्दः प्रसिद्धौ । लोके समृद्धौ हि आेमित्यनुज्ञां प्रयच्छति । अतोऽनुज्ञारूपस्योंकारस्य समृद्धिमूलकत्वादनुज्ञारूपआेंकार एव समृद्धिरित्यर्थः । एवं समृद्धिगुणविशिष्टोंकारोपासनस्य फलमाह ।।
समर्द्धयिता ह वै कामानां भवति य एतदेवं विद्वानक्षरमुद्गीथमुपास्ते ।।
यजमानस्य कामसमृद्धिं करोतीत्यर्थः । उपास्योंकारं प्ररोचनार्थं स्तौति ।।
तेनेयं त्रयी विद्या वर्तते ।।
तेन प्रकृतेनोपास्येनोंकारेण त्रयी विद्या त्रयीविहितं कर्म प्रवर्त्तत इत्यर्थः । तदेवोपपादयति ।
आेमित्याश्रावयत्योमिति शँसत्योमित्युद्गायति ।।
ऊँकारपूर्वकत्वादाश्रवणं शंसनोद्गानानामित्यर्थः । किमित्योंकारपूर्वकमेवाश्रवणादिकं क्रियत इत्यत्राह ।।
एतस्यैवाक्षरस्यापचित्यै महिम्ना रसेन ।।
रसेन सारभूतेन महिम्ना माहात्म्येन युक्तस्यैतस्योंकारलक्षणस्याक्षरस्यापचित्यै पूजार्थमित्यर्थः ।।
नन्वनेवं विद्भिरपि कर्मणोनुष्ठीयमानत्वदर्शनाद्विद्याथा वैयर्थ्यमित्याशंक्य सत्यं विद्वद्भिरविद्वद्भिरपि लोके आेंकारेण कर्मानुष्ठीयते । अथापि विद्याविद्ये विलक्षणफले । विद्यया क्रियमाणं हि कर्म वीर्यवत्तरं भवत्यतादृशं तु न तथेत्याह ।।
तेनोभौ कुरुतः। यश्चैतदेवं वेद यश्च न वेद नाना तु विद्या चा विद्या च यदेव विद्यया करोति श्रद्धयोपनिषदा तदेव वीर्यवत्तरं भवति ।।
विद्या उपासनम् । श्रद्धा आस्तिक्यबुद्धिः । उपनिषच्छब्देनोपनिषज्जन्यं ब्रह्मात्मकत्व ज्ञानमुच्यते । कर्म्मणो वीर्यवत्तरत्वं नाम प्रबलकर्मान्तराप्रतिबद्ध फलकत्वम् ।।
इति खल्वेतस्यैवाक्षरस्योपव्याख्यानं भवति ।।
रसतमत्वकामावाप्तिसमृद्धिगुणकत्वादिभिरुक्तप्रकारैर्विशिष्टमभिहितमुपासनं सर्वमे तदक्षरविषयकमेवेत्यर्थः । ततश्च उपास्यभेदशंका न कार्येत्यर्थः ।।
देवासुराह वै यत्र संयेतिरे उभये प्राजापत्याः ।।
द्विविधाः प्रजापतिसुताः देवासुरा यस्मिन्काले परस्परं युद्धं कृतवंत इत्यर्थः । प्राजापत्या इत्यपत्यार्थे "दित्यदित्यादित्यपत्युत्तरपदाण्ण्यः(अष्टा.4.1.25)'' इति ण्यः ।।
तद्ध देवा उद्गीथमाजह्रुरनेनैनानभिहनिष्याम इति ।।
तदा देवा अनेनोद्गीथावयवेनोंकारेणोपासितेनासुराञ्जेष्याम इत्यभिसंधायोद्गीथ ंप्रणवमुपायत्वेन स्वीकृतवंत इत्यर्थः ।।
ते ह नासिक्यं प्राणमुद्गीथमुपासां चक्रिरे ।।
ते देवा घ्राणेंद्रियत्वेन उद्गीथमुपासितवंत इत्यर्थः । नासिकायां भवं नासिक्यम् । "शरीरावयवाच्च'' (अष्टा.4.3.55) इतियत् ।।
तँ हासुराः पाप्मना विविधुः ।।
तन्नासिक्यं प्राणमसुराःस्वकीयेन पाप्मना संयोजितवंतः । पापहेतुभूतवृत्त्या संयोजितवंत इति यावत् । तत्र युक्तिं वक्ति ।।
तस्मात्तेनोभयं जिघ्रति सुरभि च दुर्गंधि च पाप्मना ह्येष विद्धः ।।
तस्मात्पाप्मसंसर्गाद्वेतोः पुरुषः घ्राणेन सुरभि चदुर्गांधिचोभयं जिघ्रति । तस्मान्नासिक्यः प्राणः पापविद्ध एवेत्यर्थः ।।
अथ ह वाचमुद्गीथमुपासांचक्रिरे तँ हासुराः पाप्मना विविधुस्तस्मात्तयोभयं वदति सत्यं चानृतं च पाप्मनाह्येषाविद्वा ।। अथ ह चक्षुरुद्गीथमुपासांचक्रिरे तद्धासुराः पाप्मना विविधुस्तस्मात्तेनोभयं पश्यति दर्शनीयं चादर्शनीयं च पाप्मनाह्येतद्विद्धम् ।।
अदर्शनीयममेध्यादिकमित्यर्थः ।।
अथ ह श्रोत्रमुद्गीथमुपासांचक्रिरे तद्धासुराः पाप्मनाविविधुस्तस्मात्तेनोभयं श्रृणोति श्रवणीयं चाश्रवणीयं च पाप्मना ह्येतद्विद्धम् ।।
अश्रवणीयं पापवचनमित्यर्थः ।।
अथ ह मन उद्गीथमुपासांचक्रिरे तद्धासुराः पाप्मना विविधुस्तस्मात्तेनोभयँ संकल्पयते संकल्पनीयं चासंकल्पनीयं च पाप्मना 
ह्येतद्विद्धम् । अथ ह य एवायं मुख्यः प्राणस्तमुद्गीथमुपासांचक्रिरे ।।
असंकल्पनीयं पापमित्यर्थः । उद्गीथावयवमोंकारं मुख्यप्राणत्वेनोपासितवंत इत्यर्थः ।।
तँ हासुरा ऋुत्वा विदध्वंसुः ।।
तं मुख्यप्राणं पाप्मनावेद्धुं प्रवृत्ता असुराः तं प्राप्य स्वयमेव विध्वस्ता अभवन्नित्यर्थः । तत्र दृष्टांतमाह ।।
यथाश्मानमाखणमृत्वा विध्वँसेतैवम् ।।
आखन्यत इत्याखणं मृत्पिण्डः । यथा मृत्पिण्डोऽश्मानं प्राप्य विध्वस्तो भवत्येवमिति व्यासार्यैर्व्याख्यातम् । आखणमिति 
छांदसं णत्वं नपुंसकत्वं च । एतद्विद्यायाः फलमाह ।।
यथाश्मानमाखणमृत्वा विध्वंसते एवं हैव स विध्वंसते य एवं विदि पापं कामयते यश्चैनमभिदासति ।।
य एवं विदि एतद्विद्यानिष्ठे यः पापं कर्त्तुं कामयते यश्चैनं हिनस्ति सोऽश्म प्राप्तलोष्ठवद्धवस्तो भवतीत्यर्थः । दाप् लवने दो अवखंडने इत्यतो वा लेट् "सिब्बहुलं लेटि'' (अष्टा.3.1.34) इति सिपि दासतीति रूपम् ।।
स एषोऽश्माखणः ।।
स एषः एतद्विद्यानिष्ठे सदृशपापकामः अश्मप्राप्ताखण इत्यर्थः । "खनो घच '' (अष्टा.3.3.25) इत्यत्रकरणाधिकरणयोरित्यनुवृत्तावपि बहुलग्रहणात्कर्मणि घ प्रत्ययः । अत्र च वक्तव्यमुपनिषद्भाष्य एवोक्तं तत्रैवद्रष्टव्यम् ।।
बृहदारण्यके तृतीयाध्याये तृतीयब्राह्मणारंभे कर्मांगभूतोद्गातरि मुख्यप्राणदृष्टिं विधातुमाख्यायिकामाह ।।
द्वया ह वै प्राजापत्या देवाश्चासुराश्च ।।
हशब्दो वृत्तार्थस्मरणे । प्रजापतेरपत्यानि प्राजापत्याः दित्येत्यादिना अपत्यार्थे ण्यप्रत्ययः ।द्वया- द्विविधा द्विप्रकार इत्यर्थः । "द्वित्रिभ्यां तयस्यायज्वा'' (ब्र.सू.5.2.43) इत्ययच् प्रत्ययः । के ते । देवाश्चासुराश्च ।।
ततः कानीयसा एव देवाः ज्यायसा असुराः ।।
ततः तत्रेत्यर्थः । देवाः कनीयांसः अल्पीयांसः । कानीयसा इति स्वार्थे अण् । ज्यायसा असुराः ज्यायांसः भूयांसः भूयांसोऽसुरा इति श्रुत्यंतरात् ।।
त एषु लोकेष्वस्पर्द्धंत ।।
परस्परविजिगीषां कृतवन्तः ।।
ते ह देवा ऊचुः ।।
स्पष्टोऽर्थः ।।
हंता सुरान्यज्ञ उद्गीथेनात्ययामेति ।।
हंतेत्यसुरविजयोपायदर्शनजहर्षे । अत्रोद्गीथशब्द उद्गातृ परः । उत्तरत्रोद्गातुरेवाध्यस्त प्राणभावस्योपास्यत्वप्रतीतेः । त्वं न उद्गाय । उद्गात्रा अत्येष्यंतीत्युत्तरत्र बहुकृत्वउद्गातृशब्दस्याभ्यसिष्यमाणतया तदनुरोधेनोपक्रमस्थस्याप्युद्गीथशब्दस्य लक्षणयोद्गातृपरता ।"अन्यथात्वंशब्दात्''(ब्र.सू.3.3.6) इत्यधिकरणे चोद्गातुरुपास्यत्वे उद्गीथेनेत्युपक्रमविरोधो न शंकनीयः ।उद्गीथस्योद्गानकर्मभूतस्यावश्यापेक्षितत्वात् तस्यापि परपरिभवाख्यफलं प्रति हेतुत्वादिति भाषितत्वात् । श्रुतप्रकाशिकायां बृहदारण्यके अध्यस्तप्राणभावस्योद्गातुरुपास्यत्वेउपक्रमविरोध इत्याशंक्य नह्युपक्रमाधिकरणे उपक्रमानवगतमुपसंहारावगतं त्याज्यमित्युक्तम् ।किंतूपक्रमावगतस्य भंगो न कार्य इति । अत्र तूपक्रमावगतमधिकं च स्वीक्रियते । उद्गीथेनात्ययामेत्युद्गातृगीयमानोद्गीथे तात्पर्यमित्युक्तत्वाच्च नोद्गीथशब्दस्योद्गातृलक्षकत्वम् । अपि तूद्गीथशब्दउद्गातृविशेषणभूतोद्गीथपरः । न तु तद्धदेवा उद्गीथमाजह्रुरनेनैनानभिभविष्याम इति च्छांदोग्यगतोद्गीथ शब्दवत् स्वतंत्रोद्गीथपरः इति वदन्ति ।।
ते ह वाचमूचुस्त्वन्न उद्गायेति ।।
त्वन्न उद्गाता भवेति वागभिमानिनींदेवतां प्रार्थितवंतः ।।
तथेति तेभ्यो वागुदगायत ।।
तथेत्यंगीकृत्य तेभ्यो देवेभ्यो वागुद्गानं कृतवती । दृष्टिविधिप्रकरणत्वात् । "आदित्यादिमतयश्चांग उपपत्तेः'' (ब्र.सू.4.1.6) इति न्यायेन क्रत्वंगभूतो द्गातरि वाग्दृष्टिं कृतवंत इत्यर्थः ।।
यो वाचि भोगस्तं देवेभ्य आगायत् यत् कल्याणं वदति तदात्मने ।।
वाचि निमित्ते यो भोगः गानादिजन्यो यः सुखानुभवः तं भोगं देवेभ्यः आगायत् देवानां भोगमुद्दिश्याऽऽगायत् गानं कृतवती । गाने न देवानां भोगं संपादितवतीति यावत् । कल्याणवार्त्ताभिलपनरूपं वागिंद्रियकार्यं तदप्यात्मने वाक् संपादितवती ।।
ते विदुरनेन वै न उद्गात्रात्येष्यंतीति ।।
ते असुरा विदुः ज्ञातवंत इत्यर्थः ।।
तमभिद्रुत्य पाप्मनाऽविध्यन् ।।
तमुद्गातारमभिद्रुत्य शीघ्रं प्राप्य पाप्मना अविध्यन्पापेन संयोजितवंतः ।।
स यः स पाप्मा यदेवेदमप्रतिरूपं वदति स एव स पाप्मा ।।
यःपाप्मा तद्वेधनसाधनभूतः स तु यदेवेदमप्रतिरूपमनुचितमश्लीलानृतपैशुन्यादिवदति स एव तद्रूप एव स पाप्मेत्यर्थः । अयं भावः । असुराः वागिंद्रियं क्रोधाद्युत्पादनद्वारापुरुषादिवादपैशुन्यादिदूषितं कुर्वन्तीत्यर्थः । असुरबुद्धिकार्यत्वादिंद्रियाणां पापप्रवृत्तेरिति भावः ।।
अथ ह प्राणमूचुस्त्वन्न उद्गायेति तथेति तेभ्यः प्राण उदगायत् । यः प्राणेन भोगस्तं देवेभ्य आगायद्यत् कल्याणं जिघ्रति तदात्मने ते विदुरनेन वै न उद्गात्रात्येष्यंतीति तमभिद्रुत्य पाप्मनाऽविध्यन् । स यः स पाप्मा यदेवेदम प्रतिरूपं जिघ्रति स एव स पाप्मा । अथ ह चक्षुरूचुस्त्वन्नउद्गायेति तथेति तेभ्यश्चक्षुरुदगायत् । यश्चक्षुषि भोगस्तं देवेभ्य आगायत् । यत् कल्याणं पश्यति तदात्मने ते विदुरनेन वै न उद्गात्रात्येष्यंतीति तमभिद्रुत्य पाप्मना विध्यन् । स यः स पाप्मा यदेवेदमप्रतिरूपं पश्यति स एव स पाप्मा । अथ ह श्रोत्रमूचुस्त्वन्नउद्गायेति तथेति तेभ्यः श्रोत्रमुदगायत् । यः श्रोत्रे भोगस्तं देवेभ्य आगायत् ।यत्कल्याणं श्रृणोति तदात्मने ते विदुरनेन वै न उद्गात्रात्येष्यंतीति तमभिद्रुत्य पाप्मनाविध्यन् स यः स पाप्मा यदेवेदमप्रतिरूपं श्रृणोति स एव स पाप्मा ।अथ ह मन ऊचुस्त्वन्न उद्गायेति तथेति तेभ्यो मन उदगायत् । यो मनसि भोगस्तं देवेभ्य आगायत् । यत्कल्याणं संकल्पयति तदात्मने ते विदुरनेने वै न उद्गात्रात्येष्यंतीति तमभिद्रुत्य पाप्मना विध्यन् । स यः स पाप्मा यदेवेदम प्रतिरूपं संकल्पयति स एव स पाप्मा ।।
पूर्ववदर्थः ।।
उक्तमर्थं निगमयति ।।
एवमु खल्वेता देवताः पाप्मभिरुपासृजन्नेवमेताः पाप्मनाऽविध्यन् ।।
उ शब्दोऽवधारणे । एवमेव खलूक्तयारीत्यैता देवताः वागाद्या उक्ता अनुक्ताश्च पाप्मभिरनृतवदनादिलक्षणैरुपासृजन् । उपगतवत्य इत्यर्थः ।।
एवमेनाः पाप्मनाऽविध्यन् ।।
असुराः एनाः वागादिदेवताः अनृतादिपाप्मना वेधनं कृतवन्तः ।।
अथ हेममासन्यं प्राणमूचुस्त्वन्न उद्गायेति ।।
आसन्यमासन्नं मुख्यमित्यर्थः । यद्वा आस्ये भव आसन्यः । आस्य शब्दस्य "पद्दन् '' (अष्टा.6.3.63) इत्यादिना आसन्नादेशः । मुख्यमिति यावत् । तं प्राणं देवा उक्तवंतः त्वन्न उद्गायेति । स्पष्टोऽर्थः ।।
तेभ्य एष प्राण उदगायत् ।।
उद्गातरि मुख्यप्राणदृष्टिं कृतवंत इत्यर्थः । तथैव हि व्याख्यातं व्यासार्यैः "अन्यथात्वं शब्दात्'' (ब्र.सू.3.6.3) इत्यधिकरणे ।।
ते विदुरनेन वै न उद्गात्रात्येष्यंतीति तमभिद्रुत्य पाप्मना अविव्यत्सन् ।।
वेद्धुमैच्छन् । व्यध ताडने । तस्मात्सनि नेट् । अकित्त्वान्न सम्प्रसारणम् । शिष्टं स्पष्टम् ।।
स यथाश्मानमृत्वा लोष्ठो विध्वंसेत एवं है व ते विध्वंसमाना विष्वंचो विनेशुः ।।
यथाश्मचूर्णनाय क्षिप्तो लोष्ठःपांसुपिंडः अश्मानं पाषाणमृत्वा प्राप्य विध्वंसेत चूर्णीभवेत्स दृष्टांतो यथा तथाऽध्यस्तमुख्य प्राणभावोद्गात्रुपासननिष्ठान्देवान्प्राप्य विध्वंसमाना चूर्णीभवंतः विष्वंचः नाना गतयः विनष्टा अभवन्नित्यर्थः ।।
ततो देवा अभवन्परासुराः ।।
ततःपरं देवा जाता द्योतमाना अभवन्नित्यर्थः । यद्वा देवाः अभवन् सत्तामालभंतेत्यर्थः ।विजयिनोऽभवन्निति वार्थः । असुरास्तु पराभवन्पराभूता अभवन्नित्यर्थः ।।
भवत्यात्मना परास्य द्विषन्पाप्मा भ्रातृव्यो भवति य एवं वेद ।।
य उद्गातारमध्यस्तप्राणभावमुपास्ते स आत्मना भवति उत्तरो भवतीत्यर्थः । यद्वा आत्मना मनसा समीचीनेन युक्तो भवतीत्यर्थः । अस्य द्विषन् "द्विषः शतुर्वा वचनम्''इति कर्म्मणि षष्ठी । एनं प्रतिद्वेषं कुर्वञ्छत्रुः पाप्मा च पराभवति पराभूतो भवतीत्यर्थः । भवत्यात्मना परास्य द्विषन्भ्रातृव्यो भवति एवं वेदेति शत्रुपराजय फलायोद्गीथे प्राण दृष्टिर्विहितेति भाष्यस्योपलक्षणतया पाप्मपराभवस्य आत्मना भवनस्य च फलत्वप्रतिपादनस्य न विरोध इति द्रष्टव्यम् ।यद्वा अस्य द्विषन्भ्रातृव्यः आत्मना स्वत एव पराभवति पाप्मा च निन्दायुक्तश्चभवतीत्यर्थः ।।
<0303003>
31. सर्वाभेदाधिकरणं
सर्वाभेदादन्यत्रेमे (ब्र.सू.3.3.10)
छान्दोग्ये पंचमप्रपाठकारम्भे प्राणविद्या प्रस्तूयते ।।
यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवति ।।
ज्येष्ठात्वश्रेष्ठत्वगुणकं प्राणं यो वे द स तत्क्रतुन्यायेन स्वयमपि ज्येष्ठश्च श्रेष्ठश्च भवति । ज्येष्ठत्वं वृद्धत्वम् । "वृद्धस्य'' (अष्टा.5.3.60) इति वृद्धशब्दस्य ज्यादेशविधानात् । श्रेष्ठत्वं प्रशस्ततमत्वम् । "प्रशस्यस्य श्रः'' इति प्रशस्यशब्दस्य श्रादेशविधानात् ।। एवं फलदर्शनेन पुरुषमभिमुखीकृत्याह ।।
प्राणो वाव ज्येष्ठश्च श्रेष्ठश्च ।।
वावशब्दोऽवधारणार्थः । गर्भस्थपुरुषप्राणव्यापारप्रवृत्त्यनंतरभावित्वादिंद्रियप्रवृत्तेः प्राणस्येंद्रियापेक्षया ज्येष्ठत्वम् । इन्द्रियव्यापाराणां सर्वदैतदधीनत्वाच्छ्रैष्ठ्यं च ।।
यो ह वै वसिष्ठं वेद वसिष्ठो ह स्वानां भवति ।।
स्वानां ज्ञातीनां मध्ये वसिष्ठो भवतीत्यर्थः । को वसिष्ठ इत्यत्राह ।।
वाग्वाव वसिष्ठः ।।
अतिशयेन वसुमान्वसिष्ठः । वाग्मीहि लोके अतिशयेन वसुमान् भवति । अतश्च वसुमत्ता संपादकसद्व्यवहारजनकत्वं वाचो वसिष्ठत्वमिति भावः ।।
यो ह वै प्रतिष्ठां वेद प्रति ह तिष्ठत्यस्मिँश्च लोकेऽमुष्मिँश्च ।।
ह शब्दःप्रसिद्धौ । अत्र चामुत्र च प्रतितिष्ठतीत्यर्थः । का तर्हि प्रतिष्ठेत्यत्राह ।।
चक्षुर्वाव प्रतिष्ठा ।।
चक्षुषा हि समे दुर्गे च प्रतितिष्ठतीति बृहदारण्यके समानप्रकरणे श्रवणात्प्रतिष्ठा संपादकसमविषमभूतलप्रदर्शकत्वमेव चक्षुषः प्रतिष्ठात्वम् ।
यो ह वै संपदं वेद सँहास्मै कामाः पद्यंते दैवाश्च मानुषाश्च
अस्मै कामाः संपद्यंत इत्यन्वयः । का तर्हि संपदित्यत्राह ।।
श्रोत्रं वा व संपदिति ।।
श्रोत्रे हि इमे सर्वे वेदा अभिसंपन्ना इति बृहदारण्यके समानप्रकरणे श्रवणात्संपद्धेतु भूतवेदशास्त्रतदर्थश्रवणादिसंपादकत्वमेव श्रोत्रस्य संपत्त्वम् ।।
यो ह वा आयतनं वेदायतनँ ह स्वानां भवति मनो ह वा आयतनम् ।।
स्रक्चंदनादिविषयकज्ञानस्वरूपभोगायतनत्वमेव मनस आयतनत्वम् ।। मुख्य प्राणस्य श्रैष्ठ्यसंपादनायाख्यायिकामाह ।
अथ ह प्राणा अहँ श्रेयसि व्यूदिरे अहं श्रेयानस्म्यहं श्रेयानस्मीति ।।
अथशब्द आख्यायिकोपक्रमार्थः । अहं श्रेयसि स्वस्य श्रेयसि विषये व्यूदिरे अहं श्रेयानस्मि अहं श्रेयानस्मीति विवादं चक्रुरित्यर्थः ।।
ते ह प्राणाः प्रजापतिं पितरमेत्योचुः भगवन् को नःश्रेष्ठ इति ।।
स्पष्टोऽर्थः ।।
तान् होवाच यस्मिन्व उत्क्रांते शरीरं पापिष्ठतरमिव दृश्यते स वः श्रेष्ठ इति ।।
युष्माकं मध्ये यस्मिन्नुक्रांते शरीरमतिशयेन पापिष्ठमतिहेयमिव दृश्यते स वः श्रेष्ठ इत्युवाचेत्यर्थः ।।
सा ह वागुच्चक्राम ।।
सा प्रसिद्धावाक् परीक्षणाय शरीरादुक्रांतवती ।।
सा संवत्सरं प्रोष्य पर्येत्योवाच । कथमशकतर्त्ते मज्जीवितुमिति ।।
सा वागेकसंवत्सरं प्रवासं कृत्वा पुनरागत्य मदृते मां विना जीवितुं कथमशकत कथं शक्ता इत्युक्तवती ।।
यथाऽकला अवदंतः प्राणंतः प्राणेन पश्यंतश्चक्षुषा श्रृण्वंतः श्रोत्रेण ध्यायंतो मनसैवमिति ।।
यथा कला मूकाः वागिंद्रियव्यापाररहिता अपि इतरैः प्राणैस्तत्तत्कार्यं कुर्वंतो जीवंति एवं वयमप्यजीविष्यमेति प्रत्यूचुः ।।
प्रविवेश ह वाक् ।।
एवमुक्ता वाक् स्वस्य श्रैष्ठ्याभावं निश्चित्य देहं प्रविष्टवती ।।
चक्षुर्होच्चक्राम ।।
चक्षुरुत्क्रान्तमभूत् । एवमुत्तरत्रापि द्रष्टव्यम् ।।
अथ ह प्राण उच्चिक्रमिषन्स यथा सुहयः षड्वीशशंकून्संखिदे देवमितारन्प्राणान् समखिदत् ।।
स मुख्यः प्राण उच्चिक्रमिषन्क्रमितुमिच्छन् यथा शोभनोऽश्वः परीक्षार्थमश्वारूढेन ताडितः षड्वीशशंकून्पादबंधनकीलकान्संखिदेत् उत्पाटयेदेवमितरान् प्राणान्स्वस्वस्थानेभ्य उत्पाटितवान् ।।
तँ हाभिसमेत्योचुः भगवन्नेधि त्वन्नः श्रेष्ठोऽसि मोत्क्रमीरिति ।।
हे भगवन् । पूजार्हत्वमेधि स्वामीति शेषः । अस्तेर्लोटि मध्यमपुरुषैकवचनम् । भवेत्यर्थः ।अस्माकं त्वमेवश्रेष्ठो सि त्वमुत्क्रमणं माकार्षीरिति इतरे प्राणास्तमागत्योचुरित्यर्थः ।।
अथ हैनं वागुवाच यदहं वसिष्ठास्मि त्वं तद्वसिष्ठोऽसीति ।
यत्-येन वाग्मिनो वसुमत्तासंपादकत्वलक्षणेन गुणेनाहं वसिष्ठास्मि त्वं तेन गुणेन वसिष्ठोऽसीत्यर्थः । मदीयस्य गुणस्य त्वदधीनत्वात् त्वदीय एव स गुण इति भावः । उक्तं च व्यासार्यैः अहं यत्स्वकार्यकरणसमर्थास्मि तस्य त्वदधीनत्वात्तवैतत्कार्यकरणसामर्थ्यमित्यर्थ इति ।।
अथ हैनं चक्षुरुवाच यदहं प्रतिष्ठास्मि त्वं त्प्रतिष्ठासीति । अथ हैनं श्रोत्रमुवाच यदहं संपदस्मि त्वं तत्संपदसीति । अथ हैनं मन उवाच यदहमायतनमस्मि त्वं तदायतनमसीति । न वै वाचो न चक्षूंषि न श्रोत्राणि न मनांसीत्याचक्षते । प्राणा इत्येवाचक्षते । प्राणो ह्येवैतानि सर्वाणि भवंति ।।
लौकिका वा आगमज्ञा वा वागादीनींद्रियाणि सर्वाणि वागाद्येकैकवाचक वागादिशब्दैर्नव्यवहरंति । अपितु प्राणशब्देनैव व्यवहरंति । तत्कस्य हेतोः । प्राणाधीनसत्ताकत्वादितरेषाम् । "यदधीना यस्य सत्ता तत्तदित्येव भण्यते'' इत्युक्तेः प्राणाधीन सत्ताकत्वादितरेषामिंद्रियाणां सर्वाणींद्रियाणि प्राण एव भवंतीत्यर्थः ।।
<0303005>
32.कार्याख्यानाधिकरणं ।।
कार्याख्यानादपूर्वम् (ब्र.सू.3.3.18)
छान्दोग्ये पंचमप्रपाठके द्वितीयखण्डे ।।
स होवाच किं मेऽन्नं भविष्यतीति ।।
वागादीन् किंमेऽन्नं भविष्यतीति प्राणः पप्रच्छेत्यर्थः ।।
यत्किंचिददमाश्वभ्य आशकुनिभ्य इति होचुः ।।
सर्वप्राणिनां यदन्नजातं तत्सर्वं तवेति वागादयः प्रत्यूचुः । श्रुतिःस्वेन रूपेणाह ।।
तद्वा एतदनस्यान्नम् ।।
यत् किंचिल्लोके प्राणिभिरद्यते तदेतदनस्य प्राणस्यान्नम् । प्राणेनैव तददद्यत इत्यर्थः ।।
अनो ह वै नाम प्रत्यक्षम् ।।
अदनं हि चेष्टा सर्वविधाऽदनचेष्टायुक्तत्वात् प्राणस्यान इति प्रत्यक्षं नाम । देवानां परोक्षप्रियत्वात् प्रत्यक्षमन इति नाम परित्यज्य प्राण इति परोक्षेण नाम्ना व्यवहारः । ततश्च अदनचेष्टाया अपि तदीयत्वात्सर्वप्राणिजातेनाद्यमानमन्नं सर्वं 
तेनैवाद्यत इति प्राणस्य सर्वमन्न मित्यर्थः । यद्वा अन इत्यस्य नकारांतरयुक्तस्यैवान्नत्वाद् अन इत्यस्य प्राणनामत्वस्य प्रत्यक्षत्वादन्नं तत्संबंध्येवेत्यर्थः । अत्र प्राणविद्यानिष्ठेन सर्वप्राण्यन्नादनस्य कर्त्तुमशक्यत्वान्नास्य वाक्यस्य सर्वप्राण्यन्नादनकर्त्तव्यत्वमर्थः । अपि तु सर्वप्राणिजातान्ने प्राणान्नत्वचिंतनं कर्त्तव्य मित्यर्थः । सर्व प्राणि जातान्ने प्राणान्नत्वं चितनं स्तौति ।।
न ह वा एवं विदि किंचनानन्नं भवतीति ।।
प्राणविद्यानिष्ठस्याभक्ष्यभक्षणदोषो नास्तीत्यर्थः ।।
स होवाच किं मे वासो भविष्यतीति आप इति होचुः ।।
आपो वासस्त्वेन चिंतनीया इति होचुरित्यर्थः ।।
तस्माद्वा एतदशिष्यंतः पुरस्ताच्चोपरिष्टाच्चाद्भिः परिदधति लंभुको ह वासो भवत्यनग्नोह भवति ।।
तस्मादपां वासस्त्वादेव । एतदेतस्मिन्नापि काले भोक्ष्यमाणाः भोजनात्प्राक्पश्चाच्चा चमनीयाभिरद्भिर्वासोभिः परिहितं प्राणमनग्नं कुर्वंतीत्यर्थः । अप्सु वासस्त्वचिंतनेन वा सो भूताभिरद्भिः प्राणस्य परिहितत्वादिति भावः । अनग्नत्वचिंतनेन च स्वयमपि वासो लंभुको भवति वासो लब्धा भवति अत एवानग्नश्च भवति । तत्क्रतुन्यायेन इति भावः । वाजसनेयके काण्वशाखायां तस्योत मे किमन्नं किं वास इति यदिदं किं चाश्वभ्य आक्रिमिभ्यः आकीट पतंगेभ्यस्तत्तेऽन्नमापो वास इति न ह वा अस्या नन्जग्धं भवति नानन्नं प्रतिगृहीतं भवति य एवमेतदन्नस्यान्नत्वंवेद तद्विद्वांसः श्रोत्रिया अशिष्यंत आचामंत्यशित्वाचाचामंति । एतमेव तदनमनग्नं कुर्वंतो मन्यंत इति पाठः । माध्यंदिनशाखायां तु तस्मादेवंविद शिष्यन्नाचामेदशित्वाचाचामेदेतमेव तदनमनग्नं कुरुत इति पाठः ।।
<0303006>
33.समानाधिकरणं
समन एवं चाभेदात् (ब्र.सू.3.3.19)
वाजसनेयके च-कि मे वास्ते इति वागादय अचुरापोवास इति तद्विदगंस श्रोत्रया अशिष्यन्त आचामन्त्यशित्वाचामत्येतमेव तदनमनग्नं कुर्वन्तो मन्यन्ते तस्मादेवं विदशिष्यन्ताचामेदशित्वा चाचामेदेतमेव तदनमनग्नं कुर्वंत इति (3-13) समान एवं चा भेदात् (ब्र.सू.3-13)
<0303007>
34. संबंधाधिकरणं
संबंधादेवमन्यत्रापि (ब्र.सू.3.3.20)
बृहदारण्यके सप्तमाध्याये चतुर्थब्राह्मणादौ ।।
हृदयस्य प्रजापतित्वेनोपासनमुक्त्वा सत्यत्वेनो पासनमाह-
य एव मेतन्महद्यक्षं प्रथमजं वेद सत्यं ब्रह्मेति सत्यं ह्येवब्रह्मेति ।।
प्रस्तुत्य व्याहृतिशरीरक ब्रह्मविद्या श्रूयते ।।
तद्यत्सत्यमसौ स आदित्यः य एष एतस्मिन्मंडले पुरुषो यश्चायं दक्षिणेऽक्षन्पुरुषः ।।
यत्प्रसिद्धं सत्यमसौ स आदित्यः स क इत्यत्राह । य एष एतस्मिन्मंडले पुरुष इति । यएषोंऽतरादित्ये हिरण्मयः पुरुषो दृश्यते य एषोंऽतरक्षिणि पुरुषो दृश्यत इति श्रुतिप्रसिद्ध इत्यर्थः ।।
तावेतावन्योन्यस्मिन्प्रतिष्ठितौ रश्मिभिरेषोऽस्मिन्प्रतिष्ठितः प्राणैरयम मुष्मिन् ।।
अधिदैवतमध्यात्मं चावस्थितौ आदित्यचाक्षुषपुरुषौ परस्परोपकारकौ भवतः । रश्मिद्वारा आदित्यपुरुषश्चाक्षुषस्य पुरुषस्योपकारकः । आदित्यरश्मिसंबंधाभावे चाक्षुषपुरुषस्य परमात्मनः स्वकार्यासमर्थत्वात् । चाक्षुषश्च पुरुषः प्राणनद्वारा आदित्यपुरुषस्योपकारकः । प्राणनाभावे आदित्यपुरुषस्य परमात्मनः प्रकाशकत्वाभावात् ।।
स यदोत्क्रमिष्यन्भवति शुद्धमेवैतन्मंडलं पश्यति नैनमेते रश्मयः प्रत्याययंति ।।
एवं विद्वानुत्क्रांतिवेलायां द्वारभूतमादित्यमंडलं द्रष्टुं शुक्रोति । न सूर्यरश्मयः एनं प्रति प्रतिकूलं नायंति । अस्योपासकस्य चक्षुः प्रतिघाताय न प्रभवंति चक्षुरादित्यमंडलस्थयोः परस्परोपकार्योपकारकभावज्ञानवैभवादिति भावः ।।
य एष एतस्मिन्मंडले पुरुषः तस्य भूरिति शिरः ।।
आदित्यमंडले वर्त्तमानस्य सत्यपुरुषस्य भूरिति व्याहृतिः शिर इत्यर्थः । तच्छिरस्कत्वेन ध्यानं कर्त्तव्यमिति भावः । तत्रोपपत्तिमाह ।।
एकँ हि शिर एकमेतदक्षरम् ।।
एकत्वसंख्यासाम्यादिति भावः ।।
भुव इति बाहू ।।
तत्रोपपत्तिमाह ।।
द्वौ बाहू द्वे एते अक्षरे ।।
द्वित्वसाम्यादिति भावः ।।
सुवरिति प्रतिष्ठा ।।
प्रतिष्ठापादावित्यर्थः । तत्रोपपत्तिमाह ।।
द्वे प्रतिष्ठे द्वे एते अक्षरे तस्योपनिषदहरिति ।।
तस्यादिमंडलांतर्वर्त्तिनः अहरित्युपनिषद्रहस्यनामेत्यर्थः । उक्तं च व्यासार्यैः संबंधादेवमन्यत्रापीत्यत्रोषनिषदौ रहस्यनामनी इत्यर्थःइति । अहरित्यस्य हंतेर्जहातेश्च रूपसंभवमभिप्रेत्यतदनुसारेण फलमाह ।।
हंति पाप्मानं जहाति च य एवं वेद ।।
स पाप्मानं हंति जहाति च । एवमुत्तरत्रापि द्रष्टव्यम् ।।
योऽयंदक्षिणेऽक्षन् पुरुषः-तस्योपनिषदहमिति (अध्यात्मं) हंति पाप्मानं जहाति च एवं वेद ।।
पूर्ववदर्थः ।।
<0303008>
35. संभृत्यधिकरणं ।।
संभृतिद्युव्याप्त्यपिचातः (ब्र.सू.3.3.23)
तैत्तिरीयके राणायनीयानां खिलेषु च ।।
ब्रह्म ज्येष्ठा वीर्या संभृतानि ब्रह्माग्रे ज्येष्ठं दिवमाततान ।
ब्रह्म भूतानां प्रथमोऽथ जज्ञे तेनार्हति ब्रह्मणा स्पर्द्धितुं क इति ।।
ब्रह्म ब्रह्मणेत्यर्थः । ज्येष्ठाज्येष्ठानि । सुपां सुलुगिति लुकि न लोपे च रूपम् । वीर्या वीर्याणि । पराक्रमविशेषाः । अत्रापि पूर्ववद्रूपम्। संभृतानि सम्यक्धृतानि तद्वीर्य विहतिर्नास्तीत्यर्थः । तच्च ब्रह्म अग्रे इंद्रादिजन्मनः प्राक् दिवं स्वर्गमाततान व्याप्तवत् । सर्वदा सर्वलोकव्याप्तमित्यर्थः । तादृशं सर्वेषां भूतानां प्रथममाविर्भूतं कालापरिच्छिन्नमिति यावत् । तादृशेन ब्रह्मणा स्पर्द्धितुं कः क्षमते इत्यर्थः । इति संभृत्यधिकरणम् ।।
<0303009>
36. पुरुषविद्याधिकरणं
पुरुषविद्यायामपि चेतरेषामनाम्नात् (ब्र.सू.3.3.24)
छान्दोग्ये तृतीयप्रपाठके षोडशखण्डारंभे दीर्घायुष्ट्वफलिका पुरुष विद्या प्रस्तूयते ।।
पुरुषोवाव यज्ञस्तस्य यानि चतुर्विँशतिवर्षाणि तत्प्रातः सवनम् ।।
षोडशोत्तरशतवर्षपरिमिते पुरुषायुषे आद्यानि चतुर्विंशतिवर्षाणि प्रातः सवनम् । तत्र हेतुमाह ।
चतुर्विंशत्यक्षरा गायत्री गायत्रं प्रातस्सवनम् ।।
प्रातःसवनस्य गायत्रीछंदस्त्वाद ्गायत्रीछंदसश्चतुर्विंशत्यक्षरात्मकत्वात् चतुर्विंशतिवर्षे प्रातः सवनत्वाध्यासो युज्यत इति भावः ।।
तदस्य वसवोऽन्वायत्ताः ।।
अस्योपासकस्य तत्प्रातः सवनं । वसवः स्वामित्वेनानुगताः । प्रसिद्धयज्ञे प्रातः सवनस्य वसुस्वामिकत्वादिति भावः । प्रसिद्धान्वसून्व्यावर्त्तयति ।।
प्राणा वाव वसवः ।।
वाव शब्दोऽवधारणे । प्राणानां वसुत्वे युक्तिमाह ।।
एते हीदँ सर्वं वासयंति ।।
शरीराणामशैथिल्यलक्षणवासस्य प्राणाधीनत्वादिति भावः ।।
तं चेदेतस्मिन्वयसि किंचिदुपतपेत् ।।
तपुरुषं विद्यानिष्ठमेतस्मिन्वयसि चतुर्विंशतिवर्षात्मके वयसि किंचिद्रोगादिबाधेतेत्यर्थः ।।
स ब्रूयात्प्राणा वसवः इदं मे प्रातः सवनं माध्यंदिनँ सवनमनु संतनुतेऽति माऽहँ प्राणानां वसूनां मध्ये यज्ञो विलोप्सीयेति ।।
तदेमं मंत्रं ब्रूयात् । स उपासकः हे प्राणा वसवः यज्ञरूपस्य ममाधुना प्रातस्सवनं प्रवर्त्तते इदं प्रवर्त्तमानं प्रातःसवनं माध्यंदिनसवनेनाविच्छिन्नं कुरुत । प्रातस्सवनेशानां प्राणानां वसूनांमध्ये यज्ञोऽहं यज्ञरूपोऽहं माविलोप्सीयलुप्तो माभूवम् । छांदसो माङि लुङभावः । माशब्दो वा ।।
उद्धैव तत एत्यगदो ह भवति ।।
तत उपतापादुदेति उद्गच्छति अगदो भवति ।भवति । एवमुत्तरत्रापि ।।
अथ यानि चतुश्चत्वारिँशद्वर्षाणि तन्माध्यंदिनं सवनं चतुश्चत्वारिँशद क्षरा त्रिष्टुपूत्रैष्टुंभं माध्यंदिनं सवनं तदस्य रुद्रा अन्वायत्ताःप्राणा वाव रुद्रा एते हीदँ सर्वं रोदयंति । तं चेदेतस्मिन्वयसि किंचिदुपतपेत स ब्रूयात् । प्राणा रुद्रा इदं मे माध्यंदिनँ सवनं तृतीयं सवनमनु संतनुतेति माहं प्राणानां रुद्राणां मध्ये यज्ञो विलोप्सीयेति । उद्धैव तत एत्यगदो ह भवति । अथ यान्यष्टाचत्वारिँशद्वर्षाणि तत्तृतीयं सवनमष्टाचत्वारिंशदक्षरा जगती जागतं तृतीयसवनं तदस्यादित्या अन्वायत्ताः प्राणा वावादित्या एते हीदँ सर्वमाददते तं चेदेतस्मिन्वयसिकिंचिदुपतपेत्स ब्रूयात् । प्राणा आदित्याः इदं मे तृतीयँ सवनमायुरनुसंतनुतेति ।।
तृतीयं सवनात्मकमायुरासमाप्त्यविच्छिन्नं कुरुतेत्यर्थः ।।
माहं प्राणानामादित्यानां मध्ये यज्ञो विलोप्सीयेति उद्धैव तत एत्यगदो हैव भवति ।।
स्पष्टोऽर्थः ।।
एतद्वस्म वै तद्विद्वानाह महीदास ऐतरेयः ।
स किं म एतदुपतपसि योऽहमनेन न प्रेष्यामीति ।।
हे रोग सत्वं मे मां किं कस्मादुपतपसि योऽहं त्वत्कृतेनोपतापेन न प्रेष्यामि नमरिष्यामि ।अततव श्रमो वृथैवेति । एतत्पुरुषविज्ञानस्वरूपं विद्वानितरपुत्रोमहीदासनामाऽऽह स्मेत्यर्थः ।शुभ्रादित्वादितरशब्दादपत्यार्थे ढक् ।।
स ह षोडशं वर्षशतमजीवत् ।।
स महीदासः षोडशाधिकं वर्षशतमजीवत् । "तदस्मिन्नधिकमिति दशांताड्डः'' इति षोडशशब्दाड्ड प्रत्ययः । अन्योप्येवंवित्षोडशवर्षशतं जीवतीत्याह ।।
प्राह षोडशं वर्षशतं जीवति य एवं वेद
स यदशिशिषति यत्पिपासति यन्नरमते ता अस्य दीक्षा ।
अशनायापिपासारत्यभावानां दुःखात्मकत्वेन दीक्षात्वम् ।।
अथ यदश्नाति यत्पिबति यद्रमते तदुपसदैरेति ।।
अशनपानरतीनां पयोव्रतादियुक्तोपसद्वत्सुखरूपत्वादुपसद्रूपत्वमुपसद्भिः समानतामे तीत्यर्थः । उपसद्दृष्टिस्तासु कर्त्तव्येति भावः ।
अथ यद्धसति यज्जक्षति यन्मैथुनं चरति स्तुतशस्त्रैरेव तदेति ।।
हासादीनां शब्दवत्त्वसाम्यात्स्तुतशस्त्रैःसाम्यमेतीत्यर्थः ।।
अथ यत्तपो दानमार्जवमहिंसा सत्यवचनमिति ता अस्य दक्षिणाः ।।
धर्मत्वतु (पु) ष्टिकरत्वसाम्यादितिभावः ।।
तस्मादाहुः सोष्यत्वसोष्टेति पुनरुत्पादनमेवास्य ।।
यतो हेतोः पुरुषस्यैव यज्ञरूपत्वमत एव यथायज्ञं करिष्यमाणः पुरुषो देवदत्तः सोमं सोष्यतीति प्रयुंजते तथा पुरुषस्योत्पादनं प्रतीक्ष्य यदा माता तं पुरुषं जनयिष्यति तदा पुरुषं सोष्यतीति प्रयुंजते लोकास्तदुत्पादनादनंतरमसोष्ट सोमं 
यज्ञदत्त इतिवत् असोष्ट माता पुरुष मित्युत्पत्तेः पश्चात्प्रयुंजते । ततश्च पुरुषस्योत्पादनमेव सोष्यत्वसोष्टेतिशब्दसंबंधित्व सामान्याद्यज्ञानुष्ठानलक्षणमुत्पादनमित्यर्थः ।।
तन्मरणमेवावभृथः ।।
समाप्तित्वसामान्यादिति भावः ।।
तद्धैतद्धोर आंगिरसः कृष्णाय देवकीपुत्रायोक्त्वोवाच ।।
धोरनामांगिरोगोत्रः । तदेतत्पुरुषयज्ञदर्शनं देवकीपुत्राय कृष्णाय । इतिशब्दोऽध्याहर्त्तव्यः ।तच्छेषभूतं 
तत्प्रीत्यर्थमित्युक्त्वेत्यनुसंधायोवाचाऽनुष्ठितवानित्यर्थः । वचेर्ल्लक्षणयाऽ नुष्ठानार्थत्वम् ।।
अपिपास एव स बभूव ।।
स घोरनामा भगवच्छेषत्वानुसंधानपूर्वकपुरुषयज्ञोपासनानुष्ठानेन ब्रह्मविद्यां प्राप्यापिपासो मुक्तो बभूवेत्यर्थः । ततश्चषोडशाधिकवर्षशतजीवनफलकस्यापि पुरुषयज्ञदर्शनस्य भगवच्छेषत्वानुसंधान पूर्वकमनुष्ठितस्य ब्रह्मविद्योपयोगित्वमप्यस्तीति भावः ।।
<0303010>
37. वेधाद्यधिकरणं
वेधाद्यर्थभेदात् (ब्र.सू.3.3.24)
आथर्वणिका उपनिषदारंभे अधीयते ।।
शुक्रं प्रविध्य हृदयं प्रविध्य धमनीः प्रविध्य शिरोभिव्रज्य त्रिधाविवृत्त इति ।।
अभिचारकर्मणि देवताप्रार्थनार्थो मंत्रः । अस्य चायमर्थः । हे देवते मच्छत्रोः शुक्रंतेजिष्ठमंगं प्रविध्य । लोणमध्यमैकवचनम् । विदारयेत्यर्थः । हृदयं प्रविध्य हृदयं च विदारयेत्यर्थः ।धमनीः-सिराः प्रविध्य विदारयेत्यर्थः । शिरोभिव्रज्य त्रोटयेत्यर्थः । एव ंमम शत्रुस्त्रिधाभिन्नशिरा भवत्वित्यर्थः ।।
देवसवितः प्रसुव यज्ञम् ।।
हे सवितः देव यज्ञं प्रसुव अनुजानीहीत्यर्थः ।
काठास्तैत्तिरीयाश्च ।।
"शन्नो मित्रः शं वरुण'' इत्यादि ।।
सूर्यवरुणादयः सुखं कुर्वंत्वित्यर्थः।।
।।इति वेधाद्यधिकरणम् ।।
<0303015>
38. अंतरत्वाधिकरणं
अन्तराभूतग्रामवत्स्वात्मनोऽन्यथा भेदानुपपत्तिरिति चेन्नोपदेशवत्
(ब्र.सू.3.3.35)
बृहदारण्यके पंचमाध्याय ेचतुर्थब्राह्मणारंभे ।।
अथ हैनमुषस्तश्चाक्रायणः पप्रच्छ ।।
नाम्ना उषस्तः चक्रस्य गोत्रापत्यम् । नडादिभ्यः फक् । चाक्रायणः ।।
याज्ञवल्क्येति होवाच यत्साक्षादपरोक्षाद्ब्रह्म य आत्मा सर्वांतरस्तन्मे व्याचक्ष्वेति ।।
अपरोक्षादपरोक्षमित्यर्थः । सुपां सुलुगित्यादिना आदादेशः । अपरोक्षत्वं नाम सर्वदेशकालसन्निहितत्वम् । देशकालसन्निकर्षे ह्यापरोक्ष्यदर्शनाद्यदपरोक्षं साक्षाद्ब्रह्म । अव्यवधानेन ब्रह्म । अगौणं मुख्यमिति यावत् । सर्वांतर आत्मा च द्रष्टव्यः श्रोतव्य इति दर्शनादिविषयत्वेनोक्तश्च यः तादृशं वस्तु मे व्याचक्ष्व विविच्याचक्ष्व प्रदर्शयेत्यर्थः । न दृष्टेर्द्रष्टारं पश्येरिति द्रष्टव्यत्वादेरन्यत्र निषेधाद्द्रष्टव्यत्वादिकमपि प्रश्नविषय इति द्रष्टव्यम् । उत्तरमाह ।।
एष त आत्मा सर्वांतरः । कतमो याज्ञवल्क्य सर्वान्तरः । यःप्राणेन प्राणिति योऽपानेनापानिति स त आत्मा सर्वांतरः । यो व्यानेन व्यानिति स त आत्मा सर्वांतरः । य उदानेनोदानिति स त आत्मा सर्वांतरः । एष त आत्मा सर्वांतरः ।।
ते य आत्मा स एव सर्वांतर्यामी अपरोक्षं मुख्यं ब्रह्म द्रष्टव्यश्चेत्यर्थः । पुनःप्रछति । "कतमो याज्ञवल्क्य सर्वांतरः'' यदुक्तं ते 
आत्मा सर्वांतरः इति तदस्तु । कतम आत्मा सर्वांतर इति तवाभिप्राय इति न जाने । देहेंद्रियप्राणजीवादिषु कश्चिन्मे आत्मांतरः उत ततोऽन्य इत्यर्थः । यद्यपि ते आत्मेति व्यतिरेकनिर्देशेन प्रत्यक्षदृष्टाभिमुखशरीरव्यतिरेकः सिध्यति ।तथापींद्रियाद्यन्यतमत्वसंदेहो नापाकृत इति भावः । उतरमाह-यः उक्त इति शेषः । प्राणितीत्यादौ रुदश्च पंचम्य इतीट् । प्राणादिव्यापारकर्त्ता यः स सर्वांतर आत्मेत्यर्थः । अत्र प्राणस्य करणतया निर्देशात्प्राणव्यतिरेकः सिद्धः। सुषुप्तौ बाह्याभ्यंतरेंद्रियोपरतावपि प्राणनादिव्यापारदर्शनात् तद्व्यतिरेकोऽपि सिद्धः । सुषुप्तौ जीवस्याप्युपरतव्या पारतया प्राणेन प्राणितत्वाभावात्तद्व्यतिरेकोऽपि सिध्यतीत्याशयः ।।
स होवाचोषस्तश्चाक्रायणः ।।
आशयमविद्वान्पुनराहेत्यर्थः ।।
यथा विब्रूयादसौ गौरसावश्व इत्येवमेवैतद्व्यपदिष्टं भवति ।।
यथा गां प्रदर्श्यासौ गौरसावश्व इति गव्यश्वाभेदोपदेशो विरुद्धः एवमेवैतद्व्यपदिष्टं भवति । एवमेव यत्साक्षादपरोक्षाद्ब्र्रह्म य आत्मा सर्वांतरस्तं मे व्याचक्ष्वेति मामकप्रश्ने एष त आत्मा सर्वांतरः यःप्राणेन प्राणितीति प्राणनादिकतुर्मदात्मनो जीवस्य सर्वांतरत्वकथनं विरुद्धवचनमेव । जीवस्य भिन्नभिन्नत्वेन सर्वांतरत्वासंभवात् । अतः कतमो याज्ञवल्क्य सर्वांतरः । स तावदविरुद्धतया वक्तव्य इत्यर्थः । उत्तरमाह ।।
न दृष्टेर्द्रष्टारं पश्येः न श्रुतेः श्रोतारं श्रृणुयाः न मतेर्मंतारं मन्वीथा न विज्ञातेर्विज्ञातारं विजानीयाः ।।
अत्र दृष्टेर्द्रष्टारमिति पाकं पचतीतिवान्निर्देशः । दृष्टेर्द्रष्टारं दर्शनकर्त्तारमित्यर्थः । दर्शनश्रवणमनननिदिध्यासनानां यः कर्ता जीवःस न द्रष्टव्यः श्रोतव्यो मंतव्यो निदिध्यासि तव्यः । दर्शनादिकर्त्तुर्जीवादन्य एव दर्शनादिकर्मभूतः सर्वांतर आत्मा इंद्रियाधीनदर्शनादीनां कर्त्तारं जीवं प्राणन कर्तृत्वेन न पश्येर्न मन्वीथा इति वाक्यार्थः ।।
अतोऽन्यदार्तम् ।।
अतःपरमात्मनः अन्यव्यतिरिक्तं त्वदभिमतं प्राणितृत्वादिमज्जीवजातमार्त्तं दुःखीत्यर्थः ।अत एव नित्यमुक्तानां कदाप्यस्पृष्टदुःखत्वादतोऽन्यदार्त्तमित्युक्तः कथमिति शंका प्रत्युक्ता । तेषामिहाप्रसक्तत्वात् । अन्यशब्दस्य सन्निहितप्राणितृत्वादिमज्जीवपरत्वात् । यद्वा आ ऋुतमीषन्निर्विकारं नित्यमुक्तानां निर्विकारत्वस्यान्याधीनत्वेन तन्निर्विकारत्वस्याल्पत्वात् ।।
ततो होषस्तश्चाक्रायण उपरराम ।।
इति चतुर्थं ब्राह्मणम् ।।
अथ हैनं कहोलः कौषीतकेयः पप्रच्छ ।।
कहोलो नामतः कुषीतकस्यापत्यं कौषीतकेयः । "विकर्णकुषीतकात्काश्यपे'' इति ढक् ।।
याज्ञवल्क्येति होवाच यदेव साक्षादपरोक्षाद्ब्रह्म य आत्मा सर्वांतरस्तन्मे व्याचक्ष्वेति एष त आत्मा सर्वान्तरः कतमो याज्ञवल्क्य सर्वान्तरः ।।
पूर्ववदर्थः । यद्यपि प्रश्नोऽयमुषस्तेन कृत एव दत्तोत्तरश्च । निरुपाधिकसर्व प्राणिप्राणन हेतुत्वनिरंकुशसर्वांतरत्वादस्य जीवव्यावृत्तिरपि सिद्धा । न दृष्टेर्द्रष्टारमित्यादिना दर्शनश्रवणादिकर्तुर्जीवस्य द्रष्टव्यत्वादिनिषेधमुखेन मुख्यब्रह्मत्वमपि प्रतिषिद्धम् । तथापि प्राणितृत्वस्य जाग्रदादिदशाविशेषे जीवेऽपि संभवाद्यत्किंचिद्देहाद्यपेक्षयांतरे जीवे आपेक्षिकसर्वांतरत्वसंभवान्नदृष्टेर्द्रष्टारमित्यत्रापि दृष्टिव्यतिरिक्तद्रष्टुनिषेधपर त्वसंभवेन ज्ञानस्व रूपजीवप्रतिपादकत्वसंभवादुक्तधर्माणां परमात्मैकांतिकत्वं निश्चेतुम समर्थस्य कहोलस्य दृढतरेण व्यावर्त्तकधर्म्मेण जीवव्यावृत्तिनिश्चिकीर्षया पुनः प्रश्न उपपन्न इति द्रष्टव्यम् । अत एव "व्यतिहारो विशिंषंति हीतरवत्''(ब्र.सू.3.3.52) इति सूत्रे व्यावर्त्तकधर्म्मभूयस्तया व्यावृत्तिबुद्ध्यतिशयार्थमेकविषयकं प्रश्नद्वयमित्युक्तं व्यासार्यैः । तदभिप्रायं जानन्नाह ।।
योऽशनायापिपासे शोकं मोहं जरां मृत्युमत्येति ।।
अशनाया बुभुक्षा । पातुमिच्छा पिपासा । शोक इष्टानिष्टोभयवियोगसंयोगजः । मोहःकामादिजनितः अज्ञानं वा । जीवस्य कर्माधीनदेहसंसर्गितयाऽशनायाद्यनतीतत्वात्तद् व्यावृत्तिःसिध्यतीति भावः । यद्यपि मुक्तानां नित्यानां चाशनायाद्यतीतत्वमस्ति । तथापि तेषामशनायाद्यतीत्वस्य परमात्मसंकल्पायत्तत्वात् अनन्यसंकल्पाधीनाशनायाद्यतीतत्वं परमात्मन एव । किंच प्रकृते बद्धजीवव्यावृत्तेरेव सत आत्मेति निर्द्दिष्टस्योपदेष्टव्य तया नित्यमुक्तव्यावर्त्तक धर्मानुक्तावपि न दोष इति द्रष्टव्यम् ।।
एतं वै तमात्मानं विदित्वा ब्राह्मणाः पुत्रैषणायाश्च वितैषणायाश्च लोकैषणायाश्च व्युत्थायाथभिक्षाचर्यं चरंति ।।
तमेतं सर्वांतरमशनायाद्यतीतं परमात्मानमनार्त्तं विदित्वा ब्राह्मणा इत्यनेन क्षत्रियादिव्यावृत्तिः । पुत्रैषणायाश्च । इषेस्वार्थे ण्यंतात ्स्त्रियां ण्यासंश्रथोयुजिति युच् क्तिन्नपवादः । अण्यंतात्तु इच्छेति निपातः । इषेस्वार्थे णिच् छांदसः । पुत्रैषणेत्यनेन जाया मे स्यात् प्रजायेयेति योक्ता सा गृह्यते । लोकैषणायाश्चेत्यनेन जायाप्रजावित्तकर्म साध्यसकललोकेच्छा गृह्यते । उक्तैषणात्रयाद्व्युत्थायेषणात्रयं हित्वा यथाविधिसंन्यस्येति यावत् । अथानंतरं देहयात्रार्थं भिक्षाटनं कुर्वंतीत्यर्थः । इदं चोपलक्षणं सर्वसंन्यासाश्रम धर्मानुष्ठानस्य । अत्र वाक्ये अप्राप्तत्वात्पारिव्राज्यं विधीयते ।।
या ह्येव पुत्रैषणा सा वित्तैषण ।।
अवर्जनीयपरस्परसंबंधादिति भावः ।।
उभे ह्येते एषणे एव भवतः ।।
सर्वथा साध्यसाधनविषयकैषणाद्वयमेव पर्यवस्यतीति भावः ।।
तस्माद्ब्राह्मणः पांडित्यं निर्विद्य बाल्येन तिष्ठासेत् ।।
यस्माद्वैराग्यमावश्यकं तस्माद्ब्राह्मण अधीतवेद इत्यर्थः । ब्रह्माधीते ब्राह्मणः जातिपरो वा पांडित्यं निर्विद्य ऊहापोहक्षमा धीः । पंडा सास्य संजातेति पंडितः तस्य कर्म पांडित्यमौप देशिकार्थादिगमरूपं विवेकं निर्वेदविरक्तिफलकं निर्विद्य लब्ध्वा बाल्येन स्वमाहात्म्याना विष्करणलक्षणबालस्वभावेन युक्तस्सन्ब्रह्मणि तिष्ठासेत् तन्निष्ठां लभेत । उपासीतेति यावत् ।।
बाल्यं च पंडित्यं च निर्विद्याथ मुनिः ।।
बाल्यपंडित्ये निर्विद्य लब्ध्वाऽऽरंबनसंशीलनलक्षणमननशीलः स्यादित्यर्थः । ध्यानविच्छेददशायामप्यत्यंतविषयोन्मुखत्वराहित्याय शुभाश्रयवस्तुसंशीलनं कर्त्तव्य मित्यर्थः ।।
अमौनं च मौनं च निर्विद्याथ ब्राह्मणः ।।
अमौनं मौनादन्यत्पूर्वनिर्दिष्टबाल्यपांडित्यलक्षणं मौनं चालं बन संशीलनात्मकमौनं च निर्विद्याथ ब्राह्मणो ब्रह्मविद्भवति । लब्धनिदिध्यासनो भवतीत्यर्थः ।।
स ब्राह्मणः केन स्याद्येन स्यात्तेनेदृश एव ।।
लब्धनिदिध्यासनो ब्रह्मविदुक्तोपायादन्येन केन स्यादिति प्रश्नः । उत्तरं येन स्यात्तेनेदृश एव येन मौनपर्यंते ब्राह्मणः स्यादित्युक्तं तेनैवेदृशःस्यान्नकेनाप्यन्येनोपायेन ।।
अतोऽन्यदार्तम् ।।
अस्मात्परमात्मनः यदन्यत्प्राणिजातं तद्दुःखीत्यर्थः ।
ततो ह कहोलः कौषीतकेय उपरराम ।।
स्पष्टोऽर्थः।
<0303019>
39. लिंगभूयस्त्वधिकरणं
लिंगभूयस्त्वात्तद्धि बलीयस्तदपि (ब्र.सू.3.3.43)
तैत्तिरीयके षष्ठप्रश्ने दशमानुवाके ।।
दह्रंविपाप्मं परवेश्मभूतं यत्पुण्डरीकं पुरमध्यसंस्थम् ।
तत्रापि दह्रं गगनं विशोकस्तस्मिन्यदंतस्तदुपासितव्यम् ।।
अथ यदिदमस्मिन्ब्रह्मपुरे दहरं पुंडरीकं वेश्म दहरोऽस्मिन्नंतराकाशस्तस्मिन्यदंतस्तदन्वेष्ट व्यमिति च्छांदोग्योक्तरीत्योपास्यतया सन्निहितस्य परस्य ब्रह्मणः पुरभूतस्योपासकस्य शरीरस्य मध्ये संस्थितं दहरमल्पं विपाप्मं निरस्तपापं परमात्मनोऽवरवेश्मभूतं यद्धृदयपुण्डरीकं त त्रापि यदल्पं विशोकोपलक्षितापहतपाप्मत्वादिगुणकं गगनं गगनवदपरिच्छेद्यं ब्रह्म तस्मिन्नंतश्च यत्तु भयमप्युपासितव्यमित्यर्थः । अत्र वक्तव्यं छादोग्यप्रकाशिकायामुक्तं तत्रैव द्रष्टव्यम् । दहरविद्योपास्यदेवताविशेषः क इति जिज्ञासायां नारायणस्य तदुपास्यत्वं प्रतिपादयितुं सकलपर विद्योपास्यत्वौपयिकं महेश्वरत्वं नारायणस्य दर्शयति ।।
यद्वेदादौ स्वरः प्रोक्तो वेदान्ते च प्रतिष्ठितः ।
तस्य प्रकृतिलीनस्य यः परःस महेश्वरः ।।
"ब्रह्मणः प्रणवं कुर्य्यादादावंते च सर्वदा । स्रवत्यनोंकृतं ब्रह्म परस्ताच्च विशीर्यते'' इतिमानवस्मरणात् । वेदाद्यंते प्रतिष्ठितस्वरः प्रणवः । तस्य प्रकृतिरकारः समस्तशब्दमूलत्वादकारस्य ।तत्र लीनत्वं तद्रूपतामापन्नत्वमोंकारस्येति यावत् । तस्य यः परःप्रतिपाद्यः इदं परस्तत्पर इत्यादौ परशब्दस्य वाच्ये प्रयोगदर्शनात् "अकारेणोच्यते विष्णुः सर्वलोकेश्वरो हरिः'' "अकारो विष्णुवाचकः'' इति श्रुतिस्मृतिभ्यामकारवाच्यो विष्णुः स एव महानीश्वर इत्यर्थः । (दशमोनुवाकः) पूर्वस्मिन्ननुवाके दहरविद्योपास्यो नारायण एवेत्युक्तम् । अधुना तु परविद्याप्रकरणेषु शिवशंभुपरब्रह्मपरंज्योतिः 
परतत्त्वपरमात्मादिशब्द निर्दिष्टवस्तुनो नारायणत्वं प्रतिपाद्यते ।।
सहस्रशीर्षं देवं विश्वाक्षं विश्वशंभुवम् । विश्वं नारायणं देवमक्षरं परमं प्रभुम् ।विश्वतः परमं नित्यं विश्वं नारायणँ हरिम् । विश्वमेवेदं पुरुषस्तद्विश्वमुपजीवति ।पतिं विश्वस्यात्मेश्वरँ शाश्वतं शिवमुच्युतम् । नारायणं महाज्ञेयं विश्वात्मानं परायणम् ।नारायाणपरं ब्रह्म तत्त्वं नारायणः परः । नारायणपरो ज्योतिरात्मा नारायणः परः । यच्च किंचिज्जगत्यस्मिन्दृश्यते श्रूयतेऽपिवा । अंतर्बहिश्च तत्सर्वं व्याप्य नारायणः स्थितः । अनंतमव्ययं कविँ समुद्रेंऽतं विश्वशंभुवम् ।।
लिङ्गभूयस्त्वाऽधिकरणे (ब्र.सू.3.3.43) भगवता भाष्यकृता न च सहस्रशीर्षमित्यादि द्वितीयानिर्देशेन पूर्वानुवाकोदितोपासिनासंबंधः शंकनीयः । तस्मिन्यदंतस्तदुपासितव्य मित्युपासिगतेन कृत्प्रत्ययेनोपास्यस्य कर्मणोभिहितत्वादुपास्ये द्वितीयानुपपत्तेः । विश्वमेवेदंपुरुषस्तत्त्वं नारायणइत्यादिप्रथमानिर्देशाच्च प्रथमार्थेद्वितीया वेदितव्या । अतंर्बहिश्च तत्सर्वं व्याप्य नारायणः स्थितः । नीवारशूकवत्तन्वी पीताभावस्यात्तनूणूपमा । तस्याश्शिखाया मध्ये परमात्माव्यवस्थितः । स ब्रह्मा (ह्म) स शिवः सेंद्रः सोऽक्षरःपरमःस्वराडिति निर्देशैः सर्वस्मात्परो नारायण एव सर्वत्रोपास्य इति निर्णीयमानत्वात्प्रथमार्थे द्वितीयेति निश्चीयतइति भाषितम् । व्यासार्यैरपि द्वितीयांत पदस्वारस्यानुरोधे तु विद्यादुपासीतेति विधिपदाध्याहारः ।प्रथमांतपदस्वारस्यानुरोधे तु नाध्याहारः । सहस्रशीर्षमित्यादिद्वितीयाया येनावृतं खं च दिवं महीं चेति वत्प्रथमाश्रयणमात्रमिति वर्णितम् । विश्वाक्षत्वं सर्वविषयकसाक्षात्कारवत्त्वम् । विश्वशंभुवत्वं सकलजगत्क्षेमकरत्वम् । ननु विश्वं नारायणमित्यभेदनिर्देशः कथमित्याशंक्योक्तं विश्वमेवेदं पुरुषस्तद्विश्वमुपजीवतीति । विश्वेनात्मतयोपजीव्यतया विश्वत्वं न तु स्वरूपेणेत्यभिप्रायः । नारायणपरं ब्रह्मेत्यत्र नारायणात्परं ब्रह्मेति नार्थः शङ्कनीयः । पूर्वापरविरोधात् । नारायणः परं ब्रह्मेति महोपनिषदि स्फुटमावेदनात् । समुद्रे अंतः स्थानं यस्य समुद्रेंऽतः। सप्तम्यास्तत्पुरुषे कृतिबहुलमित्यलुक् । "अन्तःसमाप्तौ स्थाने च निर्णयेऽभ्यंतरेऽपि चे''ति नैघण्टुकाः । इतरत्स्पष्टम् । ननु सहस्रशीर्षमित्यादिद्वितीयायायेनावृतं खं च दिवं महीं चेतिवत् प्रथमाश्रयणे तस्मिन्यदंतस्तदुपासितव्यमिति प्रकृतदहरविद्योपास्यनिश्चायकत्वमेव युक्तम् । पद्मकोशप्रतीकाशमित्यस्मिन्ननुवाके दहरविद्याप्रत्यभिज्ञानात् प्रकृतहान्यनौचित्यादिति पूर्वपक्षे प्राप्ते उच्यते "लिंगभूयस्त्वात्तद्धिबलीयस्तदपि'' यद्यपि दहरविद्या प्रकृता तदेकवाक्यत्वं च युक्तम् । तथापि सकलपरविद्योपास्यनिर्द्धारणत्वे बहूनि लिंगान्युपलभ्यन्ते तत्तत्परविद्यावाक्यगतानि परब्रह्मपरतत्त्वादिपदरूपाणि चिह्नानीहवाक्ये दृश्यन्ते । यदि प्रकृतविद्योपास्यदेवता विशेषसमर्पकमिदं वाक्यजातं स्यात् परब्रह्मपरतत्त्वादिप्रयोगो नारायणपदावृत्तिश्च न स्यात् । एकेन नारायणपदेनैव समीहितसिद्धेः, अतःपरब्रह्मादिपद वाच्यस्य नारायणत्वविधानायैवायं संरंभः । शिवश्च नारायणः शक्रश्च नारायणः परतत्त्वमपि नारायण इति वाक्यभेदोऽपि न दोषाय । तच्च लिङ्गं प्रकरणाद्बलीयः । तदुक्तं पूर्वकाण्डे । "श्रृतिलिङ्गवाक्यप्रकरणस्थान समाख्यानां समवाये पारदौर्बल्यमर्थविप्रकर्षात् '' इति । न च सकलपरविद्योपास्यनिश्चायकत्वे पद्मकोशप्रतीकाशमिति दहरविद्योपास्य विशेषेणोपसंहारो न युक्त इति वाच्यम् । ऐतदात्म्यमिदं सर्वमिति सामान्येन निर्द्दिष्टस्य तत्त्वमसीति विशेषे उपसंहारवत्सकलपरविद्योपास्यतयाभि हितस्य नारायणस्य प्रकृतदहरविद्योपास्यतयोपसंहारे दोषाभावादिति स्थितम् ।।
<0303020>
40. पूर्वविकल्पाधिकरणं
पूर्वेविकल्पः प्रकरणात्स्यात्क्रियामानसवत् (ब्र.सू.3.3.44)
बृहदारण्यके वाजसनेयके अग्निरहस्ये ।।
तत् षट्त्रिंशतं सहस्राण्यपश्यदात्मनोऽग्नीन्मनोमयान्मनश्चितः ।।
तन्मन एव षट्त्रिंशत् सहस्रदिनात्मकपुरुषायुषांतर्गतैकैकदिनप्रभवमानसबृत्ति सङ्धानग्नित्वदृष्ट्योपास्यमानान्मनाश्चिःतःआत्मनः 
संबंधिनः । अत एव अर्चनीयान्मनो मयान्मनोनिष्पाद्या न पश्यदित्यर्थः । कर्मण्यग्न्याख्यायामिति मनश्चीयत इत्यर्थे श्येनचिदादि शब्दवदसौ क्विबंतो निष्पन्नः मनश्चितो नामाग्नीनित्यर्थः ।।
तेषु मनसैवाधीयन्त मनसा चीयन्त मनसैषु ग्रहा अगृह्यंत मनसा स्तुवन्मनसा शंसन् ।।
एषु मनश्चिदाद्यग्निषुउपयुक्तान्यादानचयनग्रहणस्तोत्रशस्त्राण्यपि मनोनिष्पाद्यान्येवेत्यर्थः ।न च सर्वेषां मनोव्यापाराणामग्नित्वदृष्ट्या क्रोडीकृतत्वादाधानचयनग्रहणस्तोत्र शस्त्रादिदृष्टिविषयो व्यापारो नास्तीति शंक्यम् । केषांचिद्व्यापाराणामग्नित्वदृष्ट्या क्रोडीकारस्य केषांचित्तदुपयोग्याधानचयनस्तोत्रादिव्यापारत्वेन क्रोडीकारत्वसंभवान्नानुपपत्तिः ।।
यत्किंच यज्ञे कर्म क्रियते यत्किंच यज्ञीयं कर्म मनसैव ।।
तेषु मनोमयेषु मनश्चित्सु मनसैव मनोमयमक्रियतेत्यर्थः ।।
तद्यत्किंचेमानि भूतानि मनसा संकल्पयन्ति तेषामेव सा कृति ।।
तत्तस्माल्लोके सर्वैर्भूतैः क्रियमाणामनोव्यापारास्सर्वेप्येतन्निष्पाद्यमानानां विद्यामयानां मनश्चितां निष्पादकव्यापारा इत्यर्थः । मनोव्यापारत्वावच्छिन्नेषु सर्वेषु क्रियमाणाया अग्नित्वदृष्टेः सकलमनोव्यापाराश्रिततया सर्वेषां मनोव्यापाराणां स्वाध्यस्ताग्निनिष्पादकत्वादिति भावः । तदेतदाह ।।
तान्येवाददति तां श्चिन्वन्ति तेषु ग्रहान् गृह्णन्ति तेषु स्तुवते तेषु शंसन्ति ।।
सर्वाणि भूतानि विदुषा संपाद्येषु मनश्चित्स्वग्निषूपयुक्तान्याधानचयनस्तोत्रशस्त्राणि निष्पादयन्तीत्यर्थः ।।
एतावतीं वै मनसो विभूतिरेतावती सृष्टिरेतावन्मनो मनस एतेऽग्नियः ।।
तदधीनास्तत्कार्यभूताः । एतादृशमाहात्म्यशालि मन इत्यर्थः ।।
षट्त्रिंशत्सहस्राणि ह्यग्नयोऽर्कास्तेषामेकैक एव तावान्यावानसौ पूर्वः ।।
षट्त्रिंशत्सहस्रसंख्याकानामर्चनीयानामग्नीनामेषां मध्ये एकैकोऽप्यग्निः पूर्वोक्तेष्टक चिताग्निसदृश इत्यर्थः । इष्टकचितस्याग्नेः स्वांगीभूतक्रतुद्वारेण यत्फलं तदेव मनश्चिदादीनामपि विद्यामयक्रतुद्वारेण फलमित्यर्थः । एवमुत्तरत्रापि । वाक्चितो वागिंद्रियव्यापाराः । कर्मचितः वागिंद्रियातिरिक्तकर्मेंद्रियव्यापाराः । अग्निचितो जठाराग्निव्यापाराः ।।
ते हैते विद्याचित एव ।।
ते एते मनश्चिदादयः सर्वेऽपि विद्याचितः विद्यार्थाश्चित इत्यर्थः । नतु मनश्चिदादीनामेव विद्यारूपचित्त्वं बोध्यते । तस्य सिद्धत्वेन विद्याचित एवेत्यवधारणवैयर्थ्यप्रसंगात् । अतो विद्याचित एवेत्यस्य विद्यामयमानसग्रहादेः क्रियामयद्वादशाहादिक्रत्वर्थत्व वद्विद्यामयस्य मनश्चिदादेः प्रसक्तस्य क्रियामयक्रत्वर्थत्वस्य प्रतिषेधार्थत्वमेव ।।
तान्हैतानेवंविदे सर्वदा सर्वाणि भूतानि विचिन्वन्त्यपि स्वपते ।।
एवंविदे विद्यामयक्रतुमते जाग्रते स्वपते च सर्वदा तानेतानग्नीन्विचिन्वंतीत्यर्थः । सार्वकालिकसर्वभूतकर्तृकमनोव्यापाराः अग्नित्वदृष्टिविशिष्टविद्यावत्पुरुषशेषभूताश्चयनरूपा एवासन्नित्यर्थः । अत्र सर्वभूतकर्तृकसर्वकालव्यापिमनोव्यापाररूपाग्नेः परिमितकालकर्तृक क्रियामयक्रत्वनुप्रवेशासामर्थ्यान्मनश्चिद्रूपोऽग्निर्मानसग्रहवन्नक्रियामय क्रत्वनुप्रवेशी । अपितु विद्यामयक्रत्वनुप्रवेशीति द्रष्टव्यम् । ते हैते विद्याचित एवेत्येतद्वाक्यं विवृणोति ।।
विद्यया है वै ते एवंविदश्चिता भवंति ।।
एवंविदः पुरुषस्य विद्यया विद्यामयेन क्रतुना संबद्धा मनश्चिदादयःचिता भवंतीत्यर्थ इति भगवता भाष्यकृतोक्तम् । अत्र विद्ययेति प्रयोजनतया हेतौ । विद्यार्थं चिता इत्यर्थ इति व्यासार्यैर्व्याख्यातं च । अत्र विद्यया है वै त इति वाक्यस्य ते है ते विद्याचित एवेति वाक्यविवरण रूपत्वस्य भाष्य एवाविष्कृतत्वाद्विद्याचित एवेत्यस्यापि विद्यार्था इति पूर्वोक्त एवार्थ इति ।
इत्यग्निरहस्यप्रकाशिकायांप्रथमंब्राह्मणम् ।।
अग्निलोकंपृणाविषयाण्युपासनान्युपदिश्यन्ते ।।
अयं वाव लोक एषोऽग्निश्चितः ।।
अस्मिँल्लोके चित्यिग्निदृष्टिः कर्तव्या ।।
तस्याप एव परिश्रिताः ।।
समुद्रजले अश्मन्नूर्जमिति परिषिंचतीति विहिताग्निपरिषेचनबुद्धिः कर्तव्या ।।
मनुष्याय जुष्मत्य इष्टकाः ।।
मनुष्येषु यजुर्मंत्रोपधेये इष्टकाबुद्धिः कार्या ।।
पशवः सूददोहाः ।।
पशुषु सूददोहमंत्रोपधेये इष्टकाबुद्धिः कार्या ।।
आेषधयश्च वनस्पतयश्च पुरीषम् ।।
आेषधिवनस्पतिष्विष्टकासन्धिच्छादनार्थगोमयबुद्धिः कार्या ।।
आहुतयः समिधः ।।
स्पष्टोऽर्थः ।।
अग्निर्लोंकं पृणा ।।
भूततृतीयाग्नौ लोकं पृण छिद्रं पृणेति मंत्रोपधेयशर्कराबुद्धिः कार्या । पृण प्रीणन इत्यस्मात्तौदादिकाल्लोकं पृणतीत्यर्थे मूलविभुजादित्वात्कप्रत्यये लोकस्य पृणे मुम्वक्तव्य इति मुमागमे स्त्रीत्वाट्टापि लोकं पृणेति रूपसिद्धिः ।।
स यो है तदेव वेद लोकं पृणाम् ।।
एवमग्नौ लोकं पृणादृष्टिं यः करोति ।।
एनं भूतमेतत्सर्वमभिसंपद्यते ।।
एनं विद्वांसं सर्वाणि भूतान्याश्रयंतीत्यर्थः ।।
तद्वा एतत्सर्वमग्निमेवाभिसंपद्यते स यो है तदेवं वेद लोकंपृणाम् ।।
एवमुक्तप्रकारेणैतदग्निमेतमग्निम् । लिंगव्यत्ययच्छांदसः । लोकं पृणां यो वेद ।
एनं भूतमेतत्सर्वमभिसंपद्यते ।।
एनं विद्वांसमेतत्सर्वमभिसंपद्यते । शेषभूततयाऽऽश्रयतीत्यर्थः ।।
<0303026>
41. यथाश्रयभावाधिकरणं
समाहारात् (ब्र.सू.3.3.61)
छान्दोग्ये प्रथमप्रपाठके पंचमखण्डे ।।
अथ खलु य उद्गीथः स प्रणवो यःप्रणवः स उद्गीथ इति होतृषदनाद्धैवापि दुरुद्गीथमनुसमाहरति ।।
अपि दुरुद्गीथं वेदनहीनमप्युद्गीथमित्यर्थः । होतृषदनात् होतृकर्तृकोद्गीथ प्रणवैक्यज्ञानादित्यर्थः । होतृषदनेत्यत्र पूर्वपदादिति षत्वम् । अयं भावः । उद्गीथप्रणवैकत्व विज्ञानं होत्रापि कर्त्तव्यमुद्गात्रापि कर्तव्यं प्रणवे होतुरुद्गीथ उद्गातुश्चकर्तृत्वात् । तत्रोद्गातुरेता दृशैकत्वविज्ञानाभावे न दोषयुक्तमप्युद्गात्रा प्रयुज्यमानमुद्गीथं होता स्वीयोद्गीथप्रणवैकत्व विज्ञानमाहात्म्यादनुसमाहरति समादधात्यदुष्टं करोतीत्यर्थः ।।
<0304009>
42. विधुराधिकरणं ।।
विशेषानुग्रहश्च (ब्र.सू.3.4.38)
प्रश्नोपनिषदि प्रथमप्रश्ने ।।
अथोत्तरेण तपसा ब्रह्मचर्येण श्रद्धया विद्ययात्मानमन्वीक्ष्यादित्य मभिजयंते ।।
अथशब्दो वाक्यंतरोपक्रमे । ये तावत्किं प्रजयाकरिष्याम इति विरक्ता ऋषयः ते कायक्लेशादिलक्षणेन तपसा स्त्रीसंगराहित्यलक्षणेन ब्रह्मचर्य्येणास्तिक्यबुद्धिलक्षणया श्रद्धया विद्यया प्रत्यगात्मविद्यया परमात्मानमुपास्यार्चिरादिनोत्तरेणायनेनादित्याच्चंद्रमसं चंद्रमसो विद्युतं तत्पुरुषोऽमानवः स एनान्ब्रह्मगमयतीत्युक्तप्रकारेण ब्रह्मप्राप्तिद्वारभूतमादित्यमभिजयंते प्राप्नुवंतीत्यर्थः ।।
<0401001>
43. आवृत्त्यधिकरणं ।।
आवृत्तिरसकृदुपदेशात् (ब्र.सू.4.1.1)
मुण्डकोपनिषदि तृतीयमुण्डके प्रथमखण्डे ।।
ज्ञानप्रसादेन विशुद्धसत्त्वस्ततस्तु तं पश्यते निष्कलं ध्यायमानः ।।
ज्ञानहेतुभूतपरमात्मप्रसादेन विशुद्धांतःकरणः सन्निरवयवं परमात्मानं ध्यायामानो ध्यायन्ध्यानेन दर्शनसमानाकारज्ञानविशेषेण परमात्मानं साक्षात्करोतीत्यर्थः । कठवल्ली मंत्रोयम् ।।
इत्यावृत्त्यधिकरणम् ।।
<0401005>
44. आसीनाधिकरणं ।।
अचलत्वं चापेक्ष्य (ब्र.सू.4.1.11)
छान्दोग्ये सप्तमाध्याये षष्ठखंडे भूमविद्यायाम् ।।
ध्यानं वाव चित्ताद्भूयः ध्यायतीव पृथिवी ध्यायतीवांतरिक्षम् ।।
ध्यातुः श्रैष्ठ्यादेव ध्यातारं पृथिव्यादयोप्यनुकुर्वंति । तस्माद्ध्यानं श्रेष्ठमित्यर्थः ।।
यत्रैकाग्रता तत्राविशेषात् (ब्र.सू.4.1.1)
श्वेताश्वतरोपनिषदि ।।
समे शुचौ शर्करावह्निवालुकाविवर्जिते शब्दजलाशयादिभिः ।
मनोनुकूले न तु चक्षुः पीडने गुहानिवाताश्रयणे प्रयोजयेत् ।।
निम्नोन्नतत्वादिरहिते परिशुद्धे क्षुद्रपाषाणवह्निवालुकारहिते वाद्यध्वनिजलाशयाद्यत्यंत सामीप्यरहिते मनोनुकूले चक्षुः पीडनादिहेत्वौष्ण्यादिरहिते गुहादि लक्षणनिवातदेशाश्रयणेन योगमनुतिष्ठेदित्यर्थः ।।
इत्यासीनाधिकरणम् ।।5।।
<0402001>
45.वागधिकरणं
अत एव च सर्वाण्यनु (ब्र.सू.4.2.2)
तस्मादुपशांततेजाः पुनर्भवमिंद्रियैर्मनसि संपद्यमानैर्यच्चित्तस्तेनैष प्राणमायाति ।।
इदं च प्रश्नोपनिषद्गतम् । अस्य चायमर्थः । अपगतदेहौष्ण्यः सन्पुनर्जन्मप्राप्तुं मनसि संपद्यमानैरिंद्रियैः सहितं प्राणमीदृश्या मनोवासनयासहित एव सन्नागच्छतीत्यर्थः ।।
।। इति वागाधिकरणम् ।।
<0402003>
46. अध्यक्षादिकरणं
सोऽध्यक्षे तदुपगमादिभ्यः (ब्र.सू.4.2.4)
प्रश्नोपनिषदि षष्ठप्रश्ने ।।
स ईक्षांचक्रे कस्मिन्नहमुत्क्रांते उत्क्रान्तो भविष्यामि कस्मिन्वा प्रतिष्ठिते प्रतिष्ठास्यामीति स प्राणमसृजतेति ।।
मदुत्क्रांतिप्रतिष्ठासहभूतोत्क्रांतिप्रतिष्ठः को वा स्यादिति विचिंत्य प्राणं जीवोऽसृजदित्यर्थः । अत्र जीवस्य प्राणस्रष्टृत्वमदृष्टद्वारा द्रष्टव्यम् ।।
इति अध्यक्षाधिकरणं
<0402011>
47. दक्षिणायनाधिकरणं
अतश्चायनेपिदक्षिणे (ब्र.सू.4.2.19)
तेषां यदा तत्पर्यवैत्यथेममेवाकाशमभिनिष्पद्यंते ।।
इति बृहदारण्यकपंचाग्निविद्यागतं वचनम् । तेषां कर्मिणां यदा कर्मपर्यवैति परिक्षीणं भवति ।।
ते चंद्रं प्राप्यान्नं भवंति तांस्तत्र देवा यथा सोमं राजानमाप्यायस्वापक्षीय स्वेत्येवमेनाँस्तत्र भक्षयंति ।।
तदा ततश्च्युता द्रवीभूता आकाशसादृश्यं प्राप्नुवंतीत्यर्थः ।।
इति दक्षिणायनाधिकरणम्
<0403001>
48. अर्चिराद्यधिकरणं
अर्चिरादिना तत्प्रथितेः (ब्र.सू.4.3.1)
स वायु मागच्छति तस्मै स तत्र विजिहीते यथा रथचक्रस्य खं तेन स ऊर्ध्वमाक्रमते स आदित्यमागच्छति तस्मै स तत्र विजिहीते यथा डंबरस्य खमिति ।।
बृहदारण्यकगतम् । रथचक्रं रध्रं यादृग्भवति तथा प्राप्ताय ब्रह्मविदे स वायुर्विजिहीते मार्गप्रदे (वे) शादवयवान्निस्सारयति । 
डंबरशब्दो वाद्यविशेषवाची ।।
इत्यर्चिराद्यधिकरणम् ।।1।।
<0403005>
49. कार्याधिकरणमं
कार्यात्यये सहाध्यक्षेणातः परमभिधानात् (ब्र.सू.4.3.9)
परामृतात्परिमुच्यंति सर्वे ।।
परामृतं परमात्मानं प्राप्येति ल्यब्लोपे पंचमी ।।
इति कार्याधिकरणम्
<0404006>
50. जगद्व्यापारवर्जाधिकरणं
जगद्व्यापारवर्ज्जं प्रकरणादसन्निहितत्त्वाच्च (ब्र.सू.4.4.17)
बृहदारण्यके तृतीयाध्याये चतुर्थब्राह्मणे ।।
ब्रह्म वा इदमग्र आसीदेकमेव तदेकँ सन्नव्यभवत तच्छ्रेयोरूपमत्यसृजत क्षत्रम् ।।
एकत्वादेव विवृद्धं नाभवत् ।
तच्छ्रेयोरूपमत्यसृजत् ।।
तच्छ्रेष्ठं शरीरमत्यसृजत क्षत्रम् ।।
क्षत्रियाख्यं श्रेष्ठं शरीरमसृजत् ।।
तदेव प्रपंचयति ।।
यान्येतानि देवत्रा क्षत्राणींद्रो वरुणः ।।इत्यादि।।
देवत्रा देवेषु । स्पष्टमन्यत् ।।
इति जगद्व्यापारवर्जाधिकरणम् ।।
*****
क्षेमाय यःकरुणया क्षितिनिर्ज्जरणां भूमावजंृभयत भाष्यसुधामुदारः ।
वामागमाध्वगवदावदतूलवातो रामानुजः स मुनिराद्रियतां मदुक्तिम् ।।
इति श्रीरंगरामानुजमुनेःकृतिषु श्रीभाष्योदाहृतोपनिषद्वाक्य
विवरणं समाप्तम् ।।
।। शुभंभूयात् ।।
।। श्रीः ।।
*****
