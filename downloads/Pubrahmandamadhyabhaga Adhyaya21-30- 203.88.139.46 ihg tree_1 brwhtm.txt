समाप्तश्चायं श्राद्धकल्पः ।।
वसिष्ठ उवाच ।।
इत्थं प्रवर्त्तमानस्य जमदग्नेर्महात्मनः ।।
वर्षाणि कतिचिद्राजन्व्यतीयुरमितौजसः ।। 21.1 ।।
रामोऽपि नृपशार्दूल सर्वधर्मभृतां वरः ।।
वेदवेदांगतत्त्वज्ञः सर्वशास्त्रविशारदः ।। 21.2 ।।
पित्रोश्चकार शुश्रूषां विनीतात्मा महामतिः ।।
प्रीतिं च निजचेष्टाभिरन्वहं पर्यवर्त्तयत् ।। 21.3 ।।
इत्थं प्रवर्त्तमानस्य वर्षाणि कतिचिन्नृप ।।
पित्रोः शुश्रूषयानैषीद्रामो मतिमतां वरः ।। 21.4 ।।
स कदाचिन्महातेजाः पितामह गुहं प्रति ।।
गन्तुं व्यवसितो राजन्दैवेन च नियोजितः ।। 21.5 ।।
निपीड्य शिरसा पित्रोश्चरणौ भृगुपुंगवः ।।
उवाच प्रांजलिर्भूतवा सप्रश्रयमिदं वचः ।। 21.6 ।।
कंचिदर्थमहं तात मातरं त्वां च साम्प्रतम् ।।
विज्ञापयितुमिच्छामि मम तच्छ्रोतुमर्हथः ।। 21.7 ।।
पितामहमहं द्रष्टुमुत्कंठितमनाश्चिरम् ।।
तस्मात्तत्पार्श्वमधुना गमिष्ये वामनुज्ञया ।। 21.8 ।।
आहूतश्चासकृत्तात सोत्कंठं प्रीयमाणया ।।
पितामह्या बहुमुखैरिच्छंत्या मम दर्शनम् ।। 21.9 ।।
पितॄन्पितामहस्यापि प्रियमेव प्रदर्शनम् ।।
सदीयं तेन तत्पार्श्वं गन्तुं मामनुजानत ।। 21.10 ।।
वसिष्ठ उवाच ।।
इति तस्य वचः श्रुत्वा संभ्रांतं समुदीरितम् ।।
हर्षेण महता युक्तौ साश्रुनेत्रौ बभूवतुः ।। 21.11 ।।
तमालिंग्य महाभागं मूर्ध्न्युपाघ्राय सादरम् ।।
अभिनंद्याशिषा तात ह्युभौ ताविदमाहतुः ।। 21.12 ।।
पितामहगृहं तात प्रयाहि त्वं यथासुखम् ।।
पितामहपितामह्योः प्रीतये दर्शनाय च ।। 21.13 ।।
तत्र गत्वा यथान्यायं तं शुश्रूषा परायणः ।।
कंचित्कालं तयोर्वत्स प्रीतये वस तद्गृहे ।। 21.14 ।।
स्थित्वा नातिचिरं कालं तयोर्भूयोऽप्यनुशय ।।
अत्रागच्छ महाभाग क्षेमेणास्मद्दिदृक्षया ।। 21.15 ।।
क्षणार्द्धमपि शक्ताः स्थो न विना पुत्रदर्शनम् ।।
तस्मात्पितामह गृहे न चिरात्स्थातुमर्हसि ।। 21.16 ।।
तदाज्ञयाथ वा पुत्र प्रपितामहसन्निधिम् ।।
गतोऽपि शीघ्रमागच्छ क्रमेण तदनुज्ञया ।। 21.17 ।।
वसिष्ठ उवाच ।।
इत्युक्तस्तौ परिक्रम्य प्रणम्य च महामतिः ।।
पितरावप्यनुज्ञाप्य पितामहगृहं ततः ।। 21.18 ।।
स गत्वा भृगुवर्यस्य ऋचीकस्य महात्मनः ।।
प्रविवेशाश्रमं रामो मुनिशिष्योपशोभितम् ।। 21.19 ।।
स्वाध्यायघोषैर्विपुलैः सर्वतः प्रतिनादितम् ।।
प्रशांतवैर सत्त्वाढ्यं सर्वसत्त्वमनोहरम् ।। 21.20 ।।
स प्रविश्यश्रमं रम्यमृचीकं स्थितमासने ।।
ददर्श रामो राजेंद्र स पितामहमग्रतः ।। 21.21 ।।
जाज्वल्यमानं तपसा धिष्ण्यस्थमिव पावकम् ।।
उपासितं सत्यवत्या यथा दक्षिणायऽध्वरम् ।। 21.22 ।।
स्वसमीपमुपायांतं राममालोक्य तौ नृप ।।
सुचिरं तं विमर्शेतां समाज्ञापूर्वदर्शनौ ।। 21.23 ।।
कोऽयमेष तपोराशिः सर्वलत्रणपूजितः ।।
बालोऽयं बलवान्भातिगांभीर्यात्प्रश्रयेण च ।। 21.24 ।।
एवं तयोश्चिंतयतोः सहर्षं हृदि कौतुकात् ।।
आससाद शनै रामः समीपे विनयान्वितः ।। 21.25 ।।
स्वनामगोत्रे मतिमानुक्त्वा पित्रोर्मुदान्वितः ।।
संस्पृशंश्चरणौ मूर्ध्ना हस्ताभ्यां चाभ्यवादयत् ।। 21.26 ।।
ततस्तौ प्रीतमनसौ समुथाप्य च सत्तमम् ।।
आशीर्भिरभिनन्देतां पृथक् पृथगुभावपि ।। 21.27 ।।
तमाश्लिष्यांकमारोप्य हर्णाश्रुप्लुतलोचनौ ।।
वीक्षंतौ तन्मुखांभोजं परं हर्षमवापतुः ।। 21.28 ।।
ततः सुखोपविष्टं तमात्मवंशसमुद्वहम् ।।
अनामयमपृच्छेतां तावुभौ दंपती तदा ।। 21.29 ।।
पितरौ ते कुशलिनो वत्स किंभ्रातरस्तथा ।।
अनायासेन ते वृत्तिर्वर्तते चाथ कर्हिचित् ।। 21.30 ।।
समस्ताभ्यां ततो राजन्नाचचक्षे यथोदितः ।।
तथा स्वानुगतं पित्रोर्भ्रातॄणां चैव चेष्टितम् ।। 21.31 ।।
एवं तयोर्महाराज सत्प्रीतिजनितैगुणैः ।।
प्रीयमाणोऽवसद्रामः पितुः पित्रोर्न्निवेशने ।। 21.32 ।।
स तस्मिन्सर्वभूतानां मनोनयननन्दनः ।।
उवास कतिचिन्मासांस्तच्छुश्रूषापरायणः ।। 21.33 ।।
अथानुज्ञाप्य तौ राजन्भृगुवर्यो महामनाः ।।
पितामहगुरोर्गंतुमियेषाश्रयमाश्रमम् ।। 21.34 ।।
स ताभ्यां प्रीतियुक्ताभ्यामाशीर्भिरभिनंदितः ।।
यथा चाभ्यां प्रदिष्टेन यया वौर्वाश्रमं प्रति ।। 21.35 ।।
तं नमस्कृत्य विधिवच्च्यवनं च महातपाः ।।
सप्रहर्षं तदाज्ञातः प्रययावाश्रमं भृगोः ।। 21.36 ।।
स गत्वामुनिमुख्यस्य भृगोराश्रममंडलम् ।।
ददर्श शांतचेतोभिर्मुनिभिः सर्वतो वृतम् ।। 21.37 ।।
सुस्निग्धशीतलच्छायैः सर्वर्तुकगुणान्वितैः ।।
तरुभिः संवृतं प्रीतः फलपुष्पोत्तरान्वितैः ।। 21.38 ।।
नानाखगकुलारावैर्मनःश्रोत्रसुखावहैः ।।
ब्रह्मघोषैश्च विविधैः सर्वतः प्रतिनादितम् ।। 21.39 ।।
समंत्राहुतिहोमोत्थधूमगंधेन सर्वतः ।।
निरस्तनिखिलाघौघं वनांतरविसर्पिणा ।। 21.40 ।।
समित्कुशाहरैर्दण्डमेखलाजिनमंडितैः ।।
अभितः शोभितं राजन्रम्यैर्मुनिकुमारकैः ।। 21.41 ।।
प्रसूनजलसंपूर्मपात्रहस्ताभिरंतरा ।।
शोभितं मुनिकल्याभिश्चरंतीभिरितस्ततः ।। 21.42 ।।
सपोतहरिणीयूथैर्विस्रंभादविशंकिभिः ।।
उटजांगणपर्यन्ततरुच्छायास्वधिष्ठितम् ।। 21.43 ।।
रोमंथतः परामृष्टियूथ साक्षिकमुत्प्रदैः ।।
प्रारब्धतांडवं केकीमयूरैर्मधुरस्वरैः ।। 21.44 ।।
प्रविकीर्णकणोद्देशं मृगशब्दैः समीपगैः ।।
अनालीढातपच्छायाशुष्यन्नीवारराशिभिः ।। 21.45 ।।
हूयमानानलं काले पूज्यमानातिथिव्रजम् ।। 
अभ्यस्यमानच्छंदौघं चिंत्यमानगमोदितम् ।। 21.46 ।।
पठ्यमानाखिलस्मार्त्तं श्रौतार्थप्रविचारणम् ।।
प्रारब्धपितृदेवेज्यं सर्वभूतमनोहरम् ।। 21.47 ।।
तपस्विजनभूयिष्ठमाकापुरुषसेवितम् ।।
तपोवृद्धिकरं पुण्यं सर्वसत्त्वसुखास्पदम् ।। 21.48 ।।
तपोधनानन्दकरं ब्रह्मलोकमिवापरम् ।।
प्रसूनसौरभभ्राम्यन्मधुपारावनादितम् ।। 21.49 ।।
सर्वतो वीज्यमानेन विविधेन नभस्वता ।।
एवंविधगुणोपेतं पश्यन्नाश्रममुत्तमम् ।। 21.50 ।।
प्रविवेश विनीतात्मा सुकृतीवामरालयम् ।।
संप्रविश्यश्रमोपांतं रामः स्वप्रपितामहम् ।। 21.51 ।।
ददर्श परितो राजन्मुनिशिष्यशतावृतम् ।।
व्याख्यानवेदिकामध्ये निविष्टं कुशविष्टरे ।।
सितश्मश्रुजटाकूर्चब्रह्मसूत्रोपशोभितम् ।। 21.52 ।।
वामेतरोरुमध्यास्त वामजंघेन जानुना ।। 21.53 ।।
योगपट्टेन संवीतस्वदेहमृषिपुंगवम् ।।
व्याख्यानमुद्राविलसत्सव्यपाणितलांबुजम् ।। 21.54 ।। 
योगपट्टोपरिन्यस्तविभ्राजद्वामपाणिकम् ।।
सम्यगारण्यवाक्यानां सूक्ष्मतत्त्वार्थसंहतिम् ।। 21.55 ।।
विवृत्य मुनिमुख्येभ्यः श्रावयंतं तपोनिधिम् ।।
पितुः पितामहं द्दष्ट्वा रामस्तस्य महात्मनः ।। 21.56 ।।
शनैरिवमहाराज समीपं समुपागमत् ।।
तमागतमुपालक्ष्य तत्प्रभावप्रधर्षिताः ।। 21.57 ।।
शंकामवापुर्मुनयो दूरादेवाखिला नृप ।।
तावदूभृगुरमेयात्मा तदागमनतोषितः ।। 21.58 ।।
निवृत्तान्यकथालापस्तं पश्यन्नास पार्थिव ।।
रामोऽपि तमुपागम्य विनयावनताननः ।। 21.59 ।।
अवंदत यथान्ययमुपेन्द्र इव वेधसम् ।।
अभिवाद्य यथान्यायं ख्यातिं च विनयान्वितः ।। 21.60 ।।
तांश्च संभावयामास मुनीन्रामोयथावयः ।।
तैश्च सर्वैर्मुदोपेतैराशीर्भिरभिवर्द्धितः ।। 21.61 ।।
उपाविवेश मेधावी भूमौ तेषामनुज्ञया ।।
उपविष्टं ततो राममाशीर्भिरभिनंदितम् ।। 21.62 ।।
पप्रच्छकुशलप्रश्नं तमालोक्य भृगुस्तदा ।।
कुशलं खलु ते वत्स पित्रोश्च किमनामयम् ।। 21.63 ।।
भ्रातॄणां चैव भवतःपितुः पित्रोस्तथैव च ।।
किमर्थमागतोऽत्र त्वमधुनामम सन्निधिम् ।। 21.64 ।।
केनापि वा त्वमादिष्टः स्वयमेवाथवागतः ।।
ततोरामो यथान्यायं तस्मै सर्वमशेषतः ।। 21.65 ।।
कथयामास यत्पृष्टं तदा तेन महात्मना ।।
पितुर्मातुश्च वृत्तांत भ्रातॄणां च महात्मनाम् ।। 21.66 ।।
पितुः प्रित्रोश्चकौशल्य दर्शनं च तयोर्नृप ।।
एतदन्यच्च सकलं भृगोः सप्रश्रयं मुदा ।। 21.67 ।।
न्यवेदयद्यथान्यायमात्मनश्च समीहितम् ।।
श्रुत्वैतदखिलं राजन्रामेण समुदीरितम् ।। 21.68 ।।
तं च दृष्ट्वा विशेषेण भृगुः प्रीतोऽभ्यनन्दत ।।
एवं तस्य प्रियं कुर्वन्नुत्कृष्टैरात्मकर्मभिः ।। 21.69 ।।
तत्राश्रमेऽवसद्रामो दिनानि कतिचिन्नृप ।।
ततः कदाचिदेकांते रामं मुनिवरोत्तमः ।। 21.70 ।।
वत्सागच्छेति तं राजन्नुपाह्वयदुपह्वरे ।।
सोऽभिगम्य तमासीनमभिवाद्य कृतांजलिः ।। 21.71 ।।
तस्थौ तत्पुरतो रामः सुप्रीतेनांतरात्मना ।।
आशीर्भिरभिनंद्याथ भृगुस्तं प्रीत मानसः ।। 21.72 ।।
प्राह नाधिगताशंकं राममालोक्य सादरम् ।।
श्रुणु वत्स वचो मह्य यत्त्वां वक्ष्यामि सांप्रतम् ।। 21.73 ।।
हितार्थं सर्वलोकानां तव चास्माकमेव च ।।
गच्छ पुत्र ममादेशाद्धिमवंतं महागिरिम् ।। 21.74 ।।
अधुनैवाश्रमादस्मात्तपसे धृतमानसः ।।
तत्रगत्वा महाभाग कृत्वाऽश्रमापदं शुभम् ।। 21.75 ।।
आराधय महादेवं तपसा नियमेन च ।।
प्रीतिमुत्पाद्य तस्य त्वं भक्त्यानन्यगया चिरात् ।। 21.76 ।।
श्रेयो महदवाप्नोषि नात्र कार्या विजारणा ।।
तरसा तव भक्त्या च प्रीतो भवति शंकरः ।। 21.77 ।।
करिष्यति च ते सर्वं मनसा यद्यदिच्छसि ।।
तुष्टे तस्मिञ्जगन्नाथे शंकरे भक्तवत्सले ।। 21.78 ।।
अस्त्रग्राममशेषं त्वं वणु पुत्र यथेप्सितम् ।।
त्वया हितार्थं देवानां करणीयं सुदुष्करम् ।। 21.79 ।।
विद्यतेऽभ्यधिकं कर्म शस्त्रसाध्यमनेकशः ।।
तस्मात्त्वं देवदेवेशं समाराधय शंकरम् ।। 21.80 ।।
भक्त्या परमया युक्तस्ततोऽभीष्टमवाप्स्यसि ।। 21.81 ।।
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादे
एकविंशति तमौध्यायः ।। 21 ।।

वसिष्ठ उवाच ।।
इत्येवमुक्तो भृगुणा तथेत्युक्त्वा प्रणम्य च ।।
रामस्तेनाभ्यनुज्ञातश्चकार गमने मनः ।। 22.1 ।।
भृगुं ख्यातिं च विधिवत्परिक्रम्य प्रणम्यच ।।
परिष्वक्तस्तथा ताभ्यामाशीर्भिराभिनंदितः ।। 22.2 ।।
मुनींश्च तान्नमस्कृत्य तैः सर्वैरनुमोदितः ।।
निश्चक्रमाश्रमात्तस्मात्तपसे कृतनिश्चयः ।। 22.3 ।।
ततो गुरुनियोगेन तदुक्तेनैव वर्त्मना ।।
हिमवंतं गिरिवरं ययौ रामो महामनाः ।। 22.4 ।।
सोऽतीत्य विविधान्देशान्पर्वतान्सरितस्तथा ।।
वनानि मुनिमुख्यानामावासांश्चात्यगाच्छनैः ।। 22.5 ।।
तत्रतत्र निवासेषु मुनीनां निवसन्पथि ।।
तीर्थेषु क्षेत्रमुख्येषु निवसन्वा ययौ शनैः ।। 22.6 ।।
अतीत्य सुबहून्देशान्पश्यन्नपि मनोरमान् ।।
आससादच लश्रेष्ठं हिमवंतमनुत्तमम् ।। 22.7 ।।
स गत्वा पर्वतवरं नानाद्रुमलतास्थितम् ।।
ददर्श विपुलैः श्रृंगैरुल्लिखंतमिवांबरम् ।। 22.8 ।।
नानाधातुविचित्रैश्च प्रदेशैरुपशोभितम् ।।
रत्नौषधीभिरभितः स्फुरद्भिरभिशोभितम् ।। 22.9 ।।
मरुत्संघट्टनाघृष्टनीरसांघ्रिपजन्मना ।।
सानिलेनानलेनोच्छैर्दह्यमानं नवं क्वचित् ।। 22.10 ।।
क्वचिद्रविकरामर्शज्वलदर्कोपलाग्निभिः ।।
द्रवद्धिमाशिलाजातुजलशांतदवानलम् ।। 22.11 ।।
स्फटिकांजनदुर्वर्णस्वर्णराशिप्रभाकरैः ।।
स्फुरत्परस्परच्छायाशरैर्द्दीप्तवनं क्वचित् ।। 22.12 ।।
उपत्यकशिलापृष्ठवालातपनिषेविभिः ।।
तुषारक्लिन्नसिद्धौघौरुद्भासितवनं क्वचित् ।। 22.13 ।।
क्वचिदर्काशुसंभिन्नश्चामीकरशिलाश्रितैः ।।
यक्षौघैर्भासितोपांतं विशद्भिरिवपावकम् ।। 22.14 ।।
दरीमुखविनिष्क्रांततरक्षूत्पतनाकुलैः ।।
मृगयूथार्त्तसन्नादैरापूरितगुहं क्वचित् ।। 22.15 ।।
युद्ध्यद्वराहशार्दूलयूथपैरित स्तेरम् ।।
प्रसभोन्मृष्टकांतोरुशिलातरुतटं क्वचित् ।। 22.16 ।।
कलभोन्मेषणाकृष्टकरिणीभिरनुद्रुतैः ।।
गवयैः खुरसंक्षुण्णशिलाप्रस्थतटंक्वचित् ।। 22.17 ।।
वासितर्थेऽभिसंवृद्धमदोन्मत्तमतंगजैः ।।
युद्ध्यद्भिश्चूर्णितानेकगंडशैलवनं क्वचित् ।। 22.18 ।।
बृंहितश्रवणामर्षान्मातं गानभिधावताम् ।।
सिंहानां चरणक्षुण्णनखभिन्नोपरं क्वचित् ।। 22.19 ।।
सहसा निपतत्सिंहनखनिर्भिन्नमस्तकैः ।।
गजैराक्रंदनादेन पूर्यमामं वनं क्वचित् ।। 22.20 ।।
अष्टपादबलाकृष्टकेसरा दारुणाखैः ।।
भेद्यमानाखिलशिलागंभीरकुहरं क्वचित् ।। 22.21 ।।
संरब्धा नेकशबरप्रसक्तैर्ऋयूथपैः ।।
इतरेतरसंमर्दं विप्रभग्नदृषत्क्वचित् ।। 22.22 ।।
गिरिकुंजेषु संक्रीडत्करिणीमद्विपं क्वचित् ।।
करेणुमाद्रवन्मत्तगजाकलितकाननम् ।। 22.23 ।।
स्वपत्सिंहमुखश्वासमरुत्पुर्मदरीशतम् ।।
गहनेषु गुरुत्राससाशंकविहरन्मृगम् ।। 22.24 ।।
कंटाकश्लिष्टलांगूललोमत्रुटनकातरैः ।।
क्रीडितं चमरीयूथैर्मंदमंदविचारिभिः ।। 22.25 ।।
गिरिकंदरसंसक्तकिन्नरीसमुदीरितैः ।।
सतालनादैरुदिनैर्भृताशेषदिशामुखम् ।। 22.26 ।।
अरण्यदेवतानां च चरेतीनामितस्ततः ।।
अलक्तकरसक्लिन्नचरणांकितभूतलम् ।। 22.27 ।।
मयूरकेकिरीवृंदैः संगीत मधुरस्वरैः ।।
प्रवृत्तनृत्तं परितो विततोदग्रबर्हिभिः ।। 22.28 ।।
जलस्थलरुहानेककुसुमोत्करवर्षिभिः ।।
गात्राह्लादकरैर्मंदं वीज्यमानं वनानिलैः ।। 22.29 ।।
भूतार्त्तवरसास्वादमाद्यत्पुंस्कोकिलारवैः ।।
आकुलीकृतपर्यंतसहकारवनांतरम् ।। 22.30 ।।
नानापुष्पासवोन्माद्यद्भृंगसंगीतनादितम् ।।
अनेकविहगारावबधिरीकृतकाननम् ।। 22.31 ।।
मधुद्रवार्द्राविरलप्रत्यग्रकुसुमोत्करैः ।।
वनांतमारुताकीर्णैरलंकृतमहीतलम् ।। 22.32 ।।
उपरिष्टान्निपततां विषमोपलसंकटे ।।
निर्झराणां महारावैः समंताद्बधिरीकृतम् ।। 22.33 ।।
विततानेकसंसक्तशाखाग्राविरलच्छदैः ।।
पाटलैर्विटपच्छायैरुपशल्यसमुत्थितैः ।। 22.34 ।।
कदंबनिंबहिंतालसर्जबेधूकतिंदुकैः ।।
कपित्थपनसाशोकसहकारेंगुदाशनैः ।। 22.35 ।।
नागचंपकपुन्नागकोविदारप्रियंगुभिः ।।
प्रियालनीपबकुलबंधूकाक्षतमालकैः ।। 22.36 ।।
द्राक्षामधूकामलकजंबूकंकोलजातिभिः ।।
बिल्वार्जुनकरंजाम्रबीजपूरांघ्रिपैरपि ।। 22.37 ।।
पिचुलांबष्ठकनकवैकंकतशमीधवैः ।।
पुत्रजीवाभयारिष्टलोहोदुंबरपिप्पलैः ।। 22.38 ।।
अन्यैश्च विविधैर्वृक्षैः समंतादुपशोभितम् ।।
निरंतरतरुच्छायासुदूरविनिवारितैः ।। 22.39 ।।
समंतादर्ककिरणैरनासादितभूतलम् ।।
नानापक्वफलास्वादबलपुष्टैः प्लवेगमैः ।। 22.40 ।।
आक्रांतचकितानेकवनपंक्तिशताकुलम् ।।
तत्र तत्रातिरम्यैश्च शिलाकुहरनिर्गतैः ।। 22.41 ।।
प्रतापविषमैराजन्ह्रास्यमानं सरिच्छतैः ।।
सारोवरैश्च विपुलैः कुमुदोत्पलमंडितैः ।। 22.42 ।।
नानाविहगसंघुष्टैः समंतादुपशोभितम् ।। 
समासाद्यथ शैलेंद्रं तुषारशिशिरं गिरिम् ।। 22.43 ।।
आरुरोह भगुश्रेष्ठस्तरसा तं मुदान्वितः ।।
तस्य प्रविश्य गहनं वनं रामो महामनाः ।। 22.44 ।।
विचचार शनै राजन्नुपशल्यमहीरुहम् ।।
स तत्र विचरन्दिक्षु हरिणीभिः समंततः ।। 22.45 ।।
विक्ष्यमाणो मुदं लेभे साशंकं मुग्धदृष्टिभिः ।।
स तत्र कुसुमामोदगंधिभिर्वनवायुभिः ।। 22.46 ।।
वीज्यमानो जहर्षे स वीक्ष्योदारां वनश्रियम् ।।
विविधाश्च स्थरीः सूक्ष्ममुपरिक्रम्य भार्गवः ।। 22.47 ।।
द्वंद्वांश्च धातून्विविधान्पश्यन्नेवमतर्कयत् ।।
अहोऽयं सर्वशैलानामाधिपत्येऽभिषेचितः ।। 22.48 ।।
ब्रह्मणा यज्ञभाक्चैव स्थाने संप्रतिपादितः ।।
अस्य शैलाधिराजत्वं सुव्यक्तमभिलक्ष्यते ।। 22.49 ।।
रवैः कीचकवेणुनां मधुरीकृतकाननः ।।
नितंबस्थलसंसक्ततुषारनिचयैग्यम् ।। 22.50 ।।
विभातीवाहितस्वच्छपरीतधवलांशुकः ।।
निबिडश्रितनीहारनिकरेण तथोपरि ।। 22.51 ।।
नानावर्णोत्तरासंगावृत्तांग इवल्क्ष्यते ।।
चंदनागुरुकर्पूरकस्तूरीकुंकुमादिभिः ।। 22.52 ।।
अलंकृतागः सुव्यक्तं दृश्यतेऽही विलासिवत् ।।
मृगेंद्राहतदंतीन्द्रकुंभस्थलपरिच्युतैः ।। 22.53 ।।
स्थूलमुक्तोत्करैरेष विभाति परितो गिरिः ।।
नानावृक्षलतावल्लीपुष्पालंकृतमूर्द्धजः ।। 22.54 ।।
नीरंध्रांचितमे घौघवितानसमलंकृतः ।।
नानाधातुविचित्रांगः सर्वरत्नविभूषितः ।। 22.55 ।।
कैलासव्याजविलसत्सितच्छत्रविराजितः ।।
गजाश्वमुखयूथैश्च समंतात्परिवारितः ।। 22.56 ।।
रत्नद्वीपमहाद्वारशिलाकंदरमंदिरः ।।
विविक्तगह्वरास्थानमध्यसिंहासनाश्रयः ।। 22.57 ।।
समंतात्प्रतिसंसक्ततरुवेत्रवतां शनैः ।।
दृष्ट्वा जनैरनासाद्यो महाराजाधिराजवत् ।। 22.58 ।।
दोधूयमानो विचरच्चमरीचा रुचामरैः ।।
मयूरैरुपनृत्यद्भिर्गायद्भिश्चैव किन्नरैः ।। 22.59 ।।
सत्त्वजातैरनेकैश्च सेव्यमानो विराजते ।।
व्यक्तमेवाचलेंद्राणामधिराज्यपदे स्थितः ।। 22.60 ।।
भुनक्त्याक्रम्य वसुधां समग्रां श्रियमोजसा ।।
एवं संचिंतयानः स हिमाद्रिवनगह्वरे ।। 22.61 ।।
विचचार चिरं रामो मुदा परमया युतः ।।
आससाद वने तस्मिन्विपुले भृगुपुंगवः ।। 22.62 ।।
सरोवरं महाराज विपुलं विमलोदकम् ।।
कुमुदोत्पलकह्लारनिकरैरुपसोभितम् ।। 22.63 ।।
पंकजैरुत्पलैश्चैव रक्तपीतैः सितासितैः ।।
अन्यैश्च जलचैर्वक्षैः सर्वतः समलंकृतम् ।। 22.64 ।।
हंससारसदात्यूहकारंडवशतैरपि ।।
जीवजीवकचक्राह्वकुररभ्रमरोत्करैः ।। 22.65 ।।
संघुष्यमाणं परितः सेवितं मंदवायुना ।।
शफरीमत्स्यसंघैश्च विचरद्भिरितस्ततः ।। 22.66 ।।
अंतर्जनितकल्लोलैर्नृत्यमानमिवाभितः ।।
आससाद भृगुश्रेष्ठस्तत्सरोवरमुत्तमम् ।। 22.67 ।।
नानापतत्र्रिविरुतैर्मधुरीकृतदिक्तटम् ।।
स तस्य तीरे विपुलं कृत्वाऽश्रमपदं शुभम् ।। 22.68 ।।
रामो मतिमतां श्रेष्ठस्तपसे च मनो दधे ।।
शाकमूलफलाहारो नियतं नियतेंद्रियः ।। 22.69 ।।
तपश्चचार देवेशं विनिवेश्यात्ममानसे ।।
भृगूपदिष्टमार्गेण भक्त्या परमया युतः ।। 22.70 ।।
पूजयामास देवेशमेकाग्रमनसा नृप ।।
अनिकेतः स वर्षासु शिशिरे जलसंश्रयः ।। 22.71 ।।
ग्रीष्मे पंजाग्निमध्यस्थश्चचारैवं तपश्चिरम् ।।
रिपून्निर्जित्य कामादीनूर्मिषषट्कं विधूय च ।। 22.72 ।।
द्वंद्वैरनुद्वेजितधीस्तापदोषैरनाकुलः ।।
यमैः सनियमैश्चैव शुद्धदेहः समाहितः ।। 22.73 ।।
वशी चकार पवनं प्राणायामेन देहगम् ।।
जितपद्मासनो मौनी स्थिरचित्तो महामुनिः ।। 22.74 ।।
वशी चकार चाक्षाणि प्रत्याहारपरायणः ।।
धारणाभिः स्थिरीचक्रे मनश्चंचलमात्मवान् ।। 22.75 ।।
ध्यानेन देवदेवेशं ददर्श परमेश्वरम् ।।
स्वस्थांतः करणो मैत्रः सर्वबाधाविवर्जितः ।। 22.76 ।।
चिंतयामास देवेशं ध्याने दृष्ट्वा जगद्गुरुम् ।।
ध्येयावस्थि तचित्तात्मा निश्चलेद्रियदेहवान् ।। 22.77 ।।
आकालावधि सोऽतिष्ठन्निवातस्थप्रदीपवत् ।।
जपंश्च देवदेवेशं ध्यायंश्च स्वमनीषया ।। 22.78 ।।
आराधयदमेयात्मा सर्वभावस्थमीश्वरम् ।।
ततः स निष्फलं रूपमैश्वरं यन्निरंजनम् ।। 22.79 ।।
परं ज्योतिरचिंत्यं यद्योगिध्येयमनुत्त मम् ।।
नित्यं शुद्धं सदा शांतमतींद्रियमनौपमम् ।।
आनंदमात्रमचलं व्याप्ताशेषचराचरम् ।। 22.80 ।।
चिंतयामास तद्रूपं देवदेवस्य भार्गवः ।।
नित्यं शुद्धं सदा शांतमतींद्रियमनौपमम् ।। 22.81 ।।
इति श्रीब्रह्मांडे महापुराणे वायुप्रोक्ते मध्यभागे तृतीये उपोद्धातपादे वसिष्ठसगरसंवादे अर्चुनोपाख्याने जामदग्न्यतपश्चरणं नाम द्वाविंशतितमोऽध्यायः ।। 22 ।।

वसिष्ठ उवाच ।।
तपस्विनं तदा राममेकाग्रमनसं भवे ।।
रहस्येकांतनिरतं नियतं शंसितव्रतम् ।। 23.1 ।।
श्रुत्वा तमृषयः सर्वे तपोनिर्धूतकल्मषाः ।।
ज्ञानकर्मवयोवृद्धा महांतः शंसितव्रताः ।। 23.2 ।।
दिदृक्षवः समाजग्मुः कुतूहलसमन्विताः ।।
ख्यापयंतस्तपः श्रेष्ठं तस्य राजन्महात्मनः ।। 23.3 ।।
भृग्वत्रिक्रतुजाबालिवामदेवमृकंडवः ।।
संभावयंतस्ते रामं मुनयो वृद्धसंमताः ।। 23.4 ।।
आजग्मुराश्रमं तस्य रामस्य तपसस्तपः ।।
दूरादेव महांतस्ते पुण्यक्षेत्रनिवासिनः ।। 23.5 ।।
गरीयः सर्वलोकेषु तपोऽग्र्यं ज्ञानमेव च ।।
प्रशस्य तस्य ते सर्वेप्रययुः स्वं स्वमाश्रमम् ।। 23.6 ।।
एवं प्रवर्त्ततस्तस्य रामस्य भगवाञ्छिवः ।।
प्रसन्नचेता नितरां बभूव नृपसत्तम ।। 23.7 ।।
जिज्ञासुस्तस्य भगवान् भक्तिमात्मनि शंकरः ।।
मृगव्याधवपुर्भूत्वा ययौ राजंस्तदंतिकम् ।। 23.8 ।।
भिन्नांजनचयप्रख्यो रक्तांतायतलोचनः ।।
शरचापधरः प्रांशुर्वज्रसंहननो युवा ।। 23.9 ।।
उत्तुंगहनुबाह्वंसः पिंगलश्मश्रुमूर्द्धजः ।।
मांसविस्रवसागंधी सर्वप्राणिविहिंसकः ।। 23.10 ।।
सकंटकुलतास्पर्शक्षतारूषितविग्रहः ।।
सामटक्संचर्वमाणश्च मांसखंडमनेकशः ।। 23.11 ।।
मांसभारद्वयालंबिविधानानतकंधरः ।।
आरुजंस्तरसा वृक्षानूरुवेगेन संघशः ।। 23.12 ।।
अभ्यवर्त्तत तं देशं पादचारीव पर्वतः ।।
आसाद्य सरसस्तस्य तीरं कुसुमितद्रुमम् ।। 23.13 ।।
न्यदधान्मासभारं च स मूले कस्यचित्तरोः ।।
निषसाद क्षणंतत्र तरुच्छायामुपाश्रितः ।। 23.14 ।।
तिष्ठंतं सरसस्तीरे सोऽपश्यद्भृगुनंदनम् ।।
ततः स शीघ्रमुत्थाय समीपमुपसृत्य च ।। 23.15 ।।
रामाय सेषुचापाभ्यां कराभ्यां विदधेंऽजलिम् ।।
सजलांभोदसन्नादगंभीरेण स्वरेण च ।। 23.16 ।।
जगाद भृगुशार्दूलं गुहांतरविसर्पिणा ।।
तोषप्रवर्षव्याधोऽहं वसाम्यस्मिन्महावने ।। 23.17 ।।
ईशोऽहमस्य देशस्य सप्राणितरुवीरुधः ।।
चरामि समचित्तात्मा नानासत्त्वा मिषाशनः ।। 23.18 ।।
समश्च सर्वभूतेषु न च पित्रादयोऽपि मे ।।
अभक्ष्यागम्यपेयादिच्छंदवस्तुषु कुत्रचित् ।। 23.19 ।।
कृत्याकृत्यविधौचैव न विशेषितधीरहम् ।।
प्रपन्नो नाभिगमनं निवासमपि कस्यचित् ।। 23.20 ।।
शक्रस्यापि बलेनाहमनुमन्ये न संशयः ।।
जानते तध्यथा सर्वे देशोऽयं मदुपाश्रयः ।। 23.21 ।।
तस्मान्न कश्चिदायाति ममात्रानुमतिं विना ।।
इत्येष मम वृत्तान्तः कार्त्स्न्येन कथितस्तव ।। 23.22 ।।
त्वं च मे ब्रूहि तत्त्वेन निजवृत्तमशेषतः ।।
कस्त्वं कस्मादिहायातः किमर्थमिह धिष्ठितः ।।
उद्यतोऽन्यत्र वा गंतुं किं वा तव चिकीर्षितम् ।। 23.23 ।।
वसिष्ठ उवाच ।।
इत्येवमुक्तः प्रहसंस्तेन रामो महाद्युतिः ।।
तूष्णीं क्षणमिव स्थित्वा दध्यौ किंचिदवाङ्मुखः ।। 23.24 ।।
कोऽयमेव दुराधर्षः सजलांभोदनिस्वनः ।।
ब्रवीति च गिरोऽत्यर्थं विस्पष्टार्थपदाक्षराः ।। 23.25 ।।
किं तु मे महतीं शंकां तनुरस्य तनोति वै ।।
विजातिसंश्रयत्वेन रमणीया तथा शराः ।। 23.26 ।।
एवं चिंतयतस्तस्य निमित्तानि शुभानि वै ।।
बभूवुर्भुवि देहे च स्वाभिप्रेतार्थदान्यलम् ।। 23.27 ।।
ततो विमृश्य बहुशो मनसाभृगुपुंगवः ।।
उवाच शनकैर्व्याधं वचनं सूनृताक्षरम् ।। 23.28 ।।
जामदग्न्योऽस्मि भद्रं ते रामो नाम्ना तु भार्गवः ।।
तपश्चर्तुमिहायातः सांप्रतं गुरुशासनात् ।। 23.29 ।।
तपसा सर्वलोकेशं भक्त्या च नियमेन च ।।
आराधयितुमस्मिंस्तु चिरायाहं समुद्यतः ।। 23.30 ।।
तस्मात्मर्वेश्वरं सर्वशरण्यमभयप्रदम् ।।
त्रिनेत्रं पापदमनं शंकरं भक्तवत्सलम् ।। 23.31 ।।
तपसा तोषयिष्यामि सर्वज्ञं त्रिपुरांतकम् ।।
आश्रमेऽस्मिनसरस्तीरे नियमं समुपाश्रितः ।। 23.32 ।।
भक्तानुकंपी भगवान्यावत्प्रत्यक्षतां हरः ।।
उपैति तावदत्रैव स्थास्यामीति मतिर्मम ।। 23.33 ।।
तस्मादितस्त्वयाद्यैव गन्तुमन्यत्र युज्यते ।।
न चेद्भवति मे हानिः स्वकृतेर्नियमस्य च ।। 23.34 ।।
माननीयोऽथ वाहं ते भक्त्या देशांतरातिथिः ।।
स्वनिवासमुपायातस्तपस्वी च तथा मुनिः ।। 23.35 ।।
त्वतसंनिधौ निवासो मे भवेत्पापाय केवलम् ।।
तव चाप्यसुखोदर्कं मत्समीपनिषेवणम् ।। 23.36 ।।
स त्वंमदाश्रमोपांते परिचंक्रमणादिकम् ।।
परित्यज्य सुखीभूया लोकयोरुभयोरपि ।। 23.37 ।।
वसिष्ठ उवाच ।।
इति तस्य वचः श्रुत्वा स भूयो भृगुपुंगवम् ।।
उवाच रोषताम्राक्षस्ताम्राक्षमिदमुत्तरम् ।। 23.38 ।।
ब्रह्मन् किमिदमत्यर्थं समीपे वसतिं मम ।।
परिगर्हयसे येन कृतघ्नस्येव कांप्रतम् ।। 23.39 ।।
किं मयापकृतं लोके भवतोऽन्यस्य वा क्वचित् ।।
अनागस्कारिणं दांतं कोऽवमन्येत नामतः ।। 23.40 ।।
सन्निधिः परिहर्त्तव्यो यदि मे विप्रपुंगव ।।
दर्शनं सह संवासः संभाषणमथापि च ।। 23.41 ।।
आयुष्मताऽधुनैवास्मादपसर्त्तव्यमाश्रमात् ।।
स्वसंश्रयं परित्यज्य क्वाहं यास्ये बुभुक्षितः ।। 23.42 ।।
स्वाधिवासं परित्यज्य भवता योदितः कथम् ।।
इतोऽन्यस्मिन् गामिष्यामि दूरे नाहं विशेषतः ।। 23.43 ।।
गम्यतां भवताऽन्यत्र स्थीयतामत्र वेच्छया ।।
नाहं चालयितुं शक्यः स्थानादस्मात्कथंचन ।। 23.44 ।।
वसिष्ठ उवाच ।।
तच्छ्रुत्वा वचनं तस्य किंचित्कोपसमन्वितः ।।
तमुवाच पुनर्वाक्यमिदं राजन्भृगूद्वहः ।। 23.45 ।।
व्याधजातिरियं क्रूरा सर्वसत्त्वभयावहा ।।
खलकर्मरता नित्यं धिक्कृता सर्वजंतुभिः ।। 23.46 ।।
तस्यां जातोऽसि पापीयान्सर्वप्राणिविहिंसकः ।।
स कथं न परित्याज्यः सुजनैः स्यात्तु दुर्मते ।। 23.47 ।।
तस्माद्विहीनजातीयं विदित्वात्मानमब्यथ ।।
शीघ्रमस्माद्व्रजान्यत्र नात्र कार्या विचारणा ।। 23.48 ।।
शरीरत्राणकारुण्यात्समीपं नोपसर्पसि ।।
यथा त्वं कंटकादीनामसहिष्णुतया व्यथाम् ।। 23.49 ।।
तथाऽवेहि समस्तानां प्रियाः प्राणाः शरीरिणाम् ।।
व्यथा चाभिहतानां तु विद्यते भवतोऽन्यथा ।। 23.50 ।।
अहिंसा सर्वभूतानामिति धर्मः सनातनः ।।
एतद्विरुद्धाचरणान्नित्यं सद्भिर्विगर्हितः ।। 23.51 ।।
आत्मप्राणाभिरक्षार्थं त्वमशेषशरीरिणः ।।
हनिष्यसि कथं सत्सुनाप्नोषि वचनीयताम् ।। 23.52 ।।
तस्माच्छीघ्रं तु भोगच्छ त्वमेव पुरुषाधम ।।
त्वया मे कृत्यदोषस्य हानिश्च न भविष्यति ।। 23.53 ।।
न चत्स्वयमितो गच्छेश्ततस्तव बलादपि ।।
अपसर्पणताबुद्धिमहमुत्पादये स्फुटम् ।। 23.54 ।।
क्षणार्द्धमपि ते पाप श्रेयसी नेह संस्थितिः ।।
विरुद्धाचरणो नित्यं धर्मद्रिष् को लभेच्च शाम् ।। 23.55 ।।
वसिष्ठ उवाच ।।
रामस्य वचनं श्रुत्वा प्रीतोऽपि तमिदं वचः ।।
उवाच संक्रुद्ध इव व्याधरूपी पिनाकधृक् ।। 23.56 ।।
सर्वमेतदहं मन्यं व्यर्थं व्यवसितं तव ।।
कुतस्त्वं प्रथमो ज्ञानी कुतः शंभुः कुतस्तपः ।। 23.57 ।।
कुतस्त्वं क्लिश्यसे मूढ तपसा तेन तेऽधुना ।।
घ्रुवं मिथ्याप्रवृत्तस्य न हि तुष्यति शंकरः ।। 23.58 ।।
विरुद्धलोकाचरणः शंभुस्तस्य वितुष्टये ।।
प्रतपत्यबुधो मर्त्त्यस्त्वां विना कः मुदुर्मते ।। 23.59 ।।
अथ वा च गतं मेऽद्य युक्तमेतदसंशयम् ।।
संपूज्य पूजकविद्धौ शंभोस्तव च संगमः ।। 23.60 ।।
त्वया पूजयितुं युक्तः स एव भुवने रतः ।।
संपूजकोऽपि तस्य त्वं योग्यो नात्र विचारणा ।। 23.61 ।।
पितामहस्य लोकानां ब्रह्मणः परमेष्ठिनः ।।
शिरश्छित्त्वा पुनः शंभुर्ब्रह्महत्यामवाप्तवान् ।। 23.62 ।।
ब्रह्महत्याभिभूतेन प्रायस्त्वं शंभुना द्विज ।। 
उपदिष्टोऽसि तत्कर्तुं नोचेदेवं कथं कृथाः ।। 23.63 ।।
तादात्म्यगुणसंयोगान्मन्यं रुद्रस्य तेऽधुना ।।
तपः सिद्धिरनुप्राप्ता कोलेनाल्पीयसा मुने ।। 23.64 ।।
प्रायोऽद्य मातरं हत्वा सर्वैलोंकैर्निराकृतः ।।
तपोव्याजेन गहने निर्जने संप्रवर्त्तसे ।। 23.65 ।।
गुरुस्त्रीब्रह्महत्योत्थपातकक्षपणाय च ।।
तपश्चरसि नानेन तपसा तत्प्रणश्यति ।। 23.66 ।।
पातकानां किलान्येषां प्रायश्चित्तानि संत्यपि ।।
मातृद्रुहामवेहि त्वं न क्वचित्किल निष्कृतिः ।। 23.67 ।।
अहिंसालक्षणो धर्मो लोकेषु यदि ते मतः ।।
स्वहस्तेन कथं राम मातरं कृत्तवानसि ।। 23.68 ।।
कृत्वा मातृवधं घोरं सर्वलोकविगर्हितम् ।।
त्वं पुनर्धार्मिको भूत्वा कामतोऽन्यान्विनिंदसि ।। 23.69 ।।
पश्यता हसतामोघं आत्मदोषमजानता ।।
अपर्याप्तमहं नन्यं परं दोषविमर्शनाम् ।। 23.70 ।।
स्वधर्मं यद्यहं त्यक्त्वा वर्त्तेयमकुलोभयम् ।।
तर्हि गर्हय मां कामं निरुप्य मनसा स्वयम् ।। 23.71 ।।
मातापितृसुतादीनां भरणायैव केवलम् ।।
क्रियते प्राणिहननं निजधर्मतया मया ।। 23.72 ।।
स्वधर्मादामिषेणाहं सकुटुम्बो दिनेदिने ।।
वर्त्तामि साऽपि मे वृत्तिर्विधात्रा विहिता पुरा ।। 23.73 ।।
मांसेन यावता मे स्यान्नित्यं पित्रादि पोषणम् ।।
हनिष्ये चेत्तदधिकं तर्हि युज्येयमेनसा ।। 23.74 ।।
यावत्पोषणघातेन न वयं स्याम निंदिताः ।।
तदेतत्संप्रधार्य त्वं निंदवा मां प्रशंस वा ।। 23.75 ।।
साधु वाऽसाधु वा कर्म यस्य यद्विहितं पुरा ।।
तदेव तेन कर्त्तव्यमापद्यपि कथंचन ।। 23.76 ।।
निरूपय स्वभुद्ध्या त्वमात्मनो मम चांतरम् ।।
अहं तु सर्वभावेन मित्रादिभरणे रतः ।। 23.77 ।।
संत्यज्य पितरं वृद्धं विनिहत्य च मातरम् ।।
भूत्वा तु धार्मिकस्त्वं तु तपश्चर्तुमिहागतः ।। 23.78 ।।
ये तु मूलविदस्तेषां विस्पष्टं यत्र दर्शनम् ।।
यथाजिह्वं भवेन्नात्र वचसापि समीहितुम् ।। 23.79 ।।
अहं तु सम्यग्जानामि तव वृत्तमशेषतः ।।
तस्मादलं ते तपसा निष्फलेन भृगूद्वह ।। 23.80 ।।
सुखमिच्छसि चेत्त्यक्त्वा कायक्लेशकरं तपः ।।
याहि राम त्वमन्यत्र यत्र वा न विदुर्जनाः ।। 23.81 ।।
इति श्रीब्रह्मांडे महापुराणे वायुप्रोक्ते मध्यभागे तृतीय 
उपोद्धातपादे त्रयोविंशतितमोऽध्यायः ।। 23 ।।

वसिष्ठ उवाच ।।
इत्युक्तस्तेन भूपाल रामो मतिमतां वरः ।।
निरूप्य मनसा भूयस्तमुवाचाभिविस्मितम् ।। 24. 1 ।।
राम उवाच ।।
कस्त्वं ब्रूहि महाभाग न वै प्राकृतपूरुषः ।।
इन्द्रस्येवानुभावेन वपुरालक्ष्यते तव ।। 24.2 ।।
विचित्रार्थपदौदार्यगुणगांभीर्यजातिभिः ।।
सर्वज्ञस्यैव ते वाणी श्रूयतेऽतिमनोहरा ।। 24.3 ।।
इन्द्रो वह्निर्यमो धाता वरुणो वा धनाधिपः ।।
ईशानस्तपनो ब्रह्मा वायुः सोमो गुरुर्गुहः ।। 24.4 ।।
एषामन्यतमः प्रायो भवान्भवितुमर्हति ।।
अनुभावेन जातिस्ते हृदिशंकां तनोति मे ।। 24.5 ।।
मायावी भगवान्विष्णुः श्रूयते पुरुषोत्तमः ।।
को वा त्वं वपुषानेन ब्रूहि मां समुपागतः ।। 24.6 ।।
अथ वा जगतां नाथः सर्वज्ञः परमेश्वरः ।।
परमात्मात्मसंभूतिरात्मारामः सनातनः ।। 24.7 ।।
स्वच्छंदचारी भगवाञ्छिवः सर्वजगन्मयः ।।
वपुषानेन संयुक्ते भवान्भवितुमर्हति ।। 24.8 ।।
नान्यस्येदृग्भवेल्लोके प्रभावानुगतं वपुः ।।
जात्यर्थसौष्ठवोपेता वाणी चौदार्यशालिनी ।। 24.9 ।।
मन्येऽहं भक्तवात्सल्याद्वानेन वपुषाहरः ।।
प्रत्यक्षतामुपगतो संदेहोऽस्मत्परीक्षया ।। 24.10 ।।
न केवलं भवान् व्याधस्तेषां नेदृग्विधाकृतिः ।।
तस्मात्तुभ्यं नमस्तस्मै सुरुपं संप्रदर्शय ।। 24.11 ।।
आविष्कुर्वन्प्रसीदात्ममहिमानुगुणं वपुः ।।
ममानेकविधा शंकामुच्येत येन मानसी ।। 24.12 ।।
प्रसीद सर्वभावेन बुद्धिमोहौ ममाधुना ।।
प्रणाशय स्वरूपस्य ग्रहणादेव केवलम् ।। 24.13 ।।
प्रार्थयेत्वां महाभाग प्रणम्य शिरसासकृत् ।।
कस्त्वं मे दर्शयात्मानं बद्धोऽयं ते मयाञ्जलिः ।। 24.14 ।।
इत्युक्त्वा तं महाभाग ज्ञातुमिच्छन्भृगूद्वहः ।।
उपविश्य ततो भूमौ ध्यानमास्ते समाहितः ।। 24.15 ।।
बद्धपद्मासनो मौनी यतवाक्कायमानसः ।।
निरुद्धप्राणसंचारो दध्यौ चिरमुदारधीः ।। 24.16 ।।
सन्नियम्येंद्रियग्रामं मनो हृदि निरुध्य च ।।
चिंतयामास देवेशं ध्यानदृष्ट्या जगद्गुरुम् ।। 24.17 ।।
अपश्यच्च जगन्नाथमात्मसंधानचक्षुषा ।।
स्वभक्तानुग्रहकरं मृगव्याधस्वरूपिणम् ।। 24.18 ।।
तत उन्मील्य नयने शीघ्रमुत्थाय भार्गवः ।।
ददर्श देवं तेनैव वपुषा पुरतः स्थितम् ।। 24.19 ।।
आत्मनोऽनुग्रहार्थाय शरण्यं भक्तवत्सलम् ।।
आविर्भूतं महाराज दृष्ट्वा रामः ससंभ्रमम् ।। 24.20 ।।
रोमाञ्छोद्भिन्नसर्वांगो हर्षाश्रुप्लुतलोचनः ।।
पपात पादयोर्भूमौ भक्त्या तस्य महामतिः ।। 24.21 ।।
स गद्गदमुवाचैनं संभ्रमाकुलया गिरा ।।
शरणं भव शर्वेति शंकरेत्यसकृन्नृप ।। 24.22 ।।
ततः स्वरुपधृक् शंभुस्तद्भक्तिपरितोषितः ।।
राममुत्थापयामास प्रणा मावनतं भुवि ।। 24.23 ।।
उत्थापितो जगद्धात्रा स्वहस्ताभ्यां भृगूद्वहः ।।
तुष्टाव देवदेवेशं पुरः स्थित्वा कृताजलिः ।। 24.24 ।।
राम उवाच ।।
नमस्ते देवदेवाय शंकरायादिमूर्त्तये ।।
नमः शर्वाय शांताय शाश्वताय नमोनमः ।। 24.25 ।।
नमस्ते नीलकण्ठाय नीललोहितमूर्त्तये ।।
नमस्ते भूतनाथाय भूतवासाय ते नमः ।। 24.26 ।।
व्यक्ताव्यक्तस्वरूपाय महादेवाय मीढुषे ।।
शिवाय बहुरूपाय त्रिनेत्राय नमोनमः ।। 24.27 ।।
शरणं भव मे शर्व त्वद्भक्तस्य जगत्पते ।।
भूयोऽनन्याश्रयाणां तु त्वमेव हि परायणम् ।। 24.28 ।।
यन्मयाऽपकृतं देव दुरुक्तं वापि शंकर ।।
अजानता त्वां भगवन्मम तत्क्षंतुमर्हसि ।। 24.29 ।।
अनन्यवेद्यरुपस्य सद्भावमिहकः पुमान् ।।
त्वामृते तव सर्वेश सम्यक् शक्रोति वेदितुम् ।। 24.30 ।।
तस्मात्त्वं सर्वभावेन प्रसीद मम शंकर ।।
नान्यास्ति मे गतिस्तुभ्यं नमो भूयो नमो नमः ।। 24.31 ।।
वसिष्ठ उवाच ।।
इति संस्तूयमानस्तु कृतांजलिपुटं पुरः ।।
तिष्ठंतमाह भगवान्प्रसन्नात्मा जगन्मयः ।। 24.32 ।।
भगवानुवाच ।।
प्रीतोऽस्मि भवते तात तपसाऽनेन सांप्रतम् ।।
भक्त्या चैवानपायिन्या ह्यपि भार्गवसत्तम ।। 24.33 ।।
दास्ये चाभि मतं सवे भवतेऽहं त्वया वृतम् ।।
भक्तो हि मे त्वमत्यर्थं नात्र कार्या विचारणा ।। 24.34 ।।
मयैवावगतं सर्वं त्दृदि वत्तेऽद्यवर्त्तते ।।
तस्माद्ब्रवीमि यत्त्वाहं तत्कुरुष्वाविशंकितम् ।। 24.35 ।।
नास्त्राणां धारणे वत्स विद्यते शक्तिरद्य ते ।।
रौद्राणां तेन भूयोऽपि तपो घोरं समाचर ।। 24.36 ।।
परीत्य पृथिवीं सर्वां सर्वतीर्थेषु च क्रमात् ।।
स्रात्वा पवित्रदेहस्त्तवं सर्वाण्यस्त्राण्यवाप्स्यसि ।। 24.37 ।।
इत्युक्त्वांतर्दधे देवस्तेनैव वपुषा विभुः ।।
रामस्य पश्यतो राजन्क्षणेन भवभागकृत् ।। 24.38 ।।
अंतर्हिते जगन्नाथे रामो नत्वा तु शंकरम् ।।
परीत्यवसुधां सर्वां तीर्थस्नानेऽकरोन्मनः ।। 24.39 ।।
ततः स पृथिवीं सर्वां परिक्रम्य यथाक्रमम् ।।
चकार सर्वतीर्थेषु स्नानं विधिवदात्मवान् ।। 24.40 ।।
तीर्थेषु क्षेत्रमुख्येषु तथा देवालयेषु च ।।
पितॄन्देवांश्च विधिवदतर्पयदतंद्रितः ।। 24.41 ।।
उपवासतपोहोमजपस्नानादिसुक्रियाः ।। 
तीर्थेषु विधिवत्कुर्वन्परिचक्राम मेदिनीम् ।। 24.42 ।।
एवं क्रमेण तीर्थेषु स्नात्वा चैव वसुंधराम् ।।
प्रदक्षिणीकृत्य शनैः शुद्धदेहोऽभवन्नृप ।। 24.43 ।।
परीत्यैवं वसुमतीं भार्गवः शंभुशासनात् ।।
जगाम् भूयस्तं देशं यत्र पूर्वमुवास सः ।। 24.44 ।।
गत्वा राजन्सतत्रैव स्थित्वा देवमुमापतिम् ।।
भक्त्या संपूजयामास तपोभिर्न्नियमैरपि ।। 24.45 ।।
एतस्मिन्नेव काले तु देवानामसुरैः सह ।।
बभूव सुचिरं राजन्संग्रामो रोमहर्षणः ।। 24.46 ।।
ततो देवान्पराजित्य युद्धेऽतिबलिनोऽसुराः ।।
अवापुरमरैश्वर्यमशेषमकुतोभयाः ।। 24.47 ।।
युद्धे पराजिता देवाः सकला वासवादयः ।।
शंकरं शरणं चग्मुर्हतैश्वर्या ह्यरातिभिः ।। 24.48 ।।
तोषयित्वा जगन्नाथं प्रणामजय संस्तवैः ।।
प्रार्थयामासुरसुरान्हन्तुं देवाः पिनाकिनम् ।। 24.49 ।।
ततस्तेषां प्रतिश्रुत्य दानवानां वधं नृप ।।
देवानां वरदः शंभुर्महो दरमुवाच ह ।। 24.50 ।।
हिमद्रेर्दक्षिणे भागे रामो नाम महातपाः ।।
मुनिपुत्रोऽतितेजस्वी मामुद्दिश्य तपस्यति ।। 24.51 ।।
तत्र गत्वात्वमद्यैव निवेद्य मम शासनम् ।। 
महोदर तपस्यंतं तमिहानय माचिरम् ।। 24.52 ।।
इत्याज्ञप्रस्तथेत्युक्त्वा प्रणभ्येशं महोदरः ।।
जगाम वायुवेगेन यत्र रामो व्यवस्थितः ।। 24.53 ।।
समासाद्य स तं देशं दृष्ट्वा रामं महामुनिम् ।।
तपस्यंतमिदं वाक्यमुवाच विनयान्वितः ।। 24.54 ।।
द्रष्टुमिच्छति शम्भुस्त्वां भृगुवर्यं तदाज्ञया ।।
आगतोऽहं तदागच्छ तत्पादांबुजसन्निधिम् ।। 24.55 ।।
तच्छ्रुत्वा वचनं तस्य शीघ्रमुत्थाय भार्गवः ।।
तदाज्ञां शिरसानन्द्य तथेति प्रत्यभाषत ।। 24.56 ।।
ततो रामं त्वरोपेतः शंभुपार्श्वं महोदरः ।।
प्रापयामास सहसा कैलासे नागसत्तमे ।। 24.57 ।।
सहितं सकलैर्भूतैरिंद्राद्यैश्च सहामरैः ।।
ददर्श भार्गवश्रेष्ठः शंकरं भक्तवत्सलम् ।। 24.58 ।।
संस्तूयमानं मुनिभिर्नारदाद्यैस्तपोधनैः ।।
गंधर्वैरुपगायद्भिर्नृत्यद्भिश्चाप्सरोगणैः ।। 24.59 ।।
उपास्यमानं देवेशं गजचर्मधृताम्बरम् ।।
भस्मोद्धूलितसर्वाङ्गं त्रिनेत्रं चन्द्रशेखरम् ।। 24.60 ।।
धृतपिंगजटाभारं नागाभरमभूषितम् ।।
प्रलम्बोष्ठभुजं सौम्यं प्रसन्नमुखपङ्कजम् ।। 24.61 ।।
आस्थितं काञ्चने पट्टे गीर्वाणसमितौ नृप ।।
उपासर्पत्तु देवेशं भृगुवर्यः कृतांजलिः ।। 24.62 ।।
श्रीकण्ठदर्शनोद्वत्तरोमांचांचितविग्रहः ।।
बाष्पत्तु सिक्तकायेन स तु गत्वा हरांतिकम् ।। 24.63 ।।
भक्त्या ससंभ्रमं वाचा हर्षगद्गदयासकृत् ।।
नमस्ते देवदेवेति व्यालपन्नाकुलाक्षरम् ।। 24.64 ।।
पपात संस्पृशन्मूर्ध्ना चरणौ पुरविद्विषः ।।
पश्यतां देववृन्दानां मध्ये भृगुकुलोद्वहम् ।। 24.65 ।।
तमुत्थाप्य शिवः प्रीतः प्रसन्नमुखपंकजम् ।।
रामं मधुरया वाचा प्रहसन्नाह सादरम् ।। 24.66 ।।
इमे दैत्यगणैः क्रांताः स्वाधिष्ठानात्परिच्युताः ।।
अशक्रुवंतस्तान्हंतुं गीर्वाणा मामुपागताः ।। 24.67 ।।
तस्मान्ममाज्ञया राम देवानां च प्रियेप्सया ।।
जहि दैत्यगणान्सर्वान्समर्थस्त्वं हि मे मतः ।। 24.68 ।।
ततो रामोऽब्रवीच्छर्वं प्रणिपत्य कृतांजलिः ।।
श्रृण्वतां सर्वदेवानां सप्रश्रयमिदं वचः ।। 24.69 ।।
स्वामिन्न विदितं किं ते सर्वज्ञस्याखिलात्मनः ।।
तथापि विज्ञापयतो वचनं मेऽवधारय ।। 24.70 ।।
यदि शक्रादिभिर्देवैरखिलैरमरारयः ।।
न शक्या हंतुमेकस्य शक्याः स्यस्ते कथं मम ।। 24.71 ।।
अनस्त्रज्ञोऽस्मि देवेश युद्धानामप्यकोविदः ।।
कथं हनिष्ये सकलान्सुरशत्रूननायुधः ।। 24.72 ।।
इत्युक्तस्तेन देवेशः सितं कालाग्निसप्रभम् ।। 
शैवमस्त्रमयं तेजो ददौ तस्मै महात्मने ।। 24.73 ।।
आत्मीयं परशुं दत्वा सर्वशस्त्राभिभावकम् ।।
रामपाह प्रसन्नात्मा गीर्वाणानां तु श्रृण्वतम् ।। 24.74 ।।
मत्प्रसादेन सकलान्सुरशत्रून्विनिघ्नतः ।।
शक्तिर्भवतु ते सौम्य समस्तारिदुरासदा ।। 24.75 ।।
अनेनैवायुधेन त्वं गच्छ युध्यस्व शत्रुभिः ।।
स्वयमेव च वेत्सि त्वं यथावद्युद्धकौशलम् ।। 24.76 ।।
वसिष्ठ उवाच ।।
एवमुक्तस्ततो रामः शंभुना तं प्रणम्य च ।।
जग्राह परशुं शैव विबुधारिवधोद्यतः ।। 24.77 ।।
ततः स शुशुभे रामो विष्णुतेंर्जोऽशसंभवः ।।
रुद्रभक्त्या समायुक्तो द्युत्येव सवितुर्महः ।। 24.78 ।।
सोऽनुज्ञातस्त्रिनेत्रेण देवैः सर्वैः समन्वितः ।।
जगाम हंतुमसुरान्युद्धाय कृतनिश्चयः ।। 24.79 ।।
ततोऽभवत्पुनर्युद्धं देवानामसुरैः सह ।।
त्रैलोक्यविजयोद्युक्तै राजन्नतिभयंकरम् ।। 24.80 ।।
अथ रामो महाबाहुस्तस्मिन्युद्धे सुदारुणे ।।
कुद्धः परशुना तेन निजघान महासुरान् ।। 24.81 ।।
प्रहारैरशनिप्रख्यैर्निघ्नन्दैत्यान्सहस्रशः ।।
चचार समरे रामः क्रुद्धः काल इवापरः ।। 24.82 ।।
हत्वा तु सकलान्दैत्यान्देवान्सर्वानहर्षयत् ।। 
क्षणेन नाशयामास रामः प्रहरतां वरः ।। 24.83 ।।
रामेण हन्यमा नास्तु समस्ता दैत्यदानवाः ।।
ददृशुः सर्वतो रामं हतशेषा भयान्विताः ।। 24.84 ।।
हतेष्वसुरसंघेषु विद्रुतेषु च कृत्स्नशः ।।
राममामंत्र्य विबुधाः प्रययुस्त्रिदिवं पुनः ।। 24.85 ।।
रामोऽपि हत्वा दितिजानभ्यनुज्ञाप्य चामरान् ।।
स्वमाश्रमं समापेदे तपस्यासक्तमानसः ।। 24.86 ।।
मृगव्याधप्रतिकृतिं कृत्वा शम्भोर्महामतिः ।।
भक्त्या संपूजयामास स तस्मिन्नाश्रमेवशी ।। 24.87 ।।
गन्धैः पुष्पैस्तथा हृद्यैर्नैवेद्यैरभिवन्दनैः ।।
स्तोत्रैश्च विधिवद्भक्त्या परां प्रीतिमुपानयत् ।। 24.88 ।।
इति श्रीब्रह्माण्डे महापुराणे वायुप्रोक्ते मध्यभागे तृतीय उपोद्धातपादेऽर्जुनोपाख्याने चतुर्विंशतितमोऽध्यायः ।। 24 ।।

वसिष्ठ उवाच ।।
ततस्त द्रक्तियोगेन स प्रीतात्मा जगत्पतिः ।।
प्रत्यक्षमगमत्तस्य सर्वैः सह मरुद्गणैः ।। 25.1 ।।
तं दृष्ट्वा देवदेवेशं त्रिनेत्रं चंद्रशेखरम् ।।
वृषेंद्रवाहनं शंभुं भूतकोटिसमन्वितम् ।। 25.2 ।।
ससंभ्रमं समुत्थाय हर्षेणाकुललोचनः ।।
प्रणाममकरोद्भक्त्या शर्वाय भुवि भार्गवः ।। 25.3 ।।
उत्थायोत्थाय देवेशं प्रणम्य शिरसासकृत् ।।
कृतांजलिपुटो रामस्तुष्टाव च जगत्पतिम् ।। 25.4 ।।
राम उवाच ।।
नमस्ते देवदेवेश नमस्ते परमेश्वर ।।
नमस्ते जगतो नाथ नमस्ते त्रिपुरांतक ।। 25.5 ।।
नमस्ते सकलाध्यक्ष नमस्ते भक्तवत्सल ।।
नमस्ते सर्वभूतेश नमस्ते वृषभध्वज ।। 25.6 ।।
नमस्ते सकलाधीश नमस्ते करुणाकर ।।
नमस्ते सकलावास नमस्ते नीललोहित ।। 25.7 ।।
नमः सकलदेवारिगणनाशाय शूलिने ।।
कपालिने नमस्तुभ्यं सर्वलोकैकपालिने ।। 25.8 ।।
श्मशानवासिने नित्यं नमः कैलासवासिने ।।
नमोऽस्तु पाशिने तुभ्यं कालकूटविषाशिने ।। 25.9 ।।
विभवेऽमरवंद्याय प्रभवे ते स्वयंभुवे ।।
नमोऽखिलजगत्कर्मसाक्षिभूताय शंभवे ।। 25.10 ।।
नमस्त्रिपथ गाफेनभासिगार्द्धंदुमौलिने ।।
महाभोगींद्रहाराय शिवाय परमात्मने ।। 25.11 ।।
भस्मसंच्छन्नदेहाय नमोऽर्काग्नींदुचक्षुषे ।।
कपर्दिने नमस्तुभ्यमंधकासुरमर्द्दिने ।। 25.12 ।।
त्रिपुरध्वंसिने दक्षयज्ञविध्वंसिने नमः ।।
गिरिजाकुचकाश्मीरविरंजितमहोरसे ।। 25.13 ।।
महादेवाय मह ते नमस्ते कृत्तिवाससे ।।
योगिध्येयस्वरूपाय शिवायाचिंत्यतेजसे ।। 25.14 ।।
स्वभक्तहृदयांभोजकर्णिकामध्यवर्त्तिने ।।
सकलागमसिद्धांतसाररूपाय ते नमः ।। 25.15 ।।
नमो निखिलयोगेंद्रबोधनायामृतात्मने ।।
शंकरायाखिलव्याप्तमहिम्ने परमात्मने ।। 25.16 ।।
नमः शर्वाय शांताय ब्रह्मणे विश्वरुपिणे ।।
आदिमध्यांतहीनाय नित्यायाव्यक्तमूर्त्तये ।। 25.17 ।।
व्यक्ताव्यक्तस्वरूपाय स्थूलसूक्ष्मात्मने नमः ।।
नमो वेदांतवेद्याय विश्वविज्ञानरूपिणे ।। 25.18 ।।
नमः सुरासुरश्रेणिमौलिपुष्पार्चितांघ्रये ।।
श्रीकंठाय जगद्धात्रे लोककर्त्रे नमोनमः ।। 25.19 ।।
रजोगुणात्मने तुभ्यं विश्वसृष्टिविधायिने ।।
हिरण्यगर्भरूपाय हराय जगदादये ।। 25.20 ।।
नमो विश्वात्मने लोकस्थितिव्या पारकारिणे ।।
सत्त्वविज्ञानरुपाय पराय प्रत्यगात्मने ।। 25.21 ।।
तमोगुणविकाराय जगत्संहारकारिणे ।।
क्ल्पान्ते रुद्ररूपाय परापर विदे नमः ।। 25.22 ।।
अविकाराय नित्याय नमः सदसदात्मने ।।
बुद्धिबुद्धिप्रबोधाय बुद्धींद्रियविकारिणे ।। 25.23 ।।
वस्वादित्यमरुद्भिश्च साध्यरुद्राश्विभेदतः ।।
यन्मायाभिन्नमतयो देवास्तस्मै नमोनमः ।। 25.24 ।।
अविकारमजं नित्यं सूक्ष्मरूपमनौपमम् ।।
तव यत्तन्न जानंति योगिनोऽपि सदाऽमलाः ।। 25.25 ।।
त्वामविज्ञाय दुर्ज्ञेयं सम्यग्ब्रह्मादयोऽपि हि ।।
संसरंति भवे नूनं न तत्कर्मात्मकाश्चिरम् ।। 25.26 ।।
यावन्नोपैति चरणौ तवाज्ञानविघातिनः ।।
तावद्भ्रमति संसारे पंडितोऽचेतनोऽपि वा ।। 25.27 ।।
स एव दक्षः स कृती स मुनिः स च पंडितः ।।
भवतश्चरणांभोजे येन बुद्धिः स्थिरीकृता ।। 25.28 ।।
सुसूक्ष्मत्वेन गहनः सद्भावस्ते त्रयीमयः ।।
विदुषामपि मूढेन स मया ज्ञायते कथम् ।। 25.29 ।।
अशब्दगोजरत्वेन महिम्नस्तव सांप्रतम् ।।
स्तोतुमप्यनलं सम्यक्त्वा महं जडधीर्यतः ।। 25.30 ।।
तस्मादज्ञानतो वापि मया भक्त्यैव संस्तुतः ।।
प्रीतश्च भव देवेश ननु त्वं भक्तवत्सलः ।। 25.31 ।।
वसिष्ठ उवाच ।।
इति स्तुतस्तदा तेन भक्त्या रामेण शंकरः ।।
मेघगंभीरया वाचा तमुवाच हसन्निव ।। 25.32 ।।
भगवानुवाच ।।
रामाहं सुप्रसन्नोऽस्मि शोंर्यशालितया तव ।।
तपसा मयि भक्त्या च स्तोत्रेण च विशेषतः ।। 25.33 ।।
वरं वरय तस्मात्त्वं यद्यदिच्छसि चेतसा ।।
तुभ्यं तत्तदशेषेण दास्याम्यहमशेषतः ।। 25.34 ।।
वसिष्ठ उवाच ।।
इत्युक्तो देवदेवेन तं प्रणम्य भृगूद्वहः ।।
कृतांजलिपुटो भूत्वा राजन्निदमुवाच ह ।। 25.35 ।।
यदि देव प्रसन्नस्त्वं वारर्होऽस्मि च यद्यहम् ।।
भवतस्तदभीप्सामि हेतुमस्त्राण्यशेषतः ।। 25.36 ।।
अस्त्रे शस्त्रे च शास्त्रे च न मत्तोऽभ्यधिको भवेत् ।।
लोकेषु मांरणेजेता न भवेत्त्वत्प्रसादतः ।। 25.37 ।।
वसिष्ठ उवाच ।।
तथेत्युक्त्वा ततः शंभुरस्त्रशस्त्राण्यशेषतः ।।
ददौ रामाय सुप्रीतः समंत्राणि क्रमान्नृप ।। 25.38 ।।
सप्रयोगं ससंहारमस्त्रग्रामं चतुर्विधम् ।।
प्रसादाभिमुखो रामं ग्राहयामास शंकरः ।। 25.39 ।।
असंगवेगं शुभ्राश्वं सुध्वजं च रथोत्तमम् ।।
इषुधी चाक्षयशरौ ददौ रामाय शंकरः ।। 25.40 ।।
अभेद्यमजरं दिव्यं दृढज्यं विजयं धनुः ।।
सर्वशस्त्रसहं चित्रं कवचं च महाधनम् ।। 25.41 ।।
अजेयत्वं च युद्धेषु शौर्यं चाप्रतिमं भुवि ।।
स्वेच्छया धारणे शाक्तिं प्राणानां च नराधिप ।। 25.42 ।।
ख्यातिं च बीजमेत्रेण तन्नाम्ना सर्वलौकिकीम् ।।
तपः प्रभावं च महत्प्रददौ भार्गवाय सः ।। 25.43 ।।
भक्ति चात्मनि रामाय दत्त्वा राजन्यथोचिताम् ।।
सहितः सकलैर्भूतैश्चामरैश्चंद्रशेखरः ।। 25.44 ।।
तेनैव वपुषा शंभुः क्षिप्रमंतरधाद्धरः ।।
कृतकृत्यस्ततो रामो लब्ध्वा सर्वमभीप्सितम् ।। 25.45 ।।
अदृश्यतां गते शर्वे महोदरमुवाच ह ।।
महोदर मदर्थे त्वमिदं सर्वमशेषतः ।। 25.46 ।।
रथचापादिकं तावत्परिरक्षितुमर्हसि ।।
यदा कृत्यं ममैतेन तदानीं त्वं मया स्मृतः ।।
रथचापादिकं सर्वं प्रहिणु त्वं मदंतिकम् ।। 25.47 ।।
वसिष्ठ उवाच ।।
तथेत्युक्त्वा गते तस्मिन्भृगुवर्यो महोदरे ।।
कृतकृत्यो गुरुजनं द्रष्टुं गंतुमियेष सः ।। 25.48 ।।
गच्छन्नथ तदासौ तु हिमाद्रिवनगह्वरे ।।
विवेश कंदरं रामो भाविकर्मप्रचोदितः ।। 25.49 ।।
स तत्र ददृशे बालं धृतप्राणमनुद्रुतम् ।।
व्याघ्रेण विप्रतनयं रुदंतं भीतभीतवत् ।। 25.50 ।।
दृष्ट्वानुकंपहृदयस्तत्परित्राणकातरः ।।
तिष्ठतिष्ठेति तं व्याघ्रं वदन्नुच्चैरथान्वयात् ।। 25.51 ।।
तमनुद्रुत्य वेगेन चिरादिव भृगूद्वहः ।।
आससाद वने घोरं शार्दूलमतिभीषणम् ।। 25.52 ।।
व्याघ्रेणानुद्रुतः सोऽपि पलायन्वनगह्वरे ।।
निपपात द्विजसुतस्त्रस्तः प्राणभयातुरः ।। 25.53 ।।
रामोऽपि क्रोधरक्ताक्षो विप्रपुत्रपरीप्सया ।।
तृणमूलं समादाय कुशास्त्रेणाभ्यमंत्रयत् ।। 25.54 ।।
तावत्तरक्षुर्बलवानाद्रवत्पतितं द्विजम् ।। 
दृष्ट्वा ननादसुभृशं रोदसी कम्पयन्निव ।। 25.55 ।।
दग्ध्वा त्वस्त्राग्निना व्याघ्रं प्रहरन्तं नखांकुरैः ।।
अकृतव्रणमेवाशु मोक्षयामास तं द्विजम् ।। 25.56 ।।
सोऽपि ब्रह्माग्निनिर्दग्धदेहः पाप्मा नभस्तले ।।
गान्धर्वं वपुरास्थाय राममाहेति सादरम् ।। 25.57 ।।
विप्रशापेन भोपूर्वमहं प्राप्तस्तरक्षुताम् ।।
गच्छामि मोचितः शापात्त्वयाऽहमधुना दिवम् ।। 25.58 ।।
इत्युक्त्वा तु गते तस्मिन्रामो वेगेन विस्मितः ।।
पतितं द्विजपुत्रं तं कृपया व्यवपद्यत ।। 25.59 ।।
माभैरेवं वदन्वाणीमारादेव द्विजात्मजम् ।।
परमृशत्तदंगानि शनैरुज्जीवयन्नृप ।। 25.60 ।।
रामेणोत्थापितश्चैवं स तदोन्मील्य लोचने ।।
विलोकयन्ददर्शाग्रे भृगुश्रेष्ठमवस्थितम् ।। 25.61 ।।
भस्मीकृतं च शार्दूलं दृष्टवा विस्मयमागतः ।।
गतभीराह कस्त्वं भोः कथं वेह समागतः ।। 25.62 ।।
केन वायं निहंतुं मामुद्यतो भस्मसात्कृतः ।।
तरक्षुर्भीषणाकारः साक्षान्मृत्युरिवापरः ।। 25.63 ।।
भयसंमूढमनमो ममाद्यापि महामते ।।
हतेऽपि तस्मिन्नखिला भान्ति वै तन्मया दिशः ।। 25.64 ।।
त्वामेव मन्ये सकलं पिता माता सुत्दृद्गुरू ।।
परमापदमापन्नं त्वं मां समुपजीवयन् ।। 25.65 ।।
आसीन्मुनिवरः कश्चिच्छांतो नाम महातपाः ।।
पुत्रस्तस्यास्मि तीर्थार्थी शालग्राममयासिषम् ।। 25.66 ।।
तस्मात्संप्रस्थितश्शैलं दिदृक्षुर्गंधमादनम् ।।
नानामुनिगणैर्जुष्टं पुण्यं बदरिकाश्रमम् ।। 25.67 ।।
गंतुकामोऽपहायाहं पंथानं तु हिमाचले ।।
प्रविशन्गहनं रम्यं प्रदेशालोकनाकुलम् ।। 25.68 ।।
दिशंप्राचीं समुद्दिश्य क्रोशमात्रमयासिषम् ।।
ततो दिष्टवशेनाहं प्राद्रवं भयपीडितः ।। 25.69 ।।
पतितश्च त्वया भूयोभूमेरुत्थापितोऽधुना ।।
पित्रेव नितरां पुत्रः प्रेम्णात्यर्थं दयालुना ।।
इत्येष मम वृत्तांतः साकल्येनोदितस्तव ।। 25.70 ।।
वसिष्ठ उवाच ।।
इति पृष्टस्तदा तेन स्ववृत्तांतमशेषतः ।।
कथयामास राजेंद्र रामस्तस्मै यथाक्रमम् ।। 25.71 ।।
ततस्तौ प्रीतिसंयुक्तौ कथयंतौ परस्परम् ।।
स्थित्वा नातिचिरं कालमथ गंतुमियेष सः ।। 25.72 ।।
अन्वीयमानस्तेनाथ रामस्तस्माद्गुहामुखात् ।।
निष्क्रम्यावसथं पित्रोः संप्रतस्थे मुदान्वितः ।। 25.73 ।।
अकृतव्रण एवासौ व्याघ्रेण भुवि पातितः ।।
रामेण रक्षितश्चाभुद्यस्माद्ध्याघ्रं विनिघ्नता ।। 25.74 ।।
तस्मात्तदेव नामास्य बभूव प्रथितं भुवि ।।
विप्रपुत्रस्य राजेंद्र तदेतत्सोऽकृतव्रणः ।। 25.75 ।।
तदा प्रभृति रामस्य च्छायेवातपगा भुवि ।।
बभूव मित्रमत्यर्थं सर्वावस्थासु पार्थिव ।। 25.76 ।।
स तेनानुगतो राजन्भृगोरासाद्य सन्निधिम् ।।
दृष्ट्वा ख्यातिं च सोऽभ्येत्य विनयेनाभ्यवादयत् ।। 25.77 ।।
स ताभ्यां प्रियमाणाभ्यामाशीर्भिरभिनंदितः ।।
दिनानि कतिचित्तत्र न्यवसत्तत्प्रियेप्सया ।। 25.78 ।।
ततस्तयोरनुमते च्यवनस्य महामुनेः ।।
आश्रमं प्रतिचक्राम शिष्यसंघैः समावृतम् ।। 25.79 ।।
नियंत्रितांतः करणं तं च संशांतमानसम् ।।
सुकन्याचापि तद्भार्यामवंदत महामनाः ।। 25.80 ।।
ताभ्यां च प्रीतियुक्ताभ्यां रामः समभिनंदितः ।।
और्वाश्रमं समापेदे द्रष्टुकामस्तपोनिधिम् ।। 25.81 ।।
तं चाभिवाद्य मेधावी तेन च प्रतिनंदितः ।।
उवास तत्र तत्प्रीत्या दिनानि कतिचिन्नृप ।। 25.82 ।।
विसृष्टस्तेन शनकैर्ऋचीकभवनं मुदा ।।
प्रतस्थे भार्गवः श्रीमानकृतव्रणसंयुतः ।। 25.83 ।।
अवंदत पितुः पित्रोर्नत्वा पादौ पृथक् पृथक् ।।
तौ च तं नृप संहर्षाच्चाशिषा प्रत्यनन्दताम् ।। 25.84 ।।
पृष्टश्च ताभ्यामखिलं निजवृत्तमुदारधीः ।।
कथयामास राजेंद्र यथावृत्तमनुक्रमात् ।। 25.85 ।।
स्थित्वा दिनानि कतिचित्तत्रापि तदनुज्ञया ।।
जगामावसथं पित्रोर्मुदा परमया युतः ।। 25.86 ।।
अभ्येत्य पितरौ राजन्नासी नावाश्रमोत्तमे ।।
अवंदत तयोः पादौ यथावद्भृगुनंदन ।। 25.87 ।।
पादप्रणामावनतं समुत्थाप्य च सादरम् ।।
आश्लिष्य नेत्रसलिलैर्नंदंतौ पर्यषिंचताम् ।। 25.88 ।।
आशीर्भिरभिनन्द्यांके समारोप्य सुहुर्मुखम् ।।
विक्षंतौ तस्य चांगानि परिस्पृश्यापतुर्मुदम् ।। 25.89 ।।
अपृच्छतांच तौ रामं कलेनैतावता त्वया ।।
किं कृतं पुत्र को वायं कुत्र वा त्वमुपस्थितः ।। 25.90 ।।
कथं सह सकाशे त्वमास्थितो वात्र वागतः ।।
त्वयेतदखिलं वत्स कथ्यतां तथ्यमावयोः ।। 25.91 ।।
इति श्रीब्रह्मांडे महापुराणे वायुप्रोक्ते मध्यभागे तृतीय 
उपोद्धातपादेऽर्जुनोपाख्याने भार्गवचरिते पञ्चविंशतितमोऽध्यायः ।। 25 ।।

वशिष्ठ उवाच ।।
इति पृष्टस्तदा ताभ्यां रामो राजन्कृतांजलिः ।।
तयोरकथयत्सर्वमात्मना यदनुष्ठितम् ।। 26.1 ।।
निदेशाद्वै कुलगुरोस्तपश्चरणमात्मनः ।।
शंभोर्निदेशात्तीर्थानामटनं च यथाक्रमम् ।। 26.2 ।।
तदाज्ञयैव दैत्यनां वधं चामरकारणात् ।।
हरप्रसादादत्रापि ह्यकृतव्रणदर्शनम् ।। 26.3 ।।
एतत्सर्वमशेषेण यदन्यच्चात्मना कृतम् ।।
कथयामास तद्रामः पित्रोः संप्रीयमाणयोः ।। 26.4 ।।
तौ च तेनोदितं सर्वं श्रुत्वा तत्कर्म विस्तरम् ।।
हृष्टौ हर्षांतरं भूयो राजन्नाप्नुवतावुभौ ।। 26.5 ।।
एवं पित्रोर्महाराज शुश्रूषां भृगुपुंगवः ।।
प्रकुर्वंस्तद्विधेयात्मा भ्रातॄणां चाविशेषतः ।। 26.6 ।।
एतस्मिन्नेव काले तु कदाचिद्धैहयेश्वरः ।।
इत्येष मृगयां गांतुं चतुरंगबलान्वितः ।। 26.7 ।।
संरज्यमाने गगने बंधूककुसुमारुणैः ।।
ताराजालद्युतिहरैः समंतादरुणांशुभिः ।। 26.8 ।।
मंदं वीजति प्रोद्धूतकेतकीवनराजिभिः ।।
प्राभातिके गंधवहे कुमुदाकरसंस्पृशि ।। 26.9 ।।
वयांसि नर्मदातीरतरुनीडाश्रयेषु च ।।
व्याहरन्स्वाकुला वाचो मनःश्रोत्रसुखावहाः ।। 26.10 ।।
नर्मदातीरतीर्थं तदवतीर्याघहारिणि ।।
तत्तोये मुनिवृंदेषु गृणात्सुब्रह्म शाश्वतम् ।। 26.11 ।।
विधिवत्कृतमैत्रेषु सन्निवृत्य सरित्तटात् ।।
आशमं प्रति गच्छत्सु मुनिमुख्येषु कर्मिषु ।। 26.12 ।।
प्रत्येकं वीरपत्नीषु व्यग्रासु गृहकर्मसु ।।
होमार्थं मुनिकल्पाभिर्दुह्यमानासु धेनुषु ।। 26.13 ।।
स्थाने मुनिकुमारेषु तं दोहं हि नयत्सु च ।।
अग्निहोत्राकुले जाते सर्वभूतसुखावहे ।। 26.14 ।।
विकसत्सु सरोजेषु गायत्सु भ्रमरेषु च ।।
वाशत्सु नीडान्निष्पत्य पतत्रिषु समंततः ।। 26.15 ।।
अनति व्यग्रमत्तेभतुरंगरथगामिनाम् ।।
गात्राल्हादविवर्द्धन्यां वेलायां मंदवायुना ।। 26.16 ।।
गच्छत्सु चाश्रमोपांतं प्रसूनजलहारिषु ।।
स्वाध्या यदक्षैर्बहुभिरजिनांबरधारिभिः ।। 26.17 ।।
सम्यक् प्रयोज्यमानेषु मंत्रेषूच्चावचेषु च ।।
प्रैषेषूच्चार्यमाणेषु हूयमानेषु वह्निषु ।। 26.18 ।।
यथा वन्मंत्रतंत्रोक्तक्रियासु विततासु च ।।
ज्वलदग्निशिखाकारे तमस्तपनतेजसि ।। 26.19 ।।
प्रतिहत्य दिशः सर्वा विवृण्वाने च मेदिनीम् ।।
सवितर्युदयं याति नैशे तमसि नश्यति ।। 26.20 ।।
तारकासु विलीनासु काष्ठासु विमलासु च ।।
कृतमैत्रादिको राजा मृगयां हैहयेश्वरः ।। 26.21 ।।
निर्ययौ नगरात्तस्मात्पुरोहितसमन्वितः ।।
बलैः सर्वैः समुदितैः सवाजिरथकुंजरैः ।। 26.22 ।।
सचिवः सहितः श्रीमान् सवयोभिश्च राजभिः ।।
महता बलभारेण नमयन्वसुधातलम् ।। 26.23 ।।
नादयन्रथघोषेण ककुभः सर्वतो नृपः ।।
स्वबलौघपदक्षेपप्रक्षुण्णावनिरेणुभिः ।। 26.24 ।।
ययौ संच्छादयन्व्योम विमानशतसंकुलम् ।।
संप्रवश्य वनं घोरं विंध्योद्रेर्बलसंचयैः ।। 26.25 ।।
भृशं विलोलया मास समंताद्राजसत्तमः ।।
परिवार्य वनं तत्तु स राजा निजसैनिकैः ।। 26.26 ।।
मृगान्नानाविधान्हिंस्रान्निजघान शितैः शरैः ।।
आकर्णकृष्टकोदंडयोधमुक्तैः शितेषुभिः ।। 26.27 ।।
निकृत्तगात्राः शार्दूला न्यपतन्भुवि केचन ।।
उदग्रवेगपादातखड्गखंडितविग्रहाः ।। 26.28 ।।
वराहयूथपाः केचिद्रुधिरार्द्रा धरामगुः ।।
प्रचंडशाक्तिकोन्मुक्तशक्तिनिर्भिन्नमस्तकाः ।। 26.29 ।।
मृगौघाः प्रत्यपद्यंत पर्वता इव मेदिनीम् ।।
नाराचा विद्धसर्वांगाः सिंहर्क्षशरभादयः ।। 26.30 ।।
वसुधामन्वकीर्यंत शोणितार्द्राः समंततः ।।
एवं सवागुरैः कैश्चित्पतद्भिः पतितैरपि ।। 26.31 ।।
श्वभिश्चानुद्रुतैः कैश्चिद्धावमानैस्तथा मृगैः ।।
आत्तैर्विक्रोशमानैश्च भीतैः प्राणभयातुरैः ।। 26.32 ।।
युगापाये यथात्यर्थं वनमाकुलमाबभौ ।।
वराहसिंहशार्दूलश्वाविच्छशकुलानि च ।। 26.33 ।।
चमरीरुरुगोमायुगवयर्क्षवृकान्बहून् ।।
कृष्णसारान्द्वीपिमृगान्रक्तखड्गमृगानवि ।। 26.34 ।।
विचित्रांगान्मृगानन्यान्न्यंकूनपि च सर्वशः ।।
बालान्स्तनंधयान्यूनः स्थविरान्मिथुनान्गणान् ।। 26.35 ।।
निजघ्नुर्निशितैः शस्त्रैः शस्त्रवध्यान्हि सैनिकाः ।। 
एवं हत्वा मृगान् घोरान्हिंस्रप्रायानशेषतः ।। 26.36 ।।
श्रमेण महता युक्ता बभूवुर्नृपसैनिकाः ।।
मध्ये दिनकरे प्राप्ते ससैन्यः स तदा नृपः ।। 26.37 ।।
नर्मदां धर्मसंतप्तः पिपासुरगमच्छनैः ।।
अवतीय ततस्तस्यास्तोये सबलवाहनः ।। 26.38 ।।
विजागाह शुभे राजा क्षुत्तृष्णापरिपीडितः ।।
स्नात्वा पीत्वा च सलिलं स तस्याः सुखशीतलम् ।। 26.39 ।।
बिसांकुराणि शुभ्राणि स्वादूनि प्रजघास च ।।
विक्रीड्य तोये सुचिरमुत्तीर्य सबलो नृपः ।। 26.40 ।।
विशश्राम च तत्तीरे तरुखंडोपमंडिते ।।
आलंबपाने तिग्मांशौ ससैन्यः सानुगो नृपः ।। 26.41 ।।
निश्चक्राम पुरं गंतुं विंध्याद्रिवनगह्वरात् ।।
स गच्छन्नेव ददृशे नर्मदा तीरमाश्रितम् ।। 26.42 ।।
आश्रमं पुण्यशीलस्य जमदग्नेर्महात्मनः ।।
ततो निवृत्य सैन्यानि दूरेऽवस्थाप्य पार्थिवः ।। 26.43 ।।
परिचारैः कतिपथैः सहितोऽयात्तदाशमम् ।।
गत्वा तदाश्रमं रम्यं पुरोहितसमन्वितः ।। 26.44 ।।
उपेत्य मुनिशार्दूलं ननाम शिरसा नृपः ।।
अभिनं द्याशषा तं वै जमदग्निर्नृपोत्तमम् ।। 26.45 ।।
पूजयामास विधिवदर्घपाद्यासनादिभिः ।।
संभावयित्वा तां पूजां विहितां मुनिना तदा ।। 26.46 ।।
निषसादासने शुभ्र पुरस्तस्य महामुनेः ।।
तमासीनं नृपवरं कुशासनगतो मुनिः ।। 26.47 ।।
पप्रच्छ कुशलप्रश्नं पुत्रमित्रादिबंधुषु ।।
सह संकथयंस्तेन राज्ञा मुनिवरोत्तमः ।। 26.48 ।।
स्थित्वा नातिचिरं कालमातिथ्यार्थं न्यमंत्रयत् ।।
ततः स राजा सुप्रीतो जमदग्नि मभाषत ।। 26.49 ।।
महर्षे देहि मेऽनुज्ञां गमिष्यामि स्वकं पुरम् ।।
समग्रवाहनबलो ह्यहं तस्मान्महामुने ।। 26.50 ।।
कर्तु न शक्यमा तिथ्यं त्वया वन्याशिना वने ।।
अथवा त्वं तपःशक्त्या कर्तुमातिथ्यमद्य मे ।। 26.51 ।।
शक्नोष्यपि पुरीं गंतुं मामनुज्ञातुर्हसि ।।
अन्यथा चेत्खलैः सैन्यैरत्यर्थं मुनिसत्तम ।। 26.52 ।।
तपस्विनां भवेत्पीडा नियमक्षयकारिका ।।
वसिष्ठ उवाच ।।
इत्येवमुक्तः स मुनिस्तं प्राहस्थीयतां क्षणम् ।। 26.53 ।।
सर्वं संपादयिथ्येऽहमातिथ्यं सानुगस्य ते ।।
इत्युक्त्वाहूय तां दोग्ध्रीमुवाचायं ममातिथिः ।। 26.54 ।।
उपाग तस्त्वया तस्मात्क्रियतामद्य सत्कृतिः ।।
इत्युक्ता मुनिना दोग्ध्री सातिथेयमशेषतः ।।
दुदोह नृपतेराशु यद्योग्यं मुनिगौरवात् ।। 26.55 ।।
अथाश्रमं तत्सुरराजसद्मनिकाशमासीद्भृगुपुंगवस्य ।।
विभूतिभेदैरविचिन्त्यरुपमनन्यसाध्यं सुरभिप्रभावात् ।। 26.56 ।।
अनेकरत्नोज्ज्वलचित्रहेमप्रकाशमालापरिवीतमुच्चैः ।।
पूर्णेन्दुशुभ्राभ्रविषक्तश्रृंगैः प्रासादसंघैः परिवीतमंतः ।। 26.57 ।।
कांस्यारकूटारसताम्रहेमदुर्वर्णसौधो पलदारुमृद्भिः ।।
पृथग्विमिश्रैर्भवनैरनेकैः सद्भासितं नेत्रमनोभिरामैः ।। 26.58 ।।
महार्हरत्नोज्ज्वलहेमवेदिकानिष्कूटसोपानकुटीविटंककैः ।।
तुलाकपाटर्गलकुड्यदेहलीनिशांतशालाजिरशोभितैर्भृशम् ।। 26.59 ।।
वलभ्यलिंदांगपाचारुतोरणैरदभ्रपर्यंतचतुष्किकादिभिः ।।
स्तंभेषु कुड्येषु च दिव्यरत्नविचित्रचित्रैः परिशोभमानैः ।। 26.60 ।।
उच्चावचै रत्नवरैर्विचित्रसुवर्णसिंहासनपीठिकाद्यैः ।।
स भक्ष्यभोज्यादिभि रन्नपानैरुपेतभांडोपगतैकदेशैः ।। 26.61 ।।
गृहैरमर्त्योचितसर्वसंपत्समन्वितैर्नेत्रमनोऽभिरामैः ।।
तस्याश्रमं सन्नगरोपमानं बभौ वधूभिश्चमनोहराभिः ।। 26.62 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादेऽर्जुनोपाख्याने षड्विंशतितमोऽध्यायः ।। 26 ।।

वसिष्ठ उवाच ।।
तस्मिन्पुरे सन्तुलितामरेंद्रपुरीप्रभावे मुनिवर्यधेनुः ।।
विनिर्ममे तेषु गृहेषु पश्चात्तद्योग्यनारीनरवृंदजातम् ।। 27.1 ।।
विचित्रवेषाभरणप्रसूनगन्धांशुकालंकृतविग्रहाभिः ।।
सहावभावाभिरुदारचेष्टाश्रीकांतिसौन्दर्यगुणान्विताभिः ।। 27.2 ।।
मंदस्फुरद्दन्तमरीचिजाल विद्योतिताननसरोजजितेंदुभाभिः ।।
प्रत्यग्रयौवनभरासवल्गुगीर्भिः स प्रेममंथरकटाक्षनिरीक्षणाभिः ।। 27.3 ।।
प्रीतिप्रसन्नहृदयाभिरतिप्रभाभिः श्रृंगारकल्पतरुपुष्पविभूषिताभिः ।।
देवांगनातुलितसौभगसौकुमार्यरूपाभिलाषमधुराकृतिरंजिताभिः ।। 27.4 ।।
उत्तप्तहेमकलशोपमचारुपीनवक्षोरुहद्वयभरानतमध्यमाभिः ।।
श्रोणीभराक्रमणखेदपरिश्रितास्मृगारक्तपावकरसारुणितांघ्रिभूभिः ।। 27.5 ।।
केयूरहारमणिकंकणहेम कंठसूत्रामलश्रवणमण्डलमंडिताभिः ।।
स्रग्दामचुम्बितसकुन्तलकेशपाशकांचीकलापपरिशिंजितनूपुराभिः ।। 27.6 ।।
आमृष्टरोषपरिसांत्वननर्महासकेलीप्रियालपनभर्त्सनरोषणेषु ।।
भावेषु पार्थिवनिजप्रियधैर्यबन्धसर्वापहारचतुरेषु कृतांतराभिः ।। 27.7 ।।
तन्त्रीस्वनोपमितमंजुलसौम्यगेयगंधर्वतारमधुरारवभाषिणीभिः ।।
वीणाप्रवीणतरपाणितलांगुलीभिर्गंभीरचक्रचटुवादरतोत्सुकाभिः ।। 27.8 ।।
स्त्रीभिर्मदालस तराभिरतिप्रगल्भभावाभिराकुलितकामुकमानसाभिः ।।
कामप्रयोगनिपुणाभिरहीनसंपदौदार्यरूपगुणशीलसमन्विताभिः ।। 27.9 ।।
संख्यातिगाभिरनिशं गृहकृत्यकर्मव्यग्रात्मकाभिरपि तत्परिचारिकाभिः ।।
पुंभिश्च तद्गुणगणोचितरूपशोभैरुद्भासितैर्गृहचरैः परितः परीतम् ।। 27.10 ।।
सराजमार्गापणसौधसद्मसोपानदेवालयचत्वरेषु ।।
पौरैरशेषार्थगुणैः समंतादध्यास्यमानं परिपूर्णकामैः ।। 27.11 ।।
अनेक रत्नोज्ज्वलितैर्विचित्रैः प्रासादसंघैरतुलैरसंख्यैः ।।
रथाश्वमातंगखरोष्ट्रगोजायोग्यैरनेकैरपि मंदिरैश्च ।। 27.12 ।।
नरेंद्रसामंतनिषादिसादिपदातिसेनपतिनायकानाम् ।।
विप्रादिकानां रथिसारथीनां गृहैस्तथा मागधबंदिनां च ।। 27.13 ।।
विविक्तरथ्यापणचित्रचत्वरैरनेकवस्तुक्रयविक्रयैश्च ।।
महाधनोपस्करसाधुनिर्मितैर्गृहैश्च शुभ्रैर्गणिकाजनानाम् ।। 27.14 ।।
महार्हरत्नोज्ज्वलतुंगगोपुरैः सह श्वगृध्रव्रजनर्तनालयैः ।।
चित्रैर्ध्वचैश्चापि पताकिकाभिः शुभ्रैः पटैर्मण्डपिकाभिरुन्नतैः ।। 27.15 ।।
कह्लारकंजकुमुदोत्पलरेणुवासितैश्चकाह्वहंसकुररीबकसारसानाम् ।।
नानारवाढ्यरमणीयतटाकवापीसरोवरैश्चापि जलोपपन्नैः ।। 27.16 ।।
चूतप्रियालपनसाम्रमधूकजंबूप्लक्षैर्नवैश्च तरुभिश्च कृतालवालैः ।।
पर्यंतरोपितमनोरमनागकेतकीपुन्नागचंपकवनैश्च पतत्रिजुष्टैः ।। 27.17 ।।
मंदारकुंदकरवीरमनोज्ञयूथिकाजात्यादिकैर्विविधपुष्पफलैश्च वृक्षैः ।।
संलक्ष्यमाणपरितोपवनालिभिश्च संशोभितं जगति विस्मयनीयरूपैः ।। 27.18 ।।
सर्वर्त्तुकप्रवरसौरभवायुमंदमंदप्रचारिभर्त्सितधर्मकालम् ।।
इत्थ सुरासुरमनोरमभोगसंपद्विस्पष्टमानविभवं नगरं नरेंद्र ।। 27.19 ।।
सौभाग्यभोगममितं मुनिहोमधेनुः सद्यो विधाय विनिवेदयदाशु तस्मै ।।
ज्ञात्वा ततो मुनिवरो द्विजहोमधेन्वा संपादितं नरपते रुचिरातिथेयम् ।। 27.20 ।।
आहूय कंचन तदंतिक मात्मशिष्यं प्रास्थापयत्सगुणशालिनमाशु राजन् ।।
गत्वा विशामधिपतेस्तरसा समीपं संप्रश्रयं मुनिसुतस्तमिदं बभाषे ।। 27.21 ।।
आतिथ्यमस्मदुपपादितमाशु राज्ञा संभावनीयमिति नः कुलदेशिकाज्ञा ।।
राजा ततो मुनिवरेण कृताभ्यनुज्ञः संप्राविशत्पुरवरं स्वकृते कृतं तत् ।। 27.22 ।।
सर्वोपभोग्यनिलयं मुनिहोमधेनुसामर्थ्यसूचकमशोषबलैः समेतः ।।
अन्तः प्रविश्य नगरर्द्धिमशेषलोकसंमोहिनीम् भिसमीक्ष्य स राजवर्यः ।। 27.23 ।।
प्रीतिप्रसन्नवदनः सबलस्तु दानी धीरोऽपि विस्मयमवाप भृशं तदानीम् ।।
गच्छन्सुरस्त्रीनयना लियूथपानैकपात्रोचितचारुमूर्त्तिः ।। 27.24 ।।
रेमे स हैहयपतिः पुरराजमार्गे शक्रः कुबेरवसताविव सामरौघः ।।
तं प्रस्थितं राजपथात्समंतात्पौरांगनाश्चन्दनवारिसिक्तैः ।। 27.25 ।।
प्रसूनलाजाप्रकरैरजस्रमवीपृषन्सौधगताः सुत्दृद्यैः ।।
अभ्यागतार्हणसमुत्सुकपौरकांता हस्तारविंदगलितामललाजवर्षैः ।। 27.26 ।।
कालेयपंकसुरभीकृतनन्दनोत्थशुभ्रप्रसूननिकरैरलिवृन्दगीतैः ।।
तत्रत्यपौरवनितांजनरत्नसारमुक्ताभिरप्यनुपदं प्रविकीर्यमामः ।। 27.27 ।।
व्यभ्राजतावनिपतिर्विशदैः समंताच्छीतांशुरश्मिनिकरैरिव मंदराद्रिः ।।
ब्राह्मीं तपःश्रिय मुदारगणमचिंत्यां लोकेषु दुर्लभतरां स्पृहणीयशोभाम् ।। 27.28 ।।
पश्यन्विशामधिपतिः पुरसंपदं तामुच्चैः शशंस मनसा वचसेव राजन् ।।
मेने च हैहयपतिर्भुवि दुर्लभेयं क्षात्री मनोहरतरा महिता हि संपत् ।। 27.29 ।।
अस्याः शतांशतुलनामपि नोपगंतुं विप्रशियः प्रभवतीति सुरार्चितायाः ।।
मध्येपुरं पुरजनोपचितां विभूतिमालोकयन्सह पुरोहितमंत्रिसार्थैः ।। 27.30 ।।
गच्छत्स्वपार्श्वचर दर्शितवर्णसौधो लेभे मुदं पुरजनैः परिपूज्यमानः ।।
राजा ततो मुनिवरोपचितां सपर्यामात्मानुरूपमिह सानुचरो लभस्व ।। 27.31 ।।
इत्यश्रमेण नृपतिर्विनिवर्त्तयित्वा स्वार्थं प्राल्पितगृहाभिमुखो जगाम ।।
पौरेः समेत्य विविधार्हणपाणिभिश्च मार्गे मुदा विरचिताजलिभिः समंतात् ।। 27.32 ।।
संभावितोभ्यनुपदं जयशब्दघोषैस्तूर्यारवैश्च बधिरीकृतदिग्विभागैः ।।
कक्षांतराणि नृपतिः शनकैरतीत्य त्रीणि क्रमेण च ससंभ्रमकंचुकीनि ।। 27.33 ।।
दूरप्रसारितपृथग्जनसंकुलानि सद्माविवेश सचिवादरदत्तहृस्तः ।।
तत्र प्रदीपदधिदर्पणगन्धपुष्पदूर्वाक्षतादिभिरलं पुरकामिनीभिः ।। 27.34 ।।
निर्याय राजभवनांतरतः सलीलमानंदितो नरपतिर्बहुमान पूर्वकम् ।।
ताभिः समाभिविनिवेशितमाशु नानारत्नप्रवेकरुचिजालविराजमानम् ।। 27.35 ।।
सूक्ष्मोत्तरच्छदमुदारयशा मनोज्ञमध्या रुरोह कनकोत्तरविष्टरं तम् ।।
तस्मिन्गृहे नृप तदीयपुरंध्रिवर्गः स्वासीनमाशु नृपतिर्विविधार्हणाभिः ।। 27.36 ।।
वाद्यादिभिस्तदनुभूषणगंधपुष्पवस्त्राद्यलंकृतिभिरग्र्यमुदं ततान ।।
तस्मिन्नशेषदिवसोचितकर्म सर्वं निर्वर्त्य हैहयपतिः स्वमतानुसारम् ।। 27.37 ।।
नाना विधालयननर्मविचित्रकेलीसंप्रेक्षितैर्दिनमशेषमलं निनाय ।।
कृत्वा दिनांतसमयोचितकर्म चैव राजा स्वमंत्रिसचिवानुगतः समंतात् ।। 27.38 ।।
आसन्नभृत्यकरसंस्थितदीपकौधसंशांतसंतमसमाशु सदः प्रपेदे ।।
तत्रासने समुपविश्य पुरोधमंत्रिसामंतनायकशतैः समुपास्यमानः ।। 27.39 ।।
अन्वास्त राजसमितौ विविधैर्विनोदैर्हृष्टः सुरेंद्र इव देवगणैरुपेतः ।।
ततश्चिरं विविधवाद्यविनोदनृत्तप्रेक्षाप्रवृत्तहसनादिकथाप्रसंगः ।। 27.40 ।।
आसांचकार गणिकाजन्नर्महासक्रीडाविलासपरितोषितचित्तवृत्तिः ।।
इत्थं विशामधिपतिर्भृशमानिशार्द्धं नानाविहारविभवानुभवैरनेकैः ।। 27.41 ।।
स्थित्वानुगान्नरपतीनपि तन्निवासं प्रस्थाप्य वासभवनं स्वयमप्ययासीत् ।।
तद्राजसैन्यमखिलं निजवीर्यशौर्यसंपत्प्रभावमहिमानुगुणं गृहेषु ।। 27.42 ।।
आत्मानुरुपविभवेषु महार्हवस्त्रस्रग्भूषणादिभिरलं मुदितं बभूव ।।
सैन्यानि तानि नृपतेर्विविधान्नपानसद्भक्ष्यभोज्यमधुमांसपयोघृताद्यैः ।। 27.43 ।।
तृप्तान्यवात्सुरखिलानि सुखोपभौगैस्तस्यां नरेद्रपुरि देवगणा दिवीव ।।
एवं तदा नरपतेरनुयायिनस्ते नानाविधोचितसुखानुभवप्रतीताः ।। 27.44 ।।
अन्योन्यमूचुरिति गेहधनादिभिर्वा किं साध्यते वयमिहैव वसाम सर्वे ।।
राजापि शार्वरविधानमथो विधाय निर्वर्त्य वासभवने शयनीयमग्र्यम् ।।
अध्यास्य रत्ननिकरैरति शैभि भद्रं निद्रामसेवत नरेंद्र चिरं प्रतीतः ।। 27.45 ।।
इति श्रीब्रह्मांडे महापुराणे वायुप्रोक्ते मध्यभागे तृतीय
उपोद्धातपादेऽर्जुनोपाख्याने सप्तविंशतितमोऽध्यायः ।। 27 ।।

वसिष्ठ उवाच ।।
स्वपंतमेत्य राजानं सूतमागधवंदिनः ।।
प्रवोधयितुमव्यग्रा जगुरुच्चैर्निशात्यये ।। 28.1 ।।
वीणावेणुरवोन्मिश्रकलतालततानुगम् ।।
समस्तश्रुतिसुश्राव्यप्रशस्तमधुरस्वरम् ।। 28.2 ।।
स्निग्धकंठाः सुविस्पष्टमूर्च्छनाग्रामसूचितम् ।।
जगुर्गेयं मनोहारि तारमंद्रलयान्वितम् ।। 28.3 ।।
ऊचुश्च तं महात्मानं राजानं सूतमागधाः ।।
स्वपंतं विविधा वाचो बुबोधयिषवः शनेः ।। 28.4 ।।
पस्यायमस्तमभ्येति राजेंद्रेन्दुः पराजितः ।।
विवर्द्धमानया नूनं तव वक्त्रांबुजश्रिया ।। 28.5 ।।
द्रष्टुं त्वदान नांभोजं समुत्सुक इवाधुना ।।
तमांसि भिंदन्नादित्यः संप्राप्तो ह्युदयं विभो ।। 28.6 ।।
राजन्नखिलशीतांशुवंशमौलिशिखामणे ।।
निद्रया लं महाबुद्धे प्रतिवुध्यस्व सांप्रतम् ।। 28.7 ।।
इति तेषां वचः श्रृण्वन्नबुध्यत महीपतिः ।।
क्षीराब्दौ शेषशयनाद्यथापंकजलोचनः ।। 28.8 ।।
विनिद्राक्षः समुत्थाय कर्म नैत्यकमादरात् ।।
चकारावहितः सम्यग्जयादिकमशेषतः ।। 28.9 ।।
देवतामभिवंद्येष्टां गां दिव्यस्रग्गंधभूषणः ।।
कृत्वा दूर्वांजनादर्शमंगल्यालम्बनानि च ।। 28.10 ।।
दत्त्वा दानानि चार्थिभ्यो नत्वा गोब्रह्मणानपि ।।
निष्क्रम्य च पुरात्तस्मादुपतस्थे च भास्करम् ।। 28.11 ।।
तावदभ्याययुः सर्वं मंत्रिसामंतनायकाः ।।
रचितांजलयो राजन्नेमुश्च नृपसत्तमम् ।। 28.12 ।।
ततः स तैः परिवृतः समुपेत्य तपोनिधिम् ।।
ननाम पादयोस्तस्य किरीटेनार्कवर्चसा ।। 28.13 ।।
आशीर्भिरभिनंद्याथ राजानं मुनिपुंगवः ।।
प्रश्रयावनतं साम्ना तमुवाचास्यतामिति ।। 28.14 ।।
तमासीनं नरपतिं महार्षिः प्रीतमानसः ।।
उवाच रजनी व्युष्टा सुखेन तव किं नृप ।। 28.15 ।।
अस्माकमेव राजेंद्र वने वन्येन जीवताम् ।।
शक्यं मृगसधर्माणां येन केनापि वर्त्तितुम् ।। 28.16 ।।
अरण्ये नागराणां तु स्थितिरत्यंतदुःसहा ।।
अनभ्यस्तं हि राजेंद्र ननु सर्वं हि दुष्करम् ।। 28.17 ।।
वनवासपरिक्लेशं भवान्यत्सानुगोऽसकृत् ।।
आप्तस्तु भवतो नूनं सा गौरवसमुन्नतिः ।। 28.18 ।।
इत्युक्तस्तेन मुनिना स राजा प्रीतिपूर्वकम् ।।
प्रहसन्निव तं भूयो वचनं प्रत्यभाषत ।। 28.19 ।।
ब्रह्मन्किमनया ह्युक्त्या दृष्टस्ते यादृशो महान् ।।
अस्माभिमहिमा येन विस्मितं सकलं जगत् ।। 28.20 ।।
भवत्प्रभावसंजातविभवाहतचेतसः ।।
इतो न गंतुमिच्छंति सैनिका मे महामुने ।। 28.21 ।।
त्वादृशानां जगंतीह प्रभावैस्तपसां विभो ।।
ध्रियंते सर्वदा नूनमचिंत्यं ब्रह्मवर्चसम् ।। 28.22 ।।
नैव चित्रं तव विभो शक्रोति तपसा भवान् ।।
ध्रुवं कर्त्तुं हि लोकानामवस्थात्रितयं क्रमात् ।। 28.23 ।।
सुदृष्टा ते तपःसिद्धिर्महती लोकपूजिता ।।
गमिष्यामि पुरीं ब्रह्मन्ननुजानातु मां भवान् ।। 28.24 ।।
वसिष्ठ उवाच ।।
इत्युक्तस्तेनस मुनिः कार्त्तवीर्येण सादरम् ।।
संभावयित्वा नितरां तथेति प्रत्यभाषत ।। 28.25 ।।
मुनिना समनुज्ञातो विनिष्क्रम्य तदाश्रमात् ।।
सैन्यैः परिवृतः सर्वैः संप्रतस्थे पुरीं प्रति ।। 28.26 ।।
स गच्छंश्चिंतयामास मनसा पथि पार्थिवः ।।
अहोऽस्य तपसः सिद्धिर्लोक विस्मयदायिनी ।। 28.27 ।।
यया लब्धेदृशी धेनुः सर्वकामदुहां वरा ।।
किं मे सकलराज्येन योगर्द्ध्या वाप्यनल्पया ।। 28.28 ।।
गोरत्नभूता यदियं धेनुर्मुनिवरे स्थिता ।।
अनयोत्पादिता नूनं संपत्स्वर्गसदामपि ।। 28.29 ।।
ऋद्धमैंद्रमपि व्यक्तं पदं त्रैलोक्यपूजितम् ।।
अस्या धेनोरहं मन्ये कलां नार्हति षोडशीम् ।। 28.30 ।।
इत्येवं चिंतयानं तं पश्चादभ्येत्य पार्थिवम् ।।
चन्द्रगुप्तोऽब्रवीन्मंत्री कृतांजलि पुटस्तदा ।। 28.31 ।।
किमर्थं राजशार्दूल पुरीं प्रतिगमिष्यसि ।।
रक्षितेन च राज्येन पुर्या वा किं फलं तव ।। 28.32 ।।
गोरत्नभूता नृपतेर्यावर्धेनुर्न चालये ।।
वर्त्तते नार्द्धमपि ते राज्यं शून्यं तव प्रभो ।। 28.33 ।।
अन्यच्च दृष्टमाश्चर्यं मया राजञ्छृणुष्व तत् ।।
भवनानि मनोज्ञानि मनोज्ञाश्च तथा स्त्रियः ।। 28.34 ।।
प्रासादा विविधाकारा धनं चादृष्टसंक्षयम् ।।
धेनो तस्यां क्षणेनैव विलीनं पश्यतो मम ।। 28.35 ।।
तत्तपोवनमेवासीदिदानीं राजसत्तम ।।
एवंप्रभावा सा यस्य तस्य किं दुर्लं भवेत् ।। 28.36 ।।
तस्माद्रत्नार्हसत्त्वेन स्वीकर्त्तव्या हि गौस्त्वया ।।
यदि तेऽनुमतं कृत्यमाख्येयमनुजीविभिः ।। 28.37 ।।
राजोवाच ।।
एवमेवाहमप्येनां न जानामीत्यसांप्रतम् ।।
ब्रह्मस्वं नापहर्तव्यमिति मे शङ्कते मनः ।। 28.38 ।।
एवं ब्रुवंतं राजानमिदमाह पुरोहितः ।।
गर्गो मतिमतां श्रेष्ठो गर्हयन्निव भूपते ।। 28.39 ।। 
ब्रह्मस्वं नापहर्त्तव्यमापद्यपि कथंचन ।।
ब्रह्मस्वसदृशं लोके दुर्जरं नेह विद्यते ।। 28.40 ।।
विषं हंत्युपयोक्तारं लक्ष्यभूतं तु हैहय ।।
कुलं समूलं दहति ब्रह्मस्वारणिपावकः ।। 28.41 ।।
अनिवार्यमिदं लोके ब्रह्मस्वंदुर्जरं विषम् ।।
पुत्रपौत्रान्तफलदं विपाककटु पार्थिव ।। 28.42 ।।
एश्वर्यमूढं हि मनः प्रभूममसदात्मनाम् ।। 
किन्नामासन्न कुरुते नेत्रास द्विप्रलोभितम् ।। 28.43 ।।
वेदान्यस्त्वामृते कोऽन्यो विना दानान्नृपोत्तम ।।
आदानं चिंतयानो हि बाह्मणेष्वभिवाञ्छति ।। 28.44 ।।
ईदृशस्त्वं महाबाहो कर्म सज्जननिंदितम् ।।
मा कृथास्तद्धि लोकेषु यशोहानिकरं तव ।। 28.45 ।।
वंशे महति जातस्त्वं वदान्यानां प्रहीभुजाम् ।।
यशांशि कर्मणानेन संप्रतं माव्यनीवशः ।। 28.46 ।।
अहोऽनुजीविनः किंचिद्भर्तारं व्यसनार्णवे ।।
तत्प्रसादसमुन्नद्धा मज्जयं त्यनयोन्मुखाः ।। 28.47 ।।
श्रिया विकुर्वन्पुरुषकृत्यचिंत्ये विचेतनः ।।
तन्मतानुप्रवृत्तिश्च राजा सद्यो विषीदति ।। 28.48 ।।
अज्ञातमुनयो मंत्री राजानमनयांबुधौ ।।
आत्मना सह दुर्बुद्धिर्लोहनौरिव मज्जयेत् ।। 28.49 ।।
तस्मात्त्वं राजशार्दूल मूढस्य नयवर्त्मनि ।।
मतमस्य सुदुर्बुद्धेर्नानुवर्त्तितुमर्हसि ।। 28.50 ।।
एवं हि वदतस्तस्य स्वामिश्रेयस्करं वचः ।।
आक्षिप्य मन्त्री राजानमिदं भूयो ह्यभाषत ।। 28.51 ।।
ब्राह्मणोऽयं स्वजातीयहितमेव समीक्षते ।।
महांति राजकार्याणि द्विजैर्वेत्तुं न शक्यते ।। 28.52 ।।
राज्ञैव राजकार्याणि वेद्यानि स्वमनीषया ।। 
विना वै भोजनादाने कार्यं विप्रो न विंदति ।। 28.53 ।।
ब्राह्मणो नावमंतव्यो वंदनीयश्च नित्यशः ।।
प्रतिसंग्राहयणीयश्च नाधिकं साधितं क्वचित् ।। 28.54 ।।
तस्मात्स्वीकृत्य तां धेनुं प्रयाहि स्वपुरं नृप ।।
नोचेद्राज्यं परित्यज्य गच्छस्वतपसे वनम् ।। 28.55 ।।
क्षमावत्त्वं ब्राह्मणानां दण्डः क्षत्रस्य पार्थिव ।।
प्रसह्य हरणे वापि नाधर्मस्ते भविष्यति ।। 28.56 ।।
प्रसह्य हरणे दोषं यदि संपश्यसे नृप ।।
दत्त्वा मूल्यं गवाश्वाद्यमृषेर्थेनुः प्रगृह्यताम् ।। 28.57 ।।
स्वीकर्तव्या हि सा धेनुस्त्वया त्वं रत्नभागयतः ।।
तपोधनानां हि कुतो रत्नसंग्रहणादरः ।। 28.58 ।।
तपोधन बलः शांतः प्रीतिमान्स नृप त्वयि ।।
तस्मात्ते सर्वथा धेनुं याचितः संप्रदास्यति ।। 28.59 ।।
अथ वा गोहिरण्यद्यं यदन्यदभिवाञ्छितम् ।।
संगृह्य वित्तं विपुलं धेनुं तां प्रतिदास्यति ।। 28.60 ।।
अनुपेक्ष्यं महद्रत्नं राज्ञा वै भूतिमिच्छता ।।
इति मे वर्त्तते बुद्धिः कथं वा मन्यते भवान् ।। 28.61 ।।
राजोवाच ।।
गत्वा त्वमेव तं विप्रं प्रसाद्य च विशेषतः ।।
दत्त्वा चाभीप्सितं तस्मै तां गामानय मंत्रिक ।। 28.62 ।।
वसिष्ठ उवाच ।।
एवमुक्तस्ततोराज्ञा स मंत्री विधिचोदितः ।।
निवृत्य प्रययौ शीघ्रं जमदग्नेरथाश्रमम् ।। 28.63 ।।
गते तु नृपतौ तस्मिन्नकृतव्रणसंयुतः ।।
समिदानयनार्थाय रामोऽपि प्रययौ वनम् ।। 28.64 ।।
ततः स मंत्री सबलः समासाद्य तदाश्रमम् ।।
प्रणम्य मुनिशार्दूलमिदं वचनमब्रवीत् ।। 28.65 ।।
चंद्रगुप्त उवाच ।।
ब्रह्मन्नृपतिनाऽज्ञप्तं राजा तु भुवि रत्नभाक् ।।
रत्नभूता च धेनुः सा भुवि दोग्ध्रीष्वनुत्तमा ।। 28.66 ।।
तस्माद्रत्नंसुवर्णं वा मूल्यमुक्त्वा यथोचितम् ।।
आदाय गोरत्नभूतां धेनुं मे दातुमर्हसि ।। 28.67 ।।
जमदग्निरुवाच ।।
होमधेनुरियं मह्यं न दातव्या हि कस्यचित् ।। 
राजा वदान्यः स कथं ब्रह्मस्वमभिवाञ्छति ।। 28.68 ।।
मंत्र्युवाच ।।
रत्नभाक्त्वंन नृपतिर्द्धेनुं ते प्रतिकांक्षति ।।
गवायुतेन तस्मात्त्वं तस्मै तां दातुमर्हसि ।। 28.69 ।।
जमदग्निरुवाच ।।
क्रयविक्रययोर्नाहं कर्त्ता जातु कथंचन ।।
हविर्धानीं च वै तस्मान्नोत्सहे दातुमंजसा ।। 28.70 ।।
मंत्र्युवाच ।।
राज्यार्धेनाथ वा ब्रह्मन्सकलेनापि भूभृतः ।।
देहि धेनुमिमामेकां तत्ते श्रेयो भविष्यति ।। 28.71 ।।
जमदग्निरुवाच ।।
जीवन्नाहं तु दास्यामि वासवस्यापि दुर्मते ।।
गुरुणा याचितं किं ते वचसा नृपतेः पुनः ।। 28.72 ।।
मंत्र्युवाच ।।
त्वमेव स्वेच्छया राज्ञे देहि धेनुं सुहृत्तया ।।
यथा बलेन नीतायां तस्यां त्वं किं करिष्यसि ।। 28.73 ।।
जमदग्निरुवाच ।।
दाता द्विजानां नृपतिः स यद्यप्याहरिष्यति ।।
विप्रोऽहं किं करिष्यामि स्वेच्छावितरणं विना ।। 28.74 ।।
वसिष्ठ उवाच ।।
इत्येवमुक्तः संक्रुद्धः स मंत्री पापचेतनः ।।
प्रसह्य नेतुमारेभे मुनेस्तस्य पयस्विनीम् ।। 28.75 ।।
इति श्रीब्रह्मांडे महापुराणे वोयुप्रोक्ते मध्यभागे तृतीय 
उपोद्धातपादेऽष्टाविंशतितमोऽध्यायः ।। 28 ।।

वसिष्ठ उवाच ।।
जमदग्निस्ततो भूयस्तमुवाच रुषान्वितः ।।
ब्रह्मस्वं नापहर्त्तव्यं पुरुषेण विजानता ।। 29.1 ।।
प्रसह्य गां मे हरतो पापमाप्स्यसि दुर्मते ।।
आयुर्जाने परिक्षीणं न चेदेतत्करिष्यति ।। 29.2 ।।
बलादिच्छसि यन्नेतुं तन्न शक्यं कथंचन ।।
स्वयं वा यदि सायुच्येद्विनशिष्यति पार्थिवः ।। 29.3 ।।
दानं विनापहरणं ब्राह्मणानां तपस्विनाम् ।।
शतायुषोऽर्जुनादन्यः को न्विच्छति जिजीविषुः ।। 29.4 ।।
इत्युक्तस्तेन संक्रुद्धः स मंत्रीकालचोदितः ।।
बद्ध्वा तां गां दृढैः पाशैर्विचकर्ष बलान्वितः ।। 29.5 ।।
जमदग्निरथ क्रोधाद्भाविकर्मप्रचोदितः ।।
रुरोध तं यथाशक्ति विकर्षंतं पायस्विनीम् ।। 29.6 ।।
जीवन्न प्रतिमोक्ष्यामि गामेनामित्यमर्षितः ।।
जग्राह सुदृढं कंठे वाहुभ्यां तां महामुनिः ।। 29.7 ।।
ततः क्रोधपरीतात्मा चंद्रगुप्तोऽतिनिर्घृणः ।।
उत्सारयध्वमित्येनमादिदेश स्वसैनिकान् ।। 29.8 ।।
अप्रधृष्यतमं लोके तमृषिं राजकिंकराः ।।
भर्त्राज्ञया प्रसह्यैनं परिवव्रुः समंततः ।। 29.9 ।।
दंडैः कशाभिर्लकुडैर्विनिघ्नंतश्च मुष्टिभिः ।।
ते समुत्सारयन् धेनोः सुदूरतरमंतिकात् ।। 29.10 ।।
स तथा हन्यमोनोऽपि व्यथितःक्षमयान्वितः ।।
न चुक्रोधाक्रोधनत्वं सतो हि परमं धनम् ।। 29.11 ।।
स च शक्तः स्वतपसा संहर्त्तुमपि रक्षितुम् ।।
जगत्सर्वं क्षयं तस्य चिन्तयन्न प्रचुक्रुधे ।। 29.12 ।।
सपूर्वं क्रोधनोऽत्यर्थं मातुरर्थे प्रसादितः ।।
रामेणाभूत्ततो नित्यं शांत एव महातपाः ।। 29.13 ।।
स हन्यमानः सुभृशं चूर्णितांगास्थिवंधनः ।।
निपपात महातेजा धरण्यां गतचेतनः ।। 29.14 ।।
तस्मिन्मुनौ निपतिते स दुरात्मा विशंकितः ।।
किंकरानादिशच्छीघ्रं धेनोरानयने बलात् ।। 29.15 ।।
ततः सवत्सां ता धेनुं बद्ध्वा पाशैर्दृढैर्नृपः ।।
कशाभिरभिहन्यंत चकृषुश्च निनीषया ।। 29.16 ।।
आकृष्यमाणा बहुभिः कशाभिर्लगुडैरपि ।।
हन्यमाना भृशं तैश्च चुक्रुधे च पयस्विनी ।। 29.17 ।।
व्यथितातिकशापातैः क्रोधेन महातान्विता ।।
आकृष्य पाशान् सुदृढान् कृत्वाऽत्मानममोचयत् ।। 29.18 ।।
विमुक्तपाशवंधासा सर्वतोऽभिवृता बलैः ।।
हुंहारवं प्रकुर्वाणा सर्वतोऽह्यपतद्रुषा ।। 29.19 ।।
विषाणखुरपुच्छाग्रैरभिहत्य समंततः ।।
राजमंत्रिबलं सर्वं व्यद्रावयदमर्षिता ।। 29.20 ।।
विद्राव्य किंकरान्सर्वांस्तरसैव पयस्विनी ।।
पश्यतां सर्वभूतानां गगनं प्रत्यपद्यत ।। 29.21 ।।
ततस्ते भग्नसंकल्पाः संभग्नक्षतविग्रहाः ।।
प्रसह्य बद्ध्वा तद्वत्सं जग्मुरेवातिनिर्घृणाः ।। 29.22 ।।
पयस्विनीं विना वत्सं गृहीत्वा किंकरैः सह ।।
स पापस्तरसा राज्ञः सन्निधिं समुपागमत् ।। 29.23 ।।
गत्वा समीपं नृपतेः प्रणम्यास्मै प्रशंसकृत् ।।
तद्व्रत्तांतमशेषेण व्याचचक्षे ससाध्वसः ।। 29.24 ।।
इति श्रीब्रह्मांडे महापुराणे वायुप्रोक्ते मध्यमभागे तृतीय
उपोद्धातपादेऽर्जुनोपाख्याने एकोनत्रिंशत्तमोऽध्यायः ।। 29 ।।

वासिष्ठ उवाच ।।
श्रुस्वैतत्सकलं राजा जमदग्निवधादिकम् ।।
उद्विग्नचेताः सुभृशं चिन्तयामास नैकधा ।। 30.1 ।।
अहो मे सुनृसंसस्य लोकयोरुभयोरपि ।।
ब्रह्मस्वहरणे वाञ्छा तद्धत्या चातिगर्हिता ।। 30.2 ।।
अहो नाश्रौषमस्याहं ब्राह्मणस्य विजानतः ।।
वचनं तर्हि तां जह्यां विमूढात्मा गतत्रपः ।। 30.3 ।।
इति संचितयन्नंव हृदयेन विदूयता ।।
स्वपुरं प्रतिचक्राम सबलः सानुगस्ततः ।। 30.4 ।।
पुरीं प्रतिगते राज्ञि तस्मिन्सपरिवारके ।।
आश्रमात्सहसा राजन्विनिश्चक्राम रेणुका ।। 30.5 ।।
अथ सक्षतसर्वांगं रुधिरेण परिप्लुतम् ।।
निश्चेष्टं परितं भूमौ ददर्श पतिमात्मनः ।। 30.6 ।।
ततः सा विहतं मत्वा भर्त्तारं गतचेतनम् ।।
अन्वाहतेवाशनिना मूर्छितान्यपतद्भुवि ।। 30.7 ।।
चिरादिव पुनर्भूमेरुत्थायातीव दुःखिता ।।
पतित्वोत्थाय सा भूयः सुस्वरं प्ररुरोद ह ।। 30.8 ।।
विललाप च सात्यर्थं धरणीधूलिधूसरा ।।
अश्रुपूर्ममुखी दीना पतिता शोकसागरे ।। 30.9 ।।
हा नाथ पिय धर्मज्ञ दाक्षिण्यामृतसागर ।।
हा धिगत्यंतशांत त्वं नैव कांक्षेत चेदृशम् ।। 30.10 ।।
आश्रमादभिनिष्क्रांतः सहसा व्यसानर्णवे ।।
क्षिप्त्वानाथामगाधे मां क्व च यातोऽसि मानद ।। 30.11 ।।
सतां साप्तपदे मैत्रे मुषिताऽहं त्वया सह ।।
यासि यत्र त्वमेकाकी तत्र मां नेतुमर्हसि ।। 30.12 ।।
दृष्ट्वा त्वामीदृशावस्थमचिराद्धृदयं मम ।।
न दीर्यते महाभाग कठिनाः खलु योषितः ।। 30.13 ।।
इत्येवं विलपंती सा रुदती च मुहुर्मुहुः ।।
चुक्रोश रामरामेति भृशं दुःखपरिप्लुता ।। 30.14 ।।
तावद्रामोऽपि स वनात्समिद्भारसमन्वितः ।।
अकृतव्रणसंयुक्तः स्वाश्रमाय न्यवर्त्तत ।। 30.15 ।।
अपश्यद्भयशंसीनि निमित्तानि बहूनि सः ।।
पश्यन्नुद्विग्नहृदयस्तूर्णं प्रापाश्रमं विभुः ।। 30.16 ।।
तमायांतमभिप्रेक्ष्य रुदती सा भृशातुरा ।।
नविभूतेव शोकेन प्रारुदद्रेणुका पुनः ।। 30.17 ।।
रामस्य पुरतो राजन्भर्तृव्यसनपीडिता ।।
उभाभ्यामपि हस्ताभ्यामुदरं समताडयत् ।। 30.18 ।।
मार्गे विदितवृत्तांतः सम्यग्रामोऽपि मातरम् ।।
कुररीमिव शोकार्त्ता दृष्ट्वा दुःखमुपेयिवान् ।। 30.19 ।।
धैर्यमारोप्य मेधावी दुःशशोकपरिप्लुतः ।।
नेत्राभ्यामश्रुपूर्णाभ्यां तस्थौ भूमावर्धोमुखः ।। 30.20 ।।
तं तथागतमालोक्य रामं प्राहाकृतव्रणः ।।
किमिदं भृगुशार्दूल नैतत्वय्युपपाद्यते ।। 30.21 ।।
न त्वादृशा महाभाग भृशं शोचंति कुत्रचित् ।।
धृतिमंतो महांतस्तु दुःखं कुर्वति न व्यये ।। 30.22 ।।
शोकः सर्वेंद्रियाणां हि परिशोषप्रदायकः ।।
त्यज शोकं महाबाहो न तत्पात्रं भवदृशाः ।। 30.23 ।।
एहिकामुष्मिकार्थानां नूनमेकांतरोधकः ।।
शोकस्तस्यावकाशं त्वं कथं त्दृदि नियच्छसि ।। 30.24 ।।
तत्त्वं धैर्यधनो भूत्वा परिसांत्वय मातरम् ।।
रुदतीं बत वैधव्यशं कापहतचेतनाम् ।। 30.25 ।।
नैवागमनमस्तीह व्यतिक्रांतस्य वस्तुनः ।।
तस्मादतीतमखिलं त्यक्त्वा कृत्यं विचिंतय ।। 30.26 ।।
इत्येवं सांत्वमानश्च तेन दुःशसमन्वितः ।।
रामः संस्तंभयामास शनैरात्मानमात्मना ।। 30.27 ।।
दुःखशोकपरीता हि रेणुका त्वरुदन्मुहः ।।
त्रिःसप्तकृत्वो हस्ताभ्यामुदरं समताडयत् ।। 30.28 ।।
तावत्तदंतिकं रामः समभ्येत्याश्रुलोचनः ।।
रुदतीमलमंबेति सांत्वयामास मातरम् ।। 30.29 ।।
उवाचापनयन्दुःखाद्भर्तृशोकपरायणाम् ।।
त्रिःसप्तकृत्वो यदिदं त्वया वक्षः समाहतम् ।। 30.30 ।।
तावतसंख्यमहं तस्मात्क्षत्र्रजारमशेषतः ।।
हनिष्ये भुवि सर्वत्र सत्यमेतद्ब्रविमि ते ।। 30.31 ।।
तस्मात्त्वं शोकमुत्सृज्य धैर्यमातिष्ट सांप्रतम् ।।
नास्त्येव नूनमायातमतिक्रांतस्य वस्तुनः ।। 30.32 ।।
इत्युक्ता रेणुका तेन भृशं दुःखान्विताऽपि सा ।।
कृच्छ्राद्धैर्यं समालंब्य तथेति प्रत्यभाषत ।। 30.33 ।।
ततो रामो महाबाहुः पितुः सह सहोदरैः ।।
अग्नौ सत्कर्त्तुमारेभे देहं राजन्यथविधि ।। 30.34 ।।
भर्तृशोकपरितांगी रेणुकापि दृढव्रता ।।
पुत्रान्सर्वान्समाहूय त्विदं वचनमब्रवीत् ।। 30.35 ।।
रेणुकोवाच ।।
अहं व- पितरं पुत्राः स्वर्गतं पुण्यशीलिनम् ।।
अनुगंतुमिहेच्छामि तन्मेऽनुज्ञातुमर्हथ ।। 30.36 ।।
असह्यदुःशं वैधव्यं सहमाना कथं पुनः ।।
भर्त्रा विरहिता तेन प्रवर्त्तिष्ये विनिंदिता ।। 30.37 ।।
तस्मादनुगमिष्यामि भर्त्तारं दयितं मम ।।
यथा तेन प्रवर्त्तिष्ये परत्रापि सहानिशम् ।। 30.38 ।।
ज्वलंतमिममेवाग्निं संप्रविश्य चिरादिव ।।
भर्तुर्मम भविष्यामि पितृलोकप्रियातिथिः ।। 30.39 ।।
अनुवादमृते पुत्रा भवद्भिस्तत्र कर्मणि ।।
प्रतिभूय न वक्तव्यं यदि मत्प्रियमिच्छथ ।। 30.40 ।।
इत्येवमुक्त्वा वचनं रेणुका दृढनिश्चया ।।
अग्निं प्रविश्य भर्त्तारमनुगंतुं मनोदधे ।। 30.41 ।।
एतस्मिन्नेव काले तु रेणुकां तनयैः सह ।।
समाभाष्याऽतिगंभीरा वागुवाचाशरीरीणी ।। 30.42 ।।
हे रेणुके स्वतनयैर्गिरं मेऽवहिता श्रृणु ।।
मा कार्षीः साहसं भद्रे प्रवक्ष्यामि प्रियं तव ।। 30.43 ।।
साहसो नैव कर्त्तव्यः केनाप्यात्महितैषिणा ।।
न मर्त्तव्यंत्वया सर्वो जीवन्भद्राणि पश्यति ।। 30.44 ।।
तस्माद्धैर्यधना भूत्वा भव त्वं कालकांक्षिणी ।।
निमित्तमंतरीकृत्य किंचिदेव शुचिस्मिते ।। 30.45 ।।
अचिरेणैव भर्त्ता ते भविष्यति सचेतनः ।।
उत्पन्नजीवितेन त्वं कामं प्राप्स्यसि शोभने ।।
भवित्री चिररात्राय बहुकल्याण भाजनम् ।। 30.46 ।।
वसिष्ठ उवाच ।।
इति तद्वचनं श्रुत्वा धृतिमालंब्य रेणुका ।।
तद्वाक्यगौरवाद्धर्षमवापुस्तनयाश्च ते ।। 30.47 ।।
ततोनीत्वा पितुर्देहमाश्रमाभ्यंतरं मुनेः ।।
शाययित्वा निवाते तु परितः समुपाविशन् ।। 30.48 ।।
तेषां तत्रोपविष्टानामप्रहृष्टात्मचेतसाम् ।।
निमत्तानि शुभान्यासन्ननेकानि महांति च ।। 30.49 ।।
तेन ते किंचिदाश्वस्तचेतसो मुनिपुंगवाः ।।
निषेदुः सहिता मात्रा कांक्षंतो जीवितं पितुः ।। 30.50 ।।
एतस्मिन्नंतरे राजन्भृगुवंशधरो मुनिः ।।
विधेर्बलेन मतिमांस्तत्रागच्छद्यदृच्छया ।। 30.51 ।।
अथर्वणां विधिः सा क्षाद्वेदवेदांगपारगः ।।
सर्वशास्त्रार्थवित्प्राज्ञः सकलासुरवंदितः ।। 30.52 ।।
मृतसंजीविनीं विद्यां यो वेद मुनिदुर्लभाम् ।।
यथाहतान्मृतान्देवैरुत्थापयति दानवान् ।। 30.53 ।।
शास्त्रमोशनसं येन राज्ञां राज्यफलप्रदम् ।।
प्रणीतमनुजीवंति सर्वेऽद्यापीह पार्थिवाः ।। 30.54 ।।
स तदाश्रममासाद्य प्रविष्टोंऽतर्महामुनिः ।।
ददर्श तदवस्थांस्तान्सर्वान्दुःखपरिप्लुतान् ।। 30.55 ।।
अथ ते तु भृगुं दृष्ट्वा वंशम्य पितरं मुदा ।।
उत्थायास्मै ददुश्चापि सत्कृत्य परमासनम् ।। 30.56 ।।
स चाशीर्भिस्तु तान्सर्वानभिनंद्य महामुनिः ।।
पप्रच्छ किमिदं वृत्तं तत्सर्वं ते न्यवेदयन् ।। 30.57 ।।
तच्छ्रुत्वा स भृगुः शीघ्रं जलमादाय मंत्रवित् ।।
संजीविन्या विनया तं सिषेच प्रोच्चरन्निदम् ।। 30.58 ।।
यज्ञस्य तपसो वीय ममापि शुभमस्ति चेत् ।।
तेनासौ जीवताच्छीघ्रं प्रसुप्त इवचोत्थितः ।। 30.59 ।।
एवमुक्ते शुभे वाक्ये भृगुणा साधुकारिणा ।।
समुत्तस्थावथार्चीकः साक्षाद्ग्ररुरिवापरः ।। 30.60 ।।
दृष्ट्वा तत्र स्थितं वंद्यं भृगुं स्वस्य पितामहम् ।।
ननाम भक्त्या नृपते कृतांजलिरुवाच ह ।। 30.61 ।।
जमदग्निरुवाच ।।
धन्योऽहं कृतकृत्योऽहं सफलं जीवितं च मे ।। 30.62 ।।
यत्पश्ये चरणौ तेऽद्य सुरासुरनमस्कृतौ ।।
भगवन्किं करोम्यद्य शुश्रूषां तव मानद ।। 30.63 ।।
पुनीह्यात्मकुलं स्वस्य चरणांबुकणैर्विभो ।।
इत्युक्त्वा सहसाऽऽनीतं रामेणार्ध्यं मुदान्वितः ।। 30.64 ।।
प्रददौ पादयोस्तस्य भक्त्यान मितकंधरः ।।
तज्जलं शिरसाऽधत्त सकुटुंबो महामनाः ।। 30.65 ।।
अथ सत्कृत्य स भृगुं पप्रच्छ विनयान्वितः ।।
भगवन् किं कृतं तेन राज्ञा दुष्टेन पातकम् ।। 30.66 ।।
यस्यातिथ्यं हि कृतवानहं सम्यग्विधानतः ।।
साधुबुद्ध्यास दुष्टात्मा किं चकार महामते ।। 30.67 ।।
वसिष्ठ उवाच ।।
एवं स पृष्टो मतिमान्भृगुः सर्वविदीश्वरः ।।
चिरं ध्यात्वा समालोच्य कारणं प्राह भूपते ।। 30.68 ।।
भृगुरुवाच ।।
श्रृणु तात महाभाग बीजमस्य हि कर्मणः ।।
यश्च वै कृतवान्पापं सर्वज्ञस्य तवानघ ।। 30.69 ।।
शप्तः पुरा वसिष्ठेन नाशार्थं स महीपतिः ।।
द्विजापराधतो मूढ वीर्यं ते विनशिष्यते ।। 30.70 ।।
तत्कथं वचनं तस्य भविष्यत्यन्यथा मुनेः ।।
अयं रामो महावीर्यं प्रसह्यनृपपुंगवम् ।। 30.71 ।।
हनिष्यति महाबाहो प्रतिज्ञां कृतवान्पुरा ।।
यस्मादुरः प्रतिहतं त्वया मातर्ममाग्रतः ।। 30.72 ।।
एकविंशतिवारं हि भृशं दुःखपरीतया ।।
त्रिः सप्तकृत्वो निःक्षत्रां करिष्ये पृथिवीमिमाम् ।। 30.73 ।।
अतोऽयं वार्यमाणोऽपि त्वाया पित्रा निरंतरम् ।।
भाविनोऽर्थस्य च बलात्करिष्यत्येव मानद ।। 30.74 ।।
स तु राजा महाभागो वृद्धानां पर्युपासिता ।।
दत्तात्रेयाद्धरेरंशाल्लब्धबोधो महामतिः ।। 30.75 ।।
साक्षाद्भक्तो महात्मा च तद्वधे पातकं भवेत् ।।
एवमुक्त्वा महाराज स भृगुर्ब्रह्मणः सुतः ।।
यथागतं ययौ विद्वान्भविष्यत्कालपर्ययात् ।। 30.76 ।।
इति श्रीब्रह्मांडे महापुराणे वायुप्रोक्ते मध्याभागे तृतीय
उपोद्धातपादे भार्गवचरिते त्रिंशत्तमोऽध्यायः ।। 30 ।।
