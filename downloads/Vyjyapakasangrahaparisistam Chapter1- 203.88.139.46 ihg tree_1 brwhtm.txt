0
।। श्रीः ।।

ज्ञापकसंग्रहपरिशिष्टम् (1)
(विवृत्या समेतम्)

।। प्रथमोऽध्यायः ।।

ज्ञापकसंग्रहे नागेशेन असंगृहीतानि भाष्यारूढानि वचनानि संकलय्य अत्र व्याख्यायन्ते ।
1  
\’आद्गुणः' (सू.6-1-87) इत्यादिषु एकादेशविधायकसूत्रेषु दीर्घग्रहणं कर्तव्यम् पूर्वपरयोः पूर्वपरयोः स्थाने भवन् गुणवृद्ध्यादिः द्विमात्र एव यथा स्यात् स्थान्यनुसारेण त्रिमात्रश्चतुर्मात्रो वा मा भूदित्येवमर्थम इति वार्तिककारेणोक्ते भाष्यकारः-- दीर्घग्रहणं न कर्तव्यम्, योगविभागादेवेष्टसिद्धेः । \’अकः सवर्णे' इत्येको योगः । तस्य चाकः सवर्णे परे एको भवतीत्यर्थः । ततो \’दीर्घः' इत्येको योगः । तस्य च \’एकः पूर्वपरयोः' इत्येवं निर्दिष्टे यः स दीर्घः---द्विमात्रो भवतीत्यर्थः इति प्रत्यपादयत् । तदुपरि \’पशुम्, विद्धम्, पचन्ति' इत्यत्राप्येकादेशो द्विमात्रो भवेदित्याशङ्क्य ज्ञापकेन समाधानमुक्तम् । तदाह--अमि पूर्व इति । अयमाशयः--पशुम् इत्यत्र पशु+अम् इति स्थिते पूर्वपरयोरुकाराकारयोः स्थाने पूर्व उकार आदेशो भवति, स द्विमात्रो भवेत् सति दीर्घग्रहणे इति शङ्का । यद्यत्र द्विमात्र आदेशः स्यात् तदा पूर्वग्रहणं न कुर्यात् । प्रथमयोः पूर्वसवर्ण इत्यतः पूर्वसवर्णानुवृत्त्यैवेष्टलाभात् । एवं स्थिते यत्पूर्वग्रहणं करोति तज्ज्ञापयति यथाजातीयकः पूर्वस्तथाजातीयक एवोभयोः स्थाने भवतीति । तथा च पशुमित्यत्र एकादेशः पूर्वजातीयः-- एकमात्र एव भवतीति समाधानम् ।

तथा विद्धमित्यत्र व्यधधातोः क्तप्रत्यये संप्रसारणे वि अध्त इति स्थिते \’संप्रसारणाच्च' (सू.6-1-108) इत्यनेन भवत् पूर्वरूपं द्विमात्रं भवेदिति शङ्का । यदि द्विमात्रं भवेत्तदा \’हल' इति सूत्रेण हल उत्तरस्य संप्रसारणस्य दीर्घं न विदध्यात्, द्विमात्रात्मकपूर्वरूपेणैव इष्टसिद्धेः । अतस्तत्सूत्रं ज्ञापयति \’संप्रसारणाच्च' इति सूत्रेण भवत् पूर्वरूपं दीर्घात्मकं नेति । अतो न दोष इति समाधानम् ।

तथा पचन्तीत्यत्र पच+अन्तीति स्थिते \’अतो गुणो' (सू.6-1-97) इत्यनेन पररूपं दीर्घत्मकं भवेदिति शङ्का । पररूपमिति रूपग्रहणात् यथाजातीयकं परस्य रूपं तथाजातीयकमेवोभयोः स्थाने भवतीति ज्ञाप्यते । अतोऽत्र एकमात्र एवादेशो भवतीति समाधानम् ।
एओङ् । ऐऔच् । \’अमि पूर्वः' (सू.6-1-107) इति पूर्वग्रहणं ज्ञापकं यथाजातीयकः पूर्वस्तथाजातीयक उभयोर्भवतीति । नानेन संप्रसारणस्य दीर्घो भवतीत्यत्र \’हलः' (सू.6-4-3) इति सूत्रं ज्ञापकम् । रूपग्रहणं ज्ञापकं यथाजातीयकं परस्य रूपं तथाजातीयकमुभयोरिति ।
2
वर्णैकदेशा वर्णग्रहणेन गृह्यन्त इति पक्षे आलूय प्रलूय इत्यादौ ह्रस्वग्रहणेन ऊकारैकदेशस्य उकारस्यापि ग्रहणात् \’ह्रस्वस्य पिति कृति तुक्' (सू.6-1-71) इति तुक्प्रसङ्ग इत्याशङ्क्याह--दीर्घाच्छ इति । चेच्छिद्यत इत्यादौ तुगागमसिद्धये हि \’दीर्घात्' (सू.6-1-75) इति सूत्रमारभ्यते । तत्राप्येकारैकदेशस्य इकारस्य ह्रस्वशब्देन ग्रहणात् \’छे च' (सू.6-1-73) इत्यनेनैव तुक््सिद्धेः दीर्घात् इति सूत्रं व्यर्थं सत् दीर्घे ह्रस्वमाश्रित्य विधीयमानं कार्यं न भवतीति ज्ञापयति । अतो न आलूयेत्यादौ तुगापत्तिरिति भावः ।
दीर्घाच्छे तुग्विधानात् ज्ञापकात् न दीर्घे ह्रस्वाश्रयो विधिर्भवतीति ।
3
ननु वर्णैकदेशा वर्णग्रहणेन गृह्यन्त इति पक्षे याता वाता इत्यादौ आकारैकदशस्य अकारस्य \’अतो लोपः' (सू.6-4-48) इति लोपः प्राप्नोतीत्याशङ्क्याह--गापोष्टक् इति । \’गापोष्टक्' इति सूत्रेण गायतेः पिबतेश्चानुपसर्गे कर्मण्युपपदे टक््प्रत्ययो विधीयते । सामगः सुराप इत्युदारणम् । टकि ककारानुबन्धः सामगा अ इत्यत्र \’आतो लोप इटि च' (सू.6-4-64) इत्याकारलोपार्थं क्रियते । स मास्तु । आकारावयवस्य अकारस्य \’अतो लोपः' (सू.6-4-48) इति लोपे कृते सामग + अ इति स्थिते द्वयोरकारयोः पररूपेणेष्टं रूपं सिध्यतीति किमाकारलोपार्थेन ककारानुबन्धेन । स क्रियमाणः आकारस्थस्य अकारस्य लोपो न भवतीति ज्ञापयति । तथा च अकारलोपाभावे आकारस्यापि यदि लोपो न स्यात् तदेष्टरूपासिद्धेः आलोपार्थं ककारानुबन्ध इति स्वांशे चारितार्थ्यम् । प्रयोजनं तु याता ता इत्यादावतो लोपो न भवतीति ।

यद्यपि ककारनुबन्धस्य आकारस्य गुणो न भवतीत्यर्थज्ञापकत्वम् \’इकोगुणवृद्धी' (सू.1-1-3) इति सूत्रे भाष्ये प्रोक्तम्, तथापि एकस्योभयज्ञापकत्वं न विरुध्यत इति बोध्यम् । स्पष्टं चेदं तत्र तत्र प्रदीपादौ ।
गापोष्टक् (सू.3-2-8) इति ककारानुबन्धो ज्ञापयति नाकारस्थस्य अकारस्य लोपो भवतीति ।
4
\’एकवर्णवच्च' इति वार्तिकम् । तस्य च दीर्घ आकारादिः ह्रस्वाकारद्वयसमुदायरूपोऽपि एकवर्णेन तुल्यो भवतीति वक्तव्यम् । अन्यथा वाचा तरतीत्यर्थे वाक््शब्दात् \’नौव्द्यचष्ठन्' (सू.4-4-7) इति ठन् प्रत्ययः स्यादित्यर्थः । इदं वार्तिकं ज्ञापकेनान्यथासिद्धमित्याशयेनाह--गोनौग्रहणादिति । ओकारस्य अकार-उकारसमुदायरूपत्वेन गोशब्दस्य व्द्यच्त्वात् \’व्द्यच्' इत्यनेनैव गोशब्दस्यापि ग्रहणे सिद्धे \’गोव्द्यचोऽसंख्यापरिमाणाश्वादेर्यत्' (सू.5-1-39) इति सूत्रे गोग्रहणं व्यर्थम् । तथा \’नौव्द्यचष्ठन्' इति सूत्रे नौग्रहणं च व्यर्थम् । अतस्तदुभयं ज्ञापयति दीर्घे व्द्यज्लक्षणो विर्धिर्नेति । अतो न दोष इति भावः । तथा च \’एकवर्णवच्च' इति वार्तिकमनावश्यकम्। तत्फलस्य ज्ञापकेनैव सिद्धेरित्यवधेयम् ।
गोनौग्रहणात् ज्ञापकात् दीर्घे व्ध्द्यज्लक्षणो विधिर्न भवति ।
5
\’इको गुणवृद्धी' इति सूत्रे \’इग्ग्रहणमाकारसन्ध्यक्षरव्यञ्जननिवृत्त्यर्थम्' इति वार्तिकम् । याता वातेत्यादौ आकारस्य \’सार्वधातुकार्धधातुकयोः' (सू.7-3-84) इति गुणः प्राप्नोति, इग्ग्रहणाच्च स न भवतीति प्रथमं प्रयोजनम् । इदं च प्रयोजनं भाष्यकारः प्रत्याचख्यौ । तथा हि-इग्ग्रहणस्य नाकारनिवृत्तिः प्रयोजनम् । आकारस्य गुणो न भवतीति ज्ञापकमहिम्ना अवगमात् । \’गापोष्टक्' (सू.3-2-8) इति सूत्रे प्रत्यये कित्करणमाकारस्य गुणो न भवतीत्यत्र ज्ञापकम् । तेन हि सूत्रेणानुपसृष्टाभ्यां गापाभ्यां कर्मण्युपपदे टक््प्रत्ययो विधीयते । सामगा+टक् (अ) इति स्थिते \’आतो लोप इटि च' इत्याकारलोपे सामग इति भवति । प्रत्ययस्य कित्त्वमाकारलोपार्थं क्रियते । तन्मास्तु । ट इत्येव प्रत्ययोऽस्तु । आकारस्य \’सार्वधातुकार्धधातुकयोः' इति गुणे अकारे सामग+अ इति स्थिते द्वयोरकारयोः पररूपेण सामग इति रूपमाकारलोपं विनैव सिध्यति । तथा च ककारानुबन्घः व्यर्थः सन् आकारस्य गुणो न भवतीति ज्ञापयति । गुणाभावे आकारलोपे चासति इष्टं रूपं न सिध्येदिति आलोपार्थ ककारानुबन्धकारणमिति स्वांशे चारितार्थ्यंम् । अन्यत्र प्रयोजनं तु याता वातेत्यादौ आकारस्य गुणो न भवतीति । तथा च ज्ञापकेनैव आकारस्य गुणाभावे सिद्धे तदर्थमिग्ग्रहणमिति न युक्तमिति भाष्याशयः । तदाह--गापोष्टक् इति । अनन्यार्थेति । आकारलोपातिरिक्तप्रयोजनरहितेत्यर्थः । \’आतोऽनुपसर्गे कः' (सू.3-2-3) इति ककारानुबन्धस्य \’तुन्दशोकयोः परिमृजापनुदोः' (सू.3-2-5) इत्यत्र प्रयोजनं भवितुमर्हति । न तादृशमन्यत्प्रयोजनमस्ति टकः ककारानुबन्धस्येत्याशयेनैवमुक्तम् ।
इको गुणवृद्धी (सू.1-1-3)।। \’गापोष्टक्' (सू.3-2-8) इत्यनन्यार्थककारानुबन्धकरणात् ज्ञापकात् न आकारस्य गुणो भवतीति ।
6
ननु \’ईदूतौ च सप्तम्यर्थे' इति सूत्रे अर्थग्रहणं मास्तु । न च तदभावे \’सोमो गौरी अधिश्रितः' इत्यत्र सप्तम्याः लुप्तत्वेन सप्तमीरूपस्य ईकारस्याभावात् प्रगृह्यसंज्ञा न स्यात् । इष्यते च सा । तदर्थमर्थग्रहणं कृतम् । कृते च तस्मिन् सप्तम्याः लुप्तत्वेषडपि तदर्थसद्भावात् प्रगृह्यसंज्ञा भविष्यतीति वाच्यम् । अर्थग्रहणाभावेऽपि सप्तमीरूपयोरीदूतोरसंभवेन वचनबलात् सप्तमीसहचरितमीदूदन्तमित्यर्थलाभात् सप्तम्याः लुप्तत्वेऽपि प्रत्ययलक्षणेन सप्तमीसहचरितत्वमस्तीति प्रगृह्यसंज्ञायाः सिद्धेरर्थग्रहणवैयर्थ्यतादवस्थ्यादित्याशङ्क्याह--न प्रगृह्यसंज्ञायामिति । यदि प्रगृह्यसंज्ञाप्रकारणे प्रत्ययलक्षणं स्यात्तदा \’ईदूतौ सप्तमी' इत्यनेनैव सप्तमीसहचरितमीदूदन्तं प्रगृह्यमित्यर्थकेन लुप्तायामपि सप्तम्यां प्रत्ययलक्षणेन पूर्वोक्तरीत्या संज्ञा भविष्यतीति किम् अर्थग्रहणेन । तत्क्रियमाणं प्रत्ययलक्षणाभावं सूचयति । तथा च वाप्यश्व इत्यादौ प्रगृह्यसंज्ञाया अभावः प्रयोजनमिति भावः ।
ईदूतौ च (सू.1-1-19)।। न प्रगृह्यसंज्ञायांप्रत्ययलक्षणं भवतीत्यत्रार्थग्रहणं ज्ञापकम् ।
7
\’बहुगणवतुडति संख्या' इति सूत्रं बहुगणादीनां संख्यासंज्ञां बोधयति । इदं सूत्रं त्यक्तुं शक्यम् । न च तर्हि विधिप्रदेशेषु संख्याशब्देन तेषां कथं ग्रहणं स्यादिति वाच्यम् । ज्ञापकेन बह्वादीनां संख्याकार्थं भवतीत्यवगमात् । तथा हि--\’वतोरिड्वा' इति सूत्रेण वत्वन्तात्परस्य कनः इडागमो विधीयते, तावतिकः तावत्कः इत्युदाहरणम् । कन््प्रत्ययश्च \’संख्याया अतिशदन्तायाः कन्' (सू.5-1-22) इति सूत्रेण प्रापयितव्यः । यदि वत्वन्तस्य संख्याशब्देन ग्रहणं न स्यात् तदा ततः कनोऽप्राप्त्या ततः परस्य कनः इड्विधानं नोपपद्येत । तद्विधानसामर्थ्याच्च वत्वन्तस्य संख्याकार्थं भवतीति ज्ञायते । एवं \’बहुपूगगणसङ्घस्य तिथुक्' (सू.5-2-52) इति सूत्रेण बहुगणशब्दयोः डटि परे तिथुगागमो विधीयते । डट्र च \’तस्य पूरणे डट्र' (सू.5-2-48) इत्यनेन प्रापणियः । तथोः संख्याशब्देन अग्रहणे डटोऽप्राप्त्या तस्मिन् परे आगमविधानमनुपपन्नं सत् बहुगणयोः संख्याकार्थं ज्ञापयति । एवं \’षटूकतिकतिपयचतुरां थुक्' (सू.5-2-51) इति सूत्रेण डत्यन्तात् कतिशब्दात् संख्यायाः विहिते डति परे विधीयमानः थुगागमः डत्यन्तस्यापि संख्याकार्थं भवतीति ज्ञापयति । एवं वतुविषये \’वतोरिथुक्' (सू.5-2-53) इति सूत्रमपि संख्याकार्यस्य ज्ञापकम् । तथा च बहुगणवतुडति संख्या' इति सूत्रं प्रत्याख्येयमिति भाष्ये स्थितम् । तदेतदभिप्रेत्याह--वतोरिड्वा इत्यादिज्ञापकादिति ।
बहुगण (सू.1-1-23)।। \’वतोरिड्वा' (सू.5-1-23) इत्यादिज्ञापकात् बहुगणादीनां संख्याकार्थं भवति ।8  
\’अव्ययीभावश्च' इति सूत्रेणाव्ययीभावसमासस्याव्ययसंज्ञा चोद्यते । तत्प्रयोजनं च \’लुङूमुखस्वरोपचाराः' इति वार्तिके प्रोक्तम् । उपाग्नि प्रत्यग्रि इत्यादौ अव्ययीभावात् परस्य सुपः \’अव्ययादाप््सुपः' इति सूत्रेण लुग्वक्तव्यः । स चाव्ययीभावस्याव्ययसंज्ञां विना न संभवतीति लुक् प्रथमं प्रयोजनम् । तच्च ज्ञापकादेव निर्वहति । तथा हि \’नाव्ययीभावादतोऽम् त्वपञ्चम्याः ' (सू.2-4-83) इति सूत्रेण अदन्तादव्ययीभावात्परस्य सुपः लुक्् न भवतीति यः प्रतिषेधः सः \’अव्ययादाप््सुपः' इति सूत्रेण प्राप्तस्य लुक इति वक्तव्यम् । अव्ययीभावस्याव्ययत्वाभावे सुब््लुकोऽप्राप्त्या तन्निषेधो व्यर्थः सन् भवत्यव्ययीभावात्परस्य सुपो लुगिति ज्ञापयति । तथा चाव्ययसंज्ञां विनैव ज्ञापकादेवाव्ययीभावात्परस्य सुपो लुक्सिद्धेः तत्प्रयोजनकत्वमव्ययीभावस्यव्ययसंज्ञाया न युज्यत इति भाष्ये स्थितम् । तदाह--नाव्ययीभावादिति ।
अव्ययीभावश्च (सू 1-1-41)।। \’नाव्ययीभावात्' (सू.2-4-83) इति प्रतिषेधात् ज्ञापकात् भवत्यव्ययीभावाल्लुक् ।9  
\’न लुमताङ्गस्य' इति सूत्रे \’उत्तरपदत्वे चापदादिविधा' विति वार्तिकम् । उत्तरपदस्य पदव्यपदेशे कर्तव्ये प्रत्ययलक्षणं न भवति पदादिविधिं वर्जयित्वा इति तदर्थः । परमवाचा इत्यादौ परमा च सा वाक् चेति विग्रहे परमा सू वाच् सु इति स्थिते समासे तदवयवसुपोर्लुकि समुदायाद्विभक्तौ सत्यां परमवाचा इति भवति । तत्र वाच् इत्यस्य समासार्था या विभक्तिः कृता तां प्रत्ययलक्षणेनाश्रित्य सुबन्तत्वात् पदसंज्ञायां \’चोः कुः' (सू.8-2-30) इति कुत्वं प्राप्नोति । अतः उत्तरपदस्य पदत्वव्यपदेशे कर्तव्ये प्रत्ययलक्षणं न भवतीति वक्तव्यम् । एवं चेत् दधिसेचावित्यत्र दध्नः सेचाविति विग्रहे समासावयवसुपोर्लुकि प्रत्ययलक्षणेन पदत्वमाश्रित्य \’सात्पदाद्योः' (सू.8-3-111) इति षत्वनिषेध इष्यते, स न स्यात् अत उक्तम् अपदादिविधाविति । षत्वनिषेधस्य पदादिविधित्वात् प्रत्ययलक्षणं भवत्येवेति न दोष इति वार्तिकाशयः ।

भाष्यकारस्तु \’यचि भम्' इत्यस्य यजादिप्रत्यये पूर्वं भसंज्ञं भवतीति व्याख्यानं कृत्वा \’परमवाचा' इत्यादौ भत्वात्पदत्वाभावेन कुत्वाप्राप्तेर्वार्तिकं प्रत्याख्येयमित्युपपादयामास । तदुपरि यदि वार्तिकं प्रात्याख्यायते तर्हि \’अपदादिविधौ प्रत्ययलक्षणप्रतिषेधो न'इत्यर्थस्यालाभात् \’दधिसेसौ' इत्यादौ पदादित्वप्रयुक्तषत्वप्रतिषेधः कथं साधनीयः इत्याशङ्कायामाह स्म भाष्यकारः \’सात्पदाद्योः' इति सूत्रे पदस्यादिरिति न विग्रहः, अपि तु पदादादिरिति । तथा च दघि इति पदात् परस्य आदेः सकारस्य षत्वं न भवतीति । तदुपरि--तर्हि ऋक्षु वाक्षु इत्यादिष्वपि षत्वनिषेधः स्यात् ऋक्शब्दस्य स्वादिष्विति पदत्वात् ततः परस्य आदेः प्रत्ययादेः सकारस्यापि षत्वनिषेधः प्राप्नोतीत्याशङ्क्य, स्वादिष्विति सूत्रेण येषां पदसंज्ञा ततः परस्य षत्वप्रतिषेघो न भवति । अतः वाक्षु इत्यादौ न दोषः । दधिसेचावित्यत्र तु अन्तर्वर्तिनीं विभक्तिमाश्रित्य \’सुप्तिङन्तं पदम् ' (सू.1-4-14) इति दधिशब्दस्य पदसंज्ञा न \’स्वादिषु' इति । अतः ततः परस्य सकारस्य षत्वनिषेधो भवत्येव । उक्तविषये ज्ञापकं तु \’सात्पदाद्योः' इति सूत्रे साद््ग्रहणम् । तद्धि अग्निसादित्यादौ षत्वनिषेधाय । अग्नि इत्यस्य \’स्वादिषु' इति पदत्वात्ततः परस्य सकारस्य पदादादेरित्यनेनैव षत्वनिषेधे लब्धे साद््ग्रहणं व्यर्थं स्यात् । कृतं च तत् उक्तवचनं ज्ञापयति इति समाधानमुक्तं भाष्ये । तदेव पठति-- सात्प्रतिषेधो ज्ञापक इति ।
न लुमता (सू.1-1-63)।। सात्प्रतिषेधो ज्ञापकः स्वादिषु पदत्वेन येषां पदसंज्ञा न तेभ्यः प्रतिषेध इति ।10 
स्थानिवत्सूत्रं प्रत्याख्यातुमाह--युष्मदस्मदोरिति । \’युष्मदस्मदोरनादेशे' इति सूत्रेण हलोदौ विभक्तौ परतो युष्मदस्मदोराकारं विधाय आदेशे परतः आत्वं प्रतिषिध्यते । तत्र विभक्तयादेशस्य विभक्तित्वाभावादेव आदेशे परत आत्वाप्रसक्तेः किमनादेश इति प्रतिषेधेन । स क्रियमाणः आदेशः स्थानिवत् इति ज्ञापयति । ततश्च विभत्तयादेशस्य स्थानिवद्भावेन विभक्तित्वमादाय तस्मिन् परत आत्वे प्राप्ते तन्निषेधाय अनादेश इत्युक्तमिति स्वांशे चारितार्थ्यम् । तथा च सूत्रं प्रत्याख्येयमिति भावः ।
स्थानिवदादेशो (सू.1-1-56)।। \’युष्मदस्मदोरनादेशे (सू.7-2-86) इत्यादेशे प्रतिषेधात् ज्ञापकात् स्थानिवदादेशो भवतीति ।11 
नन्वनल्विधाविति प्रतिषेधं वक्तुं स्थानिवदादेश इति वक्तव्यम् । न हि प्रतिषेध्यमप्रदर्श्य निषेधः कर्तुं शक्यते । अतः कथं स्थानिवदादेश इति प्रत्याख्यायत इत्यत आह--अदो जग्धिरिति । प्रजग्ध्येत्यादौ ल्यपि परतः अदधातोः जग्ध्यादेशो विधीयते ।  तत्र क्त्वास्थानिकस्य ल्यपः स्थानिवद्भावेन कित्त्वं तकारादित्वं चास्तीति \’ति किति' इत्यनेनैव ल्यपि परतोऽप्यादेशसिद्धेः किं ल्यब्ग्रहणेन । तत् क्रियमाणमल्विधौ स्थानिवद्भावो नेति ज्ञापयति । ततश्च \’ति' इति वर्णमाश्रित्य जग्ध्यादेशविधानात् तत्र \’स्थानिवद्भावाप्राप्तेः' इति भागस्य \’अनल्विधौ' इति भागस्य च ज्ञापकेनैव सिद्धत्वात् संपूर्णं स्थानिवत्सूत्रमनर्थकमिति भावः । कौस्तुभे तु स्थानिवत्सूत्रावश्यकता स्थापिता ।
\’अदो जग्घिर्ल्यप्तिकिति' (सू.2-4-36) इति ल्यप््ग्रहणात् ज्ञापकात् अल्विधौ स्थानिवद्भावो न भवति ।12 
\’अचः परस्मिन् पूर्वविधौ' इति सूत्रे पूर्वविधावित्यस्य हे गौः अत्यत्र प्रयोजनमुकत्वा तत्खण्डितं भाष्ये । तथा हि-गोशब्दात् संबुद्धौ गो+सु इति स्थिते सोः \’गोतो णित्' (सू.7-1-90) इति णिद्वद्भावेन \’अचो ञ्णिति' (सू.7-2-115) इति ओकारस्य वृद्धौ हे गौ+स् इति स्थिते परनिमित्तकस्य औकारस्य \’अचः परस्मिन्' इति स्थानिवद्भावात् ओकारत्वेन एङ््त्वात् ततः परस्याः संबुद्धेः \’एङूह्रस्वात्' (सू.6-1-69) इति लोपः प्राप्यनोति । पूर्वविघावित्युक्तौ तु स्थानिबूतादचः परस्यैवात्र लोपो न तु पूर्वस्योति स्थानिवत्त्वाप्रवृत्तेः संबुद्धिलोपो न भवतीत्येवं पूर्वविधावित्यस्य प्रयोजनं वक्तव्यम् । तत्तु न भवति । तथा हि--एङूह्रस्वादिति सूत्रे एङ्ग्रहणं व्यर्थम् । न च तदभावे अग्नो वायो खट्वे माले इत्यादौ संबुद्धिलोपो न स्यादिति वाच्यम् । अग्नो वायो इत्यत्र गुणस्य स्थानिवद्भावेन ह्रस्वादित्येव संबुद्धिलोपसिद्धेः । खट्वे माले इत्यादौ च आपः स्थाने \’संबुद्धौ च' (सू.7-3-106) इति सूत्रेम प्रवृत्तस्य एकारस्य स्थानिवद्भावेन आप्त्वात् \’हल्ङ्याब्भ्यः' (सू.6-1-68) इत्यनेनैव संबुद्धिलोपस्य सिद्धेः । न च गोशब्दादनिष्टस्यापि संबुद्धिलोपस्य साधनाय एङ्ग्रहणमिति वाच्यम् । तर्हि ओह्रस्वादित्येव ब्रूयात् । तथा अनुक्त्वा एङ्ह्रस्वादिति प्रत्याहारग्रहणं यत्करोति तज्ज्ञापयति संबुद्धिलोपविषये \’अचः परस्मिन्' इति स्थानिवद्भावो न भवतीति । ततश्च स्थानिवत्त्वाभावे अग्ने वायो इत्यादौ लोपो न भवेदिति एङूग्रहणं सार्खकम् । हे गौः इत्यत्रापि स्थानिवत्त्वाभावात् एङः परत्वाभावादेव लोपाप्रवृत्तेः तत्र लोपवारणं पूर्वविधावित्यस्य न प्रयोजनमिति भाष्याशयः, तदाह--ओह्रस्वादिति ।
अचः परस्मिन् (सू.1-1-57)।। ओह्रस्वादिति वक्तव्ये एङ्ह्रस्वादिति प्रत्याहारग्रहणं ज्ञापयति न संबुद्धिलोपे स्थानिवद्भावो भवतीति ।13 
ननु \’प्रत्ययलोपे प्रत्ययलक्षणम्' इति सूत्रेण प्रत्ययस्य लोपे सति प्रत्ययनिमित्तकं कार्यं भवतीत्युच्यमानं प्रत्ययस्य लुकि न प्राप्नोति । लोपे हि प्रत्यलक्षणमुच्यते न लुकि । ततश्च पञ्च सप्तेत्यादौ \’षङूभ्यो लुक्' (सू.7-1-22) इति जश्शसोर्लुकि प्रत्ययलक्षणाभावात्पदसंज्ञा न स्यादित्याशङ्क्याह--न लुमतेति । यदि लुकि प्रत्ययलक्षणं न स्यात् तदा प्राप्त्यभावात्तत्र \’न लुमताङ्गस्य' इति प्रत्ययलक्षणनिषेधो न संगच्छते । कृतश्च सः न केवलं लोपशब्देन यत्र प्रत्ययादर्शानं तत्रैव प्रत्ययलक्षणम्, अपि तु लुमच्छब्दैर्यत्र तत् तत्रापि प्रत्ययलक्षणमस्तीति ज्ञापयति, अतो न दोष इति भावः । ज्ञापकसंग्रहे लुगादीनामपि लोपत्वमित्यनेनैतत्संगृहीतम् । वचनानुपूर्वीभेदो न विषयभेदः ।
प्रत्ययलोपे (सू.1-1-62)।। \’न लुमताङ्गस्य' (सू.1-1-63) इति प्रतिषेधात् ज्ञापकात् भवति लुकि प्रत्ययलक्षणम् ।14 
ननु राज्ञः पुरुषों राजपुरुष इत्यत्र \’सुपो धातुप्रातिपदिकयोः' (सू.2-4-11) इति ङसो लुक्यपि प्रत्ययलक्षणेन \’यचि भम्' (सू.1-4-18) इति भसंज्ञया पदसंज्ञाया बाधात् \’नलोपः प्रातिपदिकान्तस्य' (सू.8-2-7) इति नलोपो न प्राप्नोति इत्याशङ्क्याह--इति प्रतिषेधादिति । यदि हि प्रत्ययलक्षणेन भसंज्ञा स्यात् तदा \’न ङिसंबुद्धयोः' इति ङौ नलोपस्य प्रतिषेधोऽनर्थकः स्यात् । \’परमे व्योमन्' इत्यादौ \’सुपां सुलुक्' (सू.7-1-39) इति ङेर्लुक्यपि तस्य प्रत्ययलक्षणेन \’यचि भम्' इति भसंज्ञया पदसंज्ञाया बाधात् \’नलोपः प्रातिपदिकान्तस्य' इति नलोपाप्रसक्तेः किं तत्प्रतिषेधेन । क्रियमाणश्च स प्रतिषेधः प्रत्ययलक्षणेन भसंज्ञा न भवतीति ज्ञापयति तेन राजपुरुष इत्यादौ भसंज्ञाविरहः सिध्यतीति भावः ।
न ङिसंबुद्ध्योः (सू.8-2-8) इति प्रतिषेधात् ज्ञापकात् न प्रत्ययलक्षणेन भसंज्ञा भवति ।15 
\’अलोऽन्त्यात्पूर्वं' इति सूत्रे \’नानर्थकेऽलोन्त्याविधिरनभ्यासविकारे' इति परिभाषां पठित्वा तस्याः प्रयोजनपरिगणनावसरे \’प्रयोजनमव्यक्तानुकरणस्यात इतौ' इत्यपि प्रयोजनमुक्तम् । अव्यक्तानुकरणस्य योऽच्छब्दस्तस्येतौ परत उच्यमानं पररूपम् \’अलोऽन्त्य' परिभाषया अन्त्यस्य तकारस्य प्राप्नोति । ततश्च पटत्+इति पटेति इति स्यात् । पटति इति चेष्यते । अतः \’नानर्थकेऽलोन्त्यविधिः' इति परिभाषा आश्रयणीया । पटत् इत्यस्य योऽयमच्छब्दस्तस्यानर्थकत्वात्तत्रालोऽन्त्यविधेरप्रवृत्त्या अत् इत्यस्यैव पररूपमितीष्टसिद्धिरिति तदाशयः । वस्तुत इदं प्रयोजनं न योयुज्यते, ज्ञापकादेवान्त्यस्य पररूपं न भवतीत्यवगमादित्याह--यदयमिति । यद्यलोऽन्त्यपरिभाषया अच्छब्दे अन्त्यस्य तकारस्य पररूपमभिमतमभविष्यत् तदा \’वाम्रेडितस्य' इत्येव सूत्रमकरिष्यत् । अन्त्यस्य पूर्वसूत्रेण (सू. 6-1-98) नित्ये पररूपे प्राप्ते विकल्पमात्रस्य विधेयत्वात् । तथा सूत्रमकृत्वा यतः \’नाम्रेडितस्यान्त्यस्य तु वा' इत्याह तज्ज्ञापयति नान्त्यस्य पररूपं भवति इति । ततश्च आम्रेडितस्य अत् इत्यस्य पररूपे प्रप्ते तन्नषिध्य अन्त्यस्य विकल्पविधानमिति स्वांशे चारितार्थ्याम् । एवं चानेनैव पटत् इति इत्यत्रापि अन्त्यस्य पररूपाभावे सिद्धे \’नानर्थकेऽलोन्त्यविधिः' परिभाषायाः नेदं प्रयोजनमित्याशयः ।
अलोऽन्त्यात्पूर्व उपधा (सू.1-1-65)।। यदयं \’नाम्रेडितस्यान्त्यस्य तु वा' (सू.6-1-99) इत्याह तज्ज्ञापयति नान्त्यस्य पररूपं भवतीति ।16 
ननु \’स्वं रूपं शब्दस्य' इति सूत्रे स्वाशब्दस्यात्मीयवाचित्वेन संबन्धग्रहणनिरपेक्षतया प्रथमतः श्रोत्रेणोपस्थित्या च स्वाशब्देन आत्मीयं रूपमेव ग्रहीष्यत इति किं रूपग्रहणेनेत्यत अह--रूपग्रहणमिति । तथा च रूपग्रहणात् रूपदन्यत् अर्थविशिष्ट स्वरूपं शब्दस्य स्वीयमस्तीति गम्यते । तथा च रूपग्रहणात् रूपादन्यत् अर्थविशिष्ट स्वरूपं शब्दस्य स्वीयमस्तीति गम्यते । तथा च शब्दस्यार्थविशिष्टं स्वरूपं संजीति बोधनार्थं रूपग्रहणम् । एतेनात्र शास्त्रे अर्थविशिष्टं शब्दस्वरूपमेव गृह्यते नानर्थकमिति लभ्यते । ततश्च सूत्रादेवार्थवद््ग्रहणलाभात् अर्थवद््ग्रहणपरिभाषा न कर्तव्यति सिद्धम् । एवं च प्रयमोपस्थितत्वादियुक्तिः रूपग्रहणेन बाध्यत इति बोध्यम् ।
ननु अशब्दसंज्ञा इति मास्तु । न च तदभावे शब्दशास्त्रे या संज्ञा टि घु इत्यादिस्तत्रापि स्वरूपग्रहणं भवेदिति वाच्यम् । \’ष्णान्ता षट्' इति सूत्रे षट् इत्यनेन षष् इति शब्दस्वरूपस्य ग्रहणात् तस्य षट्संज्ञायाः वचनप्रामाण्याच्च नकारन्तस्य षट्संज्ञायाः सिद्धे षकारग्रहणं व्यर्थं सत् शब्दसंज्ञायां स्वरूपविधिर्न भवतीति ज्ञापयतीति टि घु इत्यादौ स्वरूपग्रहणाभावसिद्धेरित्याह--ष्णान्ता षडिति । तथा च अशब्दसंज्ञेत्यनावश्यकमेवेति भावः ।
स्वं रूपं शब्दस्य (सू.1-1-68)।। रूपग्रहणं ज्ञापयति अस्त्यन्यद्रूपात्स्वं शब्दस्येति । \’ष्णान्ता षट्' (1-1-24) इति षकारान्तायाः संख्यायाः षट्संज्ञाज्ञापकात् शब्दसंज्ञायां न स्वरूपविधिर्भवतीति ।17 
ननु \’न क्ताव सेट्' इति सूत्रे क्त्वाग्रहणं मास्तु । न च तदभावे निष्ठायामपि गुधिंतः गुधिंतवानित्यत्र कित्त्वानिषेधः स्यात् । ततश्च उपधागुणः स्यादिति वाच्यम् । \’निष्ठा शीङ्स्विदिमिदिक्ष्विदिधृषः' (सू.1-2-19) इति सूत्रं हि \’न सेट्'(सू.1-2-18) इत्यनेनैव निषेधे सिद्धे नियमार्थं संपद्यते । शीङादिब्य एव परा निष्ठा न किदिति नियमः । तथा च गुधित इत्यादौ निष्ठयाः कित्त्वानिषेधाभावान्न दोष इति । न चैवमपि पपिव पपिम इत्यादौ पपा इव, पपा इम इत्यवस्थायां क्ङित्याकारलोपो न स्यात् सेटः कित्त्वानिषेधादिति वाच्यम् । इटं निमित्तीकृत्य लोपसिद्धेः । न चैवमपि जग्मिव जघ्निव इत्यादौ \’गमहनजनखनघसां लोपः क्ङित्यनङि' (सू.6-4-98) इत्युपधालोपो न स्यादिति वाच्यम् । ज्ञापकदेव सेटो लिटः कित्त्वानिषेदाभावात् । ज्ञापकमेवाह--झल््ग्रहणमिति । \’इको झल्' इति सूत्रेण इगन्तात्परस्य झलादेः सनः कित्त्वं विधीयते । बुमूषतीत्यादिकमुदाहरणम् । तत्र झल््ग्रहणेन शिशयिषते इत्यादौ सेटः अत एवाजादेः सनः कित्त्वं व्यावर्त्यत इति वक्तव्यम् । परं तु \’न क्त्वा सेटं' इत्यत्र क्त्वाग्रहणाभावे सेटः यस्य कस्यापि कित्त्वानिषेधात् शिशयिषते इत्यत्र सेटः सनोऽपि कित्त्वनिषेधलाभात् तत्फलकम् \’इको झल्' इति सूत्रे झल््ग्रहणमनर्थकम् । तत्क्रियमाणं \’न सेट्' इति सूत्रे औपदेशिकस्य कित्त्वस्य प्रतिषेधो नातिदेशिकस्येति ज्ञापयति । सेटः सनः औपदेशिकं कित्त्वं नास्ति, अपि तु \’इको झक्' इत्यनेन आतिदेशिकम् । तस्य च \’न सेट्' इत्यनेन प्रतिषेधो न भवेदिति झल््ग्रहणं कृतमिति स्वांशे चारितार्थ्यम् । अन्यत्र प्रयोजनं तु जग्मिवेत्यादौ \’असंयोगाल्लिट् कित्' (सू.1-2-5) इत्यातिदेशिकस्य कित्त्वस्य \’न सेट्' इति प्रतिषेधो न भवतीति क्ङितीत्युपधालोपः सिध्यतीति भावः ।
न क्त्वा सेट् (सू.1-2-18)।। \’इको झल्' (सू.1-2-9) इति झल्ग्रहणं ज्ञापयति औपदेशिकस्य कित्त्वस्य प्रतिषेधो नातिदेशिकस्येति ।18 
ननु \’ऊकालः' इति सूत्रे ऊ इति एकमात्रद्विमात्रत्रिमात्राणां प्रश्लिष्टनिर्देशः । तत्र च यथासंख्यामन्वयेन एकमात्रस्य ह्रस्वसंज्ञा द्विमात्रस्य दीर्घसंज्ञा त्रिमात्रस्य प्लुतसंज्ञा चेष्यते । तत्र क्रमेण संनिविष्टानामेकमात्रद्विमात्रत्रिमात्राणामेव प्रश्लिष्टनिर्देशोऽयमिति कथमवगम्यते । मात्रिको मध्ये वा अन्ते वा भवतु, द्विमात्रः आदौ वा अन्ते वास्तु, त्रिमात्रः आदौ वा मध्ये वास्तु । ततश्च एकमात्रस्यैव ह्रस्वत्वमित्यादिव्यवस्था न लभ्येतेत्याशङ्क्याह--इति मात्रिकस्य प्लुतवचनमिति । यदि हि मात्रिकस्यान्ते निर्देशः स्यात् तदा योऽन्ते स प्लुतसंज्ञ इति एकमात्रस्य प्लुतसंज्ञेति वक्तव्यम् । ततश्च \’हि' इत्यत्र इकारस्यैकमात्रस्य प्लुतत्वात् \’विभाषा पृष्टप्रतिवचने हेः' इति तस्य प्लुतविधानमनर्थकम् । अतस्तद्विधानं न मात्रिकोऽन्ते भवतीति ज्ञापयति । एवं यदि मात्रिको मध्ये भवेत् यो मध्ये स दीर्घसंज्ञ इति एकमात्रस्य दीर्घत्वात् \’अतोदीर्घो यञि' इति द्विमात्रस्य द्विमात्रात्मकप्लुतविधानमनर्थकम् । अतस्तत् न द्विमात्रोऽन्ते बवतीति ज्ञापयति । एवं च मात्रिकस्यान्ते मध्ये वा असंभवेन आदौ निवेशे द्विमात्रस्यान्ते निवेशासंभवेन मध्ये निवेशे च सिद्धे अर्थात् त्रिमात्रोऽन्ते निविश्त इति यथासंख्यमेकमात्रद्विमात्रत्रिमात्राणां ह्रस्वदीर्घप्लुतसंज्ञाः सिद्यन्तीति भावः ।

[ज्ञ.पा.] भूवादयो (सू.1-3-1)।। \’अचिस्नु'(सू.6-4-77) इत्यत्र श्नुग्रहणं ज्ञापकं न प्रत्ययस्योवङादेशो भवतीति । दिवः सावौत्वविधानं ज्ञापयति उत्पद्यन्ते दिव््शब्दात्स्वादय इति ।

[वि.] ननु \’भूवादयो धातवः' इति सूत्रेण ये धातुपाठे पठिता भू इत्यादयस्तेषां धातुसंज्ञा विधीयते । तथा स्ति त्रस्नू इत्यत्र उवङावत्तिः । नु इत्यस्य धातुपाठे पठितत्वेन त्रस्नु औ इत्यत्र नु इत्यस्य धातुत्वेन \’अचि श्नुधातुभ्रुवां थ्वोः' इत्युवङादेशस्य संभवात् । न च णुर्धतुषु पठितो न तु नुः । न चास्य तेन सारूप्यम् । तथा च कथमियमाशङ्केति वाच्यम् । प्रयोगे नुशब्दस्यैव धातुत्वेन तत्सारुप्यस्य त्रस्नु इत्यत्र नुशब्देऽपि स्त्त्वादित्यत् आह--श्नुग्रहणमिति । यदि प्रत्ययस्याप्युवङादेश स्यात्तदा श्नुप्रत्यये न इत्यस्यापि धातुत्वेनैवोवङः सिद्धेः श्नुग्रहणमनर्थकं स्यात् । कृतं च तत् प्रत्ययात्मको यो धातुसरूपः तस्योवङादेशो न भवतीति ज्ञापयति । तथा च न दोष इति भावः ।

नन्वेवमपि अव्युत्पन्नो यो दिव््शब्दस्तस्य धातुपाठपठितदिव््सरूपत्वेन धातुसंज्ञायाम् \’अधातुः' इति प्रतिषेधात् प्रातिपदिकसंज्ञा न सिध्येत् । ततश्च प्रातिपदिकत्वप्रयुक्ता स्वाद्युत्पत्तिर्न स्यादित्याशङ्क्याह--दिवः साविति । \’दिव औत्' (सू.7-1-84) इति सूत्रेण दिवः सौ परे औत्वं विधीयमानं दिवः प्रातिपदिकत्वाभावेन सोरेव दुर्लभत्वेनासंगतं सत् धातुसंज्ञकादपि दिव््शब्दात् स्वाद्युत्पत्तिर्मवतीति ज्ञापयति । अतो न दोष इति भावः ।

वस्तुतस्तु क्रियावाचिनामेव भूवादीनां धातुसंज्ञा इत्येतदनाश्रित्य ज्ञापकद्वयमिदमुपन्यस्तम् । त्रस्नु इत्यत्र नुशब्दस्य वा दिव् इत्यस्याव्युत्पन्नस्य शब्दस्य वा क्रियावाचित्वाभावेनैव धातसारूप्येऽपि धातुसंज्ञाया अप्रवृत्तेरित्यवधेयम् ।

[ज्ञ.प] चुटू (सू.1-3-7)।। \’उन्दिर् निशामने' \’स्कन्दिर् गतिशोषणयोः' इत्यादीनां इत्यादीनां केषांचित् इरितां नुमनुषक्तानां पाठो ज्ञापयति नैवंजातीयकानामिदिद्विधिर्भवतीति ।

[वि.] \’चुटू' इति सूत्रे \’हर उपसंख्यानम्' इति वार्तिकम् । रुधिर्् इत्यादौ इर इत्संज्ञा वक्तव्या । \’इरितो वा' (सू.3-1-57) इत्यनेन अङ् न स्यात् । न च रेफस्य \’हलन्त्यम्' (सू.1-3-3) इत्यनेन, इकारस्य \’उपदेशेऽजनुनासिकः' (सू.1-3-2) इत्यनेन च इत्संज्ञकत्वात् न दोष इति वाच्यम् । तथा सति इदित्त्वप्रयुक्तविधेरपि प्रसङ्गात् । तथा च भेत्ता छेत्ता इत्यादौ \’इदितो नुम्' (सू.7-1-58) इति नुम् प्राप्नोति । अतोऽवयवेत्संज्ञया निर्वाहायोगात् इर् इति समुदायस्येत्संज्ञा वक्तव्येति वार्तिकाशयः ।
भाष्यकारस्तु अवयवयोः प्रत्येकमित्संज्ञयैव सिद्धौ समुदायेत्संज्ञा न वक्तव्या। न चेदित्त्वाप्रयुक्तनुम््प्रसङ्ग इति वाच्यम् । इरितां केषांचिद्धातूनां \’उ उन्दिर् निशामने' \’स्कन्दिर् गतिशोषणयोः' इत्येवं नुमनुषक्तानां पाठात् इरितामिद्त्कार्थं नेति ज्ञाप्यते । अतो भेत्तेत्यादौ नुमापत्तिविरहादिति न्यरूपयत् । तदाह--उन्दिर् निशामन इत्यादिना ।
ऊकालोऽच् (सू.1-2-27) ।। \’विभाषा पृषृप्रतिवचने हेः' (सू.8-2-93) इति मात्रकस्य प्लुतवचनं ज्ञापकं न मात्रिकिऽन्ते भवतीति । \’अतो दीर्घो यञि, सुपि च' (सू.7-3-101-102) इति दीर्घविधानं ज्ञापकं न मात्रिको मध्ये भवतीति । \’ओमभ्यादाने' (सू.8-2-87) इति द्विमात्रस्य प्लुतविधानं ज्ञापकं न द्विमात्रोऽन्ते भवतीति ।19 
ननु \’णेरणौ यत्कर्म णौ चेत्स कर्तानाध्याने' इति सूत्रस्य ण्यन्तादात्मनेपदं भवति अणौ या क्रिया सैव चेण्ण्यन्तेनोच्येत अणौ यत्कर्मकारकं स चेण्णौ कर्ता स्यादनाध्याने इत्यर्थः । तत्र \’अनाध्याने' इति व्यर्थम् । कर्मस्थभावक्रियाणामेव कर्मवद्भावविषयत्वेन आध्यानार्थानां कर्तृस्थक्रियत्वेन कर्मवद्भावाविषयत्वादित्याशह्क्य अत एव एवंजातीयकानाम् आत्मनेपदं ज्ञापयतीति तत्सार्थक्यमाह--अनाध्यान इति । अत्र च येषामण्यन्तानां यत्कर्म तेषां ण्यन्तानां यदा स कर्ता तदा कर्तृस्थभावक्रियत्वेऽप्यात्मनेपदं भवतीत्यर्थः । तेन पस्यन्ति भृत्या राजानम्, दर्शयते भृत्यान् राजा इत्यत्रात्मनेपदं सिद्धं भवतीति कैयटः । एतत्तत्त्वं स्पष्टतया ये ज्ञातुमिच्छन्ति तैरेतत्सूत्रव्याख्यानभूता कौमुदी तध्द्याख्या बालमनोरमा च द्रष्टव्या ।
णेरणौ (सू.1-3-67)।। अनाध्यान इति प्रतिषेधो ज्ञापयति भवत्येवंजातीयकानाम् आत्मनेपदमिति ।20 
ननु \’अनुपराभ्यां कृञः' इति सूत्रेण परस्मैपदविधानेऽपि परस्मैपदमेव भवतीति नियमाभावात् तद्विषये आत्मनेपदमपि स्यादित्यत आह-- द्युतादिभ्यो वावचनादिति । यदि परस्मैपदविषयेऽप्यात्मनेपदं स्यात् तदा \’द्युद्भ्यो लुङि' (सू.1-3-91) इत्यत्र \’वा क्यषः' (सू.1-3-90) इति सूत्रात् वा इत्यनुवर्त्य विकल्पेन परस्मैपदविधानमनर्थकं स्यात् । अन्तरेणापि वावचनानुवृतिं पदद्वयस्य सिद्धे । ततश्च वावचनानुवृत्तिर्लिङ्गं परस्मैपदविषये आत्मनेपदाभावस्य । अतो न दोष इति भावः ।
अनुपराभ्यां कृञः (सू.1-3-79)।। द्युतादिभ्यो वावचनात् ज्ञापकात् न परस्मैपदविषये अत्मनेपदं भवतीति ।21 
ननु गतिबुद्धिसूत्रेण (सू.1-4-52) \’गमयति देवदत्तं ग्रामं यज्ञदत्त' इत्यादावण्यन्तावस्थायां कर्तुर्देवदत्तस्य ण्यन्तावस्थायां कर्मसंज्ञा भवतीत्युच्यते । णिजर्थव्यापारजन्यफलाश्रयत्वात् कर्मत्वमिव णिच््प्रकृतिधात्वर्थव्यापाराश्रयत्वात् कर्तृत्वमपि देवदत्तस्य वर्तते । ततश्च देवतत्ते संज्ञाद्वयसमावेशात् संज्ञाद्वयप्रयुक्ते विभक्ती विभक्ती प्राप्नुत इत्याशह्क्याह--हृक्रोरिति । यदि प्रयोज्यकर्तुः संज्ञाद्वयं भवेत् तदा हृक्रोरपि गत्यादिभिः सह पाठं कृत्वा अन्यतरस्यांग्रहणं न कुर्यात् । तेन प्रयोज्यकर्तुः कर्मसंज्ञायां कर्तृसंज्ञा न भवतीति ज्ञाप्यते । अतो न दोष इति भावः ।
आ कडारादेका संज्ञा (सू.1-4-1)।। \’हृक्रोरन्यतरस्याम्' इत्यन्यतरस्यांग्रहणं ज्ञापकं न कर्मसंज्ञायां कर्तृसंज्ञायां कर्तृसंज्ञा भवतीति ।22 
\’बिप्रतिषेधे परं कार्यम्' इति सूत्रे \’अन्तरङ्गं च' इति वार्तिकम् । तस्य चान्तरङ्गं बलीय इत्यर्थः । तस्य च प्रयोजनम्--\’यणोकादेशेत्वोत्वानि गुणवृद्धिद्विर्वचनाल्लोपस्वरेभ्यः' इत्यनन्तरेण वार्तिकेन प्रदर्शितम् । तत्राल्लोपादेकादेशोऽतरङ्गत्वाद्भवतीत्यत्र शुना इत्युदाहरणम् । श्वन् + आ इति स्थिते \’श्वयुवमघोनाम्' (सू.6-4-133) इत्यनेन संप्रसारणे शु + अन् + आ इति स्थिते \’अल्लोपोऽनः' (सू.6-4-134) इत्यल्लोपः \’संप्रसारणाच्च' (सू.6-1-108) इति पूर्वरूपं च प्राप्नोति । तत्रान्तरङ्गत्वात्पूर्वरूपमेव भवति ।

नन्वत्राल्लोपे पूर्वरूपे वा न कश्विद्विशेषोऽस्ति रूपे । तथा चान्तरङ्गबलीयस्त्त्वावर्णनं प्रकृतेऽनुपयुक्तमिति चेन्न । अल्लोपे हि सति अकारस्योदात्तत्वेन तस्मिन् लुप्ते अनुदात्ताया विभक्तेरुदात्तत्वम् \’अनुदात्तस्य च यत्रोदात्तलोपः' (सू.6-1-161) इत्यनेन भवतीति शुनाशब्दोऽन्तोदात्तः संपद्यते । यदा तु पूर्वरूपं भवेत्तदा \’एकादेश उदात्तेनोदात्तः' (सू.8-2-5) इति सूत्रेण उकारस्यैकादेशरूपस्योदात्तत्वे विभक्तिरनुदात्तैव तिष्ठतीति मध्योदात्तः शुना इति शब्दो भवतीति स्वरे भेदस्य सद्भावात् ।

एवंरीत्या स्वरे भेदमङ्गीकृत्य प्रयोजनमुपवर्ण्य तत्प्रत्याख्यानार्थं भाष्यकारैः स्वरभेदो दूषितः । तथा हि-शुना इत्यत्र अल्लोपे सत्यपि उदात्तनिवृत्तिस्वरः श्वन््शब्देन प्रवर्तत इति गौरादिगणे श्वन्शब्दस्य नान्तत्वात् \’ऋन्नेभ्यो ङीप्' (सू.4-1-5) इति ङीपैव तद्रूपसिद्धेः किं तत्र पाठेन । न च ङीपि स्ति तस्य पित्त्वेनानुदात्तत्वात् शुनीशब्दे ईकारोऽनुदात्तो भवेत् । ङीषि तु प्रत्ययस्वरेम तस्योदात्तत्वात् शुनी इत्यत्र ईकार उदात्त इति स्वरे भेदसद्भावात् अन्तोदात्तत्वाय गौरादिषु पाठः । तथा च स कथं ज्ञापकः स्यादिति वाच्यम् । ङीपि सत्यपि श्वन् + ई इत्यत्र संप्रसारणे शु अन् ई इति स्थिते \’अल्लोपोऽनः' इत्यकारस्योदात्तस्य लोपेऽनुदात्तस्य ईकारस्य \’अनुदात्तस्य च यत्रोदात्तलोपः' इति सूत्रेणोदात्तत्वेनान्तोदात्तत्वसिद्धेः । तथा च गौरादिषु श्वन्शब्दपाठो व्यर्थः सन् उदात्तनिवृत्तिस्वरः श्वन््शब्दे न प्रवर्तत इति ज्ञापयति । एवं च शूना इत्यत्रापि विभक्त्युदात्तत्वस्याप्रवृत्तेः अल्लोपे पूर्वरूपे च स्वरे वा रूपे वा भेदाभावात् \’अन्तरङ्गं बलीयः' इत्यस्य अल्लोपादेकादेशः प्रयोजनं न भवतीति भाष्याशयः ।

सर्वमिदं मनसिकृत्याह--गौरादिषु श्वन््शब्दपाठ इति । उदात्तनिवृत्तिस्वरः इति । \’अनुदात्तस्य च यत्रोदात्तलोपः' इति सूत्रेण विधीयमानः उदात्ते लुप्ते अनुदात्तस्योदात्तत्वात्मकः स्वर इत्यर्थः ।
विप्रतिषेधे परम् (सू.1-4-2)।। गौरादिषु श्वन्शब्दपाठो ज्ञापयति नोदात्तनिवृत्तिस्वरः शुन्यवतरतीति ।23 
ननु सर्वेषामपि कारकाणां यत्किंचित्क्रियानिर्वर्तकत्वेन साधकत्वात् साधकमित्यनुक्तावपिकरणसंज्ञाया असाधकेऽप्रवृत्तेः, साधकमित्युपादानं साधकतममित्यर्थं गमयिष्यतीति किं तमग्रहणेन । यथा \’अबिरूपाय कन्या देया' इत्युक्ते अनभिरूपाय दाने प्रवृत्त्यभावेन अभिरूपतमायेति तमग्रहणं विनैव लभ्यते तद्वदित्याशङ्क्याह--तमग्रहणमिति । तथा च तमग्रहणात् एतत्सूत्रादन्यत्र कारकप्रकरणे तरतमभावो नाश्रीयत इति ज्ञाप्यते । अन्यथा \’आधारोऽधिकरणम्' (सू.1-4-45) इत्यत्रान्वर्थमहासंज्ञाबलादेवाधारलाभे पुनस्तद्ग्रहणसामर्थ्यात् प्रकृष्ट आधारः नाम सर्वावयवव्याप्त्या य आधारः सोऽधिकरणमित्यर्थः स्यात् । तथा सति तिलेषु तैलम्, दध्नि सर्पिः इत्यादावेव स्यात्, गङ्गायां घोष इत्यादौ न स्यादिति भावः ।

इति प्रथमोऽध्यायः ।

अथ द्वितीयोऽध्यायः
साधकतमं करणम् (सू.1-4-42) तमग्रहणं ज्ञापयति कारकसंज्ञायां तरतमयोगो न भवतीति ।24 
\’युवा खलतिपलितवलिनजरतीभिः' इति सूत्रेण युवन्शब्दस्य खलत्यादिभिः सह समासो विधीयते । तत्र च समानाधिकरणेन इत्यनुवर्तते । पुंल्लिङ्गयुवन्शपब्दस्य स्त्रीलिङ्गखलत्यादिभिः सामानाधिकरण्यासंभवात् सौत्रो निर्देशोऽसंगतः सन् ज्ञापयति युवन््शब्देनात्र यथाजातीयकमुत्तरपदं तथाजातीयकं गृह्यत इति । उत्तरपदस्य जरतीपदस्य स्त्रीलिङ्गत्वात् तेन समासे विवक्षिते स्त्रीलिङ्गयुवतिशब्द एव तेन समस्यत इत्यर्थः । यद्यपि मुखं चन्द्र इत्यादौ भिन्नलिङ्गयोरपि सामानाधिकरण्यं दृश्यते, तथापि न सर्वत्र, किं तु संप्रतिपन्नस्थल एव, तदप्येकस्य नियतलिङ्गत्व एवेति भाष्याशयः इत्युद्योतः । एतद्वचनज्ञापनप्रयोजनं तु \’प्रातिपदिकग्रहणे लिङ्गविशिष्टस्यापि ग्रहणम्' इति परिभाषां विनैव कार्यसिद्धिरिति भाष्ये स्पष्टम् ।
\’युवा खलति'(सू.2-1-66) इति समानाधिकरणेनेति वर्तमाने व्यधिकरणनिर्देशात् ज्ञापकात् यथाजातीयकमुत्तरपदं तथाजातीयकेन पूर्वपदेन समासो भवतीति ।25 
ननु \’उपपदमतिङ्' इति सूत्रे अतिङ््ग्रहणं मास्तु । न च तदभावे कारको व्रजतीत्यत्रापि व्रजतीत्यस्य \’तुमुन््ण्वुलौ क्रियायां क्रियार्थायाम्' (सू.3-3-10) इति सूत्रे क्रियायाम् इति सप्तम्यन्तेन ग्रहणेन उपपदसंज्ञकत्वात तस्य कारक इति शब्देन समासः स्यादिति वाच्यम् । \’सुप् सुपा' इत्यस्यात्राप्यनुवृत्त्या सूबन्तमुपपदं समर्थेन सुबन्तेन समस्यत इति सूत्रार्थलाभात् व्रजतीत्यस्य सुबन्तत्वाभावात् समासस्याप्रसक्तेरित्याशङ्ग्याह--अतिङिति प्रतिषेध इति । तथा च पूर्वोक्तरीत्या व्यर्थं सत् अतिङ््ग्रहणम् अत्र सूत्रे \’कुगतिप्रादयः' (सू.2-2-18) इति पूर्वसूत्रे च सुप्सुपेति नानुवर्तत इति ज्ञापयति । तदननुवृत्तौ च तिङन्तस्यापि समासो भवेदिति तद्वारणार्थमतिङ्ग्रहणमिति स्वांशे चारितार्थयम् । नन्वत्रैव सूत्रे अतिङ्ग्रहणात् सुवो निवृत्तिर्ज्ञाप्यताम् । पूर्वसूत्रे कथं निवृत्तिर्ज्ञाप्येत इति चेत्-अत्राहुः। \’कुगतिप्रादयः' इत्यत्र \’कुप्रादयः' \’गतिः' इति द्वेधा योगो विभज्यते । तत्र प्रथमसूत्रस्य कुप्रादयः सुबन्तेन समास्यन्ते इत्यर्थः । एवम् \’उपपदम्' \’अतिङ्' इति च योगो विभज्यते ।  अतिङ् इत्ययं \’गतिः' \’उपपदम्' इति द्वयोरपि शेषभूतः । सुपा इत्येतत् उभयत्र उक्तज्ञापकान्निवर्तते । अतिङ् इत्येष प्रथमान्तः योगद्वयविहितस्य समासस्य विशेषणम् । तथा च सूत्रद्वयविहितः समासः तिङन्तघटितो न भवतीत्यर्थः । ततश्च सूत्रद्वयोऽपि आतिङ् इत्यस्य संबन्धात् तत् सूत्रद्वयोऽपि सुपा इत्यस्य निवृत्तिज्ञापकमिति भावः । एवं च सूत्रद्वयेऽपि सुपेत्यस्य निवृत्त्या गतीनामुपपदानां च सुबुत्पत्तेः प्राक् समासः सिध्यतीति \’गतिकारकोपपदानां कृद्भिः सह समासवचनं प्राक् सुबुत्पत्तेः' इति परिभाषा सिद्धा भवतीति ज्ञापनफलं भाष्ये उक्तम् । न च कारकाणां सुबुत्पत्तेः प्राक् समासः कथं लभ्येत इति वाच्यम् । एकदेशानुमतिद्वारा तत्सिद्धेरिति केचित् । कैयटस्तु कारकाणां \’कर्तृकरणे कृता बहुलम्' (सू.2-3-32) इति समासः क्रियते । तत्र कृद््ग्रहणात् सुबुत्पत्तेः प्राक् समासः सिद्धः । तिङन्तेन हि तृतीयानातस्य सुपेत्यस्यानुवृत्त्यैव समासाप्रसङ्गात् कृदन्तेनैव समासे सिद्धे कृद््ग्रहणं कृदन्तावस्थायामेवानुत्पन्ने सुपि समासार्थम् इत्याह ।
उपपदमतिङ् (सू.2-2-19)।। अतिङितिप्रतिषेधो ज्ञापयति अनयोर्योगयोर्निवृत्तं सुप्सुपेति ।26 
ननु \’अनेकमन्यपदार्थे' इति सूत्रे \’सुप् सुपा' इत्यनुवृत्तेः अन्यपदार्थे वर्तमानं सुबन्तं सुबन्तेन समस्यत इत्यर्थलाभेन अर्थात् अनेकसुबन्तसमासो लभ्यत इत्यनेकग्रहणं व्यर्थम् । न च बहूनां समासलाभायानेकग्रहणमिति वाच्यम् । ज्ञापकादेव बहूनां समासलाभात् । ज्ञापकमेवाह--उत्तरपद इति । \’तद्धितार्थोत्तरपदसमाहारे च' (सू.2-1-51) इति सूत्रेण उत्तरपदे परतः संख्यावाचकशब्दस्य समानाधिकरणेन सुबन्तेन समासो विधीयते । प़ञ्च गावो धनं यस्येति विग्रहे त्रयाणां पदानां बहुव्रीहिसमासे धनशब्दे परेतदवयवयोः पञ्चगोशब्दयोर्द्विगुसमासो भवति । तत्रादौ त्रयाणां सभासाभावे धनशब्दस्योत्तरपदत्वं न स्यात् । उत्तरपदशब्दस्य समासचरमावयवे रूढत्वात् । तथा च उत्तरपदे परतो द्विगुसमासविधानमहिम्ना बहूनामपि सुबन्तानां समासो भवतीति ज्ञाप्यते । एवं च बहूनां समासलाभार्थमनेकपदमित्येतन्न युक्तमिति भावः । द्विगुविधानमिति । इदमुपलक्षणम् । तद्धितार्थसूत्रेण दिग्वाचकशब्दस्य सुबन्तेन सह उत्तरपदे परतः समासविधानमप्युक्तारेथे ज्ञापकमिति बोध्यम् ।
अनेकमन्यपदार्थे (सू.2-2-24)।। उत्तरपदेद्विगुविधानं ज्ञापयति बहूनामपि समासो भवतीति ।27 
ननु \’चार्थे द्वन्द्वः' इति सूत्रेण चार्था यत्र प्रतीयते तत्र द्वन्द्वः इत्यवगम्यते । तथा च---

\’अहरहर्नयमानो गमश्वं पुरुषं पशुम् ।
वैवस्वतो न तृप्यति सुराया इव दुर्मदी।।'
इत्यत्र गवादीनां परस्परसाहित्येन नयनक्रियायामन्वयात् \’गामश्वं पुरुषं पशुम्' इति वाक्येऽपि परस्परसाहित्यात्मकेतरेतरयोगरूपयार्थे पदानां वृत्तेर्द्वन्द्वसंज्ञा स्यात् इत्यशङ्क्याह--अर्थग्रहणादिति । चे द्वन्द्व इत्येतावतैव चशब्दे कार्यासंभवात् अर्थे कार्थं भवतीति विज्ञास्यते । सोऽयमेवं सिद्धे सति यत् अर्थग्रहणं करोति तज्ज्ञापयति चेन कृतो योऽर्थस्तत्र द्वन्द्वो भवतीति । अर्थग्रहणादवधारणमाश्रीयते । चेनैव कृतः प्रकाशितो योऽर्थस्तत्र द्वन्द्व इति । गामश्वमित्यत्र तु अहरहःशब्देनैव साहित्यमवगम्यते न तु चेनेति न द्वन्द्व इति भावः ।
चार्थे द्वन्द्वः (सू.2-2-29)।। अर्थग्रहणात् चेन कृतोऽर्थश्चार्थ इति विज्ञायते ।28 
ननु \’निष्ठा' इति सूत्रेण निष्ठान्तस्य बहुव्रीहौ पूर्वनिपातोऽनुशिष्यते । कृतकृत्य इत्यादिकमुदाहरणम् । तत्र सारङ्गजग्धी मासजाता सुखजाता दुः खजाता इत्यादौ बहुव्रीहौ निष्ठन्तस्य परनिपातोऽसाधुः स्यात् इत्यत आह--जातिकालेति । \’जातिकालसुखादिभ्योऽनाच्छादनात् क्तः' (सू.6-2-170) इति सूत्रेण जातिकालसुखादिभ्यः परस्य क्तान्तस्यान्तोदात्तत्वं विधीयते बहुव्रीहौ । यदि जात्यादिभ्यः पूर्वं \’निष्ठा' इत्यनेन क्तान्तस्य निपातः स्यात् तदा जात्यादिभ्यः परं क्तान्तं दुर्लभमिति परं क्तान्तमनूद्य स्वरविधानमनुपपन्नं स्यात् । अतोऽनुमीयते यत् बहुव्रीहौ नातिकालसुखादिभ्यः परमेव निष्ठान्तस्य प्रयोग इति । तेन सारङ्गजग्घी इत्यादेः साधुत्वं सिध्यतीति भावः ।
निष्ठा (सू.2-2-36)।। जातिकाललुखादिभ्यः परस्याः निष्ठाया अन्तोदात्तत्वविधानात् ज्ञापकात् परात्र निष्ठा भवतीति ।29 
\’चतुर्थी संप्रदाने' इति सूत्रे \’तादर्थ्य उपसंख्यानम्' वार्तिकम् । तत्र तादर्थ्यशब्दस्य तस्मै अर्थस्तदर्थः तदर्थस्य भावः तादर्थ्यमिति निष्पत्तिर्मवति । तत्र तस्मै इति चतुर्थ्यन्तस्यार्थशब्देन समासो न संभवति, अर्थशब्देन योगे चतुर्थ्या दुर्लभत्वत्, तादृशानुशासनाभावादित्याशङ्क्य \’चतुर्थीतदर्थार्थ' इति सूत्रेण चतुर्थ्यान्तस्यार्थशब्देन साकं समासविधानम् अर्थशब्दयोगे चतुर्थ्या असाधुत्वे असंगतं सत् तद्योगे चतुर्थीविभक्तिं ज्ञापयतीत्याह---चतुर्थी तदर्थार्थेति । तत्रैव भाष्ये \’तादर्थ्य उपसंख्यानम्' इति वार्तिकप्रत्याख्यानाय ज्ञापकात्तादर्थ्ये चतुर्थी साधिता । ज्ञापकं च \’चतुर्थी तदर्थार्थ' इति सूत्रेण चतुर्थ्यन्तस्य तदर्थवाचिना सुबन्तेन समासविधानम् । यदि तादरर्थ्ये चतुर्थी न स्यात् तदा तदर्थेन सहितस्य चतुर्थ्यन्तस्य दौर्लभ्यात् चतुर्थ्यास्तदर्थेन समासविधानमसंगतं स्यादिति । तदेतदाह--तत्रैव चतुर्थ्यन्तस्येति ।
चतुर्थी संप्रदाने (सू.2-3-13)।। \’चतुर्थी तदर्थार्थ-' (सू.2-1-36) इति चतुर्थ्यन्तस्य अर्थशब्देन समासविधानं ज्ञापयति भवत्यर्थशब्दयोगो चतुर्थीति । तत्रैव चतुर्थ्यान्तस्य तदर्थेन समासविधानात् ज्ञापकात् भवति तादर्थ्ये चतुर्थीति ।30 
ननु विभक्तिविषये प्रत्ययनियमोऽर्थनियमश्चेति पक्षद्वयम् । तत्र कर्मण्येव द्वितीयेत्येवमादिरुपः प्रत्ययनियमः । कर्मणि द्वितीयैवेत्येवमादिरूपोऽर्थनियमः । तत्र प्रत्ययनियमपक्षे \’प्रातिपदिकार्थ' सूत्रे (सू.2-3-46) मात्रपदाभावे कर्मादिष्वपि प्रथमा स्यात् । कर्मण्येव द्वितीयेति नियमेन हि द्वितीयायाः कर्मातिरिक्तार्थव्यावर्तनेऽपि कर्मणि द्वितीयातिरिक्ता विभक्तिर्न व्यावर्त्यते । तथा च कर्मादिष्वपि प्रथमायाः व्यवच्छेदार्थं मात्रपदमिति प्रयोजनमुक्त्वा ज्ञापकेन कर्मादिषु प्रथमां निषिध्य मात्रपदस्योक्तविधं प्रयोजनं निराकृतं भाष्ये । तदाह--संबोधन इत्यादिना ।

अयमाशयः--यदि प्रापिपदिकार्थादधिकार्थेऽपि प्रथमा स्यात्तदा संबोधनाधिक्येऽपि प्रातिपदिकार्थसूत्रेणैव प्रथमायाः सिद्धेः \’संबोधने च' इति सूत्रं व्यर्थम् । न च तत्सूत्रं न संबोधने प्रथमाविधायकम्, किं तु आमन्त्रितसंज्ञाया विधानार्थमनुवादकम् । संबोधने या प्रथमा सामन्त्रितसंज्ञा स्यादित्युत्तरसूत्रेण सहैकवाक्यतया वाक्यार्थ इति वाच्यम् । तथा सति\’संबोधने आमन्त्रितम्' इत्येकसूत्रमेव ब्रूयात् । योगविभागकरणात्तु प्रथमसुत्रेण संबोधनार्थे प्रथमाया विधानम्, द्वितीयेन तस्या आमन्त्रितसंज्ञाविधानमित्याश्रयणीयम् । तत्रोक्तरीत्या सिद्धौ सूत्रं व्यर्थं सत् न कर्माधिक्ये प्रथमा भवतीति ज्ञापयतीति वक्तव्यम् । तथा च मात्रपदस्य कर्मादिषु प्रथमार्थत्वव्यवच्छेदः न प्रयोजनमिति । अर्थनियमपक्षे तु सुतरामुक्तप्रयोजनं न संगच्छत इत्यन्यदेतत् ।
प्रातिपदिकार्थलिङ्ग-(सू.2-3-46)।। \’संबोधने आमन्त्रितम्' इत्येकयोगमकृत्वा \’संबोधने च' \’सामन्त्रितम्' (सू.2-3-47-48) इति योगविभागकरणं ज्ञापयति न कर्मादिविशिष्टे प्रथमा भवतीति ।31 
ननु \’बह्वच इञः' इति सूत्रे \’प्राच्यभरतेषु' द्वन्द्वसमासः उत कर्मधारयः । यदा द्वन्द्वस्तदा प्राच्यगोत्रे भरतगोत्रे च वर्तमानो यो बह्वचः पर इञ् तस्य लुक् स्यादिति सूत्रार्थः । यदा तु कर्मघारयस्तदा प्राच्यं यद्भरतगोत्रं तद्वाचकस्य इञः लुक् इति सूत्रार्थः । तत्र प्रथमपक्षे भरतग्रहणमनर्थकम् । तेषामपि प्राच्यत्वेनैव संग्रहात् । न ह्यन्यत्र भरताः सन्ति । द्वितीयपक्षे प्राच्यग्रहणमनर्थकम् । अप्राच्यानां भरतानामभावात् इत्याशङ्क्य, द्वन्द्वपक्षं स्वीकृत्य तत्र भरतग्रहणस्य अन्यत्र सूत्रे प्राग्ग्रहणेन भरतानां ग्रहणं न भवतीत्यर्थज्ञापकत्वमुक्तं भाष्यकृता । तदाह--अत्र भरतग्रहणमिति । ज्ञापनस्य प्रयोजनं तु \’इञः प्राचाम्' (सू.2-4-60) इत्यत्र भरतग्रहणं न भवति । तेन औद्दालकायन इत्यत्र फको लुक् न भवति । उद्धालको नाम भरतकुलोत्पन्नः, तस्य गोत्रापत्यं औद्दालकिः अत इञ् । तस्य पुत्रः औद्दालकायनः । \’यञिञोश्च' (सू.41-101) इति फक् । तस्य च गोत्रे य इञ् तदन्ताद्युवप्रत्ययस्य लुक् स्यात् तच्चेत् गोत्रं प्राचां भवति इत्यर्थकेन \’इञः प्राचाम्' इति सूत्रेण लुक् प्राप्तः प्राग्ग्रहणेन भरतग्रहणं नेति ज्ञापनान्न भवतीति ।

इति द्वितीयोऽध्यायः

अथ तृतीयोऽध्यायः
बह्वच इञः प्राच्यभरतेषु (सू.2-4-66)।। अत्र भरतग्रहणं ज्ञापयति अन्यत्र प्राग्ग्रहणे भरतग्रहणं न भवतीति ।32 
\’प्रत्ययः' इति सूत्रे भाष्ये \’हनस्त च' इति सूत्रे हनः इति षष्ठ्याः तकाररूपविकारेणान्वितत्वात् चकारेम पूर्वसूत्रात् अनुकृष्यमाणस्य क्यपः प्रतिसंबन्ध्यनिर्देशात् क्यब्विधानानुपपत्तिः इत्याशङ्क्य, तत्र धातोः इति पञ्चम्यन्तं पदमनुवर्तते, अतः हनस्तकारो भवति, धातोः क्यप् भवतीति वाक्यार्थ इति समाधाय, तर्हि धातुसामान्यात् क्यप् प्राप्नोतीति पुनराशङ्क्य ज्ञापकेन धातुसामान्यात् क्यबापत्तिर्निवारिता । तदाह--एतिस्तु इति परिगणनमिति । यदि धातुमात्रात् क्यप् भवेत् तर्हि एतिस्तु इत्यादिब्योऽपि \’हनस्त च' (सू.3-1-109) इति परिगणनमनर्थकं स्यात् । कृतं च तत्परिगणनं न सर्वस्मादपि धातोः क्यप् भवतीति ज्ञापयतीत्यर्थः ।
प्रत्ययः (सू.3-1-1)।। \’एतिस्तुशास्वृदृजुषः क्यप्' इति परिगणनं ज्ञापयति न धातुमात्रात् क्यबिति ।33 
\’परश्च' इति सूत्रस्य \’अत्यन्तापरदृष्टानां वा परभूतलोपार्थ' मिति वार्तिककारः प्रयोजनमुक्तवान् । परेण-प्रधानेन प्रत्यक्षेण न क्वचिद््दृष्टा ये क्किबादयस्तेषां परभूतानां लोपो भवतु इत्येतदर्थं परश्चेति सूत्रम् । तथा सति हि किति इत्यादिना विहितं कार्थं क्किपि परे स्यान्नान्यथा इति तदर्थः । तदेतद्वार्तिकं भाष्यकारः ज्ञापकेन क्किबादीनां परभूतानां लोपं प्रसाध्य प्रत्याख्यातवान् । तदाह--काद्यनुबन्धासञ्जनमिति । यदि पूर्वभूता लुप्येरंस्तदा क्किबादौ ककाराद्यनुबन्धासञ्चनमनर्थकं स्यात् । सर्वस्यानुबन्धकार्थस्य परभूतप्रत्ययनिमित्तकत्वात् । तथा च तत् सर्वलोपिनः प्रत्ययाः परभूता एव लुप्यन्त इति ज्ञापयतीत्यर्थः ।
परश्च (सू.3-1-2)।। काद्यनुबन्धासञ्जनं ज्ञापयति अत्यन्तापरदृष्टाः परभूता लुप्यन्त इति ।34 
ननु \’इज्ञादेश्च गुरुमतोऽनृच्छः' इति सूत्रे अनृच्छः इति मास्तु। न च तदभावे ऋच्छधातोरप्याम् स्यादिति वाच्यम् । ज्ञापकेनैव ऋच्छेराम् न भवतीत्यवगमात् । ज्ञापकमेवाह--ऋच्छेर्लिटीति । \’ऋच्छत्यॄताम्' इति सूत्रेण हि ऋच्छेर्लिटि गुणो विधीयते । यदि च ऋच्छेर्लिट्याम् स्यात् तदा आमा व्यवधानेन लिट्परकत्वाभावात् गुणो न प्रवर्त्स्यतीति गुणविधानमनर्थकं स्यात् । अतो गुणविधानेन ऋच्छेरामभावो ज्ञाप्यते । तथा च तेनैव आम््निषेधे सिद्धे \’अनृच्छः' इति प्रतिषेधो व्यर्थ इति भावः ।

[ज्ञ.प.] सार्वधातुके यक् (सू.3-1-67)।। \’न दुहस्नुनमां यक््चिणौ' (सू.3-1-89) इति प्रतिषेधात् ज्ञापकात् भचवति कर्मकर्तरि यक् ।

[वि.] ननु भाववाचिनि कर्मवाचिनि च सार्वधातुके परतो विधीयमानो यक् कर्मकर्तरि लकारे परे न प्राप्नोति । कर्तरि शपोऽपवादत्वात् प्राप्तेरित्यत आह--न दुहेति । \’न दुहस्नुनमां यक््चिणौ' इति सूत्रेण दुहस्नुनमां कर्मकर्तृलकारे परे यक््चिणौ प्रतिषिध्येते । स चायं प्रतिषेधः धातोः कर्मकर्तरि यगभावे प्राप्त्यभावादसंगतः सन् कर्मकर्तरि यग्भवतीत्यत्र ज्ञापक इति भावः ।
इजादेश्च (सू.3-2-36)।। \’ऋच्छत्यॄताम्' (सू.7-4-11) इति ऋच्छेर्लिटि गुणवचनं ज्ञापकं नर्च्छेर्लिट्याम् भवतीति ।35 
ननु कृदतिङ् इति सूत्रे अतिङ्ग्रहणं मास्तु । न च तदभावे तिङोऽपि कृत्संज्ञा स्यात्, ततश्च कृदन्तत्वात् पठतीत्यादेः प्रतिपादिकसंज्ञा स्यादिति वाच्यम् । प्रातिपदिकसंज्ञायामपि दोषाभावात् । एकत्वादीनाम् तिङोक्तत्वात् सुबादीनाम्, तिङन्तस्य स्त्रीत्वेन योगाभावादेव टाबादीनां चापादयितुमशक्यत्वात् । च चाणादयस्तद्धितास्तिङन्तेभ्यो भवेयुरिति वाच्यम् । अपत्याद्यर्थे तद्धितविधानेन तिङन्तस्यापत्यादिभिर्योगाभावादेव ततस्तद्धितोत्पत्तेरापादयितुमशक्यत्वात् । यद्वा ज्ञापकादेव तिङन्तादणाद्युत्पत्तेर्वारयितुं शक्यत्वात् । ज्ञापकमेवाह--क्वचित्तद्धितविधाविति । यदि तिङन्तस्यापि प्रातिपदिकत्वात् ततस्तद्धितोत्पत्तिः स्यात् तदा तद्धितप्रकरणे \’तिङश्च'(सू.5-3-56) इति सूत्रमनर्थकं भवेत् । \’अतिशायने तमबिष्ठनौ' (सू.5-3-55) इति सूत्रेणैव सिद्धेः । ततश्च तिङः कृत््संज्ञायां तिङन्तस्य प्रतिपदिकसंज्ञायां च दोषाभावात् \’कृदतिङ्' इति सूत्रे अतिङ्ग्रहणं प्रत्याख्येयमित्याशयः ।
कृदतिङ् (सू.3-1-93)।। क्वचित्तद्धितविधौ \’तिङश्च' (सू.5-3-56) इति तिङ््ग्रहणं ज्ञापकं न तिङन्तादणादयो भवन्तीति ।36 
ननु कृत्याः इति सूत्रे प्राङ्ण्वुल इति वक्तव्यम् । अन्यथा ण्वुलोऽपि कृत्यसंज्ञाप्रसङ्गादित्याशङ्क्याह--अर्हे कृत्येति । यदि हि \’ण्वुल््तृचौ' इति सूत्रात्प्रागेव कृत्यसंज्ञा इत्येतन्न स्यात्तदा तृचोऽपि कृत्यसंज्ञकत्वेन \’अर्हेकृत्याः' इत्येव सूत्रयितुं शक्यम् । तृज्ग्रहणं चानर्थकम् । यतः \’अर्हे कृत्यतृचश्च' (सू.3-3-169) इति सूत्रे पृथक् तृचग्रहणं कृतं तेनानुमीयते ण्वुलः प्राक् कृत्यसंज्ञेति । न चोक्तज्ञापकेन तृचः प्राक् कृत्यसंज्ञेत्यर्थलाभेऽपि ण्वुलः प्रागिति न लभ्यत इति वाच्यम् । ज्ञापकस्य सूत्रापेक्षत्वेन तृच््घटितात् \’ण्वुल्तृचौ' इति सूत्रात् प्राक् कृत्यसंज्ञाधिकार इत्येवं ज्ञापनात् । तथा च ज्ञापकेन सिद्धेः \’प्राङ्ण्वुलः' इति न वक्तव्यमिति भावः । काशिकायां \’कृत्याः प्राङ्ण्वुलः' इति यः सूत्रपाठः सोऽनादरणीय इति सिद्धम् ।
कृत्याः (सू.3-1-95)।। अर्हे कृत्यतृच््ग्रहणं ज्ञापकं प्राङ् ण्वुलुः कृत्यसंज्ञा भवतीति ।37 
ननु \’स्पृहिगृहिपतिदयिनिद्रातन्द्राश्रद्धाभ्य आलुच्' इति सूत्रे आलुच् इति गुरुः प्रत्ययो न विधीयताम् । लुश् इति प्रत्यय एवविधीयताम् । शपि कृते स्पृहय+लु इति स्थिते \’अतो दीर्घो यञि' (सू.7-3-101) इति दीर्घेण स्पृहयालुः इत्यादिरूपसिद्धेरित्याशङ्क्याह--लुशेति । तथा च आलुचः विधानं सूत्रानिर्दिष्टेभ्योऽपि धातुभ्यः आलुच् भवतीति ज्ञापयति । तथा च शयलुः इत्यादिकं सिध्यति । तत्र हि शपः \’अदिप्रभृतिभ्यः' (सू.2-4-72) इति लुकि अतो दीर्घस्यासंभवात् लुशा निर्वाहो न भवतीति भावः ।
स्पृहिगृहि--(सू.3-2-158)।। लुशा सिद्धे आलुज्विधानं ज्ञापकम् अन्येभ्योऽप्ययं भवतीति ।38 
\’लृटः सद्वा'(सू.3-3-14) \’अनद्यतने लुट्' इति सूत्रक्रमः । तत्र \’अनद्यतने' \’लुट्' इति योगविभागः कर्तव्यः । \’अनद्यतने' इति सूत्रे \’लृटः सत्' इत्यनुवर्तते । अनद्यतने लृटः सत्संज्ञकौ शतृशानचौ आदेशौ भवत इति तदर्थः । \’तेन श्वोऽग्नीनादास्यमानेन' \’श्वः सोमेन यक्ष्यमाणेन' इत्यादिकं सिध्यति । न चानद्यतने लृड्विधायकनुशासनाभावेन कथमेतदिति वाच्यम् । योगविभागेन अनद्यतने लृटः सत्संज्ञकादेशविधानेनैव अनद्यतने लृडस्तीति ज्ञापनादिति भाष्ये प्रतिपादितम् । तदाह--अनद्यतने लृट इति
अनद्यतने लुट् (सू.3-3-15) ।। अनद्यतने लृटऋ सत्संज्ञावचनं ज्ञापयति भवत्यनद्यतने लृडिति ।39 
नन्वासंसासंभावनयोरविशेषात् आशंसायां ये विधीयन्ते ते संभावनेऽपि प्राप्नुवन्ति । ये च संभावने विधीयन्ते ते आशंसायामपि प्राप्नुवन्ति । न च संभावनेऽलमर्थो नियमेन गम्यते, आशंसायां तु अलमर्थो न गम्यते । तथा च तयोरर्थाविशेषेऽप्यालमर्थ्याकृतभेदोऽस्ति । तमादाय व्यवस्था भविष्यतीति नोक्तदोष इति वाच्यम् । तथा सति \’संभावनेऽलमिति चेत्' (सू.3-3-154) इति सूत्रे अलमिति चेत् इति विशेषणवैयर्थ्यात् । यदि हि संभावने नियमेनालमर्थो गम्येत तदा व्यभिचाराभावात् अलमिति विशेषणं नेपादीयेत । संभवव्यभिचाराभ्यां हि स्याद्विशेषणमर्थवत् । तथा च संभावनाशंसयोरालमर्थ्यतदभावकृतो विशेषो न वक्तुं शक्य इति स्थितम् । तदाह संभावन इति । तर्हि तयोर्विशेषाभावे पूर्वोक्ताव्यवस्थायाः कः परिहार इति चेत् इदं मे भूयादित्याकारकेच्छाविशेषः आशंसा। एकतरकोटिकानिश्चितज्ञानविशेषः संभावनमिति तयोर्भेदात् व्यवस्था संगच्छत इति कैयटः ।
आशंसायां भूतवच्च (सू.3-3-132)।। \’संभावनेऽलमिति चेत्' (सू.3-3-154) इति ज्ञापकात् संभावनेऽपि नालमर्थ्यं गम्यते ।40 
\’तुमर्थे सेसेनसे-' इत्यादिना सूत्रेण तुमुनोऽर्थे से सेन् इत्यादयः प्रत्यया वैदिकप्रकरणे विधीयन्ते । तत्र तुमुनोऽर्थः कः ? इति संदेहो जायते । न तावत् कर्ता तुमुनोऽर्थः । तथा सति कर्तरि से सेन् इत्यादयो भवन्तीति सूत्रार्थः स्यात् । तदा तुमर्थ इति पदं व्यर्थम् । \’कर्तरि कृत्' इत्यनेनैव तेषां कर्त्रर्थकत्वावगमसंभवात् । अत आह--तुमर्थग्रहणमिति । तथा च पूर्वोक्तरीत्या तुमर्थग्रहणं व्यर्थं सत् कर्तुरन्योऽपि तुमुनोऽर्थोऽस्तीति ज्ञापयति । स च भावः भावे च सेसेनादय इष्यन्ते । तदर्थं तुमर्थग्रहणं कृतमिति भावः । एवं ज्ञापने प्रयोजनं तु \’अव्ययकृतो भावे' इत्येतद्वार्तिकं न वक्तव्यं भवति । तुमर्थग्रहणानुवृत्त्यैवअव्ययकृतां क्त्वादीनां भावार्थकत्वसिद्धेरिति भाष्ये स्पष्टम् ।
तुमर्थे से-(सू.3-4-9)।। तुमर्थग्रहणं ज्ञापयति अस्त्यन्यः कर्तुस्तुमुनोऽर्थ इति ।41 
ननु \’तयोरेव कृत्यक्तखलर्थाः' इति सूत्रे एवकारः किमर्थः । न च कृत्यादयो भावकर्मणोरेव यथा स्युः कर्तरि मा भूवन्नित्येतदर्थसूचनाय स इति वाच्यम् । तयोरिति सूत्रस्य \’कर्तरि कृत्' इति सामान्यशास्त्रपवादत्वादेवोक्तार्थसिद्धेरित्याशङ्क्य, कृत्यप्रत्ययेषु कर्त्रर्थस्यापि समावेशोऽस्तीति ज्ञापनार्थमेवकारः । तथा च कर्त्रर्थस्यापि समावेशे प्राप्ते तन्निवृत्त्यर्थमेवकार इति स्बांशे चारितार्थ्यम् । अन्यत्र प्रयोजनं तु भव्यादिषु शब्देषु कर्तुरपि प्रतीतिरिति । अत एव गोयो माणवकः साम्नामिति कर्तरि, गेयानि माणवकेन सामानीति कर्मणि च प्रयोग उपपद्यते । तदाह--तयोरेवेत्येवकार इति । तथा च भव्यगेयेति सूत्रे (सू.3-4-68) वाग्रहणं न कर्तव्यमिति भावः ।
ननु यद्येवं ज्ञाप्यते तदा \’दाशगोघ्नौ संप्रदाने' (सू.3-4-73) \’भीमादयोऽपादाने (सू.3-4-74) इत्यत्रापि समावेशः प्राप्नोति । तथा च कर्तर्यपि तेषां प्रयोगः स्यादित्यत ज्ञाह--आदिकर्मणीत्यादिना । अथं भावः--आदिकर्मणि क्तः कर्तरीत्येवास्तु नार्थश्चशब्देन । एवकारज्ञापितात् पूर्वोक्तवचनादेव चशब्दार्थस्य समावेशस्य सिद्धेः । कृतस्तु चकारो ज्ञापयति आदिकर्मणि इत्येतस्मात्परेषु सूत्रेषु कर्त्रा समावेशो न भवतीति । तथा च दाशगोघ्नादिषु न कर्त्रर्थसमावेश इति ।

इति तृतीयोऽध्यायः
-------

अथ चचुर्थोऽध्यायः
कर्तरि कृत् (सू.3-4-67)।। \’तयोरेव' (सू.3-4-70) इत्येवकारो ज्ञापयति इत उत्तरं समावेशो भवतीति । \’आदिकर्मणि क्तः कर्तरि च' (सू.3-4-71) इति चकारो ज्ञापयति प्रागमुतः समावेशो भवतीति ।42 
पुंयोगादाख्यायाम् ' सूत्रस्य प्रष्ठी प्रचरी इत्यूदाहरणं प्रदर्शितं भाष्ये । प्रष्ठस्य स्त्री इत्यर्थे प्रष्ठशब्दात् ङीष् । ननु प्रष्ठस्य स्त्री इत्यर्थे \’तस्येदम्' इत्यर्थसद्भावात् अण््रूपस्तद्धितः प्राप्नोतीत्याशङ्क्याह--इति ङीष््विदानादिति । यदि हि प्रष्ठशब्दात् नियमेन तद्धितोत्पत्तिर्भवेत् तर्हि अण्णन्तत्वात् \’टिढ्ढणञ्' (सू.4-1-15) इति सूत्रेम ङीपैव प्राष्ठी इति रूपसिद्धौ \’पुंयोगादाश्यायाम्' इति ङीष्विधानमनर्थकमापद्येत । न च अणन्तान्ङीपि ङीषि वा रूपे विशेषः । नापि स्वरे, ङीष उदात्तत्ववत् ङीपोऽपि \’अनुदात्तस्य च यत्रोदात्तलोपः' इति सूत्रेण उदात्तत्वात् । ततश्च ङीष्विदानं व्यर्थं सत् न प्रष्ठशब्दात्तद्धितोत्पत्तिर्भवतीति ज्ञापयति इति भावः । न च बानोरियमित्यर्थे भानुशब्दात् \’वृद्धाच्छः' (सू.4-2-114) इति सूत्रेम छप्रत्यये टापि भानविया इति भवति । तत्र टापं बाधित्वा ङीष्विधानार्थं पुंयोगादिति सूत्रमस्तु। तथा च कथं तज्ज्ञापकमिति वाच्यम् । तर्हि आख्याग्रहणवैयर्थ्यात् । तत् व्यर्थं सत् ज्ञापयति तद्धितोत्पत्तिमन्तरेणैव यः पुंवाचकः शब्दः स्त्रियां वर्तते ततः ङीष् इति । भानवीया इत्यत्र यः पुंवाचकः भानुशब्दः स न स्त्रियां वर्तते, यश्च स्त्रियां वर्तते छप्रत्ययान्तः स न पुमाख्या इति तत्र न ङीष् । प्रष्ठशब्दस्तु तद्धितं विनैव सत्रीवाचकत्वात् ततः ङीष् भवति । तेन प्रष्ठशब्दान्न तद्धित इति पर्थवसितमिति हृदयम् ।
\’पुंयोगात् आख्यायाम् ' (सू.4-1-48) इति ङीष्विधानात् ज्ञापकात् नातः (प्रष्ठशब्दात्) तद्धितोत्पत्तिरिति ।43 
ननु \’स्वाङ्गाच्चोपसर्जनादसंयोगोपधात्' इति सूत्रे उपसर्जनादिति व्यर्थम् । \’बहुव्रीहेश्चान्तोदात्तात्' (4-1-52) इति सूत्रात् बहुव्रीहेरित्यनुवृत्त्यैव उपसर्जनादित्यस्य लाभात् । न च संनियोगशिष्टन्यायेन अन्तोदात्तादित्यस्याप्यनुवृत्तिर्भवेदिति तद्वारणार्थम् \’उपसर्जनात्' इत्युपादीयते । उपात्ते च तस्मिंस्तद्बलात् उपसर्जनमात्रात् स्वाङ्गदन्तोदात्तादनन्तोदात्तादपि ङीष् भविष्यतीति वाच्यम् । ज्ञापकमहिम्नैव अन्तोदात्तादित्यस्य \’स्वाङ्गाच्च' इति सूत्रेऽनुवृत्तिर्नास्तीत्यवगमात् । ज्ञापकमाह--सहनञ्विद्यमानेति । सहेत्यादित्रिकपूर्वात्स्वाङ्गात् ङीष् निषिध्यते । सकेशा अकेशा विद्यमाननासिका इत्युदाहरणानि । तत्र सहादिपूर्वस्य बहुव्रीहेः पूर्वपदप्रकृतिस्वरे शेषनिघातेन स्वाङ्गस्य नास्त्यन्तोदात्तत्वमिति \’स्वाङ्गाच्चोपसर्जनात् ' इत्यनेन ङीषः प्राप्त्यभावात् प्रतिषेधोऽनर्थकः सन् अन्तोदात्तादित्यस्यानुवृत्त्यभावं ज्ञापयति । तथा चानन्तोदात्तादपि सहादिपूर्वात् ङीष््प्राप्तौ तत्प्रतिषेधकतया सहनञ्सूत्रं सार्थकम् । तथा च बहुव्रीहेरित्येतावन्मात्रस्यानुवृत्त्यैव उपसर्जनादित्यस्य लाभसंभवात् उपसर्जनग्रहणं मास्तु इत्याशयः ।
स्वाङ्गाच्चोपसर्जनात् (सू.4-2-54) ।। \’सहनञ््विद्यमानपूर्वाच्च' (सू.4-2-57) इति प्रतिषेदात् ज्ञापकात् आनन्तोदात्तादपि भवतीति ।44 
ननु पितृष्वसृशब्दात \’ढकि लोपः' इति सूत्रेणान्त्यस्य ऋकारस्य लोपे पैतृष्वसेय इति रूपमिष्यते । तन्न सिध्यति । पितृष्वसृशब्दात् ढग्विधायकानुशासनाभावादित्यत आह-- एतदेवेति । पितृष्वसृशब्दात् ढकोऽभावे ढकि परे तस्य लोपविधानमसंगतं स्यादिति  ढकि लोपविधानमेव पितृष्वसृशम्ब्दात् ढक् भवतीत्यत्र भवतीत्यत्र ज्ञापकमिति भावः ।

अनेन ज्ञापकेन शुभ्रादिषु पितृष्वसृश्ब्दपाठः कल्पनीयः । यद्वा \’स्त्रीभ्यो ढत्' (सू.4-1-120) इत्यत्र स्त्रीभ्य इत्यर्थग्रहणमिति ज्ञापनीयम् । अतः पितृष्वसुर्ढक्सिद्धिरिति उद्योतकारः प्रत्यपादयत् ।  ९
ढकि लोपः (सू.4-1-133)।। एतदेव ज्ञापयति भवति पितृष्वसुर्ढक् इति ।45 
ननु \’ब्राह्मणमाणववाडवाद्यन्' इति सूत्रेण ब्राह्मणादिभ्यः समूहार्थे यन् विधीयते । ब्राह्मणानां समूहो ब्राह्मण्यमित्यादिकमुदाहरणम् । तत्र सूत्रे यन् इति मास्तु । \’केदाराद्यञ्च' (सू.4-2-40) इति सूत्रात् यञ् इत्यस्यानुवृत्या इष्टरूपसिद्धेः । न हि यञो वा यनो वा रूपे स्वरे वा विशेषोऽस्ति । न च यञि सति स्त्रियां \’\’यञश्च' (सू.4-1-16) इति ङीप् स्यात्, यनि तु नेति विशेष इति वाच्यम् । कौमुद्यां अपत्याधिकारीययञन्तादेव ङीप् इत्युक्तत्वात् । ब्राह्मणादीनां स्वत एव वृद्धत्वेन यञि सत्यादिवृद्धिर्न तु यनि सतीत्यस्यापि विशेषस्यासंभवादित्याशङ्क्याह--यञि प्रकृत इति । तथा च व्यर्थं सत् यन््ग्रहमं ब्राह्मणादिब्योऽन्येभ्योऽपि यन् भवतीति ज्ञापयति । तेन प्टष्ठानां समूहः पृष्ठ्यमिति सिध्यति । तत्र च यञि सत्यादिवृद्धिर्भवेदिति यन््ग्रहणं कृतमिति चारितार्थ्यम् । एवं च \’पृष्ठादुपसंख्यानम्' इति वार्तिकं न कर्तव्यम्, ज्ञापकेनैव सिद्धेरिति भावः ।
ब्राह्मणमाणव-(सू.4-2-42)।। यञि प्रकृते यन्विधानं ज्ञापयति अन्येभ्योऽप्ययमिति ।46 
ननु \’खण्डिकादिभ्यश्च' इति सूत्रेण समूहार्थे अञ् विधीयते । खण्डिकादिगणे च  क्षुद्रकमालवशब्गदः पठ्यते । तस्य पाठः किमर्थः । \’अनुदात्तादेरञ्' (सू.4-2-44) इत्यनेवैव ततोऽञ््सिद्धेः । क्षुद्रकमालवशब्दस्यानुदात्तादित्वं चेत्थम् । क्षुद्रकस्यापत्यानीत्यर्थे \’जनपदशब्दात्' (सू.4-1-168) इति विहितस्य तद्राजस्य लुक् । मालवात्तु वृद्धलक्षणस्य ञ्यङः । ततो द्वन्द्वः । ततः समासान्तोदात्तत्वेनानुदात्तादित्वमिति कैयटः । ततः समूहर्थे अञ् । न च \’गोत्रोक्षोष्ट्र' (सू.4-2-39) इति सूत्रप्राप्तवुञ््बाधनार्थं तत्पाठ इति वाच्यम् । \’अनुदात्तादेरञ्' इत्यस्य परत्वेन तद्विषये पूर्वस्य वुञोऽसंभवात्, गोत्राद्विहितस्य वुञः गोत्रान्तात् क्षुदकमालवशब्दात् प्राप्त्यभावाच्च इत्याशङ्क्य, अत एव पाठो ज्ञापयति \’पूर्वोऽपि वुञ् परमञं बाघते' \’भवतीह तदन्तविधिः' इति च वचनद्वयम् । तथा च वुञं बाधित्वा समूहार्थे अञः क्षुद्वकमालवशब्दपाठ इति भाष्ये सिद्धान्तितम् । तदाह--खण्डिकादिष्वित्यादिना । ननु कथमेकेन वचनद्वयं ज्ञाप्येतेत्यशङ्क्याह--अन्यथानुपपच्येति । अन्यथानुपपत्त्या हि ज्ञापकत्वं भवति । उभयेन च विना क्षुद्रकमालवादञ््विधानं नोपपद्यत इत्युभयमपि ज्ञापयितुं शक्यमिति भावः ।

न केवलं ज्ञापनार्थं पाठः । अपि तु सेनारूपसमूहविवपक्षायां क्षोद्रकमालवी सेना इत्यञ् अन्यस्य समूहस्य विवक्षायां तु क्षौद्रकमालवकमिति वुञ् इति विभागार्थममि पाठ इति वार्तिककाराः प्राहुः ।
खण्डिकादिभ्यश्च (सू.4-2-45)।। खण्डिकादिषु क्षुद्रकमालवशब्दपाठो ज्ञापयति भवतीह तदन्तविधिरिति पूर्वश्च वुञू परमञं बाधत इति च । अन्यथानुपपत्त्या एकस्येवोभयस्यापि ज्ञापनं न विरुध्यते ।47 
\’शेषे' इत्यधिकारसूत्रम् अपत्यादिभ्योऽन्यस्मिन्नर्थे वक्ष्यमाणा घादयो बवन्तीत्यर्थबोधकम् । एतदधिकाराभावे अपत्यादिष्वर्थेष्वपि अणादय इव घादयोऽपि प्राप्नुयुः । अपवादत्वाच्च घादीनाम् । अतः शेषाधिकारः कृतः । भाष्यकारस्तु असत्यपि शेषधिकारे ज्ञापकेनापत्यादिष्वर्थेषु घादीन् व्यावर्त्य शेषाधिकारं प्रत्याचख्यौ । तदाह--फेश्छ चेति । \’फेश्छ च' इति सूत्रेण फिञन्तात्सौवीरगोत्रादपत्येऽर्थे छप्रत्ययः चकारात् ठक् च विधीयते । यमुन्दस्यापत्यं यामुन्दायनिः । तिकादित्वात् फिञ्, तस्यापत्यं यामुन्दायनीयः यामुन्दायनिकः इत्युदाहरणम् ।

तत्र च फेर्वा इत्येव सूत्रमस्तु । \’वृद्धाट््ठक्' (सू.4-1-148) इति पूर्वसूत्रात् ठक् इत्यनुवर्तते . तत्र ठका मुक्ते \’वृद्धाच्छः' (सू.4-2-114) इति छो भविष्यतीति नार्थश्छविधानेन । तत्तु ज्ञापकार्थं भवति अण्विषयेऽपत्यादिषु घादयो न भवन्तीति । तथा च छप्रत्ययाप्राप्तौ तत्प्राप्त्यर्थं छविदानमिति स्वांशे चारितार्थ्यम् । एवं चानेनैव सिद्धेः शेषाधिकारः प्रत्याख्येय इति भावः ।

यद्यपि अपत्यार्थमात्रविषयकमुक्तज्ञापकमिति शङ्का भवति, तताप्यर्थान्तरेष्वपि \’गोत्रग्रहणं सामूहिकेषु ज्ञापकम्, दैवयातवग्रहणं वैषयिकेषु, भस्त्रायणग्रहमणं नैवासिकेषु' इति भाष्योक्तानि ज्ञापकान्यत्रानुसन्धेयानि ।
शेषे (सू.4-2-92)।। \’फेश्छ च' (सू.4-1-149) इति फिञन्तात् छविधानं ज्ञापकं नाण्विषये घादयो भवन्तीति ।48 
ननु \’कलापिवैशम्पायनान्तेवासिभ्यश्च' इति सूत्रेण कलाप्यन्तेवासिभ्यः वैशम्पायनान्तेवासिभ्यश्च तृतीयान्तेभ्यः तेन प्रोक्तमधीयत इत्यर्थे णिनिप्रत्ययो विधीयते । हरिद्रुर्नाम कलापिनः शिष्यः । ततो हरिद्रुणा प्रोक्तमधीयत इत्यर्थे णिनिप्रत्यये हारिद्रविण इति भवति । वैशम्पायनस्य शिष्यः आलम्बिः ततः णिनिप्रत्यये आलम्बिन इति भवति । तत्र कलापी वैशम्पायनशिष्येषु नवस्वन्यतमः । लोके शिष्यशिष्येऽपि शिष्य इति व्यवहारदर्शनात् वैशम्यायनशिष्यकलापिशिष्यस्य हरिद्रोरपि वैशम्पायनान्तेवासिग्रहणेनैव ग्रहणसिद्धेः कलापिग्रहणं सूत्रे मास्तु । एवं \’शौनकादिभ्यश्छन्दसि' (सू.4-3-106) इति सूत्रमपि उक्तार्थे णिनिविधायकम् । शौनकादिगणे च खाण्डायनशब्दोऽपि पठितः । खाण्डायनश्च वैशम्पायनशिष्यस्य कठस्य शिष्यः । तथा च पूर्वोक्तन्यायेन वैशम्पायनान्तेवासिग्रहणेनैव खाण्डायनस्यापि ग्रहणसिद्धेः शौनकादिगणे तत्पाठो व्यर्थ इत्याशङ्क्य ज्ञापकविधया सार्थक्यमाह--कलापिखाण्डयनग्रहणादिति । तथा च सूत्रे अन्तेवासिशब्देन साक्षादन्तेवासिन एव ग्रहणम् । न त्वन्तेवास्यन्तेवासिन इति वैशम्पायनान्तेवास्यन्तेवासिनोः कलापिखाण्डायनयोर्णिनिप्रत्ययसिद्ध्यर्थं तथोः पृथगुपादानमिति स्वांशे चारितार्थ्यम् । अन्यत्र प्रयोजनं तु वैशम्पायनान्तेवास्यन्तेवासिभ्यः कलाप्यन्तेवास्यन्तेसिभ्यो वा णिनिर्न भवतीति । ते च पुराणादिष्वन्वेषणीयाः ।

हरीद्रुः छगली तुम्बुरूः उलपः इति चत्वारः कलापिशिष्याः । आलम्बिः कलिङ्गः कमलः ऋचाभः आरुणिः ताण्ड्यः श्यामायनः कठः कलापी इति नव वैशम्पायनशिष्या इति बालमनोरमा ।

इति चतुर्थोऽध्यायः
----*-----
कलापिवैशम्पायना--(सू.4-3-104)।। कलापिखाण्डायनग्रहणात् ज्ञापकात् नान्तेवास्यन्तेवासिभ्यो भवति ।49 
ननु स्त्रीपुंशब्दाभ्यां वतिप्रत्यये स्त्रीवत् पुंवत् इति रूपे इष्येते । ते साधयितुं न शक्येते । स्त्रीपुंसाभ्यां नञ्स्तञौ भवनात्' (सू.4-1-87) इति सूत्रेण प्राग्भवनाद्येऽर्थास्तेषु सर्वेष्वर्थेषु प्रकृतिविशेषाब्यां विधीयमानौ नञ्स्नञौ सर्वस्यपि प्रत्ययस्य बाधकौ । तथा च \’तेन तुल्यं क्रिया चेद्वतिः' (सू.5-1-115) इति वतिमपि बाधित्वा नञ्स्नञावेव भवेतामित्याशङ्क्याह--स्त्रियाः पुंवदिति निर्देश इति । \’स्त्रीपुंसाभ्यां नञ्स्नञौ' इति सूत्रं न वत्यर्थे प्रवर्तते । यदि प्रवर्तेत तदा \’पुंवत्' इति निर्देशोऽसाधुः स्यादिति भावः ।
उपसर्गाच्छन्दसि (सू.5-1-118)।। \’स्त्रियाः पुंवत्' (सू.6-3-34) इति निर्देशो ज्ञापयति न वत्यर्थे नञ्स्नञौ भवत इति ।50 
\’न नञ्पूर्वात्तत्पुरुषादचतुरसंगतलवमवटयुधकतरसलसेभ्यः' इति सूत्रेण एतत्सूत्रानन्तरसूत्रैर्य भावप्रत्यया विधीयन्ते त नञ्तत्पुरुषान्न स्युरिति प्रतिपाद्यते । अपतित्वम् अपटुत्वम् इत्यादिकमुदाहरणम् । तत्र भाष्यकारः सूत्रप्रत्याख्यानं कर्तुं ज्ञापकमहिम्ना अपतित्वम् इत्यादौ उत्तरसूत्रविहितानां भावप्रत्ययानामप्रवृत्तिं साधयामास । तदाह--इति ज्ञापकादिति । अयं भावः-- वत्सेभ्यो न हित इत्यादौ प्रतिषेधसापेक्षत्वेन निरपेक्षत्वलक्षणसामर्थ्याभावेन समर्थधिकारीयतद्धितानुत्पत्तौ नञः परस्य संपाद्याद्यर्थकतद्दितान्तस्यान्तोदात्तविदानमनुपपन्नम् । तत्क्रियमाणं सामान्येन सर्वस्तद्धितो नञर्थापेक्षाद्भवतीति ज्ञापयति । न पतिः अपतिः तस्य भाव इत्यत्र तु नञ्तत्पुरुषस्य सापेक्षत्वाभावेन उत्तरेषां तद्धितानामसंभवेन त्वतल्भ्यामिष्टसिद्धेः \’न नञ््पूर्वात्तत्पुरुषात्' इति सूत्रं प्रत्याख्यानयोग्यमिति भावः ।
न नञ्पूर्वात्तत्पूरुषात् (सू.5-1-121)।। \’नञो गुणप्रतिषेधे संपाद्यार्हहितालमर्थास्तद्धिताः' (सू.6-2-155) इति ज्ञापकात् सर्व एते तद्धिताः सापेक्षाद्भवन्ति ।51 
ननु \’समां समां विजायते' इति सूत्रेम समायां समायामित्यस्मात् समुदायात् प्रसूयत इत्यर्थे खप्रत्ययो विधीयते । समांसमीना गौः इत्युदाहरणम् । या प्रतिवर्षं प्रसूयते सैवमुच्यते । तत्र तद्धितान्तत्वात् प्रातिपदिकसंज्ञायां \’सुपोधातुप्रातिपदिकयोः' (सू.2-4-72) इति सूत्रेण तदवयवस्य सुपो लुकि प्राप्ते समामिति यलोपनिपातनात् सुपोऽत्र पूर्वपदे लुङ्न भवतीति ज्ञाप्यते । यदि हि सुपो लुक् स्यात् तदा याटः सुब्भक्तत्वात सुब्लुकैव यलोपे सिद्धे सूत्रे यलोपनिपातनं यकारस्यैव लोपो भवति न सर्वस्य प्रत्ययस्येति नियमार्थम् । न चैवं सत्युत्तरपदेऽपि सुपो लुङ्न स्यादिति वाच्यम् । पुर्वपद एव यलोपनिपातनादाः श्रवणं न तूत्तरपद इत्याश्रयणात् । न च तर्हि सूत्रे उत्तरपदे समामिति यलोपयुक्तः सविभक्तिको निर्देशोऽसंगत इति वाच्यम् । वाक्ये पूर्वोत्तरपदयोर्विकल्पेन यलोपवचनात् सौत्रस्य च निर्देशस्य वाक्यरूपत्वादिति । तदाह यलोपवचनमिति ।
समां समां विजायते (सू.5-2-12)।। यलोपवचनं ज्ञापयति नात्र लुग्भवतीति ।52 
ननु \’यत्तदेतेभ्यः परिमाणे वतुप्' इति सूत्रे परिमाणग्रहणं व्यर्थम् । \’प्रमाणो द्वयसच्' (सू.5-2-37) इति सूत्रात् प्रमाणे इत्यास्यानुवृत्त्यैव परिमाणार्थलाबादित्याश्ङ्क्य परिमाणं प्रमाणादन्यदिति ज्ञापनार्थं तदुपादानामित्याह--परिमाणग्रहणमिति । आरोहपरिणाहाभ्यां स्वगताभ्यां धान्यादि येन मीयते काष्ठादिमयेन तत्परिमाणम्, प्रस्थादिकमुच्यते । दारुवस्त्रदीनां विस्तारो येन मीयते तत्प्रमाणं हस्तादि इति कैयटः ।
\’उर्ध्वमानं किलोन्मानं परिमाणं तु सर्वतः ।
आयामस्तु प्रमाणं स्यात् संख्या बाह्या तु सर्वतः ।।'
इति \’अर्हादगोपुच्छसंख्यापरिमाणाट्ठक्' (सू.5-1-19) इति सूत्रस्थं भाष्यमत्रानुसन्धेयम् ।
यत्तदेतेभ्यः परिमाणे (सू.5-2-39) ।। परिमाणग्रहणं ज्ञापयति अन्यत् प्रमाणम् अन्यत्परिमाणमिति ।53 
भाष्ये एतेन प्रकारेणेत्यर्थे इत्थमिति रूपं साधयितुं \’एतदः' \’अन्' इति योगविभागः कृतः । तत्र \’एतदः' इति सूत्रस्यायमर्थः--\’एतेतौ रथोः' (सू.5-3-4) इति सूत्रमनुवर्तते । एतच्छव्दस्य एत इत् इत्यादेशौ भवतः रेफादौ थकारदौ च प्रत्यते परे इति । \’अनद्यतने र्हिलन्यतरस्याम्' (सू.5-3-21) इति सूत्रविहितः र्हिल््प्रत्ययो रेफादिः । तत्र एतर्हि इत्युदाहरणम् । थकारदिः प्रत्ययः थमुः । तत्र परे एतच्छव्दस्य इदादेशे इत्थमिति भवति । तत्र \’इदमस्थमुः' (सू.5-3-23) इति सूत्रेण इदंशब्दादेव प्रकारार्थे थमुर्विहित इति एतच्छब्दात् थमोरविधानेन थकारादौ प्रत्यये परे एतदः इदादेशविधानं न संगच्छत इत्याशह्क्य, अत एव ज्ञापकात् एतच्छव्दादपि प्रकारार्थे थकारादिस्तस्मिन्परे इदादेशविधायकतया सार्थक्यसंभवात कथं ज्ञापकत्वमिति वाच्यम् । इदमा थकारोदेर्विशेषणेन इदम््शब्दमुच्चार्थ विहितो यस्थकारादिः प्रत्ययस्तस्मिन् परे एतदः इदादेश इति सूत्रार्थात् । न हि थाल् इदम््शब्दानुवादेन विहित इति थमुरेवात्र ग्राह्यः । न च एतदस्थमोरभावे तस्मिन् परे इदादेशविधानमुपपनीपद्यत इति तत्सामर्थ्यात् एतदस्थमुर्भवतीति लभ्यत इति भावः ।

इति पञ्चमोऽध्यायः
-------

अथ षष्ठोऽध्यायः
एतदोऽन् (सू.5-3-5) ।। थकारादावादेशविधानात् ज्ञापकात् भवत्यत्र थमुः ।54 
ननु \’अजादेर्द्वितीयस्य' सूत्रेण आदिभूतादचः परस्य द्वितीयस्यैकाचो द्वित्वमुच्यमानम् \’एकाचो द्वे प्रथमस्य' (सू.6-1-1) इति सूत्रप्राप्तं प्रथमस्यैकाचो द्विर्वचनं बाधत इति वक्तव्यम् । तत्र च सव्यञ्जनस्य प्रथमस्यैकाचो द्विर्वचनं प्राप्तमिति तथाभूतमेव द्विर्वचनं द्वितीयद्विर्वचनेन बाध्येत। तथा च प्रथमैकाजन्तर्गतव्यञ्जनस्य द्विर्वचनं न प्राप्नोति । ततश्च अटिटिषतीत्यत्र अट् इत्ययं प्रथमैकाच् । द्वितीयैकाच् इत्यनेन च टकारविशिष्टमिकारं गृहीत्वा टिशब्दस्य द्वित्वमिष्यते, तन्न सिध्येत् इत्यशङ्क्याह--न न्द्रहः संयोगादय इति । \’न न्द्राः संयोगादयः' इत्यनेन हि अचः परेषां संयोगादीनां नकारदकाररेफाणां द्वित्वं प्रतिषिध्यते । यथा \’ऊर्णुनाव' इत्यत्र द्वितीयैकाच्पदेन रेफविशिष्टस्य \’र्णु' शब्दस्य द्वित्वे प्राप्ते रेफं परित्यज्य नुशब्दस्यैव द्वित्वं भवति । तत्र रेफस्य प्रथमैकाचि \’ऊर्' इत्यस्मिन्नन्तर्गतस्य प्रथमैकाचूद्विर्वचनबाधेनैव द्वित्वाभावे सिद्धे तस्य द्वित्वनिषेधो व्यर्थः सन् पूर्वनिवृत्तौ व्यञ्जनस्यानिवृत्तिरिति ज्ञापयति । द्वितीयैकाच््द्विर्वचनेन प्रथमैकाच््द्विर्वचने बाध्यमाने तदन्तर्गतव्यञ्जनस्य द्वित्वं न बाध्यत इति तदर्थः । तथा च रेफस्यापि द्वित्वप्राप्तौ तत्प्रतिषेधार्थं \’न न्द्राः' इति सूत्रम् । इत्थं च अटिटिष्तीत्यादौ टिशब्दस्य द्वित्वसिद्धिर्निराबाधेति भावः ।
अजादेर्द्वितीयस्य (सू.6-1-2) ।।\’न न्द्राः संयोगादयः' (सू.6-1-3) इति प्रतिषेधो ज्ञापयति पूर्वनिवृत्तौ व्यञ्जनस्यानिवृत्तिरिति ।55 
\’ग्रहिज्यावयि' इति सूत्रे वयिग्रहणं प्रत्याख्यातुमिच्छन् भाष्यकारः यजादिषु वेञः पाठात् वेञो वयिः' (सू.2-4-41) इति सूत्रेंण लिटि वयिरादेशः क्रियते इति वयेः स्थानिवद्भावेन वेञ्त्वात् \’वचिस्वपियजादीनां किति'(सू.6-1-15)इत्यनेनैव संप्रसारणे सिद्धे संप्रसारणार्थः \’ग्रहिज्वावयी' ति सूत्रे वयिपाठो व्यर्थः । न च ङित्यपि संप्रसारणसिद्ध्यर्थं तत्पाठ इति वाच्यम् । वयेः लिण्मात्रवलिषयकत्वेन ङिति प्रयोगाभावात् । लिटश्च कित्त्वात् यजादित्वादेव संप्रसारणं सिध्यति इत्युक्तवान् । तदुपरि वेञः लिटि \’वेञः' (सू.6-1-40) इति सूत्रेण संप्रसारणप्रतिषेदात् स वयेरपि प्राप्नुयादिति तस्य प्रतिषेधस्य बाधनार्थं वयेः पाठोऽस्तु इत्याशह्क्य, \’न वा यकारप्रतिषेधो ज्ञापकोऽप्रतिषेधस्य' इत्यवोचत् । तस्यायमाशयः--\’लिटि वयो यः' (सू.6-1-38) इति सूत्रेण वयो यकारस्य लिटि संप्रसारणं प्रतिषिध्यते । तत्र संप्रसारणनिषेधपरे \’वेञः' इति सूत्रे यदि वेञ््ग्रहणेन वयेर्ग्रहणमभविष्यत् तदा तेनैव प्रतिषेधसिद्धेः \’लिटि वयो यः' इति सूत्रं नाकरिष्यत् । कृतं तत् सूत्रं प्रतिषेधसूत्रे वयेर्वेञ््ग्रहणेन ग्रहणं नेति ज्ञापयति । एवं च ज्ञापकात् प्रतिषेधसूत्रे वेञ््ग्रहणेन वयेर्ग्रहणे निषिद्धेऽपि \’वचिस्वपियजादीनां किति' इति विधिसूत्रे वेञ््ग्रहणेन वयिग्रहणे बाधकाभावात् तेनैव संप्रसारणसिद्धेः \’ग्रहिज्यावयि' इति सूत्रे वयिग्रहणं प्रत्याख्येयमिति । तदेतत्सर्वमभिप्रेत्याह--इति वयेर्यकारस्येति ।
ग्रहिज्यायि (सू.6-1-16)।। \’लिटि वयो यः (सू.6-1-38) इति वयेर्यकारस्य संप्रसारणप्रतिषेदात् ज्ञापकात् न वेञ््ग्रहणाद्वयेः संप्रसारणप्रतिषेधो भवतीति ।
56 
\’आदेच उपदेशेऽशिति' इति सूत्रे उपदेशग्रहणवैयर्थ्यं विवक्षुर्भाष्यकारः यद्युपदेशग्रहणं न क्रियते तदा चेता स्तोता इत्यादावपि गुणे कृते एजन्तत्वसद्भावादात्वं प्राप्नोतीत्याशङ्क्य \’मीनातिमिनोतिदीङां ल्यपि च' इति सूत्रे चकारमहिम्ना एजन्तानां मीनात्यादीनामात्वं विधीयमानम् \’आदेच उपदेशे' इति सूत्रेण एजन्तत्वादेव \’आदेच उपदेश' इत्यनेन आत्वे माता इत्यादिरूपसिद्धेः मीनातीति सूत्रं व्यर्थं सत् परनित्तिमकैजन्तस्य आत्वं न भवतीति ज्ञापयति तथा च परनिमित्तकगुणेन संपन्नो य एच् तदन्तस्य आत्वं न प्राप्नुयादिति तत्प्राप्तिफलकं मीनातीति सूत्रं सार्थकम्। ततश्च चेता इत्यादावपि एकारस्य आर्धधातुकनिमित्तकगुणेन संपन्नत्वात् तदन्तस्य \’आदेचः' इति सूत्रेण आत्वं न भवतीति न्यरूपयत् । तदाह--इत्यत्र एज्ग्रहणानुवर्तनमिति । अत्र \’एजन्तानां मीनात्यदीनामात्वमित्यर्थेऽनेनैवात्वसिद्धेस्तत्सूत्रं व्यर्थं सदेतदर्थज्ञापकमिति भाव' इत्युद्योतग्रन्थोऽनुसन्धेयः ।

तत्रैव भाष्ये उपदेशशब्दस्य करणसाधनत्वे उपदेशशपब्देन शास्त्रमुच्यते । शास्त्रस्य च नैज् विशेषणमिति तदन्तविध्यभावात् उपदेशे य एच् तस्य आत्वमित्यर्थो लभ्यते । तदा तूपदेशशब्दः कर्मसाधनस्तदा उपदेशशब्द उपदिश्यमानवाची । उपदिश्यमान्स्य धात्वादेरेच् विशेषणं भवितुमर्हतीति तदन्तविधौ एजन्तस्योपदिश्यमानस्य आत्वमित्यर्थः पर्थवस्यति । तत्र एच् य उपदेश इति पक्षे पक्षान्तरे च ग्लैधातोरनीयर््प्रत्यते ग्लै अनीय इत्यत्र आत्वं बाधित्वा परत्वादाय् प्राप्नोति । तथा च ग्लानीयमिति रूपं न सिध्यति । तथा निशानीयमित्यत्र आव् प्राप्नोति इत्याशङ्क्य, अत्रापि शित्प्रतिषेधो ज्ञापकः नायादय आत्वं बाधन्त इति' इत्युक्तम् । शिति आत्वप्रतिषेधस्य फलं हि ग्लायतीत्यादौ  शपि परे आत्वाभावः । तत्रापि ग्लै अ ति इत्यवस्थायां आत्वं बाधित्वा परत्वादायादेशेनेष्टरूपसिद्धेः किं शित्प्रतिषेधेन । कृतश्च स प्रतिषेधः आयादय आत्वं न बाधन्त इति ज्ञापयति इति तदर्थः । ततश्च आत्वे प्राप्ते तत्प्रतिषेदार्थमशितीत्युक्तमिति ग्लायतीत्यादावात्वाभावः ग्लानीयमित्यादावात्वं च सिध्यति । तदेतन्मनसिकृत्याह--अशितीति प्रतिषेध इति ।
आदेच उपदेशे (सू.6-1-45)।। \’मीनातिमिनोति' (सू.6-1-50) इत्यत्र एज्ग्रहणानुवर्तनं ज्ञापयति न परनिमित्तकस्यात्वं भवतीति । अशितीति प्रतिषेधो ज्ञापकः नायादय आत्वं बाधन्त इति ।57 
\’हल््ङ्याब्भ्यो दीर्घात्' इति सूत्रे राजन् स् इत्यत्र \’संयोगान्तस्य लोपः' (सू.8-2-23) इत्यनेनैव सुलोपे सिद्धे तत्फलकं प्रथमहल््ग्रहणं मास्त्वित्याशङ्क्य, नलोपे कर्तव्ये संयोगान्तलोपस्यासिद्धत्वात् नलोपो न सिध्येदिति वार्तिककारेणोक्तं समाधानंनिराचिकीर्षुः भाष्यकारः नलोपे कर्तव्ये संयोगान्तलोपः सिद्धो भवति यदयं \’न ङिसंबुद्ध्योः' (8-2-8) इति संबुद्धौ नलोपप्रतिषेधं शास्ति इत्यवोचत् । राजन्शब्दात् संबुद्धेर्यदि संयोगान्तलोपस्य नलोपे कर्तव्ये असिद्धत्वं स्यात्तदा नकारस्य पदान्तत्वाभावादेव लोपाप्रसक्तेः तन्निषेधो व्यर्थः स्यात् । अतः स निषेधो ज्ञापयति नलोपे कर्तव्ये संयोगान्तलोपो नासिद्ध इति । ततश्च राजा इत्यत्र सोः संयोगान्तलोपेनैवेष्टसिद्धेः प्रथमहल््ग्रहणस्य राजेत्यत्र सुलोपाख्यं लार्तिकोक्तं प्रयोजनं न युक्तमिति भाष्याशयः । तदाह--न ङिसंबुद्ध्योरिति संबुद्धौ प्रतिषेध इति ।
हल््ङ्याव्भ्यो (सू.6-1-68)।। \’न ङिसंबुद्ध्योः' (सू.8-2-8) इति संबुद्धौ प्रतिषेधो ज्ञापयति सिद्धः संयोगान्तलोपो नलोप इति ।58 
ननु वृक्षाः इत्यादौ वृक्ष+अस् इति स्थिते \’पूर्वसवर्ण' इति पूर्वसवर्णदीर्घ इष्यते स न स्यात् , सर्वापवादस्य पररूपस्य प्रसक्तेः । तदुक्तं भाष्ये--\’आद््गुणयणादेशावुत्सर्गो, तयोरपवादा वृद्धिसवर्णदीर्घपूर्वसवर्णादेशाः । तेषां सर्वेषां पररूपमपवादः' इति, इत्याशङ्क्य ज्ञापकेन पररूपाभावं साधयति-- इज्ग्रहणमिति । \’नादिचि' (सू.6-1-104) इति पूर्वसवर्णनिषेधके सूत्रे इज्ग्रहणस्य वृक्षाः इत्यादौ पूर्वसवर्णनिषेधाभावः प्रयोजनम् । यदि तत्र पूर्वसवर्णदीर्घं बाधित्वा पररूपं भवेत् तर्हि पूर्वसवर्णदीर्घस्याप्रसक्त्या प्रतिषेधोऽपि न भवतीति किं प्रतिषेधवारणफलकेन इज्ग्रहणेन । कृतं च तत् जश्शसोः परतः पररूपं न भवतीति ज्ञापयति इति भावः । न च \’दीर्धाज्जसि च' (सू.6-1-105) इत्युत्तरसूत्रे अनुवृत्त्यर्थम् इज्ग्रणमिति वाच्यम् । तर्हि दीर्घादिज्जसोः' इति तत्रेव इज्ग्रहणं कुर्यात् । इह क्रियमाणमिहार्थमेव वक्तव्यम् । तदपि न संभवतीत्युक्तत्वात् व्यर्थं सदिज्ग्रहणं ज्ञापकमेवेति । विस्तरस्तु भाष्ये ।
प्रथमयोः (सू.6-1-102)।। \’नादिचि' (सू.6-1-104) इति इज्ग्रहणं ज्ञापयति न जश्शसोः पररूपं भवतीति ।59 
ननु \’प्लुतत्पगृह्या' इति सूत्रेण किमर्थं प्लुतस्य प्रकृतिभाव उच्येते । न च स्वरसन्धिबाधनार्थमुच्यत इति वाच्यम् । \’पूर्वत्रासिद्धम्' (सू.8-2-1) इति प्लुतस्यासिद्धत्वात् एकादेशादिरूपः स्वरसन्धिरेव प्राप्नोतीति प्रकृतिभावविधानस्यानर्थकत्वादित्याङ्क्याह--प्लुतः प्रकृत्या इतीति । यद्यसिद्धत्वात्प्लुतस्य स्वरसन्धिर्भवेत् तदा प्रकृतिभावविधानमनर्थकं स्यात् । अत एव विधानात् प्लुतः सिद्धः इति ज्ञापनद्वारा एकादेशात्प्लुतो भवतीति ज्ञाप्यते । तथा च सन्ध्यभावफलकं प्लुतस्य प्रकृतिभावविधानं सार्थकमिति भावः ।
प्लुतप्रगृह्या अचि (सू.6-1-125)।। प्लुतः प्रकृत्या इति प्रकृतिभावविधानात् ज्ञापकात् एकादेशात् प्लुतो भवति विप्रतिषेधेनेति ।60 
\’अनुदात्तं पदमेकवर्जम्' इति सूत्रे भाष्ये---
"आगमस्य विकारस्य प्रकृतेः प्रत्ययस्य च ।
पृथक््स्वरनिवृत्त्यर्थमेकवर्जं पदस्वरः ।।"

इति श्लोकेन एकस्मिन् पदेप्रकृतिप्रत्ययादीनां युगपत्स्वरः प्राप्नोति इष्यते चैक एव स्वरः स्यादिति तदर्थमिदं सूत्रमुच्यत इति सूत्रप्रयोजनमुक्त्वा नैतदस्ति प्रयोजनं, यदयं \’तवै चान्तश्च युगपत्' (सू.6-1-51) इति सिद्धे यौगपद्ये यौगपद्यं शास्ति तज्ज्ञापयत्याचार्यः \’न युगपत्स्वरो भवतीति' तत्प्रयोजनं खण्डयामासः अथं तस्याशयः--\’तवै चान्तश्च' इति सूत्रेण तवैप्रत्ययान्तस्यान्तोदात्तः गतिसंज्ञकस्य पूर्वपदस्य प्रकृतिस्वरश्च उभयं युगपत् भवतीति विधीयते \’अन्वेतवै' इत्युदाहरणम् । तत्र युगपद््ग्रहणमन्तरेणापि एकस्मिन् पदे एककाले विरोधाभावादनेकस्वरसिद्धौ युगपद््ग्रहणं व्यर्थं सत् युगपदनेकस्वरो न भवतीति ज्ञापयति । तथा च अन्वेतवै इत्यादौ प्रत्ययस्वरगतिस्वरयोर्थुगपत्प्रवृत्त्यर्थं युगपद््ग्रहणं कृतमिति स्वांशे चारितार्थ्यम् । तेनान्यत्र पदे युगपत्स्वरो न भवतीति सिद्धम् । तथा च सूत्रप्रयोचजनस्य ज्ञापकेनैव सिद्धिरिति । तदेतदाह--यदयमिति ।
अनुदात्तं पदम् (सू.6-1-158)।। यदयं \’तवैचान्तश्च युगपत्' (सू.6-2-51) इति सिद्धे योगपद्ये यौगपद्यं शास्ति तज्ज्ञापयति न युगपत्स्वरो भवतीति ।61 
नन्वनेन ज्ञापकेन युगपदनेकस्वराभावसिद्धावपि पर्याण विकल्पेनानेकस्वारः प्राप्नोति । इष्यते त्वेक एव स्वरः । तस्य कथं सिद्धिरित्याशङ्क्याह रिक्ते विभाषेति । \’रिक्ते विभाषा' इति सूत्रेण रिक्तशब्दे विकल्पेन आद्युदात्तः विधीयते । पक्षे प्रत्ययस्वरेणान्तोदात्तत्वं भवति । यदि च पर्यायेण तत्तत्स्वरः स्यात् तदा कदाचित् धातुस्वरेण आद्युदात्तत्वं कदाचित् प्रत्ययस्वरेणान्तोदात्तत्वमित्येवं पर्यायेण स्वरद्वेये सति विकल्पविधानफलसिद्धेः किं \’रिक्ते विभाषा' इति सूत्रेण । कृतं च तत् पर्यायेणानेके स्वरा न भवन्तीति ज्ञापयति । तदेवं पर्याययौगपद्ययोर्निरासे \’परनित्यान्तरङ्गाववादानामुत्तरोत्तरं बलीयः' इति परिभाषाया परत्वनित्यत्वादियुक्तः स्वरो भविष्यतीति नार्थः सूत्रेणेति सिद्धम् । परं त्वेताभ्यां ज्ञापकाभ्यामेकस्मिन् पदेऽनेकोदात्तसमावेशाभावे लब्धेऽपि उदात्तस्वरितसमावेशाभावो न लभ्यत इत्याशङ्का अवशिष्यते । तत्र भाष्यकार आह--\’स्वरितेऽप्यनुदात्तोऽस्ति' इति । उदात्ते पर्याययौगपद्यनिरासे ज्ञापकात् कृते स्वरितेऽप्युदात्तसद्भावात् उदात्तस्वरितयोरपि पर्याययौगपद्यनिरासे सिद्ध इति भाष्याशयः । परं त्वस्मिन् शास्त्रे उदात्तग्रहणेन स्वरितावयवोदात्तस्य ग्रहणं न भवति । अत एव \’उदात्तस्वरितयोः' (सू.8-2-4) इत्यादौ भेदेन निर्देशः संगच्छते । एवं च स्वरितेन समावेशनिरासार्थम् \’अनुदात्तं पदमेकवर्जम्' इति सूत्रमावश्यकमेव । अत एवैतन्मनसि कुर्वता भाष्यकारेण \’आरभ्यामाणेऽप्येतस्मिन् योगे' इत्यनन्तरं प्रोक्तम् । तत्र चोद्योतः---

"अनेन स्वरितविषयकत्वं ज्ञापकस्यासंगतम् इत्युक्तम् ।
एतन्मूलकमेव भाष्यकार आह--आरभ्यमाणेऽपीति'

इति स्पष्टं सूत्रावश्यकतां प्रकाशयतीत्यवधेयम् ।
\’रिक्ते विभाषा' (सू.6-2-208) इति सिद्धे पर्याये पर्यायविधानं ज्ञापकम् अन्यत्र न पर्यायो भवतीति ।62 
ननु \’सति शिष्टस्वरबलीयस्त्वं च' इति वार्तिकेन एकस्मिन् पदे पूर्वमेव कस्यचित् स्वरे सति अनन्तरं कस्यचित्स्वरः अनुशिष्टः विहितः बलीयानिति प्रोक्तम् । तथा चेत् सुनुतः धिनुतः इत्यादौ विकरणस्वरः सार्वधात्कस्वरं बाधेत । सार्वधातुके परतः विकारणस्य विधानेन विकरणस्वरस्य पूर्वमेव प्रवृते सार्वधातुकस्वेरे सति शिष्टत्वात् इत्याशङ्क्याह--तासेः परस्योति । \’तास्यनुदात्तेन्ङिददुपदेशाल्लसार्वधातुकमनुदात्तम्' (सू.6-1-186) इति सूत्रेण तासेः परस्य लसार्वधातुकस्यानुदात्तत्वं विधीयते । कर्तारौ कर्तार इत्युदाहरणम् । यदि सतिशिष्टिन विकरणस्वरेण सार्वधातुकस्वरो बाध्येत्, तदा विकरणस्य तासः उदात्तत्वे \’अनुदात्तं पद' मिति शेषस्यानुदात्तत्वेन लसार्वधातुकस्यानुदात्तत्वे सिद्धे किं तासेः पस्य लसार्वधातुकस्यानुदात्तत्वविधानेन । विहितं च तत् सतिशिष्टोऽपि विकरणस्वरो लसार्वधातुकस्वरं न बाधत इति ज्ञ पयति । तथा च तदनुसारेण कर्तारौ इत्यादौ सार्वधातुकस्योदात्तत्वे प्राप्ते तद्बाधनेन अनुदात्तत्वविधायकतया सूत्रं सार्थकम् । ततश्च धिनुतः इत्यादौ लसार्वधातुकस्वरेणान्तोदात्तत्वसिद्धिर्ज्ञापनफलमिति भावः ।
तासेः परस्य लसार्वधातुकस्यानुदात्तविधानात् ज्ञापकात् सतिशिष्टोऽपि विकरणस्वरो लसार्वधात्कस्वरं न बाधत इति ।63 
\’चतुरः शसि' इति सूत्रे \’चतुरः शसि स्त्रियामप्रतिषेधः आद्युदात्तनिपातनात्' इति वार्तिकम् । तस्यायमर्थः--चतुरः शसीति सूत्रेण शसि परतश्चतुर््शब्दस्यान्तोदात्तो विधीयते । तथा च स्त्रीलिङ्गे चतस्त्रः पश्येत्यत्रापि चतसृशब्दस्य स्थानिवद्भावेन चतुर््शब्दत्वमाश्रित्य अन्तोदात्तत्वं प्राप्नोति तस्य प्रतिषेधो वक्तव्यः । न वक्तव्यः । चतसृशब्दस्य आद्युदात्तनिपातनं करिष्यते । तत्र चतुर््शब्दस्य चतेरूरन््प्रत्ययान्त्तत्वेन आद्युदात्ततया तत्स्थानिकस्य चतसृशब्दस्यापि स्थानिवद्भावेन आद्युदात्तत्वे सिद्धे पुनराद्युदात्तनिपातनम् \’चतुरः शसि' इति सूत्रविहितान्तोदात्तस्य बाधकमिति । एतदुपरि यथेदमाद्युदात्तनिपातनं \’चतुरः शसि' इति सूत्रविहितान्तोदात्तस्य बाधकमिति । एतदुपरि यथेमाद्युदात्तनिपातनं \’चतुरः शसि' इति सूत्रविहितं प्रकृत्यन्तोदात्तत्वं बाधते एवं \’षट््त्रिचतुर्भ्यो हलादिः' (सू.6-1-179) इति सूत्रविहितं विभक्तिस्वरमपि बाधेत । तथा च चतसृभिरित्यादौ विभक्त्युदात्तत्वं न स्यादित्याशङ्कायामाह--इति हलादिग्रहणमिति । हलादिग्रहणं हि चतस्त्रः पश्येत्यत्र शसः उदात्तत्वं मा भूदिति क्रियते । यदा तु आद्युदात्तनिपातनं विभक्तिस्वरं बाधेत तदा चतस्त्र इत्यत्र चतसृ इत्यस्याद्युदात्तेन बलीयस्त्वं ज्ञापयतीति भावः । न च षट््संज्ञेभ्यः या अजादिर्विभक्तिः तध्द्यावृत्तिः हलादिग्रहणस्य प्रयोजनमिति वाच्यम् । षट््संज्ञानां हि द्विवचनैकवचने न स्तः । जश्शसी च \’षड््भ्यो लुक्' (सू.7-1-22) इति लुप्येते इति व्यावर्त्यालाभात् । एवं त्रिशब्दस्यापि बहुवचनविषयत्वात् द्विवचनैकवचने न स्तः । जसस्तु असर्वनामस्थानमिति विशेषणादेव व्यावृत्तिः । शसि तु त्रि अस् इत्यत्र पूर्वसवर्णदीर्घे \’एकादेश उदात्तेनोदात्तः' इति उदात्तत्वमिष्यत एवेति तदपि न व्यावर्त्यम् । तिसृशब्देऽप्येवम् । शसि परं तिस्त्रः पश्येत्यत्र \’उदात्तयणो हल्पूर्वात्' (सू.6-1-174) इति अन्तोदात्तत्वमिष्यत एवेति तदपि न व्यावर्त्यम् । चतस्त्रः पश्येत्येकमेव व्यावर्त्यम् । तत्र च पूर्वोक्तरीत्यैव निर्वाहे हलादिग्रहणं व्यर्थं सदुक्तवचने ज्ञापकमिति भाष्ये स्पष्टम् ।
चतुरः शसि (सू.6-1-167)।। \’षट््त्रिचतुर्भ्यौ हलादिः' (सू.6-1-179) इति हलादिग्रहणं ज्ञापयति न निपातनस्वरो विभक्तिस्वरं बाधत इति ।64 
नन्वनेकान्ता अनुबन्धा इति पक्षे शपोऽप्यदुपदेशत्वात् ततः परस्य लसार्वधातुकस्य अत्तः जुहुतः इत्यादौ \’तास्यनुदात्तेन्ङिददुपदेशाल्लसार्वधातुकमनुदात्तम्' इत्यनुदात्तत्वं प्राप्नोतीत्याशह्क्याह--अनुदात्तङिद््ग्रहणमिति । आस्ते शेते इत्यादौ लसार्वधातुकस्यानुदात्तत्वसिद्ध्यर्थं \’तास्यनुदात्तेन््ङिददुपदेशात्' इति सूतेरे अनुदात्तेद््ग्रहणं च क्रियते । तदुभयं व्यर्थम् । अदुपदेशाच्छपः परत्वमादायैव अनुदात्तत्वसिद्धेः । अतस्तत् ज्ञापयति लुप्तेभ्यो विकरणेभ्य परस्य लसार्वधातुकस्यानुदात्तत्वं न भवतीति । अतः न दोष इति भावः ।
तास्यनुदात्तेत् (सू.6-1-186)।। अनुदात्तङिद्ग्रहणं ज्ञापकं न लुप्तविकरणेभ्योऽनुदात्तत्वं भवतीति ।65 
ननु अनुदात्ता देरन्तोदात्ताच्च यदुच्यते तध्द्यञ्जनादेर्व्यञ्जनान्ताच्च न प्राप्नोति उदात्तत्वानुदात्तत्वादीनामज्धर्मत्वात् । ततश्च दाधित्थम् इत्यत्र \’अनुदात्तादेश्च' (सू.4-3-140) इत्यञ्, \’अन्तोदात्तादुत्तरपदादन्यतरस्यामनित्यसमासे' (सू.6-1-169) इति परमवाचेत्यादौ अन्तोदात्तादुत्तरपदात् परस्यास्तृतीयादिविभक्तेर्विधीयमानमुदात्तत्वं च न सिध्येदित्याशङ्क्याह--समासस्येत्यादि । \’नोतरपदेऽनुदात्तादावपृथिवीरुद्रपूषमन्थिषु' (सू.6-2-142) इति सूत्रेण देवताद्वन्द्वे अनुदात्तादावुत्तरपदे पूर्वोत्तरपदयोर्युगपत्प्रकृतिस्वरः \’देवताद्वन्द्वे च' (6-2-141) इति सूत्रप्राप्तः प्रतिषिध्यते । तत्र च \’अपृथिवीरुद्रे' त्यादिना पृथिव्यादिषूत्तरपदेषु  प्रतिषेधस्य प्रतिषेधः कथ्यते । पृथिव्यादीनां शब्दानां व्यञ्जनादीनामनुदात्तादित्वाभावेनैव प्रतिषेधाप्रवृत्तेः \’अपृथिवी' त्यादि पर्युदासो व्यर्थः सन् अनुदात्तादेरन्तोदात्ताच्च यदुच्यते तध्द्यञ्जनादेर्व्यञ्चनान्ताच्च भवतीति ज्ञापयति । तेन अपृथिवीत्यादिपर्युदाससार्थक्यं दाधित्यमित्यादाविष्टसिद्धिश्च भवतीति भावः ।
समासस्य (सू.6-1-223)।। \’नोत्तरपदेऽनुदात्तादौ' (सू.6-2-142) इत्युक्त््वा \’अपृथिवीरुद्रपूषमन्थिषु' इति प्रतिषेधात् ज्ञापकात् तत्र सिद्धं तद्भवति व्यञ्जनादेर्व्यञ्जनान्ताच्चेति ।66 
ननु बाडबहार्य इत्यत्र \’सप्तमीहारिणौ धर्म्येऽहरणे' (सू.6-2-65) इति सूत्रेम सप्तम्यन्तं हारिवाचि च आद्युदात्तं धर्म्ये परे इत्यर्थकेन बाडवशब्दस्याद्युदात्तत्वं प्राप्तम् । तथा \’गतिकारकोपपदात् कृत्' (सू.6-2-139) इति कृत्स्वरेण (ण्यत्स्वरेण) अन्तस्वरितत्वं च प्राप्तम् । तत्र परत्वात् हारिस्वरं बाधित्वा कृत्स्वरः प्राप्नोति । इष्यते तु हारिस्वरेण पूर्वपदाद्युदात्तत्वम् । तत्सिद्धिः कथमित्यत आह-अहरण इति प्रतिषेधादिति । अयमाशयः--बडवाया अयं बाडवः बीजाश्वः । तस्य बीजनिषेकादुत्तरकालं शरीरपुष्ट्यर्थं यद्दीयते तत् हरणमिति हार्यमिति चोच्यते । बाडवाय हरणमिति विग्रहे बाडवहरणमिति भवति । देयं यः स्वीकरोति स हारीत्युच्यते । तथा च बाडवशब्दस्य हारिवाचित्वात् तस्य धर्म्यवाचिनि हरणशब्दे परे अनेन आद्युदात्तत्वं प्राप्तम् । तथा \’अनो भावकर्मवचनः' (सू.6-2-150) इति सूत्रेण उत्तरपदान्तोदात्तत्वं च प्राप्तम् । तत्र परत्वात् उत्तरपदान्तोदात्तत्वेन हारिस्वरबाधात् हारिस्वराप्रवृत्तेः तन्निषेधकम् अहरण इत्येतध्द्यर्थं सत् कृत्स्वरो हारिस्वरं न बाधते अपि तु हारिस्वर एव कृत्स्वरं बाधत इति ज्ञापयति । न च \’गतिकारकोपपदात् कृत्' इति परत्वात् कृत्स्वरे प्राप्ते हरणोत्तरपदेऽपवादतया \’अनो भावकर्मणोः' इति प्रान्नोति । तत्प्राप्त्यनन्तरं \’सप्तमीहारिणौ धर्म्येऽहरणे' इत्युच्यते । एवं च \’अहरणे' इत्यनेन हारिस्वरं \’अनो भाव' इति स्वरो न बाघत इति ज्ञापनसंभवेऽपि कृत्स्वरो हारिस्वरं न बाधत इति कथं ज्ञापयितुं शक्यत् इति वाच्यम् । कृत्स्वरबाधकस्य \’अनो भावकर्मणोः' इति स्वरस्य \’सप्तमीहारिणौ' इति स्वरो बाधक इति ज्ञापिते तद्बाधकबाधकस्य सुतरां तद्बाधकत्वस्य कैमुतिकन्यायेन सिद्धेः । ततश्च सामान्यतः कृद्विषये येन केनापि परेण सूत्रेम प्राप्तस्य स्वरस्य सर्वस्य पूर्वविप्रतिषेधेन हारिस्वरो बाधक इति ज्ञाप्यते । इत्थं च हरणशब्दे परेऽपि हारिस्वरस्य प्राप्तौ तन्निवृत्त्यर्थम् अहरण इत्युक्तमिति स्वांशे चारितार्थ्यम् । अन्यत्र प्रयोजनं तु बाडवहार्यमित्यत्र हरणशब्दभिन्ने हार्यशब्दे परे कृत्स्वरं बाधित्वा \’सप्तमीहारिणौ' इति प्रकृतसूत्रेण पूर्वपदाद्युदात्तत्वं भवतीति ।
अनिगन्तेऽञ्चतौ (सू.6-2-52)।। \’अहरणे' (सू.6-1-65) इति प्रतिषेधात् ज्ञापकात् न कृत्स्वरो हारिस्वरं बाधत इति ।67 
अन्तः इत्यधिकारसूत्रम् । तच्योत्तरसूत्रैकवाक्यतापन्नं सत् अन्त उदात्तो भवतीत्यर्थं बोधयति । तत्र कस्यान्त उदात्त इत्याकांक्षायां \’समासस्य' (6-1-223) इत्यपि प्रकृतम्, \’उत्तरपदस्य वा अन्त उदात्त इत्यर्थः पर्यवस्यति । तत्र उत्तरपदस्यान्तोदात्तत्वमिति पक्षे अनृचः बह््वृचः इत्यत्र \’ऋक्पूरब्धूः पथामानक्षे' (सू.5-4-74) इति सूत्रेम समासान्ते अप्रत्यये तस्य उदात्तत्वमिष्यते । तन्न सिध्येत् । अकारो हि समासस्यावयवो नोत्तरपदस्येति तस्योदात्तत्वं न प्राप्नोतीत्याशङ्क्याह--कपि पूर्ववचनमिति । कस्यान्त इत्याकाङ््क्षायां समासस्येत्येव संबध्नाति नोत्तरपदस्येति । तथा च समासस्यान्त उदात्त इत्येव सूत्रार्थः । अत्र ज्ञापकं तु \’कपि पूर्वम्' (सू.6-1-173) इति । तस्य हि नञ््सूभ्यां परं यदुत्तरपदं तदन्तस्य समासस्य कपि परे पूर्वमुदात्तमित्यर्थः । यथा सुकुमारीक इत्यत्र ईकारः उदात्तः । यदि हि उत्तरपदस्यान्त उदात्त इति स्यात् तदा कपः समासावयवस्योत्तरपदावयवत्वाभावात् कुमारीत्युत्तरपदस्यान्त ईकार एवोदात्तो भविष्यति \’नञ्सुभ्याम्' (सू.6-2-172) इतिं सूत्रेणेति किं \’कपि पूर्वम्' इति सूत्रेण । कृतं च तत् समासस्यान्त एवोदात्तो नोत्तरपदस्येति ज्ञापयति ।अतः कपि पूर्वमिति सूत्रसार्थक्यम् अनृच इत्यादौ समासान्तोदात्तत्वं च सिध्यत इति भावः ।

परं त्वत्र पक्षे इदंप्रथमका इत्यत्र \’बहुव्रीहाविदमेतत्तद्भ्यः प्रथमपूरणयोः क्रियागणने' (सू. 6-2-162) इति सूत्रेण विधीयमानः अन्तोदात्तः समासान्तत्वात् कपः प्राप्नोति । इष्यते तु मशब्दाकारस्य । तन्न सिध्येत् । अतस्तस्मिन् सूत्रे परं उत्तरपदस्येत्येतदेव संबध्नाति न तु समासस्येति वक्तव्यम् । स्पष्टं चेदं भाष्यकैयटयोः ।
अन्तः (सू.6-2-143)।। कपि पूर्ववचनं ज्ञापकम् उत्तरपदस्यान्तोदात्तत्वं व भवतीति ।68 
\’कारनाम्नि च प्राचां हलादौ' इति सूत्रेम प्राचां देशे यत् कारनाम तत्र हलादावुत्तरपदे हलदन्तात् सप्तम्या अलुग्विधीयते । तत्र वार्तिककारैः किमियं प्राप्तविभाषा उत अप्राप्तविभाषा इति विचार्य \’अप्राप्ते समासविधानम्' इत्युक्तम् । मुकुटेकार्षापणमित्यादौ \’हलदन्तात् सप्तम्याः संज्ञायाम्' (सू.6-3-9) इति सूत्रेणालुक्यप्राप्ते विभाषा इत्युक्ते असंज्ञात्वं फलति । तत्र च समासो दुर्लभ इति समासोऽपि विधेयः । प्राप्तविभाषेति पक्षे तु संज्ञायामेव विषये विभाषेति \’संज्ञायाम्' (सू.2-1-44) इति सूत्रेणैव समाससिद्धेः अलुङ््मात्रं विधेयमिति वार्तिकाशयः । भाष्यकारस्तु---
\’नैष दोषः । एतदेव ज्ञापयति भवत्यत्र समास इति
यदयं कारनाम्नि सप्तम्या अलुकं शास्ति'

इत्याह । अप्राप्तविभाषेति पक्षेऽपि असंज्ञात्वेऽपि अलुग्विधानसामर्थ्यादेव समासो भवतीति ज्ञायते । अन्यथा लुक एवाप्रसक्तेरलुग्विधानवैयर्थ्यादिति भाष्यतात्पर्यम् । तदेतदाह--एतदेवालुग्वचनमिति ।
कारनाम्नि च (सू.6-3-10)।। एतदेवालुग्वचनं ज्ञापयति भवत्यत्र समास इति ।69 
ननु प्राचा दधीचा इत्यादौ नलोपानन्तरमन्तरङ्गत्वादेकादेशे यणादेशे च कृते अजन्तत्वाभावात् \’चौ' इति दीर्घो न प्राप्नोतीत्यत आह--एतदेव ज्ञापयतीति । दीर्घविदानसामर्थ्यात् \’चौ' इति सूत्रं प्रति यदन्तरङ्गं तन्न बवतीत्यर्थः । वस्तुतस्तु \’चौ' इति निर्देशेन अकारलोपानन्तरमेतत् सूत्रं प्रवर्तत इत्यवगमात् एकादेशयणादीनामकारलोपानन्तरं प्रवृत्तियोग्यत्वविरहाच्चिन्त्यमिदम् । प्रत्यह्गशब्दोऽतरङ्गवाची ।।
चौ (सू.6-3-138)।। एतदेव ज्ञापयति न चौ प्रत्यङ्गं भवतीति ।70 
कानि पुनरार्धधातुकाधिकारस्य प्रयोजनानीत्यशङ्क्य भाष्ये
\’अतो लोपो यलोपश्च णिलोपश्च प्रयोजनम् ।
आल्लोप ईत्वमेत्वं च चिण्वद्भावश्च सीयुटि ।। '

इति प्रयोजनपरिगणनं कृत्वा अतो लोपे आर्धधातुकाधिकाराभावे चिकीर्षतीत्यत्रापि सनोऽकारस्य लोपः स्यादित्यभिधाय, अस्त्वत्र सनोऽकारलोपः शपोऽकारस्य श्रवणं भविष्यतीत्याक्षिप्य, शप एवाकारस्य लोपो मा भूदित्येवमर्थमार्धधातुकाधिकार इति समाधाय, नैतदस्ति प्रयोजनम् । आचार्यप्रवृत्तिर्ज्ञापयति नानेन शपोऽकारस्य लोपो भवतीति, यदयमदिप्रभृतिभ्यः शपो लुकं शास्ति इत्यभिहितम् । तदेतदाह--नानेनेति । आर्धधातुकाधिकारीयेण \’अतोलोपः' इति सूत्रेणेत्यर्थः । ननु वित्तः मृष्ट इत्यादौ शपोऽकारस्य यद्यतो लोपः स्यात् तदा प्रत्ययलक्षणेन गुणवृद्ध्यादिकार्यं भवेत् । तन्निवृत्तये शपो लुग्विधानमिति प्रयोजनान्तरसद्भावात् कथमिदं ज्ञापकमित्याशङ्क्याह--आकारान्तेभ्य इति । यदि शपोऽतो लोपः स्यात् तदा \’या वा'प्रभृतय आकारान्ता धातवो भूवादिष्वेव पठ्येरन्, न त्वदादिषु, लुग्लोपयोस्तत्र विशेषाभावादिति भावः ।

इति षष्ठोऽध्यायः ।
--------

अथ सप्तमोऽध्यायः

ननु शङ्खः शण्ढ इत्यादावपि आयन्नादय आदेशाः प्राप्नुवन्ति । \’शमेः खः' (सू.उ.सू.107) इत्तयाद्युणादिसूत्रैः ख ढ इत्यादीनां प्रत्ययानां विधानेन खादीनां प्रत्ययादित्वेन \’आयनेयी' इति सूत्रप्राप्तेरित्याशङ्कयाह--
आर्धधातुके (सू.6-4-46)।। नानेन शपोऽकारस्य लोपो भवतीत्यत्र अदिप्रभृतिभ्यः शपो लुग्विधानं ज्ञापकम् । आकारान्तेभ्यो लुग्विधानं वा ज्ञापकम् ।71 
अयं भावः--ऋतिः सौत्रो धातुः जुगुप्सार्थकः । ततः स्वार्थे ईयङ्प्रत्ययः \’ऋतेरीयङ्' (सू.3-1-29) इति सूत्रेण विधीयते । ऋतीयते इति रूपम् । तत्र लाघवात् ऋतेश्छङ् इत्येव वक्तुं शक्यम् । छकारस्य \’आयनेयी' इति सूत्रेण ईयादेशे ऋतीय इतीष्टं रूपं सिद्धमेव । ततश्च लघीयांसं न्यासं परित्यज्य ऋतेरीयङ् इति गरीयांसं न्यासं यत्करोति तज्ज्ञापयति धातोः परेषां प्रत्ययानां ये फादयः तेषामायन्नादयो न भवन्तीति । ततश्च छङ्विधाने धातोः परस्य छङः छकारस्य ईयादेशो न भवेदिति ईयङ्विंधानं सार्थकम् । तेन शङ्ख इत्यादौ \’आयनेयी' इति सूत्रं न प्रवर्तत इति ।
ऋतेरीयङ् (सू.3-1-29)।। इति धातोरीयङ््विधानं ज्ञापकं न धातुप्रत्ययानामायन्नादयो भवन्तीति ।72 
\’इकोऽचि विभक्तौ' इति सूत्रे अज्ग्रहणमुत्तरार्थमित्युक्तं वार्तिककारेण । तत्र भाष्यकारः यद्युत्तरार्थं स्यात् तर्हि तत्रैव कुर्यात् इह क्रियमाषस्य तस्य प्रयोजनं किंचित् वाच्यम् इत्याशङ्क्य, त्रपु जपु इत्यत्र नुम्वारणं प्रयोजनमित्युक्त्वा ततः विभक्तावित्यस्यानुवृत्तेः विभक्तौ परत एव नुम् भवति । त्रपु जतु इत्यत्र विभक्तेर्लुका लुप्तत्वात् विभक्तिपरकत्वाभावादेव नुम् न भविष्यतीति अज्ग्रहणं व्यर्थम् । न च प्रत्ययलक्षणेन विभक्तिपरत्वमाशङ्कनीयम् । \’न लुमताङ्गस्ये' ति निषेधादित्याशङ्क्य एवं तर्हि सिद्धे सति यदज््ग्रहणं करोति तज्ज्ञापयति भवतीह कश्चिदन्योऽपि प्रकारः प्रत्ययलक्षणं नाम । तथा च प्रत्ययलक्षणेन विभक्तिपरकत्वात् त्रपु इत्यादौ नुमि प्राप्ते तद्वारणाय अज््ग्रहणम् । एवं ज्ञापनस्य प्रयोजनं तु हे त्रपो इत्यत्र संबुद्धेर्लोऽपि प्रत्ययलक्षणेन संबुद्धिपरकत्वात् \’ह्रस्वस्य गुणः' (सू.7-3-108) इति गुणः सिद्धो भवतीत्युक्तवान् । तदाह--अज्ग्रहणमिति ।
इकोचि (सू.7-1-73)।। अज्ग्रहणं ज्ञापयति भचवतीह कश्चिदन्योऽपि प्राकारः प्रत्ययलक्षणं नोमेति ।73 
\’स्त्रियां च' (सू.7-1-96) इति सूत्रे \’नुमचिरतृज्वद्भावेभ्यो नुट् पूर्वविप्रतिषेधेन' इति वार्तिकम् । अचिरस्योदाहरणम् तिसृणां चतसृणामिति । तिसृ आम् चतसृ आम् इत्युभयत्रापि \’अचि र ऋतः' (सू.7-2-100) इति रादेशे \’ह्रस्वनद्यापः' (सू.7-1-54) इति नुडागमे च प्राप्ते परत्वात् रेफादेशे कृते नुडागमो न प्राप्नोति । अतः पूर्वविप्रतिषेधेन अचि रादेशं बाधित्वा नुडागमो भवतीति वार्तिकस्याशयः । तदनन्तरं \’न वा नुड्विषये रप्रतिषेधात्' इत्यन्यद्वार्तिकम् । नुड्विषये रादेशों न भवतीति वक्तव्यम् । अन्यथा रादेशस्य गुणप््र्वसवर्णबाधकत्वमिव नुड््बाधकत्वमपि स्यादिति तदाशयः । तदेतत् वार्तिकद्वयं प्रत्याचक्षाणो भाष्यकारः \’न तिसृचतसृ' इति सूत्रेण नामि परतः तिसृचतस्त्रोः दीर्घनिषेधात् रादेशस्य नुड््विषये रादेशस्याप्राप्तेः नुड्विषये रप्रतिषेधोऽपि न वक्तव्यः पूर्वविप्रतिषेधेन नुटः उपसंख्यानमपि अनावश्यकमिति न्यरूपयत्। तन्मनसिकृत्याह--न तिसृचतसृ इति प्रतिषेध इति ।
स्त्रियां च (सू.7-1-96)।। \’न तिसृचतसृ' (सू.6-4-4) इति प्रतिषेधो ज्ञापयति न रादेशो नुटं बाधत इति ।74 
ननु \’आदितश्च' \’विभाषा भावादिकर्मणोः' (सू.7-2-16,17) इति सूत्रद्वयमष्टाध्याय्यां पठ्यते । तत्र प्रथमसूत्रस्य आकारेतो धातोर्निष्ठाया इण्न स्यादित्यर्थः । प्रस्विन्न इत्युदाहरणम् । द्वितीयसूत्रस्य भावे आदिकर्मणि च आदितो निष्ठाया इड्वा स्यादित्यर्थः । तत्र सूत्रद्वयं मास्तु \’आदितो विभाषा भावादिकर्मणोः' इत्येकमेव सूत्रं क्रियताम् । भावे आदिकर्मणि च आदितो धातोर्विभाषा इट् इति सूत्रार्थः । तर्हि कर्तरि इट््प्रतिषेधः कथं लभ्ययते इति चेत्-\’यस्य विभाषा' (सू.7-2-15) इति सूत्रेण लभ्यते । यस्य क्वचित् विभाषा इडुक्तः ततो निष्ठाया इण्न स्यादिति तस्य सूत्रस्यार्थः । ततश्च आदितो भावादिकर्मणोर्विभाषा इटः उक्तत्वात् कर्तरि निष्ठायाः यस्य विभाषेति इण्निषेधः सिध्यति । तथा च योगं विभज्य प्रथमसूत्रस्य इण्निषेधपरतया द्वितायस्य वेड्विधायकतया च वर्णनं किमर्थमित्याशङ्क्य, अत एवैवमेकेन योगेन सिद्धे योगविभागकरणं ज्ञापयति यदुपाधेर्विभाषा तदुपाधेः प्रतिषेध इति । यादृशविशेषणविशिष्टस्य विकल्पः विहितः तादृशविशेषणविशिष्ट एव प्रतिषेधोऽपि भवितुमर्हति । तत्र च भावादिकर्मणोरुपाध्योर्विकल्पविधानात् कर्तरि निष्ठया यस्य विभाषेति इटः प्रतिषेधो न स्यात् । भावादिकर्मणोरपि विकल्पप्रतिषेधयोरसंभवात् प्रतिषेधो न स्यात् । तथा च सूत्रवैयर्थ्यं स्यात् । अतः कर्तरि कर्मणि च निष्ठाया इट््प्रतिषेधाय, भावे आदिकर्मणि च विकल्पेन इड्विधानाय च योगविभागः कृतः । यदुपाधेरिति ज्ञापनस्य फलं तु विद ज्ञाने इति धातोः \’विभाषा गमहनविदविशाम्' (सू.7-2-68) इति सूत्रेण वसोर्विकल्पेन विविदिवान् विविद्वान् इत्येवमिड्विधानात् निष्ठायां विदित इत्यत्र \’यस्य विभाषा' इति इण्निषेधः प्रप्तः । स च उक्तज्ञापकाद्वार्यते । \’विद्लृ लाभे' इत्यस्यैव ग्रहणमिति तस्यैव विकल्पेन इट् विहित इति तस्यैव \’यस्य विभाषा' इत्यनेन इट््प्रतिषेधः न ज्ञानार्थकस्येति ज्ञानार्थकस्य विदित इति रूपस्य सिद्धिरिति भाष्यादिषु निर्णीतम् । तदभिसन्धायाह--योगविभाग इति । अत्र च \’यद्यपि हन्तिना साहचर्यं विदेरस्ति तथापि शब्दपरविप्रतिषेधाद्विशिर्व्यवस्थाहेतुर्न इन्ति' रिति कैयटग्रन्थोऽप्यनुसन्धातव्यः ।
विभाषा भावादि (सू.7-2-17)।। योगविभागो ज्ञापकः यदुपाधेर्विभाषा तदुपाधेः प्रतिषेध इति ।75 
ननु स्वृत्वा इत्यत्र \’स्वरतिसूतिसूयतिधूञूदितो वा' इति सूत्रेण इड्विकल्पापत्तिः । न च \’श्र्युकः किति' (सू.7-2-11) इति उगन्तात् परस्यकितः इण्निषेधात् नेट्प्रसङ्ग इति वाच्यम् । स्वरतीति सूत्रं येननाप्राप्तिन्यायेन यथा एकाज्लक्षणस्य इण्निषेधस्य बाधकं तथा \’श्र््युकः किति' इत्यस्यापि बाधकमिति इडापत्तेर्दुर्वारत्वात् इत्याशङ्क्याह--सनीवन्तर्ध इत्यत्रेति । अयमाशयः--\’सनीवन्तर्धभ्रस्जदम्भुश्रिस्वृयूर्णुभरज्ञपिसनाम्' (सू.7-2-49) इति सूत्रेण इवन्तेभ्यः ऋधादेभ्यश्च परस्य सन इड्वा स्यादिति कथ्यते । स्वृधातुरपि तत्र निर्दिष्टः । तस्य चोदाहरणम् सुस्वूर्षति सिस्वरिषतीति च । तत्र \’स्वरतिसूति' इति सूत्रेणैव इड्विकल्पस्य सिद्धत्वात् स्वृग्रहणं व्यर्थं सत् ज्ञापयति स्वरतिसूतीति विभाषा उग्लक्षणस्य प्रतिषेधस्य विषये न भवतीति । ततश्च \’श्र््युकः किति' इति प्रतिषेधप्राप्तौ तद्बाधनाय \’सनीवन्तर्ध' इति सूत्रे स्वृग्रहणम् । एवं च स्वृत्वा इत्यत्र इड्विकल्पाप्रवृत्तेः \’श्र््युकः किति' इतीण्निषेधात् नेटः प्रसङ्ग इति ।
स्वरतिसूति (7-2-44)।। \’सनीवन्तर्ध' (सू.7-2-49) इत्यत्र स्वृग्रहणात् ज्ञापकात् नेयं विभाषा उग्लक्षणस्य प्रतिषेधस्य विषये भवतीति ।76 
ननु \’क्रौष्ट्रः, जागतः' इत्यत्र क्रोष्टृशब्दात् जगच्छब्दाच्च तस्योदमित्यण् भवति, तद्धितेष्वचामादेः इत्यादिवृद्धिश्च । तत्र ऋकारस्य अन्त्यस्य \’अचो ञ्णिति' (सू.7-2-115) इति वृद्धिः प्राप्नोति । न चाचामादिवृद्धिरन्त्यलक्षणायाः उपधालक्षणायाश्च वृद्धेर्बाधिका, अतः तथोः शब्दयोरचामादिवृद्धिरेव भवतीति वाच्यम् । येननाप्राप्तिन्यायेन ह्यपवादत्वात् बाधकत्वं वक्तव्यम् । तच्चात्र न भवति । यत्र अन्त्यलक्षणा उपधालक्षणा च वृद्धिर्भवितुमयोग्या तत्रापि सौश्रुतः इत्यादावचामादिवृद्धेः सावकाशत्वेन वाधकत्वासंभवादित्याशङ्क्याह--अनुशतिकादिष्विति । अथं भावः--पुष्करसदः अपत्यमित्यर्थे पुष्करसच्छब्दात् \’बाह्वादिभ्यश्च' (सू.4-1-96) इति इञि आदिवृद्धौ प्राप्तायामुभयपदवृद्ध्यर्थं पुष्करसच्छब्दः अनुशतिकादिषु पठ्यतो यदि अचामादिवृद्धिविषयेऽपि उपधावृद्धिर्भवेत् तर्हि उकारस्य अचामादिवृद्ध्या सकाराकारस्य उपधावृद्ध्या च पौष्करसादिः इति उभयपदवृद्धिसिद्धेः तदर्थं क्रियमाणः अनुशतिकादिषु तत्पाठो व्यर्थः स्यात् । कृतश्च सः उक्तवचनं ज्ञापयतीति । यद्यपि उपधावृद्ध्यर्हस्य पुष्करसाच्छब्दस्य पाठः उपधावृद्ध्यभावमेव ज्ञापयितुमलम्, तथाप्येकदेशानुमत्या वा वृद्धिसामान्यं न बवतीत्येव सामान्यापेक्षज्ञापकत्वेन वा अन्त्यलक्षणा वृद्धिरपि न भवतीति लभ्यत इति ध्येयम् ।
तद्धितेष्वचामादेः (सू.7-2-117)।। अनुशतिकादिषु पुष्करसच्छब्दपाठो ज्ञापयति अचामादिवृद्धौ अन्त्योपधालक्षणा वृद्धिर्न भवतीति ।77 
ननु जागृधातोर्णिजन्ताल्लटि जागरयतीत्यत्र जागृ इ अति इति स्थिते ऋकारस्य \’जाग्रोऽविचिण्णल््ङित्सु' इति सूत्रेण गुणे रपरे सति जागर् इ अति इति स्थिते \’अत उपधायाः' (सू. 7-2-116) इति वृद्धिः प्राप्नोति इत्याशङ्क्याह--चिण्णलोरिति । \’जाग्रोऽविचिण्णल््ङित्सु' इति सूत्र एव चिणि णलि च परतः गुणो निषिध्यते । तत्फलं च अजागारि, जजागार इत्युभयत्रापि गुणाप्रवृत्तिपूर्वकवृद्धिसिद्धिरिति । तत्रापि सत्यपि गुणे अजागर् इ, जजागर् अ इत्यवस्थायां \’अत उपधायाः' इति वृद्ध्या इष्टरूपसिद्धेः किं तयोर्गुणप्रतिषेधेन । कृतश्च प्रतिषेधो ज्ञापयति गुणशब्देन निष्पन्नो योऽकारः तस्य अत उपधाया इति वृद्धिर्न भवतीति । एवं च चिण्णलोर्जाग्रो गुणे सति तदभिनिर्वृत्तस्य अकारस्य वृद्धिर्न भवेदिति तयोर्गुणप्रतिषेधः कृतः । ततश्च गुणाभावे \’अचो ञ्णिति ' इति वृद्धौ अजागारि जजागार इति रूपसिद्धिरिति स्वांशे चरितार्थता । ज्ञापनप्रयोजनं तु जागरयतीत्यादौ अत उपधाया इति वृद्धिः न भवतीति इत्याशयः ।।
जाग्रोऽवि (सू.7-3-85)।। चिण्णलोः प्रतिषेधो ज्ञापयति न गुणाभिनिर्वृत्तस्य वृद्धिर्भवतीति ।78 
ननु भिदेस्तृचि तुमुनि च भेत्ता भेत्तुमित्यत्र \’पुगन्तलघूपधस्य च' इति गुणो न सिध्यति । भिद् तृ, भिद् तुम् इत्यत्र धात्वन्तप्रत्ययाद्योर्हलोरनन्तरयोः संयोगसंज्ञायां \’संयोगे गुरु' (सू.1-4-11) इति इकारस्य गुरुसंज्ञया लघुसंज्ञाया बाधात् उपधाया इकारस्य लघुत्वाभावादित्याशङ्क्याह--क््नुसनोरिति । \’त्रसिगृधिधृषिक्षिपेः क््नुः' (सू.3-2-140) इति सूत्रे क््नोः कित्करणं गृध्नुः इत्यादौ उपधागुणप्रतिषेधार्थम् । तत्रापि धात्वन्तप्रत्ययाद्योर्हलोः संयोगसंज्ञायां\’संयोगे गुरु' इति ऋकारस्य गुरुसंज्ञया लघुसंज्ञायाः बाधात् उपधायाः लघुत्वाभावादेव गुणाप्रवृत्तेः गुणनिषेधफलकं कित्करणमनर्थकम् । एवं \’हलन्ताच्च' (सू.1-2-10) इति सूत्रेण इक््समीपाद्धलः परस्य झलादेः सनः कित्त्वविधानं भिभित्सतीत्यादौ गुणनिषेधफलकं क्रियमाणं व्यर्थम् । धात्वन्तदकारप्रत्ययादिसकारयोः संयोगसंज्ञायां तस्मिन् परे इकारस्य गुरुत्वेन लघुत्वाभावादेव गुणाप्रवृत्तेः । तथा च क्नुसनोः कित्करणं व्यर्थं सत् एवंजातीयकानां--धात्वन्तप्रत्ययाद्योर्हलोः संयोगसंज्ञां निमित्तीकृत्य लब्धगुरुव्यपदेशानामिकां गुणो भवतीति ज्ञापयति । एवं च गुणप्राप्तौ तन्निषेधफलकं कित्करणं सार्थकं भवति । ज्ञिापनफलं तु भेत्ता भेत्तुमित्यादौ गुणसिद्धिरिति भावः ।।
पुगन्त (सू.7-3-96)।। क््नुसनोः कित्करणं ज्ञापकं भवत्येवंजातीयकानां गुण इति ।79 
\’यू स्त्रयाख्यौ नदी' इति सूत्रेण नित्यस्त्रीलिङ्गयोरीदूदन्तयोर्नदीसंज्ञा उच्यते । तत्र यू इत्यनुक्तौ खट्वा माला इत्यादेः नित्यस्त्रीलिङ्गस्य टाबन्तस्यापि नदीसंज्ञायां खट्रवाबन्धुः मालाबन्धुः इत्यत्र \’नदी बन्धुनि' (सू.6-2-109) इति सूत्रेण पूर्वपदान्तोदात्तस्वरः प्रसज्येत । इष्यते तु खटेः औणादिके क्वनि खट्वाशब्दनिष्पत्तेः ईदूदन्तत्वाबावात् नदीसंज्ञाया अप्राप्त्यान पूर्वोक्तदोष इति यू इत्यस्य प्रयोजनं वक्तव्यम् । तत्तु प्रयोजनं ज्ञापकेन आबन्तस्य नदीसंज्ञायाः वारयितुं शक्यत्वादयुक्तम् । तथा हि--यदि आबन्तस्यापि नदीसंज्ञा स्यात् तर्हि \’ङेराम्नद्याम्नीब्यः' इति सूत्रे नदी इत्यनेनैव आबन्तस्यापि ग्रहणे सिद्धे पृथक् आब्ग्रहणमनर्थकं स्यात् । कृतं च तत् आबन्तस्य नदीसंज्ञा न बवतीति ज्ञापयति । तदेतदाह--इति पृथगिति । तथा च आबन्तस्य नदीसंज्ञावारणफलकत्वं थू इत्यस्य न भवतीति मात्रे मातुः इत्यत्र ऋकारान्तस्य नदीत्ववारणमेव तत्फलं वक्तव्यम् । तस्य हि नदीत्वे \’आण् नद्याः' इति ततः परस्य ङितः आडागमो भवेदिति भाष्ये स्थितम् ।
\’ङेराम्नद्याम्नीभ्यः' (सू.7-3-116) इति पृथगाब्ग्रहणात् नापो नदीसंज्ञा भवतीति ।80 
ननु \’ऋतश्च'(सू.7-4-92) इति सूत्रे ऋत इत्येतत् किमङ्गविशेषणम् आहोस्विदभ्यासविशेषणम् । अभ्यासविशेषणत्वपक्षे धातोरवयवस्य ऋदन्तस्याभ्यासस्य रुक् रिक् रीक् आगमाः यङ््लुकि स्युरिति सूत्रार्थः । अङ्गविशेषणत्वपक्षे ऋकारान्तस्य धातोरवयवस्याब्यास्स्य उक्तागमाः स्युरति सूत्रार्थः । कतरः पक्षोऽत्र न्याय्य इत्याशङ्क्य अङ्गविशेषणमित्याह-- अङ्गविशेषणमिति । अत्र सूत्रे तपरकारणाभावे \’कॄ विक्षेपे' इति धातोर्यङ््लुकि चाकर्तीत्यत्र अब्यासस्य रुगाद्यागमः प्राप्नुयात् । कॄ यङ््लुक् ति इति स्थिते धातोर्द्वित्वे कॄ कॄ ति इति स्थिते अभ्यासह्रस्वे \’उरत्' इत्यभ्यासस्य अकारे कर् कॄ ति इति जाते हलादिशेषे चुत्वे \’दीर्घोऽकितः'(सू.7-4-83) इति अभ्यासस्य दीर्घे चाकॄति इति स्थिते \’सार्वधातुकार्धधातुकयोः' इति ऋकारस्य गुणे च चाकर्तीति रूपं सिध्यति । तत्र ऋकारस्याभ्यासविशेषणत्वपक्षे तपरकरणं व्यर्थम् । अभ्यासस्थदीर्घॠरापव्यावर्तनं हि तत्फलम् । न ह्यभ्यासे दीर्घः संभवति । \’ह्रस्वः' (सू.7-4-59) इति सूत्रेण ह्रस्वप्राप्तेः । तथा च तपरकारणं ज्ञापयति अङ्गविशेषणमेतत् इति । तत्र च तपरकरणाभावे अभ्यासह्रस्वेऽपि कृ कॄ इत्यङ्गस्य दीर्घान्तस्य संभवात् तदवयवाभ्यासस्य रुगाद्यागमे सति चर्कर्ति चरिकर्ति चरीकर्ति इति रूपाणि कॄधातोर्भवेयुः । इष्यते तु चाकर्तीति रूपम् । अतस्तपरकरणं कृतम् । कृते च तस्मिन् कृ कॄ इत्यङ्गस्य ह्रस्वऋकारान्तत्वासंभवात् न तदवयवाभ्यासस्य रुगाद्यागमप्राप्तिरिति भावः ।।
ऋतश्च (सू.7-4-92)।। अङ्गविशेषणमेतदित्यत्र तपरकरणं ज्ञापकम् ।81 
ननु \’सन्वल्लघुनि चङ््परेऽनग्लोपे' इति सूत्रेण चङ्परे णो यल्लघु तस्मिन् परतोऽभ्यासस्य सन्वत्कर्थं भवतीत्युच्यते । एवं च अचिक्षणत् इत्यत्र अभ्यासस्य इत्वं न प्राप्नोति । क्षणधातोर्णिजन्तात् लङि अटि चङि द्वित्वे हलादिशेषे चुत्वे च अचक्षण् इ अत् इत्यत्र चङ्परे णौ यल्लघु क्ष इत्यत्र अकारः तत्परकत्वमभ्यासस्य नास्ति संयोगसंज्ञकककारषकारव्यवधानात् इत्यशङ्क्याह--इत्वबाधनार्थेत्यादि । अथं भावः- \’अत्समृदृत्वरप्रथम्रदस्तॄस्पशाम्' (सू.7-4-95) इति सूत्रेण समृ इत्यादीनां धातूनामभ्यासस्य अकारोऽन्तादेशो विधीयते चङ्परे णौ परे । असस्मरत् इत्यादिकमुदाहरणम् । \’सन्वल्लघुनि' इति सूत्रेण सन्वद्भावातिदेशप्राप्तस्य इत्वस्य बाधनाय अत्वं बिधीयते । तत्र सकारमकाररूपसंयोगव्यवहितत्वात् अभ्यासस्य चङ््परणिपरकलघुपरकत्वं नास्तीत्यत एव सन्वद्भावाभावेन इत्वाप्रसक्तेः तद्बाधनार्थतया विधीयमानमत्वं व्यर्थं सत् ज्ञापयति संयोगव्यवहितानामपि इत्वं भवतीति । तता च अचिक्षणत् इत्यत्र इत्वं सुलभमिति भावः ।।

इति सप्तमोऽध्यायः
-------

अथ अष्टमोऽध्यायः
सन्वल्लघुनि (सू.7-4-93)।। \’अत्समृदृत्वर'(सू.7-4-95) इति इत्वबाधनार्थत्वविधानं ज्ञापयति भवति संयोगव्यवहितानामित्वमिति ।82 
ननु \’पदस्ये' त्यधिकारसूत्रमुत्तरसूत्रेषु संबध्नाति । तत्र पदस्येति स्थानषष्ठी वा विशेषणषष्ठी वेति संदेहे आह--नलोप इत्यादिना । \’नलोपः प्रातिपदिकान्तस्य' इति सूत्रेऽपि पदस्येत्यधिक्रियते । यदि तत्स्थानषष्ठी स्यात् तदा अन्तग्रहणं व्यर्थम् । तथा हि सति प्रातिपदिकस्येति पदस्येत्यस्य विशेषणम् । प्रातिपदिकसंज्ञकस्य नान्तस्य पदस्य लोप इति सूत्रार्थः । तत्र चालोन्त्यपरिभाष्या पदान्तस्य नकारस्य लोपो भविष्यतीति किमन्तग्रहणेन । कृतं च तत् पदस्येति विशेषणषष्ठीति ज्ञापयति । तेन पदावयवभूतं यत्प्रातिपदिकं तदवयवस्य नस्य लोप इति सूत्रार्थः । तत्र च स्थानषष्ठीत्वाभावात् अलोऽन्त्यपरिभाषायाः अनुपस्थितौ अन्त्यस्य नकारस्य लोपो न लभ्येतेति अन्तग्रहणं अन्तनकारलोपार्थं क्रियत इति स्वांशे चारितार्थ्यम् । विशेषणषष्ठीति ज्ञापनस्यान्यत्र प्रयोजनं तु \’उदात्तस्वरितयोर्थणः स्वरितोऽनुदात्तस्य' (सू.8-2-4) इति सूत्रे पदस्येत्यधिकारात् तस्य च स्थानषष्ठीत्वे उदात्तस्वरितयोर्यो यण् ततः परो योऽनुदात्तः तदन्तस्य पदस्य स्वरितत्वमलोऽन्त्यस्य भवतीति सूत्रार्थः स्यात् । ततश्च कुमार्थौ इत्यत्रैव तत्सूत्रं प्रवर्तेत, कुमार्थः इत्यत्र न प्रवर्तेत। तथा हि कुमारी औ इति स्थिते उदात्तस्य ईकारस्य स्थाने यो यण् ततः परोऽनुदात्तः औकारः तदन्तस्य कुमार्यौ इति पदस्य अन्त्यः औकारः तस्य स्वरितत्वं यद्यपि सिध्यति, तथापि कुमारी जस् इत्यत्र उदात्तेकारस्थानिकयणः परः यः अनुदात्तः जसोऽकारः इल्स्वरप्राप्तेरत्राभावेन व्यञ्चनस्याविद्यमानत्वाभावादिति तदन्तत्वं पदस्य नास्ति, सकारान्तत्वात् इति जसोऽकारस्य कुमार्यः इति स्वरितत्वं न सिध्येत् । पदस्य इत्यस्य विशेषणषष्ठीत्वे तु पदस्यावयवो यः उदात्तस्वरितस्थानिकथणः परोऽनुदात्तस्तस्य स्वरितत्वमिति वाक््यार्थः । तत्र च जसवयवाकारस्यानुदात्तस्य पदावयवत्वमस्तीति स्वरितत्वं सिध्यतीति । एवम् \’एकादेश उदात्तेनेदात्तः' (सू.8-2-5) इत्यत्रापि प्रयोजनं बोध्यम् ।
पदस्य (सू.8-1-16)।। \’नलोपः प्रातिपदिकान्तस्य' (सू.8-2-7) इति अन्तग्रहणं ज्ञापयति विशेषणषष्ठ्येषा न स्थानषष्ठीति ।83 
\’अनुदात्तं सर्वमापादादौ' इत्यधिकारसूत्रम् । तत्रा सर्वग्रहणं यदि न क्रियते तदा \’तिङ्ङतिङः' (सू.8-1-28) इति सूत्रेऽप्येतत्सूत्रानुवृत्तेः अतिङन्तात्परस्य तिङन्तस्यानुदात्तत्वमुच्यमानम् \’आदेः परस्य' इति आदेरेव स्यात् । आदिभिन्नस्य न स्यात् । इष्यते तु तिङन्तस्य सर्वोऽवयवोऽनुदात्त इति । तदर्थं सर्वग्रहणं क्रियत इति प्रयोजनं वक्तव्यम् । इदं च प्रयोजनं ज्ञापकेनापि सिध्यतीत्याह-- न लुट् इति । \’न लुट्' इति सूत्रेण हि अतिङन्तात्परं लुडन्तं न निहन्यत इत्युच्यते । लुडन्तस्य निघातप्राप्तिश्च \’तिङ्ङतिङः' इति सूत्रेणेति वक्तव्यम् । तेन सूत्रेण आदेरेवानुदात्तत्वं यदि विधीयेत तदा लुडन्तस्य निघातप्रतिषेधो व्यर्थः । आद्युदात्तस्य लुडन्तस्याभावात् । लुडन्ते तासेः परस्य लसार्वधातुकस्यानुदात्तत्वात्तासिरुदात्तः । तत्र कर्तेत्यादौ टिलोपविषये उदात्तनिवृत्तिस्वरेणान्तोदात्तः । कर्तारावित्यादौ मध्योदात्तः । आद्युदात्तस्तु लुडन्तो नास्ति यस्य प्राप्तमनुदात्तत्वं प्रतिषिध्येत । अतो \’न लुट्' इति प्रतिषेधो व्यर्थः सन् ज्ञापयति \’तिङ्ङतिङ' इति सूत्रे आदेः परस्येति नोपतिष्ठते । तथा च पदावयवस्यानादेरपि अनुदात्तत्वं भवतीति । तेन कर्ता कर्तारावित्यादौ अन्तमध्ययोरप्यनुदात्तत्वे प्राप्ते तन्निषेधकतया \’न लुट्' इति सूत्रसार्थक्यम् । अतः सर्वस्येति मास्तु इति भावः ।

नन्वेवमप्यादेः परस्येत्यस्याप्रवृत्तावप्यलोन्त्यपरिभाषया अन्त्यस्यैव निघातः स्यादिति तद्वारणार्थं सर्वग्रहणमस्त्वित्यत आह--गत्यर्थलोटेति । \’गत्यर्थलोटा' (सू.8-1-51) इति सूत्रेण लृडन्तस्य निघातः प्रतिषिध्यते । सर्वं च लृडन्तं लसार्वधातुकानुदात्तत्वेन मध्योदात्तमिति निगातस्य प्राप्त्यभावेन प्रतिषेधोऽनर्थकः सन् अलोऽन्त्यस्येति न प्रवर्तत इति ज्ञापयति । तथा चार्थात् सर्वस्यानुदात्तत्वलाभात् सर्वग्रहणं मास्तु इति भावः । वस्तुतो भोक्ष्ये इति लृडन्तस्यान्तोदात्तस्य सद्भावात् तस्य अलोन्त्यनिघाते प्राप्ते तत्प्रतिषेधार्थतया गत्यर्थलोटा इत्यस्य चरितार्थत्वात् अज्ञापकत्वात् सर्वग्रहणम् आवश्यकमिति भाष्ये स्पष्टम् ।।
अनुदात्तं सर्वमपादादौ (सू.8-1-18)।।\’न लुट्' (सू.8-1-29) इति प्रतिषेधात् ज्ञापकात् अनोदेरप्यनुदात्तत्वं भवति । \’गत्यर्थलोटा' (सू.8-1-51) इति लृटी प्रतिषेधात् ज्ञापकात् अनन्त्यस्याप्यनुदात्तत्वं भवति ।84 
\’नलोपः प्रातिपतिकान्तस्ये' ति सूत्रविहितो नलोपः अहोभ्यामित्यत्रापि प्राप्नोतीत्यशङ्क्य \’अह्नो नलोपप्रतिषेधः'इत्युक्तं वार्तिककृता । ननु प्रतिषेधो न वक्तव्यः । अहन्भ्यामित्यत्र नलोपं बाधित्वा रुत्वप्रवृत्तेर्नलोपाप्राप्तेः । न च नलोपे कर्तव्ये रुत्वस्यासिद्धत्वात् नलोपः प्राप्नोतीति वाच्यम् । अनव काशस्य रोर्नलोपबाधकत्वात् नलोपं प्रति रुत्वस्यासिद्धत्वे हि रुत्वविधानमनर्थकं स्यात् । अहन््शब्दे रुत्वप्रवृत्तिकाले नलोपस्यापि प्राप्तेः नलोपप्राप्त्ययोग्यस्याहन््शब्दस्याभावात् । न च अहन््शब्दे नलोपे सति हकारोत्तराकारस्य रुत्वविधानं अस्तु । तथा चानन्त्यरूपावकाशवान् रुः न नलोपबाधक इति वाच्यम् । यदि \’अहन्' इति सूत्रेण अनन्त्यस्य रूत्वं विधित्सितमभविष्यत् तदा लाघवात् अह इत्येवावदिष्यत् । तथा अनुक्त्वा नकारसहिततया  निर्देशं कुर्वन् ज्ञापयति न अहन्नित्यनेन अनन्त्यस्य रुत्वं विधीयते इति । तथा च तेन अन्त्यस्य नकारस्यैव रुत्वं विधेयम् । तस्यैव नलोपः प्रतिपदिकान्तस्येति लोपोऽपि इति अनवकाशेन रुत्वेन नलोपस्य बाधात् \’अह्नो नलोपप्रतिषेध' इति वार्तिकमनावश्यकमिति भाष्यकारः प्रत्यपादयत् । तदाह--अहन््ग्रहणमिति । ननु अहन््ग्रहणं न ज्ञापकम् , संबुद्धौ हे दीर्घाहो अत्र इत्यादौ रुत्वविधायकतया सूत्रसार्थक्यात् । तत्र हि \’न ङिसंबुद्ध्योः' (सू.8-2-8) इति नलोपो निषिध्यते । तथा च नलोपप्रवृत्त्ययोग्यावकाशवत्त्वात् रुत्त्वस्य निरवकाशत्वाभावेन नलोपबाधकत्वासंभवात् नलोपे कर्तव्ये \’पूर्वत्रासिद्धम्' इति रुत्वस्यासिद्धत्वात् अहोभ्यामित्यत्र नलोपः प्राप्नुयादिति नलोपप्रतिषेधकं वार्तिकमावश्यकमेवेत्यरुचेराह--रूपरत्रिरथन्तरेषूपसंख्यानं वेति । अथं भावः--रूपरात्रिरथन्तरेषु परतः अहन््शब्दस्य रुत्वं विधीयते । तत्रापि नलोपे सति अनन्त्यस्याकारस्य यदि रुत्वं स्यात् तदा रेफमेव विदध्यात् न रुम् । अतः परस्य हि रोः उत्वम् \’अतो रोरप्लुतात्' (सू.6-1-113) इति सूत्रेण विधीयते । अकारस्य तु रुत्वे तस्य ह् इत्यस्मात्परस्य अतः परत्वं नास्तीत्युत्वाप्रवृत्तेः उत्वफलकं रुत्वं न विदध्यात् रेफादेशमेव विदध्यात् । यतः रुत्वं विहितवान् अतो ज्ञापयति नानन्त्यस्य रुर्मवतीति । तथा चान्त्यस्य नस्यैव रुत्वे लोपोऽपि तस्यैवेति अनवकाशेन रुत्वेन नलोपबाधात् अहोरूपमित्यादिसिद्धिरिति स्वांशे चारितार्थ्यम् । ज्ञापनप्रयोजनं तु अहोभ्यामित्यादौ नलोपो न भवत्यपि तु रुत्वमेवेति ।
नलोपः प्रातिपदिकान्तस्य (सू.8-2-7)।। अहन््ग्रहणं रूपरात्रिस्थन्तरेषूपसंख्यानं वा ज्ञापकं नानन्त्यस्य रुर्मवतीति ।85 
ननु \’संज्ञायाम्' \’आसन्दीवदष्ठीवच्चक्रीवत्कक्षीवद््द्रुमण्वच्चर्मण्वती' इत्यनयोः किमेकसूत्रत्वम् उत भिन्नसूत्रत्वम् । यद्येकसूत्रत्वं तदा अत्रापठितानां अहीवती कपीवतीत्यादीनां वत्वं न प्राप्नोति, असंज्ञात्वात् । भिन्नसूत्रत्वे प्रथमसूत्रेण मतोर्मस्य वत्वं, द्वितीयसूत्रेण आसन्दीवदादीनां निपतनं च क्रियत इति वक्तव्यम् । तथा सति इक्षुमती द्रुमती इत्यादावपि प्रथमसूत्रेण वत्वं प्राप्नोति संज्ञात्वात् इत्याशङ्क्य, यथेच्छसि तथास्तु इति भाष्यकार उक्तवान् । तत्र एकसूत्रत्वपक्षे कथं अहीवतीत्यादौ वत्वप्राप्तिः इत्याशङ्क्याह--ईवत्याः इत्यादिनाः । \’ईवत्याः' इति सूत्रेण ईवत्यन्तस्य शब्दस्यान्तोदात्तस्वरो विधीयते । अहीवती मुनीवती इत्युदाहरणम् । यदी अहीवतीत्यादौ वत्वं न भवेत् \’ईवती' इति शब्दस्वरुपस्यैव दुर्लभतता ईवत्या इत्यनुवादः असंगतः स्यात् । तथा च ईवत्या इति निर्देशो ज्ञापयति भवत्येवंजातीयकानां शब्दानां वत्वमिति । \’ननु आसन्दीवदाद्यर्थ ईवत्या इति स्यादिति कथं ज्ञाप कमेतदिति चेन्न। स्त्रियामेषां प्रयोगाभावादेषामीवतीशब्दान्तत्वाभावादिति" केयटग्रन्थोऽत्रानुसन्धातव्यः ।।
\’संज्ञायाम्' \’आसन्दीवत्' (सू.7-2-11), (8-2-12)।। \’ईवत्याः' (सू.6-1-221) इति ज्ञापयति भवत्यहीवत्यादौ वत्वमिति ।86 
ननु \’नुदविदोन्द्रत्राघ्राह्नीभ्योऽन्यतरस्याम्' इति सूत्रेण किं नुदादिभ्यः परस्य निष्ठाकारस्य नत्वं विकल्पेन विधीयते, उत विकल्पेन प्रतिषिध्यते । किमयं योगः विधिः उत निषेध इति यावत् । तत्र विधिरिति पक्षे नः इति वक्तव्यम् । न च \’रदाभ्यां निष्ठातो नः' इति सूत्रात् (8-2-42) नः इत्यनुवर्तिष्यत इति वाच्यम् । \’शुषः कः' \’पचो वः' (सू.8-2-51,52) इत्यादिभिः नकारस्य व्यवच्छिन्नत्वात् । प्रातिषेधपक्षे तु नुदादिभ्यो निष्ठातस्य यत् प्राप्नोति तन्न भवतीत्यन्तरेणापि नकारग्रहणं नकारस्य प्रतिषेधः सिध्यति । परं त्वत्र पक्षे ह्नीग्रहणमनर्थकं भवति ह्नीधातोः परस्य निष्ठातस्य नत्वप्राप्त्यभावात् । नुदादीनां त्रयाणां \’रदाभ्यां' इत्यनेन त्रा घ्ना इत्यनयोः \’संयोगादेरातो धारोर्यण्वतः' (सू.8-2-43) इत्यनेन प्राप्तेस्तेषां निषेधो युक्तः न तु ह्नीधातोः, अतः कतरः पक्षः आश्रयणीय इत्याशङ्क्य, विधिपक्षं समर्थ्य प्रतिषेधपक्षोऽपि \’अथवा पुनरस्तु प्रतिषेधः' इत्यादिना भाष्ये समाश्रितः । तत्र पक्षे ह्नीग्रहणं ज्ञापनार्थम् \’ह्नीधातोः परस्य निष्ठातस्यापि नत्वं भवतीति' । न ह्यप्रसक्तस्य प्रतिषेधः संभवति इत्याशयवानाह--ह्नीग्रहणमिति ।।
नुदविदोन्द (सू.8-2-56)।। ह्नीग्रहणं ज्ञापयति भवत्येतस्माद्विधिरिति ।
87 
ननु \’नित्यं समासेऽनुत्तरपदस्थस्य' इति सूत्रे अनुत्तरपदस्थस्येत्येतत् परमसर्पिः कुण्डिका इत्यादौ विसर्गस्य षत्ववारणार्थमुपादीयते । तत्रानेन षत्वाभावेऽपि \’इसुसोः सामर्थ्ये' (सू.8-3-44) इति सूत्रेण षत्वापत्तिः । न च तत्र सूत्रे सामर्थ्यपदेन व्यपेक्षालक्षणं सामर्थ्यमेवाश्रीयते, परमसर्पिः- कुण्डिका इत्यादेः समासत्वेन एकार्थीभावलक्षणसामर्थ्यसत्त्वेऽपि व्यपेक्षालक्षणसामर्थ्याभावात् न पूर्वसूत्रं प्रवर्तते इति वाच्यम् । सामर्थ्ये इति सामान्यतः श्रवणेन द्विविधस्यापि सामर्थ्यस्य पूर्वसूत्रे ग्रहीतुं शक्यत्वात् । न च तथापि कृत्प्रत्यययो इसूसोर्ग्रहणात् प्रत्ययग्रहणपरिभाष्या सर्पिस् इत्यस्य इसन्तत्वेऽपि परमसर्पिस् इत्यस्य इसन्तत्वाभावेन परमसर्पिः कुण्डिका इत्यत्र पूर्वसूत्रेण षत्वं न भवतीति वाच्यम् । एवं सति \’परमसर्पिष्करोति ' इति वाक््येऽपि पूर्वसूत्रेण षत्वविकल्पानुपपत्तेः इत्याशङ्कां मनसि निधायाह--अनुत्तरपदस्थस्येति प्रतिषेध इति । अयं भावः--\’नित्यं समास' इति सूत्रे इसुसोरित्यनुवर्तते । तत्र यदि इसुसोर्विषये प्रत्ययग्रहणपरिभाषोपतिष्ठेत तदा परमसर्पिः कुण्डिका इत्यत्र परमसर्पिः शब्दस्य इसन्तत्वाभावेनैव षत्वं न भविष्यतीति विमनुत्तरपदस्थस्येत्यनेन । कृतं च तत् इसुसोर्विषये प्रत्ययग्रहणपरिभाषा न प्रवर्तत इति ज्ञापयति । तेन \’इसूसोः सामर्थ्ये' इति पूर्वसूत्रेऽपि तस्याः अप्रवृत्त्या परमसर्पिष््करोति इति वाक्योऽपि षत्वं विकल्पेन सिध्यतीति । भवति वाक््ये विभाषा इत्यस्य प्रत्ययग्रहणपरिभाषायाः अप्रवृत्तिद्वारा इत्यादिः । एवं च परमसर्पिः कुण्डिका इत्यादौ षत्ववारणाय पूर्वसूत्रे व्यपेक्षालक्षणमेव सामर्थ्यमाश्रयणीयमिति तत्त्वाम् इति ।
नित्यं समासे (सू.8-3-45)।। अनुत्तरपदस्थस्येति प्रतिषेधो ज्ञापकः भवति वाक््ये विभाषेति ।88 
\’आदेशप्रत्ययोः' इति सूत्रे आदेशः प्रत्ययश्च यः सकार इति सामानाधिकरण्येनान्वयपक्षे करिष्यति हरिष्यतीत्यादौ षत्वं न प्राप्नोति, सकारस्य \’स्य' इति प्रत्ययावयवत्वेऽपि प्रत्ययत्वाभावादित्याशङ्क्य, भाष्ये ज्ञापकेन प्रत्ययावयवस्य सस्य षत्वं साधितम् । तदाह--सात्पदाद्योरिति । \’सात्पदाद्योः' इति सूत्रेण सादवयवस्य पदादेश्च सकारस्य षत्वं प्रतिषिध्यते । तत्र सादवयवस्य सकारसाय प्रत्ययत्वाभावेन \’आदेशप्रत्ययययोः' इति षत्वाप्राप्त्या तन्निषेधो व्यर्थः सन् प्रत्ययावयवस्यापि \’आदेशप्रत्ययोः' इत्यनेन षत्वं भवतीति ज्ञापयति । ततस्च सादिति प्रत्ययावयवस्य सस्यापि षत्वप्राप्तौ तन्निषेधफलकं साद््ग्रहणं सार्थकम् । इत्थं च करिष्यतीत्यादावपि षत्वं सेत्स्यतीति भावः ।

तत्रैव आदेशः प्रत्ययस्य च यः सकारः तस्य षत्वमिति व्याख्यानान्तरं प्रदर्शितम् । तत्र पक्षे प्रथमान्तादेशशब्दस्य षष्ठ्यन्तप्रत्ययशब्दस्य च समासो नोपपद्यत इत्याशङ्क्य ज्ञापनात् समर्थनं कृतं भाष्ये । तदाह--
आदेशप्रत्यययोः (सू.8-3-59)।। \’सात्पदाद्योः' (सू.7-3-111) इति सात्प्रतिषेधो ज्ञापयति भवति प्रत्ययावयवस्यापि षत्वमिति ।89 
\’शासिवसिधसीनां च' इति सूत्रेण घसेः सकारस्य षत्वं विधीयते । जक््षतुरित्युदाहरणम् । यदि आदेशः प्रत्ययस्य च यः सकार इति न स्यात् तदा आदेशस्य यः सः तस्य षत्वमित्यर्थः स्यात् । तदा घसेः अदधात्वादेशत्वेन तदवयवस्य सस्य आदेशप्रत्यययोरित्यनेनैव षत्वसिद्धेः घसिग्रहणमनर्थकम् । कृतं च तत् आदेशः प्रत्ययावयवश्च यः सकारस्तस्य षत्वमिति सूत्रार्थं ज्ञापयत् नानाविभत्तयोः आदेशप्रत्यययोः समासः न तु समानविभक्तिकयोरिति ज्ञापयति । तथा च घसेः सकारस्य आदेशत्वाभावात् षत्वाप्राप्तै तत्प्राप्ति तत्प्राप्तिफलकं शासिवसीति सूत्रे घसिग्रहणं सार्थकमिति भावः । अत्र प्रत्ययावयवपरप्रत्ययशब्देन आदेशशब्दस्य द्वन्द्वः । तथा च समानविभक्तिकयोरेव समासः । तथापि षष्ठ्यन्तप्रत्ययशब्दार्थलाक्षणिकत्वात्प्रत्ययशब्दस्य व्यधिकरणविभक्तिकत्वोक्तिरित्यवधेयम् । न च घसिग्रहणं आदेशशब्दो नादेशावयवपर इत्यत्रैव ज्ञापकमस्तु नोक्तवचने, अथवा यथाश्रुतादेशशब्दप्रत्ययब्दयोः समानविभक्तिकयोरेव समास इत्यत्रैव ज्ञापकमस्तु इति वाच्यम् । समानविभक्तिकयोः समासस्य ज्ञापकसाध्यत्वा भावात् । असति बाधके समानविभक्तिकयोः समासः । प्रकृते च करिष्यतीत्यादौ षत्वानुपपत्तेः षष्ठ्यन्तप्रत्ययपदेन समास इति निश्चिते आदेशशब्दस्यापि तत्समानविभक्तिकस्यैव समासोऽस्तु इति शङ्कायामुक्तज्ञापकेन आदेशशब्दस्य प्रथमान्तत्वमिति निश्चिते नानाविभक्त्योरेष समास इत्यर्थतः पर्थवसानादिति ।
\’शासिवसिघसीनां च' (सू.8-3-60) इति घसिग्रहणं ज्ञापकं नानाविभक््त्योरेष समास इति ।90 
ननु \’न रपरसृपिसृजिस्पृशिस्पृहिसवनादीनाम्' इति षत्वनिषेधसूत्रे सवनादिगणे अश्वसनिशब्दपाठो व्यर्थः । न च तत्पाठाभावे तदवयवसकारस्य षत्वापत्तिरिति वाच्यम् । (सू.8-3-103) इति सूत्रेण हि षत्वप्राप्तिर्वक्तव्या । तत्र इण इत्यस्यानुवृत्तेः इणन्तपूर्वपदात्परस्यैव सस्य षत्वं विधीयते । अश्वसनिशब्दे च सकारस्य इणन्तपूर्वपदात्परत्वाभावेन षत्वाप्राप्तेरित्याशङ्कय ज्ञापकतया तत्पाठसार्थक्यामाह--सवनादिष्विति । तथा च क्वचिदनिणन्तात्परस्यापि षत्वं भवतीति ज्ञाप्यते । तेनाश्वसनिशब्देऽपि षत्वप्राप्तौ तत्प्रतिषेदार्थं सवनादिषु तस्य पाठः क्रियते । ज्ञापनप्रयोजनं तु जलाषाहं माष इत्यादौ षत्वसिद्धिरिति भाष्ये स्पष्टम् ।
न रपरसृपि (सू.8-3-110)।। सवनादिषु अश्वसनिपाठो ज्ञापयति अनिणन्तादपि षत्वं भवतीति ।91 
ननु \’ष्टुना ष्टुः' इति सूत्रे \’यथासंख्यमनुदेशः समानाम्' इति सूत्रेण यथासंख्यामन्वयेन सकारस्य षकारस्य षकारेण योगे षकारः, तवर्गस्य टवर्गेण योगे टवर्गः आदेश इति सूत्रार्थः स्यात् । ततस्च रामष्टीकते पेष्टा इत्यादौ ष्टुत्वं न स्यादित्याशङ्क्याह--तोः षि इति प्रतिषेध इति । \’तोः षि' इति सूत्रेण तवर्गस्य षकारे परे ष्टुत्वं निषिध्यते । सन् षष्ठ इत्युदाहरणम् । यदि च \’ष्टुना ष्टु' रिति सूत्रे यथासंख्यमन्वयो भवेत् तदा तवर्गस्य टवर्गेण योग एव तत् सूत्रं प्रवर्तेत न षकारेणेति सन् षष्ठ इत्यादौ टवर्गाप्रवृत्तेः \’तोः षि' इति सूत्रं व्यर्थं भवेत् । कृतं तत् सूत्रं \’ष्टुना ष्टुः' इत्यत्र यथासंख्यान्वयो नेति ज्ञापयति । अतो रामष्टीकत इत्यादिसिद्धिरिति भावः ।।

इति प्रथमं ज्ञापकसंग्रहपरिशिष्टम्
ष्टुना ष्टुः (सू.8-4-41)।। \’तोः षि' (सू.8-4-43) इति प्रतिषेधो ज्ञापयति नेह संख्यातानुदेशो भवतीति ।1  
