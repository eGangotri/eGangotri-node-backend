Adhyaya 8 Sloka 1  to  2 ।। अथ अष्टमोऽध्यायः ।।सङ्गति प्रदर्शनायाह *सप्तम इति । *परस्य ब्रह्मणो वासुदेवस्योपास्यत्वमिति `मय्यासक्तमना:' (1) इत्यादेरर्थ: । तत्रैव ह्युपासनं प्रस्तुतम् । तच्छेषतया चान्यत् सर्वमिहोच्यते । तस्यैव प्रपञ्चनम् `अहं सर्वस्य (कृत्स्नस्य?)..प्रभव:'(भ.गी 10.8), `वासुदेवस्सर्वं'(भ.गी 7.19), `चतुर्विधा भजन्ते माम्' (16) इत्यादिभि: परस्तात् क्रियत इति भाव: । *परस्येत्यादिभिरुपहितब्रह्मव्योमातीतादिपक्षप्रतिक्षेप: । *ब्रह्मशब्दस्य विशेषशब्दसमभिव्याहारात् देवतान्तरव्यावृत्ति: । *वासुदेवशब्देनात्रावतारविशेषो वा विवक्षित: । *निखिलेत्यादिभिरुपास्यत्वपरब्रह्मात्वोपयुक्ताकारकथनम् । *निखिल चेतनाचेतनवस्तुशेषित्वमिति *भूमिरापः (भ.गी 7.4) इत्यादेः श्लोकद्वयस्यार्थः । निखिलशब्देन कार्यकारणादिरूपावस्थासंग्रहात् कार्यभूतब्रह्मरुद्रादेरपि क्रोडीकार: । कारणत्वम् । `एतद्योनीनि' (भ.गी 7.6) इति श्लोकस्यार्थ: । `मत्त: परतरं नान्यत् ' (भ.गी 7.7) इत्युक्तस्य परत्वस्य `मामेभ्य: परम्' (भ.गी 7.13) इत्यत्रोपुयुक्ततया तत्रैवोदाहर्तुमत्र तदतिक्रमेण `मयि सर्वम्' (भ.गी 7.7) इत्याद्युक्ताधारत्वोपादानम् । `रसोऽहम्' (8) इत्यादिसामानाधिकरण्यफलितं सर्वशब्दवाच्यत्वम् । तत्र हेतुराधारत्वादि विशेषसिद्धं सर्वशरीरकत्वम् । एवं शेषित्वाद्यनुवादेन वक्ष्यमाणतत्तदधिकारिप्राप्य वस्तुविशेषसामानाधिकरण्यस्यापि शरीरात्मभावहेतुकत्वं दर्शितम् । `मत्त एवेति तान् विद्धि' (12) इत्यादिषु प्रवृत्तितादधीन्यस्यापि विवक्षितत्वात् सिद्धं सर्वानियन्तृत्वम् । *सर्वैश्चेत्यनेन अनिर्दिष्टानाम् अन्येषां च आभिप्रायिकाणां संग्रह: । *तस्यैवेत्यवधारणेन `नान्यत् किञ्चिदस्ति' (7) इत्यस्यार्थ उक्त: । `त्रिभिर्गुणमयै:' (13) इति श्लोकस्य सार्धस्यार्थ: *सत्त्वेत्यादिनोक्त: । `मामेव;' (14) इत्याद्युक्तप्रपत्ते: सुकृतविशेषहेतुकत्वं `जनास्सुकृतिन:' (16) इत्यनेन दर्शितमाह *अत्युत्कृष्टसुकृतेति । `न मां दुष्कृतिन:' (15) इत्यादे: पूर्वोक्ततिरोधानप्रकारविशेषकथनरूपत्वात् सुकृतिप्रशंसाशेषत्वाच्च तदर्थोऽत्र पृथङ्नोपात्त: । `चतुर्विधा' (16) इत्यादिकं *सुकृततारतम्येनेत्यादिनाऽनुसंहितम् । *उपासकभेदं चेत्यन्वय: । `तेषां ज्ञानी' (17) इत्यादे: श्लोकद्वयस्यार्थे *भगवन्तमित्यादिनोक्त: । `बहूनां जन्मनाम्' (19) इत्यादिना `सर्गे यान्ति परन्तप' (27) इत्यन्तेन सिद्धमाह *दुर्लभत्वमिति । 'येषां तु' (28) इत्यादेरध्यायशेषस्य अर्थमाह *एषां त्रयाणामिति । ज्ञातव्यमिह सिद्धरूपं विवक्षितम् । *उपादेयम्- अनष्ठेयम् । एतेन स्वयाथात्म्यम् (11) इत्यादि*संग्रहश्लोकस्यार्थोऽपि प्रपञ्चित: । अयं त्वष्टमस्य *संग्रह:,``ऐश्वर्याक्षरयाथात्म्यभगवच्चरणार्थिनाम् ।वेद्योपादेयाभावानामष्टमे भेद उच्यते ।। '' (12) इति ।अत्र भेदोक्तेरध्यायार्थत्वात् स्वरूपप्रस्ताव: प्रागेव कृत इति दर्शितम् । प्रस्तुतप्रपञ्चनमिति सङ्गतिमाह *इदानीमिति ।।जीवस्वरूपादिज्ञातव्यस्योपासनाद्यनुष्ठेयस्य च भेदजिज्ञासयाऽर्जुन उवाच *किं तदिति। `आर्तो जिज्ञासु:' (भ.गी 7.16) इत्यादिना प्रागेवाधिकारित्रयस्योक्तत्वात् `जरामरणमोक्षाय' (29) इत्यादिषु यच्छब्दावृत्तिसामर्थ्यादर्थस्वभावाच्चाधिकारिभेदस्तेषां ज्ञातव्योपादेयवस्तुप्रतिनियमश्चार्जुनेन ज्ञात:; तत्रैव विशेषबुभुत्सयाऽयं प्रश्न: । वक्ष्यते च विशेष: । ततश्च *किंतद्ब्रह्मेत्यधर्मक्षरयाथात्म्यार्थिविषयम्, *अधिभूतं चेत्यधर्मैश्वर्यार्थिविषयम्; *अधियज्ञ: इति श्लोकस्तु अर्थस्वभावात् त्रयाणां साधारण इति विविनक्ति *जरामरणेति । *कथमिति प्रकारप्रश्ने । अधियज्ञाभाव इत्यर्थलब़्धम् । *अत्रेत्येतच्छब्द: शास्त्रसन्निध्युपाधिक:; तच्चोत्तरग्रन्थे व्याख्यास्यति, `अत्र इन्द्रादौ मम देहभूते' इति । *अस्मिन्नितीदंशब्दस्तु स्वप्रत्यक्षसन्निध्युपाधिक:; प्रत्यक्षा हीन्द्रादयोऽपि प्रष्टुरर्जुनस्य । *एतच्छब्देदंशब्दयोश्चैकस्मिन् वाक्ये सामानाधिकरण्येन प्रयोगो दृश्यते, ``स एष द्वाभ्यां दर्शनीभ्यां विराड्भ्यामनयोर्द्वाविंशयोर्द्विपद(वचन)योरयं पुरुष: प्रतिष्ठित:'' इत्यादौ । यद्वा *अत्रेति यज्ञस्वरूपपरामर्श: । *नियतात्मत्वं त्रयाणामपेक्षितम्; अत्र बहुवचनमधिकारित्रयपरमित्यभिप्रायेणोक्तम् एभिस्त्रिभिरिति ।। 1-2 ।।
Adhyaya 8 Sloka 3 *अक्षरं ब्रह्म परममित्यत्र उद्देश्योपादेयान्यथाभावनिरासायाह *तद्ब्रह्मेति निर्दिष्टमिति । *ब्रह्मशब्दोऽत्रपरमात्मसाधर्म्यादुपचारवृत्तयेति भाव:। अक्षरशब्दस्य निर्वचनं प्रतिपाद्यं च दर्शयति *न क्षरतीत्यादिना । क्षेत्रज्ञसमष्टौ श्रोतं प्रयोगं दर्शयति *तथा चेति । लयोऽत्र संश्लेषविशेष: । अथवा श्रुतावक्षरशब्देन उन्मग्नचेतनांश: प्रकृत्यवस्थाविशेष एव अभिधीयत इति साक्षात्प्रलयार्थत्वेऽपि न विरोध: । तथाऽपि शब्दप्रवृत्तिद्वाराभूतचिदंशे तात्पर्य़ात् तदुदाहरणम् । *परम मक्षरमित्यत्र विशेषाणभिप्रेतमाह *प्रकृतिविनिमुक्तमात्मस्वरूपमिति । *स्वभावशब्दार्थ: *प्रकृतिरिति । नियतसंबद्धमिति यावत् । किं तदित्याकाङ्क्षायाम् अध्यात्मशब्दानुसारेणाह *अनात्मेति । आत्मन्यधिवसनात् संबध्यमानमित्य़ध्यात्मशब्दनिर्वचनम्। तत एव सिद्धमनात्मत्वम् । *तद्वासनादिकं तत्संसर्गोपधिककाज्ञानकर्मवासनादिकम् । भूतसूक्ष्ममादेर्ज्ञातव्यत्वे श्रुतिं दर्शयति *पञ्चाग्निविद्यायामिति । ``वेत्थ यथा पञ्चम्यामाहूतावाप: पुरुषवचसो भवन्ति'' (छा.उ 5.3.3.) इत्युपक्रम्य, ``इति तु पञ्चम्यामाहुतावाप: पुरुषवचसो भवन्ति'' (छा.उ 5.9.1) इत्युक्त्वा `तद्य इत्थं विदु:' (छा.उ 5.10.1) इत्यप्छब्दोपलक्षितपञ्चभूतसूक्ष्मवेद्यत्वं ह्य़ुक्तमिति भाव: । ननूपायकर्तृत्वभूतेदानीन्तनात्मस्वरूपपरित्यागेन परिशुद्धात्मस्वरूपकथनं मुमुक्षो: क्वोपयुक्तम्? भूतसूक्ष्मादिकथनं च किमर्थमित्यत्राह *तदुभयमिति । यथाक्रममन्वय: । अत्र पञ्चमाहुतेर्विवक्षितत्वात् योनिजभूत विषयोऽहं भूतशब्द इत्यभिप्रायेणाह *भूताभावो मनुष्यादिभाव इति । मनुष्य़त्वादिविशिष्टशरीरयोग इत्यर्थ:। विशिष्टस्य विसर्गस्य ज्ञातव्यत्वे तस्य मनुष्यादिभावहेतुत्वे च श्रुतिं दर्शयति *पञ्चम्यामिति । अत्र मूत्रमरुन्मलादिविसर्गव्यवच्छेदार्थमुक्तं *भूतभावोद्भवकर इति । तदेव दर्शयति *योषित्संबन्धज इति । विसर्गविशेषणसामर्थ्यादेतत् सिद्धम् । एवं कर्मसंज्ञितरेतोविसर्गज्ञानस्य सप्रयोजनतामाह *तच्चाखिलमिति अत्र कर्माभिप्रायेण नपुंसकनिर्देश: । *अखिलं मनुष्यत्वमृगत्वादिजातिभेदहेतुतयानेकप्रकारम् । *सानुबन्धम् हेतुभूतै: कर्मभि: फलभूतैश्च गर्भवासादिभिस्सहितमित्यर्थ: । पञ्चाग्निविद्यायामचितस्सर्वावस्थानुयायि त्वदुस्त्यजत्वगर्भजन्मादिदु:खकरत्वादे: फलितत्वात् जुगुप्सनीयतारूपा भयावहत्वरूपा चाद्वेजनीयता युक्ता'; परिहरणीयता कुत: सिध्येदित्यत्राह *परिहरणीयता चेति ।। 3 ।।
Adhyaya 8 Sloka 4 ऐश्वर्यार्थिनां ज्ञातव्यतया निर्दिष्टमित्येतत् अधिदैवतेऽप्यनुषञ्जनीयम् । अधि भूतक्षरशब्दनिर्वचनानुरोधेन व्याख्याति *वियदादिशब्द: । शब्दाद्यवस्थातद्वतोर्भोग्ययोर्द्वयोरपि *क्षरशब्देन संग्रहणाय *क्षरणस्वभाव इति निर्वचनम् । नश्वर इत्यर्थ: । *विलक्षण इति *इन्द्रप्रजापतिप्रभृतीनां भोग्यजातादिति वक्ष्यमाणमत्रापि द्रष्टव्यम् । एवंविधं च वैलक्षण्यं स्वासाधारणभक्तियोगप्रसन्नपरमात्मसङ्कल्पविशेषप्रसूतभोगरूपत्वात्। अस्य ज्ञातव्यताहेतुं दर्शयति *विलक्षणा इति । `क्षो भाव:' इत्येकवचनं *प्राप्या:- प्राप्यत्वादित्यर्थ: । अधिदैवतशब्दे रूढिभ्रमव्युदासायाह *अधिदैवतशब्दनिर्दिष्ट इति । देवतोपरीति संबन्धसामान्यषष्ठ्या सामास: । दैवतशब्दस्यात्र सर्वैश्वरात् सङ्कोचं देवतान्तरेष्वभिव्याप्तिं चाह *इन्द्रेति । उपरि वर्तमानत्मिह न केवलं देशाद्यपेक्षया; किंतु भोगप्रकर्षादपीत्यभिप्रायेणेत्याह(णाह)?) *इन्द्रेत्यादि *पुरुष इत्यन्तम् । ननु पुरुषान्तरमिहाविवक्षितम्; स्वात्मस्वरूपपुरुषानुसन्धानमधि कार्यन्तरस्यापि समानम्; ततोऽत्र को विशेष इत्यत्राह *सा चेति । न परिशुद्धस्वरूपमिहानुसन्धेयम्; न चाशुद्धेऽपि हेयत्वमिह भाव्यम्; *पुरुषशब्दनिर्देशश्चात्र भावप्रधान इति भाव:। *अहमेवेति क इति प्रश्नस्योत्तरम् । *कथमिति प्रश्नस्योत्तरत्वं तदभिप्रेतं विवृणोति *अधियज इति । य़ज्ञे संबध्यमानोऽधियज्ञ: । तत्र च सर्वेश्वरस्याऽऽराध्यतया संबन्ध इत्याह *यज्ञैराराध्यतया वर्तमान इति । इन्द्रादयो हि तत्र आराध्या: श्रुता:; तत् कथमहमेवेत्युच्यत इत्यत्रोत्तरम् *अत्र देहे इत्यनेन विवक्षितमिति दर्शयति *अत्रेन्द्रादाविति । `अधियज्ञोऽहमेवात्र देहे' इती श्वरेणाभिधीयामानत्वत् तद्देहविषयत्वं प्रतीतम् ; स चेश्वरदेह: यज देवपूजायामिति याज्यदेवतापेक्षयज्ञप्रसङ्गादिन्द्रादिरेवेत्यभिप्रायेणोक्तम् *इन्द्रादाविति । `यां यां तनुम्' (भ.गी 7.21) इति प्रागुक्तं स्मारयति *मम देहभूत इति । कर्मणा ह्यचिद्द्रव्यं कस्यचिद्देहो भवति; न तथाऽत्र देहत्वं कादाचित्कमिति ज्ञापनाय *देहभूत इति प्रयोग:। देहभूतकेवलेन्द्रादिव्यवच्छेदार्थंम् *अहमेवेत्यवधारणम् । पूर्वनिर्दिष्टब्रह्माध्यात्मकर्माधिभूताधिदैववन्न तत्त्वान्तरमिति ज्ञापनार्थं वा । `विष्णुस्सर्वा देवता:'(ऐ.ब्रा) इति च श्रुति: । एतेन *कथमिति प्रश्नस्याप्युत्तरम् दत्तम् । तत्तद्विशिष्टस्याराध्यत्वात् । *देहभृतां वरेत्यनेनाध्यात्मचिन्तानुगुणसत्त्वोत्तरदेहेन्द्रियादिमत्त्वम्, स्वस्यालौकिकेन्द्रादिदेहवत्त्वे निदर्शनं चाभिप्रेतम् एवंविधाधियज्ञविज्ञानमनुष्ठानानुप्रविष्टम्; न तु तदुपकारकमात्रम्, न चैश्वर्यार्थिमात्रविषयमिति दर्शयति *इति महायज्ञेति । अकरण निमित्तानर्हतादिपरिहाराय त्रयाणामवश्यकर्तव्यताद्योतनाय *नित्यनैमित्तकोक्ति: ।। 4 ।।
Adhyaya 8 Sloka 5 प्रयाणकाले इत्यस्य प्रश्नस्य संग्रहणोत्तरम् *अन्तकाले इति श्लोक: । अतो न ज्ञानिमात्रविषय इत्यभिप्रायेणाह *इदमपीति । अधियज्ञपदार्थस्वाभाव्याद्वक्ष्यमाणप्रकाराच्चेति भावः । अन्वयं दर्शयति- अन्तकाले चेति । मद्भावं यतीत्यत्र श्रुत्यादिविरुद्धतादात्म्यावाप्तिभ्रमव्युदासायाह- मम यो भाव इति । नन्वीश्वरस्वभावप्राप्ताव[वत्]पि कृशोदरीनीडनिहितकीटस्य तज्जातीयत्ववत् ईश्वरान्तरत्वप्रसङ्ग: त्रयाणामधिकारिणां गुणाष्ट करूपेश्वरस्वभावप्राप्त्यविशेषे अधिकारिभेदश्च न स्यादित्यत आह *तदानीमिति । तत्तदनुसन्धेयाकारविशेषसाम्यप्राप्तिर्विवक्षिता । साम्यं च स्वरूपभेदक(के)वैर्धम्ये स्थिते सत्येवेति न कश्चिद्दोष इति भाव:। एवं प्रश्ना: प्रत्युक्ता:; *नास्त्यत्र संशय: इत्यनेन अभिप्रेतां प्रयोजकप्रसिद्धिं दर्शयति *यथाऽऽदिभरतादय इति । एतेनोदाहरणेनापि तादात्म्यभ्रमो निरस्त:; न ह्यादिभरतस्य स्मर्यमाणमृगेण तादाम्यम्; अपि तु तत्समानाकारमृगशरीरपरिग्रह एवेति तत्रैव प्रसिद्धम् । *तदानीं देहवियोगकाल इत्यर्थ: ।। 5 ।।
Adhyaya 8 Sloka 6 न केवलमीश्वरविषयान्तिमप्रत्य़यस्स्वभावोऽयमिति मन्तव्यम्, किंतु सर्वसाधारणमिदमत्राप्युक्तम्मिति प्रयोजकाकारो *यं यमिति श्लोकेनोच्यत इत्याह *स्मर्तुरिति । *अन्तशब्दोऽत्र पूर्वश्लोकाभिहितान्तकालपर: । तस्य चान्तिमप्रत्य़यप्रभावज्ञापनाय *स्मरन् इत्यनेनान्वय इति दर्शयति *अन्ते अन्तकाले इति । वीप्सया, *वाऽपीत्यनेन च स्मर्तव्यविषयनियमो नीचोत्तमविषयवैषम्याभावश्च दर्शित: । *तं तंमिति वीप्सया त्वसङ्कीर्णतत्तत्प्राप्ति: । अवधारणेन प्रबलपुण्यान्तरेणापि तस्या दुर्वारत्वं च विवक्षितम् । *भावशब्दोऽत्र स्वभावपर: । धर्मिप्रत्य़यस्तु नान्तरीयक: । *भावशब्दस्यात्र पदार्थपरत्वे प्रस्तुतभावतज्जातियोगमात्रव्युदासायोक्तम् *मरणानन्तरमिति । न ह्यादिभरतमृगत्वे जन्मान्तरव्यवधानम् । `सदा तद्भावित:' इत्यनेनान्ति मस्मृतिहेतुर्विवक्षित इत्याह *अन्तिमप्रत्य़यश्चेति । *तद्भावभावित: तद्भावनावासित इत्यर्थ: । तस्मिन् भावो भावितो येनेति वा तद्भावावित: ।। 6 ।।
Adhyaya 8 Sloka 7 एवमन्तिमप्रत्य़याधीने फले, अन्तिमप्रत्यये चानवरतभावनाधीने, भवताऽपि तथाविधभावना तदनुग्राहकं कर्म च कर्तव्यमित्युच्यते *तस्मादिति श्लोकेन । *सर्वेषु कालेष्वित्यनेन, `स खल्वेवं वर्तयन् यावदायुषुं ब्रह्मलोकमभिसंपद्यते' (छा.उ 8.15.1), ``प्रायणान्तमोङ्कारमभिध्यायीत'' (प्रउ .5.1) इत्यादिश्रुतिश्चानुस्मृतेत्यभिप्रायेण आप्रयाणादित्युक्तम् । *सूत्रं च ``आप्रयाणात् तत्रापि हि दृष्टम्'' (4.1.12) इति । प्रतिमासं प्रतिपक्षमनुस्मरणेऽपि आप्रयाणादिति वक्तुं शक्यमिति तद्व्य़ुदासाभिप्रायेण बहुवचनमित्याह *अहरहरिति । ``तं पूर्वापररात्रेषु युञ्जान:'' इत्यादिविहितैकाग्रतानुरूपसात्विककालेष्वित्युक्तं भवति । तथा च *सूत्रम्, ``यत्रैकाग्रता तत्राविशेषात्'' (4.1.11) इति । युध्यत इति विहितस्य युद्धस्य अत्र `फलवत्सन्निधावफलं तदङ्गम्' इत्यादिन्यायादनुस्मृत्यङ्गत्वं सिद्धम् । तच्च युद्धमत्र प्रस्तुतत्वादुपलक्षणतयोक्तम्; ततश्च प्रमाणसिद्धं यथास्वं(स्व?) वर्णाश्रमानुबन्धीत्युपलक्ष्य संग्रहाकाकार: । *चोदितमित्यनेन शमादिविधेयश्चोदितव्यतिरिक्तविषयत्वं सूचितम् । नित्यनैमित्तिक शब्देन फलाभिसन्धिपूर्वकर्मव्युदास: । *मय्यर्पितमनोबुद्धिरित्यस्य उक्तार्थानुवादरूपत्वं दर्शयति *एवमिति । *उपायेन । कर्मादिरूपेणत्यर्थ: । अनुस्मरणमेवात्र *मनसोऽर्पणम्; बुद्धेरपर्णं तु फलप्रदत्वाध्यवसाय:। प्रकरणसिद्धावान्तरव्यापारकथनम्- *अन्तकाले च मामेव स्मरन्निति । यद्वा, अत्र उपायेनेति कर्मानुगृहीतानुस्मृतिरेवोच्यते । तत्फलं *मय्यर्पितमनोबुद्धिरिति । तस्यैवार्थ: *अन्तकाले च मामेव स्मरन्निति । पूर्वोत्तरानुवृत्ताधिकारित्रयसाधारण्याह *यथाभिलषितप्रकारं मामिति ।``निस्संशयेषु सर्वेषु नित्यं वसति वै हरि: ।ससंशयान् हेतुबलान् नाध्यावसति माधव:''(म.भा.मो 369.71)इत्यादिवत् *असंशय इत्यस्यार्जनविशेषणत्वेऽपि फलितमाह *नात्र संशय इति । ``अ मा नो ना:प्रतिषेध'' (काव्यानु)इति वचनादकारो वाऽत्र पृथगनुसन्धेय: । `एतमित: प्रेत्याभिसंभवितास्मीति यस्य स्यादद्धा न विचिकित्साऽस्ति' (छा.उ 3.14.4) इत्यादिकमात्रानुसन्धेयम् ।। 7 ।।
Adhyaya 8 Sloka 8 अन्तिमप्रत्य़यप्रसङगात् तद्धेतुतया *अनुस्मरेत्युपासनं प्रस्तुतम्; तत्प्रकारभेदोऽनन्तरप्रघट्टकार्थ इत्यभिप्रायेणाह *एवमिति । गतिभेदोऽपि वक्ष्यमाणोऽनेनोपलक्षणीय:। *अभ्यासेत्यादिश्लोकत्रयार्थमाह *तत्रेति । *योगशब्दस्य संबन्धमात्रपरत्वे नैरर्थक्यादत्र ध्यानपरत्वं वक्तुं युक्तम्, तत्पुरुषाच्च द्वन्द्वस्योभयपदार्थप्रधानत्वात् परिग्राह्य़त्वमस्ति इति तदाह *अभ्यासयोगाभ्यामिति । नान्यगामिनेत्येतत् नैकादि शब्दवत् । अनन्यगामिनेत्यर्थ: । *अन्यत्र विषयान्तरे गन्तुं शीलं नास्येति *नान्यगामि । *अभ्यासयोगशब्देन प्राचीनचिन्तनस्योक्तत्वात्, *अनुचिन्तयन्नित्येतत् अन्तिमस्मृतिपरमिति प्रदर्शनाय *अन्तकाल इत्युक्तम् । चिन्तनस्य ध्यानस्य च पुरुष एवात्र कर्म; स च *परमशब्देन विशेषितत्वादीश्वर एवेत्यभिप्रायेण *मामिति पदद्वयम् । *दिव्यमित्यस्य सूर्यमण्डले स्थितमिति शङ्करोक्तं निर्मूलम्, *आदित्यवर्णं तमस: परस्तादिति वक्ष्यमाणविरुद्धं चेत्यभिप्रायेणाह *वक्ष्यमाणप्रकारमिति । अनन्तश्लोकद्वयेनेति शेष:। कथमैश्वर्यार्थिनोऽनपेक्षितपरमपुरुषप्राप्ति: फलतयोच्यत इत्यत्राह *आदिभरतेति । अन्तकाले स्मर्यमाणभोगप्रदानोपयुक्ताकारविशिष्टपरमपुरुषसमानैश्वर्यप्राप्तिरिह परमपुरुषप्राप्ति: । तत्साम्यापत्तिरेव हि तत्प्राप्तितया *यं यमिति श्लोकेनोदाहृतेति भाव:। ``आरम्भ(म्ब)णसंशीलनं पुन:पुनरभ्यास:''इति *वाक्याकार वचनानुरोधे नाभ्यासशब्दार्थमाह *अभ्यास इति । *पुन: पुनरिति वचनान्मध्येऽवश्यम्भाविभि: कैश्चित् व्वयधानं सूचितमित्यभिप्रायेणोक्तम् *नित्यनैमित्तिकाविरुद्धेष्विति । *सर्वैषु कालेष्विति । न केवलं योगकाले, तदातनस्य शीलनस्य योगशब्देनोपात्तत्वादिति भाव: । *आरम्भ(म्ब)णम् आलम्बनम्; तच्चात्रोपास्यशब्देन व्याख्यातम् । *योगशब्देनात्राङ्गिस्वरूपमुच्यत इत्यभिप्रायेणाह *योगस्त्विति । *यथोक्तेति । अत्यर्थप्रियविशदतमप्रत्यक्षतापन्नेत्यर्थ: ।। 8 ।।
Adhyaya 8 Sloka 9  to 10 क्रान्तदर्शी हि *कविरित्युच्यते; अत्र तु *कविशब्द: ईश्वरविषयत्वात् सर्वदर्शित्वपर इत्यभिप्रायेणाह *सर्वज्ञमिति । *पुराणशब्देनानादित्वं विवक्षितमित्यभिप्रायेणोक्तं*पुरातनमिति । *अनुपूर्वश्शासिर्विविच्य ज्ञापनार्थं इत्येतावन्मात्रपरत्वव्युदासाय *विश्वस्य प्रशासितारमित्युक्तम् । ईश्वरस्य सतोऽनुशासनमाज्ञापनमेवेति भाव: । अनुशासन[स्य]कर्माकाङ्क्षायां(सनं कस्येत्याकाङ्क्षायां) *सर्वस्य धातारमित्यत्र(त:?) *सर्वस्येति पदमाकर्षणीयम्; विशेषनिर्देशाभावाद्वा सर्वविषयत्वमित्यभिप्रायेण *विश्वस्येत्युक्तम् । ``एतस्य वा अक्षरस्य प्रशासने गार्गि द्यावापृथिव्यौ विधृते तिष्ठत:'' (बृ.उ 5.8.9) इत्यादिकमत्र भाव्यम् । ``अन्त: प्रविष्टश्शास्ता जनानां (य.आ 3.3) इत्यादिषु प्रशासनसहपठितान्त:प्रवेशौपयिकसूक्ष्मतरत्वमत्र *अणोरणीयांसमित्युच्यत इत्यभिप्रायेणोक्तं *सूक्ष्मतरमिति । `धाता पुरस्तात् यमुदाजहार' (पु), `सूर्याचन्द्रमसौ धाता यथापूर्वमकल्पयत्' (ना) इत्यादिषु *धातृशब्दस्य स्रष्टरि प्रयोगात् धातूनां चानेकार्थगर्भत्वात् *सर्वस्य स्रष्टारमित्युक्तम् । `विष्णुना विधृते भूमी' (यजु.आ 1.27), `सर्वाधारं धाम विष्णुसंज्ञम्' (मै.उ)इत्युक्तं सर्वाधारत्वं सर्वस्रष्टुरेवेति फलितोक्तिर्वा । उक्तप्राकारस्येश्वरस्वरूपस्य सामान्यतो दृष्टैस्तर्कैरसंभावनीयतां केचिदभिमन्येरन्निति तन्निरासपरम् *अचिन्त्यरूपमिति पदमित्यभिप्रायेणाह *सकलेतरविसाजीतयस्वरूपमिति । *वर्णयोगस्य स्वरूपेणाघटनात् प्रमाणसिद्धविलक्षणविग्रहद्वारा तद्योगमाह *अप्राकृतेति । ``येन सूर्यस्तपति तेजसेद्ध:'' (काठक 3.9.7), `यस्याऽऽ दित्यो भामुपयुज्य भाति', (म.भा.आ 158.22.?), `तस्य भासा सर्वमिदं विभाति' (मु.उ 2.2.11) `तं देवा ज्योतिषां ज्योति:' (बृ.उ 6.4.16) इत्यादिषु निरतिशयदीप्तियोग: सिद्ध: । `आदित्यवर्णं तमस: परस्तात्' (ना) इति श्रुतिखण्डस्यात्र निबन्ध:, `तम आसीत् तमसा गूढमग्रे प्रकेतम्' (ऋग्वे 7.7.10.11.7; अष्टा 2.7.9.), `तमसस्तन्महिना जायतैकम्' (अष्टा 2.4.9), `यदा तम:' (श्वे.उ 4.18) इत्यादिश्रुत्यन्तरोपलक्षणार्थ: । तेन	तमस: इति सर्वकारणभूततमोद्रव्यविवक्षा । तमस: *परस्तादित्यनेन फलितमप्राकृतत्वम्; तत एव चाकर्माधीनत्वं नित्यत्वं निरवद्यत्वमित्यादि सूचितम् । एतचछ्लोकच्छायश्च मानव: श्लोक:,``प्रशासितारं सर्वेषामणीयांसमणीयसाम् ।रुक्माभं स्वप्नधीगम्यं विद्यात्तु पुरुषं परम्'' (मनु 12.122) इति ।अनूकूलानां हितरमणीयत्वाद्याकारेण हिरण्यवर्णत्वरुक्माभत्वादिव्यपदेश: । प्रतिकूल दुष्प्रेक्षत्वप्रकाशातिरेकादिविवक्षया आदित्यवर्णत्वाद्युक्ति: । `दिवि सूर्यसहस्रस्य' (भ.गी 11.12) इत्यादि च वक्ष्यति । एतेन आदित्यशब्दस्यनित्यचैतन्यप्रकारपरत्वं, तमश्शब्दस्य चाज्ञानविषयत्वं परोक्तं निरस्तम् । श्लोकद्वय़स्यान्वयं दर्शयति *तमेवंभूतमित्यादिना । भक्त्या युक्तो योगबलेनेति पृथङ्निर्देशात् परोक्तप्राण जयबलादिपृथगर्थताप्रतीति: स्यादिति तदपाकरणाय विशिष्टैकार्थतां दर्शयितुं *भक्तियुक्तयोगबलेनेत्युक्तम् । मनसोऽचलत्वे हेतुरिदम्; तस्य चावान्तरव्यापार: योग्यपर्याययुक्तशब्देन विवक्षित इत्याह *आरूढसंस्कारतयेति । *आवेश्येत्यनेन योगप्रकरणेषूक्तं निश्चलावस्थापनं विवक्षितमित्याह *संस्थाप्येति । अत्र पुरुषध्यानस्यापि भ्रूमध्यमेव देश:, देशान्तरानभिधानात् योगप्रकरणान्तरेषूपदेशाच्च तत्सिद्धेरिति विभाव्योक्तं *तत्र भ्रूमध्य इति । तमेवंभूतं दिव्यं पुरुषम् इत्यन्वय: । *तं तमेवैति (6) इत्यवधारणदर्शनात् *स तं परं पुरुषमित्यत्रापि *तमितीतरव्यवच्छेदपरमित्यभिप्रायेणाह*स तमेवोपैतीति । `य: प्रयाति स मद्भावं याति' (5) इति प्रकारान्तप्रकार एवात्र विवक्षित इति दर्शयति *तद्भावं यातीति । भावप्रधानोऽत्र निर्देश इति भाव: । तत्र तादात्म्यादिभ्रमं व्युदस्यति *तत्समानैश्वर्यो भवतीत्यर्थ इति । परमसाम्यापत्तिव्यावच्छेदाय समानैश्वर्य इत्युक्तम् । एतेन *कविमित्यादिभि: सर्वज्ञत्वादयो गुणा: ऐश्वर्यप्रदत्वार्थमनुसन्धेयतयोक्ता:, न तु प्राप्यत्वार्थमिति फलितम् । एवमन्तिमकालस्मर्तव्यतया निर्दिष्ट एवाऽऽकार: प्रागपि ध्येयतयोक्त इति मन्तव्यम् । एवमुत्तरत्रापि ।। 9-10 ।।
Adhyaya 8 Sloka 11 अथ मन्दप्रयोजनोत्तर(क्त)परव्याख्याप्रतिपक्षेपाय *यदक्षरमित्यादिश्लोकत्रयस्यार्थमाह*अथेति । *स्मरणशब्दोऽत्रोपासनस्यान्तिमप्रत्य़यस्य च संग्राहक:, उभयोरपि स्मृतिविशेषत्वात् । ``नावेदविन्मनुते तं बृहन्तम्'' (काठ 3.9.7) इत्युक्त प्रमाणान्तरागोचरत्वपरेण *वेदविदो वदन्ति इत्यनेन सूचितवेदोक्तप्रकारकथनम् *अस्थूलत्वादिगुणकमिति । ``अस्थूलमनण्वह्नस्वम्'' बृ.5.8.7) इत्यादिश्रुतिरिह विवक्षिता । *ब्रह्मचर्यम् ऊध्वरेतस्त्वादिकम् । यद्वा ``अथ यत् यज्ञ इत्याचक्षते, ब्रह्मचर्यमेव तत्...अथ यन्मौनमित्याचक्षते...अथ यदरण्यायनमित्याचक्षते, ब्रह्मच्रर्यमेव तत् (छा.उ 8.5.1) इति श्रुते: ब्रह्मप्राप्त्यर्था या काचिदपि चर्या *ब्रह्मचर्यम् । वीतरागा यतय एव *यदिच्छन्तो ब्रह्मचर्यं चरन्तीत्यत्रापि कर्तार: । एतेन फलोपाय़यो: प्रदर्शनम् । *पदशब्दस्यात्र रूढार्थानुपपत्तेरुपपन्नं योगमाह *पद्यत इति । अत्र *पदशब्देन ज्ञानविषयत्वमुखेन उपास्यत्वादिकमभिप्रेतमित्याह *गम्यते चेतसेति । यत्तच्छब्दाभिप्रेतां प्रसिद्धमाह *निखिलेति । *अक्षरशब्दस्यात्र विकारादिदोषरहितपरमात्मविषयत्वात् *मत्स्वरूपमित्युक्तम् । स्वासाधारणं रूपमित्यर्थ:। अक्षररूपरमात्मोपासनमत्राक्षरस्वरूपजीवात्मप्राप्त्यर्थम् ।। 11 ।।
Adhyaya 8 Sloka 12  to 13 *सर्वद्वाराणि संयम्येत्यत्र नवद्वारप्रतीतिनिरासाय प्रत्याहारविषयताद्योतनाय चाऽऽह *सर्वाणि श्रोत्रादीनीति । द्वारानुबन्धरहितस्पर्शनादीन्द्रियाणां कथं *द्वार शब्दार्थतेत्यत्रोक्तं *ज्ञानद्वारभूतानीति । संयमनमत्र शब्दादिविषयौन्मुख्यनिवर्तनमित्यभिप्रायेणाऽऽह *स्वव्यापारेभ्यो विनिवर्त्येति । *मनो हृदि निरुध्य चेत्यत्र हृन्मात्रस्य ध्येयता अनुपपन्नेत्यत्रोक्तं *हृदयकमलनिविष्टे मय्यक्षर इति । हृच्छब्दोऽत्र तत्रत्यपुरुषलक्षक:; अन्यथा `मामुनस्मरन्' इत्यनन्तरोक्तिर्न घटेतेति भाव: । अर्थक्रमेण बलवता दुर्बलस्य पाठक्रमस्य बाधमभिप्रेत्य *मनो हृदि निरुध्येत्यस्यानन्तरम् आश्थितो योगधारणामित्यादिकं व्याख्यातम् । प्रत्याहारानन्तरपठितधारणाव्यवच्छेदायाह *योगाख्यां धारणामिति । षष्ठीसमासात् समानाधिकरणसमासस्य ग्राह्यत्वं निषादस्थपतिन्यायसिड़्धम् । धारणाशब्दाभिप्रेतमाह *मय्येव निश्चलां स्थितिमिति । प्रणवस्य ब्रह्मप्रतिपादकत्वात् ब्रह्मेति व्यपदेश इत्यभिप्रायेण *मद्वाचकमित्युक्तम् । मन्त्रस्यार्थविशेषप्रकाशनमुखेनोपकारकत्वमप्यत्र ब्रह्मशब्देन प्रतिपादनात् विवक्षितमित्यभिप्रायेण *वाच्यं मामनुस्मरन्नित्युक्तम् । प्रणवस्य भगवद्वाचकत्वं योगाङ्गत्वादिकं च श्रुतिस्मृत्यादिसिद्धम् । यथा *कठवल्ल्याम्,``सर्वे वेदा यत् पदमामनन्ति तपांसि सर्वाणि च यद्वदन्ति ।यदिच्छन्तो ब्रह्मचर्यं चरन्ति तत् ते पदं संग्रहेण ब्रवीम्योमित्येतत् ।।'' (कठ) इति ।अत्र नाम्ना नामिनो निर्देश:। तथा,``प्रणवो धनु: शरो ह्यात्मा ब्रह्म तल्लक्ष्यमुच्यते ।अप्रमत्तेन वेद्धव्यं शरवत् तन्मयो भवेत् ।।'' (मु.उ 2.4) इति ।तथा``आत्मानमरणिं कृत्वा प्रणवं चोत्तरारणिम् ।ध्याननिर्मथनाभ्यासात् पश्येत् ब्रह्माग्निगूढवत्'' (ध्यानो) इति ।तथा `ओमित्येवं ध्यायथाऽऽत्मानम्'' (मु.उ 2.2.6) इति । तथा ``य: पुनरेतं त्रिमात्रेणोमित्येतेनैवाक्षरेण परं पुरुषमभिध्यायीत, स तेजसि सूर्ये संपन्न: यथा पादोदरस्त्वचा विनिर्मुक्त एवं ह वै स पाप्मना विनिर्मुक्तस्स सामभिरुन्नीयते ब्रह्मलोकम्, स एतस्माज्जीवघनात्परात्परं पुरुशयं पुरुषमीक्षते'' (प्र.उ 5.5) इति । तथा `वह्नेर्यथा योनिगतस्य मूर्तिनि दृश्यते नैव च लिङ्नाश: । स भूय एवेन्धन योनिगृह्यस्तद्वोभयं वै प्रणवेन देहे ।। स्वदेहमरणिं कृत्वा प्रणवं चोत्तरारणिम् । ध्याननिर्मथनाभ्यासात् देवं पश्येन्निगूढवत्'' (श्वे.उ 1.13.14) इति । अत्रैव श्लोके, ``विष्णुं पश्येद्धृदि स्थितम्'' इति योगयाज्ञावल्क्यपाठ: । तथा,``कांस्यघण्टानिनादस्तु यथा लीयति शान्तये ।ओङ्कारस्तु तथा योज्य: शान्तये शान्ति मिच्छता ।यस्मिन् स लीयते शब्दस्तत्परं ब्रह्म गीयते'' इति ।तथा ``ओं खं ब्रह्म ओं खं पुराणम्'' (बृ.उ 7.1.2.) इति । ``ओमित्येतदक्षरं ब्रह्म । अस्य पादाश्चत्वारो वेदा: । चतुष्पादिदमक्षरं परं ब्रह्म । पूर्वाऽस्य मात्रा पृथिव्यकार:'' इत्यारभ्य ``प्रथमा रक्तपीता महद्ब्रह्मदेवत्या; द्वितीया विद्युमती सर्ववर्णा पुरुषदेवत्या; तृतीया शभाशुभा शुक्ला रुद्रदेवत्या; याऽवसानेऽस्य चतुर्ध्यर्घ्यमात्रा सा विद्युमती सर्ववर्णा पुरुषदेवत्या'' (अथर्व) इति च । अत्र अर्घमात्राधिदैवतभूत: पुरुष एवावतीर्णावस्थो द्वितीयमात्रादैवतत्वेन *विष्णुरिति चोक्त: । तथा ``ओमिति ब्रह्म; ओमितीदं सर्वम्'' (शी 8.1) इति, ``ओङ्कार एवेदं सर्वम्'' (छा.उ 2.23.2) इति । तथा``हृदिस्था देवतास्सर्वा हृदि प्राणा: पतिष्ठिता: ।हृदि त्वमसि यो नित्यं तिस्रो मात्रा: परस्तु स: ।तस्योत्तरतुश्शिरो दक्षिणत: पादो य उत्तरतस्स ओङ्कारो य ओङ्कारस्स प्रणवो य: प्रणवस्स सर्वव्यापी यस्सर्वव्यापी सोऽनन्तो योऽनन्तस्तत्तारं यत्तारं तस्सूक्ष्मं यत्सूक्ष्मं तच्छुक्लं यच्छुक्लं तद्वैद्युतं तत्परं ब्रह्म'' (अथ.शि 2) इति । अत्र प्रकरणादिवशात् प्रतर्दनविद्यावदन्तरितं शासनमनुसन्धेयम् । मुमुक्षोरुत्क्रमण प्रकरणे च प्रणव: श्रूयते, ``अथ यत्रैतदस्माच्छरीरादुत्क्रामत्यथैतैरेव रश्मिभिरूर्ध्वमाक्रमते । स ओमिति वाऽऽ होद्वा मीयते स यावत् क्षिप्येन्मनस्तावदादित्यं गच्छत्येतद्वै खलु लोकद्वारं विदुषां प्रपदनं निरोधोऽविदुषाम् । तदेष श्लोक: -शतं चैका च हृदयस्य नाड्यस्तासां मूर्धानमभिनिसृतैका ।तयोर्ध्वमायन् अमृतत्वमेति विष्वङ्ङ्न्या उत्क्रमणे भवन्ति'' (छा.उ 8.6.6) इति ।*महाभारते च महेश्वर वचनम्, ``ओमित्येवं सदा विप्रा: पठध्वं ध्यात केशवम्'' (ह.वि 133.10) इति । आह च भगवान् याज्ञवल्क्य:,``देवताया: परायाश्च ह्यालम्ब: प्रणवस्स्समृत: ।कश्चिदाधाराधनाकामो विष्णोर्भक्त्या करोति वै ।तदाराधनसान्निध्ये प्रतिमां व्यञ्जिकां यथा ।धातुद्रव्यादिपाषणै: कृत्वा भावं निवेशयेत् ।श्रद्धाभक्त्यादराद्यैश्च तस्य देव: प्रसीदति ।ओङ्कारेण तथा चाऽऽत्मा ह्युपास्ते स प्रसीदति ।सर्द्वाराणि संयम्य मनो हृदि निरुध्य च ।मूर्ध्न्याधायात्मन: प्राणमस्थितो योगधारणाम् ।ओमित्येकाक्षरं ब्रह्म व्याहरन् मामनुस्मरन् ।य: प्रयाति त्यजन् देहं स याति परमां गतिम्।य एतं प्रणवेनाद्यमक्षरं प्रतिपद्यते ।ततोऽक्षरेण वेदेन वेद्यं ब्रह्माधिगच्छति ।एतदालम्बनं श्रेष्ठमेतदालम्बनं परम् ।एतदालम्बनं ज्ञात्वा ब्रह्मभूयाय कल्पते ।अदृष्टविग्रहो देवो भावग्राह्यो निरामय: ।तस्योङ्कार: स्मृतं नाम तेनाऽऽहूत: प्रसीदति ।तस्मादोमिति पूर्वं तु कृत्वा युञ्जीत तत्पर: ।ब्रह्मोङ्कारविधानेन तत्त्वेन प्रतिपद्यते ।।'' इति ।अत्र *सर्वद्वाराणि इत्यादिश्लोकयोर्भगवद्वाक्यतया प्रसिद्धयोरुदाहरणात् मामिति निर्देशस्तद्विषय: । पुनश्चात्र हैरण्यगर्भादिसिद्धान्तेषु प्रणवार्थं प्रपञ्च्यान्तेऽप्याह,``त्रिरात्मा त्रिस्वभावश्च तथा त्रिव्यूह एव च ।पञ्चरात्रे तथा ह्येष भगवद्वाचक: स्मृत: ।बलं वीर्यं तथा तेजस्त्रिरात्मेति च संज्ञित: ।ज्ञानैश्वर्ये तथा शक्तिस्त्रिस्वभाव इति स्मृत: ।सङ्कर्षणोऽथ प्रद्युम्नो ह्यनिरुद्धस्तथैव च ।त्रिव्यूह इति निर्दिष्ट ओङ्कारो विष्णुरव्य़य: ।भगवद्वाचक: प्रोक्त: प्रकृतेर्वाचकस्तधा ।व्यक्ताव्यक्तो वासुदेव: प्रभव: प्रलयस्तथा'' इति ।यच्चात्र हैरण्यगर्भकापिलावान्तरतपस्सनत्कुमारब्रह्निष्ठपाशुपताख्येषु सिद्धान्तेष्वर्थभैदवर्णनम्, तदपि तत्तदर्थविशेषान्तरितपरमपुरुषपर्यवसानमभिप्रेत्येति मन्तव्यम् । अत एव हि विष्णुप्रतिपादकतयाऽन्तकाले स्मर्तयत्वेनोपसंह्रियते , ``ओङ्कारं विपुलमचिन्त्यमप्रमेयं सूक्ष्माख्यं ध्रुवमचरं च यत् पुराणाम् । तद्विष्णो: पदमपि पद्मजप्रसूतं देहान्ते मम मनसि स्थितं करोतु'' इति । प्रणवेनैवात्र भगवदर्चनमुच्यते,``तल्लिङ्गैरर्चयेन्मन्त्रैः सर्वान् मया त्विह ।तत् सर्वं प्रणवैनैव कर्तव्यं चक्रपाणये ।दद्यात् पुरुषसूक्तेन य: पुष्पाण्यप एव वा ।अर्चितं स्याज्जगदिदं तेन सर्वं चराचरम् ।विष्णुर्ब्रह्मा च रुद्रश्च विष्णुरेव दिवाकर: ।तस्मात् पूज्यतमं नान्यमहं मन्ये जनार्दनात्'' (भा.स) इति ।तथा परमपुरषसाक्षात्कारकारणतया चात्र प्रणवोपासनप्रकार उच्यते,``ओंभूर्भुव स्सुवर्महर्जनस्तपस्सत्यमिति वैदिकम् ।एददुच्चार्य वै ब्रह्म परे व्योम्नि नियोजयेत् ।हृदयेऽग्निश्च वायुश्च जीवो यस्समुदाहृत: ।ओङ्कारपद्मनाले तु उद्धृत्योपरि योजयेत् ।अप्राणाच्छून्यभूतात्तु चेतोङ्गं जीवसंज्ञितम् ।जायते तु यतस्तस्मात्पुनस्तत्र निवेशयेत् ।घण्टाशब्दवदोङ्कारमुपासीत समाहित: ।पुरुषं निर्मलं शूभ्रं परश्येद्वै नात्र संशय:''इति । *योगानुशासनसूत्रं च, ``क्लेशकर्मविपाकाशयैरपरामृष्ट: पुरुषविशेष ईश्वर:, तस्य वाचक: प्रणव:'' (1.24,25)इति । अत: प्रणवस्य भगवद्वाचकत्वं समाध्युत्क्रमणाद्यवस्थासु तेनैव भगवदनुस्मरणं च सिद्धम् ।``शतं चैका च हृदयस्य नाड्यस्तासां मूर्धानमभिनिस्सृतैका ।तयोर्ध्वमायन् अमृतत्वमेति विष्वङ्ङन्या उत्क्रमणे भवन्ति'' (छा.उ 8.6.6),``ऊर्ध्वमेक: स्थितस्तेषां यो भित्त्वा सूर्यमण्डलम्। ब्रह्मलिकमतिक्रम्य तेन याति परां गतिम्'' (या.स्मृ 3.137)इत्यादिश्रुतिस्मृत्यनुसारान्ममुक्षोरुत्क्रमेणौपयिकमिदं मूर्ध्नि प्राणाधानम् । *त्यजन् य: प्रयातीति । त्यक्त्वा य: प्रयातीत्यर्थ: । आत्मार्थिनो ह्यात्मा गन्तव्य:; तत्रापुनरावृत्तित्वमात्रात् परमागतित्वोक्तिरित्यभिप्रायेणाह *प्रकृतीति । ईदृशस्यात्मन: परमगतिशब्देन व्यपदेशो न केवलं प्रकरणवशात्; किंत्वस्मिन्नेवाध्याये तद्विषय एवायं प्रयोगोऽप्यस्तीत्याह *यस्य सर्वेष्वेति ।। 12-13 ।।
Adhyaya 8 Sloka 14 सङ्गत्यर्थमनुवदति *एवमिति । अध्याहारम्भगतप्रश्नोत्तरयोस्तत्प्रसञ्जके पूर्वाध्यायान्ते चायं क्रमो न विवक्षित:, अधियज्ञान्तिमप्रत्य़ययोस्साधारण्येन प्रतिपादने तात्पर्यात् । इह तु प्रतिनियतार्थोपदेशरूपत्वादुत्तरोत्तरमुत्कृष्टताप्रदर्शनायैश्व र्याक्षरयाथात्म्यभगवच्चरणार्थिन: क्रमेणोक्ता इति भाव: । अत्र च *एवमति निर्देशात्*स्वप्राप्यानुगुणमिति निर्देशाच्च प्रकरणस्याधिकारित्रयविषयत्वव्यवस्थापकहेतव: प्रदर्शिता: । तथाहि(प्रकरणस्याधिकारित्रयपरत्वविचार:)-एवमत्र केश्चिच्छङ्क्येत- नन्वत्र, ते ब्रह्म तद्विदु: (भ.गी 7.29)किं *तद्ब्रह्म(भ.गी 8.1) अक्षरं ब्रह्म *परमम् (3) इति ब्रह्मशब्दस्य साक्षाद्ब्रह्मविषयत्वे को बाध:? तस्यैव च सर्वात्मत्वादध्यात्मशब्देनापि तद्गतं सर्वं ग्रहीतुमुचितम् ; `भूतभावोद्भवकरो विसर्ग:' (भ.गी 8.3) इत्यपि जगत्सृष्टिग्रहणं युक्तम्; देवतोद्देशेन द्रव्यत्यागो वा । सचात्र निवृत्तिलक्षणो यज्ञ:। `अधिभूतं क्षरो भाव:' (4) इति च अधिभवतीति व्युत्पत्ते: प्राणिजातम् । पुरुषश्चाधिदैवतमिति परब्रह्मावस्थाविशेष:, समष्टिपरुषादिर्वा । *अधियज्ञ: सर्वयज्ञाभिमानिनी विष्ण्वाख्या देवता, `यज्ञो वै विष्णु:' (यजु 1.7.4.4) इति श्रुते: । `अन्तकाले च' (5) इत्यादिश्लोकत्रयमपि मुमुक्षोरेवान्तिमप्रत्य़यमधिकृत्योक्तम्; प्रश्नप्रतिवचनश्लोकानां पूर्वाध्याये प्रस्तुताधिकारित्रयज्ञातव्योपादेयपरत्वेऽप्युपरितना: श्लोका: प्रधानतया सुदुर्लभत्वेन निर्दिष्टज्ञानिपरा युक्ता:; अन्यथा *मामेव स्मरन् (5) मामैवैष्य़सि (7) इत्यादेर्बाधात् । अत एव, `प्रयाणकाले च कथम्' (2), `अन्तकाले च माम्' (5) इति श्लोकयोरधिकारित्रयपरत्वेऽपि तद्विवरणे ऽत्र तदैकार्थ्यं ग्राह्यमित्यपि निरस्तम् । तत्रापि चाधिकारित्रयपरत्वं श्लोकेष्वेक एवाधिकारी, तद्वेद्यं चैकमेव पुन: पुनरनूद्य विशेषतो विशदीक्रियते । न च पुनरुक्तिदोष:, अभ्यासस्य ज्ञानिप्राधान्यलिङ्गत्वात्; `संसिद्धिं परमां गता:'(15),`स याति परमां गतिम्' (13), `तमाहु: परमां गतिम्' इति परोक्षनिर्देशश्च, पुरुषस्स पर: पार्थ' (22) इतिवत् स्यात् । `परमं पुरुषं दिव्यम्' (8) `स तं परं पुरुषमुपैति दिव्यम् (10), `पुरुषस्स पर: पार्थ (22) भक्त्या लभ्यस्त्वनन्यया' (22) इत्यमीषां भिन्नार्थत्वकल्पनं चायुक्तम्; परैरपि च सर्वे: प्रायश: एवमैककण्ठयेन व्याख्यातम् इति । अत्रैवं परिहारक्रम: - *अधियज्ञोऽहमेव (4) इतिवत् अहमेव ब्रह्मेत्यनुक्ते: अध्यात्मादिवदत्र ब्रह्मशब्दार्थस्याप्यर्थान्तरत्वं तावत् प्रतीतम् । न च ब्रह्मशब्दस्य परमात्मनि रूढव्यतिशय:, येन ततस्तद्व्याख्यानं स्यात् । `एवं सततयुक्ता ये भक्तास्त्वां पर्युपासते । ये चाप्यक्षरमव्यक्तम्' (भ.गी 12.1) इत्यदिषु च परमात्मनो ऽन्यदेवोपास्यमक्षरशब्देन प्रतीयते । `द्वे रूपे ब्रह्मणस्तस्य मूर्तं चामूर्तमेव च । क्षराक्षरस्वरूपे ते सर्वभूतेषु च स्थिते । अक्षरं तत्परं ब्रह्म क्षरं सर्वमिदं जगत्'' (वि.पु 1.22.55,56) इत्यादिषु च अक्षरपरब्रह्मशब्दौ परिशुद्धात्म विषयौ *शारीरकभाष्ये समर्थितौ । अतोऽत्र `किं तद्ब्रह्म' इत्युक्ते अहमेव ब्रह्मेत्यव्य़ाख्यानात् स्वेतरविषयब्रह्मशब्द: परमशब्दविशेषिताक्षरशब्दानुगुण्याच्च प्रकृतेरीश्वराच्चान्यस्मिन् परिशुद्धात्मन्युपचाराद्वर्तते । पश्चाच्चायमेव `अव्यक्तो ऽक्षर इत्युक्त:' (21)इति वक्ष्यते । न चासौ श्लोक: परमात्मपर इति शङ्कनीयम्, `ये चाप्यक्षरमव्यक्तम्', `ये त्वक्षयमनिर्देश्यम्' (भ.गी 12.3), `क्षरश्चाक्षर एव च' (भ.गी 15.16) इत्यादिष्विवात्रापि *अक्षरशब्दस्य भगवद्व्यतिरिक्तविषयत्व प्रतीते:। संसिद्धि शब्दश्च परमगतिशब्दनिर्दिष्टप्राप्यविलक्षणां समीचीनां सिद्धिं स्वरसत उपसर्गशक्त्या व्यनक्ति । अत एव *स्वभावादिशब्दा अधिकारित्रयज्ञातव्योपादेयवस्तुविशेषपरा उक्ता: । एवं स्ववाक्यपर्यालोचनया पूर्वाध्यायप्रकृतपरामर्शेन च प्रश्नप्रतिवचनवाक्यानामधिकारित्रयविषयत्वे सिद्धे तदनन्तरणामपि ग्रन्थानां यथासंभवं सर्वविषयत्वं युक्तम् । प्रकान्ते चाधिकारित्रये यद्वृत्तत्रयेणानूद्यमाने कैवल्यभगवत्प्राप्तिकामयोरनन्तरं स्पष्टमभिधानात् *अभ्यास (8) इत्यादिकं परिशेषादैश्वर्यार्थिविषयम् । यच्चैश्वर्यार्थिनांपरमपुरुषविषयान्तिमप्रत्ययसापेक्षतायां प्रमाणं नास्तीति- तदपि न, *श्रीमद्भागवते पुराणे ध्रुवचरिते तद्दृष्टे:, ``भक्तिं हरौ भगवति प्रवहन्'' (4.9.11) इत्यदिना । अतो यथोक्त एवार्थ: । यद्यपि ब्रह्म-पुरुष-परगत्यादि शब्दैरिह सर्वत्र परमात्मभजनतत्प्राप्त्यादिरेव प्रतीयते; तथाऽपि[तावता] एकाधिकारिविषयत्वं वक्तुं न युज्यते, पूर्वत्र प्रयाणकाले भ्रूमध्ये प्राणावेशस्य तत्रैव परमात्मध्यानस्य च विहितत्वात्; अनन्तरं च हृदि ध्यानस्य मूर्ध्नि प्राणावेशस्य च तत्काल एव विधानात् । तदिदं द्वयं परस्परविरुद्धं किं कालभेदात् व्यवस्थाप्येत, अधिकारिभेदाद्वा ? तत्र न तावत् कालभेद: श्रुत:; प्रत्युत कालैक्यमेव श्रूयते । अत: परिशेषात् सिद्धोऽधिकारिभेद: । किंच `शतं चैका च' (छा.उ 8.6.6.) इत्यादिभिर्मूर्धन्य नाड्या निष्क्रमणं मोक्षहेतु:, अन्याभिर्निष्क्रमणं फलान्तरहेतुरित्यगते, प्रयाणकाले भ्रूमध्ये मूर्ध्नि च प्राणावेशस्योत्क्रमणशेषतया तत्तद्देशगतनाड्योत्क्रमणे प्रतीते सिध्येदधिकारिभेद: । पूर्वत्र चाध्य़ाये, `चतुर्विधा भजन्ते माम्' (भ.गी 7.16) इत्यादावयमधिकारिभेद: प्रस्तुत:; तदन्ते च `जरामरणमोक्षाय' (भ.गी 7.29), `साधिभूताधिदैवं माम्' (भ.गी 7.30) इति श्लोकयोर्यच्छब्दावृत्त्याऽधिकारिभेदप्रतीतिर्भाष्ये प्रतिपादिता; सा चात्रापि स्फुटा; `अणोरणीयांसमनुस्मरेत् य:' (9) `य: प्रयाति त्यजन् देहं' (13) `यो मां स्मरति नित्यश:' (14) इति । एतदखिलमभिप्रेत्योक्तम् *एवमैश्वर्यार्थिन इत्यादि । उक्तश्चाधिकारी *अनन्यचेता: इत्युच्यत इति परोक्तं निराकुर्वन् अनन्यचेता: इति श्लोकस्यार्थमाह *अथेति । नित्यश: इत्यनेनात्मानुभवादिफलान्तरव्यवधाननैरपेक्ष्यं विवक्षितमित्याह उद्योगप्रभृतीति । अन्यथा *सततमित्यनेन पुनरुक्तिसंकोचक्लेशो वा स्यादित्यभिप्रायेणाह सततं सर्वकालमिति । *अनन्यचेतश्शब्देनाभिप्रेतं स्मृतेर्भक्तिरूपापन्नत्वं दर्शयति *अत्यर्थेति । अनन्यचेतस्त्वादेव स्मरणस्याच्छिद्रत्वम् । उत्कण्ठनेऽपि च स्मरति: प्रयुज्यते- `भ्रातरौ स्मरतां वीरौ'' (रा.अ 1.3) इत्यादिषु । *नित्ययुक्तस्य योगिन: इत्युक्तानुवाद: फलस्याव्यवहितत्वद्योतनाय । अत्र अहंशब्देनेश्वरस्य प्रत्य गर्थोऽभिप्रेत: । तेन तद्विशेषणभूताक्षरादिफलप्राप्तिव्यवच्छेदो विवक्षित इत्यभिप्रायेणाह *अहमेवेति । तदेव विवृणोति *न मद्भाव इति । भगवत्प्राप्ते: फलान्तरेभ्योऽतिशयितफलत्वात् तत्प्राप्तौ प्रयासातिरेकसंभावनाव्यवच्छेदाय *सुलभ पदमित्यभिप्रायेणाह *सुप्रापश्चेति । अकृच्छ्रेण प्राप्य इत्यर्थ: । `ईषद्दुस्सुषु कृच्छ्राकृच्छ्रार्थेषु खल्' (अष्टा 3.3.126) इत्यनुशिष्यते । आश्रितवत्सलस्ये श्वरस्य सौलभ्यं रागप्राप्तमित्याह *तद्वियोगमिति । उक्तस्यातिवादमात्रत्वशङ्काव्युदासाय श्रुतिमूलतामाह *यमेवेति । अत्र वरणशब्देन किमुच्यते? न तावत् शेषत्वशरीर त्वाद्याकारेण स्वीकार:; तस्य नित्यसिद्धत्वात् । न च तद्विपरीत:; विरुद्धत्वादेव । न च प्राप्तिप्रदानम्; *तेन लभ्य इत्यनेन पौनरुक्त्यप्रसंगात् । न चान्योऽत्र प्रकार:; असंभवादित्यत्राह *मत्प्राप्त्यनुगुणेति । *विपाकोऽत्र ध्रुवानुस्मृति रूपत्वदर्शनसमानाकारत्वादिरूप: । तद्विरोधिनो दुष्कृतरजस्तमोरागद्वेषमोहादय: । *अत्यर्थमत्प्रियत्वं निरतिशयभक्तित्वम् । *आदिशब्देन, परमपदपर्यङ्कासत्तिपर्यन्तं यन्मध्येऽपेक्षितम्, तत् सर्वं विवक्षितम् । *अहमेवेति । परमकारुणिकस्य ममैवायं भर इत्यभिप्राय: । `तस्याहं सुलभ:' इत्यादेरुक्तार्थपरत्वस्थिरीकरणायास्यैवार्थस्य वक्ष्यमाणं विस्तरमुदाहृतश्रुत्युपबृंहणरूपं दर्शयति *वक्ष्यते चेति ।। 14 ।।
Adhyaya 8 Sloka 15 इत: पूर्वं त्रयाणामधिकारिणां केचन वेद्योपादेयभेदा: प्रतिपादिता:; अत: परमधिकारौपयिकयतयाऽवश्यवेद्यस्य फलस्य स्थिरास्थिरत्वलक्षणविशेषं दर्शयतीत्याह *अत: परमिति । अत्र ज्ञानिनस्तावत् अपुनावृत्तिरुच्यते *मामुपेत्येति श्लोकेन । दु:खानन्त्यस्य सर्वप्रमाणसिद्धत्वाद्दु:खशब्दस्य निर्विशेषणस्य सङ्कोचायोगात् *निखिलेत्युक्तम् । जन्मनश्चाशाश्वतशब्दनिर्दिष्टमस्थिरत्वं जन्माविनाभूतदेहभोगाद्यस्थिरत्वरूपमिह विवक्षितम् । *जन्मशब्दो वाऽत्र जनिमच्छरीरपर: । *महात्मान: इति स्तुतिमात्रादपि माहात्म्यस्यात्र संसिद्धिहेतुत्वमुचितमित्यभिप्रायेणाह *यत इति । महामनस्त्वं ज्ञानिनां प्राक्प्रपञ्चितमिहानूदितं दर्शयति *यथावस्थितेत्यादिना । *परमसंसिद्धिरूपं परमपुरुषार्थरुपमित्यर्थ: । समीचीनसिद्धि: *संसिद्धि: ।। 15 ।।
Adhyaya 8 Sloka 16 अप्रसक्तस्य प्रतिषेधायोगात् प्रतिषेध्यस्य प्रसङ्गिनश्च आसन्निवर्तिन हेतुरेव केवलं वक्तव्य इत्यभिप्रायेणाह ऐश्वर्यगतिमिति । *मामुपेत्य तु इति भगवत: प्रतियोगीकरणात् *आङोऽत्राभिविधिपरत्वाभिप्रायेणाह *ब्रह्मलोकेति । प्रकृत्याख्यभगवन्मायामहोदधौ ब्रह्माण्डैरपि यदा बुद्बुदायितम् , तदा कैव कथा तदन्तवर्तिनां लोकानामित्यभिप्रायेण ब्रह्माण्डदोरवर्तिन इत्युक्तम् । तेन परमाकाशव्यवच्छेदसिद्धिश्च । ऐश्वर्यानित्यताप्रतिपादनपरत्वायोक्तम्  भोगैश्वर्यालया इति । भुवनशब्दसमभिव्याहृतस्य लोकशब्दस्य जन विषयत्वायोगात् लोकस्य गमनाभावेन पुनरावृत्तेरप्यभावात् पुनरावर्ति(वृत्ति)शब्देन प्रवाहतो विनाशमात्रं लक्ष्यत इत्याह विनाशिन इति । पुनरावर्ति(वृत्ति)शब्दस्याजहल्लक्षणावृत्तेस्तल्लोकगतपुरुषपुनरावृत्तिरेव वा द्वारम् । फलितमाह अत इति । मामित्यत्र तुशब्देन द्योतितान् अपुनावृत्तिहेतुविशेषान् दर्शयति मां सर्वज्ञ मित्यादिना । असर्वज्ञमसत्यसङ्कल्पं कार्यकोटिधटितं निर्घृणं रजस्तमोमूलरागद्वेषादिनानाविकारशालिनं कञ्चन क्षुद्रदैवतं प्राप्तानां हि तदन्येन तेनैव वा पुनरावृत्तिः स्यादिति विशेषणानां तात्पर्यम् ।। 16 ।।
Adhyaya 8 Sloka 17  to 19 सहस्रेत्यादिश्लोकत्रयस्य पिण़्डितार्थमाह ब्रह्मलोकपर्यन्तानामिति । हिरण्यगर्भादिस्वातन्त्र्य सिद्धसत्यलोकादिस्थैर्यशङ्काव्युदासायाह परमपुरुषसङ्कल्पकृतामिति । ईश्वरस्वातन्त्र्यमेव ह्यन्यूनानति रिक्तदिनरात्र्यादिविचित्रव्यवस्थायां कारणम् । तथा चोच्यते, ``कालस्य हि च (च हि) मृत्योश्च'' (म.भा.उ 67.13) *कालचक्रं जगच्चक्रम् (म.भा.उ 67.12) इत्यादिभिः । एवमेवोक्तमन्यत्र ततो युगसहस्रान्ते संहरिष्ये जगत्पुनः । कृत्वा मत्स्थानि भूतानि चराणि स्थावराणि च ।। (म.भा.मो 341) इत्यादि । यत्तु मानवे, ``तद्ये युगसहस्रं तु ब्राह्मं पुण्यमहर्विदुः । रात्रिं च तावतीमेव तेऽहोरात्रविदो जनाः ।।'' (मनु 1.73) इति, तत्र य इत्येव पाठात् यथाक्रममन्वयः । इह तु सहस्रेति श्लोके यत् इत्यस्याहश्शब्दे नैव ह्यन्वयो घटते । ततश्च ते इत्यस्य ये इति पदमपेक्षितम्; तत्रापि ये विदुस्तेऽहोरात्रविदो जनाः, त एवं विदुरित्यन्वयः । एवं कालव्यवस्थायां प्रामाणिकत्वप्रतिपादनापरोऽत्र स्वीकार्य इत्यभिप्रायेणाह ये मनुष्यादीति । अनूद्यमानमहोरात्रवेदित्वं यथाप्रसिद्धिसर्वविषयमेव भवितुमर्हति; तेन चतुर्मुखस्यापि मनुष्यादि तुल्यता द्योतिता स्यादित्यभिप्रायेण मनुष्यादीत्यादिकमुक्तम् । ब्रह्मशब्दस्यात्र परमात्मविषयत्वभ्रमव्युदासाय चतुर्मुखशब्दः । तस्यैव हि सहस्रयुगप्रतिनियताहोरजनीविभागः प्रसिद्ध इति भावः । ``सविशेषणौ विधिनिषेधौ विशेषणमुपसंक्रामतः''  इति न्यायात्, `येऽहोरात्रविदो जनाः' इत्यहोरात्रवेदितांशस्यानूदितत्वाच्च सहस्रयुगपर्यन्तावेदनमेवात्र विधेयमित्यभिप्रायेण तत् चतुर्युगसहस्रावसानं विदुरित्युक्तम् । सहस्रयुगानिपर्यन्तं यस्य तत् सहस्रयुगपर्यन्तम् । युगशब्दश्चात्र प्रमाणान्तरानुसाराच्चतुर्युगपरः । अस्त्वेवं चतुर्मुखस्याहो रात्रव्यवस्था; ततः किं प्रस्ततस्येत्यत्रोत्तरम् अव्यक्तादिति श्लेकः । तस्यार्थमाह तत्रेति । अयमभिप्रायः- अत्र व्यक्तिशब्दस्तावन्न महदादिविषयः, चतुर्मुखात्प्रागेव तदुत्पत्तेः । अतश्चतुर्मुखसृज्यमात्रविषय एवासौ । व्यज्यन्त इति व्यक्तयः । तत्रापि सत्यलोकादेः प्रतिकल्पं प्रलयाभावात् त्रैलोक्यान्तर्वर्तिदेहेन्द्रियादिवस्तुमात्रविषयत्वमेव रवीकार्यम् । तेषां चोत्पत्तिः ब्रह्मशरीरादेव । ततश्चात्र अव्यक्तशब्दोऽपि न मूलाव्यक्तविषयः; अपि तु तदुपादानकब्रह्मशरीरपरः । शरीरे चाव्यक्तशब्दप्रयोगः सूत्रे़ऽप्युपपादितः, `` सूक्ष्मं तु तदर्हत्वात्'' (ब्र.सू 1.4.2) इति । एवंविधसृष्टिप्रलयकारणविशेषं तदनुच्छेदाच्च सृष्टिप्रलयसन्तानानुच्छेदम् अकृताभ्यागमकृतविप्रणाशप्रसङ्गपरिहाराम् उक्तस्यार्थस्य सर्वेष्वपि कल्पेषु अभिव्याप्तिं यथापूर्वकल्पनं च भूतग्रामः इति श्लोकः प्रतिपादयतीत्यभिप्रायेणाह स एवयमिति । भूतशब्दोऽत्राचिद्विशिष्टक्षेत्रज्ञपरः । सृज्यत्वसंहार्यत्वहेतुभूतमवशत्वं कर्मनिबन्धनमेव हीत्यभिप्रयेण कर्मवश्य इत्युक्तम् । अहरागमे इति पदं भूत्वेत्यत्राप्यनुवर्तनीयमित्यभिप्रायेण अहरागमे भूत्वेत्वन्य उक्तः । इदं च नैमित्तिकप्रलयप्रतिपादनं श्रुत्यादिसिद्धप्राकृतप्रलयस्याप्युपलक्षणम्; तेन सत्यलोकविनाशसिद्धिः; आब्रह्मभुवनाल्लोकाः (16) इति ह्युपक्रान्तमित्यभिप्रायेणाह तथेति । यद्वा रात्र्यागमशब्द एव ब्रह्मणो़ऽन्तिमरात्र्यागममपि शक्त्या संगृह्णाति इति भावः । तदेतत्सूचितम्- वर्षशतावसानरूपयुगसहस्रान्त इति । तथा चान्यत्र स्मर्यते- *निजेन तस्य मानेन आयुर्वर्षशतं स्मृतम् (वि.पु 1.3.5) इति । एवं अहरागमशब्दोऽपि प्रथममहस्सङ्गृङ्णाति । पृथिव्यादितत्त्वानामेव विलये तदारब्धानां ब्रह्मलोकब्रह्मशरीरब्रह्माण्डादीनां का कथेत्यभिप्रायेण पृथिवीत्यादिश्रुतिरुदाहृता । तमोवस्थाचिद्द्रव्यस्यैकीभावो हि परस्मिन्नेव देवे श्रूयते । अत्रापि 'अहं कृत्स्नस्य जगतः प्रभवः प्रलयः' (भ.गी 7.6) इत्यादिकं ह्युच्यत इत्यभिप्रायेण मय्येवेत्युक्तम् । एवं `यो ब्रह्माणं विदधाति पूर्वम् ' (श्वे.उ 6.18) `एको ह वै नारायण आसीन्न ब्रह्मा नेशानः' (महा.उ 1.1) इति क्रमेण पुनर्ब्रह्मा दिसृष्टिः, पुनश्च तत्प्रलय इत्यादिकमपि भाव्यम् ।ईदृशस़ृष्टिप्रलयप्रतिपादनस्य प्रकृतोपायोगं दर्शयति एवमिति । सर्वेषु स़ृष्टिप्रलयप्रकरणेष्विदमेव तात्पर्यं भाव्यम् । मद्व्यतिरिक्तस्य कृत्स्नस्येत्यनेन `अहं कृत्स्नस्य 'इति प्रागुक्तं स्मारितम् । उक्तं च मोक्षधर्मेऽपि, `नित्यं हि नास्ति जगति भूतं स्थावरजङ्गमम् । ऋते तमेकं पुरुषं वासुदेवं सनातनम्' (347.32) इति ।।
Adhyaya 8 Sloka 20  to 21 पर इत्यातिश्लोकद्वयस्यार्थमाह अथेति। अयमभिप्रायः- भगवन्तं प्राप्तानाम् अपुनरावृत्तिः प्रागेवोक्ता; अव्यक्तात्परत्वेन निर्दिष्टोऽक्षरश्च जीव एव भवितुर्मर्हति, अपरेयमितस्त्वन्याम्' (भ.गी 7.5) इत्यादिप्रत्यभिज्ञानात् । वक्तव्या च कैवल्यार्थिनामवरोहाभावादपुनरावृत्तिः । अत एव तत्परमेवेदं श्लोकद्वयम् इति ।। अव्यक्तस्यैव पूर्वप्रकृतत्वात्, अत्रापि अव्यक्तादित्येव पदच्छेदः (भेदः) । तस्य चापेक्षया परशब्दान्यशब्दाभ्यामप्यन्वयः । तत्र च पौनरुक्त्यव्युदासायोत्कृष्टत्वाभिधानमुखेन पुरुषार्थ रूपत्वपरः परशब्दः । तत एव च स्वरूपभेदस्य सिद्धत्वात् अन्यशब्दः प्रकारान्यत्वपरः । स च प्रकारभेद श्चेतनत्वरूप एव प्रमाणसिद्धि इत्यभिप्रायेणाह तस्मादिति । भावशब्दोऽत्र पदार्थमात्रवाची । व्यक्तः इति पदच्छेदो न युक्तः ; अव्यक्तोऽक्षरः इति अत्रैवाभिधानात् ; दुर्ग्रहे च जीवे व्यक्तशब्दप्रयोगानुपपत्तेरित्यभि प्रायेणाह केनचिदिति । ननु जीवस्याव्यक्तत्वमयुक्तम् ; प्रत्यक्षानुमानागमैर्यथासंभवं तद्व्यक्तेः, अन्यथा खपुष्पत्वप्रसङ्गादित्यत्राह स्वसंवेद्यति । प्रमाणान्तराणि हि साधारण्येन तत्प्रतिपादकानीति भावः । नित्यत्वे द्वितीयाध्यायोक्तहेतुस्मारणम् उत्पत्तिविनाशानर्हतयेति । भूतशब्दोऽत्र महाभूतपरः, तद्विनाशेऽप्यात्मस्थिति वचनेन नित्यत्वस्यानायासलाभात् । तत्र सर्वशब्दाभिप्रायवशादेव सकारणत्वं सकार्यत्वं च सिद्धमित्यभिप्रायेणाह वियदादीति । प्रसक्तो हि नाशो जीवे निषेध्यः ; प्रसङ्गश्चात्र नश्यत्पदार्थानुप्रवेशवशात्; यथा तिलेषु दह्यमानेषु तदनुप्रविष्टं तैलमपि दह्यते । ततश्च सर्वेषु भूतेषु नश्यत्स्वित्यस्यैव सामर्थ्यलब्धमुक्तं तत्र तत्र स्थितोऽपीति । यस्स सर्वेष्वित्यत्र स  इत्यस्य प्रयोजनमान्द्यादुत्तरत्रापेक्षितत्वाच्च, सोऽव्यक्तोऽक्षर इत्यन्व य उक्तः ;  यद्वाऽयमध्याहारः । उक्त  इत्यस्य कुत्रेत्याकाङ्क्षायामाह ये त्विति । अनयोः प्रकरणयोरक्षर शब्दस्य  जीवविषयत्वं तत्रैव व्यक्तम् `उत्तमः पुरुषस्त्वन्यः' (भ.गी 15.17) इत्यादिभेदव्यपदेशात् । अतोऽत्राप्यध्याये `अक्षरं ब्रह्म परमम् '(3) `अव्यक्तोऽक्षरः' इत्यक्षरशब्दाभ्यां परिशुद्धजीव एव व्यपदिश्यते । ये त्वित्यत्राक्षरा व्यक्तशब्दयोर्द्वयोरपि  'अव्यक्तोऽक्षर इत्युक्तः ' इति तदुभयनिर्देशाच्च तत्तत्प्रकरणोपबृंहणीयश्रुत्यभिप्रायेण तदुपादानात् ` निहताः पूर्वमेव' (भ.गी 11.33) इतिवत् स्वसङ्कल्पारोहाद्वेति । आहुरित्यत्र कर्त्रपेक्षायां `यदक्षरं वेदविदो वदन्ति ' (11) इति प्रसक्तमुचितं च कर्तृविशेषमाकृष्याह तं वेदविद इति । `स याति परमां गतिम्' (13) इति सामान्यनिर्देश एतेन विशेषित इति दर्शयति  अयमेव यः प्रयातीत्यादिना । यद्वा अत्र `तमाहुः परमां गतिम्' इति निर्देशः `स याति परमां गतिम्' (13) इति पूर्वोक्तप्रत्यभिज्ञापनार्थ इति भावः । तत्र आक्षरपरमगतिशब्दयोः प्रयोगयोग्यतां दर्शयति प्रकृतीति । अनिवृत्तिहेतुत्वेनायमर्थ उक्त इत्यभिप्रायेण एवंभूतं स्वरुपेणावस्थितमित्युक्तम् । तद्धाम परमं मम इति, संबन्धमात्रविधानस्य प्रागेव सिद्धेः स्थानस्य च स्थानिसापेक्षत्वनियमात् `य आत्मनि तिष्ठन् ' (शत.मध्य 14.6.5.30) इत्याद्युक्तमधिष्ठेयं स्थानपर्यायं(र्य?) धामशब्देन विवक्षितमित्याह  नियमनस्थानमिति । अत्र किमपरं नियमनस्थानम्, यद्व्यवच्छेदाय परमशब्दः इत्याह- अचेतनेति । अत्र परमधामत्वव्यपदेशात् परिशुद्धात्मविषयत्वं सिद्धम् । तत श्चाशुद्धो जीवोऽप्यपर एव विवक्षित इत्याह- तत्संसृष्टेति । यदि मुक्तोऽपि परमात्मपरतन्त्रः,तर्हि स्वतन्त्रेण परमात्मना पुनरपि संसारगर्ते प्रक्षिप्येतेत्यत्राह तच्चेति । अयं भावः- अविद्यादिर्हि संसारकारणम्, न तु पारतन्त्र्यम्; अविद्यादेश्च प्रक्षयात् ईश्वरकारुण्यादीनां च स्वाभाविकत्वान्न मुक्तस्य संसारगन्ध इति । यद्वा न केवलं भगवत्प्राप्तिरेव अपुनरावृत्तिरूपा, किंतु परिशुद्धजीवप्राप्तिरपि अवरोहणाभावात् तथेति भावः । नियमनस्थानमित्याश्रित(तायश्रुत?)विशेषणोपादाना[नुपपत्त्य]रुचेराह अथेवेति । अस्तु धामशब्दस्तेजःपर्यायः प्रकाशपक्षे तत् परमं धाम मम मच्छेषभूतमिति वाक्यार्थः । यद्यपि अपरेयम् (भ.गी 7.5) इत्यादिना प्रागेव स्वशेषत्वमुक्तम्, तथा़ऽपि समष्टिचेतनमात्रविषयत्वं तत्र प्रतीयते; इह तु मुक्तस्यापि स्वशेषत्वमुच्यत इत्पौनरुक्त्यम् . ।। 20-21 ।।
Adhyaya 8 Sloka 22 पुरुषस्य इति श्लोके तुशब्देनार्थान्तरद्योतनात्, अनन्यया भक्त्त्येत्यस्य सामर्थ्यात्, पुरुषशब्दस्य परमात्मनिपुरिशयत्व-पूर्णत्व-पूर्वसद्भावपुरुदानादिभिर्निमित्तैः, `सहस्रशीर्षा पुरुषः' (पु) इत्यादिप्रयोगप्राचुरयात् परशब्देन विशेषणाच्च पूर्वोक्तात्फलादधिकफलोपदेशार्थोऽयं श्लोक इत्यभिप्रायेणाह ज्ञानिन इति । बिभक्तम् । विवेचकैरिति शेषः । विलक्षणमिति वाऽर्थः । गगनाद्यन्तस्थितावपि गगनादेः परत्वाभावात् तत् सिद्ध्यर्थं यस्येत्यादिप्रसिद्धवन्निर्देशोऽत्र पूर्वोक्तपरत्वपर इति दर्शयति मत्त इति । अनुवादपुरोवादयोरैकार्थ्यमिति भावः । `यस्मात्परं नापरम्' (श्वे.उ 3.9) इत्यारभ्य `तेनेदं पूर्णं पुरुषेण सर्वम्' इति श्रुतिस्मारणाय येन च परेण पुरुषेणेत्युक्तम् । भक्तेरनन्वयत्वं कीदृशमित्यात्राह अनन्यचेता इति ।। 22 ।।
Adhyaya 8 Sloka 23  to 24 यत्र काले त्वित्यादेः योगयुक्तो भवार्जुनेत्यन्तस्य तात्पर्यमाह अथेति । अत्र धूमादिमार्गकथनं हेयत्वार्थम् ; अर्चिरादिमार्गोपदेशस्तु तदनुसन्धानार्थ एवेति तत्रैव तात्पर्यमिति भावः । ननु परमपुरुषार्थनिष्ठस्यैव ह्यर्चिरादिगतिः, तत् कथमत्र साधारण्यमुच्यत इत्यत्राह द्वयोरपीति । आत्मनिष्ठस्याप्यपुनरावृत्तेः(प्यना वृत्तेः) पूर्वोक्तत्वात् तस्याप्यर्चिरादिकैव गतिरिति दर्शयितुमाह सा चेति । साधारण्यापुनरावृत्त्योः श्रुतिमेव दर्शयति यथेति । अङ्गिफलमेवाङ्गेऽपि निर्देष्टुं युक्तम्, तथा़ऽप्यङ्गिना सहाङ्गस्य तुल्यत्वेन (तुल्यवत्) पृथङ्निर्दिष्टस्य तत्फलनिर्देशो न युक्त इति भावः । एतेन प्रथमषट्कोदितप्रत्यगात्मवेदनादत्रत्याक्षरयाथात्म्यनुसन्धानस्य भेदोऽपि दर्शितः । `तद्य इत्थं विदुः' इत्यस्य प्रत्यगात्मनिष्ठविषयत्वं कथमित्यत्राह पञ्चाग्नि विद्यायां चेति । ` आपः पुरुषवचसो भवन्ति ' इति त्रिवृत्कृतानामभिधीयमानत्वाद्भूतान्तरसंसर्गसिद्धिः । अपा मेवेत्त्यात्मस्वरूपपरिणामव्युदासायोक्तम् । एवंविधशरीरसंबन्धमात्रस्याप्यौपाधिकत्वप्रदर्शनायाह पुण्यपापहेतुक इति । 'रमणीयचरणा रमणीयां योनिं ... कपूयचरणाः कपूयां योनिम्' इत्यादिवचनान्न केवलाचिद्विषयमिदं प्रकरणम् । 'तद्य इत्थं विदुर्ये चेमेऽरण्ये श्रद्धा तप इत्युपासते' इत्युक्तयद्वृत्तद्वयस्य तेऽर्चिषमित्येकेन तद्वृत्तेन प्रतिनिर्देशादुभयोर्गतिरविशिष्टेति ज्ञापनाय, 'तद्य इत्थं विदुः', 'तेऽर्चिषम्' इति व्यवहितमुपात्तम् । इत्थंशब्दानूदितं प्रस्तुताकारविशेषं दर्शयति विविक्ते इति । ननु 'तत्पुरुषोऽमानवः स एनान् ब्रह्म गमयति' इत्यर्चिरादिना गतस्य ब्रह्मप्राप्तिः श्रूयते; तत् कथं केवलात्मोपासकस्य ब्रह्मप्रापकार्चिरादिप्राप्तिरित्यत्राह आत्म याथात्म्येति । अयं पञ्चाग्निविद्यानिष्ठो न केवलात्मोपासकः, अपितु ब्रह्मात्मक- स्वात्मानुसन्धायीति भावः । अन्यथा तत्क्रतुन्यायविरोध इत्यभिप्रायेणाह तत्क्रतुन्यायाच्चेति । चकार इतरे- तरयोगे । यथावस्थितात्मानुसम्धानस्य परशेषतैकरसत्वानुसन्धानरूपत्वे प्रमाणमाह य आत्मनीति । आदि- शब्देन 'पतिं विश्वस्य' (ना 6.11.3.), 'करणाधिपाधिपः' (श्वे.उ 6.9) इत्यादिवाक्यशतं गृह्यते । (पज्चाग्निविदि कैवल्यमुख्यमोख्यमोक्षोभयर्थापनम्)अत्र शारीरकभाष्यादिविरोधो मन्दैराशाङ्कितः । इह तावत् श्रुतिसूत्रभाष्यादिष्वन्यत्र च परमात्मात्मक- स्वात्मानुसन्धातृत्वमर्चिरादिगतिश्चाविशेषेणोच्यते । तस्याश्च ब्रह्मगमयितृत्वस्य श्रुत्यादिषु इह च 'तत्र प्रयाता गच्छन्ति ब्रह्म ब्रह्मविदो जनाः' इति सिद्धत्वात् पञ्चाग्निविदोऽपि परमात्मात्मप्राप्तिरस्येवेति स्वीकर्तव्यम् । तत्र प्राप्तौ ज्ञानिनां परमात्मा स्वविशिष्टो भोग्यः; अक्षरयाथात्म्यनिष्ठानां तु स्वस्वरूपमेव पूर्वं भोग्यम्; वस्वादिपदप्राप्तिपूर्वकब्रह्मप्राप्तिसाधनमधुवनद्यादिन्यायादन्ततो ब्रह्मप्राप्तिः ईदृशपर्वक्रमप्रतिनियमश्च प्राचीनापेक्षा भेदात्, स च प्राचीनकर्मविशेषादिति `चतुर्विधा भजन्ते माम् ' (भ.गी 7.16) इति प्रागेव दर्शितः । न चात्र जिज्ञासोरन्य एवात्मयाथात्म्यविदिति भाष्यते, जिज्ञासुवेद्यतयोक्तस्वभावविसर्गयोः अत्र च पञ्चाग्निविद्योदाहरणात् । मध्ये च कैवल्यार्थिन एव मूर्धन्यनाड्या निष्करणम्; अनावृत्तिश्चोक्ता । आत्मयाथात्म्याक्षरयाथात्म्य शब्दयोश्चात्र न भिन्नार्थत्वम् ; तस्योपासने किञ्चिदस्ति विशेषः- अक्षरयाथात्म्यविदः परमात्मशरीरभूतस्वा त्मोपासकाः , ज्ञानिनस्तु स्वात्मशरीरकपरमात्मोपासका इति । अयमेव विशेषः, `तत् य इत्थं विदुर्ये चेमेऽरण्ये (छा.उ 5.10.1) इति विभागनिर्देशाभिप्रेत इति भाष्यादिषूक्तः । सारे तु, ``उभेऽपि हि परिपुर्णं ब्रह्मोपा सते मुखभेदेन; स्वात्मशरीरकं ब्रह्म केचन, ब्रह्मात्मकस्वात्मानमितरे '' (4.3.14) इति । अत एव, `सप्तमे प्रकान्तो जिज्ञासुः परमात्मप्राप्तिकामज्ञानिव्यतिरिक्तत्वादब्रह्मात्मकस्वात्मनुसन्धायी' इति न भ्रमितव्यम् । तस्य चोदरकोटिमात्रे निवेशः स्वात्मनुभवविलम्बविमुखज्ञानिव्यतिरेकात् । अर्चिरादिगतिनिषेधस्तु ब्रह्मात्मकत्वानुसन्धानरहितस्वात्मोपासनविषयः । इदमपि भाष्यादिषु व्यक्तमेवोक्तम्, ``तस्मादचिन्मिश्रं केवलं वा चिद्वस्तु ब्रह्मदृष्ट्या तद्वियोगेन च य उपासते, न तान्नयति; अपि तु परं ब्रह्मोपासीनान्, आत्मानं च प्रकृतिवियुक्तं ब्रह्मात्मकमुपासीनान् आतिवाहिको गणो नयति '' (ब्र.सू 4.3.15) इत्यादिभिः । यत्पुनरुच्यते, ``ये तु शिष्टास्त्रयो भक्ताः फलकामा हि ते मताः। सर्वे च्यवनधर्माणः '' (म.भा.मो 350) इति ; तत्रापि आत्म मात्रानुभवसुखस्य अस्थिरत्वादेव च्यवनधर्मत्वमुच्यते । न तावता पुनस्संसारप्रसङ्गः, इन्द्रलोकात्परिभ्रष्टो मम गेय (लोक)परायणः । प्रसक्तस्सर्वसंसारैर्मम लोकं च गच्छति ' (व.पु 139.98) `प्रच्युतो वा एषोऽ स्माल्लोकादगतो देवलोकम् ' (यजु 6.1.1.5) इत्यादिष्विवोतेरोत्तरातिशयितपदप्राप्तावपि पूर्वपदभ्रंशमात्रात् च्यवनधर्मत्वाचोयुक्तेरविरोधात् । परिमितसुखानुभवविलम्बेन तदानीं निरतिशयसुखानुभवाद्भ्रष्टत्वेनापि निन्दोपपत्तेश्च । उपासनदशानुभूते परमात्मनि फलदशायां किञ्चित्कालमनुभवविच्छेदाद्वा प्राप्तभ्रंशलक्षणं च्यवनधर्मत्वम् । ` प्रतिबुद्धस्तु मोक्षभाक् ' (म.भा.मो 350) इति चाव्यहितमोक्षभाक्त्वं प्रतिबुद्धस्योच्यते; न तावताऽन्यस्य मोक्षभावः; भुक्त्वा च भोगान् विपुलांस्त्वमन्ते मत्प्रसादतः । मामानुस्मरणं प्राप्य मम लोकमवाप्स्यसि ।। ' (वि.पु 5.19.26) इतिवत् अविरोधात् । यथा च-मुमुक्षोरेव कस्यचिन्मध्ये ब्रह्मकायनिषेवणम् ।उत्क्रामति च मार्गस्थः शान्ती(श्शीतीभूतो) निरामयः (नैव क्वचन जायते)'' (मो.ध 194.27)इत्यादिना ब्रह्मकायनिषेवणसङ्गान्मुक्तस्य देवयानेन मार्गेण परमाकाशगमनमुच्यते- तद्वदिहापिस्वात्मनुभवस्थानात्प्रच्युतस्य परमव्योमाधिरोहः स्यात् । अर्चिरादिगतिश्चास्यावान्तरफलानुभवात् पश्चाद्वा, गतिमध्ये वा, दक्षिणायनसमृतस्य चन्द्रमसस्सायुज्यत्वत् विश्रममात्ररूपोऽयमावान्तरफलानुभव इत्युभयथाऽपि न विरोधः । एतेन पश्चादेवास्याप्रतीकालम्बनत्वमित्यपि निरस्तम् ; मधुविद्यावदेव प्रथममपि तदुपपत्तेः । स्मरन्ति च स्वात्मानुभवस्थानंमुक्तिस्थानादर्वाचीनम्``योगिनाममृतं स्थानं स्वात्मसन्तोषकारिणाम्  ।एकान्तिनस्सदा ब्रह्मध्यायिनो योगिनो हि ये ।तेषां तत् परमं स्थानं यद्वै पश्यन्ति सूरयः ।।'' (वि.पु 1.6.38)इति । अमृतस्थानवर्तिनां च मुक्तत्वव्यपदेशो जरामरणादिविरहात् पुनर्जन्महेतुभूतपुण्यपापविगमाच्च ।अस्ति च  परित्यक्तस्थूलदेहानामपि तत्तुदुपसनाविशेषाधीनमपवर्गादर्वाचीनं फलम् । तच्च प्रकृतिलयादिशब्देन साङ्ख्याः पठन्ति, ``धर्मेण गमनमूर्ध्वं गमनमधस्ताद्भवत्यधर्मेण । ज्ञानेन चापवर्गो विपर्ययादिष्यते बन्धः ।। वैराग्यात् प्रकृतिलयः संसारो भवति राजसाद्रागात् । ऐश्वर्यादचविधातो विपर्यात् तद्विपर्यासः '' (सां.का 44,45) इति । `विपर्ययादिष्यते बन्धः'; स च त्रिविधः प्राक़ृतिको वैकृतिको  दाक्षिणि कश्चेति । तथा प्रकृतावात्मज्ञानात् ये प्रकृतिमुपासते ; तेषां प्राकृतिको बन्धः । यः पुराणे प्रकृतिलयान् प्रकृ त्योच्यते, ``पूर्णं (वर्ष)शतसहस्रं तु तिष्ठन्त्यव्यक्तचिन्तकाः '' इति । वैकारिको बन्धः तेषाम्; ये विकारानेव भूतेन्द्रियाहङ्कारबुद्धीरुपासते पुरुषबुद्ध्या; तान् प्रतीदमुच्यते; यथा-``दश मन्वन्तराणीह तिष्ठन्तीन्द्रियचिन्तकाः।भौतिकास्तु शतं पूर्णं सहस्रं त्वाभिमानिकाः ।।बौद्धा दशसहस्राणि तिष्ठन्ति विगतज्वराः ।''ते खल्वमी विदेहा येषां वैकृतिको वन्धः'' इति ।एवमव्यक्तादितत्वचिन्ताकानामिव प्रत्यगात्मतत्त्वचिन्तकानामपि तदुचितदेशकालं ततोऽतिशयत्वं फलमुपपद्यते । अत एव भूमविद्यायां प्रत्यगात्ममात्रोपासकस्याप्यतिवादि त्वमुक्तम् । ब्राह्मात्कस्वात्मानुसन्धाने तु ब्रह्मप्राप्तौ विश्रमादपुनरावृत्तिरिति विशेषः । अत एवाक्षरानुभवस्यान्तवत्त्वे तदर्थिनः कथमैश्वर्यर्थिवत् अपवर्गाधिकार्यन्तरत्वमित्यपि निरस्तम्, बाह्यान्तरभोक्तव्यविभागात् आवृत्त्यनावृत्तियोग्यताभेदाच्च तद्भेदोपपत्तेः । विलम्बाक्षमाणां पुनरियं निष्ठा,`सर्वधर्मांश्च संत्यज्य सर्वकामांश्च साक्षरान् ।लोकविक्रान्तचरणौ शरणं तेऽव्रजं विभो' (विह.सं) इति ।`कैवल्यं भगवन्तं च मन्त्रोऽयं साधयिष्यिति ' (वृ.हा 3.40) इत्यादिष्वपि कैवल्यशब्देन आत्ममात्रानुभवसुखं तदपेक्षिभिः प्राप्यमुच्ते । एतच्चान्तरायकोटिनिविष्टत्वादादितः सावधाना ज्ञानिनः परिहरन्ति ।केचित्तु ब्रह्मानुभववैमुख्येन नित्यमात्मानुभवसुखमिच्छन्ति ; न तत्र भाष्यताकारादिसंप्रदायं प्रमाणं युक्तिं वा पश्यामः । निश्शेषकर्मक्षये स्वाभाविकरूपाविर्भावेन  ब्रह्मानुभवाश्यम्भावात्, कर्मशेषयोगे तु संसार प्रसङ्गाच्च । 6.जरामरणादिहेतुभूतसर्वकर्मविनाशासंसारः, तावन्मात्रेण च मुक्तत्वव्यपदेशः । ब्रह्मानुभवप्रति बन्धककर्मणस्त्वविनाशात् तदनुभवाभाव इति चेत्- अस्त्वेवम्, एतत्कर्म परस्तादपि न नङ्क्ष्यतीत्यत्र न नियामकमस्ति- इत्येषा दिक् ।परप्राप्त्यादिरहितनित्यकैवल्यकल्पना । सूत्रभाष्यश्रुतिस्मृत्याद्यबाधेन न सिध्यति ।।अतोऽधिकारिभेदेन ह्यवस्थाभेदमाश्रिताः। अन्यामपि गतिं प्रतीचीं प्रत्यपादयन् ।।तत्रावृत्तिपरप्राप्तिवैरूप्यादेरयोगतः । अस्मदुक्तं श्रुतिस्मृत्योरनपायं रसायनम् ।।अर्चिरादिगतिमाहेति कथमुच्यते? यत्र काले इति कालविशेषो ह्युपक्रम्यत इत्यत्राह अत्र कालशब्द इति । शारीरके दक्षिणायनादिमृतस्यापि मोक्ष उक्तः, ``अतश्चायनेऽपि दक्षिणे '' (बृ.उ 4.2.19) इति । अत्र च, ``शुक्लकृष्णे गती ह्येते'' (26) इति अनन्तरमेवोच्यते ; अन्यथा अग्निर्ज्योतिरित्यादिना च विरुध्येत । `नैते सृती पार्थ जानन्' (27) इति च मार्गवाचिना शब्देनोपसंह्रियत इति भावः । यत्र काले प्रयाता इति व्यवहितेन संबन्धं दर्शयन्, योगिनामावृत्तिः कथमिति च शङ्कां परिहरन्, यत्र काले इति श्लोकस्य वाक्यार्थमाह यस्मिन्निति । अत्र योगिनः ज्ञानिनः, पुण्यकर्मसंबन्धिनश्च । ``सरूपाणामेकशेष एकविभक्तौ '' (अष्टा 1.2.64) इत्यनुशासनात् । यद्वा पुण्यकर्माण इत्यध्याहृतम् । `तेऽर्चिषभिसंभवन्त्यर्चिषोऽहरह्न आपूर्यमाणपक्षमापूर्यमाणपक्षात् यान् षडुदङ्ङेति मासांस्तान््, मासेभ्यस्संवत्सरम्' (छा.उ 5.10.1) इत्यादिश्रुत्यनुसारेणोक्तं संवत्सरीदीनां प्रदर्शनमिति । एतद्वैशद्यमर्चिरादिपादे । तत्रैव (तदेव?) संगृहीतं वरदगुरुभिः,"अर्चिरहस्सितपक्षान् उदगयनाब्दमरुदर्केन्दून् ।अपि वैद्युदवरुणेन्द्रप्रजापतीन् आतिवाहिकान् आहुः ।।'' (तत्त्व) इति ।अग्निर्ज्योतिरिति । अग्निरूपज्योतिरित्यर्थः । तेन देवयानप्रथमपर्वस्थार्चिविवक्षा ।  अत एवाग्निज्योतिषोर्भिन्नदेवतात्वं कालाभिमानिविशेषत्वं च वदन्तः प्रत्युक्ताः ।। 23-24 ।।
Adhyaya 8 Sloka 25 पितृलोकादेरिति आदिशब्देन आकाशचन्द्रग्रहणम् । योगिनो धूमादिमार्गः पुनरावृत्तिश्च कथमुच्यत इत्यत्राहअत्र योगशब्द इति । अत्र योगिशब्द उपायमात्रवाची; यद्वा संबन्धमात्रवाची ; धूमादिसामर्थ्यात्तु पुण्यकर्मस्व़रूपसंबन्धिविशेषसिद्धिरिति भावः । ``अथ य इमे ग्रामे इष्टापूर्ते दत्तमित्युपासते ते धूममभिसंभवन्ति ''(छा.उ 5.10.3) इत्यादिका श्रुतिरत्रोपबृंहिता ।। 25 ।।
Adhyaya 8 Sloka 26 उक्तमार्गद्वये श्रुतिप्रसिद्धिः प्रदर्श्यते शुक्लकृष्णे इति श्लोकेन । अत्र शुक्लपक्षकृष्णपक्षान्वयाद्वा, शुद्ध्यशुद्धिविवक्षया वा, अभिगन्तृस्वरूपस्याभिगन्तव्ये आरोपादेर्वा, गत्योः शुक्लकृष्णशब्दोपचारः । अत्राधिकृतवर्गद्वयविषयजगच्छब्दाभिप्रेतप्रदर्शनं ज्ञानिनां विविधानां पुण्यकर्मणां चेति । ``इष्टापूर्ते दत्तमित्युपासते'' (छा.उ 5.13) इत्युक्ततत्तत्कर्मनिष्ठभेदाभिप्रायेण विविधशब्दः । हिशब्देन श्रुतिप्रसिद्धिर्द्योतितेति श्रुतावित्युक्तम् । शाश्वतत्वं प्रवाहरूपेणानाद्यन्तत्वम् ।। व्यवस्थितत्वम् ।।26।।
Adhyaya 8 Sloka 27 नैते सृती इति श्लोकेन । यद्यपि मार्गचिन्तनमप्युपासनवत् परमपुरुषप्राप्त्य(प्रीत्य)र्थमेव; तथाऽपि मार्गज्ञानं हि अभिगन्तुरव्याकुलगमनार्थमिति लोके सिद्धम् । अत्रापि तथोपकारः संभवन्न परित्याज्यः; तत्प्रसादादादेव हि तत्सिद्धिरपीत्यभिप्रायेणाह एताविति । कश्चनेति । कश्चिदपीत्यर्थः । न मुह्यति `तत्प्रकाशितद्वारः' (ब्र.सू 4.2.13) इत्यादिप्रकारेण स्पष्टमार्गो भवतीत्यर्थः । मार्गद्वयज्ञानं हेयमार्गप्रवाहणार्थमित्यभिप्रायेणाह अपि त्विति । गतिज्ञानस्य फलमुपदिश्य तस्मादिति हेतुतया परामृश्य साक्षाद्योगविधानस्यासङ्गतत्वात् योग शब्दोऽत्र ध्यानमात्रविषयः; तच्च ध्यानंप्रस्तुतगतिचिन्तनरूपमेव भवितुमर्हतीत्यभिप्रायेणाह तस्मादिति ।।27।।
Adhyaya 8 Sloka 28 इदं विदित्वेति सामान्यतो निर्देशादविशेषाच्चैकप्रकरणभूताध्यायद्वयार्थो गृह्यत इत्यभिप्रायेणाह अथेति ।  वेदेष्वित्यपि यज्ञादिवत् फलकारणतयोपादानम्; न तु प्रतिपादकतया; तदा यज्ञादिफलव्यतिरिक्तविषयतया सङ्कोचनीयत्वापातात् । वेदाभ्यासस्य च दुरितक्षयादिफलप्रदत्वं श्रुत्यादि सिद्धम् । यज्ञादिफलानां प्रतिपादकतयोपादाने प्रस्तुताध्यायद्वयार्थस्यापि वेदार्थस्वात् ततोऽपि सङ्कोचः स्यात् । तदेतत्सर्वमभिप्रेत्य वेदाभ्यासेत्युक्तम् । दाने चेति चकारस्यानुक्तसमुच्चायकत्वप्रदर्शनाय प्रभ़ृति शब्दः । पुण्यफलमित्यत्र पुण्यशब्देन फलविशेषणतया यज्ञादीनामेव सामान्यतो निर्देशः फलस्य श्लाघ्यता प्रदर्शनार्थम् इत्यभिप्रायेण यज्ञादिविशेष्यतया पुण्योष्वित्युक्तम् । अध्यायद्वयोदितं भगवन्माहात्म्यमिति । सप्त मारमभेपि भगवन्माहात्म्यं प्रक्रान्तम् ; तदनुबन्धादन्यत्सर्वमुक्तमिति भावः । परं स्थानमुपैतीति योगानुष्ठान साध्यस्य साक्षात्फलस्य पृथगुच्यमानत्वात् तद्विषत्वे पौनरुक्त्यात्, अधिकपुण्यफलप्राप्तिविवक्षायां लक्षितलक्षणापातात्, संसारनिवृत्तिमात्रपरत्वेऽपि पुण्यफलशब्देन पापफलस्यापि लक्षियितव्यत्वात् तत्सर्वमत्येतीत्येतत् तद्विवेकमूलविरक्त्यभिप्रायम् । अतिशयितफलवेदनं हि  ``मनः प्रीतिरनायासात् '' इत्यादिन्यायेन फलान्तरवैतृष्ण्यहेतुरित्यभिप्रायेणाह एतद्वेदनेति । भगवन्माहात्म्यज्ञानस्य परस्थानप्राप्तिहेतुत्वे प्रागुक्त ज्ञानविशेषरूपद्वारप्रदर्शनं योगी   इत्यनेन क्रियत इत्यभिप्रायेण ज्ञानी च भूत्वेत्युक्तम् । परत्वं देशकाल योगादिभिः, `आदित्यवर्णं तमसः परस्तात् ' (श्वे.उ 3.8), `तदक्षरे परमे व्योमन् ' (ना.), `दिव्यं स्थानमजरं चा प्रमेयम् ' (म.भा.मो 5.32), `एते वै निरयास्तात स्थानस्य परमात्मनः ' (म.भा.मो 198.6) इत्यादेः । आद्यम् अनादिमित्यर्थः । ``आदौ भवं कारणं ब्रह्म' इति परोक्तं तु स्थानशब्दवैघट्यादयुक्तम् ।। 28 ।।।। इति गीताभाष्यतात्पर्यचन्द्रिकायां अष्टमोऽध्यायः ।।
