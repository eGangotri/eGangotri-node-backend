Adhyaya 5 Sloka 1 ।। अथ पञ्चमोऽध्यायः ।।एवं पञ्चमस्यांशतस्तृतीयचतुर्थाभ्यां सङ्गतिप्रदर्शनायोक्तांशविवेकेन पञ्चमस्यानुक्तांशे तात्पर्यप्रदर्शनाय चाऽऽह *चतुर्थोऽध्याय इति । *कर्मयोगस्य ज्ञानकारतेत्यादिकं चतुर्थाध्यायप्रधानार्थोऽयमिति द्योतनार्थं सङ्गतिप्रदेशनार्थं च । तृतीय एवेति । कर्तव्यतोपदेशलक्षण एवेत्यर्थ पञ्चमार्थमाह *इदानीमिति । अत्रैवं *संग्रहश्लोक:, ``कर्मयोगस्य सौकर्यं शैघ्र्यं ,काश्चन तद्विधाः ।  ब्रह्मज्ञान प्रकारश्च,पञ्चमाध्याय उच्यते'' (9)इति । अत्र *सौकार्यं शैघ्र्यमिति संगृहीतत्वेऽपि भाष्ये शैघ्र्यमात्रवचनं सौकर्यस्य तृतीयाध्यायोक्तस्यैवानुवाद: पञ्चमे शैघ्र्यौपयिकतया क्रियत इति ज्ञापनार्थं शैघ्र्यं तु तत्रानुक्तत्वादत्र साक्षात्प्रतिपाद्यम् । *काश्चन तद्विधाः, ब्रह्मज्ञानप्रकारश्च इत्युभयोर्व्याख्यानरूपेण कर्मयोगेत्यादिना तृतीयचतुर्थाभ्यामंशतस्सङ्गतिरुक्ता भवति । ज्ञाननिष्ठाया इति पञ्चमी । तत्र प्रकारशब्देन विशेध्यत इति वचनाच्चानुक्तांशतात्पर्येणापौनरुक्त्यं दर्शितम् । तन्मूलं ज्ञानमिति विपाकदशापन्नज्ञानं विवक्षितम् । अथ तद्विद्धि प्रणिपातेन (भ.गी 4.34) इत्येतदनुसन्दधानोऽनुक्तमपेक्षितमंशं संजिज्ञासुरुक्तमेवार्थं परिपृच्छन्नर्जुन उवाच- *संन्यासमिति । संन्यासयोगशब्दावत्र प्रकृतवक्ष्यमाणसाङ्ख्ययोगविषयतया नार्थान्तरपरा- वित्यभिप्रायेणाह- कर्मणां संन्यासं ज्ञानयोगमिति । कर्मणामित्येतत् उभयान्वितम् । ननु कर्मयोगस्य त्याज्यत्वं क्वचिदपि नोक्तम्; प्रत्युत तदेवोपादेयतया प्रपञ्चितम्; न च ज्ञानयोगस्य प्रशंसा क्वापि कृता; येन `संन्यासं...योगं च शंसति' इत्युच्यते । उभयो: प्रशंसने कृतेऽपि विकल्प इत्येव मन्तव्यम्, न पुनरन्यतराधिक्यप्रश्नावकाश इत्यत्राह *एतदुक्तमिति । *प्रतिपाद्येत्यन्तेन *संन्यासं कर्मणामित्यस्याभिप्रायो विवृत: । कषायनिवृत्त्यर्थ: कर्मयो ग:। तन्निवृत्तौ कर्मयोगं परित्यज्य ज्ञानयोग उपादेय:; अतो ज्ञानयोग एवात्मदर्शने साक्षात्साधनमिति द्वितीये प्रतिपादितमिति भाव:। पूर्वं संन्यस्तस्य पुनर्योगं शंससीति भ्रमव्युदासाय *शंससीत्यनेन पुनश्शब्दान्वयमाह *तृतीयचतुर्थयोरिति । द्वितीय इत्येतत् तृतीयचतुर्थयोरित्येतच्च भाष्य़कारैस्स्वानुसन्धानेनोक्तम्, न पुनरर्जुनवाक्यानुकार: । अत्र मृदितकषायस्य कर्मयोगस्त्याज्यश्चेत्, कथमुपादेय:, ज्ञानयोगस्य दर्शनसाधनत्वे कथमव्यवधानेन तत्संभव इति भाव: । `कर्म ज्यायो ह्यकर्मण:' (भ.गी 3.8) भ्रमते ज्यायस्त्वेन [कथनात् तस्य प्र ?]शंसनमित्यभिप्रायेणाह प्रशंससीति । तत्रेति द्वयोरप्यव्यवहितसाधनत्वे विवक्षिते इत्यर्थ: । *एतयोरित्यत्र निर्धारितान्वयतरविषय *एकशब्द: । तत्र सामान्यकारविवक्षया नपुंसकत्वम् , श्रेयश्शब्दविशेषणतया वा । *सौकर्याच्छैघ्र्याच्चेति फलस्यैकत्वात् तन्निबन्धनं श्रैष्ठ्यमिहायुक्तमिति भाव: । *श्रेयस्सुनिश्चितमित्यन्वय: । श्रेयस्त्वेन सुनिश्चितमित्यर्थ: । क्रियाविशेषणत्वं तु निरर्थकमित्यभिप्रायेणाह *श्रेष्ठमिति सुनिश्चितमिति । श्रेयश्शब्दस्य *फलादिष्वपि प्रयोगप्राचुर्यात् तद्व्युदासाय तारतम्यप्रश्नानुगुण्येन प्रकृतिप्रत्य़यार्थव्यञ्जनाय *श्रेष्ठशब्देन व्याख्यातम् । अत्रैकफलसाधनत्वाद्विकल्पे प्राप्ते सौकर्यादिगुणयोगाच्छ्रेयस्त्वोक्ति: ।। 1 ।।
Adhyaya 5 Sloka 2 अथ सद्वारकत्वाभिधानस्य अधिकारिविशेषनियततया द्वयोरप्यव्यवहितसाधनत्वमुपपादयन् तत एव मृदितकषायस्यापि सौकर्यशैघ्र्यसङ्गिनस्तस्यैव कर्तव्यतां च द्रढयन् भगवानुवाच *संन्यास इति । ज्ञानयोगाशक्तस्य कर्मयोगसापेक्षत्वात् तच्छक्तस्यैव निरपेक्षसाधनत्वोक्तिरुपपन्नेत्यभिप्रायेणाह *ज्ञानयोगशक्तस्यापीति । `उभौ निश्श्रेयसकरौ' इत्येतत्सामर्थ्यात्, `एकमप्यास्थित: सम्यगुभयोर्विन्दते फलम्' (4) इति वक्ष्यमाणानुसन्धानाच्च *निरपेक्षावित्युक्तम् । *चकारेणाप्येतदेव व्यज्यते । अन्वाचयेतरेतरयोगसमाहारा हि पृथक्फलसाधनत्वप्रकरणविरुद्धा: । अत: पृथक्स्वातन्त्र्यगर्भस्समुच्चय एवात्र *चार्थ: । तर्हि द्वावप्यनियमेन यथेच्छमुपादेयौ, कर्मयोगस्य तु किमर्थं प्रशंसेति शङ्काव्युदासाय *तुशब्द: । तदभिप्रायव्यञ्जनार्थं *एवकार: ।। 2 ।।
Adhyaya 5 Sloka 3 `द्वयो: श्रेयस्साधनत्वाविशेषेऽपि कर्मयोग एव विशिष्यते' इति श्लोक: *नित्यसंन्यासी इत्येतावता ज्ञानयोगनिष्ठविषय इति न मन्तव्यम्, *कर्मयोगो विशिष्यते इति प्रतिज्ञाय ज्ञानयोगनिष्ठस्य सुखेन मोक्षोक्तेरसङ्गतत्वात्; `संन्यासस्तु महाबाहोदु:खमाप्तुमयोगत:' (6) इति वक्ष्यमाणविरोधाच्च । अत:  कर्मयोगनिष्ठस्य प्रशंसेयमित्यभिप्रायेणाह *य: कर्मयोगीति । काङ्क्षाया बाह्यमात्रविषयत्वव्यञ्जनार्थं तद्धेयत्वार्थं च *तदन्तर्गतात्मानुभवतृप्त इत्युक्तम् । काङ्क्षा हि प्रतिहन्यमाना द्वेषहेतुरित्यभिप्रायेण *तत एव किमपि न द्वेष्टीति व्युत्क्रमेण व्याख्यातम् । द्वन्द्वस्वरूपनिवृत्तिव्युदासाय *द्वन्द्वसहशब्द: । *तत एव द्वन्द्वसहश्चेति । रागद्वेषवतो द्वन्द्वतितिक्षा न शक्येति भाव: । नित्यसंन्यासित्वे *हिशब्दस्य हेतुपरत्वव्यञ्जनाय *स हीत्युक्तम् । *सुखशब्दोऽत्र सौकर्यपर इत्याह *सुकरकर्मयोगनिष्ठतयेति ।। 3 ।।
Adhyaya 5 Sloka 4 `निश्श्रेयसकरावुभौ'(2) इत्यभिप्रेतं विवृणोतीत्यभिप्रायेणाह *ज्ञानयोगकर्मयोगयोरिति । अत्र सांख्ययोगशब्दौ न कापिलहैरण्यगर्भसिद्धान्तविषयौ, तयोरप्रस्तुतत्वात्, महाप्रकरणासङ्गतत्वात्, `तयोस्तु कर्मसंन्यासात् कर्मयोगो विशिष्यते' (2) `संन्यासस्तु महाबाहो दु:खमाप्तुमयोगत:'(3)इत्यादिपूर्वोत्तरविरोधात्, *शारीरकसूत्रेषु च, `रचनानुपपत्तेश्च नानुमानं प्रवृत्तेश्च' (2.2.1) 'एतेन योग: प्रत्युक्त:' (2.1.3) इत्यादिभिस्सूत्रैस्तयोरपि सिद्धान्तयो: महर्षिणैवापाकरणात् । `बहव: पुरुषा राजन् सांख्ययोगविचारिण: । नैत इच्छन्ति पुरुषमेकं कुरुकुलोद्वह' (म.भा.मो 351.2), ``समासे न तु तत् व्यास: पुरुषैकात्म्यमुक्तवान्'' (म.भा.मो 351.7) इति *मोक्षधर्मे तयोर्विरुद्धांशवचनाच्च अत: संख्य़या बुद्ध्याऽवधारणीयमात्मतत्त्वं सांख्यम्, तदवधारणरूपं *सांख्यं; योगश्चात्र कर्मयोग इत्यभिप्रायेण ज्ञानयोगकर्मयोगशब्दोपादानम् । *पृथग्बाला: प्रवदन्तीति न स्वरूपपृथक्त्वं निषिध्यते; तस्य प्रमाणिकत्वात् । न च तत्समुच्चयविधानपरमिदम्, `एकमप्यास्थितस्सम्यगुभयौर्विन्दते फलम्,' `यत् सांख्यै: प्राप्यते स्थानं तद्योगैरपि गम्यते' (5), `संन्यासस्तु महाबाहो दु:खमाप्तुमयोगत:' (6) इत्यादिभि: पृथगनुष्ठानस्यैव सिद्धत्वात् । अत: फलैक्यस्य `एकमप्यास्थित:' इत्यादिना विधानात्, अत्र फलभेदकृतभेदनिषेधे तात्पर्यमित्याह *फलभेदात्पृथग्भूताविति । अस्य वाक्यस्य पृथक्फलोवादिनं निन्दारूपत्वात्, *य पश्यति (5) इत्यनूद्य स पश्यतीति हि विधीयते । *बालशब्दस्यात्र मुख्यायोगादुपचरितमाह *अनिष्पन्नज्ञाना इति । अपक्वयौक्तिकज्ञानेषु अपक्वकार्यशब्दोपचार:, बालसाम्याद्वा *बाला: । न पण्डिता: इत्यत्र अशास्त्रीयानुष्ठानपर्यन्ताज्ञानव्युदासायोक्तम् *अकृत्स्नविद इति । ``तस्माद्ब्राह्मण: पाण्डित्यम्; अतो *बाला: इत्युक्तेऽपि तदभावोक्तिर्न पुनरुच्यत इति भाव: । फलादिभेदभ्रमप्रकारं *न पण्डिता: इत्यस्यापि बाला: इतिवत् विधिविषयत्वं च दर्शयति *कर्मयोग इति । *ज्ञानयोगमेवेति । न तु कस्मिन्नप्यधिकारिणि साक्षादात्मावलोकनमित्यर्थ: । ये तु `ये बालास्त एवं वदन्ति, ये पण्डितास्ते तु न इति वचनव्यक्तिमाहु:; तेषामप्ययमेवार्थ: फलतोऽङ्गीकार्य: । उभयो: फलमेकेन कथं लभ्यमित्यत्राह *उभयोरिति । निर्धारणे षष्ठी; एकशब्दश्चान्यतरपर्याय:; द्वयोरपि तुल्यफलत्वादन्य देवास्थानेऽपि तत्फलं सिध्यतीत्यर्थ: ।। 4 ।।
Adhyaya 5 Sloka 5 भिन्नफलत्वेन पृथक्त्वाभिधायिनां निन्दा कृता; अथैकफलत्वेनैक्याभिधायिनां प्रशंसनं क्रियत इत्यभिप्रायेणाह *एतदेव विवृणोतीति । सांख्यैरित्यत्र सिद्धान्तविशेषनिष्ठभ्रमव्युदासायाह *ज्ञाननिष्ठैरिति । सांख्यमात्मज्ञानशास्त्रं तद्वेदिन इह *सांख्या: यद्वा संख्या बुद्धि:, ज्ञानयोग:; तन्निष्ठा: सांख्या:; अथवा सांख्य आत्मा, तद्वेदिनोऽपि *साङ्ख्या: । *स्थानशब्दोऽत्र `विन्दते फलमि'तिवत् फलविषय:; न तु देशविशेषविषय:, ज्ञानयोगादिमात्रप्राप्यदेशविशेषाभावात्  । तच्च फलं पूर्वोत्तरानुवृत्तमात्मावलोकनमित्यभिप्रायेण *यदात्मावलोकरूपं फलमित्युक्तम् । अत्र *यदेव साड्ख्या: पश्यन्तीति यादवप्रकाशोक्त: पाठोऽप्रसिद्धत्वादनादृत: । यौगैरित्येतत् लक्षणया वा प्रत्ययविशेषाद्वा तन्निष्ठविषयमिति व्यञ्जनाय *कर्मयोगनिष्ठैरित्युक्तम् । अत्र *सांख्ययोगशब्दौ नोपायपरौ, बहुवचनानौचित्यादिति भाव: । *एकमित्युक्ते[:] एकशास्त्रार्थत्वादिभ्रमव्युदासायाह *एवमेकफलत्वेनेति । अङ्गाङ्गिभावेतरेतरयोगरहितयोरुपाययोरेकफलत्वलक्षणं ह्यैक्यमनुष्ठाने विकल्पाय स्यात् । तथा च सूत्रम्``विकल्पोऽशिष्टफलत्वात्'' (ब्र.सू 3.3.57) इति । तदाह *वैकल्पिकमिति । *स पश्यतीत्येतत् *न पण्डिता:(4)इत्येतत्प्रतिरूपमिति दर्शयति *स एव पण्डित इति ।। 5 ।।
Adhyaya 5 Sloka 6 ननु `कर्मयोगो विशिष्यते'(2) इति वचनम्, अत्र वैकल्पिकत्ववचनं च कथमुपपद्यते, अत्यन्ततुल्यत्वे हि विकल्प इतिशङ्कायाम्, सौकर्यशैघ्र्याभ्यां वैशिष्ट्यम्, फलस्यात्यन्ततुल्यतया च विकल्प:; अधिकारिभेदप्रतिनियतत्वाच्च न दुष्करविलम्बितोपायनैरर्थक्यमित्यभिप्रायेण वैषम्यमुच्यत इत्याह *इयान् विशेष इत्याहेति । *तुशब्दोऽन्योन्यवैषम्यपर:; *अयोगत: इत्यनेन कर्मयोगमन्तरेण ज्ञानयोगस्वरूपमेव न सिध्यतीत्यभिप्रेतम्; तदाह *कर्मयोगादृत इति । ``शक्यमञ्जलिभि: पातुं वाता:''(रा.कि 28.8) इत्यादिवद् *दु:खशब्दस्यात्र नपुंसकत्वम् । *मुनिशब्दे प्रकृतापेक्षितप्रकृतिप्रत्य़यार्थविवरणम् *मननशील इति । तत्राकर्तृत्वानुसन्धानप्रकरणबलान्मननस्यात्मविषयत्वोक्ति: । *स्वयमेव ज्ञानयोगमन्तरेणेत्यर्थ: । `दु:खमाप्तुमयोगत:' इत्येतद्व्यतिरेकानुसन्धानात् *सुखेन कर्मयोगं साधयित्वेत्युक्तम् । *न चिरेणेति नञ: क्रियान्वये चिरेणाप्यधिगमो न स्यादिति भ्रम: स्यात्; तद्व्युदासाय * नचिरेणेत्युक्तम् । नैकादिवत् *नचिरेणेति समस्तप्रयोग: । ब्रह्मशब्दोऽत्र परिशुद्धात्मस्वरूपलक्षण- कर्मयोगाव्यवहितफलविषय इति व्यञ्जनाय *आत्मानं प्राप्नोतीत्युक्तम् । प्राप्तिरिह साक्षात्कार: एवमव्यवहितात्मप्राप्तिसाधनत्वं वदता, प्रकृतस्संन्यासो ब्रह्मशब्देनोच्यते' इति *शङ्करोक्तं प्रत्युक्तम् । तद्व्यतिरेकेण पूर्वोक्तं पूरयति *ज्ञानयोगयुक्त इति । दु:खसाध्यत्वात् विलम्बितफलो ज्ञानयोग:; कर्मयोगस्तु सुखसाध्यत्वादविलम्बितफल इति वैषम्यमनेन श्लोकेनोक्तं भवति ।। 6 ।।
Adhyaya 5 Sloka 7 कर्मयोगस्य सुखसध्यत्वे शीघ्रफलाधिगमे च हेतुरुच्यते *योगयुक्त: इति श्लोकेन । पूर्वौ *आत्मशब्दौ मनोविषयौ, जितेन्द्रियसमभिव्याहारात् ।*योगयुक्त: इत्यनेनैव सिद्धो विशुद्धमनस्त्वे हेतु: *शास्त्रीय इत्यादिनोच्यते । *विशुद्धिरत्र रजस्तमोनिवृत्तिस्तन्मूलरागद्वेषादिकषायनिवृत्तिश्च । प्राक्समर्थितं स्मारयति *स्वाभ्यस्ते कर्मणीति । प्रधानस्य मनोनिग्रहस्य वक्तुमुचितत्वात्, `विजितदेह:' इति *परव्याख्यानं मन्दमिति भाव: । सर्वेन्द्रियकूटस्थे मनसि जिते बाह्यानीन्द्रियान्तराणि जितानि भवन्तीत्यभिप्रायेण *तत एवेत्युक्तम् । *सर्वभूतेत्याद्युपपादनाय *कर्तुरित्युक्तम् । प्रथमस्य *भूतशब्दस्यात्र देवादिदेहमात्रविषयताम्, द्वितीयस्य क्रियात्मतां विग्रहं च दर्शयति *सर्वेषामिति । भिन्ननामैक्यं हि विरुद्धमित्यत्राह *आत्मयाथात्म्यमिति । अयमभिप्राय:- सत्यम्, न स्वरूपैक्यं विधीयते, तस्य प्रत्यक्षानुमानागमपूर्वापरविरुद्धत्वात्; किंत्वेकाकारत्वम्; यथा, `सर्वस्मिन् गृहे वर्तमानो व्रीहिरयमेव' इत्युक्ते तज्जातीयत्वमुक्तं भवति, तद्वदत्रापि सर्वस्मिन् देहे वर्तमानोऽयमेवात्मेति प्रयोगेऽपि देहान्तरवर्तिनामस्य चाऽऽत्मन: समानत्मुक्तं भवतीति । ननु समानत्वमपि प्रत्यक्षादिविरुद्धम्, देवतिर्यग्ब्राह्मणक्षत्रियब्रह्मचारिगृहस्थपण्डितापण्डितशक्ताशक्तधनिकदरिद्र- स्थविरतरुणादिनिरवधिकवैषम्यनिर्भरत्वादात्मनाम् । अन्यथा `ब्राह्मणो यजेत' (श.ब्रा 5.1.5.2) इत्याद्यात्मपर्यन्तशास्त्रीयप्रयोगोऽपि भज्यतेत्यत्राह *देवादिभेदानामिति । अयं भाव:- सत्यम्, देवादिवैषम्यं प्रामाणिकमेव । तत्तु न स्वरूपप्रयुक्तम्; तस्य कर्मोपाधिकप्रकृतिपरिणामभेदनिबन्धनत्वात् । शुद्धाकारविवक्षया तु समानत्वमिहोच्यते इति । साम्यस्यात्र विवक्षितत्वे संवादकमनन्तरमेव साम्याभिधानं दर्शयति *प्रकृतिवियुक्त इति । *कुर्वन्नपि न लिप्यते इत्यत्र, न तावत् निषिद्धं कुर्वन्नपि न दुष्टो भवतीत्युच्यते, तथा च सति निष्फलप्रयासत्वेन तस्याननुष्ठानप्रसङ्गात् । अतोऽत्र न केवलं ज्ञानयोगनिष्ठ:, अपि तु कर्मयोगं कुर्वन्नप्यात्मसाक्षात्काराख्यफलविरोधिना केनचिन्न लिप्यत इत्येवार्थ इत्यभिप्रायेण *अनात्मन्यात्माभिमानेनेत्यादि उक्तम् । *नैव किंचित्करोमि(8) इत्यादिकं ह्यनन्तरमुच्यत इति भाव: । * न लिप्यते इत्यत्र सवासनं संबन्धनिषेधौ विवक्षित इत्याह *न संबध्यत इति । प्रस्तुतार्थतया निगमयति *अत इति ।। 7 ।।
Adhyaya 5 Sloka 8  to  9 एवमर्जुनस्य परिपृच्छत: साक्षात्प्रश्नस्योत्तरमुक्तम् । अथ तदाशयविदो भगवत आभिप्रायिकं वाक्यमुत्तरसङ्गत्यर्थं दर्शयति *यत इति । *युक्तोऽत्र योगनिष्ठ:; *तत्त्ववित्तदन्तर्गतात्मतत्त्वविज्ञानवान्; तदाह *एवमात्मतत्त्वविदिति । पश्यन्, शृण्वन्,स्पृशन् जिघ्रन्, अश्नन्निति चक्षुश्श्रोत्रत्वघ्राणजिह्वाख्यज्ञानेन्द्रियव्यापारा: । *गच्छन्, प्रलपन्, विसृजन्, गृह्णन्निति पादादिकर्मेन्द्रियव्यापर: । तत्र विसृजान्निति पायूपस्थव्यापारसंग्रह: । उक्तं च, ``पायूपस्थे विसर्गार्थमिन्द्रिये तुल्यकर्मणी । विसर्गे च पुरीषस्य विसर्गे चाभिकामत:'' (म.भा.मो 275.21) इति । *स्वपन्, श्वसन्, उन्मिषन्, निमिषन्निति तु व्यानाख्यप्राणव्यापार: । *श्वसन् इति तु प्राणसंज्ञकप्राणविशेषव्यापार: । *गृह्णन्निति पाणिव्यापारपरोऽपि अपानव्यापारस्यापि तन्त्रेण ग्राहक:; ``तदपानेनाजिघृक्षत् । तदावयत् । स य एषोऽन्नस्य ग्रहो यद्वायु:'' (ऐ.उ 13.10)इति । एवं विभागज्ञापनाय*श्रोत्रादीनि ज्ञानेन्द्रियाणि वागादीनि च कर्मेन्द्रियाणि प्राणश्चेत्युक्तम् । *इन्द्रियशब्दोऽत्र सर्वेन्द्रियप्रवृत्त्यादिहेतुतया प्राणसंवादादिषु प्रसिद्धं मुख्यप्राणमजहल्लक्षणया लक्षयतीति तात्पर्यम् । *इन्द्रियार्थेष्वित्येतदपि तथैव लक्षकमिति व्यञ्जनाय *स्वविषयेष्वित्युक्तम् । नन्विन्द्रियप्राणेष्वकर्तृषु कर्तृत्वाध्यास: स्वस्याकर्तृत्वबुद्धिश्च भ्रान्तिरेव स्यात्; आत्मन एव कर्तृत्वस्य ``कर्ता शास्त्रार्थवत्त्वात्'' (ब्र.सू 2.3.33) इत्यादिभि: स्थापितत्वादित्यत्राह *ज्ञानैकस्वभावस्येति । कर्मणां मिथ्यात्वानुसन्धानमिह परोक्तमयुक्तम्; `इन्द्रियाणीन्द्रियार्थेषु वर्तन्ते' इत्यस्याप्यननुसन्धेयत्वप्रसङ्गात् । मुक्तस्य स्वेच्छागृहीतेन्द्रियादि(दे:)व्यवच्छेदाय उपाधीनामप्यौपाधिकत्वव्यञ्जनाय च *कर्ममूलशब्द: । *ईदृशमिति पुण्यपापरूपमित्यर्थ: । अत्र *तत्त्वविदिति निरुपाधिकस्वरूपपरत्वात्, `कार्यकारण'(भ.गी 13.20) इत्यादाविव न चिदचिद्व्यापारविभागोक्ति: ।। 8-9 ।।
Adhyaya 5 Sloka 10 नन्वेवं फलाभिसन्धिपूर्वकेऽपि कर्मणि क्रियमाणे, `नैव किंचित्करोमि इति भावनया तत्करेणेपि दोष: स्यात् । यदि च परमार्थत: स्वस्यैव कर्तृत्वम्, किं तस्यौपाधिकत्वानुसन्धानेन प्रयोजनम्; तथाऽनुसन्धानेऽपि प्रकृतिसंसर्ग एवैनं देहात्मभ्रमे निमज्जयेदिति शङ्का निराक्रियते *ब्रह्मणीति श्लोकेन । न तावदत्र ब्रह्मशब्देन जीव उच्यते, तत्तकर्तृत्वतिरस्कारप्रकरणत्वात् । नापि परं ब्रह्म, औपाधिकत्वप्रतिपादनप्रकरणे तदनपेक्षणात्, अनन्तरं च `सर्वकर्माणि मनसा' (13) इति श्लोकेन देहकर्तृत्वाभिसन्धानाभिधानात् । अत: पूर्वोक्तस्यार्थस्य आकाङ्क्षितफलनिर्देशपरत्वोपपत्ते: ब्रह्मशब्दोऽत्रेन्द्रियाकारपरिणतप्रकृतिगोचर: । भवति हि प्रकृतिकार्येऽपि ब्रह्मशब्दप्रयोग:, ``तस्मादेतद्ब्रह्म नामरूपरूपमन्नं च जायते'' (मु.उ 1.1.10) इति । तदेतदखिलमभिप्रेत्याह *ब्रह्मशब्देनेति । ब्रह्मशब्दस्य प्रकृतौ प्रयोगं भगवद्गीतायामेवोदाहरति *मम योनिरिति । भवतु प्रकृतौ ब्रह्मशब्द:; प्रस्तुतस्य किमायातमिति शङ्कायां पूर्वश्लोकार्थन्यायाभ्यामुपबृंहितं वाक्यार्थमाह *इन्द्रियाणामिति । ननु बृहत्त्वगुणात् प्रयोगबलाच्च मूलप्रकृतिर्ब्रह्मशब्देनोच्यताम्, तत्र दर्शनश्रवणादिकर्तृत्वानुसन्धानमशक्यम्, मूलप्रकृतिरूपे तद्धेतुत्वाभावादिति शङ्कानिराकरणाय *अवस्थितायामित्यन्तमुक्तम् । औपचारिकेऽपि कारणविषय: प्रयोगो द्रव्यैक्यात् कार्यमपि गोचरयेदिति भाव: । *कर्माणीति बहुवचनं पूर्वोक्तवैविध्यपरमिति प्रदर्शनायोक्तम् *पश्यञ्च्छृण्वन्नित्याद्युक्तप्रकारेणति । *य: करोतीत्यात्मन्येव कर्तृत्वनिर्देशात् तदौपाधिकत्वस्मरणाय पूर्वोक्तमाकृष्टम् *नैव किंचित्करोमीति । *पापशब्दोऽत्र देहात्मभ्रमविषय: ।`योऽन्यथा सन्तमात्मानमन्यथा प्रतिपाद्यते ।किं तेन न कृतं पापं चोरेणात्मापहारिणा' (म.भा.उ 42.35(म.भा.उ 74.28?))इत्यादिषु च आत्मनोऽकर्तृत्वानुसन्धानप्रकरणे तन्निवृत्तिरेव वक्तुमुचितेत्यभिप्रायेण *प्रकृत्यात्माभिमानरूपेणेत्युक्तम् । *बन्धहेतुनेति तत्र पापलक्षणद्योतनम् । अलौकिकमनिष्टफलासाधारणकारणं हि पापम् । प्रयुक्तश्च पापशब्दोऽनेकेष्व[प्य]र्थेषु, यथा ``न सुकृतं न दुष्कृतं सर्वे पाप्मानोऽतो निवर्तन्ते'' (छ.उ 8.4.1)इति । ननु पद्मपत्रमम्भसा संस्पृष्टं कथमत्र दृष्टान्त इत्यत्राह *यथेति । न संसर्गमात्रनिषेधायात्र दृष्टान्त:; किंतु यथा पद्मपत्रस्य जन्मस्थित्यादिकं सर्वमम्भस्येव, तथाऽपि न तत्कार्यक्लेशादिः तद्वत् प्रकृत्यधीनभोगस्थित्यादेरस्य तत्कार्यदेहात्मभ्रमादिर्न स्यादिति भाव: ।। 10 ।।
Adhyaya 5 Sloka 11 एवमुक्तार्थदृढीकरणाय शिष्टाचारसिद्धतोच्यते *कायेनेति श्लोकेन । *बुद्धिरत्र कृत्यध्यवसाय: । केवलैरिति कर्तृत्वाभिमानत्यागो विवक्षित: । अथवा ममत्वबुद्धिविषयतारहितैरित्यर्थ: । तदा *कायेनेत्यादौ केवलेनेत्यादि परिणाम्यम् । यद्वा *कायश्ब्देन कर्मेन्द्रियवर्गस्यापि लक्षणया संग्रहणात् *केवलैरिन्द्रियैरिति ज्ञानेन्द्रियाण्युच्यन्ते; तेषां न *केवलत्वं वचनादानादिकर्मरहितत्वम् व ततश्च ``धर्म: श्रुतो वा दृष्टो वा''(म.भा.आ 96.31(94.29?)) इत्यादिकमपि सूचितं भवति । आत्मशुद्धेरत्रैव फलतया निर्देशात्, निष्फलप्रवृत्त्योरयोगाच्च *स्वर्गादिफलसङ्गमित्युक्तम् । शुद्धिर्हि केनचिद्दूषितस्यापेक्षिता; स च दोषोऽत्र स्वतश्शुद्धस्याप्यात्मनोऽनादिकालकृतात्मतत्त्वसाक्षात्कारविरोधी कर्मेत्यभिप्रायेणाह *आत्मगतेति ।। 11 ।।
Adhyaya 5 Sloka 12 एकस्यैव कर्मणो बन्धहेतुत्वं मोक्षहेतुत्वं च फलसङ्ग-तदभावादिरूपसहकारिविशेषात् युज्यत इतीममर्थं विशदयति *युक्त इति श्लोकेन । अत्र *युक्तशब्देन साहितचेतस्त्वमुच्यते। तच्चात्र फलान्तरविरक्तिपूर्वकमात्मप्रावण्यमेवेति व्यञ्जनाय *आत्मव्यतिरिक्तेत्यादि उक्तम् । *कर्मफलं त्यक्त्त्वेति वचनात् कर्मस्वरूपानुष्ठानं पूर्वोक्तमिहार्थसिद्धं दर्शितम् । *नैष्ठिकीं शान्तिमित्यनेन साक्षान्मोक्षप्रतीति: स्यात्, तद्व्युदासायाह *स्थिरामिति । प्रकरणलब्धोऽयं विशेष: । निष्ठायां भवतीति *नैष्ठिकी । *कामकारणेति न स्वैरचारो विवक्षित:, तस्य दूरनिरस्तत्वात् । अत: कामकर्तृकं प्रेरणं *कामकार: । तेन यथाभिमतफलसङ्गमात्रं विवक्षितमित्याह *कामकारेण फले सक्त इति । *निबध्यत इत्यत्रोपोसर्गेण नितरां बन्धो विवक्षित इति दर्शयति *नित्यसंसारी भवतीति । वर्तमानव्यपदेशाद्वा तथा विवक्षा । `नैवं किंचित्करोमि' (1)इत्यादे:, `फले सक्तो निबध्यते'(12) इत्यन्तस्य संकलितार्थमुत्तरश्लोकसङ्गत्यर्थमाह *अत इति ।। 12 ।।
Adhyaya 5 Sloka 13 अनन्तरश्लोकार्थमाह *अथेति । शरीराश्रिते[ष्वि]न्द्रियप्राणेषु कर्तृत्वसंन्यासाभिधानादनन्तरं तदाश्रये शरीर एव कर्तृत्वसंन्यास उच्यत इति सङ्गति: । शरीरे कर्तृत्वसंन्यासं प्रति करणतयोक्तस्य मनस: करणीभावानुगुणव्यापारं दर्शयितुम् *आत्मन इत्युक्तम् । न हि देवादिदेहसंबन्धमात्रकृतं पुण्यपाप कर्तृत्वं, तत्संबन्धमात्रस्याकर्मवश्येऽपि सद्भावात्, अत: *प्रचीनकर्ममूलेत्युक्तम् । मुख्यैस्सप्तभि:, अर्वाग्द्वाभ्यां चात्र *नवद्वारता; `पुरमेकादशद्वारम्' (क.उ 2.5.1.) इति श्रुतौ नाभिब्रह्मरन्ध्राभ्यां सहैकादशद्वारतोक्ति:। *पुरे संन्यस्येति । पुरस्य संन्यसनक्रियाधिकरणत्वेनान्वय: प्रकृतानुपयुक्त इति भाव: । *नवद्वारे पुरे इति निर्देश: सावयवत्वनिरवयवत्वसच्छिद्रत्व निश्छिद्रत्वपृथुत्वाणुत्वस्वतन्त्रत्वपरतन्त्रत्वनियन्तृत्वनियन्तव्यत्वादिभि र्देहात्मनोर्विवेकस्य प्रदर्शनार्थ: । *स्वयमिति । देहादिपारतन्त्र्यरहित इत्यर्थ:; यद्वा परिशुद्धेन स्वेन रूपेणेति भाव: । *वशी अभिमानबलात्काराद्यविषय इत्यर्थ: । प्रयत्नाश्रयत्वशरीरस्पन्दनादिहेतुत्वयोरौपाधिकत्वात् *नैव कुर्वन्नित्यादि उक्तम् । *सुखमास्ते । कर्तृत्वाभिमानप्रयुक्तक्लेशादिरहित आस्त इत्यर्थ: । पुरमिव शरीरम्, पौरानिवेन्द्रियाणि, सार्वभौममिव परमात्मानम्, भृत्यमिव स्वात्मानं पश्यतो भवति हि स्वारस्थ्यम् । देहात्मभ्रमे हि पुरादिष्वासीनोऽहमिति मन्यते; तन्निवृत्तौ च देह एव पुरस्थानीयो भवतीति भाव: ।। 13 ।।
Adhyaya 5 Sloka 14 एवमौपाधिकस्य रूपस्योपाधिषु संन्यास: उक्त:; अथ स्वस्मिन्ननुसन्धेयस्वाभाविकरूपमुच्यत इति सङ्गत्यभिप्रायेणाह *साक्षादिति । विचित्रजनविषयेण *लोकस्येत्यनेनाभिप्रेतमुपाधिवैचित्र्यादिकं दर्शयितुम् *अस्त्येत्यादि उक्तम् । *कर्तृत्वं प्रयत्नादिरूपम् । *कर्मणि शरीरेन्द्रियादिचेष्टा:। यद्यात्मनां स्वाभाविकमिदं कर्तृत्वादिकम्, तदा सर्वेषामेकरूपं तत् स्यात्; न च तथा दृश्यत इत्यभिप्रायेण *देवाद्यसाधारणं  कर्तृत्वमित्यादि उक्तम् । *देवाद्यसाधारणं देवत्वादिजातिमत्पिण्डपरिग्रहदशाप्रतिनियतमित्यर्थ: । फलसंयोग: फलस्यानुभव: । प्रकरणवशात् *प्रभुशब्दोऽत्र जीवविषय इतिप्रदर्शनार्थम् *अयं प्रभुरित्युक्तम् । जीवे प्रभुशब्दाभिप्रेतमाह *अकर्मवश्य: स्वाभाविकस्वरूपेनावस्थित इति । अत्र हि प्रकरणे `मयि सर्वणि'(भ.गी 3.30) इत्यादिना जीवस्य कर्तृत्वं परमात्मन्यध्यस्यते । अतोऽत्राकर्तृत्वादित्रयं स्वीकरोतीति वाक्यार्थ: स्यादिति तद्व्युदासायाह *नोत्पादयतीति । कारणान्तरादर्शनात् तस्यैव कर्तृत्वमित्यभिप्रायेण चतुर्थपादस्य शङ्कामाह *कस्तर्हीति । सृजतीति शेष: । *स्वभाव शब्दं प्रकरणोपयुक्तविशेषे स्थापयितुं वाच्यं तावदाह *प्रकृतीति । ननु चेतनस्यात्मन: कर्तृत्वादिकं नास्ति, अचेतनायास्तु वासनायाश्चेतनगुणमात्रभूताया: कर्तृत्वादिकमिति कथमिदं जाघटीति (ज्ञायते)? यद्यात्मन: स्वतश्शुद्धस्य न कर्तृत्वम्, तर्हि तस्य वासनाऽपि कुतस्समागता?  यदि कुतश्चिद्धेतो:, तदा वासनैव स्वाभाविकत्वे पूर्वदोष:; औपाधिकत्वे तु अकर्तुरात्मनस्तदागमोऽपि कुत:? यदि वासनया, तर्ह्यन्योन्याश्रयणम्; यद्यन्यस्मात् कुतश्चित्, तत्रापि तथैवेत्यनवस्था इत्यादिचोद्यनिरासाय *तुशब्द: । तदाह *अनादिकालेति । बीजाङ्कुरन्यायादन्योन्याश्रयादिपरिहार: । वासनाहेतुवैचित्र्य सिद्ध्यर्थं *देवाद्याकारेत्यादि उक्तम् । यथा तप्ताय:पिण्डे वह्निसंसर्गात् वह्नित्वबुद्धि:, तथाऽत्रेति दर्शयितुं *संसर्गकृतशब्द: । *वासनाकृतं वासानाख्यविशेषहेतूपाधिकमित्यर्थ: ।। 14 ।।
Adhyaya 5 Sloka 15 आत्मनोऽकर्तृत्वादिकस्य, वासनाया: कर्तृत्वादिकस्य च विवरणं *नादत्ते इति श्लोकस्यार्धद्वयम् । परगतपापसुकृतयोरादानप्रसङ्गाभावात् तत्प्रतिषेधोऽनुचित:; अतस्तत् कार्यं दु:खं सुखं च लक्ष्यते; तत्रापि परगतसुखदु:खयो: स्वस्मिन्नाकर्षणं न शक्यम् ; अतस्तदपनयनमात्रं विवक्षितमित्यभिप्रायेणाह *कस्यचिदिति । *आदत्ते इत्यस्य करोत्याद्यर्थत्वानौचित्यात् । *विभुरिति न परिणामविशेषाद्यभिप्रायम्; जीवस्याणुतया श्रुत्यादिसिद्धे: । नापि प्रभुत्वपरम्, अत्रानुपयुक्तत्वात् । अतस्तत्तत्कर्मानुकूलसमस्तदेहानुप्रवेशयोग्यतामात्रं प्रतिनियतदेशराहित्यं विवक्षितम् । अत एव आगन्तुकेषु मित्रादिषु संबन्धित्वं प्रतिकूलत्वं च आगन्तुकानां तत्तद्देहानामेव. न त्वात्मन इति सिध्यति । तत एव च अनुकूलप्रतिकूलपुरुषशब्द इत्यभिप्रायेणाह *यतोऽयमिति । उत्तरार्धोत्थानाय शङ्कते-*एवंस्वभावस्येति । *विपरीतवासना-स्वाभावविरुद्धवासनेत्यर्थ: । अत्रोत्तरम्-*अज्ञानेनावृत्तं ज्ञानमिति ।``अविद्या कर्मसंज्ञाऽन्या तृतीया शक्तिरिष्यते ।य़य़ा क्षेत्रज्ञशक्तिस्सा वेष्टिता नृप सर्वगा ।।संसारतापान् अखिलानवाप्नोत्यतिसंततान् ।तया तिरोहितत्ववाच्च शक्ति: क्षेत्रज्ञसंज्ञिता ।।सर्वभूतेषु भूपाल तारतम्येन वर्तते(लक्ष्यते)'' (वि.पु 6.8.61-63)इति भगवत्*पराशरवचनमनुस्मरन् आह- *ज्ञानविरोधिनेति । अत्र नञस्तदन्य-तदभावार्थत्वमावरणानुपयुक्तमिति भाव: । *स्वफलेत्यादि- न ह्य[साव]संकुचितज्ञान: संसारतापानुभवयोग्य इति भाव: । अत्यन्तविलोपपरिहारायाऽऽवरणशब्दोपचरितमाह- संकुचितमिति । ``न विज्ञातुर्विज्ञातेर्विपरिलोपो विद्यते'' (बृ.उ 6.3.30) इत्यादिश्रुतिसिद्धमनेन स्मारितम् । *देवादिदेहसंयोग इति *जन्तुशब्दाभिप्रेतोऽर्थ: । स च मोहजनने कर्मणो द्वारम् । शङ्कोत्तरत्वमाह- *ततश्चेति । आत्मनि प्रतिषिद्धस्येष्टानिष्टाचरणस्यान्यहेतुतामाह *वासनात इति ।। 15।।
Adhyaya 5 Sloka 16 एवं तृतीयाध्यायोक्ताकर्तृत्वानुसन्धानस्य प्रकारविशेषा: प्रतिपादिता:; अथ चतुर्थाध्यायोक्तस्य ज्ञानविशेषस्य विशोधनं क्रियत इत्यभिप्रायेणाह *सर्वमिति । स्वकाले । अकर्तृत्वानुसन्धानप्रकारकथनादनन्तरं ज्ञानस्वरूपकथनावसर इत्यर्थ: । यद्वा `तद्विद्धि प्रणिपातेन' (भ.गी 4.34) इत्यत्र, `उपदेक्षयन्ति' इति स्वेनैव निर्दिष्टे विपाककाल इत्यर्थ: । *एवं वर्तमानेषु । मुह्यत्स्वपीत्यर्थ:। यद्वा कर्मयोगनिष्ठेष्वित्यर्थ: । अज्ञानमावृत्तं चेत्, कथं ज्ञानेन तस्य नाश इति शङ्कां व्यवच्छिन्दता *तुशब्देन द्योतितं ज्ञानस्य विशेषं दर्शय़ितुम् *उक्तलक्षणेनेत्यादि *निरतिशयपवित्रेणेत्यन्तमुक्तम् । *आत्मनो ज्ञानेनेत्यन्वय: । *आत्मविषयेणेति । *आत्मन: इति षष्ठ्या: संबन्धसामान्यमात्रपरत्वं कर्तृविषयत्वं चात्रानुयुक्तमिति भाव: । तच्छब्दपरामृष्टप्रकारमाह *ज्ञानावरणमिति । अज्ञानस्वरूपस्यातिगहनत्वसूचनार्थम्, निरतिशय पवित्रस्य ज्ञानभास्वतो निश्शेषाज्ञानतिमिरकुक्षिभरित्वप्रदर्शनार्थं च *अनादिकालेत्यादि उक्तम् । उत्तरार्धगततच्छब्दार्थ: *स्वाभाविकमिति । समानाधिकरण्यस्वारस्यात् *परमिति ज्ञानविशेषणम्; तदर्थमाह *अपरिमितमसंकुचितमिति । ज्ञानस्य परत्वं ह्यनवच्छिन्नविषयत्वम्; तत्र च हेतु: संकोचाभाव इत्यभिप्राय: । *सर्वमिति प्रकाशयतेर्थसिद्धकर्मोक्ति: । अज्ञाननिवृत्तौ च ज्ञानस्य सर्वगोचरत्वं श्रौतमिति भाव: । *आदित्यवदिति दृष्टान्तसामर्थ्यसिद्धमाह *यथावस्थितमिति । एतेन *परमित्यत्र पदमिति विशेष्याध्याहार:, परमार्थतत्त्वमिति विवक्षा च *परोक्ता निरस्ता । भेदव्यपदेशबलादद्वैतमतस्योपक्रमविरोध: प्रागुक्त: । मध्येऽपि स एव तात्त्विको भेद: स्पष्टमुपदिशयत इति तस्य तात्पर्यविषयत्वं दर्शयति *तेषामिति । विनष्टाज्ञानानामिति। न हीदं बहुत्वं भ्रान्तिसिद्धमुपाधिसिद्धं वा वक्तुं शक्यमिति भाव: । सत्यमिथ्योपाधिकृतभेदवादिनो*र्भास्करशङ्करयोर्मतमनूद्य परिहरति *न चेदमिति । मिथ्याभूतस्याज्ञानाख्योपादानस्य विनाशे तदुपात्तमिथ्याभूतान्त: करणाद्युपाधेरपि निवृत्तेरिति शङ्करं प्रति हेत्वर्थ: । इतरं प्रति *अज्ञानशब्दवाच्यस्य कर्मादेर्विनाशे तन्निमित्ताशरीररान्त: करणाद्यपाधिनिवृत्तेरित्यर्थ:। शङ्करमतदूषणप्रसङ्गे तदुक्तं ज्ञानमात्रात्मवादं दूषयितुं शुद्धदशायां ज्ञातृत्वम् (अत्र) सिद्धमिति दर्शयति *तेषामिति। संबन्धविषयतया षष्ठी व्यतिरेकगर्भेति *व्यतिरेकनिर्देशादित्युक्तम् ।। विनष्टोपाधीनामात्मनां धर्मतया निर्देशात्, ज्ञानस्यस्वरूपानुबन्धित्वसिद्धेरागन्तुकचैतन्यवादोऽपि निरस्त: । *आदित्यिशब्दोऽत्राऽऽदित्यप्रभापर:, प्रभाद्वारेणैवादित्यस्य प्रकाशकत्वात्; धर्मभूतज्ञाने च सैव दृष्टान्तो भवितुमर्हति, ``यथा न क्रियते ज्योत्स्ना मलप्रक्षालान्मणे: दोषप्रहाणान्न ज्ञानमात्मन: क्रियते तथा'' (वि.ध 104.55) इत्यादिसाम्याच्च; तदेतदभिप्रेत्य तत्फलितमाह *आदित्यदृष्टान्तेनेति । तत: प्रस्तुतस्य किमित्यत्राह *तत एवेति । यथा प्रभाया आवारकसन्निधौ संकोच:, तन्निवृत्तौ पुनर्विकासश्च दृश्यते, तथा ज्ञानस्यापीति भाव: । यद्वा तेषामादित्यवदवस्थितानां प्रभातुल्यं ज्ञानमित्यर्थ: । प्रभाया: प्रदीपादित्याद्यपृथक्सिद्धतेजोद्रव्यविशेषत्वम्, ज्ञानस्यात्मधर्मत्वेऽपि द्रव्यत्वम्, संकोचविकासयोगि(ग्य)त्वादीनि च *शारीरकभाष्ये प्रपञ्जितानि । एवं प्रभातुल्यद्रव्यत्वोपपादनेन प्रकृतमावृतत्वादिकं युज्यत इत्याह *तत एवेति ।।16।।
Adhyaya 5 Sloka 17 आत्मानुभवसौधसोपानस्य ज्ञानस्यारोगणक्रमं दर्शयति *तद्बुद्धय: इति श्लोकेन । तच्छब्देनात्र पूर्वप्रस्तुतस्वाभाविकात्मस्वरूपं पूर्वश्लोकोक्ततज्ज्ञानं वा परामृश्यत इत्यभिप्रायेण *तथाविधात्मदर्शनाध्वसाया इत्युक्तम् । *तन्निष्ठत्वं विषयान्तरवैमुख्यात् तत्परायणत्वे हेतु: । *अयनशब्दोऽत्र कर्मणि ल्युडन्त: प्राप्यपर: । वाक्यार्थज्ञानादिमात्रव्यावृत्त्यर्थम् *एवमभ्यस्यमानेनेत्युक्तम् । प्राप्तिप्रतिबन्धकल्मषनिवृत्तिर्ह्युपान्त्यपर्व । अतोऽन्तिमं प्राप्यमत्र *अपुनरावृत्तिशब्दस्यात्रानुद्दिष्टावध्यन्यतरपरामर्शा(र्शसा)पेक्षसमासान्तरव्युदासेनात्मविशेषणत्वायाह *यदवस्थादिति । नन्वात्मन एव क्षीणे पुण्ये मर्त्त्यलोकं विशन्ति(भ.गी 9.21) इति पुनरावृत्तिरुच्यते; यदवस्थादिति चायुक्तम्, मोक्षस्याप्यवस्थाविशेषत्वे नित्यत्वायोगात् पुनरावृत्तिप्रसङ्गादित्यत्राह *स्वेन रूपेणेति । औपाधिकसमस्ताकारनिवृत्तिरूपावस्था विनाशकासंभवात् परमतेऽपि प्रध्वंसरूपत्वादनिवर्त्येति भाव: ।। 17 ।।
Adhyaya 5 Sloka 18 कीदृशोऽयमात्मसाक्षात्कार इत्याकाङ्क्षायां `येन भूतान्यशेषेण द्रक्ष्यस्यात्मन्यथो मयि' (भ.गी 4.35) इति प्रागुक्तं व्यनक्ति *विद्याविनयेति श्लोकेन । `विद्याविनयसंपन्ने ब्राह्मणे' इति पदद्वयं न समानाधिकरणम्, निर्विशेषणसमुदायसहपठितत्वात्, विद्याविनय संपन्नविशेषणप्रतिशीर्षानुक्तेश्च । *गवि हस्तिनीत्याकारवैषम्यं दर्शितम्; *श्वश्वपचशब्दाभ्यां वृत्त्या[दि]वैषम्यम्; तद्वत् पूर्वाभ्यामपि मिथो वैषम्यमेवाभिप्रेतम्। अतो *ब्राह्मण इति ब्राह्मणत्वजात्याक्रान्त[ता]मात्रं विवक्षितमिति दर्शयति *केवलब्राह्मण इति । सात्विकराजसतामसरूपानेकोदाहरणाभिप्रेतमाह *अत्यन्तविषमेति । *आत्मस्विति । शरीराणामन्योन्यवैषम्यनिषेधो दुश्शक इति भाव: । अत्र समदर्शित्वोपयुक्तमूहापोहक्षमत्वं *पण्डितत्वमिति दर्शयितुम् *आत्मयाथात्म्यविद इत्युक्तम् । समं द्रष्रुं शीलं येषां ते समदर्शिन: । ननु प्रत्यक्षसिद्धं शरीरवैषम्यम्; शरीराणामपि तत्तद्विशिष्टत्वात् तत्तकृतज्ञानादिवैषम्यं च दुरपह्नम्; अतोऽत्यन्तविषमेषु पदार्थत्वादिवत् स्थूलं सामान्यमकिञ्चित्करमित्यत्राह *विषमाकारस्त्विति । *प्रकृतेरिति संबन्धसामान्ये षष्ठी । तेन साक्षात्प्रकृतिगतं देवत्वादिकं, तत्प्रयुक्तं सखित्वादिकं च कथंचित्संबन्धमात्रात् *प्रकृतेरित्युक्तम् । न शरीरगतं वैषम्यं प्रतिषिध्यते; किंतु तदेवात्र प्रतिपाद्यते । न च तत्तच्छरीरविशिष्टत्वलक्षणं तन्मूलज्ञानसङ्कोचादिलक्षणं वा वैषम्यमपह्नूयते; अपि तु तस्यौपाधिकत्वमुच्यते । न च शरीरादिविशिष्टत्वं विरोध:(धि); स्वाभाविकस्वरूपसाम्यमात्रपरत्वात् । न चैतदत्यन्तस्थूलम्, शुद्धानामात्मनां स्वरूपभेदस्य दुर्वचत्वात् स्फुटविशेषाकारान्तराभावादिति भाव: । ननु तथाऽपि ब्राह्मणादिषु पूज्यत्वादिसाम्यबुद्धौ अभोज्यान्नत्वादिदोष: [कथं]स्मृत:; तत्राह *आत्मात्विति ।। 18 ।।
Adhyaya 5 Sloka 19 इदानीम् (इह) समदर्शित्वं न कालान्तरभाविफलसाधनमात्रम्, किंत्विदानीमेव निश्श्रेयसकल्पां क्लेशनिवृत्तिं दिशतीति समदर्शिनां प्रशंसा क्रियत *इहैवेति श्लोकेन । *साधनानुष्ठानदशायामेवेति । *इहशब्दस्यात्र लोकपरत्वादपि स्वावस्थाविशेषपरत्वमेवोचितमिति भाव:। *संसारो जित इति । मुक्तप्रायास्त इत्यर्थ: । सृष्ट्यदेरत्रानन्वयात् *सर्गशब्द: सृज्यत इति व्युत्पत्त्याऽत्र संसारपर: । ब्राह्मणचण्डालादीनां स्पृश्यतवादिसाम्यप्रसङ्गव्युदासाय *उक्तरीत्येत्युक्तम् । `निरुपाधिकात्मस्वरूपं ज्ञानैकाकारतया *हि समं ब्रह्मेति । ब्रह्मत्वमेव विधेयम्; अन्यथा `तसमात्ब्राह्मणि ते स्थिता:'इत्यनन्वयात् । समदर्शिनो ब्रह्मणि स्थिता:, समस्य ब्रह्मत्वात् इति ह्यन्वय: स्यात्; ततश्चोक्तचोद्यपरिहार इत्यभिप्रायेणाह *वस्त्विति । तत: किं प्रकृतस्येत्यत्राह *ब्रह्मणि स्थितिरिति । ब्रह्मश्ब्दोऽत्र शुद्धात्मनि ब्रह्मसाम्यात् अत्र फलितं पिण्डितार्थमाह *आत्मस्विति ।। 19 ।।
Adhyaya 5 Sloka 20 प्रियाप्रिये, तदधीनहर्षोद्वेगौ च देहतदवस्थाद्युपाधिभेदनिबन्धनाविति व्यञ्जयितुं यादृशदेहस्थस्य यदवस्थस्येत्याद्युक्तम् । *यदवस्थस्येतत् देहादिकृतज्ञानसङ्कोचाद्यवस्थाविषयं वा । प्रियाप्रियरूपकारणागमे तत्कार्यहर्षोद्वेगनिवृत्तिर्दुश्शकेत्यभिप्रायेणाह *कथमिति । तत्रोत्तरम् *स्थिरबुद्धिरिति । समानाधिकरणसमासादप्युपयोगाति शयादत्र व्यधिकरणसमास उपपन्न इत्य़भिप्रायेणाह *स्थिरे आत्मनीति । *असंमूढ: इत्यत्र समित्युपसर्ग एकीकारपर:; एवंविधस्थिरबुद्धित्वासंमूढत्वे द्वे अपि सङ्कलय्य *तदिति परामृश्यते । `ब्रह्मविदब्रह्मणि स्थित:' इति शब्दाभ्यां सिद्धमवान्तरदशाविशेषं विशदयति *उपदेशेनेत्यादिना । सन्नित्यनेनोपदेशजनितज्ञानमनूद्य विशिष्टं विज्ञानं विधीयत इति सूचितम् । उक्तमेवार्थं समदर्शितत्वरूपज्ञानविपाकाभिलाषिणामव्याकुलानुष्ठानपूर्वक्रमप्रदर्शनार्थं श्लोकस्थपदानां हेतुकार्यभावेन महावाक्यान्वयं[प्रदर्शय?] दर्शयति *एतदुक्तमिति । बाह्यकुदृष्ट्युपदेशनिवृत्त्यर्थं *तत्त्वविदामित्युक्तम् । *भूत्वेत्येतदप्यनुवादत्वसूचनार्थम् ।। 20 ।।
Adhyaya 5 Sloka 21 एवं हर्षोद्वेगावकुर्वत: समदर्शित्वप्युक्तं निरतिशयसुखं स्वयमापततीत्युच्यते *बाह्येति श्लोकेन । *सुखं विन्दति इत्यस्य *सुखमक्षयमश्नुते इत्यतो भेदप्रदर्शनाय *लभत इत्युक्तम् । अक्षयसुखप्रारम्भोऽयमिति भाव: । *प्रकृत्यभ्यासं विहायेत्यर्थलब्धोक्ति: । *प्रकृत्यभ्यास: पुन: पुन: प्राकृतशब्दादिभोग्यचिन्ता । `विन्दत्यात्मनि यस्सुखम्' इत्युपदेशादिजन्यज्ञानमूलं सुखमुक्तम् । *सुखमक्षयमश्नुते इति तु साक्षात्कारानन्तरभावि नित्यं सुखमुच्यते इति विशेषं दर्शयितुं *बाह्यानुभवरूपमित्युक्तम् ।। 21 ।।
Adhyaya 5 Sloka 22 अनादिकालं बाह्यस्पर्शरसिकस्य तत्परित्याग: कथमित्याकाङ्क्षायाम् आर्जनरक्षणादिदोषदर्शनात् तत्रोपरम: शक्य इति *ये हि इत्यादिश्लोकेनोच्यत इत्यभिप्रायेणाह *प्राकृतस्येति । संस्पर्शजा: इत्यनेनाभिप्रेतमौपाधिकत्वं व्यञ्जयति *विषयेन्द्रियसंस्पर्शजा इति । *स्पर्शोऽत्र संबन्धमात्रम् । एतेन सुखस्वरूपस्य क्षुद्रत्वमुक्तम् । *दु:खयोनित्वं स्वध्यवसानमिति *एवकाराभिप्राय: । न खलु हिरण्यगर्भभोगादभ्यधिक: प्राकृतभोगोऽस्ति; सोऽपि स्वमानेन शतसंवत्सरपरिमिततया मानुषादिसम इति दर्शयितुम् *अल्पकालवर्तिन इत्युक्तम् । क्षणरुचिबुद्बुदादिष्विवावान्तरस्थितिकालवैषम्येऽप्याद्यन्तवत्त्वं त्वविशिष्टमिति भाव: । एवं *संस्पर्शजा इत्यादिविशेषणत्रयेणाल्परत्वदु:खमिश्रत्वान्तवत्त्वानि दर्शितानि । प्रत्यक्ष सिद्धेषु दोषेषु निपुणस्य किमुपदेशापेक्ष्येति दर्शयितुम् *उपलभ्यन्त इत्युक्तम् । बुधशब्देनात्र पञ्चविधोपरमोपयुक्तविवेकज्ञानवत्त्वं विवक्षितमिति दर्शयितुम् *तद्यायाथात्म्यविदित्युक्तम् । न तेषु रमते, किंतु क्रमादुपरमत इति भाव: । सागरतरणराजसेवादिषु शरीरविनाशपर्यन्ता *आर्जनदोषा: । सहस्रप्राकारपरिवृतगर्भगृहे निवेशितस्यापि रक्ष्यवस्तुनो राज-दहन-चोर-मूषिकादयस्तन्निवारणक्लेशादयश्च *रक्षण दोषा: । ``स्वर्गेऽपि पातभीतस्य क्षयिष्णोर्नास्ति निर्वृति:'' (वि.पु 6.5.50) इत्यादय: *क्षयदोषा: । ``न जातु काम: कामानामुपभोगेन शाम्यति । हविषा कृष्णवर्त्मेव भूय एवाभिवर्धते ।।'' (वि.पु 4.10.22) , ``अलाभे मत्तकाशिन्या दृष्टा तिर्यक्षुकामिता'' इत्यादिवदुत्तरोतररागप्रबला(न्धा)नर्थहेत्वयोग्यविषयप्रवृत्त्यादयो *भोगदोषा: । सर्वस्य चास्य प्रायश: परहिंसागर्भत्वात् तदधीना ऐहिकामुष्मिकदु:खसंततयो *हिंसादोषा: । *पञ्चविधाश्चैते दोषा: प्रत्यक्षादिसिद्धा इति तद्भावनावतां प्राकृतस्यानादिकालशीलितस्यापि सुत्यजत्वं सिद्धमिति भाव: । उक्तं *च तुष्टिप्रकरणे *साङ्खयैरपि, ``बाह्या विषयोपरमात् पञ्च'' (सां.का 50) इति ।। 22 ।।
Adhyaya 5 Sloka 23 एवं बाह्यस्पर्शेष्वसक्तस्याऽऽत्मनि सुखं विन्दत: प्राकृतभोगेषु दोषदर्शिन: स्वरसवाहिनीं दशामनुवदन् तथाभूतस्याऽऽत्मसाक्षात्कारे तदधीनसुखे च योग्यतामाह *शक्नोति इति । आशरीरपातात् कामक्रोधौ दुर्जयावित्य़भिप्रायेणाह *शरीरविमोक्षणात्प्रागिति । आत्मसाक्षात्कारदशायां कामक्रोधप्रसङ्गो न विद्यत इति तत्प्रसङ्गनिवारणदशाज्ञापनाय *इहैव इत्यनेन साधनानुष्ठानदशोच्यते । विन्दत्यात्मनि यस्सुखम्' इति पूर्वोक्तहेतुं स्मारयति *आत्मानुभवप्रीत्येति । *वेगोऽत्र मनोवाक्कायानामतित्वरिता प्रवृत्ति: । तत्रानुचितविषयाभिध्यान-नीचचाटु-नरपतिशुद्धान्तप्रवेशादय: कामजा वेगा:। परहिंसा द्युपायचिन्तन-परुषभाषण-प्रहारादय: क्रोधजा वेगा: । *सोढुमित्यस्य तितिक्षार्थत्वव्युदासायोक्तम् *निरोद्धुमिति । *शक्नोति । शक्तस्सन्नुत्सहत इत्यर्थ: । *युक्त शब्दोऽत्र समाधिलाभपर इत्याह *आत्मानुभवायार्हा इति । `प्राक् शरीरवमोक्षणात्' इत्यस्य शरीरानन्तरमेव फलप्राप्तौ तात्पर्यम्; अन्यथा तद्वचनस्य निष्फलत्वप्रसङ्गादित्यभिप्रायेण *स एव शरीरविमोक्षोत्तरकालमित्युक्तम् । `सुखमक्षयमश्नुते' इत्याद्युक्तफलभूतभविष्यत्सुखयोगोऽत्रापि *सु सुखी इति व्यपदिश्यत इत्यभिप्रायेणाह *आत्मानुभवैकसुखस्संपत्स्यत इति ।।23।।
Adhyaya 5 Sloka 24 एवं परित्यक्तं प्राकृतभोग्यभोगोपकरणादिकं सर्वमात्मनि तदेकरसिकत्वाय कल्पयन्, `विन्दत्यात्मनि यस्सुखम्(21) इत्युक्तमुपायदशास्थं प्रपञ्चयति *योऽन्तस्सुख: इति श्लोकेन । *अन्तश्शब्दाभिप्रायं पूर्वोक्तं चानुसन्धायोक्तम् *यो बाह्यविषयानुभवं सर्वे विहायेति । *अन्तश्शब्दोऽत्र बाह्यव्यतिरेकात् आत्मपर: । आत्मैव आत्मन्येव वा सुखं यस्य *सोऽन्तस्सुख: । तत्र फलितोक्ति: *आत्मानुभवैकसुख इति । अवधारणस्याविशेषेण सर्वत्रान्वया*देकशब्द: । *अन्तराराम: इत्यस्याभिप्रेतं वक्तुं पदार्थं तावदाह *आत्मैकोद्यान इति । आरामो हि भोगस्थानभूत: छायापल्लवपुष्पफलादिभि: स्वगुणै: सुखवर्धक: । तद्वदत्रापि स्वगुणैरपहतपाप्मत्वज्ञानानन्दादिभि: स्वविषयवादकरण(संवादकरण)ग्रन्थकरणादिक्रीडोत्थापकैरात्मैव सुखवर्धक इत्या*रामशब्देनोपचर्यत इत्याह *स्वगुणैरिति । एवं भोग्यं भोगस्थानं च आत्मैवेत्युक्तम्; अथ भोगोपकरणादिमपि स एवेति *अन्तर्ज्योतिश्शब्देनोच्यत इत्यभिप्रायेणाह *आत्मैकज्ञानो यो वर्तत इति । अन्येषां हि भोग्यानां स्वरूपादुपकरणस्य भिन्नत्वादुपकरणमपि हि तदर्थतया पृथक् ज्ञातव्यम्; अतस्तेषु तदेकज्ञानत्वं नास्तीति भाव: । यद्वा प्रकाशा(का)न्तरनैरपेक्ष्यं बाह्यप्रकाशाभावमात्रं वाऽत्र विवक्षितम् । पूर्वं शरीरात्माभिमानात् देवमनुष्यादिभूतोऽयम्; इदानीं तु तन्निवृत्त्या यथावस्थितासंकुचितज्ञानादिस्वरूपेणावस्थित इति ब्रह्मभूतशब्दाभिप्राय: । ब्रह्मैव निर्वाणमिति वा, ब्रह्मणि निर्वाणमिति वा, समासार्थमभिप्रयन् अत्र विवक्षितमाह *आत्मानुभवसुखमिति । अत्र *निर्वाणशब्दस्य परोक्त शान्त्यर्थत्वं सुखप्रकरणानौचित्यान्मन्दमिति भाव: ।। 24 ।।
Adhyaya 5 Sloka 25 समदर्शित्वरूपज्ञानविपाकसिद्ध्यर्थंम् अनुष्ठानप्रकारो हि *न प्रहृष्येत्(20) इत्यादिनोच्यते । तत्र हर्षोद्वेगनिवृत्ति:, बाह्यविषयनिस्सङ्गत्वम्, तदर्थदोषदर्शनम्, कामक्रोधवेगनिवारणम्, आत्मन्येव सर्वविधभोग्यताकल्पनं च क्रमात् श्लोकपञ्चकेनोक्तम् । अथ प्रागुक्तद्वन्द्वसहत्वादिस्मारणपूर्वकं सर्वभूतहिते रतत्वं नाम समदर्शित्वेऽत्यन्तान्तरङ्गं साधनमुपदिश्यते *लभन्ते इति श्लोकेन । छिन्नद्वैधा: इत्यनेन भेदस्वरूपनिषेधभ्रमव्युदासायाह *शीतोष्णादिद्वन्द्वैर्विमुक्ता इति । *द्वैधशब्दस्यात्र संशयशब्दस्यात्र संशयाद्यर्थत्वं चानुचितमिति भाव: । नियन्तव्येषु प्रधानं मन इह *आत्मशब्देनोच्यते । नियमनं च तस्योचितविषयावस्थापनमित्यभिप्रायेण आत्मन्येव नियमितमनस इत्युक्तम् । ``श्रूयतां धर्मसर्वस्वं श्रुत्वा चैवावधार्यताम् । आत्मन: प्रतिकूलानि परेषां न समाचरेत्'' इति *पञ्चमवेदद्रष्टा परमर्षिणा निर्णीतोऽयमर्थं इति ज्ञापनाय *आत्मवदिति दृष्टान्त:, *हितेष्वेवेत्यवधारणं च । *सर्वशब्दोऽत्र दृष्टान्तभूतं स्वात्मानम्, आत्मान्तरं च संगृह्णातीति भाव: । एवमवस्थितस्य परिशुद्धान्योन्यसदृशात्मस्वरूपसाक्षात्कारवत्त्वमृषिशब्देन विवक्षितमिति ज्ञापनायाह *द्रष्टार इति । एवंविधसाक्षात्कारसिद्धौ अनिष्टनिवृत्तिरिष्टप्राप्तिश्च *क्षीणकल्मषा: ब्रह्मनिर्वाणं लभन्ते इत्युभाभ्यामुच्यत इत्याह *य एवंभूता इति । `न हि ज्ञानेन सदृशं पवित्रमिह विद्यते' (भ.गी 4.38) इति ज्ञानस्य कल्मषनिवर्तकत्वं प्रागेवोक्तमिह स्मारितम् ।। 25 ।।
Adhyaya 5 Sloka 26 एवं षड्भि: श्लोकै: समदर्शित्वसाधकमनुष्ठानप्राकारमुपदिश्यत तत्र शीघ्रप्रवृत्तिसिद््धयर्थं फलस्याविलम्बित्वमनन्तरमुच्यत इत्यभिप्रायेणाह *उक्तलक्षणानामिति । कामक्रोधवियुक्ततोक्ति: `शक्नोति' (23) इति श्लोकार्थानुवाद: । क्रोधनिवृत्त्यैव सर्वभूतहितेरतत्वमित्यपि(ति) सूचितम् । *यतीनामित्यत्र रूढेरयुक्तत्वात् प्रकृतिप्रत्य़यार्थवैशद्याय *यतनशीलानामित्युक्तम् । तेन `न प्रहृष्येत्' (20) इति श्लोकद्वयार्थो ऽनूदित: । *यतचेतसामित्येतत् आत्मन्येव सर्वाकारकल्पनानुवाद इति दर्शयितुं *नियमितमनसामिति उक्तम् । *विजितात्मनामित्यनेन दोषप्रदर्शनेनान्त:करणावर्जनपरस्य `ये हि' (22) इति श्लोकस्यार्थ: सूचित इति प्रदर्शनाय *विजितमनसामित्युक्तम् । एवं पुनरुक्तिपरिहाराज्ञानात् *विदितात्मनामिति परै: पठितम् । *अभितो वर्तते इत्यत्यन्त आसन्नकालत्वं विवक्षितमिति दर्शयति- एवंभूतानामिति । हस्तस्थम्, न तु हस्तोद्धृतदण्डादिग्राह्यफलादिवद्व्यवहितलाभमितिभाव: ।। 26 ।।
Adhyaya 5 Sloka 27  to 28 ``ज्ञानकर्मात्मिके निष्ठे योगलक्ष्ये सुसंस्कृते ।आत्मानुभूतिसिद्ध्यर्थे पूर्वषट्केन चोदिते ।।'' (सं 2)इति *सग्रहमनुसंदधान उत्तरश्लोकानां सङ्गतिमाह *उक्तं कर्मयोगमिति । स्पर्शशब्दस्यात्रानुभवपरस्यानुभाव्यार्थज्ञापनाय *विषयस्पर्शानिति उक्तम् । फलितमाह *बाह्येन्द्रियव्यापारं सर्वमुपसंहृत्येति । `उपविश्याऽऽसने' (भ.गी 6.12) इत्यादिवक्ष्यमाणानुसन्धानेन योगयोग्येत्यादि उक्तम्। *चक्षु: इत्येकवचनं करणाकारैक्यादिति दर्शयितुं *चक्षुषी इत्युक्तम् । `संप्रेक्ष्य नासिकाग्रम्' (भ.गी 6.13) इति वक्ष्यमाणेन `नासाग्रन्यस्तलोचन:' इत्यादिप्रकरणान्तरोक्त्या च *भ्रुवोन्तरे कृत्वा इत्यस्यैकार्थ्यमाह *नासाग्र इति । नासाभ्यन्नरसञ्चारमात्रस्य स्वत:सिद्धस्य विधेयत्वायोगात् *समौ कृत्वा इत्येतदेव विधेयमिति दर्शयितुं *नासाभ्यन्तरचारिणौ प्राणापानावित्यनुवाद: । अपानस्य नासाभ्यन्तरसञ्चारव्यञ्जनाय *उच्छ्वासनि[श]श्वासावित्युक्तम् । एक एव हि वायुर्नासापुटेन निष्क्रामन् प्रविशंश्च प्राणोऽपान इति चोच्यते । वृत्तिस्थानादिसाम्यायोगात् गतिसाम्योक्ति: । न दीर्घमुच्छ्वसन्, नापि नि[श]श्वसन्नित्यर्थ: । साक्षात्कारात्यन्ताव्यवहितपूर्वावस्थाविषयत्वात् *यतशब्दस्य *प्रवृत्त्यनर्हेत्यर्थ उक्त: । `स्पर्शान् कृत्वा बहिर्ब्राह्यान्' इत्यत्र प्रवृत्तिनिवारणम्; `यतेन्द्रिय:' इत्यादौ तु तत्फलभूता प्रवृत्त्यनर्हतेत्यपुनरुक्तिरिति भाव:। ज्ञानार्थधातौ निष्पन्नस्य मुनिशबदस्य योगावस्थायाम् आत्मसाक्षात्काररूपज्ञानविशेषे तात्पर्यमाह *आत्मावलोकनशील इति । अत्र वाचंयमत्वादप्यन्तरङ्गभूतोऽयमित्यर्थ इति भाव: । *सदाशब्दाभिप्रेतं व्यनक्ति *साध्यदशायामिवेति । *मुक्त एव । मुक्तप्राय इत्यर्थ: ।। 27-28 ।।
Adhyaya 5 Sloka 29 अध्यायारम्भे, ``संन्यासं कर्मणां कृष्ण'' (1) इत्यादिना वैषम्ये पृष्टे ज्ञानयोगस्य दुष्करत्वादिकम्, कर्मयोगस्य सौकर्यम् शैघ्र्यं चोक्तम् । ततश्च सेतिकर्तव्यताकसशिरस्ककर्मयोगो विशदीकृत: अथात्रोपसंहारेऽपि प्राक्प्रश्नोत्तरतया प्रकान्तसौकर्यादिकमेव प्रकारान्तरेण स्थिरीक्रियत इत्यभिप्रायेणाह *उक्तस्येति । अत्र *कर्मयोगशब्देन दैवमेव (भ.गी 4.24) इत्याद्युक्तप्रातिस्विकप्रधानांशो गृहीत:; *नित्यनैमित्तिककर्मेतिकर्तव्यताकस्येत्यनेन सर्वकर्मयोगभेदनिष्ठानां ज्ञानयोगभक्तियोगनिष्ठानां चावर्जनीय: साधारणांश: । *सुशकत्वम् अनिर्वेदेन प्रवृत्तिविषयत्वम् । *शान्तिशब्दोऽत्र न भगवत्प्राप्तिरूपमोक्षपर:; जीवोपासनप्रकरणत्वात् । नापि कर्मयोगसाध्यफलपर:, ततोऽप्युक्तस्य प्रसिद्धिस्वारस्यानुरोधिन: कर्मा(ङ्गापग)ङ्गोपशमस्य वक्तुमुचितत्वात्; ज्ञात्वा इत्यत्रानुष्ठायेत्यध्याहारसापेक्षत्वप्रसङ्गात् । अत: `सुखं बन्धात्प्रमुच्यते'(भ.गी 5.3) इत्यादिनोक्तं मन:क्लेशशान्त्यादिरूपं सुखमत्र शान्तिशब्देन विवक्षितमित्यभिपायेणाह *कर्मयोगकरण एव सुखमृच्छतीति । भगवत्समानाधिकरणतया सर्वलोकप्रतिसंबन्धिकतया च महेश्वरशब्दस्यात्र न रूढिविशेषेण प्रवृत्तिरित्याह *सर्वेषां लोकेश्वराणामपीति । सर्वेषां लोकानां महान्तमीश्वरमित्येव तु समासार्थ: । तत्र प्रमाणमाह *तमीश्वराणामिति । श्रुतावपि महेश्वरशब्द: सप्रतिसंबन्धिकत्वात् परमत्वविशेषणाच्च न रूढ:; तद्वदत्रापि ।सर्वशब्दासङ्कोचान्महत्त्वविशेषणाच्च रुद्रादिलोकेश्वरान्तरव्यवच्छेद उक्त: । सर्वेश्वरेश्वर: कृष्ण:'(वि.ध 74.44) इति हि स्मर्यते । कर्मयोगस्य दुःखरूपस्य अनुष्ठानदशायामेव कथं सुखमिति शङ्कां विशेषणत्रयेण व्युदस्यति *मामित्यादिना । महोदारसार्वभौमप्रियसखसेवायामिव कर्मयोगे सुखबुद्ध्यैव प्रवर्तत इति भाव: । *मदाराधनरूप: कर्मयोग इत्यनेन *भोक्तारं यज्ञतपसाम् इत्यस्यार्थो विवृत: । यज्ञास्तपांसि च कर्मयोगवर्गोपलक्षणमिति भाव:। सौहार्दस्य प्रयोजनान्तरनिरपेक्षसमाराधनहेतुत्वे लोकदृष्टान्तमाह *सुहृद इति । *सर्व इति । न केवलं शास्त्रनिष्ठा:, किंतु पामरा:, तिर्यञ्चोऽपि केचित् स्वेषु सौहार्दवन्तं पुरुषं[हि] इङ्गिताकारैरुपलक्ष्य तावन्मात्रेण संप्रीतास्तदनुवर्तनमतिप्रयत्नेन कुर्वन्तीत्यर्थ: । पुरुषान्तरवत् ऐश्वर्यमदगर्वमूलदौर्मुख्यादिवर्जनं चास्य सुहृत्त्वेन लभ्यते ।।29।।।। इति श्रीमद्गीताभाष्यटीकायां तात्पर्यचन्द्रिकायां पञ्चमोऽध्याय: ।। 5 ।।
