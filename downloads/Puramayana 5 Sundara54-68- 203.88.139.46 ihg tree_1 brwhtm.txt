।। सुन्दरकाण्डः ।।
।। श्लोकः ।।
(54सर्गतः 68सर्गपर्यन्तम्)
वीक्षमाणस्ततो लङ्कां कपिः कृतमनोरथः ।
वर्धमानसमुत्साहः कार्यशेषमचिन्तयत् ।। 5.54.1 ।।
किं नु खल्ववशिष्टं मे कर्तव्यमिह साम्प्रतम् । 
यदेषां रक्षसां भूयः सन्तापजननं भवेत् ।। 5.54.2 ।।
वनं तावत् प्रमथितं प्रकृष्टा राक्षसा हताः । 
बलैकदेशः क्षपितः शेषं दुर्गविनाशनम् ।। 5.54.3 ।।
दुर्गे विनाशिते कर्म भवेत् सुखपरिश्रमम् । 
अल्पयत्नेन कार्येऽस्मिन् मम स्यात् सफलः श्रमः ।। 5.54.4 ।।
यो ह्ययं मम लांगूले दीप्यते हव्यवाहनः । 
अस्य सन्तर्पणं न्याय्यं कर्तुमेभिर्गृहोत्तमैः ।। 5.54.5 ।।
ततः प्रदीप्तलाङ्गूलः सविद्युदिव तोयदः । 
भवनाग्रेषु लङ्काया विचचार महाकपिः ।। 5.54.6 ।।
गृहाद् गृहं राक्षसानामुद्यानानि च वानरः । 
वीक्षमाणो ह्यसन्त्रस्तः प्रासादांश्च चचार सः ।। 5.54.7 ।।
अवप्लुत्य महावेगः प्रहस्तस्य निवेशनम् । 
अग्निं तत्र स निक्षिप्य श्वसनेन समो बली ।। 5.54.8 ।।
ततोऽन्यत् पुप्लुवे वेश्म महापार्श्वस्य वीर्यवान् । 
मुमोच हनुमानग्निं कालानलशिखोपमम् ।। 5.54.9 ।।
वज्रदंष्ट्रस्य च तथा पुप्लुवे स महाकपिः ।
शुकस्य च महातेजाः सारणस्य च धीमतः । 
तथा चेन्द्रजितो वेश्म ददाह हरियूथपः ।। 5.54.10 ।।
जम्बुमालेः सुमालेश्च ददाह भवनं ततः ।। 5.54.11 ।।
रश्मिमकेतोश्च भवनं सूर्यशत्रोस्तथैव च । 
ह्रस्वकर्णस्य दंष्ट्रस्य रोमशस्य च रक्षसः ।। 5.54.12 ।।
युद्धोन्मत्तस्य मत्तस्य ध्वजग्रीवस्य रक्षसः । 
विद्युज्जिह्वस्य घोरस्य तथा हस्तिमुखस्य च ।। 5.54.13 ।।
करालस्य पिशाचस्य शोणिताक्षस्य चैव हि । 
कुम्भकर्णस्य भवनं मकराक्षस्य चैव हि ।। 5.54.14 ।।
यज्ञशत्रोश्च भवनं ब्रह्मशत्रोस्तथैव च ।
नरान्तकस्य कुम्भस्य निकुम्भस्य दुरात्मनः ।। 5.54.15 ।।
वर्जयित्वा महातेजा विभीषणगृहं प्रति । 
क्रममाणः क्रमेणैव ददाह हरिपुङ्गवः ।। 5.54.16 ।।
तेषु तेषु महार्हेषु भवनेषु महायशाः ।
गृहेष्वृद्धिमतामृद्धिं ददाह स महाकपिः ।। 5.54.17 ।।
सर्वेषां समतिक्रम्य राक्षसेन्द्रस्य वीर्यवान् ।
आससादाथ लक्ष्मीवान् रावणस्य निवेशनम् ।। 5.54.18 ।।
ततस्तस्मिन् गृहे मुख्ये नानारत्नविभूषिते । 
मेरुमन्दरसङ्काशे सर्वमङ्गलशोभिते ।। 5.54.19 ।।
प्रदीप्तमग्निमुत्सृज्य लाङ्गूलाग्रे प्रतिष्ठितम् । 
ननाद हनुमान् वीरो युगान्तजलदो यथा ।। 5.54.20 ।।
श्वसनेन च संयोगादतिवेगो महाबलः । 
कालाग्निरिव जज्वाल प्रावर्धत हुताशनः ।। 5.54.21 ।।
प्रदीप्तमग्निं पवनस्तेषु वेश्मस्वचारयत् । 
अभूच्छ्वसनसंयोगादतिवेगो हुताशनः ।। 5.54.22 ।।
तानि काञ्चनजालानि मुक्तामणिमयानि च ।
भवनान्यवशीर्यन्त रत्नवन्ति महान्ति च ।। 5.54.23 ।।
तानि भग्नविमानानि निपेतुर्वसुधातले । 
भवनानीव सिद्धानामम्बरात् पुण्यसंक्षये ।। 5.54.24 ।।
संजज्ञे तुमुलः शब्दो राक्षसानां प्रधावताम् । 
स्वगृहस्य परित्राणे भग्नोत्साहगतश्रियाम् ।
नूनमेषोऽग्निरायातः कपिरूपेण हा इति ।। 5.54.25 ।।
क्रन्दन्त्यः सहसा पेतुः स्तनन्दयधराः स्त्रियः । 
काश्चिदग्निपरीतेभ्यो हर्म्येभ्यो मुक्तमूर्धजाः ।। 5.54.26 ।।
पतन्त्यो रेजिरेऽभ्रेभ्यः सौदामिन्य इवाम्बरात् ।। 5.54.27 ।।
वज्रविद्रुमवैदूर्यमुकारजतसंहितान् । 
विचित्रान् भवनान् धातून् स्यान्दमानान् ददर्श सः ।। 5.54.28 ।।
नाग्निस्तृप्यति काष्ठानां तृणानां हरियूथपः । 
नाग्नेर्नापि विशस्तानां राक्षसानां वसुन्धरा ।। 5.54.29 ।।
क्वचित् किंशुकसङ्काशाः क्वचिच्छाल्मलिसन्निभाः ।
क्वचित् कुङ्कुमसङ्काशाः शिखा वह्नेश्चकाशिरे ।। 5.54.30 ।।
हनूमता वेगवता वानरेण महात्मना । 
लङ्कापुरं प्रदग्धं तद्रुद्रेण त्रिपुरं यथा ।। 5.54.31 ।।
ततस्तु लङ्कापुरपर्वताग्रे समुत्थितो भीमपराक्रमोऽग्निः । 
प्रमार्य चूडावलयं प्रदीप्तो हनूमता वेगवता विसृष्टः ।। 5.54.32 ।।
युगान्तकालानलतुल्यवेगः समारुतोऽग्निर्ववृधे दिविस्पृक् । 
विधूमरश्मिर्भवनेषु सक्तो रक्षश्शरीराज्य समर्पितार्चिः ।। 5.54.33 ।।
आदित्यकोटीसदृशः सुतेजा लङ्कां समाप्तां परिवार्य तिष्ठन् । 
शब्दैरनेकैरशनिप्ररूढैर्भिन्दन्निवाण्डं प्रबभौ महाग्निः ।। 5.54.34 ।।
तत्राम्बरादग्निरतिप्रवृद्धो रूक्षप्रभः किंशुकपुष्पचूडः । 
निर्वाणधूमाकुलराजयश्च नीलोत्पलाभाः प्रचकाशिरेऽभ्राः ।। 5.54.35 ।।
वज्री महेन्द्रस्त्रिदशेश्वरो वा साक्षाद्यमो वा वरुणोऽनिलो वा ।
रुद्रोऽग्निरर्को धनदश्च सोमो न वानरोऽयं स्वयमेव कालः ।। 5.54.36 ।।
किं ब्रह्मणः सर्वपितामहस्य सर्वस्य धातुश्चतुराननस्य ।
इहागतो वाग्रूपधारी रक्षोपसंहारकरः प्रकोपः ।। 5.54.37 ।।
किं वैष्णवं वा कपिरूपमेत्य रक्षोविनाशाय परं सुतेजः । 
अनन्तमव्यक्तमचिन्त्यमेकं स्वमायया साम्प्रतमागतं वा ।। 5.54.38 ।।
इत्येवमूचुर्बहवो विशिष्टा रक्षोगणास्तत्र समेत्य सर्वे ।
सप्राणिसङ्घां सगृहां सवृक्षां दग्धां पुरीं तां सहसा समीक्ष्य ।। 5.54.39 ।।
ततस्तु लङ्का सहसा प्रदग्धा सराक्षसा साश्वरथा सनागा । 
सपक्षिसङ्घा समृगा सवृक्षा रुरोद दीना तुमुलं सशब्दम् ।। 5.54.40 ।।
हा तात हा पुत्रक कान्त मित्र हा जीवितं भोगयुतं सुपुण्यम् ।
रक्षोभिरेवं बहुधा ब्रुवद्भिः शब्दः कृतो घोरतरः सुभीमः ।। 5.54.41 ।।
हुताशनज्वालसमावृता सा हतप्रवीरा परिवृत्तयोधा । 
हनूमतः क्रोधबलाभिभूता बभूव शापोपहतेव लङ्का ।। 5.54.42 ।।
स सम्भ्रमत्रस्तविषण्णराक्षसां समुज्ज््वलज्ज्वालहुताशनाङ्किताम् ।
ददर्श लङ्कां हनुमान् महामनाः स्वयम्भुकोपोपहतामिवावनिम् ।। 5.54.43 ।।
भङ्क्त्वा वनं पादपरत्नसङ्कुलं हत्वा तु रक्षांसि महान्ति संयुगे । 
दग्ध्वा पुरीं तां गृहरत्नमालिनीं तस्थौ हनूमान् पवनात्मजः कपिः ।। 5.54.44 ।।
त्रिकूटशृङ्गाग्रतले विचित्रे प्रतिष्ठितो वानरराजसिंहः ।
प्रदीप्तलाङ्गूलकृतार्चिमाली व्यराजतादित्य इवांशुमाली ।। 5.54.45 ।।
स राक्षसांस्तान् सुबहूंश्च हत्वा वनं च भङ्क्त्वा बहुपादपं तत् ।
विसृज्य रक्षोभवनेषु चाग्निं जगाम रामं मनसा महात्मा ।।
[ततो महात्मा हनुमान् मनस्वी निशाचराणां क्षतकृत् कृतार्थः ।
रामस्य नाथस्य जगत््त्रयाणां श्रीपादमूलं मनसा जगाम ।।] ।। 5.54.46 ।।
ततस्तु तं वानरवीरमुख्यं महाबलं मारुततुल्यवेगम् । 
महामतिं वायुसुतं वरिष्ठं प्रतुष्टुवुर्देवगणाश्च सर्वे ।। 5.54.47 ।।
भङ्क्त्वा वनं महातेजा हत्वा रक्षांसि संयुगे ।
दग्ध्वा लङ्कापुरीं रम्यां रराज स महाकपिः ।। 5.54.48 ।।
तत्र देवाः सगन्धर्वाः सिद्धाश्च परमर्षयः । 
दृष्ट्वा प्रदग्धां तां विस्मयं परमं गताः ।। 5.54.49 ।।
तं दृष्ट्वा वानरश्रेष्ठं हनुमन्तं महाकपिम् । 
कालाग्निरिति सञ्चिन्त्य सर्वभूतानि तत्रसुः ।। 5.54.50 ।।
देवाश्च सर्वे मुनिपुङ्गवाश्च गन्धर्वविद्याधरनागयक्षाः । 
भूतानि सर्वाणि महान्ति तत्र जग्मुः परां प्रीतिमतुल्यरूपाम् ।। 5.54.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे चतुष्पञ्चाशः सर्गः ।। 5.54 ।।
लङ्कां समस्तां सन्दीप्य लाङ्गूलाग्निं महाबलः । 
निर्वापयामास तदा समुद्रे हरिसत्तमः ।। 5.55.1 ।।
सन्दीप्यमानां विध्वस्तां त्रस्तरक्षोगणां पुरीम् । 
अवेक्ष्य हनुमान् लङ्कां चिन्तयामास वानरः ।। 5.55.2 ।।
तस्याभूत् सुमहांस्त्रासः कुत्सा चात्मन्यजायत । 
लङ्कां प्रदहता कर्म किंस्वित् कृतमिदं मया ।। 5.55.3 ।।
धन्यास्ते पुरुषश्रेष्ठा ये बुद्ध्या कोपमुत्थितम् ।
निरुन्धन्ति महात्मानो दीप्तमग्निमिवाम्भसा ।। 5.55.4 ।।
क्रुद्धः पापं न कुर्यात् कः क्रुद्धो हन्याद् गुरूनपि । 
क्रुद्धः परुषया वाचा नरः साधूनधिक्षिपेत् ।। 5.55.5 ।।
वाच्यावाच्यं प्रकुपितो न विजानाति कर्हिचित् ।
नाकार्यमस्ति क्रुद्धस्य नावाच्यं विद्यते क्वचित् ।। 5.55.6 ।।
यः समुत्पतितं क्रोधं क्षमयैव निरस्यति । 
यथोरगस्त्वचं जीर्णां स वै पुरुष उच्यते ।। 5.55.7 ।।
धिगस्तु मां सुदुर्बुद्धिं निर्लज्जं पापकृत्तमम् ।
अचिन्तयित्वा तां सीतामग्निदं स्वामिघातकम् ।। 5.55.8 ।।
यदि दग्धा त्वियं लङ्का नूनमार्यापि जानकी । 
दग्धा तेन मया भर्तुर्हतं कार्यमजानता ।। 5.55.9 ।।
यदर्थमयमारम्भस्तत्कार्यमवसादितम् । 
मया हि दहता लङ्कां न सीता परिरक्षिता ।। 5.55.10 ।।
ईषत्कार्यमिदं कार्यं कृतमासीन्न संशयः ।
तस्य क्रोधाभिभूतेन मया मूलक्षयः कृतः ।। 5.55.11 ।।
विनष्टा जानकी नूनं न ह्यदग्धः प्रदृश्यते ।
लङ्कायां कश्चिदुद्देशः सर्वा भस्मीकृता पुरी ।। 5.55.12 ।।
यदि तद्विहतं कार्यं मम प्रज्ञाविपर्ययात् । 
इहैव प्राणसंन्यासो ममापि ह्यद्य रोचते ।। 5.55.13 ।।
किमग्नौ निपताम्यद्य अहोस्विद्वडवामुखे ।
शरीरमाहो सत्त्वानां दद्मि सागरवासिनाम् ।। 5.55.14 ।।
कथं हि जीवता शक्यो मया द्रष्टुं हरीश्वरः । 
तौ वा पुरुषशार्दूलौ कार्यसर्वस्वघातिना ।। 5.55.15 ।।
मया खलु तदेवेदं रोषदोषात् प्रदर्शितम् । 
प्रथितं त्रिषु लोकेषु कपित्वमनवस्थितम् ।। 5.55.16 ।।
धिगस्तु राजसं भावमनीशमनवस्थितम् । 
ईश्वरेणापि यद्रागान्मया सीता न रक्षिता ।। 5.55.17 ।।
विनष्टायां तु सीतायां तावुभौ विनशिष्यतः । 
तयोर्विनाशे सुग्रीवः सबन्धुर्विनशिष्यति ।। 5.55.18 ।।
एतदेव वचः श्रुत्वा भरतो भ्रातृवत्सलः । 
धर्मात्मा सहशत्रुघ्नः कथं शक्ष्यति जीवितुम् ।। 5.55.19 ।।
इक्ष्वाकुवंशे धर्मिष्ठे गते नाशमसंशयम् ।
भविष्यन्ति प्रजाः सर्वाः शोकसन्तापपीडिताः ।। 5.55.20 ।।
तदहं भाग्यरहितो लुप्तधर्मार्थसंग्रहः । 
रोषदोषपरीतात्मा व्यक्तं लोकविनाशनः ।। 5.55.21 ।।
इति चिन्तयस्तस्य निमित्तान्युपपेदिरे ।
पूर्वमप्युपलब्धानि साक्षात्पुनरचिन्तयत् ।। 5.55.22 ।।
अथवा चारुसर्वाङ्गी रक्षिता स्वेन तेजसा । 
न नशिष्यति कल्याणी नाग्निरग्नौ प्रवर्तते ।। 5.55.23 ।।
न हि धर्मात्मनस्तस्य भार्याममिततेजसः । 
स्वाचारित्राभिगुप्तां तां स्प्रष्टुमर्हति पावकः ।। 5.55.24 ।।
नूनं रामप्रभावेन वैदेह्याः सुकृतेन च । 
यन्मां दहनकर्माऽयं नादहद्धव्यवाहनः ।। 5.55.25 ।।
त्रयाणां भरतादीनां भार्तॄणां देवता च या । 
रामस्य च मनःकान्ता सा कथं विनशिष्यति ।। 5.55.26 ।।
यद्वा दहनकर्माऽयं सर्वत्र प्रभुरव्ययः । 
न मे दहति लाङ्गूलं कथमार्यां प्रधक्ष्यति ।। 5.55.27 ।।
पुनश्चाचिन्तयत्तत्र हनुमान् विस्मितस्तदा । 
हिरण्यनाभस्य गिरेर्जलमध्ये प्रदर्शनम् ।। 5.55.28 ।।
तपसा सत्यवाक्येन अनन्यत्वाच्च भर्तरि ।
अपि सा निर्दहेदग्निं न तामग्निः प्रधक्ष्यति ।। 5.55.29 ।।
स तथा चिन्तयंस्तत्र देव्या धर्मपरिग्रहम् । 
शुश्राव हनुमान् वाक्यं चारणानां महात्मनाम् ।। 5.55.30 ।।
अहो खलु कृतं कर्म दुष्करं हि हनूमता ।
अग्निं विसृजताऽभीक्ष्णं भीमं राक्षसवेश्मनि ।। 5.55.31 ।।
प्रपलायितरक्षः स्त्रीबालवृद्धसमाकुला । 
जनकोलाहलाध्माता क्रन्दन्तीवाद्रिकन्दरे ।। 5.55.32 ।।
दग्धेयं नगरी सर्वा साट्टप्राकारतोरणा । 
जानकी न च दग्धेति विस्मयोऽद्भुत एव नः ।। 5.55.33 ।।
स निमित्तैश्च दृष्टार्थैः कारणैश्च महागुणैः । 
ऋषिवाक्यैश्च हनुमानभवत् प्रीतभानसः ।। 5.55.34 ।।
ततः कपिः प्राप्तमनोरथार्थस्तामक्षतां राजसुतां विदित्वा । 
प्रत्यक्षतस्तां पुनरेव दृष्ट्वा प्रतिप्रयाणाय मतिं चकार ।। 5.55.35 ।।
		इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे पञ्चपञ्चाशः सर्गः ।। 5.55 ।।
ततस्तु शिंशुपामूले जानकीं पर्यवस्थिताम् । 
अभिवाद्याब्रवीद्दिष्ट्या पश्यामि त्वामिहाक्षताम् ।। 5.56.1 ।।
ततस्तं प्रस्थितं सीता वीक्षमाणा पुनः पुनः ।
भर्तृस्नेहान्वितं वाक्यं हनुमन्तमभाषत ।। 5.56.2 ।।
काममस्य त्वमेवैकः कार्यस्य परिसाधने । 
पर्याप्तः परवीरघ्न यशस्यस्ते बलोदयः ।। 5.56.3 ।।
शरैस्तु सङ्कुलां कृत्वा लङ्कां परबलार्दनः । 
मां नयेद्यदि काकुत्स्थस्तत्तस्य सदृशं भवेत् ।। 5.56.4 ।।
तद्यथा तस्य विक्रान्तमनुरूपं महात्मनः ।
भवत्याहवशूरस्य तथा त्वमुपपादय ।। 5.56.5 ।।
तदर्थोपहितं वाक्यं प्रश्रितं हेतुसंहितम् । 
निशम्य हनुमांस्तस्या वाक्यमुत्तरमब्रवीत् ।। 5.56.6 ।।
क्षिप्रमेष्यति काकुत्स्थो हर्यृक्षप्रवरैर्वृतः । 
यस्ते युधि विजित्यारीन् शोकं व्यपनयिष्यति ।। 5.56.7 ।।
एवमाश्वास्य वैदेहीं हनुमान् मारुतात्मजः । 
गमनाय मतिं कृत्वा वैदेहीमभ्यवादयत् ।। 5.56.8 ।।
ततः स कपिशार्दूलः स्वामिसन्दर्शनोत्सुकः । 
आरुरोह गिरिश्रेष्ठमरिष्टमरिमर्दनः ।। 5.56.9 ।।
तुङ्गपद्मकजुष्टाभिर्नीलाभिर्वनराजिभिः । 
सोत्तरीयमिवाम्भोदैः श्रृङ्गान्तरविलम्बिभिः ।। 5.56.10 ।।
बोध्यमानमिव प्रीत्या दिवाकरकरैः शुभैः ।
उन्मिषन्तमिवोद्धूतैर्लोचनैरिव धातुभिः ।। 5.56.11 ।।
तोयौघनिस्वनैर्मन्द्रैः प्राधीतमिव पर्वतम् । 
प्रगीतमिव विस्पष्टैर्नानाप्रस्रवणस्वनैः ।। 5.56.12 ।।
देवदारुभिरत्युच्चैरूर्ध्वबाहुमिव स्थितम् ।
प्रपातजलनिर्घोषैः प्राक्रृष्टमिव सर्वतः ।। 5.56.13 ।।
वेपमानमिव श्यामैः कम्पमानैः शरद्घनैः । 
वेणुभिमारुतोद्धूतैः कूजन्तमिव कीचकैः ।। 5.56.14 ।।
निःश्वसन्तमिवामर्षाद््घोरैराशीविषोत्तमैः । 
नीहारकृतगम्भीरैर्ध्यायन्तमिव गह्वरैः ।। 5.56.15 ।।
मेघपादनिभैः पादैः प्रक्रान्तमिव सर्वतः । 
जृम्भमाणमिवाकाशे शिखरैरभ्रमालिभिः ।। 5.56.16 ।।
कूटैश्च बहुधाकीर्णैः शोभितं बहुकन्दरैः ।
सालतालाश्वकर्णैश्च वंशैश्च बहुभिर्वृतम् ।। 5.56.17 ।।
लतावितानैर्विततैः पुष्पवद्भिरलङ्कृतम् ।
नानामृगगणाकीर्णं धातुनिष्यन्दभूषितम् । 
बहुप्रस्रवणोपेतं शिलासञ्चयसङ्कटम् ।। 5.56.18 ।।
महर्षियक्षगन्धर्वकिन्नरोरगसेवितम् ।
लतापादपसङ्घातं सिंहाध्युषितकन्दरम् ।। 5.56.19 ।।
व्याघ्रसङ्घसमाकीर्णं स्वादुमूलकफलद्रुमम् ।। 5.56.20 ।।
तमारुरोह हनुमान् पर्वतं पवनात्मजः । 
रामदर्शनशीघ्रेण प्रहर्षेणाभिचोदितः ।। 5.56.21 ।।
तेन पादतलाक्रान्ता रम्येषु गिरिसानुषु । 
सघोषाः समशीर्यन्त शिलाश्चूर्णीकृतास्ततः ।। 5.56.22 ।।
स तमारुह्य शैलेन्द्रं व्यवर्धत व्यवर्धत महाकपिः । 
दक्षिणादुत्तरं पारं प्रार्थयन् लवणाम्भसः ।। 5.56.23 ।।
अधिरूह्य ततो वीरः पर्वतं पवनात्मजः ।
ददर्श सागरं भीमं मीनोरगनिषेवितम् ।। 5.56.24 ।।
स मारुत इवाकाशं मारुतस्यात्मसम्भवः । 
प्रपेदे हरिशार्दूलो दक्षिणादुत्तरां दिशम् ।। 5.56.25 ।।
स तदा पीडितस्तेन कपिना पर्वतोत्तमः । 
ररास सह तैर्भूतैः प्रविशन् वसुधातलम् ।
कम्पमानैश्च शिखरैः पतद्भिरपि च द्रुमैः ।। 5.56.26 ।।
तस्योरुवेगोन्मथिताः पादपाः पुष्पशालिनः । 
निपेतुर्भूतले रुग्णाः शक्रायुधहता इव ।। 5.56.27 ।।
कन्दरान्तरसंस्थानां पीडितानां महौजसाम् ।
सिंहानां निनदो भीमो नभो भिन्दन् स शुश्रुवे ।। 5.56.28 ।।
स्रस्तव्याविद्धवसना व्याकुलीकृतभूषणाः । 
विद्याधर्यः समुत्पेतुः सहसा धरणीधरात् ।। 5.56.29 ।।
अतिप्रमाणा बलिनो दीप्तजिह्वा महाविषाः । 
निपीडितशिरोग्रीवा व्यवेष्टन्त महाहयः ।। 5.56.30 ।।
किन्नरोरगगन्धर्वयक्षविद्याधरास्तदा । 
पीडितं तं नगवरं त्यक्त्वा गगनमास्थिताः ।। 5.56.31 ।।
स च भूमिधरः श्रीमान् बलिना तेन पीडितः । 
सवृक्षशिखरोदग्रः प्रविवेश रसातलम् ।। 5.56.32 ।।
दशयोजनविस्तारस्त्रिंशद्योजनमुच्छ्रितः । 
धरण्यां समतां यातः स बभूव धराधरः ।। 5.56.33 ।।
स लिलङ्घयिषुर्भीमं सलीलं लवणार्णवम् ।
कल्लोलास्फालवेलान्तमुत्पपात नभो हरिः ।। 5.56.34 ।।
		इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे षट्पञ्चाशः सर्गः ।। 5.56 ।।
[आप्लुत्य च महावेगः पक्षवानिव पर्वतः ।] 
सचन्द्रकुमुदं रम्यं सार्ककारण्डवं शुभम् ।
तिष्यश्रवणकादम्बमभ्रशैवालशाद्वलम् ।। 5.57.1 ।।
पुलर्वसुमहामीनं लोहिताङ्गमहाग्रहम् । 
ऐरावतमहाद्वीपं स्वातीहंसविलोलितम् ।। 5.57.2 ।।
वातसङ्घातजातोर्मिचन्द्रांशुशिशिराम्बुमत् ।
भुजङ्गयक्षगन्धर्वप्रबुद्धकमलोत्पलम् ।। 5.57.3 ।।
हनुमान् मारुतगतिर्महानौरिव सागरम् । 
अपारमपरिश्रान्तः पुप्लुवे गगनार्णवम् ।। 5.57.4 ।।
ग्रसमान इवाकाशं ताराधिपमिवोल्लिखन् । 
हरन्निव सनक्षत्रं गगनं सार्कमण्डलम् ।। 5.57.5 ।।
मारुतस्यात्मजः श्रीमान् कपिर्व्योमचरो महान् । 
हनुमान् मेघजालानि विकर्षन्निव गच्छति ।। 5.57.6 ।।
पाण्डरारुणवर्णानि नीलमाञ्जिष्ठकानि च ।
हरितारुणवर्णानि महाभ्राणि चकाशिरे ।। 5.57.7 ।।
प्रविशन्नभ्रजालानि निष्पतंश्च पुनः पुनः ।
प्रच्छन्नश्च प्रकाशश्च चन्द्रमा इव लक्ष्यते ।। 5.57.8 ।।
विविधाभ्रघनापन्नगोचरो धवलाम्बरः । 
दृश्यादृश्यतनुर्वीरस्तदा चन्द्रायतेऽम्बरे ।। 5.57.9 ।।
तार्क्ष्यायमाणो गगने बभासे वायुनन्दनः । 
दारयन् मेघवृन्दानि निष्पतंश्च पुनः पुनः ।। 5.57.10 ।।
नदन्नादेन महता मेघस्वनमहास्वनः ।
प्रवरान् राक्षसान् हत्वा नाम विश्राव्य चात्मनः ।। 5.57.11 ।।
आकुलां नगरीं कृत्वा व्यथयित्वा च रावणम् । 
अर्दयित्वा बलं घोरं वैदेहीमभिवाद्य च ।। 5.57.12 ।।
आजगाम महातेजाः पुनर्मध्येन सागरम् ।। 5.57.13 ।।
पर्वतेन्द्रं सुनाभं च समुपस्पृश्य वीर्यवान् । 
ज्यामुक्त इव नाराचो महावेगोऽभ्युपागतः ।। 5.57.14 ।।
स किंचिदनुसंप्राप्तः समालोक्य महागिरिम् । 
महेन्द्रमेघसङ्काशं ननाद हरिपुङ्गवः ।। 5.57.15 ।।
स पूरयामास कपिर्दिशो दश समन्ततः ।
नदन्नादेन महता मेघस्वनमहास्वनः ।। 5.57.16 ।।
स तं देशमनुप्राप्तः सुहृद्दर्शनलालसः । 
ननाद हरिशाद्रूलो लाङ्गूलं चाप्यकम्पयत् ।। 5.57.17 ।।
तस्य नानद्यमानस्य सुपर्णचरिते पथि । 
फलतीवास्य घोषेण गगनं सार्कमण्डलम् ।। 5.57.18 ।।
ये तु तत्रोत्तरे तीरे समुद्रस्य महाबलाः । 
पूर्वं संविष्ठिताः शूरा वायुपुत्रदिदृक्षवः ।। 5.57.19 ।।
महतो वायुनुन्नस्य तोयदस्येव गर्जितम् । 
शुश्रुवुस्ते तदा घोषमूरुवेगं हनूमतः ।। 5.57.20 ।।
ते दीनमनसः सर्वे शुश्रुवुः काननौकसः । 
वानरेन्द्रस्य निर्घोषं पर्जन्यनिनदोपमम् ।। 5.57.21 ।।
निशम्य नदतो नादं वानरास्ते समन्ततः । 
बभूवुरुत्सुकाः सर्वे सुहृद्दर्शनकाङ्क्षिणः ।। 5.57.22 ।।
जाम्बवान् स हरिश्रेष्ठः प्रीतिसंहृष्टमानसः । 
उपामन्त्र्य हरीन् सर्वानिदं वचनमब्रवीत् ।। 5.57.23 ।।
सर्वथा कृतकार्योऽसौ हनूमान्नात्र संशयः ।
न ह्यस्याकृतकार्यस्य नाद एवंविधो भवेत् ।। 5.57.24 ।।
तस्य बाहूरुवेगं च निनादं च महात्मनः । 
निशम्य हरयो हृष्टाः समुत्पेतुस्ततस्ततः ।। 5.57.25 ।।
ते नगाग्रान्नगाग्राणि शिखराच्छिखराणि च ।
प्रहृष्टाः समपद्यन्त हनूमन्तं दिदृक्षवः ।। 5.57.26 ।।
ते प्रीताः पादपाग्रेषु गृह्य शाखाः सुविष्ठिताः । 
वासांसीव प्रशाखाश्च समाविध्यन्त वानराः ।। 5.57.27 ।।
गिरिगह्वरसंलीनो यथा गर्जति मारुतः । 
एवं जगर्ज बलवान् हनूमान् मारुतात्मजः ।। 5.57.28 ।।
तमभ्रघनसङ्काशमापतन्तं महाकपिम् । 
दृष्ट्वा ते वानराः सर्वे तस्थुः प्राञ्जलयस्तदा ।। 5.57.29 ।।
ततस्तु वेगवांस्तस्य गिरेर्गिरिनिभः कपिः । 
निपपात महेन्द्रस्य शिखरे पादपाकुले ।। 5.57.30 ।।
हर्षेणापूर्यमाणोऽसौ रम्ये पर्वतनिर्झरे ।
छिन्नपक्ष इवाकाशात् पपात धरणीधरः ।। 5.57.31 ।।
ततस्ते प्रीतमनसः सर्वे वानरपुङ्गवाः ।
हनूमन्तं महात्मानं परिवार्योपतस्थिरे ।
परिवार्य च ते सर्वे परां प्रीतिमुपागताः ।। 5.57.32 ।।
प्रहृष्टवदनाः सर्वे तमरोगमुपागतम् ।
उपायनानि चादाय मूलानि च फलानि च ।
प्रत्यर्चयन् हरिश्रेष्ठं हरयो मारुतात्मजम् ।। 5.57.33 ।।
हनुमांस्तु गुरून् वृद्धान् जाम्बवत्प्रमुखांस्तदा । 
कुमारमङ्गदं चैव सोऽवन्दत महाकपिः ।। 5.57.34 ।।
स ताभ्यां पूजितः पूज्यः कपिभिश्च प्रसादितः । 
दृष्टा सीतेति विक्रान्तः संक्षेपेण न्यवेदयत् ।। 5.57.35 ।।
निषसाद च हस्तेन गृहीत्वा वालिनः सुतम् । 
रमणीये वनोद्देशे महेन्द्रस्य गिरेस्तदा ।। 5.57.36 ।।
हनुमानब्रवीद्धृष्टस्तदा तान् वानरर्षभान् ।। 5.57.37 ।।
अशोकवनिकासंस्था दृष्टा सा जनकात्मजा ।
रक्ष्यमाणा सुघोराभी राक्षसीभिरनिन्दिता ।। 5.57.38 ।।
एकवेणीधरा बाला रामदर्शनलालसा ।
उपवासपरिश्रान्ता जटिला मलिना कृशा ।। 5.57.39 ।।
ततो दृष्टेति वचनं महार्थममृतोपमम् ।
निशम्य मारुतेः सर्वे मुदिता वानरा भवन् ।। 5.57.40 ।।
क्ष्वेलन्त्यन्ये नदन्त्यन्ये गर्जन्त्यन्ये महाबलाः । 
चक्रुः किलिकिलामन्ये प्रतिगर्जन्ति चापरे ।। 5.57.41 ।।
केचिदुच्छ्रितलाङ्गूलाः प्रहृष्टाः कपिकुञ्जराः । 
अञ्चिता यतदीर्घाणि लांगूलानि प्रविव्यधुः ।। 5.57.42 ।।
अपरे च हनूमन्तं वानरा वारणोपमम् । 
आप्लुत्य गिरिशृङ्गेभ्यः संस्पृशन्ति स्म हर्षिताः ।। 5.57.43 ।।
उक्तवाक्यं हनूमन्तमङ्गदस्तमथाब्रवीत् । 
सर्वेषां हरिवीराणां मध्ये वचनमुत्तमम् ।। 5.57.44 ।।
सत्त्वे वीर्ये न ते कश्चित् समो वानर विद्यते । 
यदवप्लुत्य विस्तीर्णं सागरं पुनरागतः ।। 5.57.45 ।।
[जीवितस्य प्रदाता नस्त्वमेको वानरोत्तम । 
त्वत्प्रसादात् समेष्यामः सिद्धार्था राघवेण ह ।।]
अहो स्वामिनि ते भक्तिरहो वीर्यमहो धृतिः ।
दिष्ट्या दृष्टा त्वया देवी रामपत्नी यशस्विनी ।। 5.57.46 ।।
दिष्ट्या त्यक्ष्यति काकुत्स्थः शोकं सीतावियोगजम् ।
ततोऽङ्गदं हनूमन्तं जाम्बवन्तं च वानराः ।। 5.57.47 ।।
परिवार्य प्रमुदिता भेजिरे विपुलाः शिलाः । 
श्रोतुकामाः समुद्रस्य लङ्घनं वानरोत्तमाः ।। 5.57.48 ।।
दर्शनं चापि लङ्कायाः सीताया रावणस्य च । 
तस्थुः प्राञ्जलयः सर्वे हनुमद्वदनोन्मुखाः ।। 5.57.49 ।।
तस्थौ तत्राङ्गदः श्रीमान् वानरैर्बहुभिर्वृतः।
उपास्यमानो विबुधैर्दिवि देवपतिर्यथा ।। 5.57.50 ।।
हनूमता कीर्तिमता यशस्विना तथाऽङ्गदेनाङ्गदबद्धबाहुना ।
मुदा तदाध्यासितमुन्नतं महन्महीधराग्रं ज्वलितं श्रियाऽभवत् ।। 5.57.51 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे सप्तपञ्चाशः सर्गः ।। 5.57 ।।
ततस्तस्य गिरेः शृङ्गे महेन्द्रस्य महाबलाः । 
हनुमत्प्रमुखाः प्रीतिं हरयो जग्मुरुत्तमाम् ।। 5.58.1 ।।
तं ततः प्रीतिसंहृष्टः प्रीतिमन्तं महाकपिम् । 
जाम्बवान् कार्यवृत्तान्तमष्टच्छदनिलात्मजम् ।। 5.58.2 ।।
कथं दृष्टा त्वया देवी कथं वा तत्र वर्तते । 
तस्यां वा स कथंवृत्तः क्रूरकर्मा दशाननः।। 5.58.3 ।।
तत्त्वतः सर्वमेतन्नः प्रबूहि त्वं महाकपे । 
श्रुतार्थाश्चिन्तयिष्यामो भूयः कार्यविनिश्चयम् ।। 5.58.4 ।।
यश्चार्थस्तत्र वक्तव्यो गतैरस्माभिरात्मवान् ।
रक्षितव्यं च यत्तत्र तद्भवान् व्याकरोतु नः ।। 5.58.5 ।।
स नियुक्तस्ततस्तेन संप्रहृष्टतनूरुहः ।
प्रणम्य शिरसा देव्यै सीतायै प्रत्यभाषत ।। 5.58.6 ।।
प्रत्यक्षमेव भवतां महेन्द्राग्रात् खमाप्लुतः ।
उदधेर्दक्षिणं पारं कांक्षमाणः समाहितः ।। 5.58.7 ।।
गच्छतश्च हि मे घोरं विघ्नरूपमिवाभवत् । 
काञ्चनं शिखरं दिव्यं पश्यामि सुमनोहरम् ।। 5.58.8।।
स्थितं पन्थानमावृत्य मेने विघ्नं च तं नगम् ।। 5.58.9 ।।
उपसङ्गम्य तं दिव्यं काञ्चनं नगसत्तमम् । 
कृता मे मनसा बुद्धिर्भेत्तव्योऽयं मयेति च।। 5.58.10 ।।
प्रहतं च मया तस्य लांगूलेन महागिरेः ।
शिखरं सूर्यसङ्काशं व्यशीर्यत सहस्रधा ।। 5.58.11 ।।
व्यवसायं च तं बुद््ध्वा स होवाच महागिरिः । 
पुत्रेति मधुरां वाणीं मनः प्रह्लादयन्निव ।। 5.58.12 ।।
पितृव्यं चापि मां विद्धि सखायं मातरिश्वनः ।
मैनाकमिति विख्यातं निवसन्तं महोदधौ ।। 5.58.13 ।।
पक्षवन्तः पुरा पुत्र बभूवुः पर्वतोत्तमाः ।
छन्दतः पृथिवीं चेरुर्बाधमानाः समन्ततः ।। 5.58.14 ।।
श्रुत्वा नगानां चरितं महेन्द्रः पाकशासनः ।
चिच्छेद भगवान् पक्षान् वज्रेणैषां सहस्रशः ।। 5.58.15 ।।
अहं तु मोक्षितस्तस्मात्तव पित्रा महात्मना ।
मारुतेन तदा वत्स प्रक्षिप्तोऽस्मि महार्णवे ।। 5.58.16 ।।
रामस्य च मया साह्ये वर्तितव्यमरिन्दम । 
रामो धर्मभृतां श्रेष्ठो महेन्द्रसमविक्रमः ।। 5.58.17 ।।
एतच्छ्रुत्वा वचस्तस्य मैनाकस्य महात्मनः ।
कार्यमावेद्य तु गिरेरुद्यतं च मनो मम ।। 5.58.18 ।।
तेन चाहमनुज्ञातो मैनाकेन महात्मना ।
स चाप्यन्तर्हितः शैलो मानुषेण वपुष्मता ।
शरीरेण महाशैलः शैलेन च महोदधौ ।। 5.58.19 ।।
उत्तमं जवमास्थाय शेषं पन्थानमास्थितः ।
ततोऽहं सुचिरं कालं वेगेनाभ्यगमं पथि ।। 5.58.20 ।।
ततः पश्याम्यहं देवीं सुरसां नागमातरम् ।
समुद्रमध्ये सा देवी वचनं मामभाषत ।। 5.58.21 ।।
मम भक्षः प्रदिष्टस्त्वममरैर्हरिसत्तम ।
अतस्त्वां भक्षयिष्यामि विहितस्त्वं चिरस्य मे ।। 5.58.22 ।।
एवमुक्तः सुरसया प्राञ्जलिः प्रणतः स्थितः । 
विवर्णवदनो भूत्वा वाक्यं चेदमुदीरयम् ।। 5.58.23 ।।
रामो दाशरथिः श्रीमान् प्रविष्टो दण्डकावनम् ।
लक्ष्मणेन सह भ्रात्रा सीतया च परन्तपः ।। 5.58.24 ।।
तस्य सीता हृता भार्या रावणेन दुरात्मना । 
तस्याः सकाशं दूतोऽहं गमिष्ये रामशासनात् ।। 5.58.25 ।।
कर्तुमर्हसि रामस्य साहाय्यं विषये सती ।
अथवा मैथिलीं दृष्ट्वा रामं चाक्लिष्टकारिणम् ।। 5.58.26 ।।
आगमिष्यामि ते वक्त्रं सत्यं प्रतिश्रृणोमि ते ।। 5.58.27 ।।
एवमुक्ता मया सा तु सुरसा कामरूपिणी । 
अब्रवीन्नातिवर्तेत कश्चिदेष वरो मम ।। 5.58.28 ।।
एवमुक्तः सुरसया दशयोजनमायतः । 
ततोऽर्धगुणविस्तारो बभूवाहं क्षणेन तु ।
मत्प्रमाणानुरूपं च व्यादितं तु मुखं तया ।। 5.58.29 ।।
तद्दृष्ट्वा व्यादितं चास्यं ह्रस्वं ह्यकरवं वपुः । 
तस्मिन् मुहूर्ते च पुनर्बभूवाङ्गुष्ठमात्रकः ।। 5.58.30 ।।
अभिपत्याशु तद्वक्रं निर्गतोऽहं ततः क्षणात् । 
अब्रवीत् सुरसा देवी स्वेन रूपेण मां पुनः ।। 5.58.31 ।।
अर्थसिद्ध्यै हरिश्रेष्ठ गच्छ सौम्य यथासुखम् । 
समानय च वैदेहीं राघवेण महात्मना । 
सुखी भव महाबाहो प्रीताऽस्मि तव वानर ।। 5.58.32 ।।
ततोऽहं साधु साध्वीति सर्वभूतैः प्रशंसितः ।। 5.58.33 ।।
ततोऽन्तरिक्षं विपुलं प्लुतोऽहं गरुडो यथा ।
छाया मे निगृहीता च न च पश्यामि किंचन ।। 5.58.34 ।।
सोऽहं विगतवेगस्तु दिशो दश विलोकयन् । 
न किंचित्तत्र पश्यामि येन मेऽपहृता गतिः ।। 5.58.35 ।।
ततो मे बुद्धिरुत्पन्ना किं नाम गगने मम । 
ईदृशो विघ्न उत्पन्नो रूपं यत्र न दृश्यते ।। 5.58.36 ।।
अधोभागे न मे दृष्टिः शोचता पातिता मया ।
ततोऽद्राक्षमहं भीमां राक्षसीं सलिलेशयाम् ।। 5.58.37 ।।
प्रहस्य च महानादमुक्तोऽहं भीमया तया ।
अवस्थितमसम्भ्रान्तमिदं वाक्यमशोभनम् ।। 5.58.38 ।।
क्वासि यन्ता महाकाय क्षुधिताया ममेप्सितः ।
भक्षः प्रीणय मे देहं चिरमाहारवर्जितम् ।। 5.58.39 ।।
बाढमित्येव तां वाणीं प्रत्यगृह्णामहं ततः ।
आस्य प्रमाणादधिकं तस्याः कायमपूरयम् ।
तस्याश्चास्यं महद्भीमं वर्धते मम भक्षणे ।। 5.58.40 ।।
न च मां साधु बुबुधे मम वा निकृतं कृतम् ।। 5.58.41 ।।
ततोऽहं विपुलं रूपं संक्षिप्य निमिषान्तरात् । 
तस्या हृदयमादाय प्रपतामि नभःस्थलम् ।। 5.58.42 ।।
सा विसृष्टभुजा भीमा पपात लवणाम्भसि । 
मया पर्वतसङ्काशा निकृत्तहृदया सती ।। 5.58.43 ।।
श्रृणोमि खगतानां च सिद्धानां चारणैः सह । 
राक्षसी सिंहिका भीमा क्षिप्रं हनुमता हता ।। 5.58.44 ।।
तां हत्वा पुनरेवाहं कृत्यमात्ययिकं स्मरन् ।
गत्वा चाहं महाध्वानं पश्यामि नगमण्डितम् ।। 5.58.45 ।।
दक्षिणं तीरमुदधेर्लङ्का यत्र च सा पुरी ।
अस्तं दिनकरे याते रक्षसां निलयं पुरम् ।
प्रविष्टोऽहमविज्ञातो रक्षोभि र्भीमविक्रमैः ।। 5.58.46 ।।
तत्र प्रविशतश्चापि कल्पान्तघनसन्निभा । 
अट्टहासं विमुञ्चन्ती नारी काप्युत्थिता पुरः ।। 5.58.47 ।।
जिघांसन्तीं ततस्तां तु ज्वलदग्निशिरोरुहाम् । 
सव्यमुष्टिप्रहारेण पराजित्य सुभैरवाम् ।। 5.58.48 ।।
प्रदोषकाले प्रविशं भीतयाऽहं तयोदितः । 
अहं लङ्कापुरी वीर निर्जिता विक्रमेण ते ।। 5.58.49 ।।
यस्मात्तस्माद्विजेतासि सर्व रक्षांस्यशेषतः ।। 5.58.50 ।।
तत्राहं सर्वरात्रं तु विचिन्वन् जनकात्मजाम् । 
रावणान्तःपुरगतो न चापश्यं सुमध्यमाम् ।। 5.58.51 ।।
ततः सीतामपश्यंस्तु रावणस्य निवेशने । 
शोकसागरमासाद्य न पारमुपलक्षये ।। 5.58.52 ।।
शोचता च मया दृष्टं प्राकारेण समावृतम् । 
काञ्चनेन विकृष्टेन गृहोपवनमुत्तमम् ।। 5.58.53 ।।
स प्राकारमवप्लुत्य पश्यामि बहुपादपम् ।। 5.58.54 ।।
अशोकवनिकामध्ये शिंशुपापादपो महान् । 
तमारुह्य च पश्यामि काञ्चनं कदलीवनम् ।। 5.58.55 ।।
अदूरे शिंशुपावृक्षात् पश्यामि वरवर्णिनीम् ।
श्यामां कमलपत्राक्षीमुपवासकृशाननाम् ।। 5.58.56 ।।
तदेकवासःसंवीतां रजोध्वस्तशिरोरुहाम् । 
शोकसन्तापदीनाङ्गीं सीतां भर्तृहिते स्थिताम् ।। 5.58.57 ।।
राक्षसीभिर्विरूपाभिः क्रूराभिरभिसंवृताम् ।
मांसशोणितभक्षाभिर्व्याघ्रीभिर्हरिणीमिव ।। 5.58.58 ।।
सामया राक्षसीमध्ये तर्ज्यमाना मुहुर्मुहुः । 
एकवेणीधरा दीना भर्तृचिन्तापरायणा ।। 5.58.59 ।।
भूमिशय्या विवर्णाङ्गी पझिनीव हिमागमे ।
रावणाद्विनिवृत्तार्था मर्तव्यकृतनिश्चया ।
कथंचिन्मृगशावाक्षी तूर्णमासादिता मया ।। 5.58.60 ।।
तां दृष्ट्वा तादृशीं नारीं रामपत्नीं यशस्विनीम् ।
तत्रैव शिंशुपावृक्षे पश्यन्नहमवस्थितः ।। 5.58.61 ।।
ततो हलहलाशब्दं काञ्चीनूपुरमिश्रितम् ।
शृणोम्यधिकगम्भीरं रावणस्य निवेशने ।। 5.58.62 ।।
ततोऽहं परमोद्विग्नः स्वं रूपं प्रतिसंहरन् ।
अहं तु शिंशुपावृक्षे पक्षीव गहने स्थितः ।। 5.58.63 ।।
ततो रावणदाराश्च रावणश्च महाबलः ।
तं देशं समनुप्राप्त यत्र सीताऽभवत् स्थिता ।। 5.58.64 ।।
तद् दृष्ट्वाऽथ वरारोहा सीता रक्षोमहाबलम् । 
सङ्कुच्योरू स्तनौ पीनौ बाहुभ्यां परिरभ्य च ।। 5.58.65 ।।
वित्रस्तां परमोद्विग्नां वीक्षमाणां ततस्ततः । 
त्राणं किंचिदपश्यन्तीं वेपमानां तपस्विनीम् ।। 5.58.66 ।।
तामुवाच दशग्रीवः सीतां परमदुःखिताम् । 
अवाक्छिराः प्रपतितो बहुमन्यस्व मामिति ।। 5.58.67 ।।
यदि चेत्त्वं तु दर्पान्मां नाभिनन्दसि गर्विते ।
द्वौ मासावन्तरं सीते पास्यामि रुधिरं तव ।। 5.58.68 ।।
एतच्छ्रुत्वा वचस्तस्य रावणस्य दुरात्मनः ।
उवाच परमक्रुद्धा सीता वचनमुत्तमम् ।। 5.58.69 ।।
राक्षसाधम रामस्य भार्यममिततेजसः । 
इक्ष्वाकुकुलनाथस्य स्नुषां दशरथस्य च ।
अवाच्यं वदतो जिह्वा कथं न पतिता तव ।। 5.58.70 ।।
किंचिद्वीर्यं तवानार्य यो मां भर्तुरसन्निधौ । 
अपहृत्यागतः पाप तेनादृष्टो महात्मना ।। 5.58.71 ।।
न त्वं रामस्य सदृशो दास्येऽप्यस्य न युज्यसे ।
यज्ञीयः सत्यवादी च रणश्लाघी च राघवः ।। 5.58.72 ।।
जानक्या परुषं वाक्यमेवमुक्तो दशाननः ।
जज्वाल सहसा कोपच्चितास्थ इव पावकः ।। 5.58.73 ।।
विवर्त्य नयने क्रूरे मुष्टिमुद्यम्य दक्षिणम् ।
मैथिलीं हन्तुमारब्धः स्त्रीभिर्हा हा कृतं तदा ।। 5.58.74 ।।
स्त्रीणां मध्यात् समुत्पत्य तस्य भार्या दुरात्मनः ।
वरा मण्डोदरी नाम तया स प्रतिषेधितः ।। 5.58.75 ।।
उक्तश्च मधुरां वाणीं तया स मदानार्दितः । 
सीतया तव किं कार्यं महेन्द्रसमविक्रम ।। 5.58.76 ।।
[मया सह रमस्वाद्य मद्विशिष्टा न जानकी ।]
देवगन्दर्वकान्याभिर्यक्षकन्याभिरेव च । 
सार्धं प्रभो रमस्वेह सीतया किं करिष्यसि ।। 5.58.77 ।।
ततस्ताभिः समेताभिर्नारीभिः स महाबलः । 
प्रसाद्य सहसा नीतो भवनं स्वं निशाचरः ।। 5.58.78 ।।
याते तस्मिन् दशग्रीवे राक्षस्यो विकृताननाः । 
सीतां निर्भर्त्सयामासुर्वाक्यैः क्रूरैः सुदारुणैः ।। 5.58.79 ।।
तृणवद्भाषितं तासां गणयामास जानकी । 
गर्जितं च तदा तासां सीतां प्राप्य निरर्थकम् ।। 5.58.80 ।।
वृथागर्जितनिश्चेष्टा राक्षस्यः पिशिताशनाः । 
रावणाय शशंसुस्ताः सीताध्यवसितं महत् ।। 5.58.81 ।।
ततस्ताः सहिताः सर्वा विहताशा निरुद्यमाः । 
परिक्षिप्य समन्तात्तां निद्रावशमुपागताः ।। 5.58.82 ।।
तासु चैव प्रसुप्तासु सीता भर्तृहिते रता ।
विलप्य करुणं दीना प्रशुशोच सुदुःखिता ।। 5.58.83 ।।
तासां मध्यात् समुत्थाय त्रिजटा वाक्यमब्रवीत् ।
आत्मानं खादत क्षिप्रं न सीता विनशिष्यति ।। 5.58.84 ।।
जनकस्यात्मजा साध्वी स्नुषा दशरथस्य च ।
स्वप्नो ह्यद्य मया दृष्टो दारुणो रोमहर्षणः ।। 5.58.85 ।।
रक्षसां च विनाशाय भर्तुरस्या जयाय च ।। 5.58.86 ।।
अलमस्मात् परित्रातुं राघवाद्राक्षसीगणम् । 
अभियाचाम वैदेहीमेतद्धि मम रोचते ।। 5.58.87 ।।
यस्या ह्येवंविधः स्वप्नो दुःखितायाः प्रदृश्यते ।
सा दुःखैर्विविधैर्मुक्ता सुखमाप्नोत्यनुत्तमम् ।। 5.58.88 ।।
प्रणिपातप्रसन्ना हि मैथिली जनकात्मजा ।। 5.58.89 ।।
ततः सा ह्रीमती बाला भर्तुर्विजयहर्षिता ।
अवोचद्यदि तत्तथ्यं भवेयं शरणं हि वः ।। 5.58.90 ।।
तां चाहं तादृशीं दृष्ट्वा सीताया दारुणां दशाम् ।
चिन्तयामास विक्रान्तो न च मे निर्वृतं मनः ।। 5.58.91 ।।
सम्भाषणाथ च मया जानक्याश्चिन्तितो विधिः ।
इक्ष्वाकूणां हि वशस्तु ततो मम पुरस्कृतः ।। 5.58.92 ।।
श्रुत्वा तु गदितां वाचं राजर्षिगणपूजिताम् । 
प्रत्यभाषत मां देवी बाष्पैः पिहितलोचना ।। 5.58.93 ।।
कस्त्वं केन कथं चेह प्राप्तो वानरपुङ्गव । 
का च रामेण ते प्रीतिस्तन्मे शंसितुमर्हसि ।। 5.58.94 ।।
तस्यास्तद्वचनं श्रुत्वा ह्यहमप्यब्रवं वचः ।
देवि रामस्य भर्तुस्ते सहायो भीमविक्रमः । 
सुग्रीवो नाम विक्रान्तो वानरेन्द्रो महाबलः ।। 5.58.95 ।।
तस्य मां विद्धि भृत्यं त्वं हनुमन्तमिहागतम् ।
भर्त्राऽहं प्रेषितस्तुभ्यं रामेणाक्लिष्टकर्मणा ।। 5.58.96 ।।
इदं च पुरुषव्याघ्रः श्रीमान् दाशरथिः स्वयम् ।
अङ्गुलीयमभिज्ञानमदात्तुभ्यं यशस्विनि ।। 5.58.97 ।।
तदिच्छामि त्वयाऽऽज्ञप्तं देवि किं करवाण्यहम् ।
रामलक्ष्मणयोः पार्श्वं नयामि त्वां किमुत्तरम् ।। 5.58.98 ।।
एतच्छ्रुत्वा विदित्वा च सीता जनकनन्दिनी । 
आह रावणमुत्साद्य राघवो मां नयत्विति ।। 5.58.99 ।।
प्रणम्य शिरसा देवीमहमार्यामनिन्दिताम् ।
राघवस्य मनोह्लादमभिज्ञानमयाचिषम् ।। 5.58.100 ।।
अथ मामब्रवीत् सीता गृह्यतामयमुत्तमः । 
मणिर्येन महाबाहू रामस्त्वां बहुमन्यते ।। 5.58.101 ।।
इत्यक्त्वा तु वरारोहा मणिप्रवरमद्भुतम् ।
प्रायच्छत् परमोद्विग्ना वाचा मां संदिदेश ह ।। 5.58.102 ।।
ततस्तस्यै प्रणम्याहं राजपुत्र्यैः समाहितः । 
प्रदक्षिणं परिक्राममिहाभ्युद्गतमानसः ।। 5.58.103 ।।
उत्तरं पुनरेवेदं निश्चित्य मनसा तया ।
हनुमन् मम वृत्तान्तं वक्तुमर्हसि राघवे ।। 5.58.104 ।।
यथा श्रुत्वैव नचिरात्तावुभौ रामलक्ष्मणौ ।
सुग्रीवसहितौ वीरावुपेयातां तथा कुरु ।। 5.58.105 ।।
यद्यन्यथा भवेदेतद्द्वौ मासौ जीवितं मम ।
न मां द्रक्ष्यति काकुत्स्थो म्रिये साऽहमनाथवत् ।। 5.58.106 ।।
तच्छ्रुत्वा करुणं वाक्यं क्रोधो मामभ्यवर्तत ।
उत्तरं च मया दृष्टं कार्यशेषमनन्तरम् ।। 5.58.107 ।।
ततोऽवर्धत मे कायस्तदा पर्वतसन्निभः ।
युद्धकाङ्क्षी वनं तच्च विनाशयितुमारभे ।। 5.58.108 ।।
तद्भग्नं वनषण्डं तु भ्रान्तत्रस्तमृगद्विजम् । 
प्रतिबुद्धा निरीक्षन्ते राक्षस्यो विकृताननाः ।। 5.58.109 ।।
मां च दृष्ट्वा वने तस्मिन् समागम्य ततस्ततः । 
ताः समभ्यागताः क्षिप्रं रावणायाचचक्षिरे ।। 5.58.110 ।।
राजन् वनमिदं दुर्गं तव भग्नं दुरात्मना । 
वानरेण ह्यविज्ञाय तव वीर्यं महाबल ।। 5.58.111 ।।
दुर्बुद्धेस्तस्य राजेन्द्र तव विप्रियकारिणः । 
वधमाज्ञापय क्षिप्रं यथाऽसौ विलयं व्रजेत् ।। 5.58.112 ।।
तच्छ्रुत्वा राक्षसेन्द्रेण विसृष्टा भृशदुर्जयाः । 
राक्षसाः किङ्करा नाम रावणस्य मनोनुगाः ।। 5.58.113 ।।
तेषामशीतिसाहस्रं शूलमुद्गरपाणिनाम् ।
मया तस्मिन् वनोद्देशे परिघेण निषूदितम् ।। 5.58.114 ।।
तेषां तु हतशेषा ये ते गत्वा लघुविक्रमाः । 
निहतं च महत्सैन्यं रावणायाचचक्षिरे ।। 5.58.115 ।।
ततो मे बुद्धिरुत्पन्ना चैत्यप्रासादमाक्रमम् । 
तत्रस्थान् राक्षसान् हत्वा शतं स्तम्भेन वै पुनः ।
ललामभूतो लङ्कायाः स वै विध्वंसितो मया ।। 5.58.116 ।।
ततः प्रहस्तस्य सुतं जम्बुमालिनमादिशत् । 
राक्षसैर्बहुभिः सार्धं घोररूपैर्भयानकैः ।। 5.58.117 ।।
तमहं बलसम्पन्नं राक्षसं रणकोविदम् । 
परिघेणातिघोरेण सूदयामि सहानुगम् ।। 5.58.118 ।।
तच्छ्रुत्वा राक्षसेन्द्रस्तु मन्त्रिपुत्रान् महाबलान् ।। 5.58.119 ।।
पदातिबलसम्पन्नान् प्रेषयामास रावणः ।
परिघेणैव तान् सर्वान्नयामि यमसादनम् ।। 5.58.120 ।।
मन्त्रिपुत्रान् हताञ्छ्रुत्वा समरे लघुविक्रमान् ।
पञ्च सेनाग्रगाञ्छूरान् प्रेषयमास रावणः ।। 5.58.121 ।।
तानहं सहसैन्यान् वै सर्वानेवाभ्यसूदयम् ।
ततः पुनर्दशग्रीवः पुत्रमक्षं महाबलम् ।। 5.58.122 ।।
बहुभी राक्षसैः सार्धं प्रेषयामास रावणः ।
तं तु मन्दोदरीपुत्रं कुमारं रणपण्डितम् ।। 5.58.123 ।।
सहसा खं समुत्क्रान्तं पादयोश्च गृहीतवान् ।
चर्मासिनं शतगुणं भ्रामयित्वा व्यपेषयम् ।
तमक्षमागतं भग्नं निशम्य स दशाननः ।। 5.58.124 ।।
तत इन्द्रजितं नाम द्वितीयं रावणः सुतम् ।
व्यादिदेश सुसंक्रुद्धो बलिनं युद्धदुर्मदम् ।। 5.58.125 ।।
तच्चाप्यहं बलं सर्वं तं च राक्षसपुङ्गवम् ।
नष्टौजसं रणे कृत्वा परं हर्षमुपागमम् ।। 5.58.126 ।।
महतापि महाबाहुः प्रत्ययेन महाबलः । 
प्रेषितो रावणेनैव सह वीरैर्मदोत्कटैः ।। 5.58.127 ।।
सोऽविषह्यं हि मां बुद््ध्वा स्वबलं चावमर्दितम् ।
ब्राह्मेणास्त्रेण स तु मां प्राबध्नाच्चातिवेगितः ।। 5.58.128 ।।
रज्जुभिश्चाभिबध्नन्ति ततो मां तत्र राक्षसाः ।
रावणस्य समीपं च गृहीत्वा मामुपानयन् ।। 5.58.129 ।।
दृष्ट्वा सम्भाषितश्चाहं रावणेन दुरात्मना ।
पृष्टश्च लङ्कागमनं राक्षसानां च तं वधम् ।। 5.58.130 ।।
तत्सर्वं च मया तत्र सीतार्थमिति जल्पितम् ।। 5.58.131 ।।
अस्याहं दर्शनाकांक्षी प्राप्तस्त्वद्भवनं विभो । 
मारुतस्यौरसः पुत्रो वानरो हनुमानहम् ।। 5.58.132 ।। 
* रामदूतं च मां विद्धि सुग्रीवसचिवं कपिम् । 
सोऽहं दूत्येन रामस्य त्वत्सकाशमिहागतः ।। 5.58.133 ।।
सुग्रीवश्च महातेजाः स त्वां कुशलमब्रवीत् ।
धर्मार्थकामसहितं हितं पथ्यमुवाच च ।। 5.58.134 ।।
वसतो ऋश्यमूके मे पर्वते विपुलद्रुमे ।
राघवो रणविक्रान्तो मित्रत्वं समुपागतः ।। 5.58.135 ।।
तेन मे कथितं राज्ञा भार्या मे रक्षसा हृता । 
तत्र साहाय्यमस्माकं कार्यं सर्वात्मना त्वया ।। 5.58.136 ।।
मया च कथितं तस्मै वालिनश्च वधं प्रति । 
तत्र साहाय्यहेतोर्मे समयं कर्तुमर्हसि ।। 5.58.137 ।।
वालिना हृतराज्येन सुग्रीवेण महाप्रभुः ।
चक्रेऽग्निसाक्षिकं सख्यं राघवः सहलक्ष्मणः ।। 5.58.138 ।।
तेन वालिनमुत्पाट्य शरेणैकेन संयुगे । 
वानराणां महाराजः कृतः स प्लवता प्रभुः ।। 5.58.139 ।।
तस्य साहाय्यमस्माभिः कार्यं सर्वात्मना त्विह ।
तेन प्रस्थापितस्तुभ्यं समीपमिह धर्मतः ।
क्षिप्रमानीयतां सीता दीयतां राघवाय च ।। 5.58.140 ।।
यावन्न हरयो वीरा विधमन्ति बलं तव ।। 5.58.141 ।।
वानराणां प्रभावो हि न केन विदितः पुरा ।
देवतानां सकाशं च ये गच्छन्ति निमन्त्रिताः ।। 5.58.142 ।।
इति वानरराजस्त्वामाहेत्यभिहितो मया ।
मामैक्षत ततः क्रुद्धश्चक्षुषा प्रदहन्निव ।। 5.58.143 ।।
तेन वध्योऽहमाज्ञप्तो रक्षसा रौद्रकर्मणा ।
मत्प्रभावमविज्ञाय रावणेन दुरात्मना ।। 5.58.144 ।।
ततो विभीषणो नाम तस्य भ्राता महामतिः । 
तेन राक्षसराजोऽसौ याचितो मम कारणात् ।। 5.58.145 ।।
नैवं राक्षसशार्दूल त्यज्यतामेष निश्चयः । 
राजशास्त्रव्यपेतो हि मार्गः संसेव्यते त्वया ।। 5.58.146 ।।
दूतवध्या न दृष्टा हि राजशास्त्रेषु राक्षस ।
दूतेन वेदितव्यं च यथार्थं हितवादिना ।। 5.58.147 ।।
सुमहत्यपराधेऽपि दूतस्यातुलविक्रम । 
विरूपकरणं दृष्टं न वधोऽस्तीति शास्त्रतः ।। 5.58.148 ।।
विभीषणेनैवमुक्तो रावणः संदिदेश तान् ।
राक्षसानेतदेवास्य लाङ््गूलं दह्यतामिति ।। 5.58.149 ।।
ततस्तस्य वचः श्रुत्वा पुच्छं समन्ततः ।
वेष्टितं शणवल्कैश्च जीर्णैः कार्पासजैः पटैः ।। 5.58.150 ।।
राक्षसाः सिद्धसन्नाहास्ततस्ते चण्डविक्रमाः । 
तदाऽदह्यन्त मे पुच्छं निघ्नन्तः काष्ठमुष्टिभिः । 
बद्धस्य बहुभिः पाशैर्यन्त्रितस्य च राक्षसैः ।। 5.58.151 ।।
ततस्ते राक्षसाः शूरा बद्धं मामग्निसंवृतम् । 
अघोषयन् राजमार्गे नगरद्वारमागताः ।। 5.58.152 ।।
ततोऽहं सुमहद्रूपं संक्षिप्य पुनरात्मनः ।। 5.58.153 ।।
विमोचयित्वा तं बन्धं प्रकृतिस्थः स्थितः पुनः । 
आयसं परिघं गृह्य तानि रक्षांस्यसूदयम् ।
ततस्तन्नगरद्वारं वेगेनाप्लुतवानहम् ।। 5.58.154 ।।
पुच्छेन च प्रदीप्तेन तां पुरीं साट्टगोपुराम् ।
दहाम्यहमसम्भ्रान्तो युगान्ताग्निरिव प्रजाः ।। 5.58.155 ।।
विनष्टा जानकी व्यक्तं न ह्यदग्धः प्रदृश्यते । 
लङ्कायां कश्चिदुद्देशः सर्वा भस्मीकृता पुरी ।। 5.58.156 ।।
दहता च मया लङ्कां दग्धा सीता न संशयः ।
रामस्य हि महत् कार्यं मयेदं वितथीकृतम् ।। 5.58.157 ।।
इति शोकसमाविष्टश्चिन्तामहमुपागतः ।। 5.58.158 ।।
अथाहं वाचमश्रौषं चारणानां शुभाक्षराम् । 
जानकी न च दग्धेति विस्मयोदन्तभाषिताम् ।। 5.58.159 ।।
ततो मे बुद्धिरुत्पन्ना श्रुत्वा तामद्भुतां गिरम् ।
अदग्द्धा जानकीत्येवं निमित्तैश्चोपलक्षिता ।। 5.58.160 ।।
दीप्यमाने तु लाङ्गूले न मां दहति पावकः । 
हृदयं च प्रहृष्टं मे वाताः सुरभिगन्धिनः ।। 5.58.161 ।।
तैर्निमित्तैश्च दृष्टार्थैः कारणैश्च महागुणैः । 
ऋषिवाक्यैश्च सिद्धार्थैरभवं हृष्टमानसः ।। 5.58.162 ।।
पुनर्दृष्ट्वा च वैदेहीं विसृष्टश्च तया पुनः ।। 5.58.163 ।।
ततः पर्वतमासाद्य तत्रारिष्टमहं पुनः ।
प्रतिप्लवनमारेभे युष्मद्दर्शनकाङ्क्षया ।। 5.58.164 ।।
ततः पवनचन्द्रार्कसिद्धगन्धर्वसेवितम् ।
पन्थानमहमाक्रम्य भवतो दृष्टवानिह ।। 5.58.165 ।।
राघवस्य प्रभावेन भवतां चैव तेजसा ।
सुग्रीवस्य च कार्यार्थं मया सर्वमनुष्टितम् ।। 5.58.166 ।।
एतत्सर्वं मया तत्र यथावदुपपादितम् ।
अत्र यन्न कृतं शेषं तत्सर्वं क्रियतामिति ।। 5.58.167 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे अष्टपञ्चाशः सर्गः ।। 5.58 ।।
एतदाख्याय तत्सर्वं हनुमान् मारुतात्मजः ।
भूयः समुपचक्राम वचनं वक्तुमुत्तरम् ।। 5.59.1 ।।
सफलो राघवोद्योगः सुग्रीवस्य च संभ्रमः । 
शीलमासाद्य सीताया मम च प्रवणं मनः ।। 
[आर्यायाः सदृशं शीलं सीतायाः प्लवगर्षभाः ।] ।। 5.59.2 ।।
तपसा धारयेल्लोकान् क्रुद्धो वा निर्दहेदपि ।
सर्वथाऽतिप्रवृद्धोऽसौ रावणो राक्षसाधिपः । 
तस्य तां स्पृशतो गात्रं तपसा न विनाशितम् ।। 5.59.3 ।।
न तदग्निशिखा कुर्यात् संस्पृष्टा पाणिना सती । 
जनकस्यात्मजा कुर्याद्यत् क्रोधकलुषीकृता ।। 5.59.4 ।।
जाम्बवत्प्रमुखान् सर्वाननुज्ञाप्य महाहरीन् । 
अस्मिन्नेवंगते कार्ये भवतां च निवेदिते ।। 5.59.5 ।।
न्याय्यं स्म सह वैदेह्या द्रष्टुं तौ पार्थिवात्मजौ ।। 5.59.6 ।।
अहमेकोऽपि पर्याप्तः सराक्षसगणां पुरीम् । 
तां लङ्कां तपसा हन्तुं रावणं च महाबलम् ।। 5.59.7 ।।
किं पुनः सहितो वीरैर्बलवद्भिः कृतात्मभिः । 
कृतास्त्रैः प्लवगैः शूरैर्भवद्भिर्विजयैषिभिः ।। 5.59.8 ।।
अहं तु रावणं युद्धे ससैन्यं सपुरस्सरम् । 
सहपुत्रं वधिष्यामि सहोदरयुतं युधि ।। 5.59.9 ।।
ब्राह्ममैन्द्रं च रौद्रं च वायव्यं वारुणं तथा । 
यदि शक्रजितोऽस्त्राणि दुर्निरीक्षाणि संयुगे ।। 5.59.10 ।।
तान्यहं विधामिष्यामि निहनिष्यामि राक्षसान् । 
भवतामभ्यनुज्ञातो विक्रमो मे रुणाद्धि तम् ।। 5.59.11 ।।
मयाऽतुला विसृष्टा हि शैलवृष्टिर्निरन्तरा । 
देवानपि रणे हन्यात् किं पुनस्तान्निशाचरान् ।। 5.59.12 ।।
सागरोऽप्यतियाद्वेलां मन्दरः प्रचलेदपि । 
न जाम्बवन्तं समरे कम्पयेदरिवाहिनी ।। 5.59.13 ।।
सर्वराक्षससङ्घानां राक्षसा ये च पूर्वकाः ।
अलमेको विनाशाय वीरो वालिसुतः कपिः ।। 5.59.14 ।।
पनसस्योरुवेगेन नीलस्य च महात्मनः । 
मन्दरोऽप्यवशीर्येत किं पुनर्युधि राक्षसाः ।। 5.59.15 ।।
सदेवासुरयक्षेषु गन्धर्वोरगपक्षिषु । 
मैन्दस्य प्रतियोद्धारं शंसत द्विविदस्य वा ।। 5.59.16 ।।
अश्विपुत्रौ महाभागावेतौ प्लवगसत्तमौ ।
एतयोः प्रतियोद्धारं न पश्यामि रणाजिरे ।। 5.59.17 ।।
पितामहवरोत्सेकात् परमं दर्पमास्थितौ ।
अमृतप्राशिनावेतौ सर्ववानरसत्तमौ ।। 5.59.18 ।।
अश्विनोर्माननार्थं हि सर्वलोकपितामहः । 
सर्वावध्यत्वमतुलमनयोर्दत्तवान् पुरा ।। 5.59.19 ।।
करोत्सेकेन मुक्तौ च प्रमथ्य महतीं चमूम् ।
सुराणाममृतं वीरौ पीतवन्तौ प्लवङ्गमौ ।। 5.59.20 ।।
एतावेव हि संक्रुद्धौ सवाजिरथकुञ्जराम् । 
लङ्कां नाशयितुं शक्तौ सर्वे तिष्ठन्तु वानराः ।। 5.59.21 ।।
मयैव निहता लङ्कां दग्धा भस्मीकृता पुनः । 
राजमार्गेषु सर्वत्र नाम विश्रावितं मया ।। 5.59.22 ।।
जयत्यतिबलो रामो लक्ष्मणश्च महाबलः । 
राजा जयति सुग्रीवो राघवेणाभिपालितः ।। 5.59.23 ।।
अहं कोसलराजस्य दासः पवनसम्भवः ।
हनुमानिति सर्वत्र नाम विश्रावितं मया ।। 5.59.24 ।।
अशोकवनिकामध्ये रावणस्य दुरात्मनः । 
अधस्ताच्छिंशुपावृक्षे साध्वी करुणमास्थिता ।। 5.59.25 ।।
राक्षसीभिः परिवृता शोकसन्तापकर्शिता । 
मेघलेखापरिवृता चन्द्रलेखेव निष्प्रभा । 
अचिन्तयन्ती वैदेही रावणं बलदर्पितम् ।। 5.59.26 ।।
पतिव्रता च सुश्रोणी अवष्टब्धा च जानकी ।। 5.59.27 ।।
अनुरक्ता हि वैदेही रामं सर्वात्मना शुभा ।
अनन्यचित्ता रामे च पौलोमीव पुरन्दरे ।। 5.59.28 ।।
तदेकवासः संवीता रजोध्वस्ता तथैव च ।
शोकसन्तापदीनाङ्गी सीता भर्तृहिते रता ।। 5.59.29 ।।
सा मया राक्षसीमध्ये तर्ज्यमाना मुहुर्मुहुः । 
राक्षसीभिर्विरूपाभिर्दृष्टा हि प्रमदावने ।। 5.59.30 ।।
एकवेणीधरा दीना भर्तृचिन्तापरायणा ।
अधः शय्या विवर्णाङ्गी पद्मिनीव हिमागमे ।। 5.59.31 ।।
रावणाद् विनिवृत्तार्था मर्तव्यकृतनिश्चया । 
कथंचिन्मृगशावाक्षी विश्वासमुपपादिता ।। 5.59.32 ।।
ततः सम्भाषिता चैव सर्वमर्थं च दर्शिता ।
रामसुग्रीवसख्यं च श्रुत्वा प्रीतिमुपागता ।। 5.59.33 ।।
नियतः समुदाचारो भक्तिर्भर्तरि चोत्तमा । 
यन्न हन्ति दशग्रीवं स महात्मा कृतागसम् ।
निमित्तमात्रं रामस्तु वधे तस्य भविष्यति ।। 5.59.34 ।।
सा प्रकृत्यैव तन्वङ्गी तद्वियोगाच्च कर्शिता ।
प्रतिपत्पाठशीलस्य विद्येव तनुतां गता ।। 5.59.35 ।।
एवमास्ते महाभागा सीता शोकपरायणा । 
यदत्र प्रतिकर्तव्यं तत्सर्वमुपपद्यताम् ।। 5.59.36 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे एकोनषष्टितमः सर्गः ।। 5.59 ।।
तस्य तद्वचनं श्रुत्वा वालिसूनुरभाषत ।। 5.60.1 ।।
अयुक्तं तु विना देवीं दृष्टवद्भिश्च वानराः । 
समीपं गन्तुमस्माभी राघवस्य महात्मनः ।। 5.60.2 ।।
दृष्टा देवी न चानीता इति तत्र निवेदनम् । 
अयुक्तमिव पश्यामि भवद्भिः ख्यातविक्रमैः ।। 5.60.3 ।।
न हि नः प्लवने कश्चिन्नापि कश्चित्पराक्रमे । 
तुल्यः सामरदैत्येषु लोकेषु हरिसत्तमाः ।। 5.60.4 ।।
तेष्वेवं हतवीरेषु राक्षसेषु हनूमता । 
किमन्यदत्र कर्तव्यं गृहीत्वा याम जानकीम् ।। 5.60.5 ।।
तमेवं कृतसङ्कल्पं जाम्बवान् हरिसत्तमः । 
उवाच परमप्रीतो वाक्यमर्थवदर्थवित् ।। 5.60.6 ।।
न तावदेषा मतिरक्षमा नो यथा भवान् पश्यति राजपुत्र । 
यथा तु रामस्य मतिर्निविष्टा तथा भवान् पश्यतु कार्यसिद्धम् ।। 5.60.7 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे षष्टितमः सर्गः ।। 5.60 ।।
ततो जाम्बवतो वाक्यमगृह्णन्त वनौकसः । 
अङ्गदप्रमुखा वीरा हनूमांश्च महाकपिः ।। 5.61.1 ।।
प्रीतिमन्तस्ततः सर्वे वायुपुत्रपुरस्सराः । 
महेन्द्राद्रिं परित्यज्य पुप्लुवुः प्लवगर्षभाः ।। 5.61.2 ।।
मेरुमन्दरसङ्काशा मत्ता इव महागजाः । 
छादयन्त इवाकाशं महाकाया महाबलाः ।। 5.61.3 ।।
सभाज्यमानं भूतैस्तमात्मवन्तं महाबलम् । 
हनूमन्तं महावेगं वहन्त इव दृष्टिभिः ।। 5.61.4 ।।
राघवे चार्थनिर्वृत्तिं कर्तुं च परमं यशः ।
समाधाय समृद्धार्थाः कर्मसिद्धिभिरुन्नताः ।। 5.61.5 ।।
प्रियाख्यानोन्मुखाः सर्वे सर्वे युद्धाभिनन्दिनः ।
सर्वे रामप्रतीकारे निश्चितार्था मनस्विनः ।। 5.61.6 ।।
प्लवमानाः खमाप्लुत्य ततस्ते काननौकसः । 
नन्दनोपममासेदुर्वनं द्रुमलतायुतम् ।। 5.61.7 ।।
यत्तन्मधुवनं नाम सुग्रीवस्याभिरक्षितम् ।
अधृष्यं सर्वभूतानां सर्वभूतमनोहरम् ।। 5.61.8 ।।
यद्रक्षति महावीर्यः सदा दधिमुखः कपिः ।
मातुलः कपिमुख्यस्य सुग्रीवस्य महात्मनः ।। 5.61.9 ।।
ते तद्वनमुपागम्य बभूवुः परमोत्कटाः । 
वानरा वानरेन्द्रस्य मनः कान्ततमं महत् ।। 5.61.10 ।।
ततस्ते वानरा हृष्टा दृष्ट्वा मधुवनं महत् ।
कुमारमभ्ययाचन्त मधूनि मधुपिङ्गलाः ।। 5.61.11 ।।
ततः कुमारस्तान् वृद्धाञ्जाम्बवत्प्रमुखान् कपीन् । 
अनुमान्य ददौ तेषां निसर्गं मधुभक्षणे ।। 5.61.12 ।।
ततश्चानुमताः सर्वे सम्प्रहृष्टा वनौकसः । 
मुदिताः प्रेरिताश्चापि प्रनृत्यन्तोऽभवंस्ततः ।। 5.61.13 ।।
अङ्गदेनानुमतास्सन्तस्ततो मुदिताः तत्प्रेरिताः प्रनृत्यन्तोऽभवन् ।। 5.61.13 ।।
गायन्ति केचित् प्रणमन्ति केचिन्नृत्यन्ति केचित् प्रहसन्ति केचित् ।
पतन्ति केचिद्विचरन्ति केचित् प्लवन्ति केचित् प्रलपन्ति केचित् ।। 5.61.14 ।।
परस्परं केचिदुपाश्रयन्ते परस्परं केचिदुपाक्रमन्ते । 
परस्परं केचिदुपब्रुवन्ते परस्परं केचिदुपारमन्ते ।। 5.61.15 ।।
द्रुमाद् द्रुमं केचिदभिद्रवन्ते क्षितौ नगाग्रान्निपतन्ति केचित् ।
महीतलात् केचिदुदीर्णवेगा महाद्रुमाग्राण्यभिसम्पतन्ति ।। 5.61.16 ।।
गायन्तमन्यः प्रहसन्नुपैति हसन्तमन्यः प्ररुदन्नुपैति । 
रुदन्तमन्यः प्रणुदन्नुपैति नुदन्तमन्यः प्रणदन्नुपैति ।। 5.61.17 ।।
समाकुलं तत्कपिसैन्यमासीन्मधुप्रपानोत्कटसत्त्वचेष्टम् ।
न चात्र कश्चिन्न बभूव मत्तो न चात्र कश्चिन्न बभूव तृप्तः ।। 5.61.18 ।।
ततो वनं तत्परिभक्ष्यमाणं द्रुमांश्च विध्वंसितपत्रपुष्पान् ।
समीक्ष्य कोपदृधिवक्रनामा निवारयामास कपिः कपींस्तान् ।। 5.61.19 ।।
स तैः प्रवृद्धैः परिभर्त्स्यमानो वनस्य गोप्ता हरिवीरवृद्धः । 
चकार भूयो मतिमुग्रतेजा वनस्य रक्षां प्रति वानरेभ्यः ।। 5.61.20 ।।
उवाच कांश्चित् परुषाणि धृष्टमसक्तमन्यांश्च तलैर्जवान ।
समेत्य कैश्चित् कलहं चकार तथैव साम्नोपजगाम कंश्चित् ।। 5.61.21 ।।
स तैर्मदात् सम्परिवार्य वाक्यैर्बलाच्च तेन प्रतिवार्यमाणैः । 
प्रधर्षितस्त्यक्तभयैः समेत्य प्रकृष्यते चाप्यनवेक्ष्य दोषम् ।। 5.61.22 ।।
नखैस्तुदन्तो दशनैर्दशन्तस्तलैश्च पादैश्च समापयन्तः । 
मदात् कपिं तं कपयः समग्रा महावनं निर्विषयं च चक्रुः ।। 5.61.23 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे एकषष्टितमः सर्गः ।। 5.61 ।।
तानुवाच हरिश्रेष्ठो हनुमान् वानरर्षभः । 
अव्यग्रमनसो यूयं मधु सेवत वानराः ।
अहमावारयिष्यामि युष्माकं परिपन्थिनः ।। 5.62.1 ।।
श्रुत्वा हनुमतो वाक्यं हरीणां प्रवरोऽङ्गदः । 
प्रत्युवाच प्रसन्नात्मा पिबन्तु हरयो मधु ।। 5.62.2 ।।
अवश्यं कृतकार्यस्य वाक्यं हनुमतो मया ।
अकार्यमपि कर्तव्यं किमङ्ग पुनरीदृशम् ।। 5.62.3 ।।
अङ्गदस्य मुखाच्छ्रुत्वा वचनं वानरर्षभाः । 
साधु साध्विति संहृष्टा वानराः प्रत्यपूजयन् ।। 5.62.4 ।।
पूजयित्वाऽङ्गदं सर्वे वानरा वानरर्षभम् । 
जग्मुर्मधुवनं यत्र नदीवेगा इव द्रुतम् ।। 5.62.5 ।।
ते प्रविष्टा मधुवनं पालानाक्रम्य वीर्यतः ।। 5.62.6 ।।
अतिसर्गाच्च पटवो दृष्ट्वा श्रुत्वा च मैथिलीम् । 
पपुः सर्वे मधु तदा रसवत् फलमाददुः ।। 5.62.7 ।।
उत्पत्य च ततः सर्वे वनपालान् समागतान् । 
ताडयन्ति स्म शतशः सक्तान् मधुवने तदा ।। 5.62.8 ।।
मधूनि द्रोणमात्राणि बाहुभिः परिगृह्य ते । 
पिबन्ति सहिताः सर्वे निघ्नन्ति स्म तथाऽपरे ।। 5.62.9 ।।
केचित्पीत्वाऽपविध्यन्ति मधूनि मधुपिङ्गलाः । 
मधूच्छिष्टेन केचिच्च जघ्नुरन्योन्यमुत्कटाः ।। 5.62.10 ।।
अपरे वृक्षमूले तु शाखां गृह्य व्यवस्थिताः । 
अत्यर्थं च मदग्लानाः पर्णान्यास्तीर्य शेरते ।। 5.62.11 ।।
उन्मत्तभूताः प्लवगा मधुमत्ताश्च हृष्टवत् । 
क्षिपन्ति च तदाऽन्योन्यं स्खलन्ति च तथाऽपरे ।। 5.62.12 ।।
केचित् क्ष्वेलां प्रकुर्वन्ति केचित् कूजन्ति हृष्टवत् । 
हरयो मधुना मत्ताः केचित् सुप्ता महीतले ।। 5.62.13 ।।
कृत्वा केचिद्धसन्त्यन्ये केचित् कुर्वन्ति चेतरत् ।
कृत्वा केचिद्वदन्त्यन्ये केचिद््बुद्ध्यन्ति चेतरत् ।। 5.62.14 ।।
येऽप्यत्र मधुपालाः स्युः प्रेष्या दधिमुखस्य तु । 
तेऽपि तैर्वानरैर्भीमैः प्रतिषिद्धा दिशो गताः ।। 5.62.15 ।।
जानुभिस्तु प्रकृष्टाश्च देवमार्गं प्रदर्शिताः ।
अब्रुवन् परमोद्विग्ना गत्वा दधिमुखं वचः ।। 5.62.16 ।।
हनूमता दत्तवरैर्हतं मधुवनं बलात् । 
वयं च जानुभिः कृष्टा देवमार्गं च दर्शिताः ।। 5.62.17 ।।
ततो दधिमुखः क्रुद्धो वनपस्तत्र वानरः । 
हतं मधुवनं श्रुत्वा सान्त्वयामास तान् हरीन् ।। 5.62.18 ।।
इहागच्छत गच्छामो वानरान् बलदर्पितान् ।
बलेन वारयिष्यामो मधु भक्षयतो वयम् ।। 5.62.19 ।।
श्रुत्वा दधिमुखस्येदं वचनं वानरर्षभाः । 
पुनर्वीरा मधुवनं तेनैव सहसा ययुः ।। 5.62.20 ।।
मध्ये चैषां दधिमुखः प्रगृह्य तरसा तरुम् । 
समभ्यधावद्वेगेन ते च सर्वे प्लवङ्गमाः ।। 5.62.21 ।।
ते शिलाः पादपांश्चापि पर्वतांश्चापि वानराः । 
गृहीत्वाऽभ्यगमन् क्रुद्धा यत्र ते कपिकुञ्जराः ।। 5.62.22 ।।
ते स्वामिवचनं वीरा हृदयेष्ववसज्य तत् ।
त्वरया ह्यभ्यधावन्त सालतालशिलायुधाः ।। 5.62.23 ।।
वृक्षस्थांश्च तलस्थांश्च वानरान् बलदर्पितान् । 
अभ्यक्रामंस्ततो वीराः पालास्तत्र सहस्रशः ।। 5.62.24 ।।
अथ दृष्ट्वा दधिमुखं क्रुद्धं वानरपुङ्गवाः ।
अभ्यधावन्त वेगेन हनुमत्प्रमुखास्तदा ।। 5.62.25 ।।
तं सवृक्षं महाबाहुमापतन्तं महाबलम् ।
आर्यकं प्राहरत्तत्र बाहुभ्यां कुपितोऽङ्गदः ।। 5.62.26 ।।
मदान्धश्च न वेदैनमार्यकोऽयं ममेति सः ।
अथैनं निष्पिपेषाशु वेगवद्वसुधातले ।। 5.62.27 ।।
स भग्नबाहूरुभुजो विह्वलः शोणितोक्षितः । 
मुमोह सहसा वीरो मुहूर्तं कपिकुञ्जरः ।। 5.62.28 ।।
स समाश्वस्य सहसा संक्रुद्धो राजमातुलः ।
वानरान् वारयामास दण्डेन मधुमोहितान् ।। 5.62.29 ।।
स कथंचिद्विमुक्तस्तैर्वानरैर्वानरर्षभः । 
उवाचैकान्तमाश्रित्य भृत्यान् स्वान् समुपागतान् ।। 5.62.30 ।।
एते तिष्ठन्तु गच्छामो भर्ता नो यत्र वानरः ।
सुग्रीवो विपुलग्रीवः सह रामेण तिष्ठति ।। 5.62.31 ।।
सर्वं चैवाङ्गदे दोषं श्रावयिष्यामि पार्थिवे ।
अमर्षी वचनं श्रुत्वा घातयिष्यति वानरान् ।। 5.62.32 ।।
इष्टं मधुवनं ह्येतत् सुग्रीवस्य महात्मनः ।
पितृपैतामहं दिव्यं देवैरपि दुरासदम् ।। 5.62.33 ।।
स वानरानिमान् सर्वान् मधुलुब्धान् गतायुषः ।
घातयिष्यति दण्डेन सुग्रीवः ससुहृज्जनान् ।। 5.62.34 ।।
वध्या ह्येते दुरात्मानो नृपाज्ञापरिभाविनः । 
अमर्षप्रभवो रोषः सफलो नो भविष्यति ।। 5.62.35 ।।
एवमुक्त्वा दधिमुखो वनपालान् महाबलः । 
जगाम सहसोत्पत्य वनपालैः समन्वितः ।। 5.62.36 ।।
निमेषान्तरमात्रेण स हि प्राप्तो वनालयः ।
सहस्रांशुसुतो धीमान् सुग्रीवो यत्र वानरः ।। 5.62.37 ।।
रामं च लक्ष्मणं चैव दृष्ट्वा सुग्रीवमेव च ।
समप्रतिष्ठां जगतीमाकाशान्निपपात ह ।। 5.62.38 ।।
सन्निपत्य महावीर्यः सर्वैस्तैः परिवारितः । 
हरिर्दधिमुखः पालैः पालानां परमेश्वरः ।। 5.62.39 ।।
स दीनवदनो भूत्वा कृत्वा शिरसि चाञ्जलिम् ।
सुग्रीवस्य शुभौ मूर्ध्ना चरणौ प्रत्यपीडयत् ।। 5.62.40 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे द्विषष्टितमः सर्गः ।। 5.62 ।।
ततो मूर्ध्ना निपतितं वानरं वानरर्षभः ।
दृष्ट्वैवोद्विग्नहृदयो वाक्यमेतदुवाच ह ।। 5.63.1 ।।
उत्तिष्ठोत्तिष्ठ कस्मात् त्वं पादयोः पतितो मम ।
अभयं ते भवेद्वीर सर्वमेवाभिधीयताम् ।। 5.63.2 ।।
[किं सम्भ्रमाद्धितं कृत्स्रं ब्रूहि यद्वक्तुमर्हसि । 
कच्चिन्मधुवने स्वस्ति श्रोतुमिच्छामि वानर ।। *]
स तु विश्वासितस्तेन सुग्रीवेण महात्मना ।
उत्थाय सुमहाप्राज्ञो वाक्यं दधिमुखोऽब्रवीत् ।। 5.63.3 ।।
नैवर्क्षरजसा राजन्न त्वया नापि वालिना ।
वनं निसृष्टपूर्वं हि भक्षितं तच्च वानरैः ।। 5.63.4 ।।
एभिः प्रधर्षिताश्चैव वानरा वनरक्षिभिः ।
मधून्यचिन्तयित्वेमान् भक्षयन्ति पिबन्ति च ।। 5.63.5 ।।
शिष्टमत्रापविध्यन्ति भक्षयन्ति तथाऽपरे । 
निवार्यमाणास्ते सर्वे भ्रूवौ वै दर्शयन्ति हि ।। 5.63.6 ।।
इमे हि संरब्धतरास्तथा तैः संप्रधर्षिताः ।
वारयन्तो वनातस्मात् क्रुद्वैर्वानरपुङ्गवैः ।। 5.63.7 ।।
ततस्तैर्बहुभिर्वीरैर्वानरैर्वानरर्षभः ।
संरक्तनयनैः क्रोधाद्धरयः प्रविचालिताः ।। 5.63.8 ।।
पाणिभिर्निहताः केचित् केचिज्जानुभिराहताः । 
प्रकृष्टाश्च यथाकामं देवमार्गं च दर्शिताः ।। 5.63.9 ।।
एवमेते हताः शूरास्त्वयि तिष्ठति भर्तरि । 
कृत्स्नं मधुवनं चैव प्रकामं तैः प्रभक्ष्यते ।। 5.63.10 ।।
एवं विज्ञाप्यमानं तं सुग्रीवं वानरर्षभम् । 
अपृच्छत्तं महाप्राज्ञो लक्ष्मणः परवीरहा ।। 5.63.11 ।।
किमयं वानरो राजन् वनपः प्रत्युपस्थितः । 
कं चार्थमभिनिर्दिश्य दुःखितो वाक्यमब्रवीत् ।। 5.63.12 ।।
एवमुक्तस्तु सुग्रीवो लक्ष्मणेन महात्मना । 
लक्ष्मणं प्रत्युवाचेदं वाक्यं वाक्यविशारदः ।। 5.63.13 ।।
आर्य लक्ष्मण संप्राह वीरो दधिमुखः कपिः । 
अङ्गदप्रमुखैर्वीरैर्भक्षितं मधु वानरैः ।। 5.63.14 ।।
विचित्य दक्षिणामाशामागतैर्हरिपुङ्गवैः ।। 5.63.15 ।।
नैषामकृतकृत्यानामीदृशः स्यादुपक्रमः । 
आगतैश्च प्रमथितं यथा मधुवनं हि तैः ।। 5.63.16 ।।
धर्षितं च वनं कृत्स्नमुपयुक्तं च वानरैः ।। 5.63.17 ।।
वनं यदाभिपन्नास्ते साधितं कर्म वानरैः ।
दृष्टा देवी न सन्देहो न चान्येन हनूमता । 
न ह्यन्यः साधने हेतुः कर्मणोऽस्य हनूमतः ।। 5.63.18 ।।
कार्यसिद्धिर्मतिश्चैव तस्मिन् वानरपुङ्गवे । 
व्यवसायश्च वीर्यं च श्रुतं चापि प्रतिष्ठितम् ।। 5.63.19 ।।
जाम्बवान् यत्र नेता स्यादङ्गदश्च महाबलः । 
हनूमांश्चाप्यधिष्ठाता न तस्य गतिरन्यथा ।। 5.63.20 ।।
अङ्गदप्रमुखैर्वीरैर्हतं मधुवनं किल । 
वारयन्तश्च सहितास्तथा जानुभिराहताः ।। 5.63.21 ।।
एतदर्थमयं प्राप्तो वक्तुं मधुरवागिह । 
नाम्ना दधिमुखो नाम हरिः प्रख्यातविक्रमः ।। 5.63.22 ।।
दृष्टा सीता महाबाहो सौमित्रे पश्य तत्त्वतः । 
अभिगम्य तथा सव- ? पिबन्ति मधु वानराः ।। 5.63.23 ।।
न चाप्यदृष्ट्वा वैदेहीं विश्रुताः पुरुषर्षभ । 
वनं दत्तवरं दिव्यं धर्षयेयुर्वनौकसः ।। 5.63.24 ।।
ततः प्रहृष्टो धर्मात्मा लक्ष्मणः सहराघवः । 
श्रुत्वा कर्णसुखां वाणीं सुग्रीववदनाच्च्युताम् ।
प्राहृष्यत भृशं रामो लक्ष्मणश्च महाबलः ।। 5.63.25 ।।
श्रुत्वा दधिमुखस्येदं सुग्रीवस्तु प्रहृष्य च । 
वनपालं पुनर्वाक्यं सुग्रीवः प्रत्यभाषत ।। 5.63.26 ।।
प्रीतोऽस्मि सोऽहं युद्भुक्तं वनं तैः कृतकर्मभिः । 
मर्षितं मर्षणीयं च चेष्टितं कृतकर्मणाम् ।। 5.63.27 ।।
इच्छामि शीघ्रं हनुमत्प्रधानान् शाखामृगांस्तान् मगृहराजदर्पान् । 
द्रष्टुं कृतार्थान् सह राघवाभ्यां श्रोतुं च सीताधिगमे प्रयत्नम् ।। 5.63.28 ।।
प्रीतिस्पीताक्षौ सम्प्रहृष्टौ कुमारौ दृष्ट्वा सिद्धार्थौ वानराणां च राजा । 
अङ्गैः संहृष्टैः कर्मसिद्धिं विदित्वा बाह्वोरासन्नां सोऽतिमात्रं ननन्द ।। 5.63.29 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे त्रिषष्टितमः सर्गः ।। 5.63 ।।
सुग्रीवेणैवमुक्तस्तु हृष्टो दधिमुखः कपिः । 
राघवं लक्ष्मणं चैव सुग्रीवं चाभ्यवादयत् ।। 5.64.1 ।।
स प्रणम्य च सुग्रीवं राघवौ च महाबलौ । 
वानरैः सहितैः शूरैर्दिवमेवोत्पपात ह ।। 5.64.2 ।।
स यथैवागतः पूर्वं तथैव त्वरितं गतः । 
निपत्य गगनाद्भूमौ तद्वनं प्रविवेश ह ।। 5.64.3 ।।
स प्रविष्टो मधुवनं ददर्श हरियूथपान् । 
विमदानुत्थितान् सर्वान् मेहमानान् मधूदकम् ।। 5.64.4 ।।
स तानुपागमद्वीरो बद््ध्वा करपुटाञ्जलिम् । 
उवाच वचनं श्लक्ष्णमिदं हृष्टवदङ्गदम् ।। 5.64.5 ।।
सौम्य रोषो न कर्तव्यो यदेभिरभिवारितः । 
अज्ञानाद्रक्षिभिः क्रोधाद्भवन्तः प्रतिषेधिताः ।। 5.64.6 ।।
युवराजस्त्वमीशश्च वनस्यास्य महाबल । 
मौर्ख्यात् पूर्वं कृतो दोषस्तं भवान् क्षन्तुमर्हति ।। 5.64.7 ।।
आख्यातं हि मया गत्वा पितृव्यस्य तवानघ ।
इहोपयातं सर्वेषामेतेषां वनचारिणाम् ।। 5.64.8 ।।
स त्वदागमनं श्रुत्वा सहैभिर्हरियूथपैः । 
प्रहृष्टो न तु रुष्टोऽसौ वनं श्रुत्वा प्रधर्षितम् ।। 5.64.9 ।।
प्रहृष्टो मां पितृव्यस्ते सुग्रीवो वानरेश्वरः ।
शीघ्रं प्रेषय सर्वांस्तानिति होवाच पार्थिवः ।। 5.64.10 ।।
श्रुत्वा दधिमुखस्येदं वचनं श्लक्ष्णमङ्गदः । 
अब्रवीत्तान् हरिश्रेष्ठो वाक्यं वाक्यविशारदः ।। 5.64.11 ।।
शङ्के श्रुतोऽयं वृत्तान्तो रामेण हरियूथपाः ।
तत्क्षमं नेह नः स्थातुं कृते कार्ये परन्तपाः ।। 5.64.12 ।।
पीत्वा मधु यथाकामं विश्रान्ता वनचारिणः । 
किं शेषं गमनं तत्र सुग्रीवो यत्र मे गुरुः ।। 5.64.13 ।।
सर्वे यथा मां वक्ष्यन्ति समेत्य हरियूथपाः । 
तथाऽस्मि कर्ता कर्तव्ये भवद्भिः परवानहम् ।। 5.64.14 ।।
नाज्ञापयितुमीशोऽहं युवराजोऽस्मि यद्यपि । 
अयुक्तं कृतकर्माणो यूयं धर्षयितुं मया ।। 5.64.15 ।।
ब्रुवतश्चाङ्गदश्यैवं श्रुत्वा वचनमव्ययम् ।
प्रहृष्टमनसो वाक्यमिदमूचुर्वनौकसः ।। 5.64.16 ।।
एवं वक्ष्यति को राजन् प्रभुः सन् वानरर्षभ । 
ऐश्वर्यमदमत्तो हि सर्वोऽहमिति मन्यते ।। 5.64.17 ।।
तव चेदं सुसदृशं वाक्यं नान्यस्य कस्यचित् ।
सन्नतिर्हि तवाख्याति भविष्यच्छुभयोग्यताम् ।। 5.64.18 ।।
सर्वे वयमपि प्राप्तास्तत्र गन्तुं कृतक्षणाः । 
स यत्र हरिवीराणां सुग्रीवः पतिरव्ययः ।। 5.64.19 ।।
त्वया ह्यनुक्तैर्हरिभिर्नैव शक्यं पदात्पदम् । 
क्वचिद्गन्तुं हरिश्रेष्ठ ब्रूमः सत्यमिदं तु ते ।। 5.64.20 ।।
एवं तु वदतां तेषामङ्गदः प्रत्यभाषत । 
बाढं गच्छाम इत्युक्त्वा खमुत्पेतुर्महाबलाः ।। 5.64.21 ।।
उत्पतन्तमनूत्पेतुः सर्वे ते हरियूथपाः । 
कृत्वाऽऽकाशं निराकाशं यन्त्रोत्क्षिप्ता इवाचलाः ।। 5.64.22 ।।
[अङ्गदं पुरतः कृत्वा हनुमन्तं च वानरम् ।] 
तेऽम्बरं सहसोत्पत्य वेगवन्तः प्लवङ्गमाः ।
विनदन्तो महानादं घना वातेरिता यथा ।। 5.64.23 ।।
अङ्गदे समनुप्राप्ते सुग्रीवो वानराधिपः । 
उवाच शोकोपहतं रामं कमललोचनम् ।। 5.64.24 ।।
समाश्वसिहि भद्र ते दृष्टा देवी न संशयः ।
नागन्तुमिह शक्यं तैरतीते समये हि नः ।। 5.64.25 ।।
न मत्सकाशमागच्छेत् कृत्ये हि विनिपातिते ।
युवराजो महाबाहुः प्लवतां प्रवरोऽङ्गदः ।। 5.64.26 ।।
यद्यप्यकृतकृत्यानामीदृशः स्यादुपक्रमः । 
भवेत् स दीनवदनो भ्रान्तविप्लुतमानसः ।। 5.64.27 ।।
पितृपैतामहं चैतत् पूर्वकैरभिरक्षितम् । 
न मे मधुवनं हन्यादहृष्टः प्लवगेश्वरः ।। 5.64.28 ।।
कौसल्या सुप्रजा राम समाश्वसिहि सुव्रत । 
दृष्टा देवी न सन्देहो न चान्येन हनूमता ।। 5.64.29 ।।
न ह्यन्यः कर्मणो हेतुः साधनेऽस्य हनूमतः । 
हनूमति हि सिद्धिश्च मतिश्च मतिसत्तम । 
व्यवसायश्च वीर्यं च सूर्य तेज इव ध्रुवम् ।। 5.64.30 ।।
जाम्बवान् यत्र नेता स्यादङ्गदश्च बलेश्वरः । 
हनुमांश्चाप्यधिष्ठाता न तस्य गतिरन्यथा ।। 5.64.31 ।।
मा भूश्चिन्तासमायुक्तः सम्प्रत्यमितविक्रम ।। 5.64.32 ।।
ततः किलकिलाशब्दं शुश्रावासन्नमम्बरे ।
हनुमत्कर्मदृप्तानां नर्दतां काननौकसाम् । 
किष्किन्धामुपयातानां सिद्धिं कथयतामिव ।। 5.64.33 ।।
ततः श्रुत्वा निनादं तं कपीनां कपिसत्तमः । 
आयताञ्चितलाङ्गूलः सोऽभवद्धृष्टमानसः ।। 5.64.34 ।।
आजग्मुस्तेऽपि हरयो रामदर्शनकांक्षिणः । 
अङ्गदं पुरतः कृत्वा हनूमन्तं च वानरम् ।। 5.64.35 ।।
तेऽङ्गदप्रमुखा वीराः प्रहृष्टाश्च मुदाऽन्विताः । 
निपेतुर्हरिराजस्य समीपे राघवस्य च ।। 5.64.36 ।।
हनुमांश्च महाबाहुः प्रणम्य शिरसा ततः । 
नियतामक्षतां देवीं राघवाय न्यवेदयत् ।। 5.64.37 ।।
[दृष्टा देवीति हनुमद्वदनादमृतोपमम् ।
आकर्ण्य वचनं रामो हर्षमाप सलक्ष्मणः ।। ] 
निश्चितार्थस्ततस्तस्मिन् सुग्रीवः पवनात्मजे । 
लक्ष्मणः प्रीतिमान् प्रीतं बहुमानादवैक्षत ।। 5.64.38 ।।
प्रीत्या च रममाणोऽथ राघवः परवीरहा । 
बहुमानेन महता हनुमन्तमवैक्षत ।। 5.64.39 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे चतुःषष्टितमः सर्गः ।। 5.64 ।।
ततः प्रस्रवणं शैलं ते गत्वा चित्रकाननम् । 
प्रणम्य शिरसा रामं लक्ष्मणं च महाबलम् ।। 5.65.1 ।।
युवराजं पुरस्कृत्य सुग्रीवमभिवाद्य च । 
प्रवृत्तिमथ सीतायाः प्रवक्तुमुपचक्रमुः ।। 5.65.2 ।।
रावणान्तःपुरे रोधं राक्षसीभिश्च तर्जनम् । 
रामे समनुरागं च यश्चायं समयः कृतः । 
एतदाख्यान्ति ते सर्वे हरयो रामसन्निधौ ।। 5.65.3 ।।
वैदेहीमक्षतां श्रुत्वा रामस्तूत्तरमब्रवीत् ।। 5.65.4 ।।
क्व सीता वर्तते देवी कथं च मयि वर्तते । 
एतन्मे सर्वमाख्यात वैदेहीं प्रति वानराः ।। 5.65.5 ।।
रामस्य गदितं श्रुत्वा हरयो रामसन्निधौ । 
चोदयन्ति हनूमन्तं सीतावृत्तान्तकोविदम् ।। 5.65.6 ।।
श्रुत्वा तु वचनं तेषां हनुमान् मारुतात्मजः । 
प्रणम्य शिरसा देव्यै सीतायै तां दिशं प्रति । 
उवाच वाक्यं वाक्यज्ञः सीताया दर्शनं यथा ।। 5.65.7 ।।
समुद्रं लङ्घयित्वाऽहं शतयोजनमायतम् ।
अगच्छं जानकीं सीतां मार्गमाणो दिदृक्षया ।। 5.65.8 ।।
तत्र लङ्केति नगरी रावणस्य दुरात्मनः ।
दक्षिणस्य समुद्रस्य तीरे वसति दक्षिणे ।। 5.65.9 ।।
तत्र दृष्टा मया सीता रावणान्तःपुरे सती ।
संन्यस्य त्वयि जीवन्ती रामा राम मनोरथम् ।। 5.65.10 ।।
दृष्टा मे राक्षसीमध्ये तर्ज्यमाना मुहुर्मुहुः । 
राक्षसीभिर्विरूपाभी रक्षिता प्रमदावने ।। 5.65.11 ।।
दुःखमासाद्यते देवी तथाऽदुःखोचिता सती ।। 5.65.12 ।।
रावणान्तःपुरे रुद्धा राक्षसीभिः सुरक्षिता । 
एकवेणीधरा दीना त्वयि चिन्तापरायणा ।। 5.65.13 ।।
अधःशय्या विवर्णाङ्गी पद्मिनीव हिमागमे ।
रावणाद्विनिवृत्तार्था मर्तव्यकृतनिश्चया । 
देवी कथंचित् काकुत्स्थ त्वन्मना मार्गिता मया ।। 5.65.14 ।।
इक्ष्वकुवंशविख्यातिं शनैः कीर्तयताऽनघ । 
सा मया नरशार्दूल विश्वासमुपपादिता ।। 5.65.15 ।।
ततः सम्भाषिता देवी सर्वमर्थं च दर्शिता । 
रामसुग्रीवसख्यं च श्रुत्वा प्रीतिमुपागता ।। 5.65.16 ।।
नियतः समुदाचारो भक्तिश्चास्यास्तथा त्वयि ।। 5.65.17 ।।
एवं मया महाभागा दृष्टा जनकनन्दिनी । 
उग्रेण तपसा युक्ता त्वद्भक्त्या पुरुषर्षभ ।। 5.65.18 ।।
अभिज्ञानं च मे दत्तं यथा वृत्तं तवान्तिके । 
चित्रकूटे महाप्राज्ञ वायसं प्रति राघव ।। 5.65.19 ।।
विज्ञाप्यश्च नरव्याघ्रो रामो वायुसुत त्वया । 
अखिलेनेह यद् दृष्टमिति मामाह जानकी ।। 5.65.20 ।।
अयं चास्मै प्रदातव्यो यत्नात् सुपरिरक्षितः । 
ब्रुवता वचनान्येवं सुग्रीवस्योपशृण्वतः ।। 5.65.21 ।।
एष चूडामणिः श्रीमान् मया सुपरिरक्षितः । 
मनःशिलायास्तिलको गण्डपार्श्वे निवेशितः ।। 5.65.22 ।।
त्वया प्रनष्टे तिलके तं किल स्मर्तुमर्हसि । 
एष निर्यातितः श्रीमान् मया ते वारिसम्भवः ।। 5.65.23 ।।
एतं दृष्ट्वा प्रमोदिष्ये व्यसने त्वामिवानघ । 
जीवितं धारयिष्यामि मासं दशरथात्मज । 
ऊर्ध्वं मासान्न जीवयं रक्षसां वशमागता ।। 5.65.24 ।।
इति मामब्रवीत्सीता कृशाङ्गी धर्मचारिणी । 
रावणान्तःपुरे रुद्धा मृगीवोत्फुल्ललोचना ।। 5.65.25 ।।
एतदेव मयाऽऽख्यातं सर्वं राघव यद्यथा ।
सर्वथा सागरजले सन्तारः प्रविधीयताम् ।। 5.65.26 ।।
तौ जाताश्वासौ राजपुत्रौ विदित्वा तच्चाभिज्ञानं राघवाय प्रदाय ।
देव्या चाख्यातं सर्वमेवानुपूर्व्याद्वाचा सम्पूर्णं वायुपुत्रः शशंस ।। 5.65.27 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे पञ्चषष्टितमः सर्गः ।। 5.65 ।।
एवमुक्तो हनुमता रामो दशरथात्मजः । 
तं मणिं हृदये कृत्वा प्ररुरोद सलक्ष्मणः ।। 5.66.1 ।।
तं तु दृष्ट्वा मणिश्रेष्ठं राघवः शोककर्शितः । 
नेत्राभ्यामश्रुपूर्णाभ्यां सुग्रीवमिदमब्रवीत् ।। 5.66.2 ।।
यथैव धेनुः स्रवति स्नेहाद्वत्सस्य वत्सला । 
तथा ममापि हृदयं मणिरत्नस्य दर्शनात् ।। 5.66.3 ।।
मणिरत्नमिदं दत्तं वैदेह्याः श्वशुरेण मे । 
वधूकाले यथा बद्धमधिकं मूर्ध्नि शोभते ।। 5.66.4 ।।
अयं हि जलसम्भूतो मणिः सज्जनपूजितः । 
यज्ञे परमतुष्टेन दत्तः शक्रेण धीमता ।। 5.66.5 ।।
इमं दृष्ट्वा मणिश्रेष्ठं यथा तातस्य दर्शनम् । 
अद्यास्म्यवगतः सौम्य वैदेहस्य तथा विभोः ।। 5.66.6 ।।
अयं हि शोभते तस्याः प्रियाया मूर्ध्नि मे मणिः । 
अस्याद्य दर्शनेनाहं प्राप्तां तामिव चिन्तये ।। 5.66.7 ।।
किमाह सीता वैदेही ब्रूहि सौम्य पुनः पुनः । 
पिपासुमिव तोयेन सिञ्चन्ति वाक्यवारिणा ।। 5.66.8 ।।
इतस्तु किं दुःखतरं यदिमं वारिसम्भवम् । 
मणिं पश्यामि सौमित्रे वैदेहीमागतं विना ।। 5.66.9 ।।
चिरं जीवति वैदेही यदि मासं धरिष्यति । 
क्षणं सौम्य न जीवेयं विना तामसितेक्षणाम् ।। 5.66.10 ।।
नय मामपि तं देशं यत्र दृष्टा मम प्रिया । 
न तिष्ठेयं क्षणमपि प्रवृत्तिमुपलभ्य च ।। 5.66.11 ।।
कथं सा मम सुश्रोणी भीरुभीरुः सती सदा । 
भयावहानां घोराणां मध्ये तिष्ठति रक्षसाम् ।। 5.66.12 ।।
शारदस्तिभिरोन्मुक्तो नूनं चन्द्र इवाम्बुदैः । 
आवृतं वदनं तस्या न विराजति राक्षसैः ।। 5.66.13 ।।
किमाह सीता हनुंस्तत्त्वतः कथयाद्य मे । 
एतेन खलु जीविष्ये भेषजेनातुरो यथा ।। 5.66.14 ।।
मधुरा मधुरालापा किमाह मम भामिनी । 
मद्विहीना वरारोहा हनुमन् कथयस्व मे ।। 
[दुःखाद््दुःखतरं प्राप्य कथं जीवति जानकी ] ।। 5.66.15 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे षट्षष्टितमः सर्गः ।। 
5.66 ।।
एवमुक्तस्तु हनुमान् राघवेण महात्मना । 
सीताया भाषितं सर्वं न्यवेदयत राघवे ।। 5.67.1 ।।
इदमुक्तवती देवी जानकी पुरुषर्षभ ।
पूर्ववृत्तमभिज्ञानं चित्रकूटे यथातथम् ।। 5.67.2 ।।
सुखसुप्ता त्वया सार्धं जानकी पूर्वमुत्थिता ।
वायसः सहसोत्पत्य विरराद स्तनान्तरे ।। 5.67.3 ।।
पर्यायेण च सुप्तस्त्वं देव्यङ्के भरताग्रज । 
पुनश्च किल पक्षी स देव्या जनयति व्यथाम् ।। 5.67.4 ।।
पुनः पुनरुपागम्य विरराद भृशं किल । 
ततस्त्वं बोधितस्तस्याः शोणितेन समुक्षितः ।। 5.67.5 ।।
वायसेन च तेनैव सततं बाध्यमानया । 
बोधितः किल देव्या त्वं सुखसुप्तः परन्तप ।। 5.67.6 ।।
तां तु दृष्ट्वा महाबाहो दारितां च स्तनान्तरे । 
आशीविष इव क्रुद्धो निःश्वसन्नभ्यभाषथाः ।। 5.67.7 ।।
नखाग्रैः केन ते भीरु दारितं तु स्तनान्तरम् । 
कः क्रीडति सरोषेण पञ्चवक्त्रेण भोगिना ।। 5.67.8 ।।
निरीक्षमाणः सहसा वायसं समवैक्षथाः । 
नखैः सरुधिरैस्तीक्ष्णैस्तामेवाभिमुखं स्थितम् ।। 5.67.9 ।।
सुतः किल स शक्रस्य वायसः पततां वरः । 
धरान्तरचरः शीघ्रं पवनस्य गतौ समः ।। 5.67.10 ।।
ततस्तस्मिन् महाबाहो कोपसंवर्तितेक्षणः । 
वायसे त्वं कृथाः क्रूरां मतिं मतिमतां वर ।। 5.67.11 ।।
स दर्भं संस्तराद् गृह्य ब्रह्मास्त्रेण ह्ययोजयः । 
स दीप्त इव कालाग्निर्जज्वालाभिमुखः खगम् ।। 5.67.12 ।।
क्षिप्तवांस्त्वं प्रदीप्तं हि दर्भं तं वायसं प्रति । 
ततस्तु वायसं दीप्तः स दर्भोऽनुजगाम ह ।। 5.67.13 ।।
स पित्रा च परित्यक्तः सुरैश्च समहर्षिभिः । 
त्रिल्लोकान् संपरिक्रम्य त्रातारं नाधिगच्छति ।। 5.67.14 ।।
पुनरेवागतस्त्रस्तस्त्वकाशमरिन्दम । 
स तं निपतितं भूमौ शरण्यः शरणागतम् ।। 5.67.15 ।।
वधार्हमपि काकुत्स्थ कृपया पर्यपालयः ।। 5.67.16 ।।
मोघमस्त्रं न शक्यं तु कर्तुमित्येव राघव । 
भवांस्तस्याक्षि काकस्य हिनस्ति स्म स दक्षिणम् ।। 5.67.17 ।।
राम त्वां स नमस्कृत्य राज्ञे दशरथाय च । 
विसृष्टस्तु तदा काकः प्रतिपेदे स्वमालयम् ।। 5.67.18 ।।
एवमस्त्रविदां श्रेष्ठः सत्त्ववाञ्छीलवानपि । 
किमर्थमस्त्रं रक्षस्सु न योजयति राघवः ।। 5.67.19 ।।
न नागा नापि गन्धर्वा नासुरा न मरुद्गणाः । 
न च सर्वे रणे शक्ता रामं प्रतिसमासितुम् ।। 5.67.20 ।।
तस्य वीर्यवतः कश्चिद्यद्यस्ति मयि सम्भ्रमः । 
क्षिप्रं सुनिशितैर्बाणैर्हन्यतां युधि रावणः ।। 5.67.21 ।।
भ्रातुरादेशमाज्ञाय लक्ष्मणो वा परन्तपः ।
स किमर्थं नरवरो न मां रक्षति राघवः ।। 5.67.22 ।।
शक्तौ तौ पुरुषव्याघ्रौ वाय्वग्निसमतेजसौ ।
सुराणामपि दुर्धर्षौ किमर्थं मामुपेक्षतः ।। 5.67.23 ।।
ममैव दुष्कृतं किंचिन्महदस्ति न संशयः । 
समर्थो सहितौ यन्मां नावेक्षेते परन्तपौ ।। 5.67.24 ।।
वैदेह्या वचनं श्रुत्वा करुणं साश्रुभाषितम् ।
पुनरप्यहमार्यां तामिदं वचनमब्रुवम् ।। 5.67.25 ।।
त्वच्छोकविमुखो रामो देवि सत्येन ते शपे । 
रामे दुःखाभिभूते तु लक्ष्मणः परितप्यते ।। 5.67.26 ।।
कथंचिद्भवती दृष्टा न कालः परिशोचितुम् । 
इम मुहूर्तं दुःखानामन्तं द्रक्ष्यसि भामिनि ।। 5.67.27 ।।
तावुभौ नरशार्दूलौ राजपुत्रावनिन्दितौ । 
त्वद्दर्शनकृतोत्साहौ लङ्कां भस्मीकरिष्यतः ।। 5.67.28 ।।
हत्वा च समरे रौद्र रावण सहबान्धवम् । 
राघवस्त्वां वरारोहे स्वां पुरीं नयते ध्रुवम् ।। 5.67.29 ।।
यत्तु रामो विजानीयादभिज्ञानमनिन्दिते । 
प्रीतिसञ्जननं तस्य प्रदातुं त्वमिहार्हसि ।। 5.67.30 ।।
साऽभिवीक्ष्य दिशः सर्वा वेण्युद्ग्रथनमुत्तमम् ।
मुक्त्वा वस्त्राद्ददौ मह्यं मणिमेतं महाबल ।। 5.67.31 ।।
प्रतिगृह्य मणिं दिव्यं तव हेतो रघूद्वह ।
शिरसा तां प्रणम्यार्यामहमागमने त्वरे ।। 5.67.32 ।।
गमने च कृतोत्साहमवेक्ष्य वरवर्णिनी ।
विवर्धमानं च हि मामुवाच जनकात्मजा ।। 5.67.33 ।।
अश्रुपूर्णमुखी दीना बाष्पसन्दिग्धभाषिणी । 
ममोत्पतनसम्भ्रान्ता शोकवेगसमाहता ।। 5.67.34 ।।
हनुमन् सिंहसङ्काशावुभौ तौ रामलक्ष्मणौ । 
सुग्रीवं च सहामात्य सर्वान् ब्रूया ह्यनामयम् ।। 5.67.35 ।।
यथा च स महाबाहुर्मां तारयति राघवः ।
असमाद्दुःखाम्बुसंरोधात्त्वं समाधातुमर्हसि ।। 5.67.36 ।।
इमं च तीव्रं मम शोकवेगं रक्षोभिरेभिः परिभर्त्सनं च ।
ब्रूयास्तु रामस्य गतः समीपं शिवश्च तेऽध्वाऽस्तु हरिप्रवीर ।। 5.67.37 ।।
एतत्तवार्या नृपराजसिंह सीता वचः प्राह विषादपूर्वम् ।
एतच्च बुद्ध्वा गदितं मया त्वं श्रद्धत्स्व सीतां कुशलां समग्राम् ।। 5.67.38 ।।
	इत्यार्षे श्रीमद्रामायणे वाल्मीकीये आदिकाव्ये श्रीमत्सुन्दरकाण्डे सप्तषष्टितमः सर्गः ।। 5.67 ।।
अथाहमुत्तरं देव्या पुनरुक्तः ससम्भ्रमः । 
तव स्नेहान्नरव्याघ्र सौहार्दादनुमान्य वै ।। 5.68.1 ।।
एवं बहुविधं वाच्यो रामो दाशरथिस्त्वया । 
यथा मामाप्नुयाच्छीघ्रं हत्वा रावणमाहवे ।। 5.68.2 ।।
यदि वा मन्यसे वीर वसैकाहमरिन्दम ।
कस्मिंश्चित्संवृते देशे विश्रान्तः श्वो गमिष्यसि ।। 5.68.3 ।।
मम चाप्यल्पभाग्यायाः सान्निध्यात्तव वीर्यवन् । 
अस्य शोकविपाकस्य मुहूर्तं स्याद्विमोक्षणम् ।। 5.68.4 ।।
गते हि त्वयि विक्रान्ते पुनरागमनाय वै ।
प्राणानामपि सन्देहो मम स्यान्नात्र संशयः ।। 5.68.5 ।।
तवादर्शनजः शोको भूयो मां परितापयेत् ।
दुःखाद्दुःखपराभूतां दुर्गतां दुःखभागिनीम् ।। 5.68.6 ।।
अयं च वीर सन्देहस्तिष्ठतीव ममाग्रतः । 
सुमहांस्त्वत्सहायेषु हर्यृक्षेषु हरीश्वर ।। 5.68.7 ।।
कथं नु खलु दुष्पारं तरिष्यन्ति महोदधिम् । 
तानि हर्यृक्षसैन्यानि तौ वा नरवरात्मजौ ।। 5.68.8 ।।
त्रयाणामेव भूतानां सागरस्यास्य लङ्घने । 
शक्तिः स्याद्वैनतेयस्य तव वा मारुतस्य वा ।। 5.68.9 ।।
तदस्मिन् कार्यनिर्योगे वीरैवं दुरतिक्रमे ।
किं पश्यसि समाधानं ब्रूहि कार्यविदां वर ।। 5.68.10 ।।
काममस्य त्वमेवैकः कार्यस्य परिसाधने । 
पर्याप्तः परवीरघ्न यशस्यस्ते बलोदयः ।। 5.68.11 ।।
बलैः समग्रैर्यदि मां हत्वा रावणमाहवे । 
विजयी स्वां पुरीं रामो नयेत्तत् स्याद्यशस्करम् ।। 5.68.12 ।।
यथाऽहं तस्य वीरस्य वनादुपधिना हृता । 
रक्षसा तद्भया देव तथा नार्हति राघवः ।। 5.68.13 ।।
बलैस्तु सङ्कुलां कृत्वा लङ्कां परबलार्दनः । 
मां नयेद्यदि काकुत्स्थस्तत्तस्य सदृशं भवेत् ।। 5.68.14 ।।
तद्यथा तस्य विक्रान्तमनुरूपं महात्मनः । 
भवत्याहवशूरस्य तथा त्वमुपपादय ।। 5.68.15 ।।
तदर्थोपहितं वाक्यं प्रश्रितं हेतुसंहितम् । 
निशम्याहं ततः शेषं वाक्यमुत्तरमब्रुवम् ।। 5.68.16 ।।
देवि हर्यृक्षसैन्यानामीश्वरः प्लवतां वरः ।
सुग्रीवः सत्त्वसम्पन्नस्तवार्थे कृतनिश्चयः ।। 5.68.17 ।।
तस्य विक्रमसम्पन्नाः सत्त्ववन्तो महाबलाः ।
मनस्सङ्कल्पसम्पाता निदेशे हरयः स्थिताः ।। 5.68.18 ।।
येषां नोपरि नाधस्तान्न तिर्यक् सज्जते गतिः । 
न च कर्मसु सीदन्ति महत्स्वमिततेजसः ।। 5.68.19 ।।
असकृत्तैर्महाभागैर्वानरैर्बलदर्पितैः । 
प्रदक्षिणीकृता भूमिर्वायुमार्गानुसारिभिः ।। 5.68.20 ।।
मद्विशिष्टाश्च तुल्याश्च सन्ति तत्र वनौकसः । 
मत्तः प्रत्यवरः कश्चिन्नास्ति सुग्रीवसन्निधौ।। 5.68.21 ।।
अहं तावदिह प्राप्तः किं पुनस्ते महाबलाः । 
न हि प्रकृष्टाः प्रेष्यन्ते प्रेष्यन्ते हीतरे जनाः ।। 5.68.22 ।।
तदलं परितापेन देवि मन्युर्व्यपैतु ते । 
एकोत्पातेन वै लङ्कामेष्यन्ति हरियूथपाः ।। 5.68.23 ।।
मम पृष्ठगतौ तौ च चन्द्रसूर्याविवोदितौ । 
त्वत्सकाशं महाभागे नृसिंहावागमिष्यतः ।। 5.68.24 ।।
अरिघ्नं सिंहसङ्काशं क्षिप्रं द्रक्ष्यसि राघवम् ।
लक्ष्मणं च धनुष्पाणीं लङ्काद्वारमुपस्थितम् ।। 5.68.25 ।।
नखदंष्ट्रायुधान् वीरान् सिंहशार्दूलविक्रमान् । 
वानरान् वारणेन्द्राभान् क्षिप्रं द्रक्ष्यसि सङ्गतान् ।। 5.68.26 ।।
शैलाम्बुदनिकाशानां लङ्कामलयसानुषु । 
नर्दतां कपिमुख्यानामचिराच्छ्रोष्यसि स्वनम् ।। 5.68.27 ।।
निवृत्तवनवासं च त्वया सार्धमरिन्दमम् । 
अभिषिक्तमयोध्यायां क्षिप्रं द्रक्ष्यसि राघवम् ।। 5.68.28 ।।
ततो मया वाग्भिरदीनभाषिणा शिवाभिरिष्टाभिरभिप्रसादिता । 
जगाम शान्तिं मम मैथिलात्मजा तवापि शोकेन तदाऽभिपीडिता ।। 5.68.29 ।।			इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमत्सुन्दरकाण्डे अष्टषष्टितमः सर्गः ।। 68 ।।
।। इति सुन्दरकाण्डः समाप्तः ।।
।। श्रीसीतारामचन्द्रार्पणमस्तु ।।

