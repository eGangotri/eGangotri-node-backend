                    ।। अथ तृतीयाध्यायस्य तृतीयः पादः।।
<3.3.1>
 वेदान्तेषु च सर्वेषु प्रतीतं तत्र तत्र च।  दहरादिध्यानमेकं विद्याख्यानादभेदतः।।
 अविशेषपुनःश्रुत्या विध्यैक्यं नेति चेन्न हि।  एकस्यामपि विध्यायां श्रोतृभेदात्पुनः श्रुतिः।।
 समाचारेऽतिदेशाच्च स्वाध्यायार्थं शिरोव्रतम्।  सवहोमो यथा तेषां न त्रेतादिषु विद्यते।।
 गुणाष्टकं तु च्छान्दोग्ये यजुष्यन्तरिति स्मृतम्।  विद्यैक्यं श्रुतिरेवाह दह्रयोरुभयोरपि।।
 उपासने समाने च ह्युपकाराविशेषतः।  गुणानामुपसंहारस्त्वेकस्मिन्विधिशेषवत्।।
<3.3.2>
 उद्गातरि च तत्कर्मण्यघ्यासस्य विधानतः।  विद्यैक्यं नेति चेन्मैवं ह्यविशेषादुपकिरमे।।
 कृत्स्नोद्गीथे तदंशे च  विधानस्थलभेदतः।  परोवरीयस्त्वादिवत् विद्याभेद इहोच्यते।।
 नोद्गीथोपासनमिति नामैक्यादैक्यमित्यपि।  कुण्डपाय्यग्निहोत्रे च नित्ये चास्त्येकनाम हि।।
 औपक्रमात्तु सर्वत्र व्याप्त्या प्रणव एव हि।  उपास्यत्वेनोच्यत इति च्छान्दोग्ये तु समञ्जसम्।।
<3.3.3> 
 कौषीतक्यां प्राणबुद्धावन्यरीत्यविशेषतः।  अन्यत्रोक्तवसिष्टत्वादिकमप्यत्र चिन्त्यताम्।। 
<3.3.4>
 आनन्दादि गुणास्त्वत्र स्वरूपस्य निरूपकाः।  सर्वविद्यास्वनुगताः प्रधानस्याविभेदतः।। 
 ध्यानेषु प्रियशिरस्त्वाद्यप्राप्तिस्सर्वदा भवेत्।  शिरःपक्षादिभेदे चोपचयापचयौ ध्रुवम्।।
 आनन्दादिगुणैर्ब्रह्मस्वरूपस्य निरूपणम्।  ब्रह्मस्वरूपसाम्याच्चाप्यनुवृत्ता(:) इति स्थितम्।।
 उपासनार्थमेवेदं रूपणं क्रियते तथा।  प्रयोजनान्तराभावात् तस्मादब्रह्मगा(:) गुणाः।।
 आत्मानन्दमयश्चेति श्रौतादेवात्म शब्दतः।  शिर आदेरभावाच्चाप्यात्मनो रूपणं हि तत्।।  
 आत्मानन्दमय(:) इति ह्यात्मशब्दात्परग्रहः।  सङ्कल्पादुत्तरादग्र आत्मेत्याद्यात्मशब्दवत्।।
 अनात्मन्यप्यात्मशब्दस्यान्वयादिति चेदिह।  एतस्मादात्मन(:) इति परस्यैवावधारणात्।।
<3.3.5>
 पूर्वप्राप्तं प्राणवाचस्त्वानुध्यानं विधियते।  अपामाचमनं नात्र विधेरप्राप्त बोधनात्।।
<3.3.6>
 मनोमयत्वादितौल्ये चैक्यं शाण़्डिल्यविद्ययोः।  सत्यसङ्कल्पताया(:) हि विततिर्विशितादयः।।
<3.3.7>
 आदित्येक्षिणि सम्बन्धाद्विद्यैक्यान्नात्मनी उभे।  यथेच्छमुपसंहार्ये शाण़्डिल्योपासने यथा।। 
 न विद्यैक्यमिहाप्यस्ति रूपेचास्या(:) विशेषतः।  तत्तत्स्थानविशिष्टस्य परस्योपासनादिह।।
 आदित्येऽक्षणि भिन्नत्वादतिदेशो हि दृश्यते।  तदेवरूपमित्यादि स्वप्राप्तस्य हि युज्यते।।
<3.3.8> 
 द्युप्राप्तिस्सम्भृतिश्चापि स्वल्पस्थानासु नैव हि।  उपास्ये इति सर्वत्र न विद्यास्वन्वयस्तयोः।।
<3.3.9>
 छान्दोग्ये पुरुषविद्या तैत्तिरीयाद्विभिद्यते।  इतरेषां गुणानां च ह्यनाम्नानात् फलस्य च ।।
<3.3.10>
 शन्न(:) इत्यादि मन्त्राणां विद्याङ्गत्वं न विद्यते।  यथा शुक्रश्रुतौ वेधाद्यर्थभेदादनंगता।।
<3.3.11>
 उपायनादि शब्दस्य हान्यादि पदशेषतः।  सर्वत्रोभयचिन्ता हि कुशाच्छन्दादिवद्भवेत्।।
<3.3.12> 
 देहादुत्क्रान्तिकाले तु पुण्यपापविमोचनम्।  भोगाद्यभावान्मध्ये च तथाह्यन्येप्यधीयते।।
 निश्चिते हानिकाले चोभयश्रुत्यविरोधतः।  धूननादिपदानां तु च्छन्दतोऽन्वय उच्यते।।
 उभयत्र क्षये चैव सम्भवोऽस्ति गतेः पथि।  अन्यथा चेद्विरोधस्स्यात् देव याने गति श्रुतेः।।
 कर्माभावेऽप्युपपन्ना सूक्ष्मेण वपुषा गतिः।  एकधेत्युपलब्धेश्च सस्यायेव सरांसि च।।
 अधिकारे नियुक्तानां यावत्तद्वर्ततेऽत्रहि।  अवस्थितस्तावदिति वसिष्टादेर्न मध्यतः।।
<3.3.13>
 सर्वेषामविशेषेण ह्यर्चिरादिकया गतिः।  श्रुतिस्मृत्यविरोधाय निश्चिता मुनिसत्तमैः।।
<3.3.14>
 सर्वत्रास्थूलतादेस्तु संग्रहो ब्रह्मणोऽन्वयात्।  अन्तर्भावाच्चौपसदनीत्या प्रथमकाण्डवत्।।
 एतावद्गुणजातस्य सर्वविद्यासु संग्रहः।  येनैव गुणजातेन विना न ग्रहणं विभोः।।
<3.3.15>
 सर्वान्तरस्तु जीवात्मा प्रत्युक्तेश्च विभेदतः।  मैवं स(:) पर(:) इत्येव सद्विद्यावप्रतीयते।।
 सद्विद्यावच्च सर्वत्र परमात्मविशेषणात्।  परस्परं व्यतीहारस्त्वत्रोषस्तिकहोळयोः।।
 सत्यादीनां तु सर्वत्र प्रत्युक्तौ संग्रहो यतः।  सैषा परा देवतैव सद्विद्या प्रतिपादिता।।
<3.3.16>
 विद्ययोरुभयोस्सत्यकामत्वादिगुणान्वयात्।  फलस्थानाद्यैक्यतश्च विद्यैका दहराभिधा।।
 वशित्वादि गुणानां तु वेदनं श्रुतिभिर्विना।  न भवेदित्यादराच्च ध्येयत्वं त्याज्यता न हि।।
 ब्रह्मप्राप्तेस्तु जीवेऽतः  पितृलोकादिकं फलम्।  भवतीत्यादि वचनात् न तत्सांसारिकं फलम्।।
<3.3.17>
 कर्मण्युद्गीथ विद्यायाः नियमो नास्ति दर्शनात्।  प्रतिबन्धनिवृत्तिर्हि तत्फलं पृथगुच्यते।।
<3.3.18>
 आवृत्तिः करणीयैव दहरस्य गुणैस्सह।  इन्द्रायेति पुरोडाशप्रदाने निश्चितं यथा।।
<3.3.19>
 सहस्रशीर्षमित्यादि सर्वविद्यानुयायि च।  वाक्यभूम्ना प्रक्रियातस्तद्बलीयस्तथोक्तितः।।
<3.3.20>
 प्रक्रियातो मनश्चित्तु क्रियामयमखान्वयी।  विकल्पश्चेष्टकचितवह्निना मानसं यथा।।
 यावानसौपूर्व(:) इति ह्यतिदेशाद्विकल्पतः।  मनश्चितस्य तत्तुल्यं क्रियामयमखान्वयः।।
 मनश्चिदपि विद्यैव दर्शनादवधारणात्।  ते विद्याचित एवेति मनसैषु ग्रहा इति।।
 प्रक्रियातो बलीयस्त्वाच्छ्रुतेरस्मिन्प्रघट्टके।  बाधो विद्यामयमखस्यान्वये न भवेद्ध्रुवम्।।
 क्रियामयापृथगयं पृथक्स्तोत्रादितः श्रुतेः।  दह्रादिभेदवद्दृष्टोऽनुवादेऽपि विधिर्ननु।।
 नातिदेशो नैकदेश्यं सादृश्येनोपपत्तितः।  न तल्लोकस्थितिस्सूर्ये ह्येष मृत्युरिति श्रुतौ।।
 उत्तरेण ब्राह्मणेन वाचो विद्यामयार्थता।  अग्न्यङ्गानां च भूयस्त्वात्संबन्धोऽग्निरहस्यके।।
<3.3.21>
 आत्मनः कर्तृतायुक्तं स्वरूपं ध्येयमब्रुवन्।  शरीरे वर्तमानस्य तथा भावादितीतरे।।
 नैवं वाच्यमसंसारिरूपमेव हि भावयेत्।  यथोपास्तिफलावाप्तेर्ब्रह्मध्यानोक्तिनीतितः।।
<3.3.22>
 क्रत्वङ्गमाश्रिताश्चैताः न शाखासु व्यवस्थिताः।  उद्गीतोपासनास्सर्वशाखास्वपि च सङ्गताः।।
 क्रत्वङ्गभूतमन्त्रदेः एकशाखोदितस्य च।  सर्वशाखासु सम्भन्ध(:) इवात्राप्यविरोधिता।।
<3.3.23>
 वैश्वानरे समस्तस्य ज्यायस्त्वं  क्रतुवद्भवेत्।  व्यस्तस्य मूर्धा त इति निषेधं श्रुतिराह हि।।
<3.3.24>
 शब्धान्तराभ्याससंख्यागुणप्रकरणान्तरैः।  नामधेयेनचाप्यत्र विद्या(:) नानेति निश्चितम्।।
<3.3.25>
 उपासके विकल्पस्स्यात् विद्यानां न समुच्चयः।  विद्यान्तरस्य वैफल्यात्तुल्यानन्तफलत्त्वतः।।
 तथाऽनन्तफलाभावात् फलाधिक्येच्छया क्वचित्।  काम्यानांतुसमुच्चित्य विकल्पाद्वाप्यनुष्टितिः।।
<3.3.26>
 उद्गीतादिष्वाश्रितानां उपास्तीनां यथाश्रयम्।  क्रत्वङ्गभावो गोदोह इव तत्र फलाश्रुतेः।।
 तमुद्गीतमुपासीत चेति तत्र विधानतः।  क्रत्वङ्गत्वप्रतीत्या च तदुपादाननित्यता।।
 अन्येन च समाधानं उद्गीतस्यानुपासने।  ब्रुवन्ती च श्रुतिर्मानं नियमेन तदन्वये।।
 ओमित्युद्गायतीत्यादिश्रुत्या तु प्रणवं प्रति।  गुणभूतोपासनस्य सर्वत्रान्वयदर्शनात्।।
 उपासनस्यानियमः क्रत्वङ्गत्वाश्रुतेरिह।  यदेव विद्ययेत्यादिफलान्तरविधानतः।।
 उपासनस्यानियमं दर्शयत्येव वेदवाक्।  एवं विद्धवै ब्रह्मेति ब्रह्मध्यान श्रुतेर्बलात्।।
          ।। इति ब्रह्मसूत्रार्थपद्यमालिकायां तृतीयाध्यायस्य तृतीयः पादः।।