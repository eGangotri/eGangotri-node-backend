श्रीः
द्वितीयाध्यायेद्वितीयपादः
*2-2-1.
	1.एवं पूर्वपक्षवादिभिः पुर्वस्मिन्पादे वेदान्तवाक्यानां स्मृतिन्यायाभ्यां बाधे निरस्ते सति तेषामेव परपक्षाणां शारीरकन्यायेन बाधः प्रतिपाद्यत इति सङ्गतिः।अथवा पूर्वं शारीरकशास्त्रस्य परपक्षैर्बाधः परिहृतः. अधुना तैरेव परपक्षैस्तस्यैव शास्त्रस्य प्रतिरोधः परिह्रियत इति संगतिः।तत्रापि बाह्यविरोधपरिहारपरत्वात् कारणद्वारकविरोधपरिहापरत्वाच्च पूर्वपादद्वयसङ्गतिः।उत्तरपादद्वये कार्यद्वारको विरोधः परिह्रियते सचान्तर इति वक्ष्यते।अत्र श्रीविष्णुचितार्यैरुक्तं 'एवं स्वपक्षे परोद्भाविता
दोषाः परिहृताः।इत्थं परपक्षोऽप्युपपन्न इति पार्श्वस्थस्य संशयो इति परनिराकरणारम्भो विमृस्यते। स्वपक्षस्थापनपरनिराकरणाभ्यामर्थावधारणं निर्णय इति हि तद्विदः।प्रथमं निरीश्वरमते दुषणमाह 'इति। इदमेव भगवता भाष्यकारेण 'उक्तम्' इत्यादिना 'परपक्षप्रतिक्षेपायानन्तरः पादः प्रवर्तते ' इत्यन्तेनोक्तम्। परपक्षप्रतिक्षेपेषु च साङ्ख्यमतप्रतिक्षेपप्राथम्यं भाष्यकारैरेवोक्तम्--' कापिलमतम् ' इत्यादिभाष्येण। अनेनैव भाष्यकारवचनेन पूर्वाधिकरणसङ्गतिरपि सूचिता भवति।अत्र बादान्तरारम्भनैरर्थक्यमाक्षिप्य समाधत्ते--बाधेति।निगमैर्ब्रह्महेतुत्ववादे बाधाभावादकम्पे स्थितवति सति वीतरागो भगवान् भूयः किं परपरीवादं वदतीति।एवंवदन्तं पूर्वपक्षिणं निराचष्टे--अयुक्तमिति।अयुक्तमेव तावदुपपादयति-- प्रखायतेति।पूर्वं बाध एव परिहृतः, न पुनः प्रकरणसमता।अत्र पुनस्सा परिह्रियत इति सप्रयोजन एव पादान्तरारम्भः।अयमत्र शब्दान्वयः--प्रख्यातानां प्राच्यानामनादिसिद्धानां नैकानां बहुप्रकाराणां प्रतिसमयानां सद्भावेन भवतो जायमानस्य मन्दबुद्धीनां सन्देहस्यैव शान्त्यै तुल्यत्वभ्रान्तिसिद्धा प्रकरणसमता वेदान्तेन तुल्यानि पक्षान्तराणीति भ्रान्तिसिद्धा प्रकरणसमता तर्कपादेन वार्येति सफलोऽयं
पादारम्भः।।
		2.अत्र परपक्षेषु साङ्ख्यपक्षस्य पूर्वभावित्वे कारणं भाष्यएव व्यक्तमुक्तम एतस्यसत्पक्षसंम्भावनाभ्रमहेतुत्वातिरेकात् ' इति।अकरणसङ्कतिस्तु पूर्वाधिकरणे प्रयोजनाभावान्निमित्तत्वानुपपत्तिः परिहृता ब्रह्मणः, अधुना परोक्तस्यानुपपत्तिरुच्यत इति। तदर्थविचारस्तु- किं प्रधानं जगत्कारणं नेति।किमचेतनस्य चेतनानधिष्ठतस्य पुरुषन्निधानात् पङ्गुसन्निधानादन्धस्येव प्रवृत्तिहेतुत्वं संभवति नेति। किमन्धस्य पङ्गुसन्निधानात् मार्गावलोकनव्यापारवत् पुरुषसन्निधानात्तच्छायापत्त्या ज्ञातृत्वं संभवति नति। अत्र हि साङ्ख्यं निराक्रयते तद्भारते योगतुल्यतया हेतुहन्तव्यं यत्सेश्वरं तन्न हन्तव्यम्, अतस्सेश्वरं तत्तुल्यं योगपक्षं च विहाय निरीश्वरसाङ्ख्यमेवात्र निराक्रियत इत्यभिप्रायणाह---षड्विंशेति। षड्विंशः परमात्मा चेत् कथं पञ्चविंश आत्मति श्रुतिषु परमात्मा निगद्यत इत्याशङ्क्याह---तत्स्थत्वादिति। अवस्थितेरिति पञचविंशस्यान्तर्यामितयास्थानात् षड्विंश एव पञचविंश आत्मेति पञ्चविंशशब्देनाभिधीयते। न पुनर्ननिरीश्वरसांख्याभिमतो जीव एव पञ्चविंशशब्देनाभिधीयत इति। तस्मादत्र सेशानतन्त्रं सेश्वरसाङ्ख्यं तत्तुल्यं योगञ्च श्रुतिसमधिगतं स्थापयित्वाथास्मिन्पादे सुत्रकार ईश्वरानपेक्षमुत्कटप्रत्यवायं  निरीश्वरसाङ्ख्यपक्षमेव प्रतिवदति प्रतिक्षिपति नयैरिति सुसङ्गतमेतत्।।
	3.अत्र प्रस्तुतस्य साङ्ख्यपक्षस्यानुमानिकपञ्चविंशतितत्त्वप्रतिष्ठापकस्य पाशुपतादितुल्यप्रवृत्तित्वात् तत्कल्पितषट्त्रिंशत्तत्त्वादिकल्पनमपि तेनैव न्यायेन प्रसज्येत, यदि तत्रान्यथासिद्ध्यादिना तत्प्रतिक्षिप्यते तर्हि तेनैव न्यायेनात्रापि प्रतिक्षिप्यत इतियाह--अव्यक्तेति।अयमत्र शब्दार्थः-अव्यक्तादीन्पदार्थाननुमानमुखेन स्वबुद्धया कल्पयन्तस्सांख्याः शैवादिपरिकल्पितेषु षट्त्रिंशत्तत्ववादप्रभृतिषु कथं सङ्गं नेच्छन्ति। तुल्याक्षेपेत्यादि---एवमाक्षेपे कृते साङ्ख्या यदि किञ्चिदुपपन्नं वदन्ति तदन्यवादिभिरपि वक्तुं शक्यते तथा च तुल्याक्षेपोपपत्तियुक्तास्साङ्ख्यवैशेषिकादीनां श्रुतिनियतिमुचां कल्पनाः परामृशन्तो 
वेदान्तवादिनामग्रगणयाः प्रमाणप्रमेयविभागमित्थं कल्पयन्ति। तद्यथा द्दष्टं नापह्नुवीरन्निति प्रत्यक्षप्रमाणपरिक्लृप्तिप्रकारः,लघुमनुमिनुयुरित्यनुमानप्रक्रियापेरकार उच्यते। अनुमानवृत्तान्त हि गुरुर्न कल्प्यते लघुरेव पक्षस्स्वीक्रियत इति न्यायविदां प्रक्रिया। शेषमिच्छन्ति शास्रादिति शास्रीयमर्यादोचेयते। प्रत्यक्षनुमानासिद्धमर्थमप्राप्तत्वाच्छास्रेणैवेच्छन्ति मनीषिना इत्यर्थः इति।।
	4.अत्र साङ्ख्यैरीश्वराधिष्ठानमन्तरेण सृष्टिरित्युक्तम्, तत्र विकल्प्योत्तरमाचार्याः प्राहुः। अयमत्र विकल्पक्रमः---किं प्रत्यक्षसिद्धलोकानुसारेण निरीश्वरत्वमुच्यते किं वा शास्रानुसारेण अथवा स्वकपोलकल्पितेन केवलं द्दष्टानतानुसारेणेति। तत्र क्रमेणोत्तरमुच्यते---कार्यमित्यादिना। लोकसिद्धमपि कार्यं कुविन्तप्रभृतिविरचितं द्दश्यत इति न त्तर साधनीयं किञ्चित्। यत्तु महीमहीधरमहार्णवप्रभृति सकर्तृकत्वेनास्माभिर्न द्दश्यते, तत्सर्वमपीश्वरायत्तमेवेति श्रुत्यैव,तत्रापि प्रमाणसिद्धत्वान्न निप्रतिपत्तिः कार्येत्याह---अन्यञ्चेति। तस्मात् क्वचिदपि नेश्वराधिष्ठानासिद्धिरित्याह---तदिति। केवलं द्दष्टान्तमात्रेण साध्यसिद्धिरिति तृतीयं कल्पं परिहरति---पङ्ग्वित्यादिना। 'पङ्ग्वन्धवदुभयोरपि संयोगः' इति प्रकृतिपुरुषयोगाद्विचित्रजगत्सृष्टिरित्यत्वं द्दष्टान्तमाहुस्साङ्ख्याः। यथा पङ्गुः क्रियाशक्तिविधुरः, अन्धोद्दक्शक्तिविधुरः,उभावपि परस्परोपकाराद् गमनं कुरुतः,एवं प्रकृतिपुरुषावपि सांसारिकप्रवृत्तिं कुरुत इति नेश्वरापेक्षेति तेषां भावः।क्षीरस्य दधिरूपेण परिणामे न चेतनापेक्षा। नापि जलस्य हिमकरकादिरूपेण परिणामे तथ, उपभुक्तस्य तृणाय देहपुष्ट्यादिहेतुत्वे चेतानाधिष्ठानापेक्षा नास्तीति द्दष्टान्ताः। तैर्द्दष्टान्तैरचेतनानां चेतनाधिष्ठानं नास्तीति न त्वदिष्टं फलति तेषां सर्वेषां पक्षत्वात्। ताद्दशमखिलमपि चेतनाधिष्ठतमेवेति हि न्यायविद्भिरनिमानेन साध्यते।अस्माभिस्तु श्रुतिभिरिति विशेषः। तेन पक्षमेव द्दष्टान्तं कृत्वा पक्षे साध्याभावसाधनमनुमानवार्त्तानभिज्ञातां प्रकटयेदिति सर्वहास्यमिति।।
	5.अत्र कश्चिच्चोदयति शास्रयोन्यधिकरणे भवद्भिरनुमानस्य ईश्वरसाधकत्वमुक्तम्,अधिना पुनरचेतनानां चेतनाधिष्ठानावश्यम्भावोऽस्तीति भवद्भिरुच्यते, उभयमपि सूत्रकारसम्मतमेव,चेतनाधिष्ठानमवश्यमपेक्षितमित्युक्तम्।तदिदमाह---नन्विति।अयमत्र शब्दान्वयः--अत्र ह्यचेतनानां स्वोचितकार्यसृष्टौ चेतनाधिष्ठानमवश्यमपेक्षितमित्युक्तम्।शास्रारम्भे तु विधातिरनुमितिं सूत्रकार एव व्यनुदत् निराचकारेत्यर्थः।तेन सूत्रकारः किम्परः कमर्थमभिप्रैतीति पृच्छा। अत्रोत्तरमाब---पृच्छेयमिति।नातितुच्छोऽयं प्रश्र्नः। अतितुच्छोऽयं न भवतीति शिष्यं प्रति सन्तुष्यति। श्रृणु तदवहित इति सूत्रकारभावस्यातिगम्भीरत्वाच्छिष्यं नियुङ्क्ते।गम्भीरमेव सूत्रकारभावं प्रकाशयति--- सर्वकृदिति।सर्वस्रष्टापरमपुरुषो नानुमानेन साधयितुं शक्यत इति शास्रयोन्यधिकरणभावः,स एव परमपुरूषो नानुमानेन बाधितुं शक्यत इत्येतदधिकरणार्थः,तेन द्वयोरप्यधिकरणयोर्न परस्परविरोधः। अयमत्र भावः---यद्येन प्रमाणेन साधयितुं योग्यं तदेव हि तेन प्रमाणेन बाधितुमपि शक्यते,यथा प्रत्यक्षसिद्धो घटादिस्तेनैव प्रत्यक्षेण बाध्यते,न पुनः प्रत्यक्षाविषयः परमाण्वद्दष्टादिः प्रत्यक्षेण बाध्यते, एवमनुमानाविषयत्वादिश्वरस्साधयितुं बाधयितुं च न शक्यत इति सूत्रकारस्याभिप्रायः।अयमत्रान्वयः-- अनुमानस्येश्वरसदसद्भावरूपोभयार्थनियमादर्शनात् सदसद्भावप्रतिपादनमशक्यमिति।।
	6.अत्र साङ्ख्योक्तप्रक्रियाद्वयं पूर्वोत्तरार्धाभ्यामनूद्य दूषयति-सत्वाद्यानिति।समाहृतानि समुदितनि सत्वादीनि त्रिगुणमित्यत्र दूषणमाह---कल्पयन्त इत्यादिना।सत्त्वादीनां साम्ये संहारो वैषम्ये सृष्टिरिति हि साङ्ख्यानां परिक्लृप्तिस्तेषां विभुत्वादेव वक्तुं न शक्यते, विभूनां वैषम्यस्य कतयितिमयोग्यत्वादितिष।अपराचेयं कल्पना---जीवगतं भोक्तृत्वं प्रकृतावध्यस्यते प्रकृतिगतं कर्तृत्वं जीवेऽध्यस्यते तेन कर्तृत्वभोक्तृत्वयोरन्यनिष्ठत्वेनाध्यासात् संसारमोक्षयोरुपपत्तिरिति। अयमत्र शब्दान्वयः ---प्रकृतिपुरुषयोरन्योन्याध्यासक्लृप्तिः संसारमोक्षयोरुपपत्त्यै जपाकुसुमरागस्य स्फटिकच्छायापत्त्यादिनीत्या परिकल्प्यत इति। तदिदं दूषयति---कथमियमिति। विद्यमानमेव ह्यन्यत्र कल्प्यते न पुनरविद्यमानम्।इहतु चेतनत्वं जीवे न विद्यते जीवस्य ज्ञानमात्रत्वेन चेतनत्वस्य भवद्भिरनङ्गीकारात्। नापि प्रधाने चेतनत्वम्,अचेतनस्वभावत्वादेव। ज्ञानाचिकीर्षाप्रयत्नवत्त्वमेव हि 
कर्तृत्वम्,त्रयाणामपि जीवनिष्ठत्वेन प्रकृतिसम्बन्धो नास्त्येव। न च भोक्तृत्वं जीवनिष्ठम्, भवत्पक्षे पुरुषस्य पुष्करपलावन्निर्लेपत्वेन ज्ञानादिसर्वधर्मविधुरत्वात्। तेनोभयत्रोभयस्यपि नासतीत्यन्योन्याध्यासक्लृप्तिर्न घटत इति।।
	7. साङ्ख्योक्तानामर्थानां सर्वेषामपि परस्परविरुद्धस्वभावत्वाद् वृषलोद्वाहमन्त्रन्यायमतिदिशति-- पुंसामिति। पुरुषाणां भोगापवर्गप्रवृत्त्यादिकं फलं भवति भोगापवर्गयोः पुरुषार्थशब्दवाच्यत्वादिति साङ्ख्याः स्वयमेव प्राहुः।अथापि 'संसरति बध्यते मुच्यते च नानाश्रया प्रकृतिः' इति प्रकृतेरेव भोगापवर्गौ भणन्ति। तदिदमाह---तच्च सर्वं प्रधान इति। अयमेको विरोधः। विरोधान्तरमपि 'सङ्घातपरार्थत्वात्'
इत्यादिना प्रकृतिद्रष्टृत्वेन क्लृप्तः पुरुषः, द्रष्टृत्वं पुनरन्तः करणस्येति विरोधमाह-मुक्तया इति। जीवस्य बद्धस्य मुक्तयै सांख्यशास्त्रं कपिलमुनिरकृत ततो नित्यमुक्तोऽस्म्यहमित्यादिपरस्परव्याह-
तोक्तिं वृषपलपरिणये शूद्रविवाहे जैनभक्ताः परस्परविरुद्धव्यवहारप्रवर्तकजैनसिद्धान्तभक्तास्साङ्याः
प्रवदन्तु। जैनानां व्याहतभषित्वं स्यादस्तीत्यादिसप्तभङ्गीप्रलापात्।वृषलपरिणय इति द्रमॢडदेशीयोऽयं
व्यवहारः। तस्निन्देशे याजकाः 'अश्मानं पादेन प्रहर प्रहृत्य च न प्रहरामीति वद, असत्यवचमप्रायश्चि-
त्तार्थमस्माकं द्रोणद्वयपरिमितं धान्यं प्रयच्छ' इति मन्त्रं पाठयन्ति। तेम साङ्ख्यसिद्धान्तस्सर्वोऽपि परि-़
हासास्पदमितियर्थ इति ।।182।।
 *2.2.2.
	8.अत्राचार्या एव पूर्वोत्तराधिकरणयोस्सङ्गतिमुभयथा प्राहुः---कल्प्येति।अनुमानपरिकल्प्या मूलप्रकृतिरेव विश्वस्योपादानमिति साङ्ख्यपक्षः पूर्वं प्रतिक्षिप्तः,अधुना पुनपनुमानपरिकल्प्या नानाभूताः परमाणवो विश्वोपादानमिति परिकल्पनानिषेधः क्रियत इत्येका सङ्गतिः। अपरा-- ईश्वरानधिष्ठितप्रधानकारणवादी पूर्वं निरस्तः, अधुना पुनर्निमित्तमात्रेश्वराधिष्ठितपरमाणूपादानवादी निरस्यत इति सङ्गतिः। सेश्वरसाङ्ख्या न निराकरणीयः, योगोऽपि तत्तुल्यत्वान्न निराकरणीयः, अतोऽत्र तत्प्रसङ्गाभाव इति पूर्वमेवोक्तम्। शैवमतस्य प्रधानकारणवादसाम्येऽपि पश्चान्निरासस्तु बाह्यत्वाधिक्येनेत्याहुः।इह च वैशेषइकबौद्धयोरपि परमाणुकारणवादित्वे तुल्योऽपि काणादमतस्य प्रथमोपादानं साङ्ख्यवद्वैदिकत्वाभिमानमात्रादिति चाहुः। तदर्थविचारस्तु-किं विपाकदशापन्नाद्दष्टसचिवाः परमाणव ईश्वराधिष्ठिता जगदारम्भका न वेति। किं परमाणूनां संयोगद्वारावयव्यारम्भकत्वे कारणानवस्थितिः कार्यप्रथिमा प्रसज्यते नवेति। अत्र प्रथमश्लोकस्य पूर्वोत्तराधिकरणसङ्गतिवादिनोऽयं शब्दान्वयः-कल्पयोपादानमेकम्--अनुमानकल्प्यमुपादानमेकं परममहत् प्रधानं प्रतिक्षिप्य द्दष्टात् त्रसरेणोरधिकवपुषोनानाविधाणूपादानौघस्य पार्थिवाप्यतैजसवायनीयाणुरूपोपादानौघस्य कल्पनेऽनिष्टमाहेत्येका सङ्गतिः। अपराच सङ्गतिरुच्यते---प्राज्ञति। ईश्वराधिष्ठानशून्यमूल- प्रकृतिपरिणतिः पूर्वाधिकरणे निरस्या,अथास्मिन्नधिकरणे सेष्वरं सूक्ष्माणुद्रव्यमूलव्द्यणुकादिक्रमेण जगत्सृष्टिपक्षं पिनष्टि निरातरोतीत्यर्थः।।
	9.ननु प्रागोवारम्भणाधिकरणे वैशेषिको निरस्तः किमर्थमिदानां पुनर्निरस्यत इतियाशङ्क्य प्राचीननिरासादाधुनिकनिरासे वैषम्यमाह-प्रागवेति। अत्रायं शब्दार्थः---प्रागवारम्भणाधिकरणे प्रागसद्द्रव्यक्लृप्तिरपहृतविषया काणादानामिति सत्यमेतत्, तथापीदानीं कारणप्रक्रियांशं क्षिपति समवायिकारणमसमवायिकारणं निमित्तकारणमित्यादिप्रक्रियाभेदान्प्रतिक्षिपतीत्यर्थः। उक्तमेव विवृणोति- त्रेधेति। अनुमितिशरणैः काणादादिभिः समवाय्यसमवायिनिमित्तभेदेन त्रेधा हेतौ विभक्ते सति तत्तदंशे व्याघातादीन् विकल्पक्रमेण विविधप्रकारान् बाधकानस्मिन्नधिकरणे सूत्रकारो व्याहरतीति न पौनरुक्त्यप्रसङ्ग इति।।
	10. दृष्टं तावत्सर्वलोकसम्प्रतिपत्त्या जालसूर्यमरीचिस्थं द्रव्यं यत् तदेवाणुतारतम्यं क्वचिद्विश्रान्तं परिमाणतारतम्त्वादित्याद्यनुमानस्य विषयभूमिरिति तान्त्रिकाः, वेदान्तिनश्च तथैवानुमेनिरे। काणादास्तु ततः परमपि द्व्यणुकपरमाणुरूपद्रव्यद्वयमनुमानादन्यस्मात्कल्पयन्ति, विप्रतिपन्नं जालसूर्यमरीचिस्थं द्रव्यं 
सावयवं चाक्षुषद्रव्यत्वाद् घटवदिति। तदेतदनुवदति --दृष्टस्येति। एवमनुमानं वदतां वैशेषिकादीनां दृष्टानुसारेणोत्तरोत्तरं कल्प्यमनुमानशरणत्वात्। अनुमानेच दृष्टानुमानस्य न्याय्यत्वात्। तथा च निरवयवारब्धत्वं क्वचिदन्यत्र न दृष्टमित्यत्रापि निरवयवारब्धत्वं कल्पयितुमेव न शक्यते। तथाच न परमाणुसिद्धिः। तदिदमाह -- दृष्टाकारानुसारादिति। नन्वणुतारतम्यं क्वचिद्विश्रान्तमिति परमाणुविश्रमोऽस्माभिः प्रमाणबलात्स्वीक्रियत इति चेत् स्वीक्रियतां नाम विश्रमः, अथापि न भवदभिमताप्रत्यक्षपरमाणौ विश्रमः, अपि त्वस्मदभिमतजालसूर्यमरीचिस्थद्रव्येऽणुपरिमाणतारतम्यविश्रम इति विश्रमानुमानं सार्थकमेव, अतो न भवदभिमतपरमाणुसिद्धिः। नन्वस्मदभिमतपरमाणौ युष्मदभिमतजालसूर्यमरीचिस्थपरमाणावपि कृत्स्नैकदेषविकल्पानुपपत्तिस्तुल्या तत्कथं तत्रापि विश्रमः स्वीक्रियत इत्यत्रोत्तरम् -- सर्वं सह्येतेति। नहि दृष्टेऽनुपपन्नं नामेति न्यायः। दृष्टं च जालकालोकमध्यस्थम्। त्वदभिमतः परमाणुर्न दृष्टः तेन दृष्टे तस्मिन्  सर्वमपि  दूषणाभासजातं सोढुं शक्यते प्रत्यक्षप्रमाणपरतन्त्राणामस्माकम्। केवलमनुमानशरणानां भवतां न सोढुं शक्यते। तेन न युष्मदभिमतपरमाणुसिद्धिः।किंच लाघवमस्माकमनुग्राहकतर्कः, दृष्टमात्रे विश्रमात्। भवतां तु गौरवं बाधकतर्कः, दृष्टादधिकयोर्द्वयणुकपरमाण्वोः कल्पनादिति। ननु क्वचित्स्मृतौ त्रसरेणौ वैशेषिकोक्तप्रक्रियया भागाननुमत्य त्रसरेण्वादिपरिमितहिरण्यादिदाने फलनिर्देशो दृष्टः, तत्कथं त्रसरेणोर्निरवयवं भवताऽभिधीयत  इत्याशङ्क्याह--  तद्भागानिति। तस्यास्स्मृतेस्तद्भागख्यापने तात्पर्यं नास्त्येवाफलत्वात्। ख्यापयेद्वेत्यत्र मा वेति शेषः। आन्यपर्येण नेया -- तद्भागख्यापने प्रयोजनाभावात् त्रसरेण्वादिपरिमितद्रव्यदाने तात्पर्येणान्यपरत्वेन नेयेत्यर्थ इति।।
	11. अत्र चानन्तावयवारब्धत्वे मशकमातङ्गयोरविशेषप्रसङ्ग इत्यादीनीमुन्मत्तभाषाणानां 
तत्त्वमुक्ताकलापादिषूक्तमप्युत्तरस्मिन् निपन्धएऽपि दिङ्मात्रेण दर्शयितुमुपक्रमते --विश्रान्तिरिति। 
इत्थं किल परमाणुकारमवादिनः प्राहुः-परमाणोरन्तावयवारब्धत्वे मशकमातङ्गयोरन्तावयवारब्धत्वा-
विशेषात् परिमाणतारतम्यं न स््यादिति। तदिदमभिधियते-विश्रान्तिरिति। नक्कचित्परिमाविश्रान्तिश्चेत्
अवयवनिवहान्त्यात् माषमहीभृतोर्मानसाम्यं स्यादिति यदि वदसीति। अनूदितमर्थः प्रतिक्षिपति-तद-
सदिति। असत्वे हेतुमाह-तारम्यादिति। अनन्तेऽपि तारतम्यस्य विद्यमानत्वादित्यर्थः। एकपरमाणववय-़
वानन्त्यात् पर्वतप्रविष्टानन्तपरमाण्ववयवानन्त्ये वैषम्यस्य वक्तुं शक्यत्वादितियर्थः। उक्तमर्थं द्दष्टान्ताभ्यां
विविच्य प्रकाशयति-वैषम्यमिति।अनन्तेष्वपि पक्षमासप्रभृतिषु नियतं द्दष्टं वैषम्यं नहि भवतामनिष्टम्।
अयमर्थः --- व्यतीता मासास्तावदनन्ता, दिवसाः पक्षा इत्यादयस्सर्वेऽपि कालभेदा अनन्ता एव, तथापि पूर्वपूर्वेभ्य उत्तरोत्तरेषामाधिक्यमीश्वरेणापि नापलयितुं शक्यत इति। दृष्टान्तान्तरमपि दर्शयति --  पारापर्यमिति।  द्विधा हि जातिः परजातिरपरजातिश्च पृथिवीत्वादिः परजातिर्घटत्वादिजातित्वमिति भवन्त ए कल्पयन्ति। तथाचाश्रयानन्त्येऽपि तारतम्यं भवतामेवेष्टमिति भवत्प्रक्रियां भवन्त एव परामृशन्त्विति।।
	12.अत्र 'उभयथाऽपि न कर्म'  इत्यस्मिन् सूत्रे सूत्रकारैरेव वैशेषिकाणां 'अग्नेरुर्ध्वज्वलनम्' 
इत्याद्युक्तादृष्टकारितकर्मक्लृप्तिर्निरस्ता , तमेवार्थदृष्टस्वरूपनिरूपणपूर्वकं दर्शयति --नादृष्टमित्यादिना। श्रुतिसरणिजुषामस्माकं देवतानुग्रहादेरन्यददृष्टं नाम किंचिन्नास्ति। अस्यादृष्टस्य देवतानुग्रहादेरन्यत्वेन जीवनिष्ठत्वे परिकल्पिते तज्ज्ञैस्तादृग्विधादृष्टस्वरूपज्ञैरधिकयतनवत्क्लृप्तिरदृष्टादधिकस्य यतनवत ईश्वरस्य क्लृप्तिरादौ शास्त्रारम्भे शास्त्रयोन्यधिकरणे निरस्ता। अयमर्थः -- जीवगतादृष्टादेव विश्वसृष्टिपरिग्रहे हेतुभूतयतनवत ईश्वरस्य कल्पनया किमितीश्वरकल्पना निरस्ता। नन्वदृष्टस्याचेतनत्वात्तत्प्रेरकत्वेनाचेतनं चेतनाधिष्ठितमिति। न्यायेनेश्वरयत्नापेक्षास्तीत्याशङ्क्य तत्प्रयत्नमेव प्रतिबन्दीकरोति -- यत्न इति। ईश्वरयत्नस्याचेतनत्वेऽपि यथा यत्नान्तरं तत्प्रेरकत्वेन नापेक्ष्यते यत्नान्तरापेक्षायामनवस्थाप्रसङ्गात्, तथैव जीवादृष्टस्याचेतनत्वेऽपि ईश्वरयत्नापेक्षा नास्त्येव। अयमत्र शब्दार्थः -- परवादी खल्वीश्वरयत्ने यत्नान्तरानपेक्षां न किमनुमनुते  -- अनुमनुत एवेत्यर्थः। 
स्याददृष्टेऽपि तद्वत् -- ईश्वरयत्ने यत्नान्तरापेक्षाभाववदचेतनत्वे सत्यपि जीवादृष्टेऽपीश्वरयत्नापेक्षआ न स्यादेव, तथा च जीवगतादृष्टस्य विश्वकारणत्वे सति नेश्वरसिद्धिरित्यर्थः। एवं जीवगतादृष्टपक्षं निरस्य भूतगतादृष्टपक्षे द्व्यनुकृदणुगतादृष्टपक्षोऽत्र लूनः।  द्वयनुककारणभूतपरमाणुगतादृष्टपक्षो भाष्यकारैरत्र विस्तरेण लूनो निराकृत इत्यर्थः। अस्मिन्विषये विस्तरो भाष्य ए द्रष्टव्य इति।।
	13.  अत्र सूत्रकारस्समवायक्लृप्तिं स्वयमेव निराचकार , तदेवानूद्य निराकरोति -- नित्यमिति। एके वैशेषिका नित्यं सम्बन्धं निजगदुः । कतिचित्प्राभाकरा नित्येषु नित्यमनित्येष्वनित्यं तमेव संबन्धं प्राहुः। अत्रानित्येष्वितिवचनं नित्यानित्ययोरप्युपलक्षणम्।  इमं तावदायुष्कमाहुः -- इमं समवायसम्बन्धं सम्बन्धिसमानायुष्कं सम्बन्धिद्वयसमानकालीतमित्यर्थः। अत्र समवायनैरपेक्ष्यमाह-- तत्तदिति। अयमत्र विकल्पः -- समवायो हि विशेषणविशेष्ययोरपृथक्सिद्धयोरन्योन्याश्लेषव्यवस्थापकत्वेन हि भवद्भिः परिकल्प्यते। सच समवायो विशेषणविशेष्ययोरन्योन्यप्रतिसम्बन्धिस्वभावमुपजीव्य व्यवस्थापयति, अथवा स्वयमेव। यदि स्वयमेव तदा विरुद्धधर्मयोरपि विशेषणविशेष्ययोः स्वयमेव सम्बन्धस्स्यात्। तथा च लोकविरोधः। नहि समवायः शैत्यदावानलयोरपि स्वयं सम्बन्धतां प्रतिपद्यते। एवञ्च तत्तत्सम्बन्धिद्वयस्वभावमुपजीव्य समवायो व्यवस्थापक इति पक्ष परिशिष्यते। तस्मिन्नपि पक्षे दोषमाह-- गुर्वीति। सम्बन्धिद्वयस्वभावमुपजीव्य पुनः समवायस्यापि क्लृप्तिर्गुर्वी। समवायमन्तरेणापि शैत्यजले स्वभावादेव परस्पराश्लिष्टे एवमौष्ण्यकृष्णवर्त्मनावपीति लघ्वीयं कल्पना ज्यायसीत्यर्थः। एवमस्मत्पक्षानङ्गीकारे समवायस्यापि सम्बन्धिनावुद्दिश्य विशेषणत्वेन व्यवहारदर्शनात् तत्रापि समवायान्तरं कल्पनीयम्। तथा चानवस्था, तत्र स्वभावसम्बन्धाङ्गीकारेऽपृथक्सिद्धविशेषणविशेष्ययोरेव स्वभावसम्बन्धोङगीकार्यः स्वभावसम्बन्धाङ्गीकारेणातिरिक्तस्य समवायाख्यस्यसम्बन्धस्या नुपलब्धि पराहतत्वादित्यर्थः।।
	14. एवमवयविपरमाणुनिराकरणे सूत्रकारैः कृते सति परममहत्परिमाणमवशिष्यत इत्येकः पक्षः, अथवा तेनैव न्यायेन सर्वमप्यसत्स्यादित्यपरः, यद्वा द्रव्यरूपं वस्तु नास्ति अद्रव्यमेवावतिष्ठत इत्यपरः तथाच सर्वलोकविरोध इति कश्चिन्मनुते। तदिदमनुवदति -- निर्धूत  इति। अयमत्र शब्दान्वयः -- ससूत्रकारैरवयविपरमाण्वात्मके द्रव्यवर्गे निर्धूते सति विश्वं व्याप्त्येकलक्ष्यं परममहदेव स्यात्।	  अथवा असत्  स्यात् तेनैव न्यायेन महतोऽप्यभावात्। यद्वा एवं द्रव्ये निरस्ते विश्वमद्रव्यमेव स्यात्। सर्वमप्येतदसम्भवीति भावः। उक्तं चोद्यं प्रतिपक्षिपति --मैवमिति। तत्र हेतुमाह --दृष्टेति। नह्यस्माभिर्दृष्टं त्रसरेणुद्रव्यं तत्संहतिरूपं कार्यद्रव्यं तदुभयसम्बन्धादिकं बाध्यते, अपितु त्रसरेणुद्रव्यव्यतिरिक्तद्व्यणुकपरमाणुक्लृप्तिमात्रमप्रामाणिकत्वाद्गौरवतर्कोपहतत्वाच्च निरस्यते तस्मान्नोक्तदोष इत्यर्थः। कथं तर्हि  भवत्पक्षे प्रलयकाले क्षित्यादीनामभावात् पञ्चभूतकार्यतया गजत्सृष्टिस्सम्भवतीत्याशङ्क्य परिहरति -- आगन्त्विति। प्रकृतावेव महदाद्यवस्थाविशेषा जायन्ते तेन प्रकृतिरेव नित्या महदादितत्त्वान्तराणितु पञ्चभूतपर्यन्तान्यनित्यान्येव तेनागन्तुकपृथिव्याद्यवस्थामापन्नैः प्राकृतैर्द्रव्यैर्विश्वसृष्टिरुपपद्यत इति श्रुतिरेव जगदारम्भणं बम्भणीतीति न कश्चिदप्यस्माकं दोषः। यत्तु वैशेषिकैरुच्यते जालसूर्यमरीचिस्थस्य सावयवारब्धत्वाभावे मनःपरमाण्वादिवद् द्रव्यस्य चाक्षुषत्वं न स्यादिति, तत् सोपाधिकत्वान्निरस्तमेव; अचाक्षुशत्वे हि प्रयोजकमनुद्भूतरूपवत्त्वमेव न पुनस्सावयवारब्धत्वाभाव इत्यादिकं युक्तिजातं  न्यायपिरशुद्धिन्यायसिद्धाञ्जनादौ द्रष्टव्यम्।।
 *2.2.4. 
	15. असत्कार्यवादस्य कार्यविशेषे शरीरादौ क्षणिकत्वाद्यभ्युपगमसाम्याद्वा बुद्धिस्थतया वैशेषिकनिरासानन्तरं  बौद्धनिराकरणमिति वकेचिदाचक्षते। अपरे तु परमाणूनामेकान्तत्वचातुर्विध्या
भ्युपगमसाम्याद्धीस्थतया बौद्धमतनिरास इति संगतिरिति। आर्हतमते स्थिरत्वास्थिरतच्वादिभिरनैकान्त्यमैकविध्यं च परमाणूनां स्वीकृतम्। अत्र वैभाषिकसौत्रान्तिकयोः 
परमाणुकारणवादाभ्युपगमेन प्रस्तावे सति बौद्धत्वमात्रसाजात्येन योगचारमाध्यमिकयोरपि तदनभ्युपगमेन 
निरासः क्रियत इति चतुर्विधा बौद्धा इति वदतो भाष्यकारस्याभिप्रायः। तदर्थविचारस्तु -- किं क्षणिकाः परमाणवो जगदारम्भका नेति। तदर्थं क्षणिकानां तेषां कि सङ्घातकारणत्वं समभवति नेति। अस्थिरादिषु स्थिर्वादिबुद्धिरूपाविद्यापरमाणूनां पृथिव्यादिसङ्घातहेतुत्वमुपपादयति नेति। अत्र वैशेषिकानन्तरं सङ्गतिविशेषवशात् बौद्धादीनां निरासे प्राप्ते तन्निरसनं द्विप्रकारमेव कर्तव्यम्। यथाचारनिरसनं  तत्परिगृहीतवस्तुनिरसनं चेति। पूर्वं तु जैमिनीयेन कृतमिति अधुना तत्तत्त्वमात्रनिरसनं क्रियत इत्याह--बाह्योक्तेति। बाह्योक्ताचारांशो वेदविरोधात्पूर्वकाण्ड एव निरस्तः। इदानीं पुनस्तैस्तर्कितं विरचितं  तत्त्वांशं जैमिनेर्गुरुर्बादरायणस्तर्कपादे प्रतिवदतीत्यन्वयः। इत्थं बाह्यानां निरसनीयत्वे सिद्धे जैनशैवयोः पूर्वमेव वैनाशिकनिराकरणे कारणमाह-- निर्धूत इति। बौद्धास्तावद्वैनाशिका ए परमाणुविनाशवादित्वात्। वैशैषिकादयस्त्व र्धवैनाशिकाः  परमाणोर्विनाशाभावेऽपि द्व्यणुकादिद्रव्यविनाशवादित्वात्। तेन वैनाशिकत्वसाम्याद् वैशेषिकनिरासानन्तरं बौद्धनिराकरणमिति। अयमत्र शब्दान्वयः - तत्र तेषु निराकरणेषु सत्सु  पूर्वं निरुपधिकनयैर्निर्दोषन्यायैरर्धवैनाशिकोक्ते निर्धूते सति  वैनाशिकानां पक्षान् जिनगिरिशमतक्षेपतः प्राक् जैनपशुपतिमतक्षओपात्पूर्वमेव निराकरोति।। 
	16. अत्र बौद्धनिराकरणे भगवदुक्तपञ्चरात्रस्यापि निराकरणं स्यादित्याशङ्क्य प्रवर्तनप्रकारवैषम्येण परिहरति -- बुद्ध इति।  असौ बुद्धः श्रीधरेणैव स्वशास्त्रे पञ्चरात्रे स्वावतारैस्सह परिगणितः।  अस्तु परिगणनं ततः किमित्याशङ््क्याह -- सर्वज्ञ  इति। अयमर्थः -- बुद्धोक्तशास्त्राप्रामाण्ये बुद्धस्य भ्रान्तत्वं वा विप्रलम्भकत्वं वा स्वीकर्तव्यम्,उभयमपि न सम्भवतीति। सर्वज्ञत्वाच्च भ्रान्तो निखिलसुहृत्त्वान्न विप्रलम्भक इति भावः।एवमनङ्गीकारे प्रतिबन्दीमाह--तस्मादिति। इत्थं बुद्दवाक्यस्यापि प्रामाण्यावश्यम्भवाद्  बुद्धोक्तभङ्गे सात्त्वताद्यपि भिदुरतां भजेदिति।	
आशङ्कितमर्थं प्रतिक्षिपति-- नेति। तदेवोपपादयति --स्वानिष्ठेति। 'एष एवासाधु कर्म कारयति तं यमधो निनीषति' 'क्षिपाम्यजस्रमशुभानासिरीष्विव योनिषु' इत्यादिश्रुतिस्मृतिभ्यामुक्तप्रकारेण स्वानिष्टानां 
प्रत्यनीकानां राजसानां तामसानां च  प्रमथने निवेशितमनसा भगवता तन्मोहनादिप्रवृत्तेः  प्रमाणसिद्धित्वादित्यर्थः। पञ्चरात्रेष्वाश्रितससंरक्षणार्थँ प्रवृत्तेस्तत्त्वावेदकत्तवमेवेति वाक्यशेषः।।
	17. पूर्वत्र भगवतो विप्रलम्भकत्वमुक्तं विप्रलम्भकत्वं नाम मोहनेच्छा , सा निखिलजनयितुरीश्वरस्य दुर्वारा।  अयमत्र विकल्पः -- किमीश्वरस्सर्वजनयिता,उत कतिपयजनयिता। निखिलजनयितृत्वे परमोहनस्यापि निखिलान्तर्गतत्वात् तत्रापीश्वरस्य जनियितृत्वमङ्गीकृतमेव। कतिपयजनयितृत्वे पुनरीश्वरत्वमेव भज्येत शिक्षणरक्षणात्मककर्मद्वयकर्तुरेवेश्वरत्वात्। तदिदमाह-- दुर्वारेति। उक्तार्थानुग्राहकतया तर्कमाह--केनेति। ईश्वरस्यास्मन्मोहजनकत्वाभावात् केनास्मान्मोहस्स्यात्। एवमुपपादितमर्थं निगमयति -- तस्मादिति। पूर्वपूर्वकर्मानुरूपं फलं तत्त्वज्ञानं भ्रमं वा पुंसामीश्वर एव जनयतीत्यर्थः। किमुपपत्तिमात्रपरिकल्पितमेतत्? नेत्याह-- स्वोक्त्यादेरिति। प्रमाणसिद्धमपीत्यर्थः। प्रमाणं 'तेषां सततयुक्तानाम्' 'क्षिपाम्यजस्रमशुभान्' इत्यादिकं प्रसिद्धमेव। तर्हि विषम एवेश्वरस्यात् कस्यचित्सुखप्रदानात्, इतरस्य दुःखप्रदानात्, तेन समत्ववादो भज्येतेत्याशङ्क्योभयमपि परिहरति--  निरुपधीति। अकारणवैषम्ये हि वैषम्यदोषस्स्यात् कर्मानुरूपवैषम्यमीश्वरे प्रमाणसिद्धत्वाद् दृष्टमपि न दोष इत्यर्थः। अत एव सर्वसमोक्तिरपि सङ्घटते। ननु परमकारुणिकत्वादीश्वरस्य विप्रलिप्सा नास्तीति कश्चिदाचष्टे तदनूद्य परिहरति --कारुण्यादिति। यदि कारुण्यादीश्वरस्य विप्रलिप्सा न स्यात् तर्हि पापजन्यं फलमीश्वराधीनं न स्यात् तथाचेश्वरस्य सर्वकर्तृत्वं भज्येतेति।।
	18. अत्र सोदतमतानुसारिणश्चत्वारो वैभाषिकाः सौत्रान्तिकाः योगाचारा माध्यमिकाश्च । तेषां साधारणार्थमसाधारणार्थमप्यस्मिन्श्लोके विभज्य प्रदर्श्य तान्सर्वान्सूत्रकारो निराकरोतीत्याह-- कल्पय इति। अत्रपरसाधारणोऽयमर्थः --- यदुत बोद्धा कल्प्यत इति, सर्वेषां बोद्धानां नैरात्म्यवादित्वात् आत्मा 
नास्तीति तेषां साधारणोऽर्थः। तेन बोद्धृबुद्धिबोध्येषु बुद्धिर्बोध्यञ्चावशिष्यते , तत्र वैभाषिकस्य वैषम्यमाह-- बोध्यमिति। एके वैभाषिका बोध्यं  प्रतयक्षमित्याहुः। सौत्रान्तिकास्तु बोध्यं बुद्ध्याकारानुमेयं बुद्धौ स्वाकारसमर्पकं बुद्धिगतेन स्वाकारेणानुमेयमित्याचक्षते। तेन बोध्यं प्रत्यक्षं वैभाषिकस्य, अनुमेयं सौत्रान्तिकस्येति विभागः। कतिचिद् योगाचारा बोध्यस्य मिथ्यात्वमेवाहुः। तत्तुल्ेयति-- साधे बाधनेच बोध्यतुल्यन्यायतया बुद्धेरपि मिथ्यात्वं माध्यमिकाः प्रतिपेदिरे। बोद्धृमिथ्यात्वं सर्वसाधारणमिति प्रागेवोक्तम्। धियमपि संवृतेरेव सिद्धां संवृतिशब्दवाच्यमायाविशेषस्सिद्धां माध्यमिका जगदुरित्यन्वयः। तान्सर्वान् दितिजगुरून् असुरगुरून् वैभाषिकादीन् सूत्रकारस्तर्कमानैर्द्यति खण्डयतीत्यर्थः।।
	19. अत्र खलु वैभाषिका द्वेधा वर्णयन्ति गन्धरसरूपस्पर्शेषु स्पर्शैकस्वभावो वायुपरमाणुः स्पर्शरूपद्विस्वभावस्तेजः परमाणुस्स्पर्शरूपरसत्रिस्वभावोऽप्यपरमाणुस्स्पर्शरूपरसगन्धचतुस्स्वभावः पृथिवीवपरमाणुरित्येकः पक्षः, अपरस्तु 'गन्धस्वभावः पार्थिवपरमाणुः , एवं रसस्वभावआप्यपरमाणूरूपस्वभावस्तैजसः स्पर्शस्वभावो वायवीयः' इति। तदिदमाह--  एकद्व्यादीति
तत्रैवमन्वयः -- एकद्व्यादिल्वभावैरणुभिर्यत्कार्यमारभ्यते, अथवा तत् कार्यं तदेकस्वभावैरारभ्यत इति  क्षोणीदेहादिपुञ्चप्रभृतिर्वैभाषिकेण समाभाषि।  इदं तु क्षणिकैरेव परमाणुभिरिति तैरुक्तम्। तत्र दोषमुद्धाटयति -- ज्ञानादानादीति । अयमर्थः --- बोद्धा तावन्नास्त्येव नैरात्म्यवादस्वीकारात्। तेन भवतां बुद्धिर्बोध्यञ्चावशिष्यते तदुभयमपि क्षणिकमेव। तथा च क्षणिकत्वे ज्ञानमपि नोपपद्यते। प्रवृत्तिरपि नोपपद्यते। इन्द्रियार्थसन्निकर्षक्षण एव वेद्यम्।  ज्ञानोत्पत्ति क्षणे वेद्यं नानुवर्तते। कथं तस्य प्रत्यक्षेण वेद्यत्वम्? ज्ञानमपि स्वोत्पत्तिक्षणएव नष्टम्। तत्कथमर्थमवबोधयति? अनवबोधकञ्च कथं प्रवर्तयेत्? तथा च ज्ञानार्थयोः क्षणिकत्ववादिनस्तावार्थावबोधनमर्थमवबोधयति न घटते। ननु यत्सत् तत्क्षणिकं यथा जलधरपटलमित्याद्यनुमानात् क्षणिकत्वं प्रतिपद्यामहे इति बौद्धाः प्राहुः, तत्रोत्तरमाह-- निर्बाधेति। स एवायं प्रदीप इति भ्रान्तप्रत्यभिज्ञादिव्यावृत्तिसिद्धये निर्बाधत्वमुच्यते। सएवायं स्फटिक इति प्रत्यभिज्ञायाः खलु स्वारसिको बाधो न क्वापि दृश्यते। तेन सा प्रत्यभिज्ञा भवदनुमानं मथ्नातीत्यर्थः। शेषमिति -- यत्क्षणभङ्गवादे वक्तव्यमवशिष्टं तत्सर्वमस्माभिस्तत्त्वमुक्ताकलापे सूक्तमिति।।
	20. पूर्वं वैभाषिकपक्षस्य दूषणमुक्त्वा सौत्रान्तिकपक्षेऽपि विशेषेण दूषणं वक्तुमुपक्रमते --बोधेष्विति। इत्थं किल सौत्रान्तिकः प्राह -- 'इन्द्रियार्थसन्निकर्षकाले वर्तमानः प्राक्तनस्तदैव नष्टोऽर्थस्तदुत्तरकालवर्तिनि ज्ञाने स्वाकारमर्पयति, सचार्थो ज्ञानेल स्वसमर्पिताकारादनुमेय ए, तदातनकाले  न क्वचिदपि  प्रत्यक्षता ' इति। एवं जल्पन् सोत्रान्तिकः प्राक्प्रवृत्तैर्वैभाषिकैः पश्चात्प्रवृत्तैयोगाचारादिभिश्च व्याहतिबहुलतां कल्पनागौरवञ्च ब्रुवाणैः शिक्षादक्षैस्सयूथ्यैर्दूषणसमर्थस्स्वबन्धुभिरेव दमितो  दूषितः 'स्वयं नष्टोऽर्थँ कथं स्वाकारं कालान्तरवर्तिनि ज्ञाने समर्पयति?कथञ्च प्रत्यक्षरूपतया प्रतीयमानोऽर्थो बुद्धिगताकारेणानुमीयते? कथञ्च वा नीलपीताद्येकाकारदर्शने ज्ञानगतः कश्चिन्नीलाकारो विषयरूपोषऽन्यो नीलाकार इत्याकारद्वयं भवता परिकल्प्यते? इति दूषणकलापैर्दमित इत्यर्थः'। उपशमं यातु।।
*2.2.5.
	21.पूर्वं बाह्यार्थास्थिरत्ववादिनो वैभाषिकास्सौत्रान्तिकेन सह निरस्ताः, अधुना बाह्यार्थनास्तित्ववादिनो योगाचारा निरस्यन्त इति सङ्गतिः।तदर्थनिचारस्तु---किमर्थशून्यवादस्समीचीन- युक्तमूलो न वेति। किं घटमहं जानामीतीद्दशाकारो ज्ञानाकार उतार्थाकार इति।किमर्थव्यहारानुगुण्यं नाम घटाद्याकारातिरेकेण ज्ञानाकारेण भासते नेति।अत्र यागाचारपक्षमनुवदति---न ग्राह्येति।क्वचिदपि ग्राह्यग्राहकौ न स्तः। तर्हि 'इदमहं जानामि' इति त्र्यात्मकत्वेन बद्धेः स्फुरणं कथं स्यादित्याशह्क्य परिहरति---विविधेति।बहुप्रकारानादिवासनाशाद् निचित्ररूपा बुद्धिरेव त्र्यात्मकत्वेन स्फुरति।आहुश्च योगाचाराः-
                 'अविभागोऽपि बुद्ध्यात्मा विपर्यासितदर्शनैः।
                       ग्राह्यग्राहकसंवित्तिभेदवानिव लक्ष्यते।।' इति।
     एवं संसारदशायां त्र्यात्मकत्वेन स्फुरणे सिद्धे मुक्तिदशायां स्वरूपेण स्फुरतीत्याह---भवेति। इत्थमेषा योगाचारोक्तिरर्थज्ञानयोर्बोधं बाधञ्च समानतया बुध्यमानैर्विद्वद्भिर्वारणीया। अयमर्थः---                 यदिप्रतीतत्वाद् बोधस्स्वीक्रियते अबाधितप्रतीतिसिद्धत्वादर्थोऽपि स्वीकार्यः,यदि कयाऽपि कुसृष्ट्या बाधितत्वादर्थो न स्वीक्रियते तर्हि ताद्दशीनां कुसृष्टीनां सुलभत्वाद् बोधो न स्वाकार्य इति ज्ञानज्ञेययोस्तुल्यत्वम्।तथा च ज्ञेयाभावे ज्ञानाभावो ज्ञानस्य सद्भावे ज्ञेयस्यापि सद्भाव इत्युक्तं भवति। एवमनङ्गीकारे दोषमाह---स्वपरविभजनादीति।बाह्यार्थानङ्गीकारे खलु 'अयं वादी अयं तु परवादी, अयमस्मत्पक्षः अयं तुपरपक्षः, परवादिनां पराजयः अस्माकंतु विजयः' इत्यादिकं सर्वमपि बाह्यार्थाविभागरूपत्वादस्मिन्योगाचारपक्षे न सिध्येत्।।
	22.इत्थं किलाहुर्योगाचाराः---'सहोपलम्भनियमादभेदो नीलतद्धियोः'। इति बोध्यस्य नीलस्य तद्बोधेन इदमहं जानामीति सहोपलम्भनियमादैक्यमिति, एतत्तु बोध्यन्यायेन बोद्धुरपि योजयितुं शक्यते तच्चासम्बद्धमिति वक्तुं विकल्पयति तावत् -- बुद्ध्यैक्यमिति। किं होबोध्यबोद्धोः सत्ययोर्बुद्ध्यैक्यमभिधीयते अन्ययोः  असत्ययोर्वा सत्ययोश्चेत्त्वयैव बोध्यबोद्धृसत्यत्वमङ्गीकृतमिति नास्माभिस्साधनीयं किञ्चित्। असत्ययोश्चेत्तर्हि बुद्धेरिव तयोरपि सत्यत्वं प्रसज्येत। यद्वा -- तयोरिव बुद्धेरप्यसत्यत्वमित्युभयतोऽपि  दोष आवर्तते। अतो बोद्धृबुद्धिबोध्यानामभिन्नत्वं भवत्पक्षे न घटते।
इति भवान्ब्रूत इत्याह-- भिन्नत्व इति। भिन्नत्वे ग्राह्यलक्षणायोगं भवन्तएव प्राहुः, यदि घटो घटज्ञानाद्भिन्नस्तर्हि पटवत्तस्य विषयो न स्यादिति। तर्हि भिन्नाभिन्नत्वं ब्रूमः यथा चित्रं वस्तु भिन्नत्वेऽप्यभिन्नत्वमसङ्गतमित्यर्थः। ननु कथं दृष्टमपलयितुं शक्यते दृष्टं चित्रपटादिकं द्रव्यं तन्निष्ठं चित्ररूपञ्च तद्वदत्रापि बुद्ध्यादीनां त्रयाणां भिन्नाभिन्नत्वमित्याशङ्क्य दूषयति --- चित्रमिति। चित्रं द्रव्यमेकं न स्वीकुर्महे, नापि चित्रं रूपमेकम्, अपितु सर्वं सङ्घातात्मकमेव। केऽपि न च विदुरिति सर्वविद्वत्साम्मत्या निराकरोति। भिन्नैकरूपमिति स्फुटमेव विरोधं प्रकटयति। तेनेति -- तेनात्मख्यादिवादो  ज्ञानस्वरूपमात्रे स्थितिं  भजतु न पुनर्ज्ञानातिरिक्तयोर्बोद्धृबोध्ययोरुपलम्भे, तयोस्सत्यत्वे भेदवादप्रसङ्गात्,असत्यत्वे तदेकात्मकस्य ज्ञानस्यापि असत्यत्वप्रसङ्गादिति माध्यमिकपक्षावतारस्स्यात्। बोध्यबोद्धृप्रकाशेऽप्यसति 'इदमहं जानामि'  इति सर्वलोकोपलम्भविरोध इति।।
 *2.2.6.
	23.अत्र भाष्यएव सङ्गतिस्स्पष्टा। माध्यमिकपक्षस्य सुगतमतकाष्ठा पक्षान्तराणि तु शिष्यबुद्धियोग्यतानुगुण्येनार्थाभ्युपगमार्थाभ्युपगमात्पूर्वमुपन्यस्तानि, अधुना प्रधान एव पक्ष उपन्यस्य निरसिष्यत इति संगतिः। तदर्थविचारस्तु -- किं माध्यमिकोक्तसर्वशून्यवादसम्भवति नेति। किं सर्वं कार्यं भावरूपमुताभावरूपमिति। किं सर्वकार्येष्वपि भावएव कारणमुताभाव इति। किं भावान्तरमभावः, उत तुच्छतत्त्वं नाम किञ्चिदिति। इत्थं किल माध्यमिकमतप्रक्रियामाहुः --
	'नसन्नासन्नसदत न्नचाप्यनुभयात्मकम्। चतुष्कोटिविनिर्मुक्तं तत्त्वं माध्यमिका विदुः।।' इति।
न सत्तावत् नित्यप्रमाणप्रमेयभावस्य वक्तुमेव नशक्यत्वात्, नाप्यसत् असत्त्वादेव, नापि सदसत्-- विरोधात् , नापि सदसद्विलक्षणं तत एव ,ततश्च चतुष्कोटिविनिर्मुक्तं शून्यमेव तत्त्वमिति। तदिदमाह--  सत्त्व इति। उक्तं मतं प्रतिक्षिपति -- नेति।तत्र हेतिमाह---अमानतः स्वेष्टवादादिति। अत्रायं विकल्पः---किं प्रमाणदबाध्यं तत्त्वमिति ब्रूमे,उताप्रमाणात्। यदि प्रमाणात् अस्माच्छिष्योऽसि। यद्यप्रमाणात् त्वदुक्तशून्यवादो न सिध्यतीत्यर्थः। तर्हि विश्वास्तित्ववादवत्	विश्वशून्यत्ववादिनां परेषां मतमक्षोभ्यमेव स्यात्। संवृत्या सर्वमपि सिध्यतीति चेत्तदपि न्त्याह---असतीति।सा संवृति रसति सती वा, यद्यसति तदा खल्वनर्थाक्रियाकारित्वाद् विश्वासत्यत्वं न प्रसाधयेत्,यदि सती कदापि न प्रसाधयेत् स्वस्यैव विद्यमानत्वादित्यर्थः। इत्थं निरुपधिकनिषेधवादिनो माध्यमिकस्य पक्षं प्रतिक्षिप्य निगमयति- 
तस्मादिति। द्दष्टो हि सर्वत्र निषेधस्सोपाधिक एव। तत्र 'इदमत्र नास्ति' इति देशभेदोपाधिना निषेधः।
'इदमिदानीं नास्ति' इति कालभेदेन ।'इदमिदं न भवति' इति वस्तुभेदेन। एवं सोपाधिकनिषेधे सर्वत्र प्रामाणिके सति केवलं निरुपाधिकमेव नास्तीति वदन् माध्यमिकवादी लोकविरोधाद् बहिष्करणीयएव। क्वाप्यद्दष्टो न कल्प्य इति-निरुपधिकनिषेधस्सर्वत्राप्यद्दष्टत्वान्न क्ल्प्य इत्यर्थः।।
	24.इत्थं किल माध्यमिकवादी मन्यते 'कार्यं  घटादिकं प्रागभावकाले तावदसदिति सुप्रसिद्धमेन पश्चादपि प्रध्वंसकाले तथैव द्दष्टम्,तथाच यथा पूर्वोत्तरदिवसयोरसतश्शशविशाणस्य मध्यदिवसेऽसत्त्वम्, एवं प्राक्प्रध्वंसाभावकालयोरसतः कार्यस्य स्वस्वकाले मध्यकालेऽप्यसत्तवम्' इति। तदिदमाह---प्रागिति। तदिदं प्रतिक्षिपति---तत्रैवेति---प्रामाणादेव प्रमयसिद्धः। पूर्वोत्तरकालयोरद्दष्टत्वात्कार्यं न विद्यते। मध्यकालेषु द्दष्टत्वात्कार्यं नास्तीति वक्तुं न शक्यत इति।एवं सुहृद्भावेनोत्तरमुक्तवा तथापि नस्वीकुर्वतः पूर्वपक्षिणो बाधकमाह--- न यदिति।एवमनङ्गीकारे कार्यं मध्यकालेऽपि न स्यादिति कार्यादिशब्द- प्रयोग एव न सङ्घ्टत इत्यर्थः।कार्यशब्दोऽपि प्राहसतोमध्ये सत्त्वमेवाह। मध्यशब्दो हि प्रागभावस्य प्रध्वंसकालावधिं प्रध्वंस्य प्रागभावकालावधिं चाह। किमुक्तं भवति? वस्तुसद्भावमाहेत्यर्थः।  तथाच वस्तुसद्भावानङ्गीकारे प्रतिकूलाप्रतिकूलाव्यहार एव न घटेचेचि बाधकतर्कोपन्यासः। इत्थं माध्यमिकोक्तकमर्थं प्रतिक्षिप्य तदुक्तमर्थान्तरमप्यनूद्य परिहरति---कार्यारम्भ इति। एवं किलाह माध्यमिकः-कार्यरम्भे कारणमविकृतमेव जनयेदुत विकृतं यद्यविकृतं तदा सर्वादाऽपि जनयेत् यदि विकृतं तदा विकरस्यापि कार्यत्वाद्विकारान्तरमन्वेषणीयम्। तथाचानवस्थितः'इति।इतियादिचिन्ता वन्ध्येति---एवंविधा चिन्ता निरार्थिकेत्यर्थः। निरर्थकत्वमेवोपपादयति--सामग्र्येति। तथाच परस्परोत्पत्तिप्रसङ्गो निरस्तः सामग्रीसम्पत्तावपि सामग्र्यन्तरापेक्षाऽस्ति। तथाचानवस्थिप्रसङ्गोऽवशिष्यते। स तु गुण एव। सिद्धानवस्थआरूपत्वादित्याह-- भजतीति। लोके कर्षणआदिक्रमेण शालिसम्पत्तिपर्यन्तं  सामग्रीपरम्पराक्रमोऽनुवर्तते, एवमनादौ संसारे पूर्वपूर्वकारणप्रक्रमेणोत्तरकारणक्रमो जायत इति न कश्चिदपि विपश्चितां विप्रतिपत्तिगन्धावकाश इति।।
       25. 'अधिकारोऽनुपायत्वान्न वादे शून्यवादिनः' इत्युपक्रमेण शून्यवादिनस्स्वपक्षसाधकप्रमाणा 
भावाच्छून्यं तत्त्वमिति वक्तुमेव न शक्यमित्यस्माभिरुक्ते सति शून्यवादी प्रत्यवतिष्ठते --अनुमानादेव सर्वं मे सिध्यतीति, तत्रचानुमानाङ्गं सकलमपि मे सत्यमेव सिध्येत् संवृतिमहिम्ना, या तत्त्वमर्थं संवृणोति तिरस्करोति सा संवृतिशब्दवाच्येति तेन सावृतिकप्रमाणसिद्धं शून्यं तत्त्वम्' इति। तदिदमनुवदति -- साध्यमिति। साध्यमनुमासाध्यं हेतुस्तत्साधनं  तदङ्गं  व्याप्त्यादिकम्, प्रभृतिशब्देन तदपेक्षितं तर्कमादिमुच्यते। सर्वं संवृतेरेव सिध्येत्  विपरीतज्ञानादेव सिध्येदित्यर्थः। अत्र दूषणमाह-- अस्मदिति। यदि तवानुमानसाधनाङ्गं सकलमपि संवृतिप्रमाणात् सिध्येत् त्वद्वाक्यमेव सिध्येत् तर्हि 
तादृशप्रमाणादस्माद्वाक्यानुरोधादेव तवानुमानदूषणाङ्गं सकलमपि कथं  न सिध्येदित्यर्थः। अत्र पूर्वपक्षिणोऽभिप्रायमनुवदति --तत्रेति। युष्मद्वाक्यानुरोधे मम प्रमाणबुद्धिर्नास्तीति तर्हि मम  वाक्यं त्वत्साधकदूषकत्वेन प्रयुज्यमानं प्रमाणमिति मदुक्तिं पठित्वा सन्तुष्यत।  वस्तुस्थित्या तव वाक्यं प्रमाणं न भवतीति यदि वदसि तर्हि  त्वन्मतस्थापकेऽप्यनुमाने वस्तुस्थित्या प्रामाण्यं नास्त्येव तत्प्रामाण्यस्य सांवृतिकत्वेनैव भवतैवाभिधानात्। तथा च समस्समाधिः। अयमर्थः -- त्वत्सिद्धान्तस्साधुरिति त्वद्वाक्यप्रामाण्ये त्वत्सिद्धान्तोऽसाधुरित मद्वाक्यस्यापि प्रामाण्यं स्यात् , मद्वाक्यस्याप्रामाण्ये त्वद्वाक्यस्याप्यप्रामाण्यं स्यात् द्वयोस्सांवृतिकत्वाविशेषादिति।।
	26. अत्र भ्रान्तिज्ञानप्रसङ्गात्तत्तद्वादिपरिगृहीतान् भ्रान्तिप्रकाराननूद्यान्ते स्वपक्षमपि निगमयति --अख्यातिरिति। प्राभाकराश्शुक्तिरजतत्वयोरसंसर्गाग्रहाच्छुक्तिरजतयोर्भेदाग्रहं भ्रान्तिस्थले प्रतिपेदिरे सैवाख्यातिः, असंसर्घॉग9स्याग्रहणाद् भेदसायाग्रहणाश्च । नैयायिकाः पुनरन्यथाज्ञानं भ्रान्तिरिति प्राहुरिति कथयति--अन्याथाघीरिति। शुक्ति रजतात्मना भातीत्यर्थः। विषयरहितधीरिति बौद्धैकदेशिनः। 
विपरीतज्ञनस्य विषय एव नास्तीति तेषां भावः।निर्विषयख्यातिनादित्वात्। अनधिष्ठाबुद्धिः-- अयमपि 
बौद्धभेदः। तत्र गन्धर्वनगरादिकं स्वप्नमप्युदाहरन्ति।  सौत्रान्तिकाः पुनस्सन्निहितानीलादयस्स्वविषयबुद्धौ स्वाकारमपर्यन्ति तथा बुद्ध्यारोपिनीलादिविज्ञानं भ्रान्तिरिति निश्चिन्वन्ति। सदसदितरधीः --मायावादिनस्सदसद्विलक्षणस्यानिर्वचनस्य ख्यातिमाचक्षते। माध्यमिकाः पुनश्शून्यस्यार्थस्य प्रतीतिरिति प्रलपन्ति। योगाचारस्तु स्वात्मैव बाह्यत्वेन बुध्यत इति भ्रान्तिप्रकारमालपन्ति। एवं विविच्योक्त्या सङ्कल्प्य कथयति -- भ्रान्ताविति।  तत्तद्वादिभिरादृता एते 
पक्षभेदाः। एवं पक्षभेदाननूद्य साध्ययथार्थख्यातिलक्षणं श्रौतत्वात्स्वकीयमित्याह-- प्राय इति। प्राचुर्यार्थः। अत्र प्रायश्शब्दं प्रयुञ्चानस्यायमभिप्रायः -- प्राचुर्येण सर्वत्र यथार्थख्यातिरेव सुलभा।पञ्चीकरणादिप्रक्रियया शुक्तौ रजतमस्ति रजतेच शुक्तिरप्यस्ति। सदृशे सदृशान्तरस्य विद्यमानत्वं तान्त्रिकैरप्यनुमन्यते। अतएव सोमाभावे पूतीकानभिषुंणुयात् इत्युच्यते पूतीकेऽपि सोमाभावस्य विद्यमानत्वात्। उक्तमिदं यामुनाचार्यैः -- 
	'सोमाभावेच पूतीकग्रहणं श्रुतिचोदितम्।  सोमावयवसद्भावादिति न्यायविदो विदुः।।'
 तेन शुक्तौ विद्यमानमेव रजतं शुक्तिभूयस्त्वमस्ति रजताल्पीयस्त्वञ्च। तथाच  शुक्तिभूयस्त्वरजताल्पीयस्त्वाग्रहणसहकृतं विद्यमानरजतग्रहणं भ्रान्तिज्ञानमित्युच्यते। अत्र श्रुतिविदभिमतेति स्वपक्षस्य पारमार्थ्यसाधकं सन्ध्याधिकरणविषयवाक्यं स्मार्यते। श्रूयते  हि 'न तत्र रथा न रथयोगा न पन्थानो भवन्त्यथ  रथान् रथयोगान्पथः सृजते स हि कर्ता' इति। क्वापि भेदाग्रहादीति।-- यत्र द्रव्ये द्रव्यान्तरसद्भावो न लभ्यते तत्र प्राभाकराभिमतो भेदाग्रहोऽसंसर्गाग्रहो वा  स्वीकार्य इति भावः।।
 *2.2.7.
	27. 'निरस्ताः 'इत्यादिना भाष्यएव सङ्गतिरुक्ता। वैषेषिकबौद्धयोः परमाणुकारणवादिनोः परमाणुचातुर्विध्यसाम्यत्तन्निरासौ सङ्गतौ। अतो बौद्धानन्तरमार्हतनिरासः प्राप्त इति सङ्गतिः।
 एवंवा सङ्गतिः परस्परविरुद्धकोटिषु वैलक्षण्यवादी माध्यमिकः पूर्वं निरस्तः।'न सन्नास न्न सदसत्'  इत्यादिना सदसादिकोटिकां निराकरणमेव हि तत्सिद्धान्तः । तदेवन्यायवादिभिर्निरस्यते 'परस्परविरोथे तु न प्रकारान्तरस्थितिः' इति अधुना पुनः परस्परविरुद्धकोटीनामेकत्रैव समुच्चयवादी निरस्यते। स हि 
'स्यादस्ति स्यान्नास्ति'  इत्यादिना सप्तभङ्गीमेव सिद्धान्तयति। तच्च न्यायवादिभिर्निरस्यते --'नैकतापि विरुद्धानामुक्तिमात्रविरोधतः' । इति। तदर्थविचारस्तु -- किं जैनमतं समीचीनयुक्तिमूलं नेति। किमेकस्य वस्तुनस्सत्त्वनित्यत्वानित्यत्वाभिन्नत्वाभिन्नत्वाद्यनेककल्पभाक्त्वं सम्भवति नेति।  किं पर्यायस्वभावाभ्यां एकस्य वस्तुनो नैकस्वभावत्वमुपपादयितुं शक्यते नेति। अत्र जैनवाक्यस्य क्वचित्संवादात् प्रामाण्यमाशङ्क्य बौद्धवाक्यप्रतिबन्द्या दूषयित्वा तयोरुभयोः परस्परविरोधादप्रामाण्ये निष्प्रतिद्वन्द्वमेव वेदवाक्यप्रामाण्यं प्रतिपादयति --- संवादादिति अयमत्र शब्दार्थः -- क्वचित् 'अहिंसा परमो धर्मः'  इत्यादिवाक्यभागे श्रुतिसंवादाज्जिमुनिवचसः शेषमपि  वाक्यजातं तत्तुल्यन्यायतया प्रमाणमस्तु। तस्माज्जिनमुनिवचसोपनिषदुपरोध्या भवत्विति कचोल्लुञ्छनानां दुराशा। अत्र दुराशेत्युक्त्या प्रसक्तस्य दुष़्टत्वं द्योत्यते। दुष्टत्वस्य प्रतिबन्द्योपपादनं वक्तुंदोषं तावदाह--  वैघट्यस्यापि दृष्टेरिति।
पिञ्छधारणादीनां बहूनां वेदविरुद्धानां दृष्टेरित्यर्थः।  न यदि -- एवं बहुविरुद्धार्थदृष्टावपि जैनमतस्य दुष्टत्वं न यदि। तर्हि सुगतवागेवमेवास्तु सत्या  तस्या अपि क्वचित्कसंवादात्। ननु जैनवागपि सत्यास्तु तथास्तु सौगतवागपि सत्या तथा च वेदो भ्रष्टइत्याशङ्क्य परिहरति --तेनेति। तेन पुरुषप्रणीतयोर्बुद्धजैनवाक्ययोः सति नित्यंश्रूयमाणत्वेन श्रुतिरनादिनिधनाविच्छिन्नसंप्रदायत्वादप्रकम्प्यतां भजत इति निष्कण्टकोऽयं नैगमिकमार्गः।।
	28. तत्र सप्तभङ्गीस्वरूपमनूद्य तत्र व्याहतिलक्षणेन दूषणेन दुष्टत्वमुपपादयति --सच्चेत्यादिना। इयं किल सप्तभङ्गी --- स्यादस्ति स्यान्नास्ति स्यादस्तिचनास्तिच स्यादस्तिनास्तिविलक्षण मस्तिस्यादस्तिनास्तिविलक्षणं नास्तिस्यादस्तिनास्तिविलक्षण 
मस्तिनास्तिचस्यादस्तिनास्तिविलक्षणमित्येवं रूपा। तदेतद््दूषयति -- व्याघात इति। तैः  परिहितगगनैर्व्याघात  इति किमपि दूषणं यदीष्टं  लोके शास्त्रेच, तदा स्वसिद्धान्तव्याघातः ,  अत्यन्तव्याघातदुष्टायास्सप्तभङ्ग्याः स्वसिद्धान्तत्वेनेष्टत्वात्।  यदि व्याघातो नाम दूषणं  नेष्टं तदापि दूषणमाह-- यद्यनिष़्ट इत्यादिना। दोषमेव प्रकटयति -- परोक्तेरिति। परेषामुक्तेर्जैनवाक्योक्तदूषणै न क्षतिस्स्यात्  न दोषस्यात्। अयमर्थः -- व्याघातो  हि सर्वत्र दोषोध्घाटनपर्यवसान भूमिः।तदभावे जैनः कथं परपक्षदूषणं वदेदिति।किञ्च स्यादस्तीत्यादिना वस्तूनामसत्त्ववादी  निरुपाधिकमसत्त्वं वदत्युत सोपाधिकम्? यदि सोपाधिकं तदा वयमपि स्वीकुर्महे। घटो गि स्वदेशेऽस्ति परदेशेनास्ति, स्वकालेऽस्ति कालान्तरे नास्ति, स्वात्मनास्ति परात्मना नास्तीति प्रामाणिका अपि वदन्ति। यदि निरुपाधिकं तदा व्याघातात्सर्वलोकविरोध एव। निरुपाधिकनिषेधो नाम घटो घटाद्यात्मना नास्तीति निषेधः। तथाच घटोऽस्ति केनाप्यात्मना नास्तीत्यसङ्गतमेवैतत्, केनापीति स्वात्मनोऽपि निषेध्यकोचिनिवेशादिति।।
	29.  एवं स्फुटव्याघातदुष्टां जैनोक्तां सप्तभङ्गीं निरस्य तदुक्तान्यपराण्यप्यर्थान्तराण्युक्तेनैव न्यायेन श्रुतिनयकुशलैर्वेदान्तवादिभिर्निराकरणीयानीत्याह -- वृद्धिह्रासाविति। भविनां  संसारिणां प्रतिशरीरं वृद्धिह्रासौ यथार्हमित्येकोऽर्थः। आत्मा शरीरपरिमाणत्वाच्छरीरे वृद्धे वृद्धो भवति ह्रासवति ह्रासवान्भवतीति हि जैनानां प्रक्रिया। मुक्तौ  देहाभावे सति  विगतमानमेवात्मानं  प्रववन्ति जैनाः। तत्र
 केचिन्मुक्त आत्मा नित्यमेवोर्ध्वं  यातीत्यर्थः। क्षमादेः पृथिव्यादेर्नित्यपातमप्याहुरेके।धर्माधर्मयोर्गगनवद्विभुत्वमपि तु एवाहुः। तत्र पक्षान्तरमप्याह--  अथवेति। पुद्गलत्वम् -- परिमितवस्तुत्वमित्यर्थः। एतेषां दुस्तर्कैरेवं कल्पयतां श्रुतिनयनिपुणैर्वेदान्तवादिभिर्दूरोत्सारणीयत्वमेवावशिष्यते। दुराचारत्वात् दूरोत्सारणीयत्वं तावत्सुप्रसिद्धम्, अधुना स्वकपोलकल्पितदुर्वचनवादित्वादपि दूरोत्सारिणीयत्वमुच्यत इति।।
 *2.2.8.	
	30. अत्र पूर्वपेटिकासङ्गतिर्भाष्यकारैरेवोक्ता 'कपिलकणाद' इत्यादिना। पूर्वोक्तानां मतानामसामञ्जस्याद्वेदविरोधाच्च निराकरणे कृते तत्पशुपतिमतस्यापि समानमित्युच्यत इति। एवं पाशुपतस्य प्रकृतिकारणवादसम्मत्या साङ्ख्यानन्तरं निराकरणे प्राप्तेऽपि 'काणादशाक्यपाषण्डैः'इत्यादिना काणादिबौद्धादीनां वेदबाह्यत्वप्रसिद्धिप्राचुर्याद् वौद्धजैनाभ्यां पुनस्साक्षादेव वेदप्रामाण्यानङ्गीकाराच्चस्फुटविरोधेन तान्निरस्य"साङ्ख्यं योगः पाञ्चरात्रं वेदाः पाशुपतं''
इति वेदसहपठितपशुपति मतेऽप्यसाम़ञ्जस्यं वेदविरोधश्चाधुना  प्रकाश्यत इति सङ्गत्यविरोध इति केचित्। श्रीविष्णुचित्तार्यास्त्वेवमाहुः --  पूर्वमारम्भणाधिकरणे वैशेषिकस्य तिरस्तत्वात् पूर्वोक्तार्थविशेषप्रतिपादनेन वैशेषिकाधिकरणं प्रवृत्तम्। तत्र तावद्वेदानित्यत्ववादी निरस्तः। ततःपरं सौगतजैनाधिकरणेऽपि वेदाप्रामाण्यवादिनौ निरस्तौ। अधुना पुनः पाशुपताधिकरणे सकलवेदान्तवेद्यपरमपुरुषपारम्यप्रतिभटवादिनो निरस्यन्त इत्युत्तरोत्तरनिराकरणीयेषु वेदबाह्यतातिशयेन सङ्गतिः'  इति।इयमेव सङअगतिः पूर्वाचार्यैस्तेषुतेषु ग्रन्थेषु लिकितेतीमामेव प्राज्ञाः परिगृह्णन्ति। तदर्थविचारस्तु -- पशुपतिमतं निश्रेयसार्थिभिरुपादेयमुत नेति। किमस्यश्रुतिविरोधोऽस्त्युत नेति। तत्र कपिलकणादसुगतादिमतानां निराकरणीयत्वेऽप्यनिरकरणीयमेव पाशुपतं मतमित्याशङ्कते -- सर्वमिति। रुद्रः  खलुसर्वज्ञतया श्रुत्यादिषु सुप्रसिद्धः। 'नमस्ते रुद्र मन्यवे' इत्यादिभिर्महितश्च। सच  
'क इति ब्रह्मणो नाम' इत्यादिना परतत्त्वविषये सत्यवादी च दृष्टः . 'इदासभूतास्वतस्सर्वे' इतिच रुद्रवाक्यम्।'व्रतमेतत्पाशुपतम्' इति  रौद्रं व्रतमुपनिषद्यपि क्वचित्प्रदेशे प्रख्यातम्। अतस्तदुक्तिः प्रमाणमित्याशङ्क्य निराकरोति ---मैवमिति। यद्यपि रुद्रस्सर्वज्ञत्वादिगुणगणोपेतः, तथापि भगवता पुरुषोत्तमेन 'त्वं हि रुद्र महाबाहो मोहशास्त्राणि कारय'। इत्यसुरमोहनार्थमादिष्ट एष रुद्रो निजंतन्त्रकमकृत। तत्स्तत्तन्त्रं शिष्टोपजीव्यं न  भवति। यथा  भागवतस्यापि पितामहस्य भगवन्नियमनेनासुरमोहनवचनमध्यात्मविदामनुपजीव्यं तद्वदिदमपि। दृश्यते हि सर्वज्ञोऽपि पितामहो 
विरोचनस्य विपरीतोपदेशमाहेति। अतो भगवन्नियोगेनासुरमोहनार्थं प्रवृत्तत्वात्तन्मूलमपि तन्त्रं सत्त्वोत्तराणामनादरणीयमेव तमोगुणप्रवर्तकत्वाद्रुद्रस्य। श्रूयते हि लिङ्गपुराणएव-- 
	'तमसा कालरुद्रस्स्याद्रजसा कनकाण्डजः।सत्त्वेन सर्वगो विष्णुस्सर्वलोकनमस्कृतः।।' इति।
मत्स्यपुराणेऽपि 'अग्नेश्शिवस्य माहात्म्यं तामसेषु प्रकीर्त्यते' इति। इदं पुनर्भगवद्हगीतावचनं सर्वलोकप्रसिद्धम् -- 'प्रमादमोहौ तमसो भवतोऽज्ञानमेवच' इति।
प्रमाणान्तरमपि महर्षिवचनम् -- 
	'या वेदबाह्यास्स्सृतयो याश्च काश्च कुदृष्टयः। 
      सर्वास्स्ता निष्फलाः प्रेत्य तमोनिष्ठा हि तास्स्मृताः।।' इति।	     		
   एवं 'पच्यत्येनम् जायमानम्'  इत्यातिवचनसहस्रप्रतिपन्नतामसत्वेन रुद्रवाक्यमज्ञानहेतुत्वेन आगम परिपन्थित्वेन चानादर्तव्यमेव। क्वाचित्कसंवादोऽपि श्रुतिविरोधभूयस्त्वादनुपयुक्त एवेति।।
	31. 'वैष्णवानां यथा शम्भुः ' इति प्रतिपन्नस्य रुद्रस्य कथं मोहकल्पनमित्याशङ्क्य बहुभिर्दृष्टतान्तैस्तदेवोपपादयति--- प्राजापत्य इति।दहरविद्याशेषभूतप्रजापतिवाक्ये देहात्मवादं प्रकटमेवोपनिषदाह। तच्च लोकायतशास्त्रं सुरगुरुर्बृहस्पतिरेव सकलविद्याधिकारी चकार। भगवानेव बुद्धाद्यावतारमाश्रित्यासुरजनमोहनत्वमभजदिति सुप्रसिद्धम्।अपि च महाभारते  महर्षेः कण्वस्याश्रमे वर्तमाना लोकायतिकपरिबृढाः श्रेष्ठाः प्रसिद्धा एव। एवञ्च  पशुपतेरपि कार्यार्थो  भगवदाज्ञानुपालनार्थो दृष्टान्तत्वेनोक्तोपनिषदादिवदुपपन्न एव  विप्रलम्भ इति।।
	32. अत्र खलु पशुपतिसमयश्शैवाद्यख्याविशेषैश्चतुर्धा  पठ्यते लोके, सतु तथा  चतुर्धा वा भवत्वेकधा वा न तत्रादरः, वेदविरोधादन्योन्यञ्च, विरोधादप्रामाण्यं सुवचमेवेत्याह-- शैवादीत्यादिना बाधस्स्फुट इहेत्यन्तेन। तदेवोपपादयति -- तदसाविति। तस्मादेव खलु श्रुतिविरोधादेवासौ पशुपतिसमयो गौतमशापदुष्टानामेवार्ह इति मनीषिभिरुक्तः। किञ्च, अनुसृतनिगमा वैदिकाः परमर्थस्तत्प्रविष्टान् शैवपाशुपतादिमतप्रविष्टानग्राह्यान्सस्मरुः। श्रूयते हि 'शैवान्पाशुपतान्'  इत्यादिमहर्षिवचनम्। कथमग्राह्यत्वमित्यत्राह --तत्त्वेऽपीति। अत्रास्मिन्पक्षे  तत्त्वेऽप्यन्यथात्वम्।  न केवलमाचारे, तत्त्वेऽप्यन्यथात्वमित्यपिशब्दार्थः। तेन तत्त्वाचारयोर्द्वयोरपि विरुद्धत्वादत्यन्त वेदविरुद्धत्वमेव। अतो वेदविरुद्धसुगतजिमतानन्तरोक्तिःपशुमतस्य क्रम प्राप्तेति निगमयति  -- सुगतेति।।
	33. अथ पशुपतिमतपरिग्रहे कारणविशेषाननूद्य निराकरोति -- निष्ठेति। महाभारते साङ्ख्यादिषु  सर्वेष्वेतिषु तन्त्रेषु 'निष्ठा नारायणः परः'  इति वचनात् 'न हन्तव्यानि हेतुभिः' 
इत्युक्ते, 'आत्मप्रमाणान्येतानि' इति  मानत्वोक्त्या च  पाशुपततन्त्रमपि  वेदवन्महितं  भावनीयमेव। अतोहेतोर्बौद्धादिवन्न तन्निरसनं  प्राप्तमित्याशङ्क्य सत्यमित्यर्धाङ्गीकारेण निराचकार। कथमर्धाङ्गीकार इत्यत्राह-- अंशेतु बाधस्स्यादिति। अंशे  वेदविरिद्धे बाधः  स्यात्। अविरुद्धांशे स्वीकारोऽपि स्यादित्यर्थः। तर्हि क्वचित्कवेदविरोधयुक्तात्पाशुपतात्पञ्चरात्रस्य विशेष इत्यर्थः। उक्तार्थस्य प्रयोजनमाह-- तदिति। सर्वत्र वेदविरोधाभावादिह पञ्चरात्रे स्वीकारो वेदतुल्य इति।।
	34. अत्र सर्वेषामपि समयानां साधारण्येन सङ्ग्राह्यत्वमाषङ्क्य निराकरोति--दृष्यन्त इत्यादिना  
श्लोकेन।जगति सर्वे समयास्संगृहिता एव दृश्यन्ते तत्तत्समयनिष्ठैः।ते च सर्वे समयाः प्रजापरिपालनं   
राज्ञः परमो धर्म इति वचनानुरोधेन राज्ञा विशेषेण परिपालनीयाः।तस्मादस्माकं पक्षपातः क्वचित्समये समुचितो न भवतीत्याशङ्क्य तदिदं बालचोद्यमित्याह--अर्भकेति।तत्र हेतुमाह--मुग्धैरिति।अन्ये वेदविरुद्धास्समया मुग्धैरज्ञैः परिगृहीताः।कितः? वेदविरुद्धत्वादेव।तर्हि राज्ञां सर्वसमयसंरक्षणुक्तिः कथमितिचेत् तत्राह--भवत्विति।राज्ञां सर्वसमयसमरक्षणोक्तेरेवमर्थइत्युच्यते नपुनर्वेदविरुद्धसर्वसमयसंरक्षणम्।तर्हि ' सर्वेषामपि तन्त्राणां निष्ठा नारायणः परः ' इत्युच्यते, कथं क्वचित्त्याज्यत्वमित्याशङ्क्याह--निष्ठैक्योक्तिरिति।अयमर्थः-- 'निष्ठा नारायणः परः ' इति 
परमर्षिणैवोच्यते।सतु स्वसिद्धान्तमेवाह।साङ्ख्यादीनां सर्वेषामपि तन्त्राणां प्रधानप्रतिप्रतिपाद्यो नारायण एव पर्यवसानभुमिरिति वेदविदां व्यासादीनां सिद्धान्तः।तेन तदन्यग्रहणमल्पज्ञानां स्वकपोलकल्पितमिति तदेव तदन्यग्रहणं ' निष्ठा नारायणः परः ' इति निरार्यते।ननु प्रसक्तस्यैव हि निवारणं कार्यम् ' इतरप्रसङ्गाभावे कथं निवार्यत इत्याशङ्क्योत्तरमाह--तद्विरुद्धेति।नारायणपारम्यविरुद्धक्तेर्लोके दृष्टत्वात्।अयमर्थः--सर्वेषामपि तन्त्राणां नारायणएव पर्यवसानभूमिरिति वेदवित्सिद्धान्तः, इममर्थमजानानास्तद्विरुद्धमेव प्रलपन्ति तन्निवारणार्थं ' निष्ठा नारायणः ' इत्युच्यते इति।।
*2.2.9.
	35. अत्र सङ्गतिर्भाष्यए सुव्यक्तमुक्ता 'कपिलादितन्त्रसामान्यात् भगवदभिहितपरमनिश्श्रेयससाधनावबोधिनि पाञ्चरात्रतन्त्रेऽप्यप्रामाण्यमाशङ्क्य निराक्रियते' इति। तदर्थविचारस्तु--पञ्चरात्रं कि साङ्ख्यादिवत्क्वचित्प्रमाणमुत कार्त्स्न्येन प्रमाणमिति। किमस्य क्वचित श्रुतिविरोधोऽस्ति, उत क्वचिदपि नास्तीति। किमत्र जीवोत्पत्त्याजिकं विवक्षितमुत नेति। सङ्कर्षणआदिशब्दाः किं जीवादिशब्दविशेषणयता निर्दिष्टा उत जीवजादिशब्दाः सङ्कर्षणादिशब्द
विशेषणतया निर्दिष्टा इति। तत्र श्रीपाञअचरात्रप्रामाण्यस्थआपने साध्यतया स्वीक्रियमाणे पादार्थानुवर्तनं न सिध्येत्।  प्रतिमतदमनं  हि पादार्थः। तेन श्रीपाञअचरात्रस्याप्यस्मिन्नधइकरणे दमनं वर्णनीयमिति पूर्वपक्षोत्थानम्। तदिदमनुवदति --  प्रामाण्यमित्यादिना। अयमर्थः--- वेदप्रामाण्याद्वेदोपबृंहणभूतश्रीपाञ्चरात्रप्रामाण्यमपि पूर्वकाण्डस्मृत्यधिकरण एव  सिद्धम्। तेन तदत्र न वर्णनीयम्। अस्यच श्रीपाञअचरात्रप्रामाण्यसाधनस्य प्रतिमतदमनरूपेऽस्मिंस्तर्कपादे सङ्गतिरपि नास्ति, अर्थान्तर्तवादिति। इमामाशङ्कां निराकरोति --नेति। प्रतिमतदमनरूपस्यास्य पादस्यार्थैक्यं प्रकारान्तरेणोपपादयति -- प्रत्यर्थित्वमिति। अयमर्थः-- श्रीपाञअचरात्रस्य वेदानुकूलत्वात् वेदप्रत्यर्थित्वं 
नास्ति, साङ््ख्यादीनां   कुत्सितयुक्तिमूलत्वेन दुर्बलत्वाद्वेद्प्रत्यर्थित्वं नास्ति, तथाचोभयत्रापि तन्त्राणां वेदप्रत्यर्थित्वनिराकरणस्याविशिष्टत्वादुभयत्राप्यर्थानुवृत्तिरिति न कश्चिद्दोषः। अयमत्र शब्दान्वयः -- पञ्चरात्रस्य वेदविरोधभ्रममपनयता  सूत्रकारेण  वेदप्रत्यर्थित्वं निवार्यमेतस्मिन्नाधिकरणे। पूर्वेष्वधिकरणेषु साङ्ख्यादीनां दुस्तर्काद्युत्थितोक्त्या  दुर्बलत्वेन वेदप्रत्यर्थित्वं निवार्यमिति सप्तस्वधिकरणेषउ तर्कपादे  वेदप्रत्यर्थित्वनिराकरणरूपानुस्यूतार्थसिद्धिरिति समञ्जसमेतत्। अयमत्र विशेषः -- पूर्वत्र साङ्ख्यादिरूपवेदप्रत्यर्थितन्त्रवादी निरस्तः, अत्रपुनः श्रीपाञ्चरात्रस्य वेदप्रत्यर्थित्वमस्तीतिवदन् दुर्वादी निरस्यत इति।।
	36. अस्मिन्श्रीपाञ्चरात्राधिकरणे वेदविरोधः पञ्चरात्रे नास्तीति प्रतिपाद्यत इत्युक्तं भवता तन्नोपपद्यते वेदविरोधस्य प्रत्यक्षदृष्टत्वात् अतो महर्षेर्व्यासस् पञअचरात्रस्य वैदिकत्वमनभिमत मित्याशङ्कते -- दृष्टेति। दूषयति -- मैवमिति। तदेव विवृणोति -- वैशद्येति। अयमर्थः --- वेदवाक्यं प्रकृतिप्रत्ययादिव्यत्यासबाहुल्यादविशदार्थमेव पञ्चरात्रं तु पुराणादिन्यायेन तादृशव्यत्यासाभावाद्विशदार्थम्। तेन साङ्गेषु वेदेषु निष्ठआमलभमानश्शाण्डिल्यः पञ्चरात्रशास्त्रमधीतवानित्युच्यते। नैतावता वेदनिन्दाप्रसङ्गः। पदार्थस्तु -- पञ्चरात्रेषु -- वैशद्य हेतुकप्रशंसावचने वेदवैरस्य प्रसङ्गाभावादिति। तदेव पुनः प्रकटयति -- संगृह्येति। तस्मात् तस्मन्नेव हि पञ्चरात्रतन्त्रे वेदसारं संगृह्यभक्तानुकम्पी भगवान्  विशदमेव प्रकाशयतीति तत्र तत्र श्रूयते, अतो न विरोधप्रसङ्ग इति। तत् --  पञ्चरात्रतन्त्रमित्यर्थः। तर्हि पञ्चरात्रस्य वैदिकत्वे सिद्धे  वैदिकं तान्त्रिकमिति वैदिकतान्त्रिकयोर्विभादकथनं कथं युज्यत इत्याशङ्क्य  प्रतिबन्द्या परिहरति-- श्रौतेति।
यथा स्मार्तस्य श्रौतत्वे सत्यपि श्रौतस्मार्तविभागो लोके परिपठ्यते, एवं तान्त्रिकस्यापि वैदिकत्वे सत्यपि वेदिकतान्त्रिकव्यवहारो युज्यत इत्यर्थः। कथं तर्हि विभागः? -- इत्थम्। प्रत्यक्षश्रुतिमूलत्वे श्रौतत्वमनुमितश्रुतिमूलत्वे स्मार्तत्वमिति यथआ विभागः, तथा प्रत्यक्षवेदमूलत्वे वैदिकत्वं  पञ्चरात्रानुमितश्रुतिमूलत्वे तान्त्रिकत्वमिति न कोऽपि विरोधः। उक्तं च श्रीविष्णुचित्तार्यैः-- 
	''वैदिकं तान्त्रिकं चेति विभागोऽयमुदीर्यते। वैदिकत्वे समानेऽपि श्रौतस्मार्तविभागवत्।।'' इति।।
	37.  ननु 'पञ्चरात्रं पाशुपतम्' इति सहपाठो दृश्यते तत्कथं पञ्चरात्रस्य वैषम्यमुच्यत इत्याशङ्क्याह--वेदानामिति। अयमर्थः-- स्फुटदृषटस्य वैषम्यस्यापलपितुमशक्यत्वादिति। वैषम्यमेव विभज्य दर्शयति -- वेदानां मानतोक्तेस्तस्मिन्नेव पञ्चरात्रे वेदप्रामाण्यप्रतिपादनात्। तदनुसरणतः 
वेदानुसारात्। स्वस्य तन्मूलतोक्त्या --	पञ्चरात्रस्य वेदा एव मूलमिति पञ्चरात्र एव कथनात्। बाह्यागमतः  पाशुपतादेः पञ्चरात्रस्य व्यावृत्तिर्विशेषो भातीति तत्तुल्यत्वकथनं बाह्यागमतुल्यत्वकथनमार्षमेव न भवति महर्षेर्व्यासस्याभिमतमेव न भवतीत्यर्थः।तेन पञ्चेतराणि शास्त्राणि रात्रीयन्त इति पञ्चरात्रशब्दनिर्वचनं योयुज्यत इत्युक्तं भवति। तर्हि वश्याकर्षणस्तम्भनमोहनादिक्षुद्रविद्याशबलात् पञ्चरात्रं परित्याज्यमितिचेत् तत्र वेदप्रतिबन्दीं वदिष्यन्नाह का-- हानिरिति। क्षुद्रविद्याशबलमिति का हानिरित्यन्वयः। प्रतिबन्दीमेव दर्शयति-- यथेति। अभिचारादिकर्मप्रतिपादकवेदभागे यथाऽधिकारं यथा परिग्रहस्तद्वदत्रापीत्यर्थः। तर्हि मोक्षविरोधात्सिद्धिभेदाः किमर्थं कथ्यन्त इत्याशङ्क्य परिहरति-- मोक्षस्येति। वेदेषु दृष्टफलेषु कारीर्यादिषु विश्वासादेव ह्यदृष्टफलेषु ज्योतिष्टोमादिषु विश्वासो जायते। एवमत्रापि मोक्षशास्त्रे फलसिद्धिविश्वासार्तं दृष्टफलक्षुद्रविद्योपदेश इति न कोऽपि विरोध इति। सिद्धभेदोअगणिषतेति कर्मणि लुङ्प्रयोगः। सत् सत्त्वं गुणप्रधानत्वात् तद्वान् परमपुरुषस्सत्वान् तेन प्रोक्तं शास्त्रं सात्वतमिति।।
	38.अस्मिन्नधिकरणे चत्वारि सूत्राणि, तत्र द्वयं पूर्वपक्षप्रतिपादकमितरद्वयं सिद्धान्तप्रतिपादकमिति विभागः। तत्सूत्रानुरोधेन पूर्वपक्षमाह-- जीवस्येति। 'वासुदेवात्सङ्कर्षणो नाम जीवो जायते'  इति पञ्चरात्रतन्त्रं जीवस्योत्पत्तिमाह। तद्वेदविरुद्धं जीवनित्यत्वस्यैव 'नित्यो नित्यानाम्'
इति वेदपर्तिपाद्यत्वात्। 'सङ्कर्षणात्प्रद्युम्नसंज्ञं मनो जायते' इति तदेव पञ्चरात्रं मनस्सङ्कर्षणादुत्पत्तिमाह।तच्च वेदविरुद्धमिन्द्रियाणामाहङ्कारिकत्वात्।तच्चाहङ्कारहेतुं व्यपदिशति -- तच्च  मनः 'तस्मादनिरुद्धाख्योऽहङ्कारो जायते'  इत्यहङ्कारहेतुं व्यपदिशति पञ्चरात्रम्। तदपि वेदविरुद्धमहङ्कारस्य महत्तत्त्वकार्यत्वात्। ततः पञ्चरात्रं न मानमिति पूर्वपक्षः। तमिमं निराकरोति-- मैवमिति। तत्प्रकारं विशदयति--जीवादीति।. अत्राहि जीवमनोऽहङ्कारशब्दा जीवमनोऽहङ्काराभिमाननिरूपान् संकर्षणप्रद्युम्नानिरुद्धानामकां स्रीन्  भगवद्व्यूहभेदानेव कथयन्ति तेषांतु जननं प्रदुर्भावएवेति न क्वचिद्विरोधः। तर्हि जीवादिशब्दैस्संकर्षणादीनामपि व्यत्ययेनाभिधानमपि किं न स्यादित्याशङ्क्य परिहरति -- तत्तदिति। अयमर्थः-- संकर्षणो जीवमेवाभिमनुते प्रद्युम्नो मनस्तत्त्वमनिरुद्धोऽहङ्कारमेव तेनाभिमाननिमाज्जीवादिव्यवहारनियम इति सुसङ्गतम्। नियतिमिति -- संकर्षणएव जीवशब्दस्य नियतिः प्रद्युम्नएव मनश्शब्दस्य अनिरुद्धएवाहङ्कारशब्दस्येति प्रतिनियम इति।।
	39. पूर्वत्र जीवोत्पत्तिवादमवष्टम्य पूर्वपक्षिणा वेदविरोधः उक्तः, तन्नोपपद्यते जीवनित्यत्वस्य पञ्चरात्रे प्रतिपादितत्वादित्याह-- जीव इति।  अयमर्थः --'अचेतना परार्थाच' इत्यारभ्य श्रीपाञ्चरात्रन्तन्त्र एव 'व्याप्तिरूपेण सम्बन्धस्तस्याश्च पुरुषस्यच' इति सर्वतः प्रकृतिरपुरुषयोस्सम्बन्धमुक्त्वा 'स ह्यनादिरनन्तश्च' इति जीवसियानादित्वमनन्तत्वञ्च साक्षादेव कथितम्।तेन तदुत्पत्तिपक्षो नहिष्ठः  जीवोत्पत्तिपक्षः पञ्चरात्र नैवेष्ठः।यदि जीवोत्पत्तिरुच्यचे तदासङ्कर्षणा नाम जीवो जायत इत्यन्वयो वक्तव्यः, सच नोपपद्यते जीवस्य सङ्कर्षणत्वाभावात्।एवं मनः प्रभृतिशब्दान्वयोऽपि न घटत इति वक्तुमत्रादिशब्दः प्रयुज्यते।अस्मत्पक्षे जीवादिशब्दस्सङ्कर्षणादीनां जीवाद्यभिमानित्वद्वक्तुं शक्यते।तथाऽपि युष्मद्पक्षएव स्वीकार्य इत्यस्मन्नर्थे  किं नियामकमित्यात्राह--श्रौत इति।श्रुत्स्द्धिः प्रकृतिदहङ्कारादितत्त्वमएव सर्वत्र पञ्चरात्रतन्त्रेऽप्यनुवर्तते तेन श्रुतिसिद्धस्य पाञ्चरात्रतन्त्रानुष्ठितस्य तत्त्वक्रमस्य विरुद्धमर्थतत्त्वमत्र वाक्ये 'वासुदेवात्सङ्कर्षणो नाम जीवो जायते' इत्यादौ नैव कल्प्यमित्यर्थः। एवं श्रुतिविरोधाभावमुपपादितं निगमयति-- तस्मादिति। यत्र क्वापि तन्त्रे 
जीवोत्पत्त्यादिप्रसङ्गो नास्ति। तस्मात्पञ्चरात्रतन्त्रे श्रुतिविरोधस्समानजातीयतन्त्रातरविरोधोऽपीह क्वापि नास्तीति सार्वत्रिकमेव प्रामाण्यमिति निगमनाभिप्रायः। तत्र हेतुमाह-- तत्तन्त्रेति। उपक्रमोपसंहारादिषङ्विधतात्पर्यलिङ्गनिरूपणेन तत्तन्त्रेषु  श्रीपाञ्चरात्रतन्त्रेषु तात्पर्यस्य सम्यग्दर्शनादित्यर्थः।।
	40.उक्तेष्वष्टस्वधिकरणेषु परस्परवैषम्यमाह--साङ्ख्या इत्यादिना। साङ्ख्या वैशेषिकाश्च श्रुतिपरिपठितं धर्ममङ्रीचक्रु र्न पुनश्श्रुतिपरिपठितं तत्त्वमित्येकः प्रकारः।प्रकारान्तरमप्युच्यते-- तत्त्वाचाराविति।बौद्धा क्षपणकाः पाशुपताश्च श्रुतिपरिपठितं तत्त्वाचारञ्चान्यथाचक्रुः।अतस्तत्पक्षेषु तत्त्वाचारावुभावपि श्रुतुविरुद्धौ।श्रीमत्पञ्चरात्रतन्त्रे वेदोपस्कारके तदुभयमपि नास्तीत्याह-- वेदापस्काररीति।यथा वेदापस्कारिरूपे श्रीविष्णुस्मृतौ तद्वद्वेदोपस्कारके श्रपञ्चरात्रतन्त्रेऽप्यवितथं तावत् त्रय्यन्तसिद्धं तत्त्वमेवेति सर्वसम्मतम्।आचारोऽपि तथैव त्रय्यन्तसिद्धि एव।तदिदमाह--चरणमपि सममिति।ननु पञ्चरात्रतन्त्रे क्वचिच्चरणभेदो दृश्यते तत् कथमित्याशङ्क्य परिहरति--गृह्यभेदादिनित्येति।यथाशवलायनापस्तम्बादिगृह्यभेदात् श्रुतिमूलत्वे समानेऽपि क्वचिदाचारभेदः परिगृह्यते, एवमेकायनश्रुत्मूपञ्चरात्रतन्त्रनिष्ठानुष्ठानभेदोऽपि श्रुतिमूलत्वादेव प्रामाणिकत्वेन स्वीकार्यइति न क्वापि पञ्चरात्रतन्त्रे श्रुतिविरोधो वा श्रुतिमूलत्वाभावो वेति पञ्चरात्रश्रुत्योरैकरस्यमेवेत्यर्थः।।
	41. ननु 'ब्राह्मणैः क्षत्रियैर्वैश्यैश्शूद्रैश्च कृतलक्षणैः।
        अर्चनीयश्च सेव्यश्च सेव्यश्च नित्ययुक्तैस्स्वकर्मसु।
	सात्वतं विधिमास्थाय गीतस्सङ्कर्षणेन यः।।'
इति महाभारते पाञ्चरात्रिकधर्मानुष्ठाने शूद्राधिकार उच्यते,अपशूद्राधिकरणेतु वैदिकधर्मे शूद्रस्यानधिकार उक्तः, तत्कथं पञ्चरात्रस्य वेदविरोधाभाव इत्याशङ्क्य प्रतिबन्द्या परिहरति
---रमर्यन्त इति। 'नमस्कारेण मन्त्रेण पञ्चयज्ञान्समापयेत्'। इति स्मृतावपि शूद्रस्य पञ्चमहायज्ञाधिकार उक्तः। तथा 'हविष्कृदाधावेति शूद्रस्य '  इति शूद्रस्यापि श्रुतिसिद्धधर्मानुष्ठानप्रकारः प्रख्याप्यते।तदिदमाह-- तत्राधीतं हविष्कृत्प्रभृतिपदमिति। तत्कथं भवानङ्गीकुरुत इति प्रतिबन्दी।तत्र परिहारमाषङ्क्य तुल्यमित्याह--इहापीति।अयमर्थः--शुद्रसायग्निविद्यासापेक्षेष्वेव कर्मसु नाधिकारः, वैदेकेष्विपि सत्यवचनादिवत् स्वजात्यनुरूपेषु शुद्रसायाप्यधिकरोऽस्ति न सर्वत्राधिकारोऽस्माङुरुच्यत इति सन क्वापि विरोधः।अंशत इति--स्वाधिकाराणुरूपानुष्ठानस्थलनिर्देशः।ननु प्रातरारभ्याहोरात्रमपि वैदिककर्मानुष्ठानं कर्तव्यमिति धर्मशास्त्रेष्वभिधीयते तथाच सति पञ्चरात्रोक्तपञ्चकालकर्मानुष्ठानस्य कः काल इत्याशङ्क्या परिहरति--योज्येति।नहि सर्वोऽपि कालः स्मृतिभिर्नित्यनैमित्तिकविधायीनिभिरुपरुध्यते।अपितु यावाननुष्ठानकीलस्तावानेव परिगृह्यते।तथा छाभिगमनादीनामपि स्मृतिविहितधर्मानुष्ठानकालाविरोधेनानुष्ठनस्सवादनुष्ठानं योयुज्यत अव।अयमत्र शब्दार्थः--दक्षीदिभिः परमर्षिभरुक्ता पञ्चकावक्रमगतिरपि नित्यानुष्ठानकालेन सह योज्या निपुणं निरूपयतामविरोधेन योजयितुं शक्यत इत्यर्थः।तदेतच्छ्रोतदृष्टान्तक्रमेण दर्शयति--ग्राह्यमिति।यथा श्रुतमेव पश्विष्टिसोमप्रभृतिकं धर्मजातं यथाकालमेकेनैवाधिकरणानुष्टीयते तद्वच्छ्रौतनित्यनैमित्तिकादिकं पञ्चरात्रतन्त्रप्रोक्तं धर्मजातमखिलं योग्यप्रकारेण सङकलय्य सङ्ग्राह्यमित्र्थः।।
	42. अत्र कश्चिदाह-- 'पञ्चरात्रतन्त्रेष्वधिकारवचनं न जातितो विप्राणाम्, अपितु गुणविशेषादौपचारिकविप्राणां 'न शूद्रा भगवद्भक्ता विप्रा भागवतस्सृताः' इत्यौपचारिककनिर्देशस्तत्रतत्र दृश्यते' इति। एतदेव दृष्टान्तेन दर्शयति-- जाताविति। लोके 
खलु शिल्पिष्वाचार्यशब्दो जातावेव प्रयुज्यते, अथापि 'आचार्यदेवो भव'इत्यादौ उपनीयाध्यापनादिरूपाचार्यलक्षणोपेतत्वादेव प्रयुज्यते। तत्प्रतीतिः-- जातिप्रतीतिरित्यर्थः। तदिदमाह --स्मृतिष्विति। स्मर्यते हि 'उपनीयतु यश्शिष्यम्'  इत्यादि। एवं दृष्टान्तमुक्त्वा तद्वत्सात्वतादौ  कर्माधिकारिणां विप्रब्राह्मणादिशब्द औपचारिकस्स्यात् तथआच न पञ्चरात्रस्य विप्राधिकारोऽस्तीतिमामाशङ्कां परिहरति-- अगतिकविषय इति।  अयमत्र निर्णयः-- यत्र खलु रूढिभङ्गो न कार्यः। पञ्चरात्रे मुख्यविप्राणामेव बहुषु प्रदेशेष्वधिकारवचनादित्याह-- विप्रादेरिति। उक्तं हि महाभारते ---
	'पञ्चरात्रविदो विप्रास्तस्य गेहे महात्मनः। प्रापणं भगवद्भुक्तं भुञ्जते चाग्र्यभोजनम्।।' 
इति। इदं मुख्यविप्रविषयम्। नहि मुख्ये सम्भवत्यमुख्यकल्पना न्याय्येति मुख्यानुसारेण युज्यते। यथा 'विप्राद् द्विषड्गुणयुतात्' 'विप्राणां ज्ञानते ज्यैष्ठ्यम्' इत्यादिषु। आदिशब्दाद्गौतममन्वादिपुराणप्रसिद्धिरपि संगृह्यत इति।।
	43. नन्वत्र साङख्योदयो निरस्ता नपुनर्योगादयः , कथमस्य पादस्य कात्स्र्न्येन परपक्षप्रतिक्षेपरूपत्वमित्याशङ्क्य तत्तदेकैवादिनिरसनात्सदृशानामन्येषामर्थान्निरासस्स्यादित्याह--
योगा इति। साङ्ख्यव्युदासाद्योगा ध्वस्ता इत्यन्वयः। कणचरदमनादक्षपादानुयाताः।जैनभङ्गात्तदुत्थाः-- भेदाभेदवादितवसाम्येन तदुत्था जैनोत्था भाट्टाः। पशूनां पत्युस्तन्त्रे प्रकटिविहतौ सति तादृशापष्ठुनिष्ठास्सौगतादयो वादिनोऽस्मिन्पादेकुदृग्भिश्शङ्करभास्करयादवप्रकाशादितन्त्रनिष्ठैस्साकं ध्वस्ता इत्यन्वयः। एतेषां ध्वंसहेतुमाह-- तत्तुल्येति। अत्र प्रतिक्षिप्तपक्षतुल्यतर्कागमशरणत्वात्स्वयमपि प्रतिक्षिप्ता इत्यर्थः।।
	44. अस्मिन्पादे प्रत्येकमधिकरणार्थान् विभज्य दर्शयति-- पादेऽस्मिन्निति। कापिलस्थैरिति साङ्ख्याधिकरणे। कणभुगनुगतैरिति वेशेषिकाधिकरणे। वृद्धवैभाषिकौद्यरिति वैभाषिकाधिकरणे। अत्र वृद्धशब्दप्रयोगो वैभाषिकद्वित्वप्रदर्शनार्थः. केचिदेकद्व्यादिस्वभावैः परमाणुभिर्द्व्यणुदाकिसृष्टिमाहुः, अपरे पुस्तत्तदेकैकस्वभावैरिति पूर्वमेव विभागः प्रदर्शितः। योगाचाराभिधानैरिति योगाचाराधिकरणे। सुगतरहस्यरूपशून्यवादप्रसक्तैर्माध्यमिकाधिकरणे इत्यर्थः। पाशुपताधिकरणे  पशुपतिसमयस्थायिभिश्च वेदोपरोधं क्षिप्त्वाथो पञ्चरात्राधिकरणे पञ्चमाम्नायदर्शी भारतप्रवक्ता व्यासश्श्रुतिपथमवददिति योजना।।
 	
               द्वितीयस्याध्यस्य तृतीयः पादः 
							        
         
	 

