<21)
पूर्ववादे प्रतिज्ञादिजन्यज्ञानविषयतया चाऽननुभाव्यत्वं निराकृतं । तदनुपपन्नं । अनुभूतेरूत्पत्तिविनाशयोर भावेन प्रतिज्ञादीनामनुभवाजनकत्वादित्याक्षेप संगतिमपेक्षयोत्पत्ति विनाशौ निरूपयन् वादार्थं संगृह्णातिविविधेति। विषयाः शब्दादयः । वागदीत्यादिशब्देन चक्षुरादीन्युच्यन्ते । चिरस्य विभर्ति प्रतिरूपकमन्यथा अचिरेणेत्यर्थः । प्रत्यक्त्तत्वं जीवः । तस्यान्तरात्मा - परमात्मा - ""यस्यात्मा''(बृह - 5 - 7 - 22 ) इति श्रुतेः ।प्रसृमरता - प्रसरणशीलता प्रसरणनिरूपावस्था योगित्वेनोत्पत्त्यवगमात् वादार्थस्सूचितः ।।
ये पुनरिति। प्रतिवादिनश्शिष्याणा चेत्यादिना वक्ष्यमाण स्ववचनविरोधः घटादिविषयप्रकाशात्मिकाया इति।अहमर्थधमर्भूताया इति। विवक्षितं तेन तदभिमतसंविदो घटादिप्रकाशात्मकत्वेपि कोट्यंतराद्भेदः सकल विषयः ।विरक्ताकारा इति। स्वत इति शेषः अनहमर्थधर्मायाः निर्धर्मकाया निराश्रयाया इत्यर्थः । अनुवृत्तिप्रसंगमुपपादयतिन हीति। विषयप्रागभावकाले ईश्वरयोगिव्यतिरिक्तानां सन्निकर्षाभावात् प्रत्यक्षं न संभवतीत्यर्थः । ईश्वरप्रतीतिवदस्मदादीप्रतीतेरपिनुत्पन्नविषयतास्त्वित्याशंक्य तथा सति कारणापेक्षाविरहात् सर्वदा सर्वेषां सर्वज्ञतास्यात् इत्याहअन्यथेति। ननु पूर्वं घटादिविषयकत्व रहिता संवित् तत्तद्विषयेंद्रिय सन्निकर्षादिसामग्रीवशात्तत्तद्घटादि विषया भविष्यतीति शंकतेनन्विति।किं सामग्री वैचित्र्यं यद्घटादि विषयकं ज्ञानमुत्पद्यते उत विषयीकरणलक्षण संबंधः । नाद्य इत्याहसत्यामिति।द्वितीय्यमाशंकतेतत्तदिति। तत्तत्प्रत्यक्षादि सामग्रयनन्तरं साक्षात्करोमीत्यन्वयादिदर्शनात् संविदर्थत्व कल्पनमेव सामग्र्यायत्तं । न तु संबंधांतरमपि कल्पयित्वा तदर्थत्वकल्पनमित्याहनेति। ननु नहि""द्रष्टुर्दृष्टेर्विपरिलोपो विद्यते'' ""न विज्ञातुर्विज्ञाते र्विपरिलोपो विद्यते'' ""प्रकाश्यन्ते न जन्यन्ते'' (विष्णुध.104 अ)इत्यादिभिः संविदो नित्यत्वावगमादन्वय व्यतिरेकावपि स्वरूपातिरिक्त संबंधादिकल्पनीयं तावतापि सामग्र्यासार्थक्यमेवेति शंकतेसंविदिति।किमिति संबंध इति।शेषः ।साध्याकारोऽपि श्यामिकेव धर्मोवास्यात् क्षीरस्य दधिभाव इव विकाराे वास्यात् उभयथापि न संभवतीत्याहतत्रेति।आदिशब्देनाेत्पत्यादिः ।धर्मविकाराददोष इति। वेदाः प्रमाणमितिवन्निरूप्यमाणत्वात् निरूपणेन विचारेण निरस्यत्वादित्यर्थः । पर्यायेण गच्छति पर्याययतीतिवत्""प्रातिपदिकात्धात्वर्थ'' इति णिच्। निरासप्रकारं दर्शयतियदि हीति। आरोपविषयत्वमारोपितत्वं ।तथा चारोपितस्य विषयीकरणस्य विषयीकरणान्तरमपेक्षितं तन्मिथ्याभूतं सत्यं वा नाद्य इत्याहविषयीकरणमिति।तद्विषयीकरणान्तरापेक्षयेति। आरोपित प्रथम विषयीकरणान्तरापेक्षया इत्यर्थः ।न प्रागुक्तो दोष इति। किन्त्वपसिद्धान्त इति शेषः । यद्वा सत्यत्वेन सत्यतया प्रागुक्तोदोषः सामग्र्य एव नापेक्षणादित्युक्तो दोष इत्यर्थः ।व्याघातादिति। आरोपितत्वं नाम आरोपविषयं तस्या विषयत्वोक्तौत इत्यर्थः । ननु संवित् घटादि प्रकाश एव विषयीकरणमपेक्षते । न तु विषयीकरणेपि स्वरूपस्यैव तत्प्रकाशात्मकत्वादिति शंकतेनापीति।तत्रैवेति। विषयीकरणविषये सामग्रीनरैरपेक्ष्यान्नित्यभूतायास्संविदः सर्वदा तद्विषयत्वे विषयीकरणस्य सर्वदाभानात् विषयभानं विना तद्भानायोगात् घटादीनामपि सर्वदा भानप्रसंग इत्यर्थः ।
किंच विश्वव्याप्तायां नित्यायां च सर्व देशकालवर्तिपदार्थाधिष्ठानत्वयोग्यायां संविदि प्रयंचाध्यासं अवोचः । अस्मिन्कल्पे अहमर्थधर्मभूतायां तादृश्यां संविदि अध्यासो वाच्यः । तदतिरिक्तसंविदध्यासे एतत्संविदाभानायोक्तः । ततश्चाधिष्ठान भूतयया तया संविदा घटादीनां भानावश्यंभावात् कादाचित्कसंबंधापेक्षाविरहात् न तदर्थं सामग्र्यपेक्षेत्याहकिं चेति। नन्वधिष्ठान भूतायापि संविदा सामग्रयधीनसंबंधदशायामेव घटादिर्भासते नान्यथेत्यत्राहन चेति। मिथ्यार्थस्यभाने नियतसत्ताकत्वात् घटादेसन्निकृष्टदशायामेव त्वं स्यात् नान्यथा । तच्च प्रमाणविरुद्धमित्यर्थः । ननु ""दृष्टिसृष्टि'' पक्षोऽस्माभिरभ्युपगम्यत इति चेत् तदत्यंताभावगतं दृष्टि शब्देन किं चैतन्यं विवक्षितं उत चक्षुः स्सन्निकर्षादिः । पूर्वत्र सर्वदासत्वप्रसंगात् । उत्तरत्र चक्षुरादेरपि सृष्ट्ययोगेन सृष्ट्यनुपपत्तेरित्यादि दोषबाहुळयादिति भावः ।अत इति। यत एव मध्यस्तो घटादिः प्रतीति नियतसत्ताकोधिष्ठानमात्रभावस्य बाध इत्यर्थः ।कस्मैचिदिति। ईश्वरादेवेत्यर्थः ।सर्वस्मै इति। अविशेषादिति भावः । अविशेषमुपपादयतिएकस्यामिति। अहमर्थधर्मभूत संविदि सर्वासामर्थानामेकैवेति भावः । ननूक्तदोषपरिहारायानंतास्संविदस्स्वी क्रियन्ते ततश्च यस्य यस्यां संविदि योऽर्थोध्यस्यति तस्य तया संविदा अर्थो भासते इतिप्रकाशाप्रकाशोपपत्तिरिति शंकते ।अनन्तेति। संवित्स्वाध्यासः संविद ध्यासः । अद्वैतावदिनात्वया संविदानन्तमध्यासेन वाच्यं अन्यथा अद्वैतभंगप्रसंगात् । ततश्चात्रैवं विकल्पः किं संविदामेवमध्यासः उत तस्यां नानात्वस्येति आद्यं दूषयति 
।घटादीति। घटादिसंविदां पूर्वमभावादधिष्ठानत्वायोगात्तदतिरिक्तसंविदोनुपलंभनिरस्तत्वात् अधिष्ठानांतरा भावात् निरधिष्ठानाध्यसे च शून्यवादतापत्तिरित्यर्थः ।द्वितीयं कल्पमाशंकते ।सत्यामिति। भेदाध्यासेऽपि घटादिविषयकज्ञानस्य सर्वगतस्य अनपायात् सर्वत्र सर्वविषयप्रकाशो दुर्वार इत्याह ।तथासतीति। ननु चंद्र भेदाध्यासे सति यथा सव्यदक्षिणव्यवस्था तथा घटविषयत्वतदविषयत्वव्यवस्थाप्युपपद्यत एवेत्याशंक्याह ।सर्वेष्विति। प्रतीयमानधर्मविरोधिधर्माध्यासएव तयोर्धर्मयोः परस्परत्यान्ता भावसमानाधिकरणतया परस्परं भिन्नाश्रयन्वेन व्यवस्थया प्रतीतिरूपपद्यते ।नत्वन्यथापि । तथा सति कळंकचंद्रत्वादेरपि व्यवस्था प्रसंगात् । घटविषयकत्वपटविषयकत्वादिकंच न परस्परं विरोधि समूहालंबने तदुभययादर्शनात् तथाच प्रतीतिव्यवस्थाया एव दुरूपपादत्वे कुत एकस्मिन्नधिष्ठानेऽध्यस्यमानयोरर्थयोव्यवस्थेति भावः । विषयीकरणलक्षणसंबंधस्य सामग्र्यधीनत्वेदृग्दृश्यसंबंधानुपपत्त्या विश्वमिथ्यत्वकथनं संगतं स्यादित्याह ।यस्त्विति। अन्यथेत्यारभ्योक्तमुपसंहरति ।अत इति। यत एवं घटादिविषयस्वप्रकाशस्य कादाचित्कत्वमुपपत्त्ययोग्यं अत इत्यर्थःयावत्सत्तमिति।यावत्संवित्सत्तमित्यर्थः । ज्ञानस्य नित्यस्यापि विषयसत्त्वदशायामेव तत्प्रकाशत्वस्य तैरंगीकारादिति भावः ।उक्तानुपपत्त्यैवेति। कादाचित्कविषयप्रकाशान्यथानुपपत्तेत्यर्थः ।
संविद इति। प्रत्यक्षसंविदइत्यर्थः । शेषे षष्ठी । किं प्रागभावं वर्तमानं गृह्णाति किं वा अवर्तमानं । नाद्य इत्याहप्रागभावसिद्धाविति। द्वितीयेत्वाह ।तदपक्रम इति। प्रतियोगिग्रहणमप्यस्त्वित्यत्राह ।प्रतियोगिन्याश्चेति। अवेद्यत्वादिति भावः । संवित्प्रागभावस्य प्रतियोगिग्राह््यत्वमुपपादयति ।स्वतस्तावदिति। ज्ञानमात्राभावग्राहकस्य स्वभावग्राहकत्वस्यापि भावादिति भावः ।अस्मादादिति। नचप्रत्यक्षे तथा नियम इति वाच्यं । अप्रयोजकत्वादिति भावः । किं सर्वकालासत्वमप्रामाण्यप्रयोजकं उत असत्वमात्रं नाद्य इत्याह ।अतस्तस्यापीति। द्वितीये आह ।अन्यथेति। अन्यथाभाववन्मत इति । इदं रजतमित्यत्र शुक्तौ रजतस्योत्पत्यंगीकारादिति भावः ।
संवित्प्रागभावे संवित्प्रागभावग्राहीदं प्रत्यक्षादिषु किं प्रमाणमित्यर्थः ।इहापि तथैवेति। समस्समाधिरिति भावः । ननु यद्यपि प्रत्यक्षसामग्र्यनुप्रविष्टतया स्वतंत्रयावानुपलब्ध्योत्पन्ने न संविदंतरेण नेदानीं घटं साक्षात्करोमीत्याकारे संविदंतरस्याभावो गृहीतुं शक््यते । तथाप्यतीतकालीनप्रागभावस्य तत्कालीनानुपलब्ध्या कालांतरग्रहो नोपपद्यत इत्याशंकते ।अतिक्रांतैवेति। यद्यपि स्वकाले ग्रहणमात्रादपि ग्रहणानुपपत्तिनिबंधनः प्रागभावनिरासः परिहृत एव तथापि कालांतरे ग्रहणसंभवमुपपादयन् परिहरतिनेति। संवित्तत्कालीनतया नोपलब्धा तत्कालीनतया अस्मर्यमाणत्वादित्यनुपलब्धौ अनुमितायां अहं तदा संविदभाववान् तदानीं तदुपलब्धिमत्वात् इति तल्लिंगकानुमानेन संविदभावसिद्धेरित्यर्थः । ननु प्रातर्गजाभावादिस्थले अनुपलब्धि प्रमाणेनैव अस्माकमर्थसिद्धिः । त्वया अर्थापत्यनंगीकारात् कथं सविदभावसिद्धिरित्यत्राह ।तद्वदत्रापीति।यथाप्रातर्गजा भावादितिविज्ञानस्थले कार्यानुसारात् करणे आवश्यके तस्मिन् अन्यथारुच्यनुपलब्ध्यादि संज्ञा प्रक्षिप्यते एवमिहाप्येतार्वंतंकालं अमुं नाज्ञासिषं इत्याकारज्ञानलक्षणकार्यानुसारात् क्लृप्ते करणे यथारूचि संज्ञा प्रक्षिप्यतां प्रमाणस्वरूपदुरपह्नवमेवेत्यर्थः । ननु यत्रानुभूतेपि संस्कारविनाशात् स्मरणं तत्र व्यभिचार इत्याशंक्याह ।नच संस्कारेति। व्यभिचारइति शेषः ।तदयोगादिति। संस्कारनाशायोगादित्यर्थः । तथा च तादृशसंस्कारविनाशा भावविशिष्टास्मरणं हेतुरिति न व्यभिचार इति भावः । नन्वेवं पूर्वदिनानुभवानुमानं न स्यात्सुषप्त्यादेस्संस्कारविनाशकस्य सत्वेन संस्कारविनाशकाभावविशिष्टस्मरणस्याभावादित्याशंक््य परिहरति (संस्कारानुत्पत्तेः ततश्च तत्र व्यभिचार इत्याशंक्य) ।नचेति। ननु सुषुप्तौ तावत् संविदनुभूयते । नच सा तत्कालीनतया पश्चात् समर्थ्यते । तदस्मरणं च अहंप्रत्ययविगमाद्विषयावच्छेदविगमाच्च संस्कारानुत्पत्तेः। ततश्च तत्र व्यभिचार इत्याशंक्य परिहरति ।न च विरहेति।अर्थांतरेति। यदि सुषुप्तौ संविदन्वभविष्येत तद्विषयसंस्कारो प्रपत्स्येत । न च तत्राहंप्रत्ययविगमस्य विषयावच्छेदविरहस्य च संस्कारानुत्पत्ति प्रयोजकत्वं । तथा सति घटाननुभवस्य पटाभावस्य चानुभूतकुड्य संस्कारप्रतिबंधकत्वप्रसंगादतस्तत्र संविदोऽननुभव एवेति न व्यभिचार इति भावः । ननु न तत्र स्मृत्यभावेन संविदननुभवः त्वया साधयितुं शक्यते । सौषुप्तिकसंविदनुभवस्य निर्विकल्पकवदविशदतया संस्कारानुत्पत्तेरेवास्मरणोपपत्तेरितत्याशंक्य परिहरति ।नचेति।नहीतिआपरोक्ष्यलक्षण वैशद्यस्य सुषुप्तावपि सत्वात् । तदानीं विद्यमानस्य त्वन्मतेनिर्धर्मकतयेकिमप्यभावादित्यर्थः । ननु विषयाश्रयविशिष्टतया संविदुल्लेखो वैशद्यं । तच्च सुषुप्तौ नास्त्येव ।नचैवं सति सधर्मकत्वमपीत्याशंकते ।विषयाश्रयेति।अंधकारादिति। विरप्यालोक सहितांधकारादिषु देवदत्तस्य तद्धर्मभूत दंडादेरप्य 
विशदावभासोऽस्ति । ततस्मृतिश्चेति भावः ।
अन्यथेति। संविद्ग्रहणाभावे प्रागभाव ग्रहणाभावस्य त्वयैवोकत्वादिति भावः । एवमपि संविदःप्रागभावस्सिद्ध एवेति परस्य व्याघातस्सुस्पष्टः । तथाप्यत्यंताज्ञाततासूचनाय दूषणांतरमाह ।एवं तर्हीति।अनुपपन्नं मत्वेति। अन्यथावैयर्थ्यशंकया परबोधे प्रवृत्तिर्नस्यादिति भावः । न जानामीति पुनरुपदेशे जानामीत्यपि तस्मात्प्रागभावो गृह्यत इति भावः ।एवं मूर्खेति। तस्यैव शास्त्राध्ययने सति पिंडतत्वाज्ञानप्रागेव मौर्ख्यमिति भावः ।ज्ञानादिति। ज्ञानस्योत्पत्त्यभावे आज्यावेक्षणादिविधि शास्त्रमुच्छिद्येत ज्ञानार्थश्रवणादितिनेक्षे तोद्यंतंमादित्यादिनिषेध शास्त्रं चोच्छिद्येतेत्यर्थः ।
अस्माकमिति। स्वरूपनित्यत्वं हि सिद्धांतः । तथा चावस्थारूपविकारांगीकारात्सर्वमुपपद्यते । निर्धर्मवादिनस्तवे तु नकथंचिदपीति भावः । नन्ववस्थावत्वेनापि न निर्वहति । अनुभूतिर्निर्विकारा अनुभूतित्वादिति शंकते ।अनुभूतेरिति। अत्र किमजऽत्वं स्वरूपानुवृत्तिमात्रं यद्वा अवस्थाराहित्वं नाद्य इत्याह ।स्वरूपानुवृत्तिमात्रस्येति। क्वचित्स्वरूपानुवृत्तिमात्रस्येति । दृश्यते यत्र यत्र व्यभिचारः तत्सर्वव्यतिरिक्तत्वे सतीति विशेषयिष्याम इति चेत्तत्राह ।समस्ततेति। द्वितीये आह ।अवस्थांतरेति। ननु सत्यमिथ्यावस्थयोरन्य तराभावस्साध्यं । अन्यतराभावो हेतुरिति न साध्याविशेष इति चेत्तत्र किंमिथ्याभूतावस्था भावस्साध्यः किं परमार्थावस्थाभाव इति विकल्पमभिप्रेत्य आद्ये आह ।मिथ्याभूतेति।द्वितीयं दूषयतिसत्येति। अन्वयव्याप्तिस्तु प्रतियोग्यप्रसिद्धया साध्याप्रसिद्धया न शंकार्हापीति भावः ।एतेनेति। अविद्यादिषु व्यभिचार प्रदर्शनेन अनुभूतिर्विनाशरहिता अजत्वादित्यादि विनाशनिषेधानुमानं निरस्तमित्यर्थः । दूषणांतरमाहप्रागुक्तेति। अतः स्वतः परतोऽपि सिद्धः संविदः प्रागभाव इत्यत्र प्रत्यक्षादिबाधस्य फलितत्वात् प्रागुक्ततोक्तिः । असाधारणदोषमाह ।तत्पक्षइति। तदुभयमुपपादयति ।विद्यामानायामिति। विषयोल्लेख विलक्षणावस्था विषयोल्लेखराहित्य सुषुप्तिमोक्षोऽपि तादृशः । तथाच संविदोनिर्धर्मकतया विषल्लेखावस्थायामसंवित्स्वरूपत्वागंतुकत्वाभावात्संवित्सत्वे विषयोल्लेख स्याप्यावश्यकतया तद्विरहलक्षणा सुषुप्त्यादिदुर्भणमित्यर्थः ।न च स्वरूपनित्यत्व इति। सिद्धांत इति शेषः ।।तदैवेति। उत्पत्तिवेदव विनाशस्याप्यवस्थामादाय भाष्ये निर्वहणादित्यर्थः । अस्य वादस्योपक्रमे किं घटादि विषयप्रकाशात्मिकाया एव संविदः उत्पत्तिः प्रतीक्ष्यते उत संकल्पविषयविरक्तायाः कस्यचिदन्यस्या इति कल्पेद्वितीयकोटिं दूषयति ।नापि द्वितीय इति। किं सा संविदहमर्थविलक्षणो यद्वा अहमर्थ एव । नाद्य इत्याह ।अहमर्थेति। ननु मुक्तौ निर्विषया संविदस्तीत्यत्राह ।मुक्ताविति। अहमर्थातिरिक्तायां संविदि निर्विषयत्वस्य वादांतरेप्रतिक्षिप्तत्वादित्यर्थः ।वाङ्मात्ररूपत्वादिति। अहमर्थातिरिक्तज्ञानमात्र निषेधस्यैव नकिंचिदहमवेदिषमिति प्रतीतेरिति भावः । द्वितीयं दूषयति ।अहमर्थस्यत्विति। परैर्घटादिविषयग्राहित्वा भावात् संविदाश्रयत्वाच्चाहमर्थस्योक्तेरिति भावः । ननु त्वयाहमर्थस्य निर्विषयसंविद्रूपत्वांगीकारात् त्वन्मतानुसारेण तद्दृष्टांतीकृत्याहमर्थधर्मत्वेनाभ्युपगतायावस्तुतो निराश्रयायास्संविदोनिर्विषयत्वं प्रसाध्य तस्याः उत्पत्तिः प्रतिक्षेप्यते इत्यत्राह ।पक्षांतरे त्विति।अहमर्थस्यांतः करणभिन्नत्वपक्ष इत्यर्थः । किं संविदः सर्वदानिर्विषयत्वं प्रसाध्यते उत सुषुप्त्यादौनाद्यइत्याह ।तद्वदेवेति। द्वितीयं दूषयति ।सुषुप्ताविति। त्वन्मते संविदः सर्वदा स्वप्रकाशत्वानभ्युपगमात् सुषुप्तौ निर्विषया संविदस्तीति चेत्तस्यास्तदानीं प्रकाशावश्यकत्वेन तदनुसंधान प्रसंग इति भावः ।वस्तुतोऽहमर्थस्य निर्विषयत्वं सिद्धमिति दृष्टांतासिद्धिरित्याह ।स्वमात्रेति। मात्रचा घटादि विषयव्यावृत्तिः ।नन्वस्माभिर्यादृशी संविदिष्यते तया तादृशी सुषुप्त्यादावभ्युपगम्यत एवेत्यत्राह ।यद्यपीति। सुषुप्तौ निर्विषयत्वांगीकारेपि न त्वदभिमत निराश्रयनिर्विषयनिर्धर्मकाहमर्थविलक्षणो संविदसिद्धौ येन तस्या अनादित्वं साध्यतेति भावः । ननु सुषुप्तौ निर्विषया संविदिष्यते तर्हि तस्यास्तदानी प्रकाशमानत्वात्तदुत्तरकालं तदनुसंधानं तवापि स्यादित्यत्राह ।विषयरहितायास्त्विति।प्रागुक्तेति। अतो यावदुत्पत्ति नाशं घटादेः प्रकाशप्रसंगो दुर्वार इत्यादिभिरित्यर्थः ।अन्यत्रेति। न्यायपरिशुद्ध्यादावित्यर्थः । विषयोल्लेख रहितस्य सार्वकालिकत्वे आश्रयासिद्धिः । कादाचित्कत्वे धर्मभूतज्ञानस्य तादृशस्य सुषुप्तौ सिद्धत्वात् सिद्धसाधनमित्याह ।घटादीति। आदिपदेन निश्चित साध्यवतद विद्या दिव्यावृत्तेरसाधारव्यं विवक्षितं ।
वत्सजलधिकौस्तुभ नृसिंहगुरु सुतेन सिंहदेवेन कृतायां शतदूषणीटीकायां एकविंशः समाप्तः ।
<22)
पूर्ववादे अनुभूतेरवस्थांतरापत्तिरेव न संभवति अजत्वादित्युक्तं । अनुमानं विस्तरेण दूषयन्वादार्थं संगृह्णाति ।परिणमयतीति। ननु""बहस्यां प्रजायेये'' ( तै.आनं.6 - अनु, छां - 6 - 2 - 3) तिसविकारताश्रवणान्निर्विकारताकमित्यत्राह ।तत्तदर्थांतरेति। साक्षाद्विकाराभावान्नविरोध इति भावः । घन्वामरूभूमिः। विश्वं परिणमयति तृह्नाति - परिणमयतीति । ननु ""बहुस्यां प्रजायेयेति'' सविकारता श्रवणात् निर्विकारताक इत्यत्राह - तत्तदर्थान्तरात्मतेति । साक्षाद्विकाराभावान्न विरोध इति भावः । 
सामान्येन भयंव्यपन्यत्विति विशेषेण वादार्थस्सूचितः।। विश्वमध्ये अनुभूतेरप्यंतर्भावाद्भयस्य ज्ञानविकारत्वादिति भावः ।
तत्र संविदिति। आदिपदेन सविकारत्वं गृह्यते । उत्पत्तिमत्वादसिद्धिः विकारत्वाच्च बाधः इत्यर्थः ।उत्तरावधिर्विनाशः उत घटादिवदिति नामांतरव्यपदेशार्हावस्था परिणामः तद्राहित्यमित्यर्थःअवस्थामात्रराहित्यमिति। कार्यमात्रराहित्यमित्यर्थः । अभावांरतवादिमतेनाहअनुत्पन्नेति।भवत्पक्षइति।व्यभिचारादित्यनुषंगः ।त्वदिति।त्वया स्वप्रागभाव व्यतिरिक्तेति। विद्यानुमाने विशेषणदानादिति भावःहेत्वंतरापातादिति। हेत्वंतरं नामनिग्रहस्थानं प्रसज्येत""विशेषत्वोक्तेर्हेतौ प्रतिषिद्धे विशेषणमिच्छतो हेत्वंतरमिति'' गौतमवचनादित्यर्थः ।अस्मान्प्रतीति। अस्मन्मते भावस्यैवाभवत्वात् व्यर्थविशेषणतया व्याप्यत्वासिद्धिरिति भावः ।ततश्चेति। ननु हेतुहानिरेव स्यात् न प्रतिज्ञाहानिरितिचेन्न । हेतु विशेषत्यागेपि प्रतिज्ञाहानिरेव प्रतिज्ञाहानिशब्दस्योक्तहान्यर्थत्वात् तदुक्तंवरदराजीये ""अत्र प्रतिज्ञाग्रहणं मुक्तमात्रोपलक्षणं सत्यमन्वर्थ संज्ञेयमुपलक्षण नामैव प्रतिज्ञाहानि''रिति । अविशेष हेतावेव पूर्वोक्तं व्यवहारं च स्मारयति ।भावरूपेति।आहेति। भाष्यकारइति शेषः । ननु पारमार्थिक विनाशाभावस्साध्यः । भावरूपाज्ञानस्य मिथ्यात्वेन विनाशित्वमप्यपरमार्थिकमिति तदभावस्य पारमार्थिकस्य साध्यस्य सत्वान्नव्यभिचार इति शंकते ।मिथ्याभूताया इति।व्याप्तिग्रहासंभवेन दूषयति । नेति । किंप्रतिभासिकविनाशित्वं व्याप्तिनिरूपकं उत व्यावहारिकं उत पारमार्थिकमिति विकल्पमभिप्रेत्याद्यं दूषयति ।घटादीति। घटादेर्व्यावहारिक विनाशित्वादिति भावः । द्वितीयमाशंकते ।व्यावहारिकमिति।अविद्याऽया अपीति। घटादितुल्यत्वादिति भावः ।
तृतीयमाशंकते ।अथ पुनरिति।उच्चैर्भाषितमिति। परमार्थस्य विकारस्याभ्युपगमे अपसिद्धांता पातादिति भावः । ननु पारमार्थिकोत्तरावधिमत्वस्य व्यतिरेक एव साध्यः । न च व्यतिरेकासंभवः हेतोरन्वयित्वादिति शंकते ।अथ पुनरिति माभूदिति। अप्रसिद्धविशेषणत्वं साध्याप्रसिद्धिरित्यर्थः । तदेवोपपादयतिनहीति। अस्तु परमार्थ विकारस्यापि क्वचित्प्रमितिरित्यत्राह ।नच परमार्थेति। माभूद्विकारस्य प्रमितिः तथापि सः बाधात्परमार्थोस्त्वित्यत्राह ।नचेति। प्रमाणंविनापि प्रमेयांगीकारेऽतिप्रसंगादिति भावः । अप्रतीस्यापि परमार्थत्वे अद्वैतभंगश्चेत्याह ।क्वचिच्चेति । ततश्चेति। विकारा भावं साध्यता त्वया विकारमात्रस्य पारमार्थिकत्वांगीकारात्पारमार्थिकविकारस्याप्रसिद्ध्या तदभावस्याप्यप्रसिद्धेः तद्बाधनासंभवादपारमार्थिविकाराभाव एव साधनीयः । तथा च विशेषणमनुपादेयेत्यर्थः । नन्वपरमार्थविकारः भाव एव साध्यः । परमार्थविशेषणं वात्विद्यायां व्यभिचारवारकतया सार्थकं चेति ।
शंकते ।ननुमाभूदिति।हंतैवमिति। शशविषाणविशेषितविकारराहित्य तुल्यमिति भावः ।तुल्यमिति।परमार्थविकारस्य प्रतियोगिनोऽप्रसिद्धत्वादिति भावः । ननु विकारराहित्यमात्रे साध्ये सिद्धसाधनात् किंचिद्विशेषण विशिष्टं साध्यं वाच्यं । शशविशाणरूपविकारराहित्यसाध्यंतु न सिद्धसाधनपरिहारार्थं । तस्यापि सिद्धत्वात् । अत एव तत्परित्यागः । नत्वप्रसिद्धविशेषणत्वात् परमार्थविकारराहित्य साधने तु सिद्धसाधनमिति न तुल्यत्वमिति शंकते ।अस्तुतर्हीति। ननु विकारराहित्यमात्रे साध्ये कथंसिद्धसाधनमित्यत्राह ।विकारराहित्यमात्रेहीति। पारमार्थिकापारमार्थिकविकारानुगतस्यैवविकारत्वस्यैकस्याभावात् तदवच्छिन्नसामान्याभावस्य साधयितुमशक्यत्वात् । विकारराहित्यमात्रे साधिते मिथ्याभूतविकाराभावप्रतीतेस्सिद्ध साधनं । तद्व्यावृत्यर्थं परमार्थविशेषणं साध्यमित्यर्थः । अति प्रसंगमुपपादयतिपर्वतोग्निमानिति। ननु परमार्थाग्निमानित्यादिरूपेणैव साधनं तत्रेष्टमिति चेत्तथापि मिथ्याभूतपरमार्थत्वा मादायसिद्धसाधनोद्भावनशंकया परमार्थत्वेऽपिपरमार्थविशेषणमेव तत्र तत्रपीत्यनवस्थायां तात्पर्यात् ।न च वयमपीति। स्वाधिकरणनिष्ठात्यंताभावप्रतियोगित्वमेव मिथ्यात्वं विवक्षितं ततश्चमिथ्याभूतविकाराभावस्यसिद्धत्वात् सिद्धसाधनमित्याहुः । अन्येतु विकारसामान्याभावः साध्यः । तथाच मिथ्याभूतविकारांगीकारत्सिद्धसाधनं बाध इत्याहुः ।अदर्शयदिति। भाष्यकार इति शेषः । तत्परं भाष्यं दर्शयतिभवदभिमतेति। भाष्यं विवृणोतिन तावदिति। द्वितीयः परिणामित्वा भाव कल्पः । अविद्यायाः प्रत्यक्षामवस्थामप्याह ।घटकपालेति। प्रत्यक्ष बाधमप्याह ।अनुभूतीति। नन्वंतः करणविकाराः । एतेन संविद्विकाराइति चेन्न घटादिविकाराणां अनृतत्वेनेव स्मृत्यादिविकाराणां ज्ञानत्वेनानुभवादिति भावः ।दत्तरोत्तरत्वादिति। परमार्थत्वविशेषणे प्रसिद्धविशेषणत्वापातादित्यादिनेतिभावः ।अत एवेति। अविद्यायां व्यभिचारबाध सिद्धसाधनादत एव विकारमात्रनिषेधपक्षोऽसंगत इत्यर्थः ।अपसिद्धांतमेवोपपादयतिमिथ्याभूतानामिति। ब्रह्मण एव संवित्वादिति भावः ।अन्यथेति। मिथ्याभूत, विकाराणामप्यभावे शास्त्रं किमर्थमिति भावः । अन्येतु विकारमात्रस्यैवाभावात् जगद् भ्रमतन्निवर्तकशास्त्रादिदर्शनविरोध इति भावः इत्याहुः ।गजोपि मिथ्या पलायनमपि मिथ्येतिन्यायेन शास्त्रारंभादिकमपि नास्तीति शंकते ।इष्टेति । व्यवहारिकेति। प्रतीतिसिद्धानामपि रुचेर्ब्रह्मणोऽप्यपहारप्रसंगेन, शून्यवादिशिष्यता प्रसज्येत 
।तद्व्यावृत्यर्थं व्यावहारिकव्यवस्था स्वीकार्येत्यर्थः । शून्यवादबहिर्भावमिच्छते यदि व्यावहारिक व्यवस्था न विरोचते नवा सत्यपक्षमेव शरणमित्याहअन्यथा तिष्ठेति। ननु परमार्थ विकारशून्यत्वमेव साध्यते । विकारवतश्चतत्साधने विशेष्यवति विशिष्टनिषेधस्य विशेषणनिषेध पर्यवसानात् मिथ्याविकारत्वं  सिध्यतीति नोक्तविरोध इति शंकते ।संविद्विकाराणामिति । नहि सद्विकारवदिति। सत्यविकारवदित्यर्थः । त्वन्मते विकाराणामसत्यत्वादित्यर्थः । ननु लौकिकप्रतीत्यनुसारेण अनुमानं प्रवर्तते । लौकिकानां घटादिविकारेदुंपारमार्थस्यैव प्रतीते घटादौ परमार्थविकारोत्पत्योः व्याप्तिग्रहस्संभवत्येवेति शंकते ।लोकदृष्टयेति।लौकिकैस्संविद्विकाराणामपि पारमार्थ्येन ग्रहात् तत्त्त्रैव व्यभिचारग्रहात् सत्यविकार योगित्वोत्पन्नत्वयोर्न व्याप्तिग्रह इत्याह ।नेति । तस्या इति। लोकदृष्टेरित्यर्थः । नन्वस्मद्दृष्ट्यनुसारेणानुमान प्रवृत्तौ व्यभिचारो नास्त्येव अनुभूतेः परमार्थ विकाराभावात् घटादिविकाराणा संविद्विकाराणामुभयेषां परमार्थत्वाभावात् व्यतिरेकासिद्धिरिति भावः । ननु परमार्थ विकाराभाव एव साध्यः । न च व्यतिरेकासंभवः अन्वयित्वादिति शंकां निरस्यति ।केवलान्वयित्वेति। अप्रसिद्धविशेषणत्वापातादित्यादिना दूष्येत्यर्थः । सिद्धांतिनापसिद्धांत दोषमाशंकते ।
नन्विति। निरनुयोज्यनुयोगमुद्भावयति ।नास्मदिति। नन्वीश्वरसंविदो विकारांगीकारेऽपसिद्धांत इत्यत आह ।न च तामेव चेति। तृतीयकल्पे, दोषमाह । न च तामेवेतीत्यप्याहुः ।कामं साध्यतामिति। वक्ष्यमाणं प्रतिहेतुस्वरूपदृष्टविकारक्लेशमिति विकारमात्राभावो ब्रह्मस्वरूपेपि साधयितुं शक्यो न भवतीत्याह ।नचेश्वररूपस्यापि इति । संयोगेति। असंगत्वश्रुतिश्चन स्थानतोपि परस्योभयलिंगं सर्वत्रहीत्यधिकरण प्रतिपादित दोषाभावपरेति भावः ।तदैक्ष बहस्यां प्रजायेयेत्यादि श्रुतिशत सिद्धसंकल्प लीलारसाधनंत विकाराश्रवणाच्च नेश्वरधर्मभूतज्ञानेप्यवस्थामात्रशून्यत्वसाधन संभव इत्यत आह ।नित्येति। तद्ज्ञानेपि ईश्वरज्ञानेपि । नन्वीश्वर ज्ञानस्य विकारांगीकारे दुःखाद्यपुरुषार्थानामपि प्रसंग इत्यत्राह ।।अकर्मेतिईश्वरस्यकर्माभावात् कर्ममूलत्वात् दुःखादेरिति भावः । ननु विकारस्य कर्ममूलत्वाभावे निर्हेतुकवादप्रसंग इत्यत्राह ।बीजांकुरवदिति। न चलोके कर्मेवकारणमिति भावः । ननु कर्ममूलत्वाभावे सुखाद्यवस्थापि नस्यादित्याह ।आगमिकेचेति।(तै उ.आन 8 अनु) ""सएको ब्रह्मण आनंदः'' (ब्र.सू.2 - 1 - 33) लोकवत्तुलीलाकैवल्यं'' इत्यादिश्रुतिसूत्रादिभिर्निर्णीयर्थेशुष्कतर्कस्यानवतारात् सुखमात्रे न कर्ममूलत्वमिति भावः ।।
।। वत्सजलधिकौस्तुभ नृसिंहगुरुसुतेन सिंहदेवेन कृतायां शतदूषणी टीकायां द्वाविंशस्समाप्तः ।।
<23)
पूर्ववादे देवदत्तीयसंविदंतरवेद्यत्वादिना वेद्यत्वमुक्तं । तदनुपपन्नं संविदो भेदाभावेन विषयविषयि भेदाभावात् । न च भेदाभावोऽसिद्धः । संविन्नाना न अजत्वात् इत्यनुमानादित्युत्थानात्संगति रित्यभिप्रायेण वादार्थंसंगृहणाति ।प्रतिपुरुषमिति। जडत्वहेतुसाम्यमेव संगतिरित्यपरे । संविन्नानात्वे गायत्रीप्रमाणमित्यभिप्रायेणाह ।शुभगतिषुधियो यश्चोदयतीति। शुभगतयः शुभहेतुधर्मादयः इत्यर्थः ।""भर्गाख्यं विष्णुसंज्ञित''मिति प्रमाणानुसारेणाह । तद्विष्णुसंज्ञितमिति । नपुंसकतच्छब्देन भर्गशब्दस्यकारांतो नपुंसक इतिगम्यते ।
विषयाश्रयादित्यादिपदेन वृत्तिर्गृहयते । अप्रयोजकत्वशंकामपाकरोति ।अन्यथेति। विषयाश्रयभेदस्यसिद्धत्वान्नतद्भेदः कल्पनीयः । वृत्तिभेदस्यकल्पनेपि फलमुक्त्वा गौरवं न दोषायेति भावः । अनुभूतिनानत्वेन गौरवं । भेदप्रतीतेःक्लप्तानुभूति भेदविषयत्वे लाघवात् अक्लप्तोसाध्ययाधीनत्वकल्पन एव गौरवात् । अन्यथा घटादि भेदस्यापह्नवापातादित्यभिप्रायेणाह ।तदसदिति ।प्रत्यक्षविरोधादिति। घटादिभेदस्य प्रत्यक्षसिद्धत्वात् बाध इत्यर्थः ।देहात्मेति। देहात्मविवेकाभावे पारलौकिक वृत्तिर्नस्यादिति भावः । अपसिद्धांतमेवोपपादयितुं तदिदं भाष्यमुपपादयतियुष्मदिति।इतरेतरभावानुप पत्ताविति। परमार्थत इत्यर्थः ।अपरमार्थत इति ।तथा च नापसिद्धांत इति भावः ।परमार्थतस्तयोरैक्यप्रसंगश्चेति। भेदस्यापरमार्थिकत्वं हि अभेदस्यापारमार्थिर्कत्व एव स्यादिति भावः ।किं चानुमानेनापि किं अपरमार्थभेदनिषेधस्साध्यते उतापरमार्थ भेदस्य नाद्य इत्याह ।अत्रापीति।स एवेति।सः अपसिद्धांत एवेत्यर्थः ।परमार्थेति। समानसत्ताकयोरेवात्रासंभवात् परमार्थभेदवत्यपरमार्थभेदनिषेधे सिद्धसाधनमिति भावः । द्वितीयं दूषयतिपरमार्थेति। व्याप्तिभंगमुपपादयतियदिति । न च घटादाविति। अद्वैतभंगप्रसंगादिति भावः ।तदाहेति। भाष्यकार इति शेषः । परमार्थविभागः । परमार्थ भेदः । जन्मप्रतिबंधः प्रतिबंधो व्याप्तः उत्पत्तिव्याप्तइत्यर्थः । परमार्थभेदस्य निषेध इति पक्षे दूषणांतरमाह ।अविद्याया इति। साध्याभावव्याप्तत्वादिति भावः ।अपरमार्थेति। अविद्यासंविदोरित्यर्थः ।तदाहेति। भाष्यकृदित्यर्थः ।
नहि संविदेव हीति। समानसत्ताकयोर्भेदाभेदयोर्विरोधादिति भावःनासौ हेतुरिति। व्यभिचारादिति भावः । तमेवोपपादयति 
।सा हीति।दत्तमुत्तरमिति।जडयोरैक्य प्रसंग इत्यर्थः ।सिद्धसाधनत्वादेवेति। सर्वासांस्वापेक्षया भेदाभावस्य सिद्धत्वादिति भावः ।संविदंतरेति। क्लप्तसंविदपेक्षया भिन्नायास्संविद इत्यर्थः ।तदसिद्धाविति। संविदंतररूपप्रतियोग्यसिद्धया तन्निरूपितभेदस्याप्यसिद्धिरिति भावः । ननु संविदंतरत्वेनप्रतीयमानप्रतियोगिकभेदनिषेधस्साध्यः । तथा च नाप्रसिद्धिरिति शंकते ।उपाधिवशादिति।चंद्र इति।चंद्रस्य तरंगचंद्रस्य च भेदानभ्युपगमादिति भावः ।हेतोर्विरोध इति। व्यभिचार इत्यर्थः ।प्रागुक्तेति। जडाजडयोरैक्यप्रसंगादित्यर्थः । नन्वविद्यायांहेतुर्नास्त्येव उत्पन्नत्वात् । न चादित्वाभ्युपगमविरोधःप्रवाहानदित्व इति पूर्वपक्षयेकदेशमतमाशंक््य तथा सति तत्प्रागभावे व्यभिचार इति परिहरति ।यश्चेति।नन्वभावांतरमेव नास्तीति क्व व्यभिचार इति शंकते ।यद्यपीति। किमत्र पारमार्थिकोभेदो निषिध्यते उतापारमार्थिकः नाद्य इत्याह ।तथापीति। द्वितीयं शंकते ।अपरमार्थ इति । साधयितुं शक्यमिति।बाधादिति भावः । गूढाभिसंधिराशंकते ।अपरमार्थ्यमेवेति। भेदे सति तदभावसाधने भेदापारमार्थ्य पर्यवसानादिति भावः । गूढाभिसंधिं प्रतिवक्ति ।तथापीति। नन्वस्तु पक्षता न चासाधारण्यं ।अविद्यायां तत्प्रागभावे वा हेतोर्व्यत्यस्तप्रयोगादिति चेन्न । अविद्यायाः प्रवाहानादित्वं प्रागभावोतिरिक्तो नास्ति इति चाभ्युपगम्य प्रवृत्तेरसाधारण्यमिति भावः । नन्वध्यस्तस्याधिष्ठानाभावप्रतियोगित्वमेव नत्वधिकरणनिष्ठाभावप्रतियोगित्वं । तथा च संविदस्सत्यत्वेन अधिष्ठानत्वात्तत्र भेदाभावस्संभवति । घटादेस्तु मिथ्यात्वेनानधिष्ठानत्वात् । न तत्र भेदाभावः । ततो न बाधो नवा साधारण्यमित्यभिसंधिमुद्घाटयतिसंविदस्संविदंतरादिति। घटादौ संविदंतरभेदस्य तन्निष्ठाभावप्रतियोगित्वाभावे सत्यत्वप्रसंगेन न तत्र तदत्यंताभावस्यावश्यकत्वात् असाधारण्यं । यदि च तत्र मिथ्यात्वेपि न तदभाव इत्युच्यते तथा संविद्यपि तदभावो नस्यादिति बाध एव स्यादिति परिहाराभिप्रायमुद्घाटयतिकिमत इति ।
एतेनेति। सत्यमिथ्याभेदविकल्प दुःखेन प्रवृत्तौ साधारण्य व्यभिचारादिनेत्यर्थः ।।विषम इति। साध्यविकल्प इत्यर्थः ।। ननु संविद्व्यतिरिक्त संविदंतरं मिथ्येति विवक्षायां अयं दृष्टांत इति शंकते ।यदिति। दूषणमाह ।तथा सतीति। विनिगमकमाशंकते ।सामान्यत इति। तथा सति सिद्धसाधनार्थ दोषइत्याह ।एकमिति । अपि त्विति। सामान्यतः कुतश्चित्सिद्धसंवित्वा पेक्षया न भिद्यन्त इत्येव ब्रूम इत्यर्थः ।संवित्तत्वस्य एकतयैव सिद्धत्वात् भिन्ना संविदः तदभिन्नाः कथंस्युः । अपितु मिथ्यैवस्युरित्यत्राह नचेति। संवित्तत्वस्य सामान्यसिद्धावपि प्रत्यक्षेण तन्नानात्वोपलंभात् न तेन प्रमाणेन संविदैक्य सद्धिरित्यर्थः । सामान्यतः संवित्साधक प्रमाणेन संविदैक््यसिद्धौ दूषणांतरमाहएकतयेति । अत एवेति।प्रत्यक्षसिद्ध भेदवत्तया जातिमत्वेन बाधादित्यर्थः । किंच किं स्वभिन्नसंविद्राहीत्यर्थः । यद्वा स्वसजातीया भाववत्वं नाद्य इत्याह ।एकतयेति ।द्वितीये आहप्रवाहेति। विरोधो व्यभिचारः । ननु पारमार्थिक सजातीयराहित्यं विवक्षितमिति नव्यभिचार इति शंकतेतस्यापीति। तर्हि व्याप्यत्वासिद्धिरित्याह ।।तर्हीति। ननु व्यावहारिकयोस्साहचर्यादेव पारमार्थिकयोर्व्याप्तिर्लाघवेन सहचारमात्रस्यैव व्याप्तिप्रयोजकत्वादित्याशंक््य व्यावहारिकव्यभिचारादेव पारमार्थिकेव्याप्तिविरोध इति दूषयति ।व्यावहारिकमिति । समानोपाध्याक्रांतत्वेति। सजातीयपदेन समानोपाध्याक्रांतत्वमेव विवक्षणीयं । तादृशस्य विशेषणस्य प्रागभावेपि सत्वादित्यर्थः । घटादिभेदः घटादिव्यक्तिः । अन्यत्र मिथ्यात्वभंगे अत्र भाष्यमुदाहरति ।तदेतदिति।
दूषणांतरमप्याह ।न च दृश्यभेदसमर्थनेति। भेदसमर्थनन्यायो भेदव्याप्तिः । यत्र यत्र दृश्य भेदः तत्र तत्र दर्शनभेद इति विशेषव्याप्तिविवक्षायां तदुदाहरणवाक्ये छेद्यभेददृष्टांतस्संगतो भवतीत्यर्थः । ननु छेद्य भेद समर्थनन्यायेन यथा छेदन भेदस्समर्थ्यते एवं दृश्यद्रव्यभेद समर्थनन्यायेन दर्शनभेदोपि समर्थ्यत इति भाष्यार्थः । तथा च नादृष्टांतासांगत्यमित्याशंक्याह ।नचेति । यदर्थमिति। अत्र कर्मभेदात्क्रियाभेद इति व्याप्तिर्विवक्षिता तत्र दृष्टांतप्रदर्शनार्थं छेद्य भेदाद्युदाहरणमित्यर्थः । ननु स्वरूपभेदः कथं कर्मकारकत्वमित्यत्राहएवमिति । दर्शपूर्णयोरिति।""दर्शपूर्णमासाभ्यामि''ति श्रुत्यासह तयोः कारकत्वमिति भावः ।
ननु कर्मकारकत्वभेदो ज्ञानक्रिया भेदात् तद्भेदश्च कर्मकारकत्व भेदादिति कथं कर्मभेदार्थ ज्ञानभेद समर्थनं अन्योन्याश्रयादित्यत्राहततश्चायमर्थ इति। यदि सर्वासां संविदां ऐक्यं स्यात् तदानीं घटसंवित्वेन प्रतीयमान संवित्कर्मत्वमेव पटे विद्यमानं संवित्वेन प्रतीयमान संवित्कर्मत्वं स्यात् ततश्च घटस्य संवित्कर्मदशायां सर्वेषामपि तत्तत्संवित्कर्मत्वमिति दृष्टादृष्ट व्यवस्थान न स्यात् इत्यर्थः । संविदंतर मिथः इत्यादिव्यपदेशो लोकव्यवहारसिद्ध इति नात्रान्योन्याश्रय इति भावः ।एतेनेति ।स्वाभाविकभेद समर्थनेनेत्यर्थः । ननु एवं तत्संवित्कल्पने गौरवं स्यादित्यत्राहदृश्यमानत्वादेवेति। प्रत्युत प्रतीयमानस्यभेदस्यौपाधिकत्वकल्पन एव गौरवं स्यादित्यर्थः । ननु दर्शनस्य भ्रांतित्वात् ततः कथं भेदसिद्धिरित्यत्राह ।दर्शनस्य चेति। ननु सिद्धांतेपि धर्मभूतज्ञानं विषयभेदाधीनभेदवदेव । प्रत्येकमात्मनां ज्ञानस्यैकत्वात् नित्यत्वाच्च 
कथमौपाधिकत्वनिषेधो भेदस्येत्याशंकते ।नन्विति। तत्रापि सामग्रीभेदेन विषयीकरणलक्षण क्रिया भेद एव जन्यते । नन्वौपाधिक भेद इति भावः । ननु ममापि तथास्त्वित्यत्राह ।तव त्विति। ननु मायया यथा घटापेक्षायां संविदस्तिरोधानं पटापेक्षया न तिरोधानं तथा घटज्ञानं न भवति पट ज्ञानं भवति तत्कृत भेदेन प्रदेशेन भेदव्यवहारो ज्ञातत्वात्। अज्ञानत्वेचेति। ममापि संभवतीत्यत्राह ।मायेति। तिरोधानानुपपत्तावित्यर्थः ।
वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणीटीकायां त्रयोविंशः समाप्तः ।
<24)
अनुभूतिविषयचिंता सामान्यादियमपि चिंतासंगतेति वादार्थं सूचयन्मंगळमाचरति ।विभूतीति। ब्रह्मण एव अनुभूतित्वेन तैरभ्युपगमात् तस्य च सविशेषत्वेनैव प्रतिपन्नत्वान्नतस्य निर्विशेषत्वसाधनं संभवतीति वादार्थस्सूचितः । निषेधश्रुतेस्तात्पर्यमाह ।अप्रतर्क्येतिनिर्विशेषत्वे षाड्गुण्य प्रवृत्तिनिमित्तक भगवच्छब्दविरोधाेपीत्यभिप्रायेण भगवते नम इति अधिकोर्थो निर्विशेषरूपोधर्मः पुनरुक्तिनिग्रहा पत्तिरिति शब्दार्थयोः पुनरुक्तं । अन्यत्रानुवादादिति गौतमीयं सूत्रंमिति भावः । ननु विशेषाभावोनुभूति स्वरूपातिरिक्त एव अतो न पौनरुक्त्यं ।
विशेषमात्रस्यैव निषेध्यत्वेन विशेषा भाव रूपविशेषस्यापि निषेधात् न सविशेषत्वदोष इत्यभिप्रायेण शंकते ।समस्तेति। ननु कथं उक्तोत्तरत्वं विशेषा भावोऽतिरिक्तः तस्यापि निषेधे न मिथ्यात्वादित्यत आह ।तथा हीति। तत्र विशेषाभावस्याप्य भावः स्वयमेव न भवति प्रतियोगित्वतदभावयोरेकत्रविरोधात्। तथा चातिरिक्तएवस्वोऽस्याभाव इति वक्तव्यं । तत्र स्वानुभूति स्वरूपकतान्य पूर्वत्र पौनरुक्त्याद्यवर्जनीयं उत्तरत्र सविशेषत्वप्रसंग इति दूषयति ।स किमित्यादिना। ननु समस्तविशेषाभाव स्वरूपतातिरिक्त एव परंतु रूपादिकं । यथा घटादेर्धर्मो न तथा ब्रह्मणस्सधर्मता नपौनरुक्त्यं नापि सविशेषत्वमिति शंकते ।समस्तविशेषाभाव इति। किं विशेषाणां गुणत्वमेव प्रतिक्षेप्यते।न तु यथा कथंचित्संबंधमात्रमपीति । आद्ये सविशेषत्वस्य न प्रतिक्षेपः विशेषाणां गुणत्वाभावेपि तत्संबंधमात्रात् सविशेषत्वोपपत्तेः । द्वितीय्ये पक्षसंबंधाप्रसिद्धेरनुमा साध्य न फला सिद्धिरित्याह । न रूपेत्यादिना ।। अनुमानवृत्तांतः पक्षेसाध्यसंबंधसाधकत्वानन्वितनिग्रहस्थानमित्यर्थः । अप्रतिबंधार्थत्वादपार्थकनिग्रहस्थानमित्यर्थः ।प्रमाणबलादिति। अयं विशेषाभाव एकोंगीक्रियते न पुन रेतदतिरिक्तोअभावरूपोअभावाविशेषः स्वीक्रियत इत्यर्थः ।असिद्धेरिति। प्रमाणत्वासिद्धेरित्यर्थः ।। असिद्धिमेवोपपादयतिकथमिति। विशेषाभावस्यापि विशेषत्वादनुभूतिर्निर्विशेषेति प्रतिज्ञायास्सामान्यतो विशेषमात्रनिषेधे विशेषत्वावच्छिन्नप्रतियोगिकाभावस्यापि निषेधेन व्यघाताद्भावाभावमात्र प्रतियोगिकाभावस्याप्रसिद्धया च न तद्व्यतिरिक्तत्वावच्छिन्नप्रतियोगिकाभावस्य साधनसंभव इति प्रमाणत्वे विमतिरित्यर्थः । पूर्वोक्त साध्याभ्युपगम एव बाधकमाहयदि चेति।अभावरूप इति। यदि प्रमाणसत्वेपि तत्क्रोधमात्रादेव भावरूपविशेषासिद्धस्तदान्यस्यक्रोधादभावरूपविशेषोऽपि न सिध्येदित्यर्थः ।नित्यत्वेति। नित्यत्वादीनां ब्रह्मस्वरूपभिन्नत्वे नित्यादिपदानामभिन्नार्थत्वप्रसंगेनधर्मत्वमेव वाच्यमित्यर्थः । अस्तु नित्यत्वादीनां सिद्धिः तथापि मिथ्यात्वान्नदोष इति शंकते ।व्यावहारिकेति।तर्हि निर्विशेषत्वमपि न सिध्येदित्याहनिर्विशेषत्वस्येति। अस्तु निर्विशेषस्यापि मिथ्यात्वं न तावतापि मिथ्यात्वं न तावता सविशेषत्वप्रसंगः । विशेषाणामपि मिथ्यात्वादिति शंकते ।किन्नच्चिन्नमिति। छिन्नं न भवति त्वदभिमतं सर्वं छिन्नमित्याह ।किन्नश्छिन्नमिति। तदेवोपपादयति ।नित्यत्वेति। तथाच सौगतादिमतप्रसंग इति भावः ।
ननु निर्विशेषत्वस्य मिथ्यात्वेऽपि न विशेषांतरस्य सत्यत्वसिद्धिः । निर्विशेषमिति प्रतिज्ञायां विशेषत्वेन रूपेण निर्विशेषत्वस्य युगपदेव निषेधात् । ततश्च तमेवोभयनिषेधमादाय सविशेषत्वशंकायामपि न किंचिद्वक्तव्यमवशिष्यते । तस्यापि विशेषत्वरूपेण निषेध्यांतर्भावेनमिथ्यात्वेन परिहृतत्वादित्याशंकते ।ननु निर्विशेषमिति। तथा सति विशेषांतराभाव पक्षे प्रतिक्षेपात्साध्य धर्मानन्वयः पक्षे साध्यासिद्धिरूपो दोषस्यादित्यर्थः ।पूर्वत्रेति। निर्विशेषत्वस्य निषेधेन विशेषत्वस्य विधिस्यात् सर्विशेषत्वनिषेधेर्विशेषत्वस्य विधिस्यात् । तथा च समानसत्ताकयोर्भावा भावयोर्युगपदेकत्र निषेदाद्व्याघातस्यादित्यर्थः ।परस्परेति। परस्पराभावाव्यापकत्वं विरोधइत्यर्थः ।उत्तरत्रेति। यदि कतिपयविशेषाणां निषेध इति ब्रूषे तर्हि घटादि धर्मत्वेन प्रसिद्धानां रूपादीनां प्रमाणविधुराणां पदाभिमत निर्विशेषत्वाविद्याश्रयत्वादीनां निषेधस्यात्ततश्च शास्त्रगम्यसार्वज्ञादेरप्रत्यूहादिति भावःप्रतिज्ञाहेतोर्विरोधश्चेति। हेतुसिद्धौ साध्यासिद्धेः साध्यसिद्धौहेत्वसिद्धिः । प्रतिज्ञाहेतुवचनयोः परस्परव्याघात इत्यर्थः । साध्यानुमितेः पूर्वं पक्षे हेतु निर्णयस्य आवश्यकत्वाद्धेतोश्च विशेषत्वात्परामशेर् नानुमानस्य बाधश्चेत्याह ।हेतुत्वादिति। आदिपदेन पक्षतावच्छेदकादिग्रहः । नन्वस्तु हेतोः प्रतिक्षेपः नचैवमसाधकत्वप्रसंगः । व्यवहारिकत्वेन 
साधकत्वसंभवाल्लाघवेन सत्वमात्रस्यप्रयोजकत्वादित्याशंकामनुवदति ।यदि च व्यवहारिकेति।सत्वमात्रस्य प्रयोजकत्वेऽति प्रसंगमाह ।तदेति।हेतु समानसत्ताकत्वेनेति शेषः । तथा च निर्विशेषस्यापि मिथ्यात्वं स्यादिति तत्साधने सिद्धसाधनमित्यर्थः।स्वप्नलब्धेति।यथा कार्यस्य कारणसमानसत्ताकत्वं नियत तथा ज्ञाप्यस्यापि ज्ञापक समान सत्ताकत्वं नियतमित्यर्थः ।लिंगभ्रमवदिति। लिंगभ्रमस्थले इवेत्यर्थः ।किमियमिति। किं निर्विशेषत्वानुमिति निर्विशेषत्वं परमार्थः । उतापरमार्थ इति संशयविरोधि न वेति विकल्पार्थः । न पूर्व इत्यादि लिंगपरामर्शस्य भ्रमत्वनिश्चयात् यादृच्छिक संवादस्यादर्शनात् तत्संभावनामात्रस्य विसंवादिसाधारण्यात् अनुमितौ अप्रामाण्यसंदेहादित्यर्थः ।संदिग्ध इति। संदेहनिवर्तनार्थं अनुमान प्रवृत्तिः । ततश्च तदर्थ प्रवृत्तिनाप्यनुमानेनाप्रामाण्यसंदेहास्कंदितेनार्थसंशयस्यैवाधानात्तस्य चाहितस्य तदाधायकसहस्रेणापि निवृत्तिर्नस्यादित्यर्थः ।नच व्यावहारिकमेव साधनमस्तु । न च व्यावहारिकसाधने व्यावहारिकमेव साध्यमिति नियमः । असत्यादपि सत्यसिद्धेर्यथा मिथ्याभूतसर्पादितो भयादित्यत आह ।असत्यादिति। सर्पादिज्ञानमेव तत्र भयादिहेतुः नत्वसत्यरज्जुसर्पादित्यसिध्यात्सत्यसिद्धिभंगे द्रष्टव्य इत्यर्थः । प्रतिज्ञादूषणमुपसंहरतिअत इति। किं परमार्थो विशेषाभावस्साध्यः उतापरमार्थः नाद्य इत्याह ।।घटस्येति। परमार्थस्य विशेषाभावस्य घटादौ सत्वाद्धेतोरसाधारण्यमित्यर्थः । ननु घटादौ पारमार्थिकविशेषाभावोऽपि नास्ति प्रतियोगिमात्रस्याभावसत्व विरोधित्वादित्याशंकते ।अथेति। तथा सति बाध एवेत्याह ।तदेति। ननु परमत्वावच्छिन्नविशेषाभावस्साध्यः स च घटे न बाधितः । प्रतियोगितावच्छेदकावच्छिन्न प्रतियोगिसत्वस्यैव विरोधित्वादित्याशंक्य परिहरति ।परमार्थेति । उक्तेति।। संविदो निर्विकारत्व भंगवादे तथापि व्यतिरेकासिद्धिरित्याद्युक्त न्यायोनोक्तप्रायेत्यर्थः ।वैयर्थ्यादिति। साध्यविशेषणवैयर्थ्यस्य प्रतिज्ञाहान्यंतर्भावादिति भावः । च कारः पूर्वोक्तदोष समुच्चयार्थः ।
अनुभूतिर्निविशेषा प्रत्यक्त्वात् अजडत्वात् प्रकाशत्वात् अपरिच्छिन्नत्वात् व्यतिरेकेण निघटवदित्याद्यनुमानान्यप्युक्तदूषणा निरस्तानित्याह ।यस्त्विति। किमनुभूतिधर्मत्वमात्रं निषिध्यते पारमार्थिकानुभूति धर्मत्वमिति विकल्पमभिप्रेत्याद्यं द्वेधा विकल्प्य दूषयति ।तत्र तावदिति। द्वितीयं कल्पमुत्थापयति ।तेषां मिथ्यात्वेनेति। पारमार्थिकानुभूति धर्मत्वाभाव एव साध्यः । नित्यत्वादयश्च व्यावहारिक एव । अतस्तेषां पक्षत्वे बहिर्भावे वा नोक्तदोषादित्यर्थः ।तथा सतीति। ब्रह्मणि नित्यत्वादिकमनिच्छद्भिरपि नित्यत्वादिकं मिथ्येत्येवाभिधीयते इत्यर्थः । ननु नित्यत्वादिकं ब्रह्मणस्स्वरूपमेव अतस्तस्य पक्षत्वेपि धर्मत्वाभावान्न बाधः । पक्षबहिर्भावेपि हेत्वभावान्न व्यभिचार इति शंकामनूद्य परिहरति ।तेषामिति । अनित्यत्वादिकल्पनादिति। कल्पिता अनित्यत्वादि निरासार्थं यत्नसार्थक्यमित्यर्थः ।नित्यत्वादिनिषेधस्येति। स्वरूपत्वे सिद्धसाधनं स्वरूपातिरिक्तत्वे नित्यत्वेचानुभूतिमात्रोपक्रमव्याघातः । अद्वितीयत्वव्याघातश्च मिथ्यात्वेप्युपक्रम व्याघातः तत्प्रतिक्षेपा संभवश्चेति भावः अनुभूति पक्षकानुमाने दूषणांतरंचाह ।किंचेति । यदपीति। अस्याः दृशेरित्यादिना दृशिपक्षकानुमानमुक्तं दृश्यत्वादेवेत्यादिना धर्मपक्षकमुक्तं तदुभयमपीत्यन्वयः । अपसिद्धांतादेरित्यादि शब्देन नित्यत्वादिप्रतिक्षेपकान्प्रति तत्समर्थनप्रयासकैरर्थ वयादेर्ग्रहः ।बाधादेरित्यादिशब्देन अनैकांतिकादि संग्रहः नन्वनुभूतित्वस्य कथमनैकांत्यं परपक्षे तदसंभवादित्यत्राह ।अनैकांतिकशब्द इति । यथा संभवमिति। अनुभूतिलिंगे बाधः दृश्यत्वलिंगेऽनैकांत्यमित्यर्थः ।
सविशेषेति। स्वसमानसत्ताकविशेषेत्यर्थः ।भासमानत्वादिति। प्रकाशमात्रत्वं विवक्षितं । तच्चानुभूतेश्चेतन्याविषयत्वपि परेणांगीकृतमिति नासिद्धिः ।अनुभूतिधर्मा इति। अधिकरण समानसत्ताकानुभूति धर्मेत्यर्थः । पक्षासिद्धिपरिहारार्थमाह ।अभ्युपगतेति। तद्धर्मतयाप्रमाणतस्साध्यमानत्वादित्येव हेतुः । उभयाभ्युपगतप्रमाणभावे न अनुभूतिधर्मतया प्रतीयमानत्वादित्यर्थः ।उभयाभ्युपगतप्रमाणभावाश्रुतिः तयानुभूतेर्नित्यत्वादि प्रतिपत्तेः । तथा च प्रमाणत्वेसिद्धे साध्यसिद्धिः । साध्यसिद्धौ प्रमाणत्वसिद्धिरित्यन्योन्याश्रयो नेति भावः । तद्धर्मतया स्वरसिकबाधरहितप्रतीति विषयत्वादित्यर्थःइत्यपरे । तेन प्रमाणभावप्रतिपन्नक्षणिकत्वादौ व्यभिचार इति ध्येयं ।प्रागुक्तेति। अनुभूतिपक्षके निर्विशेषत्वानुपपत्तिर्विपक्षे बाधिका । नित्यत्वादि पक्षकेतु नित्यत्वादीनामनुभूतिसमानसत्ताकतधर्मत्वाभावे मिथ्यात्वात्तत्प्रतिक्षेपकान् प्रति तत्समर्थन प्रयासनैरर्थक्यादिर्विपक्षे बाधिका ।अयमेवेति। प्रतिज्ञानुपपत्तयादेरित्यादिशब्दार्थः ।अंतत इति। प्रत्युतेत्यर्थः । ननु व्याप्यत्वासिद्धिरसाध्याप्रसिद्धेरित्यत्राह ।नचेति। त्वयैवनिर्विशेषत्वानुमाने व्यतिरेकव्यवृत्यर्थं घटादेस्सविशेषत्वांगीकारादित्यर्थः । नन्वेवमपि सविशेषत्वमसिद्धमेव त्वदनुमानस्य मदुक्तेन प्रतिरोधात् इत्यत आहबाधादेरपीति। त्वदुक्तानुमाने तु बाधोप्यस्तीति न तुल्यतेति भावः ।।
।। वत्सकुलतिलकनृसिंहगुरुसुतेन सिंहदेवेन कृतायां शतदूषणी टीकायां चतुर्विंशः समाप्तः ।।
<25)
अनुभूतिविचारप्रकरणेन संगतिमभिप्रेत्यवादार्थं संगृह्णाति ।अन्योन्येति। बहुधास्फुटं भिन्नयोः पारमार्थिकधर्मधर्मिभावादभेदो न युक्त इत्याहअविजहदिति । ""य स्सर्वज्ञः सर्ववित्''(मुंड - 2 - 2 - 7) ""स्वाभाविकी ज्ञानबलक्रिया'' (श्वेता - 6.8)चेति श्रुतेरिति भावः ।असूत्रयेति । ""अभिद्योपदेशा'' (ब्र.सू.1 - 4 - 24) दित्यादिसूत्रेष्विति भावः ।सकलार्थसाधकेति। साधकशब्दो व्याप्यपरः । धूमोऽपिवह्निसाधक इतिवदीश्वरज्ञानस्यार्था व्यभिचारात्सर्वविषयप्रमेत्यर्थः ।तत्सिद्धिभोग इति। अपरिच्छिन्न स्वरूपसाक्षात्काराधीनापरिच्छिन्नानंद इत्यर्थः ।।
अत्र अजडत्वं स्वस्मै भासमानत्वं वा अव्यभिचरित प्रकाशसत्ताकत्वं वा सजातीयनिरपेक्ष प्रकाशत्वं वा आत्मनिरपेक्षत्वं वा संविदंतरनिरपेक्षत्वं वा ज्ञानत्वमेवेति वा विकल्प्याद्यंदूषयति ।स्वस्मा इति। स्वकर्तव्यव्यवहाराद्यनुगुणज्ञानप्रकाश्यत्वस्येत्यर्थः । द्वितीये आहअव्यभिचरितेति। व्यभिचारोव्यापकत्वा भावः । अव्यभिचारो व्यापकत्वं अव्यभिचरित प्रकाशो यस्येति बहुव्रीहिः । प्रकाशव्याप्तसत्ताकत्वमिति यावत् । व्याप्तिश्च कालिकी आदिपदेन दुःखादिर्गृह्यते । सुखादीनामपि संविदभिन्नतया पक्षत्वान्न व्यभिचार इत्याशंक्याह ।सजातीयेति। निराकरोति ।तेषामपीति। सुखादीनां संविदभेदे आत्मा भेदे च तयोरस्थैर्य प्रसंगस्य सुहृतप्रीत्यर्थं अंगीकर्तुं योग्योऽपि वैदिकान्वंचयितुं आत्मस्थैर्यकं चुकिना त्वया संविदात्माभेदो नांगीकृत इत्यर्थः । अपरित्यागादिति भेदः । तृतीये आह सजातीय निरपेक्ष व्यवहारस्येत्यर्थः । आदि पदेन सजातीय सापेक्ष व्यवहाराभावो गृह्यते । किं सजातीयपदं सजातीयप्रकाशपरं उत न आद्ये दोषः ।दीपादिभिरिति। संवित्प्रदीपसाधारणनिर्वचनीयाखंडधर्मरूपस्य प्रकाशत्वस्य परैरभ्युपगमादिति भावः । द्वितीये दोषमाह ।घटादिभिरिति। चतुर्थे आह ।सर्वथेति। प्रकाशपदं व्यवहारपरं केनापि रूपेण यत्सजातीयं तदनपेक्ष विवतारकमित्यर्थः । असिद्धिमुपपादयतिसा खल्विति। प्रकाशमात्रव्यवहारहेतुत्वे नित्यचैतन्येन सर्वदा सर्वेषां व्यवहारप्रसंगेन देवदत्तीयत्वादेरपि व्यवहारप्रयोजकतया तैरंगीकारादिति भावः ।अन्यथेति। तदीयत्वस्य व्यवहाराप्रयोजकत्वे देवदत्तस्यस्वीय घटसंविद्विषयव्यवहारवदितरेषामपि देवदत्तीय घटसंविद्विषय व्यवहार प्रसंगइत्यर्थः । पंचमं दूषयति ।अत एवेति। तत्तद्व्यवहारस्य तत्तदात्मसापेक्षत्वाभावे पूर्ववदति प्रसंगात् तत्सापेक्षत्वासिद्धिरित्यर्थः । षष्ठमाह ।।संविदंतरेति। संविदंतरनिरपेक्ष प्रकाशत्व रूपहेत्वंतर्गतप्रकाशोवस्तुतः किं स्वस्मा एव परस्मैवेति विकल्पः ।असिद्धेरिति। संविदतिरिक्तात्मन एव संविद्वयवहारकर्तृत्वासिद्धांते सिद्धिः परमतेंऽतकरणस्यैव कर्तृत्वादसिद्धिः ।विरुद्धत्वादिति। परस्मा एव प्रकाशमानत्वस्य घटादावनात्मत्व व्याप्यत्वदर्शनात्तद् व्याप्यस्य संविदन्तर निरपेक्षं परस्मा एव प्रकाशमानत्वस्य सुतरामनात्मत्वव्याप्यत्वादिति भावः । परस्मा एव भासमानत्वहेतुना सत्प्रतिपक्षत्वमाह ।अस्मा इति। परमतेप्याकारस्यैव व्यवहारकर्तृत्वेनतंप्रत्येव भासमानत्वादिति भावः ।अन्यथेति। यदि वस्तुतः स्वस्मै भासमानत्वस्यात्मत्वव्याप्तत्वा तत्सहचरित्वमात्रेण संविदंतर निरपेक्षप्रकाशमानस्याप्यात्मत्व व्याप्यत्वमिष्यते तदातत्सहचरित भासमात्रान्यस्वात्मत्वव्याप्तिप्रसंगेन तेन तदा घटादावात्मत्वसाधनं स्यादित्यर्थः । सप्तमाहअतो ज्ञानत्वमेवेति। प्रकाशत्वहानिमुपपादयति ।तदैवेति। यः प्रकाशः स किंचित्प्रतीति व्याप्तेरित्यर्थः ।
हेतुं दूषयित्वा साध्यं दूषयति ।किं चेति। ज्ञातृत्वादिकमित्यादिपदेन कर्तत्वभोक्तृत्वे गृह््येते ।प्रत्येतुरिति। पंचम्यंतं प्रत्येतव्यविशेषणं । ज्ञातृत्वे सति ज्ञेयत्वस्यविशिष्टस्य विवक्षितत्वान्न पूर्वाभेदःस्वानतिरिक्तत्वमिति। साध्यवाच्यात्मशब्दस्य स्वपरत्वाभिप्रायेण विकल्प्य अनुभूतिरात्मेत्यस्यस्वातिरिक्तो न भवतीत्ये तद्विकल्पार्थः ।प्रत्यक्षविरोधादिति। ज्ञानं ज्ञातृ न भवतीति प्रत्यक्षविरोधादित्यर्थः ।दूषणांतरमाहज्ञातृत्वं हीति। ननु स्वरूपतो ज्ञानरूपस्याश्रयतादात्म्यज्ञातृत्वमतिविरुद्धमित्यत आहअत एवेति। व्याघातादेवेति भावः । ननु धर्मधर्मिभावो नात्यंतभिन्नयोः घट पटयोस्तदभावात् । अतो धर्म धर्मिभवान्यथानुपपत्त्यैव धर्म धर्मिणो भेदअभेदसिद्धौ तस्यैव तादात्म्यरूपत्वात् ज्ञातृतादात्म्यात् ज्ञातृत्वाश्रयत्वं सिध्यत्वेवेत्यत्राहधर्मधर्मि भेदाभेदेति। भिन्नयोरेव धर्म धर्मिभावसिद्धिः । अतिप्रसंगस्तुप्रमाणबलेन परिहार्य इति भावः व्याघात परिहाराय ज्ञानांतराश्रयत्वं (++++) मिष्ट्याहत इत्याशंक्याह ।नापीति।योग्यानुपलंभेति। घटादिज्ञानेनांतरानुपलंभादिति भावः ।इच्छादेरिति। यथा इच्छाप्रयत्नादेरिच्छाद्याश्रयत्वमनुपलंभनिरस्तं तथेत्यर्थः ।भवंतमास्कंदयतीति। आत्मनः क्षणिकत्वादिति भावः ।अस्मदभिमतेति। प्रतिशरीरं भिन्नस्येत्यर्थः । ननु तादृशमीश्वरस्वरूपमस्तीतिचेत् तथा सति सिद्धसाधनमिति भावः । प्रत्यक्षादित्यादिपदेन सविषया संविन्निराश्रया प्रत्यक्षेण 
धर्मतया प्रतीयमानत्वाद्घटवदित्याद्यनुमान विरोधः ।""द्रष्टुदृष्टे'' (बृ.4.4.14)""र्विज्ञातारमरे'' (बृ.4.4.14)""रसयिताघ्राते''(बृह.5.7.23)त्यादि श्रुतिविरोधश्चगृहीतः ततश्चाश्रयासिद्धिरिति भावः । दूषणांतरमाह ।।उत्तरोत्तरेति। उत्तरोत्तरज्ञानानां ज्ञातृत्वाभावे व्यभिचारः ज्ञातृत्वांगीकारे अनवस्थेत्यर्थः ।अपसिद्धांत इति। ज्ञातृत्वस्य परमते मिथ्यात्वादिति भावः ।
ननु प्रतीय्यमान ज्ञातृत्वस्यमिथ्यात्वसाधने तात्पर्यमित्यत्राहप्रतीय्यमानेति। द्वितीय्यःकल्पः प्रत्येतुः प्रत्येतव्यादव्यतिरेकविकल्प इत्यर्थः ।वेद्यत्वप्रसंगस्त्विति। तथाच दृश्यत्वान्मिथ्यात्व प्रसंग इति भावः व्यवहारादिमत्वमित्यादिग्रहणेन सुख दुःखादिर्गृह्यते ।प्राग्वदेवेति। सिद्धसाधनमित्यर्थः ।तावतेति। तस्यैवात्मत्वे सुखादेरप्यात्मत्वप्रसंग इत्यर्थः ।
सिद्धासाधनतयैवेति। संविदस्संविदनतिरिक्तत्वस्य सिद्धत्वादिति भावः ।व्याघातादिति।परस्परप्रतिपन्नात्मनोज्ञातृत्वात् तदभेदसाधने पूर्वोक्तव्याघातः । प्रत्यक्षविरोधश्चेत्यर्थः ।सिद्धसाधनमेवेति।आत्मशब्दलक्ष्यत्वस्य अनुभूतावपि संभवादिति भावः । किं ज्ञानतादात्म्यमित्यत्र धर्मभूतज्ञानतादात्म्यं विवक्षितं उत ज्ञानत्वमात्रं यद्वा विषयोल्लेखः । नाद्य इत्याहधर्मिणोपीति। द्वितीये आह ।तस्येति। तृतीयं शंकते ।आत्मशब्दवाच्यस्यैवेति।तथाविधेति। सिद्धे ज्ञाने कादाचित्कविषयसंबंधस्य निरस्तत्वात् विषयोल्लेखो ज्ञानमेव पर्यवस्यतीति भावः ।बधाभावादिति। आदिपदेन अर्थक्रियाकारित्वं विवक्षितं । ननु भवन्मते ज्ञानस्यैव नित्यस्य घटादिविषयीकरणादनंतावस्थांगीक्रियते । तथा च तादृशावस्थाया एव ज्ञानतया तदाश्रयस्य ज्ञानस्यैव ज्ञातृत्वमस्तु न ततोऽतिरिक्त आत्मेति शंकते ।तथापीति । श्रुतिशरणानामिति । न विज्ञातुर्विज्ञातेर्विपरिलोपो विद्यत इति। ज्ञातृसमवेत ज्ञानस्य नित्यत्वश्रुतेर्ज्ञानसाधनविधान श्रुत्या च जन्यत्वसिद्धेश्चेति भावः ।पूर्वरूपेति। आत्मन एव घटादिविषयोल्लेखावस्थावत्वे इत्यर्थः ।तथा सत्यात्मसमवेतानेकज्ञानपक्षोस्त्वित्यत्राह ।उक्तरूप इति। श्रुतिरुदाहृतैव । आदिशब्देन नित्याभावात्मकोभिहित इत्यादिस्मृति ग्रहः ।। ननु""विज्ञानं यज्ञं तनुते'' (तै आनं 5 अनु) ""यो विज्ञानेतिष्ठन्नि'' (बृ - 5 - 7 - 22)त्यादि श्रुतिरेवात्मनो ज्ञानाभेदं साधयतीति शंकते ।श्रुतिरेवेति।परिहृतप्रायत्वादिति। तस्य ज्ञानत्वमात्रसाधने सिद्ध साधनादित्यनेनेत्यर्थः ।
उक्तं परिहारांतरं च संगृह्णाति।तत्र हीति। सारशब्दः प्रधानपरः । ज्ञानगुणसारत्वात् ज्ञानशब्देन व्यपदेश इत्यर्थः ।
ननु तस्य ज्ञानत्वमेवास्तु नतु ज्ञातृत्वमित्याशंक्य श्रुतिबलात्ज्ञातृत्वमपरिहार्यंमित्याह ।वदन्तीति।ननु ज्ञातृत्वमेवाधिकमेव प्रतिपाद्यत इत्यत्राहसाक्षादिति। ज्ञातृत्वस्य अंतःकरणोपाधिकत्वेपरंपरासंबंधाद्विज्ञातारमिति निर्देशोपपन्न एव ततोपाधिगतस्य तत्रारोपः श्रुतेरप्रामाण्यप्रसंगादिति भावः ।।नन्वेषोयमात्मा ज्ञानमात्रइति श्रुति विरोध इत्यत्राहतदविरोधायेति। मात्रशब्दः कार्त्स्न्य परः । संविद आत्मत्वे प्रतिपत्तुरभावाच्छास्त्रवैयर्थ्यं इत्याह ।येनेति। संविदात्मत्वपक्षे येनैव शास्त्रेण ज्ञान रूपत्वमात्मनस्साध्यते तस्य शास्त्रस्य श्रोतापि न सिध्यतीत्यन्वयः ननु संविदेव श्रृणोतीत्यत्राहआत्मा त्विति। ज्ञातृत्वविशेषत्वाच्छेतृत्वस्येति भावः । नन्वहंकारस्य श्रोतृत्वान्नशास्त्रवैयर्थ्यमिति शंकते ।अहंकार इति। स्वनाशपर्यवसितत्वमाह ।अहमर्थात्यंत विलयेति। ननु भवत्पक्षेप्येष दोषस्सम इत्यत्राहअहमर्थस्येति ।मोक्षकालतत्सत्ताभ्युपगमान्नदोष इति भावः ।।
इति वत्सकुलजलधिकौसुतेननृसिंहगुरुसतेन सिंहदेवेन कृतायांशतदूषणी टीकायां पंचविंशस्समाप्तः ।
