1.1
हरिः ओम् । ओमित्येतदक्षरमिदं सर्वम् । तस्योपव्याख्यानम् । भूतं भवद्
"भविष्यदिति सर्वमोङ्कार एव । 	यच्चान्यत् त्रिकालातीतं, तदप्योङ्कार एव ।। 1 ।।"
B.1.1
माण्डूक्योपनिषत् भाष्यम्
कूरनारायणमुनिभाषितम्
"	मुमुक्षोरधिकारिणो निखिलक्लेशनिवृत्तिपूर्वकं परमानन्दावाप्तये समस्तव्यस्त- प्रणवप्रतिपाद्यभगवदुपासनं"
वक्तुं प्रवृत्तेयं आदौ समस्तप्रणवप्रतिपाद्यं तावदाह - ओमित्येतदिति । एतदिति श्रवणाद्यदित्यन्वेति । ओमिति,
उक्तमिति शेषः । ओतं जगदस्मिन्निति व्युत्पत्त्या ओमित्युक्तं यद् ब्रह्म तदक्षरं सत्यं इदंशब्दवाच्यस्य
सर्वस्य चिदचिदात्मकप्रपञ्चस्याक्षरे ओतत्वात्सर्वम् । केन निमित्तेनोङ्कारवाच्यं ब्रह्माक्षर- मुच्यत इत्यतो
न क्षरतीत्यक्षरमिति व्युत्पत्त्या कालत्रयेप्येकप्रकारतया नित्यत्वेनेति भावेन प्रतिज्ञापूर्वकं प्रवृत्तिनिमित्तमाह
- 1तस्येति1 । विशिष्य आख्यायतेऽनेनेति व्याख्यानं प्रवृत्तिनिमित्तं तस्य ओमित्येतत्प्रतिपाद्यस्याक्षरशब्दार्थत्वे
उपपन्नं व्याख्यानमुच्यत इत्यर्थः । तत्किमित्यत  आह - भूतमिति । ओमित्युक्तं ब्रह्म भूतं - अतीतकालेऽपि
विद्यमानं, भवत् - वर्तमानकालेऽपि सत्, भविष्यत् - आगामिकालेऽपि सत् । शश्वदेकप्रकारमिति यावत् । अतोऽक्षरमुच्यत
इत्यर्थः । इति शब्दस्योपव्याख्यानमित्यन्वयः । यदक्षरस्य सर्वत्वमुक्तं तदन्यस्याऽप्यस्ति किमित्यतो नेत्याह
- सर्वमिति । ओमित्याक्रियते प्रतिपाद्यत इत्योङ्कारः । कृत् कर्मणि घञ् । अचो ञ्णिति  (पा,सू. 7-2-25) इति
वृद्धिः । घञन्ताः पुँसि (लिङ्गान्) इति पुल्लिङ्गता । ओमित्युच्यमानमक्षरमेव सर्वं ; न त्वन्यदित्यर्थः
। भूतमित्यादिनोक्तं शश्वदेकप्रकारत्वरूपं कालत्रयातीतत्वमक्षरपदप्रवृत्तिनिमित्तमपि नान्यस्येत्याह - यच्चान्यदिति
। कालत्रयकृतविकारातीतं यदन्यद्वस्त्वस्ति तदप्योङ्कार एव ओमित्युच्यमानमक्षराख्यं ब्रह्मैव । न ततोऽन्यत्तादृशमित्यर्थः ।। 1 ।।
1.2
सर्वं ह्येतद् ब्रह्म; अयमात्मा ब्रह्म । सोऽयमात्मा चतुष्पात् ।। 2 ।।
B.1.2
"	कू.भा. - सर्वमोङ्कार एवेत्यत्र ओं पदवाच्यस्य ब्रह्मणः पूर्णत्वमुक्तम् । तत्कुत इत्याशङ्कां प्रमाणसूचनेन"
निराकृत्याह - सर्वं ह्येतद्ब्रह्मेति । एतत् - ओङ्कारपदवाच्यमक्षराख्यं ब्रह्म सर्वं पूर्णं हि । परमं यो
महद्ब्रह्म (स.ना.पू.पी. 8) तदेतद्ब्रह्म परमं कवीनां, पूर्णमदः पूर्णमिदम्  (बृ.उ.-7-1-1) इत्यादिषु प्रसिद्धमित्यर्थः
। ननु जीवानामपि क्रियासु स्वातन्त्र्यानुभवेन तत्रापि कश्चिदस्ति
नियन्तेत्यत आह - अयमिति । ब्रह्मादिष्वादानकर्तृतया स्थितोऽप्यात्मा अयं ब्रह्म प्रागुक्त ओम्पदवाच्यं
ब्रह्मैव, न त्वन्यः कश्चिदित्यर्थः । इति समस्तप्रणव- प्रतिपाद्योक्तिः । एवं समस्तप्रणवप्रतिपाद्यमुपासनार्थं
निरूप्येदानीं तस्यैकदेशैर- कारोकारमकारनादैः प्रतिपाद्यानां विश्वादिभगवद्रूपाणामुपासनं अकारउकारोमकार इत्यादिना
तृतीयखण्डे वक्तुं तानि रूपाण्याह - सोऽयमिति । सोऽयं समस्त ओम् पदवाच्योऽक्षरनामा  ब्रह्मादिषु  नियामकतया
स्थित आत्मा चतुष्पात् चत्वारः पादाः अंशा  स्वरूपभूता  यस्य  स  चतुष्पात् । पादपदस्य संख्यासुपूर्वस्य
(पा.सू. 5-4-140) इत्यन्तलोपः । सर्वजीवनियामकतया तत्तद्देहेषु चतूरूपतया तिष्ठतीत्यर्थः ।। 2 ।।
2.1
जागरितस्थानो बहिष्प्रज्ञः सप्ताङ्ग एकोनविंशतिमुखः
स्थूलभुग्वैश्वानरः प्रथमः पादः ।। 1 ।।
B.2.1
"	कू.भा. - कानि तेषां स्थानानि ? कश्च व्यापारः ? कीदृशानि तानि रूपाणि ? किं तेषां भोग्यम् ? कानि नामानीत्यतस्तत्सर्वं"
क्रमेणाह - जागरितेति ।
यत्र स्थित्वा जागर्ति तच्चक्षुर्जागरितम् । अधिकरणे क्तप्रत्ययः । तदेव स्थानं यस्य स जागरितस्थानः । चक्षुःस्थान
इत्यर्थः । बहिःप्रज्ञः - बहिश्शब्दोदित- बाह्यार्थान् प्रज्ञापयति जानाति चेति बहिः प्रज्ञः । जानातेरन्तर्णीतण्यर्थात्
। इगुपधज्ञाप्रीकिरः कः (पा.सू. 3-1-135) इति 'कप्रत्ययः'। आतो लोप इटि च (पा.सू.6-4-64) इत्याकारलोपः ।
सप्ताङ्गः - चत्वारो हस्ताः, द्वौ पादौ, गजमुखत्वाद्गजहस्त एक इति सप्ताङ्गः । एकोनविंशतिमुखः - मध्यममुखं
गजमुखाकारं पार्श्वद्वयेन तु नवनवमुखानि पुरुषमुखाकाराणि इति विवेकः । स्थूलभुक् - स्थूलान् भोगान् भुङक्ते
भोजयति चेति स्थूलभुक् । वैश्वानरः - विश्यते गम्यते सर्वैः ज्ञायते इति विशतेः कर्मणि व प्रत्ययः । अनेकार्थत्वाद्धातूनां
विशतिरत्र मत्यर्थस्सन् ज्ञानपरः । विश्वं सर्वैर्ज्ञेयं स्थूलं वस्तूच्यते । भोक्तृतया तत्सम्बन्धी वैश्वः
। न रीयते न क्षीयत इति नरः । रीङ् क्षये (धा.पा.)  ड प्रत्ययः वैश्वश्चासौ नरश्चेति । नरे संज्ञायाम् (पा.सू. 6-3-129)
इति सूत्रेण भाष्योक्तनिरुक्तिबलाद्वा दीर्घे वैश्वानरः । प्रथमः पादः आत्मन इति विपरिणामेनात्रोत्तरत्र
चानुषङ्गः । सर्वदेहेष्वादानकर्तृत्वेन स्थितस्यात्मनः प्रथमं रूपमित्यर्थः ।। 1 ।।
2.2
स्वप्नस्थानोऽन्तःप्रज्ञः सप्ताङ्ग एकोनविंशतिमुखः प्रविविक्तभुक् तैजसो द्वितीयः पादः ।। 2 ।।
B.2.2
"	कू.भा. - स्वप्नेति । स्वप्नस्थानः - यत्र स्थित्वा जीवः स्वप्नपदार्थान्पश्यति"
तत्स्वप्नस्थानम् । तदेवस्थानं यस्य सः, कण्ठदेशस्थ इत्यर्थः । अन्तःप्रज्ञः - अन्तःशब्दोऽत्र बाह्यार्थज्ञानजन्यवासना
प्रयुक्तार्थपरः । तान्वासनाजन्यानर्थान् ज्ञापयति जानाति चेत्यन्तः प्रज्ञः । प्रज्ञ इति जानातेः कः । अत्र
स्वाप्निकपदार्थानां जाग्रद्वासनाजन्यत्वोक्तिः प्रायिकत्वाभिप्राया । दृष्टं चादृष्टं च श्रुतं चाश्रुतं
चानुभूतं चाननुभूतं च सर्वं पश्यति (प्र.उ. 4-5) इति श्रुतेः । सप्ताङ्ग एकोनविंशतिमुख इति प्राग्वत् । प्रविविक्तभुक्
- वासनाजन्यतया बाह्यार्थेभ्यो विविक्तान् स्वाप्नार्थान् भुङ्क्ते भोजयति चेति प्रविविक्तभुक् । तेजोमयचित्तस्थतया
चित्तसम्बन्धित्वेन तैजसनामा आत्मनो द्वितीयः पादः - द्वितीयं रूपमित्यर्थः ।। 2 ।।
2.3
यत्र सुप्तो न कञ्चन कामं कामयते न कञ्चन स्वप्नं पश्यति, तत् सुषुप्तम् ।
सुषुप्तस्थान एकीभूतः प्रज्ञानघन एव आनन्दमयो ह्यानन्दभुक् चेतोमुखः
प्राज्ञस्तृतीयः पादः ।। 3 ।।
B.2.3
"	कू.भा. -  तृतीयपादस्य स्थानं वक्तुं स्थानस्वरूपं तावदाह - यत्रेति । यत्र देशे सुप्तः - अज्ञानावृतः सुखरूपं"
भगवन्तं  प्राप्त  इति  वा  ।  प्राज्ञेनात्मना सम्परिष्वक्त (बृ.उ. 6-3-21) इत्यादेः कञ्चन - कमपि कामं
- काम्यमानमर्थं न कामयते - न कञ्चन स्वप्नपदार्थं पश्यति । उपलक्षणमेतत् । स्वात्मानं विना किमपि न पश्यति
इत्यर्थः । तत्स्थानं सुषुप्तमित्युच्यते । सुषुप्तमेव स्थानं यस्य सः सुषुप्तस्थानः । हृत्कर्णिकाग्रस्थ
इति यावत् । एकीभूतः - वैश्वानरतैजसाभ्यां सामान्येन ज्ञानानन्दादिरूपेणैकीभावं प्राप्तः । प्रज्ञानघनः अविद्याकर्मसंज्ञाऽन्या
तृतीया शक्तिरिष्यते । यया क्षेत्रज्ञशक्तिस्सा वेष्टिता ।। (वि.पु. 6-7-61)
इत्युक्तकर्मवेष्टनावृतो जीवो घन इत्युच्यते । सुषुप्तिवेलायां घनं तज्जीवस्वरूपं जानाति प्रज्ञापयति च जीवस्येति
प्रज्ञानघनः । प्रपूर्वादन्तर्नीतण्यर्थात् ज्ञा अवबोधने (धा.पा. 1508) इति धातोः कृत्यल्युटो बहुलम् (पा.सू. 3-3-113)
इति बहुलग्रहणात् कर्मणि ल्युटि अनादेशे प्रज्ञानः । प्रज्ञापितः घनः जीवो येन सः प्रज्ञानघन इति
विग्रहः । यद्वा घनप्रज्ञ इति वक्ष्यमाणत्वादिहापि प्रज्ञानघन इत्यस्य घनप्रज्ञान इति विपरीतसमासो ध्येयः
। तथात्वे त्वन्तर्नीतण्यर्थात् कर्मणि ल्युट् ।
आनन्दमयः - आनन्दप्रचुरः पूर्णानन्द इति यावत् । यतो वाचो निवर्तन्ते (तै.आन. 9-1)इत्यादौ प्रसिद्धमिति हेरर्थः
। आनन्दभुक् - विषयभोगान्विनैव आनन्दं भुङ्क्ते भोजयति चेति आनन्दभुक् । अतः स्थूलभुक्त्वं प्रविविक्तभुक्त्वं
च नित्यपूर्णानन्दानुभवरूपस्य क्रीडारूपं इति भावः । चेतोमुखः - ज्ञानरूपमुखः । मुख इत्युपलक्षणं ज्ञानरूपसर्वावयव
इत्यर्थः । एतदानन्दमयत्व, चेतोमुखत्व- रूपविशेषणद्वयं प्रागुक्तरूपद्वये ; नान्तःप्रज्ञं  इति वक्ष्यमाणचतुर्थरूपे
च ध्येयम् । प्राज्ञः - प्रकर्षेण न ज्ञापयतीति प्राज्ञः । जीवस्वरूपातिरिक्तं बाह्यं स्वाप्नं वा किमपि
न ज्ञापयतीति प्राज्ञनामक इत्यर्थः । प्रपूर्वात् नञुपपदात् अन्तर्नीतयर्थात्  ज्ञाधातोः आतश्चोपसर्गे (पा,सू. 3-3-106)
इति कप्रत्ययः । आत्मनस्तृतीयः पादः तृतीयं रूपम् ।। 3 ।।
2.4
एष सर्वेश्वर एष सर्वज्ञ एषोऽन्तर्याम्येष योनिस्सर्वस्य । प्रभवाप्ययौ हि भूतानाम् ।। 4 ।।
B.2.4
"	कू.भा. - एवं रूपत्रयं निरूप्य चतुर्थपादं नान्तः प्रज्ञम् इत्यादिना निरूपयिष्यन्  वैश्वानरादिरूपाणामुक्तस्थानव्यापाराद्यर्थेषु"
श्लोकान्विवक्षुः मध्ये वक्ष्यमाणचतुर्थरूपेण सह चतुर्णां रूपाणां महिमानमाह - एष इति । एषः  उक्तवक्ष्यमाणचतूरूपात्मा
। एष इत्यस्याभ्यासस्तात्पर्यार्थः । तेनैषां गुणानामा- विद्यकत्वपक्षव्युदासः । सर्वेश्वरः - जाग्रदादिचतुष्टयोपलक्षितसर्ववस्तुशेषी
। सर्वज्ञः - सर्वमिदं स्वरूपतः प्रकारतश्च वेत्तीत्यर्थः । अन्तर्यामी - अन्तर्नियन्ता । सर्वस्य योनिः
- कारणमित्यर्थः । अस्य विवरणं - प्रभवाप्ययौ हि भूतानामिति । हि - यस्मात्प्रभवाप्ययहेतुः अतस्सर्वस्य योनिरित्यर्थः ।। 4 ।।
2.5
नान्तःप्रज्ञं न बहिःप्रज्ञं नोभयतःप्रज्ञं न प्रज्ञानघनं नप्रज्ञं नाप्रज्ञं
अदृष्टमव्यवहार्यमग्राह्यमलक्षणमचिन्त्यमव्यपदेश्यमैकात्म्यप्रत्ययसारं
प्रपञ्चोप शमं शान्तं शिवमद्वैतं चतुर्थं मन्यन्ते । स आत्मा । स विज्ञेयः ।। 5 ।।
।। इति द्वितीयः खण्डः ।।
B.2.5
"	कू.भा. - चतुर्थपादमात्मन आह - नान्तरिति । अन्तःप्रज्ञापयतीत्यन्तःप्रज्ञः, स्वप्नार्थप्रदर्शकः । स नेत्यर्थः"
। न बहिःप्रज्ञं  जाग्रदर्थप्रदर्शको न भवति । नोभयतःप्रज्ञं - बाह्यशब्दादिकं जानन्  स्वाप्नार्थांश्च यदा
पश्यति, साऽपि काचिद्दशा उभयत इत्यनेन गृह्यते । उभयतः बाह्याभ्यन्तररूपार्थान् प्रज्ञापयतीति उभयतःप्रज्ञ
। स नेति नोभयतःप्रज्ञम् । एतद्दशाव्यापारो विश्वतैजसाख्येश्वररूपद्वयकर्तृको ज्ञेयः । सोऽपि तुर्ये नास्तीत्यर्थः
।  न प्रज्ञानघनं-  प्राग्वद्विपरीतसमासः कर्तव्यः । घनप्रज्ञानमिति घनं अज्ञानावृतं सुप्तजीवस्वरूपं प्रज्ञापयतीति
घनप्रज्ञानम् । तन्नभवतीति नप्रज्ञानघनमित्युच्यते । नप्रज्ञम् ; प्रकर्षेण
ज्ञापयति मानसवासनामयं ध्येयमिति प्रज्ञम् ; तन्नेति नप्रज्ञम् । अयमपि स्वाप्निकव्यापारतुल्यतया तैजसाख्यभगवद्रूपव्यापारो
द्रष्टव्यः । सोऽपि तुर्येनेत्यर्थः । इदमुपलक्षणम् जाग्रत्कालीननिर्विषयकेवलात्मस्फुरणरूपजडीभावाख्यावस्थानस्यापि
। इदमपि सुषुप्तिव्यापारतुल्यतया प्राज्ञाख्यभगवद्व्यापारो ज्ञेयः । सोऽपि तुर्ये नास्तीति ध्येयम् । एवं
विश्वतैजसप्राज्ञाख्यरूपत्रयव्यापारान् बाह्याभ्यन्तरपदार्थस्वरूपज्ञापन सुप्तस्वरूपज्ञापनरूपान् , किञ्चिद्वाह्य,
किञ्चित्स्वाप्नोभयरूपव्यापारं, समाधि- स्थनिरन्तरज्ञानसन्तत्युत्पादनरूपव्यापारं जडीभावरूपव्यापारं चाकुर्वदित्यर्थः
। नोभयतःप्रज्ञमित्यत्र किं स्वरूपकर्तृकं व्यापारद्वयमस्य नेत्युच्यते । तद्विचारणीयं तद्धि किं निर्व्यापारमेव
चतुर्थं रूपं ? नेत्याह - नाप्रज्ञमिति । अप्रज्ञापकं नेति नाप्रज्ञम् प्रज्ञापकमेव । मुक्तानां तद्योग्यसर्वज्ञानप्रदानरूपव्यापारकर्तेत्यर्थः
। अदृष्टं विश्वादिरूपत्रयं बाह्यान्तरपदार्थज्ञापन तद्व्ययरूपकार्यलिङ्गेनानुमेयम् । न तथा चतुर्थं रूपं
दृश्यमित्यदृष्टमिति वा । अमुक्तदृष्ट्यगोचरत्वाद्वा अदृष्टमित्यर्थः । अव्यवहार्यमग्राह्यमिति । मुक्तिं
विना तद्रूपविषयकग्रहणव्यवहारयोः अभावाद- व्यवहार्यमग्राह्यमित्युच्यते । अलक्षणं ; लक्षणं अनुमापकम् । जाग्रदादिप्रवृत्ति-
रूपानुमापकराहित्यादलक्षणम् । अत एवाचिन्त्यम् । अचिन्त्यत्वादेव अव्यपदेश्यम् । व्यपदेष्टुमशक्यम् । ऐकात्म्यप्रत्ययसारं
- एकः प्रधानः । आत्मा पूर्णः, एकश्चासावात्माचैकात्मा । एकात्मैव  ऐकात्म्यम् । स्वार्थेष्यञ्  प्रत्ययः
ज्ञानरूपः । सारः आनन्दरूप इत्यैकात्म्यप्रत्ययसारम् । प्रपञ्चोपशमं पचिविस्तारे (धा.पा. 1652) प्रपञ्चः
विस्तृतः व्याप्त इति यावत् । उपशब्दोऽत्र उत्कृष्टवाची । शमः - सुखं उत्कृष्टानन्दरूपम् । प्रपञ्चश्चासावुपशमश्च
प्रपञ्चोपशमः, तम् । मुक्तात्मनो देहबन्धाद्यनिष्टप्रपञ्चमुपशमयतीति प्रपञ्चोपशममिति वा । शान्तं ऊर्मिषट्करहितम्
। निर्दुःखसुखरूपत्वाच्छिवम् । अद्वैतं - द्वीति भावप्रधानम् । द्वित्वेन वस्तुतत्वापेक्षया अन्यात्मकत्वरूपद्वितीयप्रकारेण
इतं ज्ञातं वस्तु द्वीतं इण् गतौ (धा.पा. 1045) द्वीतस्येदं द्वैतं मिथ्याज्ञानम् ; न विद्यते मिथ्याज्ञानं
यस्मात्तदद्वैतम् । मिथ्याज्ञानविरोधिवा । अहं ममतादिमिथ्याध्यवसायनिवर्तकमिति यावत् । एतादृशमात्मानं चतुर्थं
पादं मन्यन्ते औपनिषदा इत्यर्थः । सोऽयमात्मा चतुष्पात्  इति प्रतिज्ञातं विश्वतैजसप्राज्ञतुरीयाख्यरूपचतुष्टयं
सपरिकरं निरूप्य रूपत्रयविषये मन्त्रानुदाहृत्य चतुर्थविषये मन्त्रानुदाहरिष्यन् इदानीं चतूरूपाऽत्मा अवश्यं
ज्ञातव्य इति वदन्नुपसंहरति - स आत्मेति ।  य इति शेषः । चतूरूपो य आत्मा सः विज्ञेयः । विविधतया चतुर्विधतया
विशेषेण च मुमुक्षुभिर्ज्ञेय इत्यर्थः ।। 5 ।।
।। इति द्वितीयखण्डभाष्यं ।।
3.1
हरिः ओम् सोऽयमात्मा अध्यक्षरमोङ्कारोऽधिमात्रम् ।
पादा मात्राः मात्राश्च पादाः अकार उकारो मकार इति ।। 1 ।।
B.3.1
"	कू.भा. - एवं समस्तोङ्कारप्रतिपाद्यस्यात्मनो विश्वादिरूपचतुष्टयं निरूप्य तेषां रूपाणां अकारादिप्रणवांशप्रतिपाद्यत्वादिमाहात्म्यं"
वक्तुमुक्तमनुवदति - सोऽयमिति । ओमित्याक्रियमाणतया  ओङ्कारशब्दितस्सोऽयं चतुरात्मकत्वेनोक्त आत्मा अध्यक्षरं
- अधि सर्वतोऽधिकं च तदक्षरं अविनाशि चेत्यध्यक्षरम् । अक्षरशब्दस्वाभाव्यान्नपुंसकलिङ्गता । कीदृशमक्षरमित्याह
- अधिमात्रमिति । अधि अधिकाः मात्राः अंशा यस्य तदधिमात्रम् । मात्राः क इत्यत आह - पादा मात्रा इति ।  पद्यन्त
इति पादाः । विश्वादिरूपाणि मात्रा इत्युक्ता इत्यर्थः । पादाः
कीदृशा इत्यतो अकारादिप्रतिपाद्या विश्वादय इत्याह - मात्राश्च पादा अकार इति । अ इत्याक्रियते प्रतिपाद्यत
इत्यकारः विश्वः । एवमुक्तदिशा उकारः तैजसः । मकारः प्राज्ञः । उपलक्षणमिदम् । नादबोध्यस्तुरीयोऽपि वाक्यशेषोक्त्या
ग्राह्यः । एते विश्वतैजसप्राज्ञतुरीयाः पादाः मात्राशब्देन अधिमात्रमित्यत्रोक्ता इत्यर्थः ।। 1 ।।
3.2
जागरितस्थानो वैश्वानरोऽकारः प्रथमा मात्रा । आप्तेरादिमत्त्वाद्वा आप्नोति ह
वै सर्वान् कामानादिश्च भवति । य एवं वेद ।। 2 ।।
B.3.2
"	कू.भा. - तत्रावर्णप्रतिपाद्यं रूपं स्थानोक्त्या निर्दिशति - जागरितेति । अकारः `अ' इत्याक्रियमाणः प्रथमामात्रा"
- प्रणवप्रतिपाद्यस्याक्षरस्य प्रथमांश इत्यर्थः । अत्र जागरितस्थानं प्रथममात्रां  वैश्वानरमुद्दिश्य  अकार
इत्यवर्ण- प्रतिपाद्यत्वं विधीयत इत्यपौनरुक्त्यम् । एवमग्रेऽपि । वैश्वानरस्यावर्णवाच्यत्वे निमित्तद्वयमाह
- आप्तेरादिमत्त्वाद्वेति । तत्तज्जीवयोग्यभोग्यविषयान् भोगाय आपयति - प्रापयति विश्व इत्युच्यते विश्व इत्यर्थः
। आप्लृव्याप्तौ (धा.पा. 1261) इति धातोरन्तर्नीतण्यर्थात् ड प्रत्यये टिलोपे च `अ' इति रूपमिति भावः । प्राज्ञ
तैजसश्चादी अस्येत्यादिमान् । तस्माद्वा `अ' इत्युच्यत इत्यर्थः । सुषुप्तौ स्वप्ने च प्राज्ञतैजसाभ्यामेकीभूतो
विश्वस्सुप्तेरुत्थाने प्राज्ञात् , स्वप्नादुत्थाने च तैजसा- द्विविक्तस्सन् दक्षिणाक्षिस्थानमायातीति तयोरादितया
विश्वस्य ताभ्यामादिमत्त्वमिति भावः । एतन्निमित्तद्वययुक्तत्वेन अवर्णवाच्यं जानतः फलमाह - आप्नोति ह वा
इति । यः अधिकारी एवं अकारवाच्यत्वं विश्वस्य वेद ; अस्येति शेषः । स वैश्वानरः अस्य वेदितुः सर्वान् कामान्
स्वयोग्यसर्वकामान् आप्नोति - प्रापयति । अन्तर्नीतणिच् । आदिश्च - एवं वेदितुः विश्वः आदिश्च भवति । आविर्भूतस्वरूप-
तया मुक्तरूपेण तत उत्पद्यते तद्ज्ञानीति तस्यायमादिकारणं भवतीत्यर्थः । यद्वा  आदिश्चेत्यत्रैव  अस्येति
शेषः । आप्नोतीत्यत्र  तु  स  ज्ञानीति शेषो ध्येयः ।। 2 ।।
3.3
स्वप्नस्थानस्तैजस उकारो द्वितीया मात्रोत्कर्षादुभयत्वाद्वा उत्कर्षति ह वै
ज्ञानसन्ततिं समानश्च भवति नास्याब्रह्मवित्कुले भवति य एवं वेद ।। 3 ।।
B.3.3
"	कू.भा. - अथ द्वितीयपादमाह - स्वप्नेति । द्वितीया मात्रा आत्मनो द्वितीयांशस्तैजसः, उकारः - उरित्याक्रियमाणत्वादुकारः"
। उवर्णवाच्यत्वे निमित्तमाह - उत्कर्षादुभयत्वाद्वेति । जाग्रद्दशायां विद्यमानदेहाभिमानादत्याज्य- देहाभिमानं
त्याजयित्वा स्वप्नमण्डले जीवं कर्षतीत्युत्कर्षणाद्धेतोर्वा बाह्यज्ञप्तिरूपनिद्रां वासनामयविषयानुभवं च
प्रयच्छतीत्युभयहेतुत्वाद्वा उरित्युच्यते तैजस इत्यर्थः । तथा वेदितुः फलमाह - उत्कर्षति ह वा इति ।  योऽधिकारी
एवं निमित्तद्वय- युक्ततयोकारवाच्यतैजसं वेद स ज्ञानी ज्ञानसन्ततिं - ज्ञानधारां ज्ञाननित्यत्वमिति यावत्
। आप्नोतीत्यनुषङ्गः । उत्कर्षति - देहबन्धादात्मानमुत्कर्षति उद्धरति । उत्कृष्य च समानश्च मानमन्तर्गतिः
स्मृता इति स्मृत्युक्तेर्मानसहितः समानः - सर्वमोक्षिणामन्तर्गतश्च भवति । दोषाभावात्प्रीत्या चेति भावः
। अस्य - ज्ञानिनः कुले अब्रह्मविन्न भवति । ब्रह्मज्ञानसन्ततिरेष भवतीत्यर्थः ।। 3 ।।
3.4
सुषुप्तस्थानो प्राज्ञो मकारस्तृतीया मात्रा मितेरपीतेर्वा ।
मिनोति ह वा इदँ सर्वं, अपीतिश्च भवति, य एवं वेद ।। 4 ।।
B.3.4
"	कू.भा. - तृतीयपादमाह - सुषुप्तेति । तृतीया मात्रा - आत्मनस्तृतीयोंशः मकारः म इत्याक्रियमाणः । कुतः ?"
मितेरपीतेर्वा । स्वात्मनि जीवमन्तर्गमयतीति स्वान्तर्गमनहेतोर्वा । वृत्तिज्ञानस्यापीतेः अप्ययशब्दितलयकारणाद्वा
म इत्याक्रियत इत्यर्थः । यः - अधिकारी एवं - निमित्तद्वययुक्तत्वेन मकारवाच्यं प्राज्ञं वेद स ज्ञानी इदं
सर्वं यथायोग्यं जगत् मिनोति - स्वान्तर्गमयति जीवानामणुत्वेऽप्यधि- कारिणः सूर्यादेरिव प्रकाशतो व्याप्तिरस्तीति
तन्मध्येऽन्तर्गमयति मुक्तस्सन्निति भावः । अपीतिश्च भवति - अप्ययकृच्च भवति दुःखाद्यनिष्टस्येत्यर्थः ।। 4 ।।
।। इति तृतीयखण्डभाष्यम् ।।
4.1
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत एवमोङ्कार
आत्मैव संविशत्यात्मनात्मानम् । य एवं वेद, य एवं वेद ।। 1 ।।
B.4.1
"	कू.भा. - नान्तःप्रज्ञं इत्यादिनोक्ततुरीये गुणानुवादपूर्वकं तुरीयस्य नादप्रतिपाद्यत्वमाह - अमात्र इति"
। अद्वैतइत्येतदन्तमनुवादः । ओङ्कार इति प्रणवैकदेशनादप्रतिपाद्यत्वं विवक्षितम् । अमात्रादिपदानां पूर्ववद्व्याख्या
। तदनु- वादस्तु तुरीये पूर्वमुक्तमव्यवहार्यत्वादिकमुपासकस्यापि समं मुक्ताविति प्रदर्शनायेति ज्ञेयम् ।
यथा विश्वादीनामकारादिवाच्यत्वं एवमोङ्कारैकदेशनादवाच्यत्वं तुरीयस्येत्यर्थः । नादप्रतिपाद्यत्वेन तुरीयोपासकस्य
फलमाह - आत्मेति । यः - अधिकार्येवं - अमात्रत्वाव्यवहार्यत्वादिना ओङ्कारं - ओङ्कारैकदेशनादप्रतिपाद्यं
वेद - जानाति सः - आत्मैव सन् शुद्धस्वरूपं एव सन् देहगेहादावन्यत्र ममताद्यभि- मानत्यागीभूत्वा इति यावत्
। आत्मना - परमात्मना । तत्प्रसादेनेति यावत् । आत्मानं - नादबोध्यं तुरीयात्मानं संविशति - प्रविशति । प्रविश्य
बहिरन्तः स्वेच्छया स्वयोग्यभोग्यान्भुञ्जानः सन् सुखमास्त इति भावः । य एवं वेदेति द्विरुक्तिरुक्तविधोपासनोपदेशावधारणार्था ।। 1 ।।
।। इति श्रीपरमहंसपरिव्राजकाचार्य श्रीवत्साङ्कमुनिकृतौ
माण्डूक्योपनिषद् भाष्ये चतुर्थः खण्डः ।।