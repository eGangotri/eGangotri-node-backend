
बालप्रिया
       ननु 'इतरान्विते शक्ति: इति प्राभाकरा:' इत्ययुक्तम्। 'कार्यान्विते शक्ति:' इत्येव तत्सिद्धान्तात् इत्याशङ्क्याह - यद्यपि कार्यान्वित इति। तथापीति। 'काश्यां त्रिभुवनतिकलो भूपतिरास्ते' इत्यादौ सिद्धेऽप्यर्थे शब्दप्रयोगात् सिद्धेऽप्यर्थे पदानां शक्तिग्रह इति पूर्वंमेव निरूपितत्वात् कृतिसाध्यक्रियान्विते शक्तिरिति न युक्तमित्यालोच्य 'इतरान्विते शक्ति:' इति प्राभाकरैकदेशिन: परिष्कृतवन्त इति तन्मतमनूद्यत इति भाव:। सिद्धपरवाक्येऽपि पदार्थस्य इतरान्वितत्वमस्तीति इतरान्विते शक्तिरित्युक्तौ सर्वत्रोपपत्तिरिति। इतर: स्वसमभिव्याहृतपदार्थ: तदन्विते शक्ति: समभिव्याहृतपदार्थश्च कार्यरूपो वा सिद्धरूपो वा। इतरांशस्यापि पदान्तरेण लाभात् अन्विते शक्तिरित्येव परिष्करणीयमित्याशयेनाह - अन्विते शक्तिरिति। ननु अन्वयांशस्य समभिव्याहाररूपाकाङ्क्षालभ्यत्वात् तदंशे शक्तिकल्पनमयुक्तमित्यत: अन्वयांशे शक्तिं वदतां प्राभाकराणामाशयमुद्घाटयति - अयमभिप्रय इति। कथंचिदुपस्थितानामिति। पदवृत्तिज्ञानातिरिक्तकारणजन्योपस्थितिविषयाणामित्यर्थ:। पदार्थानामन्वय: शाब्दबोधे भाषते। अन्वयांशे शक्त्यस्वीकारे अन्वयविषयकपदशक्तिज्ञानरूपकारणाभावात् अन्वयविषयक: शाब्दबोध: न स्यादिति भाव:। न चेति। घटमानय इत्यत्र संसर्गताख्यविषयताभिन्ना या घटनिष्ठविषयता तच्छालिशाब्दबोधं प्रति 'घट: घटपदशक्य:' इत्याकारकवृत्तिज्ञानजन्यघटोपस्थिति: कारणम्। अन्वयनिष्ठा या संसर्गता तच्छालिशाब्दबोधं प्रति तु शक्तिज्ञानजन्या अन्वयोपस्थितिर्नापेक्षिता। अन्वयविषयकशाब्दबोधस्य संसर्गताभिन्नविषयताशालिशाब्दबोधत्वरूपकार्यतावच्छेदकानाक्रान्तत्वादिति भाव:। कार्यतावच्छेदकगौरवापत्तेरिति। तद्विषयकशाब्दबोधत्वापेक्षया संसर्गताभिन्नतद्विषयताशालिशाब्दबोधत्वस्य गुरुत्वादिति भाव:। एतन्मते शक्तिग्रहस्याकारमाह - एवंचेति। तथा च घटमानयेत्यत्र घटकर्मत्वयो: कर्मत्वानयनयो: आनयनलोडर्थयोश्चान्वय: शाब्दबोधे भासते। 
घटनिष्ठकर्मतानिरूपकमानयनं कार्यमिति शाब्दबोधात्। तत्र घटपदस्य घटरूपार्थमात्रे शक्तिस्वीकारे घटकर्मत्वयोर्य: आधेयत्वरूप: संसर्ग: तद्वाचकपदाभावात् तस्य शाब्दबोधे भानं न स्यात्। अत: घटपदस्य स्वसमभिव्याहृताम्पदार्थकर्मत्वानुयोगिकाधेयत्वरूपसंसर्गविशिष्टघटे शक्ति:। संसर्गंविशिष्टत्वं च घटस्य संसर्गप्रतियोगित्वरूपम्। तत्र च कर्मत्वरूपस्येतरपदार्थस्य अम्पदेनैव लाभात् अनन्यलभ्यस्यैव शब्दार्थत्वात् कर्मत्वांशे न घटपदस्य शक्ति:। एवं अम्पदस्यापि घटप्रतियोगिकत्वोपलक्षितान्वयविशिष्टे कर्मत्वे शक्ति:। एवं च घटकर्मत्वयो: संसर्ग: घटपद-अम्पदशक्तिभ्यां लभ्य इति अन्वयांश: पदशक्त्यैव भासते। एवं अम्पदार्थकर्मत्वधात्वर्थानयनयो: संसर्गोऽपि पदद्वयशक्तिलभ्य इति प्राभाकराशय:।
       नैयायिकाशयमाविष्करोति - पदार्थसंसर्गस्येत्यादिना। प्राभाकरमतेऽपि अम् घट इत्यत: शाब्दबोधवारणाय घटपदाव्यवहितोत्तरवर्त्यम्पदत्वज्ञानं शाब्दबोधकारणमित्यवश्यं वाच्यम्। तथा च तादृशकारणबलादेव संसर्गांशस्य शाब्दबाधे भानसम्भवे संसर्गें शक्तिकल्पनं नोचितम्। अनन्यलभ्यस्यैव शब्दार्थत्वादिति भाव:। पदसमभिव्याहारेति। पदसमभिव्याहारो नाम अव्यवहितोत्तरत्वसम्बन्धेन पदविशिष्टपद - त्वम्। ननु तद्विषयकशाब्दबोधं प्रति वृत्तिज्ञानजन्यतद्विषयकोपस्थिति: कारणमिति कार्यकारणभावस्य यथाकथंचिदुपस्थितपदार्थांनां शाब्दबोधे भानवारणाय स्वीकार्यतया वृत्त्याऽनुपस्थितस्य संसर्गस्य शाब्दबोधे कथं भानम्। तथा सति उक्तकार्यकारणभावे व्यतिरेकव्यभिचारप्रसङ्गात् इत्यतो नैयायिकानां भावं स्पष्टीकरोति - अयमाशय इत्यादिना। तथा च पूर्वोक्त: सामान्यकार्यकारणभाव: न सम्भवति, शक्तिलक्षणोभयसाधारणस्य वृत्तित्वस्य दुर्वचत्वात्। अतस्तदर्थविषयकशक्तिज्ञानजन्यतदर्थोपस्थिति: तदर्थविषयकशाब्दबोधे कारणम्। तदर्थिविषयकलक्षणाज्ञानजन्यतदर्थोपस्थिति: तदर्थविषयकशाब्दबोधे कारणमिति कार्यकारणभावद्वयं कल्पनीयम्। एवमपि यत्र घटविषयकशक्तिज्ञानजन्यघटोपस्थित्या घटविषयकशाब्दबोध: तत्र 
घटविषयकलक्षणाज्ञानजन्यघटोपस्थितिरूपकारणाभावात् यत्र लक्षणाज्ञानजन्यघटोपस्थित्या शाब्दबोध: तत्र शक्तिज्ञानजन्यतदुपस्थितिरूपकारणाभावाच्च कारणाभावेऽपि कार्योत्पत्तिरूप: व्यतिरेकव्यभिचारो भवतीति तद्वारणाय कार्यतावच्छेदककोटावव्यवहितोत्तरत्वं निवेश्य तद्विषयकशक्तिज्ञानजन्यतदुपस्थित्यव्यवहितोत्तरशाब्दबोधं
प्रति तद्विषयकलक्षणाज्ञानजन्यतदुपस्थिति: कारणमिति कार्यकारणभावो वक्तव्य:। लक्षणाज्ञानाधीनशाब्दबोधस्य 
शक्तिज्ञानजन्योपस्थित्यव्यवहितोत्तरत्वरूपकार्यतावच्छेदकानाक्रान्ततया तत्र शक्तिज्ञानजन्योपस्थित्यभावेऽपि न व्यतिरेकव्यभिवार:। कारणाभावेऽपि तत्कार्यतावच्छेदकविशिष्टस्योत्पत्तावेव व्यतिरेकव्यभिचारदोषात्। तथा च अन्वयविषयकशाब्दबोधस्य शक्तिलक्षणाज्ञानजन्योपस्थित्युत्तरत्वाभावेन द्विविधकार्यतावच्छेदकानाक्रान्ततया तत्र द्विविधकारणाभावेऽपि न व्यतिरेकव्यभिचारप्रसङ्ग:। अत: कार्यकारणभावे व्यभिचारभिया नान्वयांशे शक्ति कल्पनीयेति भाव:।
       वृत्तित्वस्य दुवचत्वादिति। न च शक्तिलक्षणान्यतरत्वमेव वृत्तित्वं सुवचमिति वाच्यम्। तद्भिन्नभिन्नत्वं ह्यन्यतरत्वम्। तथा च भेदद्वयावच्छिन्नभेदवत्वं तत्। भेदद्वयत्वं च एकभेदविशिष्टापरभेदत्वम्। तथा च भेदयोर्विशेष्यविशेषणभावे विनिगमनाविरहात् शक्तिभेदविशिष्टलक्षणाभेदावच्छिन्नप्रतियोगिकभेदवत्त्वं वा लक्षणाभेदविशिष्टशक्तिभेदावच्छिन्नप्रतियोगिताकभेदवत्त्वं वा लक्षणाभेदविशिष्टशक्तिभेदावच्छिन्नप्रतियोगिताकभेदवत्त्वं वा अन्यतरत्वमित्यत्र विनिगमनाविरहेण तदुभयावच्छिन्नवृत्तिज्ञानस्य कारणताद्वयं कल्पनीयमिति एककार्यकारणभावो न सम्भवति इत्याशयात्। तथा च अन्वयांश: आकाङ्क्षालभ्य एवेति स्थितम्।
तर्कसङ्ग्रह:
आकाङ्क्षादिनिरूपणम्
       आकाङ्क्षा योग्यता सन्निधिश्च वाक्यार्थज्ञानहेतु:। पदस्य 
पदान्तरव्यतिरेकप्रयुक्तान्वयाननुभावकत्वमाकाङ्क्षा। अर्थाबाधो योग्यता। पदानामविलम्बेनोच्छारणं सन्निधि:। आकाङ्क्षादिरहितं वाक्यं न प्रमाणम्। यथा गौरश्व: पुरुषो हस्ती इति वाक्यं न प्रमाणम्। आकाङ्क्षाविरहात्। अग्निना सिञ्चतीति वाक्यं न प्रमाणम्। योग्यताविरहात्। प्रहरे प्रहरेऽसहोच्चरितानि गामानय इत्यादिपदानि न प्रमाणं सान्निध्याभावात्। 
दीपिका
       आकाङ्क्षेति। आकाङ्क्षादिज्ञानमित्यर्थं:। अन्यथा आकाङ्क्षादिभ्रमात् शाब्दभ्रमो न स्यात्। आकाङ्क्षां लक्षयति - पदस्येति। योग्यतालक्षणमाह - अर्थेति। सन्निधिलक्षणमाह - पदानामिति। अविलम्बेन पदार्थोपस्थिति: सन्निधि:। उच्चारणं तु तदुपयोगितयोक्तम्। गौरश्व इति। घट: कर्मत्वमित्यपि अनाकाङ्क्षोदाहरणं द्रष्टव्यम्।
प्रकाशिका
       आकाङ्क्षादिरहितपदसमुदायात् शाब्दबोधवारणाय आकाङ्क्षादे: शाब्दबोधहेतुत्वं अभिहितं मूलकृता। तच्च नवीनमते न सम्भवतीति तज्ज्ञानस्य हेतुतामाह - आकाङ्क्षादिज्ञानमिति। आदिना योग्यतापरिग्रह:। अन्यथा
- आकाङ्क्षादे शाब्दबोधहेतुत्वे। मूले मदस्येत्यादि। यत्पदस्य यत्पदाभावपप्रयुक्तमन्वयबोधाजनकत्वं तत्पदसमभिव्याहृततत्पदत्वं आकाङ्क्षेत्यर्थ:। प्रयुक्तत्वं च 'कारणाभावात्कार्याभाव:' इति प्रतीतिसाक्षिक: स्वरूपसम्बन्धविशेष:। अजनकत्वान्तं परिचारकम्। एकपदार्थेऽपरपदार्थवत्त्वं योग्यतेति मते संशयनिश्चयसाधारणतत्तज्ञानत्वावच्छिन्नं शाब्दधीहेतु:। बाधनिश्चयाभाबो योग्यतेति नवीनमते तु स्वरूपसत्येव योग्यता तद्धेतुरिति दिक्।
बालप्रिया
       तच्च नवीनमते न सम्भवतीति। आकाङ्क्षाया: शाब्दबोधहेतुत्वे यत्र आकाङ्क्षा नास्ति, परं तु आकाङ्क्षा अस्तीति भ्रमोऽस्ति तत्र शाब्दबोध इष्यमाणो न स्यात्। आकाङ्क्षाज्ञानस्य हेतुत्वे तु आकाङ्क्षाविरहेऽपि 
तद्विषयकभ्रमात्मकज्ञानात् शाब्दबोध उपपद्यत इति भाव:। एवं योग्यताया: शाब्दबोधहेतुत्वे योग्यताविरहेऽपि योग्यताभ्रमाच्छाब्दबोधो न स्यात्। अतो यौगयताज्ञानस्य शाब्दबोधहेतुत्वु वक्तव्यमिति भाव:। यत्पदस्येति। यत्पदस्य घटपदस्य अम्पदाभावप्रयुक्तं घटनिष्ठं कर्मत्वं इत्याकारकशाब्दबोधाजनकत्वमिति घटपदस्य अम्पदसमभिव्याहृतत्वं आकाङ्क्षा। कारणाभावात् कार्याभाव इति। अम्पदरूपकारणाभावात् शाब्दबोधरूपकार्याभाव इत्यर्थ:। अजनकत्वान्त परिचायकमिति। तथा च तत्पदसमभिव्याहृततत्पदत्वमेवाकाङ्क्षा। कीदृशपदसमभिव्याहृतकीदृशपदत्वमिति जिज्ञासायां यत्पदेऽसति यत्पदं न बोधजनकं तत्समभिव्याहृतत्वमिति 
ज्ञापनाय अजनकान्तमुक्तम् न तु तदपि लक्षणघटकम्, प्रयोजनाभावादिति भाव:। परिचायकत्वं च लक्षणाघटकत्वे सति लक्षणघटकपदार्थज्ञापकत्वम्। एकपदार्थ इत्यादि। स्वघटकैकपदप्रतिपाद्यर्थविशिष्टापरपदार्थप्रतिपादकत्वं योग्यता। स्वं पयसा सिञ्चतीति वाक्यम् तद्घटकमेकपदं पयसेति पदं तत्प्रतिपाद्योऽर्थ: पय: करणकत्वं तद्विशिष्टेऽपरपदार्थ: सेक: तत्प्रतिपादकत्वं पयसा सिञ्चतीति वाक्येऽस्तीति तादृशवाक्यस्य योग्यता। एतादृशयोग्यताविषयकं संशयात्मकं निश्चयात्मकं वा ज्ञानं शाब्दबोधहेतु:। एकपदार्थे अपरपदार्थवत्त्वाभावरूपबाधविषयकनिश्चयाभावो योग्यतेति नव्यमते तु बाधिनिश्चयाभावरूपयोग्यता प्रतिबन्धकाभावविधया स्वरूपत: सती हेतु: न तु तादृशयोग्यताज्ञानं कारणमिति भाव:।
       नन्वेकपदार्थेऽपरपदार्थवत्त्वं योग्यतेति पक्षे यत्र वाक्यार्थोऽपूर्व: तत्र पूर्वं तादृशयोग्यताज्ञानस्यासंभव:। बाधनिश्चयाभावो योग्यतेति मते तस्य शाब्दबुद्धिं प्रति कारणत्वकल्पनमनावश्यकम्। तद्वत्तबुद्धिं प्रति तदभाववत्तानिश्चय: प्रतिबन्धक इति सामान्यप्रतिबध्यप्रतिबन्धकभावेनैव निर्वाहात् इत्यत आह - दिगिति। ततद्वाक्यघटकतत्तत्पदार्थस्मरणे सति क्वचिन्निश्चयरूपं क्वचित्संशयरूपं वा योग्यताज्ञानं सम्भवति। भूतले घट इति प्रात्यक्षिकनिश्चयोत्तरं जायमाने शाब्दबोधे तादृशप्रात्यक्षिकनिश्चयात्मकं 
योग्यताज्ञानं कारणम्। यत्र तु वाक्यार्थोऽपूर्व: 'नद्यास्तीरे पञ्च फलानि सन्ति' इतयादौ तत्र संशयात्मकं योग्यताज्ञानं कारणम्। अत:प्रथमपक्षे न दोष:। तद्वत्ताज्ञानसामान्ये तदभावनिश्चयत्वेन सामान्यप्रतिबन्धकता न सम्भवति। घटाभाववत् भूतलमिति निश्चयोत्तरमपि 'घटप्रकारकभूतलविशेष्यकचाक्षुषं मे जायताम्' इति इच्छाबलात् घटवद्भूतलमिति चाक्षुषज्ञानोत्पत्त्या व्यभिचारप्रसङ्गात्। अपि तु तद्विषयकचाक्षुषेच्छाविरहविशिष्टतदभावनिश्चयत्वेन विशिष्यैव प्रतिबध्यप्रतिबन्धकभावो वक्तव्य:। आहार्यानुमितेरनङ्गीकारात् अनुमितिं प्रति तदभावनिश्चयप्रतिबन्धकतायां इच्छाविरहो न निवेश्यत इति तत्प्रकारकानुमितिं प्रति तदभावनिश्चयप्रतिबन्धकतायां इच्छाविरहो न निवेश्यत इति तत्प्रकारकानुमितिं प्रति तदभावप्रकारकनिश्चत्वेन पृथगेव प्रतिबन्धकता। एवमेव शाब्दबोधेऽपि पृथगेव प्रतिबन्धकत्वं कल्पनीयमिति बाधनिश्चयाभावरूपयोग्यताया: शाब्दबोधकारणत्वमवश्यकल्पनीयमिति। द्वितीयपक्षेऽपि न दोष इति भाव:।
***
तर्कसङ्ग्रह:
       वाक्यं द्विविधम् - वैदिकं लौकिकं चेति। वैदिकं ईश्वरोक्तत्वात् सर्वमपि प्रमाणम्। लौकिकं तु आप्तवाक्यं प्रमाणम्। अन्यदप्रमाणम्। वाक्यार्थज्ञानं शाब्दज्ञानम्। तत्करणं शब्द:। एवं यथार्थानुभवो निरूपित:।
इति तर्कसङ्ग्रहे शब्दपरिच्छेद:
दीपिका
       वाक्यं विभजते - वाक्यमिति। वैदिकस्य विशेषमाह - वैदिकमीश्वरोक्तत्वातदिति।
वेदपौरुषेयत्वम्
       ननु वेदस्य अनादित्वात् कथमीश्वरोक्तत्वमिति चेत् - न। 'वेद: पौरुषेय: वाक्यसम्हत्वात् भारतादिवत्' इत्यनुमानेन पौरुषेयत्वसिद्धे:। न च स्मर्यमाणकर्तृकत्वमुपाधि:, गौतमादिभि: शिष्यपरम्परया वेदेऽपि 
सकर्तृकत्वस्मरणेन साधनव्यापकत्वात्। 'तस्मात्तेपानात्त्रयो वेदा अजायन्त' इति श्रुतेश्च।
       ननु वर्णा: नित्या:, स एवायं गकार इति प्रत्यभिज्ञाबलात्। तथा च कथ वेदस्य अनित्यत्वम् इति चेत् - न। 'उत्पन्नो गकार:, विनष्टो गकार:' इत्यादिप्रतीत्या वर्णानामनित्यत्वात्, 'सोऽयं गकार:' इति प्रत्यभिज्ञाया: 'सेयं दीपज्वाला' इतिवत् साजात्यावलम्बनत्वात्। वर्णानां नित्यत्वेऽप्यानुपूर्वीविशिष्टवाक्यस्य अतित्यत्वाच्च। तस्मात् ईश्वरोक्ता: वेदा:।
प्रकाशिका
       मीमांसक: शङ्कते - नन्विति। वेदस्य ईश्वरोक्तत्वं अनुमानेन व्यवस्थापयति - वेद इति। ननु 'अष्टादशपुराणानां कर्ता सत्यवतीसुत:' इत्यादि प्रमाणबलेन भारतादौ कर्ता उपलभ्यते। न हि तथा वेदे। तथा च स्मर्यमाणकर्तृकत्वस्य भारतादौ साध्यव्यापकत्वेन पक्षे साधनाव्यपकत्वेन च उपाधित्वात् कथमिदमनुमानं 
साधकं भेवदित्याशङ्कते - न चेति। गौतमादिभि:शिष्यपरम्परया वेदे कर्तुंरूपदेशे विवदन्तं प्रत्याह - तस्मादिति।
       स एवाय गकार इति। अत्र एतत्कालिकगकारे पूर्वकालिकगकाराभेदो भासते। स च वर्णानामनित्यत्वे न सम्भवतीति भाव:। अनित्यत्वादिति। तर्हि प्रत्यभिज्ञाविरोध इत्यत आह - सोऽयमिति। उत्पत्तिविनाशप्रत्यययोरन्यार्थकत्वकल्पनापेक्षया तत्प्रत्ययस्य तथात्वकल्पने लाघवमिति हदयम्। 'अग्निमीले' इत्यादौ आनुपूर्वीं - आकारोत्तरगकारोत्तरनत्वादिरूपा। तत्रोत्तरत्वमव्यवहितोत्तरक्षणवृत्तित्वं वाच्यम्। इत्थं च वर्णनां अतित्यत्वानङ्गीकारेऽप्यनित्यक्षणघटिताया आनुपूर्व्या अनित्यत्वात् तद्विशिष्टवाक्यसमुदायत्मकवेदस्य त्वदभिमतमनित्यत्वं न सिध्यतीति वर्णानामनित्यत्वमेवोचितमित्याह-वर्णानामिति।
बालप्रिया
       मीमांसक इति। वेदापौरुषेयत्ववादीति शेष:। व्यवस्थापयतीति। साधयतीत्यर्थ:। दीपिकायाम् पौरुषेयत्वसिद्धेरिति। तथा चोक्तानुमानेन वेदानां 
पुरुषनिर्मितत्वसिद्ध्या अनादित्वमसिद्धम्। अतोऽनादित्वात् कथमीश्वरोक्तत्वमिति शङ्काया नावसर इति भाव:। उपाधित्वादिति। यत्रयत्र पौरुषेयत्वं भारतादौ तत्र स्मर्यमाणकर्तृकत्वमस्तीति स्मर्यमाणकर्तृकत्वस्य पौरुषेयत्वरूपसाध्यव्यापकत्वम् - यत्र साधनं वाक्यसमूहत्वमस्ति पक्षे वेदे तत्र स्मर्यमाणकर्तृकत्वं नास्तीति तस्य साधनाव्यापकत्वम्। अत: स्मर्यभाणकर्तृकत्वमुपाधिरिति उक्तानुमानं सोपाधिकत्वात् दुष्टमिति कथं पौरुषेयत्वसाधकमित्यर्थ:। गोतमादिभिरिति। गोतम: स्वशिष्याय वेदा: सकर्तृका इत्युपदिदेश, सोऽपि स्वशिष्याय तथोपदिदेशेत्येवं शिष्यपरम्परया गौतमीया: वेदानां सकर्तृकत्वं स्मरन्ति। तथा च स्मर्यमाणकर्तृकत्वस्य पक्षवृत्तितया साधनाव्यापकत्वाभावात् नोपाधित्वमिति दीपिकोक्तं न सङ्गच्छते। गोतमादय: तथोपदिदिशुरित्यत्र प्रमाणाभावात् इति शङ्काया अर्थ:। तस्मादितीति। तेपानात् तप: कुर्वत ईश्वरात् त्रयो वेदा अजायन्तेति श्रुत्यर्थ:। तथा च अनया श्रुत्यैव वेदानामीश्वरसृष्टत्वरूपं पौरुषैयत्वं प्रमितमिति अनुमानस्य नापेक्षेति भाव:।
       अनित्यत्वे न सम्भवतीति। यदि वर्णा: उत्पत्तिविनाशवन्त: तर्हि पूर्वकालिकगकारस्य नष्टत्वात् एतत्कालिकगकारे तदभेदावगाहिनी प्रत्यभिज्ञा न सङ्गच्छेतेति भाव:। ननु वर्णानामुत्पत्तिविनाशावगाहिप्रतीतिबलात् उत्पत्तिविनाशवत्त्वे सिद्धे पूर्वोत्तरकालिकगकारयोरभेदासम्भवात् 'सोऽयं गकार:' इति प्रत्यभिज्ञा नाभेदमवगाहते। अपि तु तज्जातीयत्वम्। पूर्वकालिकगकारवृत्तिगत्वजातिमान् एतत्कालिकगकार इति प्रतिज्ञाया अर्थ: इति दीपिकोक्तं न युज्यते। 'सोऽयं गकार' इति प्रत्यभिज्ञया गकारयोरभेदे सिद्धे तद्विरोधात् 'उत्पन्नो गकार:, विनष्टो गकार' इति प्रतीति: न गकारे उत्पत्तिं विनाशं वा अवगाहते, अपि तु वर्णव्यञ्जकवायुविशेषसंयोगादिगतस्य उत्पत्तेर्विनाशस्य च वर्णे आरोपमात्रमित्यपि वक्तुं शक्यत्वात्। अथ वा उत्पन्न इत्यस्य अभिव्यक्त इति विनष्ट इत्यस्य नाभिव्यक्त इति चार्थ इत्यपि वक्तुं शक्यत्वात्। तथा च वर्णनित्यत्वं निर्बाधमित्याशङ्क्याह - उत्पत्तिविनाशप्रत्यययोरिति। उत्पन्नो गकार: विनष्टो गकार: इति 
प्रतीत्योरित्यर्थ:। अन्यार्थकत्वकल्पनेति। अभिव्यक्त्याद्यर्थकत्वकल्पनमपेक्ष्येत्यर्थ:।
दीपिका
स्मृत्याचारयो: प्रामाण्यम्
       मन्वादिस्मृतीनां आचाराणां च वेदमूलकतया प्रामाण्यम्। स्मृतिमूलवाक्यानां इदानीमनध्ययनात् तन्मूलभूता काचित् शाखा उत्सन्नेति कल्प्यते। ननु पठ्यमानवेदवाक्योत्सादनस्य कल्पयितुमशक्यतया विप्रकीर्णवादस्यायुक्तत्वात् नित्यानुमेयो वेदो मूलमिति चेत् - न। तथा सति कदापि वर्णानुपूर्वीज्ञानाभावेन बोधकत्वासम्भवात्।
प्रकाशिका
       यद्यपि स्मृत्यादीनां आप्तोक्तत्वादेव प्रमाणत्वं सिध्यति तत्कर्तृमन्वादीनामाप्तत्वात्, तथापि तेषामाप्तत्वे विप्रतिपन्नं प्रत्याह - मन्वादीति। आचाराणामिति। आचारप्रतिपादकशिष्टवाक्यानामित्यर्थ:। एतेन प्रमाणविभागव्याघातशङ्का निरस्ता। वेदार्थं ज्ञात्वैव मन्वादिभि: तदर्थकस्मृत्यादीनि विरचितानि। अतस्तेषां प्रामाण्यमिति मन सि कृत्वाह - वेदमूलकतयेति। ननु तर्हि स वेद: कुतो नोपलभ्यत इत्यत आह - स्मृतिमूलेति। 
तन्मूलेत्यादि। स्मृत्यादिमूलभूता काचित् शाखा पाठत: परिभ्रष्टेत्यनुमीयत इत्यर्थ:। वाक्योत्सादनस्य - वाक्योच्छेदस्य। ननु समानानुपूर्वीकवेदपाठस्य संप्रदायसिद्धत्वात् तादृशवेदे कतिपयवाक्योच्छेदस्य कल्पयितुमशक्यत्वेऽपि पठ्यमानवेद एव विशकलिततया विद्यमानवाक्यानां स्मृतिमूलत्वमस्तीत्यतआह - विप्रकीर्णेति। अयुक्तत्वादिति। स्मृत्यादिसमानार्थकवाक्यानां पठ्यमानवेदेऽनुपलम्भादिति भाव:। नित्यानुमेय इति। नित्योऽनुमेयरूप इत्यर्थ:। वर्णानुपूर्वीज्ञानाभावेनेति। तादृशज्ञानस्यापिशाब्दबोधहेतुत्वात्। अन्यथा नदीदीनादिशब्दै: अर्थविशेषबोधानापत्तिरिति भाव:।
बालप्रिया
       ननु आचारस्य वेदमूलकतया प्रमाणत्वाङ्गीकारं कृतिरूपस्याचारस्य 
विभक्तेषु प्रत्यक्षादिषु चतुर्षु प्रमाणेष्वनन्तर्गततया अतिरिक्तप्रमाणत्वापत्तौ चतुर्धा प्रमाणविभजनमसङ्गतमित्यतो व्याचष्टै - आचारप्रतिपादकेति। आचारस्य अनुष्ठानस्य बोधकानि यानि शिष्टानां वाक्यानि तेषामित्यर्थ:। एतेनेति। आचारपदस्योक्तवाक्यपरतयाव्याख्यानेनेत्यर्थ:। वेदार्थं ज्ञात्वैवेति। तथा च वेदार्थज्ञानपूर्वकं विरचितत्वं वेदार्थज्ञानजन्यत्वं वा वेदमूलकत्वमित्युक्तं भवति।
 दीपिका
शब्दस्यानुमानान्तर्भावरवण्डनम्।
       ननु 'एतानि पदानि स्मारितार्थसंसर्गवन्ति आकाङ्क्षादिमत्पदकदम्बकत्वात् गामानय दण्डेनेति मद्वाक्यवत्' इत्यनुमानादेव संसर्गज्ञानसम्भवात् शब्दो न प्रमाणान्तरमिति चेत् - न। अनुमित्यपेक्षया विलक्षणस्य शाब्दज्ञानस्य 'शब्दात्प्रत्येमि' इत्यनुव्यवसायसाक्षिकस्य सर्वसंमतत्वात्।
प्रकाशिका
       शब्दस्य पृथक् प्रमाणत्वमनङ्गीकुर्वतां वैशेषिकाणां मतं दूषयितुमुपन्यस्यति - नन्वेतानीत्यादिना। एतानि पदानि - घटमानय इत्यादिपदानि। स्मारितार्थसंसर्गवन्तीति। स्मारितार्थसंसर्गज्ञानपूर्वकाणीत्यर्थ:। संसर्गे तात्पर्यविषयत्वं निवेशनीयम्। तेन संसर्गान्तरमादाय नार्थान्तरता। आकाङ्क्षादीत्यादिना योग्यतासत्यो: परिग्रह:। आकाङ्क्षादिरहिते पदकदम्बके व्यभिचारवारणाय आकाङ्क्षादीति। सर्वसंमतत्वादिति। तथा च कार्यवैलक्षण्यानुरोधेन शब्द: प्रमाणान्तरं इति भाव:।      
बालप्रिया
       स्मारितार्थसंसर्गज्ञानपूर्वकाणीत्यर्थ इति। घटमानयेत्यादिवाक्यघटकघटादिपदै: स्मारिता: तादृशपदजन्यस्मृतिविषयभूता: ये पदार्था: तेषां य: संसर्ग: तद्बिषयकज्ञानपूर्वकाणीत्यर्थ:। तथा च स्मारितार्थज्ञानपूर्वकत्वं साध्यम्। साध्यघटकं यत् ज्ञानं तत् 'अर्थं बुद्ध्वा शब्दरचना' इति न्यायसिद्धं 
शब्दरचनाहेतुभूतं वक्तृगतं ज्ञानं, तज्जन्यत्वात्मकं तत्पूर्वकत्वं घटमानयेत्यादिवाक्यघटकपदेषु वर्तते। न चैवमपि वाक्यार्थज्ञानपूर्वकत्वस्य वाक्यार्थज्ञानस्य वा साध्यत्वेऽपि संसर्गरूपस्य वाक्यार्थस्यासाध्यत्वात् वाक्यार्थज्ञानस्य कथमनुमितिरूपत्वम्, तदभावे कथं तज्जनकवाक्यस्यानुमानविधया प्रमाणत्वमिति वाच्यम्। संसर्गविषयकत्वविशिष्टज्ञानस्य साध्यत्वेन विधेयकोटिप्रविष्टस्य संसर्गस्यापि साध्यत्वात्। संसर्गान्तरमादायेति। घटमानयेत्यादौ घटकर्मत्वयो: कर्मत्वानयनयोश्च तात्पर्याविषयकालीकसंसर्गज्ञानपूर्वकत्वसिद्धिप्रयुक्तस्यार्थान्तरस्य वारणाय संसर्गे तात्पर्यविषयत्वं विशेषणमिति भाव:। पदार्थे स्मारितत्वविशेषणस्य प्रयोजनमित्थमुक्तम् मुक्तावलीप्रभायाम्- "नैयायिकमते घटमित्यादिवाक्यजन्ये आधेयतासम्बन्धेन घटप्रकारककर्मत्वविशिष्यकशाब्दबोधे 'घटमिति वाक्यम् घटपदार्थंप्रकारकाधेयत्वसंसर्गकाम्पदार्थविशेष्यकप्रतीतीच्छया उच्चरितम्' इत्याकारकं पदार्थत्वेन पदार्थावगाहितात्पर्यज्ञानमेव कारणम्। तथा चाम्पदार्थविशेष्यकाधेयतासंसर्गकघटपदार्थप्रकारकज्ञानस्यापि तात्पर्यविषयपदार्थसंसर्गज्ञानरूपतया तादृशज्ञानपूर्वकत्वसिद्धिमादायार्थान्तरम्। कर्मंत्वम् आधेयतासम्बन्धेन घटविशिष्टमिति घटत्वावच्छिन्नघटीयत्वेनाधेयतासंसर्गकज्ञानस्यैवाभिमतत्वात्। अत:स्मारितत्वं पदार्थविशेषणम् पदनिरूपितवृत्तिज्ञानजन्योपस्थितिविषयतावच्छेदकत्वोपलक्षितधर्मावच्छिन्न इत्यर्थ:। एवं चाम्पदार्थ: 
आधेयत्वसम्बन्धेन घटपदार्थविशिष्ट इति ज्ञानस्य घटपदार्थत्वविशिष्टीयत्वेन आधेयतासंसर्गावगाहित्वेऽपि निरुक्तविषयतावच्छेदकत्वोपलक्षितघटत्वाद्यवच्छिन्नीयत्वेन आधेयत्वानवगाहित्वान्नार्थान्तरप्रसक्ति:" इति। दिनकर्यामपि - "तात्पर्यज्ञाने इतरपदार्थस्येतरपदार्थत्वेन प्रवेशात् घटत्वादिना स्मृतस्य संसर्गोन सिध्येत् अत: समारितेति" इति सङ्क्षिप्योक्तमत्रानुसन्धेयम्। आकाङ्क्षादिरहिते 
पदकदम्बक इति। घट: कर्मत्वम् आनयनं कृतिरित्यादौ। कार्यवैलक्ष्ण्यानुरोधेनेति। कार्यमत्रानुव्यवसय: अनुमितिस्थले अनुमिनोमीत्याकारक: शाब्दबोधस्थपले
शब्दात् प्रत्येमीत्येकारक:। अथ वा कार्यं अनुमिति: शाब्दबोधश्च तयोर्विंलक्षणत्वानुसारेणेत्यर्थ:।
दीपिका
अर्थापत्यादीनां प्रमाणान्तरत्वनिरास:
       ननु अर्थापत्तिरपि प्रमाणान्तरमस्ति, 'पीनो देवदत्तो दिवा न भुङ्क्ते' इति दृष्टे श्रुते वा पीनत्वान्यथानुपपत्त्या रात्रिभोजनं अर्थापत्त्या कल्प्यत इति चेत् - न। 'देवदत्तो रात्रौ भुङ्क्ते दिवाऽभुञ्जानत्वे सति पीनत्वात्' इत्यनुमानेनैव रात्रिभोजनस्य सिद्धत्वात्। शतेपञ्चाशदिति सम्भवोऽप्यनुमानमवे। 'इह वटे यक्ष्ास्तिष्ठति' इत्यैतिह्यमपि अज्ञातमूलवक्तृकशब्द एव। चेष्टापि शब्दानुमानद्वारा व्यवहारहेतुरिति न प्रमाणान्तरम्। तस्मात् प्रत्यक्षानुमानोपमानशब्दा: चत्वार्येव प्रमाणानि।
इति दीपिकायां शब्दपरिच्छेद:
प्रकाशिका
       मीमांसक: शङ्कते - नन्विति। 'दिवा न भुङ्क्ते' इत्यर्थे दृष्टे - प्रत्यक्षतो ज्ञाते, श्रुते - शब्दादवगते। एतेन दृष्टार्थापत्ति: श्रुतार्थापत्तिश्चेत्यर्थापत्तिद्वैविध्यं सूचितम्। पीनत्वान्यथानुपपत्त्येति। पीनत्वस्यरात्रिभोजनं विनाऽनुपपत्त्येत्यर्थ:। अत्रेदमवधेयम् - यद्विना यदनुपपन्नं तत्तदुपपादकमिति रात्रिभोजनमुपपादकम्, पीनत्वमुपपाद्यम्, उपपादकज्ञानं फलम्, उपपाद्यज्ञानं करणम्। फलकरणयोरर्थापत्तिशब्दो वर्तते। फले 'अर्थस्य आपत्ति: कल्पना' इति व्युत्पत्त्या। करणे तु 'अर्थस्य आपत्ति: कल्पना यस्मात्' इति व्युत्पत्त्येति। व्यतिरेक्यनुमानेनैव गतार्थत्वात् अर्थापत्ते: प्रमाणान्तरत्वं अनुचितमिति समाधत्तेदेवदत्त इति। दिवामात्रभोजिनि पींने व्यभिचारवारणाय सत्यन्तम्। अहोरात्राभोजिन्यपींने व्यभिचारवारणाय विशेष्यम्। तच्च योगाद्यजन्यपीनत्वपरम्। तेन भोजनशून्ये योगिनि पीने न 
व्यभिचार:।
       सम्भवैतिह्ययोरतिरिक्तप्रमाणत्वं वदतां पौराणिकानां मतं दूषयति - शते पञ्चाशदित्यादिना। अनुमानमेवेति। अनुमानमेव, न तु प्रमाणान्तरमित्यर्थ:। शतवानित्युक्ते पञ्चाशद्वानिति ज्ञानं सम्भवति तस्यानुमानेनैव निर्वाहात्। शतस्य पञ्चाशद्व्याप्यत्वादिति भाव:। अज्ञातमूलेति। विशिष्यानिश्चितप्रथमवक्तृक: शब्द: न तु प्रमाणान्तरमित्यर्थ:। तादृशशब्दस्य यथार्थत्वे शब्दप्रमाणमध्येऽन्तर्भाव:। अन्यथा तु अप्रमाणमेवेति हृदयम्। नन्वनया चेष्टया अयमर्थो बोद्धव्य इति सङ्केतितचेष्टया विजातीयप्रमाजननात् चेष्टाया अपि प्रमाणान्तरत्वं इति वदन्तं निरस्यति - चेष्टापीति। शब्दानुमानद्वारेति। शब्दद्वारा अनुमानद्वारा वा, न तु स्वातन्त्र्येणेत्यर्थ:। चेष्टया कल्पितस्य शब्दस्य प्रमापकत्वे गौरवात् अनुमानानुसरणम्। व्यवहारेति। प्रमात्मकज्ञानेत्यर्थं:। उपसंहरति - तस्मादिति। 
इति प्रकाशिकायां शब्दपरिच्छद:
बालप्रिया
       इत्यर्थ इति। दिवा भोजनाभावरूपेऽर्थे इत्यर्थ:। दृष्टार्थापत्तिरिति। प्रत्यक्षतो ज्ञातस्य दिवा अभञ्जाननिष्ठस्य पीनत्वस्य यमर्थं रात्रिभोजनाख्यं विनाऽनुपपत्ति: तस्य रात्रिभोजनाख्यस्यार्थस्य कल्पनं दृष्टार्थापत्ति:। श्रुतस्य 'पीनां देवदत्तो दिवा न भुङ्क्ते' इत्यादिवाक्यादवगतस्य पीनत्वस्य यमर्थं विनाऽनुपपत्ति: तस्य रात्रिभोजनस्य कल्पनं श्रुतार्थापत्ति:। नन्वर्थापत्तिप्रमिते: अर्थापत्तिप्रमाणस्य च किं लक्षणम्। न हि तल्लक्षणमविज्ञाय तत्प्रमाणान्तरत्वविचार: कर्तुं शक्य इत्यत आह - अत्रेदमवधेयमित्यादि। यद्विना रात्रिभोजनं विना यदनुपपन्नं पीनत्वमनुपपन्नम्। तत् रात्रिभोजनं तदुपपादकं पीनत्वस्योपपादकम्। उपपाद्यज्ञानेन उपपादकज्ञानमर्थापत्तिरूपा प्रमिति:। उपपाद्यस्य पीनत्वस्य ज्ञानेन उपपादकस्य रात्रिभोजनस्य ज्ञानं भवति इति 
समन्वय:। न च उपपाद्यज्ञानविषयको योऽनुव्यवसाय: पीनत्वमहं 
जानामीत्याकारक: तस्यापि उपपाद्यज्ञानविषयको योऽनुव्यवसाय: पीनत्वमहं जानामीत्याकारक: तस्यापि उपपाद्यज्ञानजन्यत्वात् तत्रातिव्याप्तिरिति वाच्यम्। उपपाद्यज्ञानत्वेनोपपाद्यज्ञानजन्यत्वस्य विवक्षितत्वात्। अनुव्यवसायात्मकमानसप्रत्यक्षस्य विषयविधया उपपाद्यज्ञानजन्यत्वेऽपि उपपाद्यज्ञानत्वेन तज्जन्यत्वाभावात् नातिव्याप्ति:। तथा चोपपाद्यविषयकज्ञानत्वावच्छिन्नजनकतानिरूपितजन्यताशालिज्ञानत्वमर्थापत्तिप्रमाया: लक्षणम् इत्युक्तं भवति। तादृशज्ञानकरणत्वमर्थापत्तिप्रमाणस्य लक्षणम्। फलकरणयोरिति। प्रमितौ प्रमाणे चेत्यर्थ:। व्यतिरेक्यनुमानेनैवेति। "देवदत्तो रात्रौ भुङ्क्ते दिवा अभुञ्जानत्वे सति पीनत्वात् यो रात्रौ न भुङ्क्ते स दिवा अभुञ्जानत्वे सति पीनो न भवति यथा रात्रौ दिवा चाभुञ्जान: कृशो महर्षि: न तथा चायम् तस्मान्न तथा" इति प्रयोगोऽत्र विवक्षित:। केचितु - यो दिवा अभुञ्जानत्वे  सति पीन: स: रात्रौ भुङ्क्ते यथा प्रतिनक्तमात्रं भुञ्जानो यज्ञदत्त: इत्यन्वय्यनुमानेनाप्यर्थापत्तेर्गंतार्थतामाहु:। सत्यन्तामिति। सत्यन्तानुपादाने रात्रिभोजनरूपसाध्याभाववति दिवामात्रभोजनकर्तरि पीने यज्ञदत्ते पीनत्वरूपहेतुसत्वात् व्यभिचार:। तद्वारणाय दिवा अभुञ्जानत्वे सतीति विशेषणम्। दिवा भुञ्जानत्वमेव यज्ञदत्तेऽस्तीति न व्यभिचार:। अहोरात्राभोजिनीति। तथा च पीनत्वादिति विशेष्यानुपादाने देवदत्तो रात्रौ भुङ्क्ते दिवा अभुञ्जानत्वादित्येव हेतु: स्यात्। तथा सति यस्तापस: दिवापि न भुङ्क्ते रात्रावपि न भुङ्क्ते अत एव कृश: तस्मिन् रात्रिभोजनरूपसादध्याभाववति दिवा अभुञ्जानत्वरूपहेतुसत्वात् तत्र व्यभिचार:। तद्वारणाय पीनत्वादिति। तस्मिंस्तापसे च पीनत्वाभावात् न व्यभिचार:। नन्वेवमपि यो योगी न भुङ्क्ते अथापि योगमाहात्म्यात् पीनो भवति, तस्मिन् रात्रिभोजनकर्तृत्वरूपसाध्याभाववति दिवा अभुञ्जानत्वे सति पीनत्वरूपहेतुसत्वात् व्यभिचार इत्याशङ्क्याह - तच्च योगाद्यजन्यपीनत्वपरमिति तथा च योगिनि यत् पीनत्वं तत् योगजन्यमिति योगजन्यपीनत्वाभावात् न व्यभिचार इति भाव:।
       शतवानित्युक्त इत्यादि। शतसङ्रव्याकब्राह्यणाधिकरणे अधिवेशने 
पञ्चाशत्सङ्रव्याकब्राह्मणा: सन्ति न वेति सन्देहानन्तरं शतत्वसङ्रव्यावत: समूहस्य पञ्चाशत्सङ्रव्यावद्घटितत्वेन शतवस्त्वधिकरणे पञ्चाशद्वस्तुसम्भव इत्याकारकज्ञानरूपात् सम्भवप्रमाणात् इह पञ्चाशत् ब्राह्मणा: सन्तीति निर्णयात्मकप्रमित्त्युत्पत्या सम्भवोऽपि प्रमाणान्तरमिति केचित्। तन्न - इदमधिवेशनं पञ्चाशद्ब्राह्मणवत् शतब्राह्मणवत्वात् यत् शतसङ्ख्याकवस्तुमत् तत् पञ्चाशत्सङ्रव्याकवस्तुमत् यथा शतघटाधिकरणं भूतलम् इति सामान्यमुखव्याप्तिपरामर्शजन्यानुमितिरूपैव सम्भवात्मिका प्रमिति:, अतो न सम्भव: प्रमाणान्तरमिति भाव:। शतस्य पञ्चाशव्द्याप्यत्वादिति। यत्र शतसङ्व्याकपदार्था: तत्र पञ्चाशत्सङ्ख्याकपदार्था इति व्याप्ति:।
       शब्दद्वारेति। यथा लिपिदर्शनं शब्दस्मृतिं जनयित्वा शाब्दबोधं प्रयोजयतीति परम्परया कारणत्वेऽपि करणत्वाभावात् न प्रमाणम्, तथा चेष्टापि द्वित्वबोधकशब्दस्मृतिद्वारा द्वित्वादिबोधप्रयोजिका न तत्करणमिति न प्रमाणमिति भाव:। अनुमानद्वारेति। चेष्टमानस्याभिप्रायविशेषानुमानद्वारेत्यर्थ:। अयं द्वित्वबोधतात्पर्यवान् द्वित्वबोधकत्वाविनाभूतविलक्षणचेष्टावत्वादित्यनुमानाकारो विवक्षित:। ननु व्यवहारहेतुरित्यत्र व्यवहारपदस्य प्रवृत्तिपरत्वे तद्धेतुत्वं द्वित्वादिज्ञान एवास्ति न तु परम्परया ज्ञानजनकचेष्टायामित्याशङ्क्य व्यवहारपदं प्रमापरतया व्याचष्टे - प्रमात्मकज्ञानेत्यर्थ इति। व्यवह्रियते अनेनेति व्युत्पत्या व्यवहारपदं प्रकृते प्रमात्मकज्ञानार्थकमित्यर्थ:।
इति तर्कसङ्ग्रहदीपिकाप्रकाशिकाव्यारव्यायां बालप्रियायां शब्दपरिच्छेद:
***o***
प्रामाण्यवाद:
---o---
दीपिका
तत्र विप्रतिपत्तिप्रदर्शनम्
       ज्ञानानां तद्वति तत्प्रकारकत्वं स्वतोग्राह्यं परतो वेति विचार्यते। तत्र 
विप्रतिपत्ति: - ज्ञानप्रामाण्यं तदप्रामाण्याग्राहकयावज्ज्ञानग्राहकसामग्रीग्राह्यं न वा इति। अत्र विधिकोटि: स्वतस्त्वम् निषेघकोटि: परतस्त्वम्।
प्रकाशिका
       प्रमाणप्रसङ्गात् प्रमात्वस्य परतो ग्राह्यत्वं व्यवस्थापयिष्यन् आह - ज्ञानानामिति। षष्ट्यर्थ आधेयत्वम्। तस्य चान्वय: तद्वति तत्प्रकारकत्वे। तच्च तद्वद्विशेष्यकत्वावच्छिन्नतत्प्रकारकत्वम्। तच्छब्दार्थोघटत्वादिरूप:। स्वतोग्राह्यमिति। ज्ञानग्राहकसामग्रीजन्यग्रहविषय इत्यर्थ:। परत इति। ग्राह्यमित्यनुषज्यते। अनुमानादिजन्यग्रहविषय इत्यर्थ:। तत्र - विचारे। प्रयोजकत्वं सप्तम्यर्थ: विप्रतिपत्तावन्वेति। कथं तस्या: विचारप्रयोजकत्वमिति चेत् - अत्र वदन्ति। विरुद्धार्थप्रतिपादकवाक्यद्वयं हि विप्रतिपत्ति:। तया अप्रामाण्यशङ्काकबलिततत्तद्वाक्यार्थबोधद्वारा मध्यस्थस्य संशयो जन्यत इत्येकतरकोटिनिश्चयाय न्यायप्रयोगादिरूपो विचार:। एवं च विचारोपयोगिसंशयजनन्या विप्रतिपत्तेर्विचारोपयोगित्वमक्षतमिति। ज्ञानप्रामाण्यमिति पक्षनिर्देश:। अत्र तद्वति तत्प्रकारकज्ञानत्वरूपमेव प्रामाण्यं पक्ष:, न तु प्रमितिकरणत्वरूपम् इति
तात्पर्यग्राहकं ज्ञानपदम्। वस्तुतस्तु तद्वति तत्प्रकारकत्वस्य घटत्वपटत्वादिरूपार्थभेदेन भिन्नतया कस्यापि प्रामाण्यस्य यावज्ज्ञानग्राहकसामग्रीग्राह्यत्वं न सम्भवति इत्यतो यद्धर्मघटितप्रामाण्यं यदा पक्ष: तदा तद्धर्मप्रकारकज्ञानग्राहकयावद्ग्राह्यत्वमेव साधनीयम्। न तु सामान्यतो ज्ञानग्राहकयावद्ग्राह्यत्वमिति तात्पर्यग्राहकं ज्ञानपदम्। तदप्रामाण्येत्यादि। तदप्रामाण्याग्राहिका यावती ज्ञानग्राहिका सामग्री तज्जन्यग्रहविषयो न वेत्यर्थ:। तादृशग्रह: गुरुमते व्यवसाय:। मुरारिमिश्रमते अनुव्यवसाय:। भाट्टमते च ज्ञाततालिङ्गकानुमिति:। अत्र गुरुमते सर्वस्मिन्नेव ज्ञाने मितिमातृ-मेय-एतत्त्रयं भासते। तन्मते 'घटत्वेन घटं अहं जानामि' इत्याकारकस्यैव व्यवसायस्य उत्पत्ते:। एवं च व्यवसायस्य स्वप्रकाशात्मकतया स्वेनैव स्वगतप्रामाण्यस्य ग्रहणात् भवति प्रामाण्यस्य स्वतोग्राह्यत्वम्। विशिष्टबुद्धिं प्रति विशेषणज्ञानस्य कारणताया: 
तैरनङ्गीकारात् अनुपस्थितस्यापि प्रामाण्यस्य भानसम्भवात्। मिश्रमते 'अयं घट:' इत्याकारकज्ञानानन्तरं 'घटत्वेन घटमहं जानामि' इति ज्ञानविषयकलौकिकमानसमुत्पद्यते, तेन प्रामाण्यस्य ग्रहणम्। भट्टमते तु ज्ञानस्यातीन्द्रियतया ज्ञाततालिङ्गकानुमितेरेव प्राथमिकज्ञानग्रहरूपतया तया प्रामाण्यं गृह्यते। अनुमानप्रयोगस्तु - घट: घटत्ववद्विशेष्यकघटत्वप्रकारकज्ञानविषय: घटत्वप्रकारकज्ञाततावत्त्वात् यन्नैवं तन्नैवम् इति। ज्ञातता च सविषयको ज्ञानजन्य: अतिरिक्त पदार्थ इति मतविवेक:।
बालप्रिया
       एतावता प्रबन्धेन चत्वारि प्रमाणानि निरूपितानि। एवं च प्रमाणे ज्ञाते 1तद्घटकस्य प्रमात्वस्योपस्थिति: भवतीति स्मृतस्योपेक्षानर्हत्वरूपप्रसङ्गसङ्गत्या प्रमात्वविषयकं विचारं प्रवर्तयतीत्याह प्रमाणप्रसङ्गादिति। प्रमाणनिरूपितप्रसङ्गसङ्गत्येत्यर्थ:। व्यवस्थापयिष्यन्निति। परमतनिराकरणपूर्वकं साधयिष्यन् इत्यर्थ:। षष्ट्यर्थ आधेयत्वमित्यादि। तथा च अयं घट इत्यादिज्ञाननिष्ठं घटत्ववद्विशेष्यकत्वावच्छिन्नघटत्वप्रकारकत्वादिरूपप्रमात्वं स्वतोग्राह्यं परतो वेति विचार्यत इत्यर्थ:। इच्छादिनिष्ठप्रमात्वस्य मीमांसकैरपि परतोग्राह्यत्वस्वीकाकरात् तत्र विवादो नास्तीति तस्य विचारोऽनावश्यक इति सूचनाय ज्ञाननिष्ठमिति प्रमात्वे विशेषणमुपात्तम्। 
----------------------------------------
1. तद्धटकस्येति। प्रमात्वविशिष्टप्रमाजनकस्य प्रमाणशब्दार्थत्वादिति भाव:।
----------------------------------------
सकलज्ञानसाधारणमेकं प्रमात्वं नास्ति, जात्यतिरिक्तस्य घटत्वादिविषयघटितस्य तस्य प्रतिज्ञानं भिन्नत्वादिति सूचनाय ज्ञानानां इति बहुवचनम्। ज्ञानग्राहकेति। ज्ञानविषयकज्ञानजनिका या सामग्री तज्जन्यं यत् ज्ञानं तद्विषय इत्यर्थ:। अस्य समन्वयप्रकार: पश्चाद्भविष्यति। अनुमानादि इत्यादिपदेन आप्तवाक्यरूप: शब्दो गृह्यते। वाक्यद्वयमिति। प्रमात्वं 
स्वतोग्राह्यं इत्येकं वाक्यम्, प्रमात्वं परतो ग्राह्यम् इत्यपरं वाक्यम्। तत्र प्रथमं मीमांसकस्य, द्वतीयं नैयायिकस्य। एतत् परस्परविरुद्धार्थप्रतिपादकवाक्यद्वयं शृण्वत: मध्यस्थस्य प्रथमं अप्रामाण्यशङ्काविषयभूत: तत्तद्वाक्यार्थबोधो जायते, तत: प्रमात्वं स्वतोग्राह्यं वा परतोग्राह्यं वेति संशयो जायते। तत: मध्यस्थस्य प्रथमं अप्रामाण्यशङ्काविषयभूत: तत्तद्वाक्यार्थबोधो जायते, तत: प्रमात्वं स्वतोग्राह्यं वा परतोग्राह्यं
 वेति संशयो जायते। तत: मध्यस्थस्य एकतरकोटिकनिश्चयमुत्पादयितुं न्यायप्रयोगरूपो विचार: क्रियते। तथा च  
न्यायप्रयोगरूपविचारं प्रति मध्यस्थसंशय: कारणम्। मध्यस्थसंशयं प्रति विप्रतिपत्ति: कारणमिति विप्रतिपत्ते: विचारप्रयोजकत्वमिति भाव:। अत्र "विचारो जल्प:, विपरीतोद्भावकपरविजिगीषया न्यायप्रयोगरूप:। जिज्ञासासम्पादनेन तदङ्गस्य तदुपयोगिनो मध्यस्थसंशयस्य जननीर्विप्रतिपत्तीरित्यर्थ" इति गदाधरग्रन्थोऽनुसन्धेय:। दीपिकायां प्रदर्शितं विप्रतिपत्तिवाक्यं तत्तन्मतानुवादरूपं दीपिकाकारस्यैवेत्याहु:। संशयजनन्या इति। संशयजनिकाया इत्यर्थ:।
       ननु ज्ञानप्रामाण्यमिति पक्षनिर्देश इत्युक्तम्। तत्र प्रामाण्यमित्येव पक्षनिर्देशोऽस्तु, ज्ञानपदं किमर्थमित्याशङ्कायामाह-अत्र तद्वतीति। करणार्थकल्युडन्तात् प्रमाणशब्दात् भावेष्वज्ञा निष्पन्नस्य प्रामाण्यशब्दस्य प्रमाकरणत्वमर्थ:। भावार्थकल्युडन्तात् प्रमाणशब्दात् भावेष्यञा निष्पन्नस्य प्रामाण्यशब्दस्य प्रमात्वमर्थ:। प्रकृते च प्रमात्वरूप: प्रामाण्यपदार्थ एव पक्ष:, न तु प्रमाकरणत्वरूप इति सूचनाय ज्ञानपदम्। न च प्रमाकरणत्वमेव पक्षोऽस्त्विति वाच्यम्। तत्र स्वतोग्राह्यत्वरूपसाध्याभावेन बाधात्। न च ज्ञानपदोपादानेन कथं प्रमाकरणत्वव्यावृत्ति:। प्रमाकरणत्वस्य व्याप्तिज्ञानसादृश्यज्ञानादिताननिष्ठत्वात् इति वाच्यम्। ज्ञानस्यैव प्रामाण्यं ज्ञानप्रामाण्यमित्यवधारणस्याभिप्रेतत्वात् ज्ञानमात्रवृत्तिप्रामाण्यं पक्षतयाभिमतम्। प्रमाकरणत्वरूपं प्रामाण्यं तु न ज्ञानमात्रवृत्ति, तस्य 1मन: प्रभृतिवृत्तित्वात्। प्रमात्वरूपं प्रामाण्यं तु ज्ञानमात्रवृत्तीति ज्ञानपदेन प्रमितिकरणत्वव्यवच्छेद 
इत्याशयात्।
       ननु ज्ञानमात्रवृत्तीति विशेषणे दत्तेऽपि व्याप्तिज्ञानादिनिष्ठं यत् अनुमित्यादिप्रमाकरणत्वं तत् ज्ञानमात्रवृत्तीति तद्व्यवच्छेद: कथमिति चेत् - अत्राहु:। विशेष्यतावच्छेदकावच्छेदेन विशेषणान्वयस्यौत्सर्गिकत्वात् प्रकृते प्रमाकरणत्वत्वरूपविशेष्यतावच्छेदकावच्छेदेन ज्ञानमात्रवृत्तित्वान्वयो वाच्य:। प्रमाकरणत्वत्वाक्रान्ते प्रत्यक्षप्रमाकरणत्वे ज्ञानमात्रवृत्तित्वबाधात्। अत: प्रमात्वमेवात्र प्रामाण्यपदार्थ:। तद्वति तत्प्रकारकज्ञानत्वत्वरूपप्रमात्वत्वावच्छिन्ने तु ज्ञानमात्रवृत्तित्वान्वय:। सभ्भवतीति तद्वलात् अत्र प्रमात्वरूपं प्रामाण्यमेव गृह्यत इति।
       ननु प्रामाण्यपदार्थत्वेन प्रामाण्यपदार्थस्य पक्षत्वे भवेदेवं ज्ञानपदसार्थंक्यम्। विशिष्य तद्वति तत्प्रकारकज्ञानत्वस्य पक्षत्वे ज्ञानपदं व्यर्थमित्यतस्तात्पर्यग्राहकतया तत्सार्थक्यमाह - वस्तुत इति। कस्यापि प्रामाण्यस्येति । घटत्ववति घटत्वप्रकारकज्ञानत्वरूपप्रामाण्यस्य तदाश्रयभूतज्ञानग्राहकसामग्रीग्रह्यत्वेऽपि तदनाश्रययावदन्तर्गतपटादिज्ञानग्राहकसामग्रीग्राह्यत्वं नास्तीति बाध: स्यात्। अतो घटत्वघटितं घटत्ववद्विशेष्यकत्वावच्छिन्नघटत्वप्रकारकज्ञानत्वरूपं प्रामाण्यं यदा पक्ष: तदा घटत्वप्रकारकज्ञानग्राहकसामग्रीगाह्यत्वमेव साध्यम्। न तु ज्ञानत्वेन सामान्येन ज्ञानघटितं ज्ञानग्राहकसामग्रीग्राह्यत्वमिति सूचनाय ज्ञानपदमिति भाव:। न तु सामान्यत इति। इदमुपलक्षणम्, धर्मान्तरप्रकारकज्ञानग्राहकयावत्सामाग्रीग्राह्यत्वं न साध्यमिति लाभायेत्यपि बोध्यम्।
----------------------------------------
1. मन: प्रभृतीति। मनस: मानसप्रत्यक्षरूपप्रमाकरणत्वादिति भाव:।
----------------------------------------
       तदप्रामाण्येत्यादि। ज्ञानं यया सामग्र्या ज्ञायते तयैव सामग्र्या ज्ञानगतं प्रमात्वमपि ज्ञायते। ज्ञानविषयकज्ञाने एव ज्ञानगतं प्रमात्वमपि विषय इत्यर्थ:। तत्र प्राभाकरमते ज्ञानं त्रिपुटीरूपमङ्गीक्रियते। त्रिपुटीत्यस्य 
ज्ञातृ-ज्ञेय-ज्ञानैतत्त्रितयविषयकमित्यर्थ:। तन्मते आदौ 'अयं घट' इति व्यवसायात्मकं ज्ञानं तत: 'घटमहं जानामि' इत्यनुव्यवसायात्मकं ज्ञानमिति नाङ्गीक्रियते। अपि तु प्रथमत एव घटमहं जानामीत्याकारकमेव
ज्ञानं जायते, तदवे व्यवसायात्मकम्। तस्मिन् ज्ञाने विषय: घट:, ज्ञाता अहमर्थ:, ज्ञाधात्वर्थज्ञानं चेति त्रयं विषय:। अत एव ज्ञानस्य स्वविषयकत्वरूपं स्वयंप्रकाशत्वम्। तथा च ज्ञानविषयकं स्वात्मकं ज्ञानं स्वगतप्रमात्वमपि विषयीकरोति, यथा ज्ञानगतं ज्ञानत्वमपि विषयीकरोति तद्वत्। ज्ञानत्वविशिष्टज्ञानविषयकत्ववत् प्रमात्वविशिष्टज्ञानविषयकत्वमपि व्यवसायस्य स्वीक्रियते। न च विशिष्टबुद्धौ विशेषणज्ञानस्य कारणत्वात्    
पूर्वमनुपस्थितस्य प्रमात्वस्य कथं भानमिति वाच्यम्। तादृशकारणताया अनङ्गीकारात्। तथा च 
ज्ञानविषयकज्ञानविषयत्वस्यैव स्वतस्त्वरूपतया गुरुमते ज्ञानविषयकं ज्ञानं स्वयमेव तद्विषयत्वं प्रमात्वस्यास्तीति स्वतस्त्वोपपत्ति:।
       मुरारिमिश्राणां मते आदौ अयं घट इति व्यवसायात्मकं ज्ञानम्, तत: घटत्वेन घटमहं जानामीत्यकारक: अनुव्यवसाय:। तस्य घटत्वप्रकारकघटविशेष्यकज्ञानवानित्यर्थ:। तथा च तन्मते ज्ञानविषयकज्ञानमनुव्यवसाय:। तेन ज्ञाने विषयीक्रियमाणे तद्विशेषणतया घटत्वप्रकारकत्वावच्छिन्नघटविशेष्यकत्वरूपं प्रमात्वमपि विषयीक्रियते। अत: ज्ञानविषयकज्ञानविषयत्वरूपस्वतस्त्वोपपत्ति:।
       भाट्टानां मते ज्ञानस्यातीन्द्रियतया ऐन्द्रियकं घटादिज्ञानं ज्ञानविषयकं न भवतीति प्रथमत: अयं घट इत्येव ज्ञानमुदेति। तेन ज्ञानेन घटे ज्ञाततारव्य: कश्चित् सविषयको धर्मो जायते। तया ज्ञाततया ज्ञानमनुमीयते। तथा च ज्ञाततालिङ्गकानुमितिरेव तन्मते ज्ञानविषयकज्ञानम्। तया अनुमित्या ज्ञानगतं प्रमात्वमपि विषयीक्रियत इति ज्ञानविषयत्वरूपस्वतस्त्वोपपत्ति:। 
       1प्राथमिकज्ञानग्रहविषयत्वं स्वतोग्राह्यत्वमिति मतत्रयसाधारणं निर्वाच्यम्। ज्ञानग्रहे प्राथमिकत्वविशेषणात् 
नैयायिकसंमतप्रवृत्त्यादिलिङ्गकानुमित्यात्मकद्वितीयज्ञानग्रहो व्यवच्छिद्यते।
       व्यवसायस्य स्वप्रकाशात्मकतयेति। स्वविषयकतयेत्यर्थ:। ग्रहणादिति। विषयीकरणादित्यर्थ:। ज्ञानविषयकलौकिकमानसमिति। ज्ञानविषयकमात्ममनस्संयोगरूपलौकिकसन्निकर्षजन्यं मानसप्रत्यक्षमित्यर्थ:। इदमेव मानसम् अनुव्यवसाय  इत्युच्यते। तेन प्रामाण्यस्य ग्रहणमिति। तेन मानसप्रत्यक्षेण प्रमात्वस्य विषयीकरणमित्यर्थ:। ज्ञानविषयकमानसप्रत्यक्षनिरूपिता प्रमात्वनिष्ठविषयतेति यावत्। तया प्रमाण्यं गृह्यते - अनुमित्या प्रामाण्यं विषयीक्रियते। घटत्ववद्विशेष्यकेति। तथा चास्यामनुमितौ घटत्ववद्विशेष्यकघटत्वप्रकारकज्ञानं विष्ंय:, ज्ञानविशेषणतया घटत्ववद्विशेष्यकघटत्वप्रकारकत्वरूपप्रमात्वमपि विषय:।
दीपिका
स्वतस्त्वघटकदलप्रयोजनम्
       अनुमानादिग्राह्यत्वेन सिद्धसाधनवारणाय यावदिति। 'इदं ज्ञानं अप्रमा' इति ज्ञानेन प्रामाण्याग्रहात् बाधवारणाय अप्रामाण्याग्राहकेति। 'इदं ज्ञानं अप्रमा' इत्यनुव्यवसायनिष्ठप्रामाण्यग्राहकस्यापि अप्रामाण्याग्राहकत्वाभावात् स्वतस्त्वं न स्यात् अत: तदिति। तस्मिन् ग्राह्यप्रामाण्याश्रये अप्रामाण्याग्राहकेत्यर्थ:। उदाहृतस्थले व्यवसायेऽप्रामाण्यग्राहकस्याप्यनुव्यवसाये तदग्राहकत्वात् स्वतस्त्वसिद्धि:।
प्रकाशिका
       यावत्त्वविशेषणे सत्येव अग्राहकान्तं सार्थकमित्यभिप्रेत्य प्रथमतस्तस्यैव प्रयोजनं दर्शयति - अनुमानेति। प्रामाण्यस्येत्यादि:। सिद्धसाधनेति। नैयायिकमतेऽपि 'इदम् ज्ञानम् प्रमा समर्थप्रवृत्तिजनकत्वात्'
----------------------------------------
1. प्राथमिकेति। प्राथमिकं यत् ज्ञानविषयकज्ञानं तद्विषयत्वमित्यर्थ:। 
----------------------------------------
इत्यनुमानेन 'इदम् ज्ञानम् प्रमा' इत्याप्तवाक्येन च ग्राह्यत्वादिति भाव:। नैयायिकमतेऽपि निषेधे साध्ये बाधवारणायेत्यपि बोध्यम्। यावदितीति। ननु 
सामग्र्यां यावत्त्वविशेषणमयुक्तम्, यावत्सामग्रीजन्यग्रहाप्रसिद्धे:। न हि सर्वाभि: ज्ञानसामग्रीभि: एकं ज्ञानं जन्यते। न च यावती: सामगी: विशिष्योपादाय तत्तज्जन्यग्रहविषयत्वं साध्यत इति वाच्यम्। अनुव्यववायादिसामग्रीणां ताद्रूप्येण निवेशे मतत्रयसाधारण्यानिर्वाहादिति चेत् - न। यतो यावदिति फलतो ग्रहविशेषण्म््। तथा च ज्ञानग्राहकसामग्रीजन्ययावद्ग्रहविषयत्वमिति फलितम्। तत्तद्धर्मप्रकारकज्ञानग्राहकसामग्रीजन्यग्रहत्वव्यापकविषयिताप्रतियोगित्वमिति निष्कर्ष इति सङ्क्षेप:। प्रामाण्याग्रहादिति। व्यवसायनिष्ठेत्यादि:। प्रामाण्याविषयीकरणादित्यर्थ:। अप्रामाण्याग्राहकेतीति। तथा च तादृशज्ञानसामग्र्या: साध्यकोट्यप्रविष्टत्वात् तया प्रामाण्यस्याग्रहणेऽपि न बाध इति भाव:। अनुव्यवसायनिष्ठेत्यादि। तादृशानुव्यवसायनिष्ठं यदप्रामाण्यवद्विशेष्यकत्वविशिष्टाप्रामाण्यप्रकारकत्वरूपप्रामाण्यं तद्ग्राहकस्येत्यर्थ:। 'सामान्ये नपुंसकम्' इति नपुंसकनिर्देश:। स्वतस्त्वं न स्यादिति। यदा निरुक्तप्रामाण्यस्य 
पक्षता, तदा अप्रामाण्याग्राहकप्रामाण्यग्राहकसामाग्र्या एव साध्यकोटौ निवेशनीयतया तादृशसामग्र्या अप्रसिद्धत्वात् तस्य स्वतोग्राह्यत्वं न सिध्येदित्यर्थ:। सप्तमीतत्पुरुषमभिप्रेत्याह - तस्मिन्निति। एतस्यैव विवरणं ग्राह्यप्रामाण्याश्रय इति। यादृशप्रामाण्यं प्रकृतानुमितवुद्धेश्यं तादृशप्रामाण्याश्रयविशेष्यकाप्रामाण्यप्रकारकज्ञानाजनकेति अग्राहकान्तार्थ:। इदं ज्ञानं अप्रमा इत्यनुव्यवसायनिष्ठप्रामाण्यग्राहकसामग्र्या: व्यवसायविशेष्यकाप्रामाण्यग्रहजनकत्वेऽपि अनुव्यवसायविशेष्यकाप्रामाण्यग्रहाजनकत्वात् ज्ञानग्राहकत्वाच्च अप्रामाण्यवद्विशेष्यकत्वादिघटितप्रामाण्यस्य स्वतोग्राह्यत्वसिद्धिरित्याह - उदाहृतस्थल इति। इदं ज्ञानं अप्रमेत्यत्रेत्यर्थ:। अधिकं अस्मदीयमणिदीधितिव्याख्यायामनुसन्धेयम्।
बालप्रिया
       तदप्रामाण्याग्राहकयावज्ज्ञानग्रहकसामग्रीग्राह्यत्वं स्वतस्त्वम् इति 
दीपिकायामुक्तम्। तस्मिन् अप्रामाण्याग्राहिका यावती ज्ञानग्राहिका सामग्री तज्जन्यग्रहविषयत्वमिति तदर्थ:। अप्रामाण्याग्राहकेत्यस्य अप्रामाण्यप्रकारकज्ञानाजनकेत्यर्थ:। तदेकदेशज्ञाने तस्मिन्निति सप्तम्यन्तार्थस्य तद्विशेष्यकत्वस्यान्वय:। तच्छब्देन
यादृशं प्रामाण्यं अनुमित्या ग्राह्यं तादृशप्रामाण्याश्रय उच्यते। तथा च ग्राह्यप्रामाण्याश्रयविशेष्यकाप्रामाण्यप्राकरकज्ञानाजनकज्ञानविषयकज्ञानजनकयावत्सामग्रीजन्यज्ञानविषयत्वं स्वतस्त्वमिति पर्यवसन्नम्। अयं घट: इत्याकारकज्ञाने इदं ज्ञानं प्रमा समर्थप्रवृत्तिजनकत्वात् इत्यनुमित्या ग्राह्यं यत् घटत्ववति घटत्वप्रकारकत्वरूपं प्रमात्वं अस्ति तदाश्रय: अयं घट इति ज्ञानम्, तद्विशेष्यकं यत् अप्रमात्वप्रकारकं ज्ञानं इदं ज्ञानमप्रमेत्याकारकं तदजनिका भवति घटज्ञानविषयकज्ञानजनिका सामग्री, न हि तया घटज्ञानविशेष्यकाप्रमात्वज्ञानं जायत इति। तादृशसामग्रीजन्यं ज्ञानं च ज्ञानविषयकं ज्ञानं पूर्वोक्तरीत्या व्यवसाय-अनुव्यवसाय-अनुमित्यात्मकं मतभेदेन, तद्विषयत्वं प्रमात्वेऽस्तीति समन्वय:। अत्र दलप्रयोजनकथनावसरे प्रथमं यावत्पदस्य प्रयोजनमुक्त्वा तदनन्तरं तदप्रामाण्यग्राहकेत्यस्य प्रयोजनमुक्तं दीपिकायाम्। तत्र प्रथमोपस्थितस्य अग्राहकान्तस्य प्रथमं प्रयोजनमुक्त्वा तदनन्तरमेवानन्तरोपस्थितस्य यावत्पदस्य प्रयोजनकथनं न्याय्यम्। तत्परित्यज्य किमर्थं विपर्ययेण प्रयोजनमुक्तमित्याशङ्कायामाह - यावत्वविशेषणे सत्येवेति। इदं तु द्वयोरपि विशेषणयो: प्रयोजने ज्ञाते सत्येव स्पष्टीकर्तुं शक्यत् इति आदौ तयो: प्रयोजनं प्रतिपाद्यते। अप्रामाण्याग्राहकेति विशेषणानुपादाने यावज्ज्ञानग्राहकसामग्रीग्राह्यत्वं स्वतस्त्वमिति भवेत्। तथा च 'इदं ज्ञानं अप्रमा' इत्याकारकज्ञानमपि ज्ञानविषयकयावज्ज्ञानान्तर्गतं तद्ग्राह्यत्वभप्रमात्व एवास्ति, न तु प्रमात्व इति बाध: स्यात्। तद्वारणाय सामाग्र्यां अप्रामाण्याग्राहकेति विशेषणमुपात्तम्। इदं ज्ञानं अप्रमा इत्याकारको यो ज्ञानग्रह: तज्जनकसामग्री अप्रामाण्यग्राहिकैव भवेत् तादृशग्रहस्याप्रामाण्यविषयकतया तादृशग्रहजनकसामग्र्या: अप्रामाण्यग्राहकत्वावश्यम्भावात्। तथा च तादृशसामग्र्या: 
अप्रामाण्याग्राहकत्वाभावात् अप्रामाण्याग्राहिका ज्ञानग्राहकसामग्री अनुव्यवसायादिसामग्र्येव तज्जन्यानुव्यवसायादिरूपज्ञानग्रहविषयत्वं प्रमात्वे अस्तीति न बाध:। यावत्पदानुपादाने अप्रमात्वाग्राहिका या ज्ञानग्राहकसामग्री इत्यनेन इदं ज्ञानं प्रमा समर्थप्रवृत्तिजनकत्वात् इत्यनुमानरूपां इदं ज्ञानं प्रमा इत्याप्तवाक्यरूपां वा सामग्रीमुपादाय तज्जन्यानुमिति-शाब्दबोधरूपयो: 'इदं ज्ञानं प्रमा' इत्याकारकयो: ज्ञानग्रहयोर्विषयत्वं प्रमात्वे नैयायिकस्याप्यभिमतमिति तत्साधने सिद्धसाधनं स्यादिति तद्वारणाय यावत्पदम्। तथा सति व्यवसायानुव्यवसायादीनामपि यावज्ज्ञानग्रहान्तर्गततया तद्विषयत्वस्य प्रमात्वेऽनङ्गीकारात् न सिद्धसाधनमिति द्वयो: दलयो: प्रयोजनस्थिति:। तत्र यावत्त्वदले सत्येव अप्रामाण्याग्राहकेति सार्थकम्। अन्यथा ज्ञानग्रहकसामग्रीजन्यग्रहविषयत्वं स्वतस्त्वमित्युक्तौ न बाधप्रसक्ति:, ज्ञानग्रहपदेन व्यवसायस्यानुव्यवसायस्य ज्ञाततालिङ्गकानुमितेर्वा ग्रहणेन तद्विषयत्वस्य प्रमात्वे सम्भवात्। तथा च बाधाप्रसक्त्या तद्वारणफलकमग्राहकान्तं व्यर्थं स्यात्। यावत्पदे सति तु 'इदं ज्ञानं अप्रामा' इत्याकारकग्रहस्यापि यावज्ज्ञानग्रहान्तर्गततया तद्विषयत्वं प्रमात्वे नास्तीति बाध: प्रसज्यते, तद्वारकतया चाग्राहकान्तं सार्थकमित्याशयेन यावत्वविशेषणे सत्येव अग्राहकान्तं सार्थकमित्युक्तं प्रमाशिकयामिति।
       निषेधे साध्ये बाधवारणायेति। तदप्रामाण्याग्राहकयावज्ज्ञानग्राहकसामग्रीग्राह्यत्वाभाव: नैयायिकस्य साध्य:।
तत्र यावत्यपदाभावे समर्थप्रवृत्तिजनकत्वलिङ्गकानुमान-आप्तवाक्यग्राह्यत्वात् तदभावरूपसाध्याभावात् बाध: 
तद्वारणाय यावत्पदमिति भाव:। अभावसाध्यकस्थलेपक्षे प्रतियोगिमत्त्वमेव बाध इत्याशयेनेदम्। ननु सामग्र्यामिति। यावत्पदस्य सामग्रीपदविशेषणत्वे यावत्य: ज्ञानग्रहजनकसामग्र्य: तज्जन्यग्रहविषयत्वं साध्यमिति फलति। तथा सति यावत्सामग्रीजन्य: एक: ज्ञानग्रह: अप्रसिद्ध इति साध्याप्रसिद्धि: प्रसज्यते। यत: अनुव्यवसायजनक-व्यवसायजनक-ज्ञाततालिङ्गकानुमितिजनक-समर्थप्रवृत्ति
लिङ्गकानुमितिजनकसामग्रीणां सर्वासामपि प्रत्येकं ज्ञानग्राहकतया तादृशयावत्सामग्रीजन्य: एको ज्ञानग्रहो न भवतीति। सामग्रीणां यावत्वेन न निवेश:, अपि तु विशिष्यैव। तथा च तत्तज्ज्ञानग्रहजनकतत्तत्सामग्रीजन्यतत्तद्ग्रहविषयत्वं स्वतस्त्वमिति परिष्कारेण  
साध्याप्रसिद्धिवारणेऽपि मतत्रयसाधारण्यं न निर्वहतीति शङ्काग्रन्थार्थ:।
       समाधत्ते - यतो यावदिति। ननु ज्ञानग्राहकसामग्रीजन्य यावद्ग्रहविषयत्वस्य साध्यत्वेऽपि पटज्ञानग्राहकसामग्रीजन्ययावद्ग्रहानतर्गतपटज्ञानज्ञानेन घटत्वघटितप्रामाण्यस्याग्रहात् बाधो दुर्वार इत्याशङ्क्य ज्ञानग्राहकेत्यत्र ज्ञाने तद्धर्मप्रकारकत्वविशेषणात् न दोष इति समाधानं विवक्षु: यावत्पदस्य स्वसमभिव्याहृतपदार्थतावच्छेदकव्यापकत्वबोधकत्वव्युत्पत्तिमप्यभिसन्धाय फलितार्थमाह - तत्तद्धर्मेति। यद्धर्मघटितप्रामाण्यं पक्ष: तद्धर्मप्रकारेत्यर्थ:। तथा च घटत्ववद्विशेष्यकत्वावच्छिन्नघटत्वप्रकारकत्वं घटत्वप्रकारकज्ञानग्राहकसामग्रीजन्यग्रहत्वव्यापकविषयितानिरूपकमिति प्रतिज्ञावाक्यम्। घटत्वप्रकारकज्ञानम् अयं घट इत्याकारकज्ञानं तद्विषयकज्ञानजनकसामग्री अनुव्यवसायादिसामग्री तज्जन्यग्रहत्वं यत्र यत्र अनुव्यवसायादौ तत्र घटत्ववद्विशेष्यकघटत्वप्रकारकत्वरूपप्रमात्वनिरूपितविषयितास्ति, तादृशविषयितानिरूपकत्वं च प्रमात्वेऽस्तीति समन्वय:।
       ननु नैयायिकमतेऽपि प्रामाण्यनिरूपितविषयिताया: घटत्ववद्विशेष्यकत्वावच्छिन्नघटत्वनिरूपितप्रकारितात्वेन तादृशग्रहत्वव्यापकत्वाभावेऽपि घटत्वनिरूपितप्राकारितात्वेन अनुव्यवसायादिसामग्रीजन्यग्रहत्वव्यापकत्वात् सिद्धसाधनम्। घटत्ववद्विशेष्यकत्वावच्छिन्नघटत्वनिरूपितप्रकारितात्वेन प्रामाण्यविषयिताया: व्यापकत्वं तु न विवक्षितुं शक्यम्। नैयायिकमते साध्याप्रसिद्धे:। 'घटत्वेन इमं जानामि' इत्याकारकानुव्यवसाये घटत्वनिरूपितप्रकारितात्वेनैव तादृशप्रकारिताया: भानात् न तु 
घटत्ववद्विशेष्यकत्वावच्छिन्नघटत्वप्रकारितात्वेनेत्य शङ्क्याह - सङ्क्षेप इति।
       अत्र घटत्ववति घटत्वप्रकारकत्वं घटत्वप्रकारकज्ञानग्राहकसामग्रीजन्यग्रहनिष्ठाभावप्रतियोगितानवच्छेदकधर्मवद्विषयितानिरूपकमिति प्रतिज्ञा न विवक्षिता, येनोक्तदोष: स्यात्। अपितु घटत्वप्रकारकज्ञानग्राहकसामग्रीजन्यग्रहनिष्ठाभावप्रतियोगिता, घटत्ववद्बिशेष्यकत्वावच्छिन्नघटत्वप्रकारकत्वरूपप्रामाण्यविषयकत्वत्वानवच्छिन्ना इति प्रतिज्ञा विवक्षिता। अतो न साध्याप्रसिद्ध्यादिकमिति भाव:। अधिकं प्रामाण्यवादगादाधर्यां द्रष्टव्यम्।
       दीपिकायाम् इदं ज्ञानमप्रमेति ज्ञानेनेति। तथा च अप्रामाण्याग्राहकेति सामग्रीविशेषणानुपादाने ज्ञानग्राहकसामग्रीजनययावद्ग्रहविषयत्वं स्वतस्त्वमिति स्यात्। तथा सति रजते इदं रजतमिति व्यवसायानन्तरं यत् इदं ज्ञानमप्रमेति भ्रमात्मकं ज्ञानं तस्य ज्ञानग्रहरूपतया तज्जनकसामग्रीजन्ययावद्ग्रहान्तर्गततादृशज्ञानविषयत्वमप्रमात्व एवास्ति न तु प्रमात्वरूपपक्ष इति बाध: स्यात्। तद्वारणाय अप्रामाण्याग्राहकेतिविशेषणम्। अप्रमात्वग्राहाजनकेति तदर्थ:। निरुक्तज्ञानग्रहस्य अप्रमात्वविषयकत्वेन अप्रमात्वग्रहरूपतया निरुक्तज्ञानग्रहजनकसामग्र्या: अप्रमात्वग्रहजनकत्वात् तदजनकत्वं नास्तीति ज्ञानग्रहपदेन 'इदं ज्ञानमप्रमा' इत्याकारको ज्ञानग्रहो न ग्राह्य:, अपि तु 'रजतत्वेन इमं जानामि' इत्यनुव्यवसायादिरेव ग्राह्य: तज्जनकसामग्र्या: अप्रामाण्यग्राहकत्वात् तज्जन्यानुव्यवसायाद्यात्मकग्रहविषयत्वं प्रमात्वेऽस्तीति न बाध इति भाव:।
       प्रकाशिकायाम् व्यवसायनिष्ठेत्यादिरिति। इदं रजतम् इत्याकारकव्यसायनिष्ठं यत् प्रमात्वं रजतत्ववति रजतत्वप्रकारकत्वरूपं तदविषयकत्वादित्यर्थं:। तथा च प्रमात्वे यावदन्तर्गततादृशज्ञानाविषयत्वात् बाध इति भाव:। तादृशज्ञानसामग्र्या इति। इदं ज्ञानं अप्रमा इत्याकारकज्ञानजनकसामग्र्या इत्यर्थ:। साध्यकोट्यप्रविष्टत्वादिति। अप्रमात्वग्राहकत्वेन अप्रामाण्याग्राहकत्वरूपविशेषणानाक्रान्तत्वादिति भाव:।
       तदप्रामाण्यग्राहकेत्यत्र तत्पदस्य दीपिकोक्तं प्रयोजनमेवम् - इदं 
रजतमितिभ्रमात्मकव्यवसायोत्तर-इदं 
ज्ञानम् अप्रमा इत्यावकारकज्ञाननिष्ठस्य अप्रमात्ववति अप्रमात्वप्रकारकज्ञानत्वरूपस्य प्रमात्वस्य अप्रमात्वग्राहकसामग्र्यैव ग्रहणात् अप्रामाण्याग्राहकसामग्रीग्राह्यत्वात्मकस्वतस्त्वबाध: तादृशप्रमात्वे स्यादिति तद्वारणाय तदप्रामाण्याग्राहकेति तत्पदम्। तस्मिन् अप्रामाण्यग्राहकेति तदर्थ:। यादृशप्रमात्वे स्वतस्त्वमिष्यते तादृशप्रमात्वाश्रयविशेष्यकाप्रमात्वप्रकारकज्ञानाजनकेति तदप्रामाण्याग्राहकेत्यस्यार्थ:। इदं ज्ञानं अप्रमा इत्याकारकज्ञाननिष्ठप्रमात्वग्राहकसामग्र्या: इदंज्ञानपदेन विवक्षितं यत् इदं रजतम् इत्याकारकज्ञानं तद्विशेष्यकाप्रमात्वग्राहकत्वेऽपि प्रकृतस्याप्रमात्ववति अप्रमात्वप्रकारकत्वरूपप्रमात्वस्य आश्रयभूतं यत् इदं ज्ञानं अप्रमेत्याकारकज्ञानं तद्विशेष्यकाप्रमात्वप्रकारकज्ञानजनकत्वात् नोक्तदोष इति। इदं ज्ञानं अप्रमेत्यनुव्यवसायनिष्ठेति। ज्ञानविषयकत्वादस्य ज्ञानस्यानुव्यवसायशब्देन व्यपदेश:। अत: जानामीत्याद्याकारकताविरहात् कथमस्यानुव्यवसायत्वमिति नाशङ्कनीयम्।
       ननु विशेष्यभूतसामग्रीपदानुसारेण प्रामाण्यग्राहिकाया अपीति वक्तव्ये कथं प्रामाण्यग्राहकस्यापीत्युक्तं दीपिकायाम् इत्याशङ्क्याह - सामान्ये नंपुसकमिति। (ग्राहकत्वरूप) सामान्यधर्माश्रयविवक्षया तदाश्रयविशेषाविवक्षायां नपुंसकमित्यनुशासनात् अत्र नपुंसकत्वमिति भाव:। निरुक्तप्रामाण्यस्येति। अप्रामाण्यवद्विशेष्यकत्वविशिष्टाप्रामाण्यप्रकारकत्वरूपप्रामाण्यस्येत्यर्थ:। तस्येति। निरुक्तप्रामाण्यस्येत्यर्थ:। न सिध्येदिति। तथा च बाध इति भाव:। स्वतोग्राह्यत्वसिद्धिरिति। तादृशप्रामाण्याश्रयभूत: य: इदं ज्ञानं अप्रमेत्याकारकानुव्यवसाय: तद्विषयकज्ञानजनकसामग्र्या: स्वाश्रयतादृशानुव्यवसायविशेष्यकप्रामाण्यप्रकारकज्ञानाजनकतया तादृशसामग्र्या: प्रसिद्धत्वात् तज्जन्यानुव्यवसायविषयकज्ञानविषयत्वस्य अनुव्यवसायनिष्ठप्रमात्वे सत्वात् न बाध इति भाव:।।
दीपिका
प्रामाण्यज्ञप्तिवादपूर्वपक्ष:
       ननु स्वत एव प्रामाण्यं गृह्यते, 'घटमहं जानामि' इत्यनुव्यवसायेन घटघटत्वयोरिव तत्सम्बनधस्यापि विषयीकरणात् व्यवसायरूपप्रत्यासत्तेस्तुल्यत्वात्। पुरोवर्तिनि प्रकारसम्बन्धस्यैव प्रमात्वपदार्थत्वादिति चेत्---
प्रकाशिका
       इत्थं विप्रतिपत्तिमुपन्यस्य मीमांसकमतमुपन्यस्यति - नन्विति। स्वत एवेत्यादि। घटत्वादिघटितप्रामाण्यं निरुक्तसामग्रीत एव गृह्यत इत्यर्थ:। अप्यर्थकेनैवकारेण अनुमानादिपरिग्रह:। अनुव्यवसायेनेति। इदं च मिश्रमताभिप्रायेण। मतत्रयसाधारण्येन तु प्राथमिकज्ञानग्रहेणेति ध्येयम्। तत्सम्बन्धस्यापीति। घटघटत्वयो: य: सम्बन्ध: तस्यापीत्यर्थ:। ननु अनुव्यवसाये कथं सम्बन्धस्य भानमित्याशङ्क्य यथा घटघटत्वयो: व्यवसायरूपप्रत्यासत्त्या भानम् तथा तत्सम्बन्धस्यापि, व्यवसायरूपप्रत्यासत्तेरविशेषादित्याह - व्यवसायेति। तावता कथं प्रामाण्यस्य भानमत आह - पुरोवर्तिनि प्रकारसम्बन्धस्यैवेति। पुरोवर्तिनि य: प्रकारसम्बन्ध: तद्घटितस्यैवेत्यर्थ:।
       अयमाशय: - नैयायिका अपि अनुव्यवसाये विशेष्यत्वप्रकारत्वयोर्भानमङ्गीकुर्वन्ति, पुरोवर्तिनं घटत्वेन जानामीत्याकारकस्यैव अनुव्यवसायस्य तैरङ्गीकारात्। परन्तु पुरोवर्तिनि घटादौ घटत्वादिरूपप्रकारसम्बन्धभानंनाङ्गीकुर्वन्ति। अतस्तत्र प्रकारसम्बन्धभानस्य व्यवस्थापने किमपि नावशिष्टमिति प्रामाण्यस्य भानं सिध्यति, अनुपस्थितयोरपि विशेष्यत्वप्रकारत्वयोर्भानस्य सर्वसंमतत्वादिति।
बालप्रिया
       घटत्वादिघटितप्रामाण्यमिति। घटत्ववद्विशेश्यकत्वावच्छिन्नघटत्वप्रकारकत्वरूपं प्रामाण्यं तदाश्रयज्ञानग्राहकसामग्र्यैव गृह्यत इत्यर्थ:। अयं घट 
इत्याकारकव्यवसायविषयकं यत् ज्ञानं घटमहं जानामीत्याकारकं तस्मिन् अहमर्थ: आत्मा ज्ञानं च आत्ममनस्संयोगेन मनस्संयुक्तसमवायेन च भासेते इति तदंशे लौकिकत्वम्। घटघटत्वयोस्तु ज्ञानलक्षणया प्रत्यासत्त्या भानम्। तादृशानुव्यवसायात् पूर्वं अयं घट इत्याकारकव्यवसायस्य सत्त्वात् व्यवसायस्य घटघटत्वोभयविषयकत्वात्। तथा च घटघटत्वविषयकव्यवसायात्मकज्ञानलक्षणसन्निकर्षेंण यथा वा 'घटमहं जानामि' इत्यनुव्यवसाये घटघटत्वयोर्भानम्,  
तथैव घटघटत्वयो: य: सम्बन्ध: समवायरूप: तस्यापि भानमावश्यकम्। व्यवसाये तस्यापि भानेन व्यवसायात्मकसन्निकर्षात् तत्सम्बन्धभानस्यावश्यम्भावात्। न च घटघटत्वसम्बन्धो भासताम्, तावता प्रमात्वाभानात्                                  
प्रमात्वस्य ज्ञानविषयकग्रहविषयत्वारव्यं स्वतस्त्वं कथं सिध्येदिति वाच्यम्। पुरोवर्तिनि प्रकारसम्बन्धस्यैव प्रमात्वपदार्थत्वात् सम्बन्धभानस्यैव प्रमात्वभानरूपत्वात्। एतदेव कथमिति चेत् - श्रूयताम् - ज्ञानस्य प्रामाण्ये विशोध्यमाने विषयतथात्व एव तत्पर्यवस्यति। विषयो यादृशधर्मवत्तया व्यवसाये भासते तादृशधर्मसम्बन्ध एव विषयस्य तथात्वम्, तदेव च प्रमात्वमिति तस्यानुव्यवसायेन विषयीकरणात् प्रमात्वस्य स्वतोग्राह्यत्वमिति मीमांसकाशय:। स एव दीपिकायां प्रकाशिकायां चानूदित इति। यद्यपि अर्थंतथात्वस्य विषयनिष्ठस्य ज्ञानगतप्रमात्वरूपत्वं न सम्भवतीति तद्वन्निष्ठविशेष्यतानिरूपकत्वे सति तन्निष्ठप्रकारताशालिज्ञानत्वमेव प्रमात्वं वाच्यमिति शङ्का अवतरति, तथापि नैयायिकै: पुरोवर्तिनिष्ठविशेष्यतानिरूपकत्वे सति रजतत्वनिष्ठप्रकारतानिरूपकत्वमनुव्यवसाये भासत इति स्वीक्रियते। तत्र विंशेष्यताप्रकारतयोरनुपस्थितयोऽपि भानम्। पुरोवर्तिरजतत्वयो: व्यवसायरूपप्रत्यासत्या भानम्, पुरोवर्तिनि रजतत्ववत्वं न भासते इत्यङ्गीक्रियते। मीमांसकास्तु व्यवसायरूपप्रत्यासत्तिसाम्यात् रजतत्ववत्वमपि भासत इति निरूप्य तद्घटितप्रमात्वं अनुव्यवसायेन विषयीक्रियत इति 
निरूपयन्तीति विशेष:। पुरोवर्तिनं घटत्वेन जानामीत्याकारकस्येति। पुरोवर्तिनिष्ठविशेष्यतानिरूपकघटत्वनिष्ठप्रकारतानिरूपकज्ञानवानहमित्यर्थ:।
दीपिका
प्रामाण्यज्ञप्तिवादसिद्धान्त:
       स्वत:प्रामाण्यग्रहे 'जलज्ञानं प्रमा न वा' इत्यनभ्यासदशायां प्रमात्वसंशयो न स्यात्। अनुव्यवसायेन प्रामाण्यस्य निश्चितत्वात्। तस्मात् स्वतोग्राह्यत्वाभावात् परतो ग्राह्यत्वमेव। तथाहि - प्रथमं जलज्ञानानन्तरं प्रवृत्तौ सत्यां जललाभे सति पूर्वोत्पन्नं जलज्ञानं प्रमा समर्थप्रवृत्तिजनकत्वात् यन्नैवं तन्नैवं, यथा अप्रमा इति व्यतिरेकिणा प्रमात्वं निश्चीयते। द्वितीयादिज्ञानेषु पूर्वज्ञानदृष्टान्तेन तत्सजातीयत्वलिङ्गेन अन्वयव्यतिरेकिणापि गृह्यते।।
प्रकाशिका
       जलज्ञानमित्यादि। जलज्ञानं प्रमा न वा इत्याकारक:। अनभ्यासदशायाम् - प्राथमिकजलज्ञानग्रहोत्तरदशायाम्। अनुभवसिद्ध: प्रमात्वसंशयो न स्यादित्यर्थ:। निश्चितत्वादिति। तद्वत्तानिश्चयस्य तदभाववत्ताज्ञानं प्रति प्रतिबन्धकत्वादिति भाव:। अत्र 'ज्ञातो घट' इति प्रतीते: ज्ञानविषयताविषयकत्वकल्पनेनैव निर्वाहे अतिरिक्तज्ञातता न कल्पनीया गौरवात् मानाभावाच्च इति तन्निरसनप्रकारो
बोध्य:। तस्मादिति। अनभ्यासदशायां संशयानुभवादित्यर्थ:। एतस्य स्वतोग्राह्यत्वाभावेऽन्वय:। परतीग्राह्यत्वमिति। प्रामाण्यस्यानुमानादिति एव ग्राह्यत्वमित्यर्थ:। प्रवृत्तौ सत्यामिति।
       एतेन मीमांसकैरभ्युपगतायां प्रामाण्यनिश्चयस्य प्रवृत्तिहेतुतायां व्यभिचारो दर्शित:। न च निष्कम्पप्रवृत्तावेव प्रामण्यनिश्चस्य हेतुता, सकम्पप्रवृत्तौ तु प्रमाण्यसंशयस्य, निष्कम्पत्वं सकम्पत्वं च विषयिताविशेष: एवं च तत्र सकम्पप्रवृत्त्यङ्गीकारेऽपि प्रामाण्यनिश्चयस्य हेतुतायां कथं व्यभिचार इति वाच्यम्, तथापि यत्र प्रामाण्यस्याप्रामाण्यस्य वा ज्ञानं नासीत्, आसीच्च केवलजलादिज्ञानं तत्र प्रवृत्तिप्रदर्शनेन प्रामाण्यसंशयहेतुतायां 
व्यभिचारस्य दुर्वारत्वात्। न चैवं जलादिज्ञाने अप्रामाण्यनिश्चकाले प्रवृत्ति:स्यादिति शङ्कनीयम्। अगृहीताप्रामाण्यकजलादिज्ञानत्वेन, तद्धेतुतास्वीकारेण अदोषादिति सङ्क्षेप:। जललाभे सतीति। एतावता वक्ष्यमाणस्य प्रामाण्यव्यवस्थापकहेतो: स्वरूपासिद्धिशङ्का निराकृता। इदानीं पक्षस्यासत्त्वादाह - पूर्वोत्पन्नमिति। समर्थेति। तद्वद्विशेष्यकतत्प्रकारकेत्यर्थ:। अन्वय्युदाहरणासम्भवात् व्यतिरेक्युदाहरणं सदृष्टान्तमाह - यन्नैवं तन्नैवमिति। यदप्रमा तत्समर्थप्रवृत्यजनकमित्यर्थ:। व्यतिरेकिणा - व्यतिरेकव्याप्तिमता। निश्चीयते - अनुमीयते। द्वितीयादिज्ञानेषु - द्वितीयादिजलज्ञानेषु। तत्सजातीयत्वलिङ्गेन - पूर्वज्ञानसजातीयत्वरूपलिङ्गेन। समर्थप्रवृत्तिजनकत्वेनेति यावत्। गृह्यत इति। प्रामाण्यमनुमीयत इत्यर्थ:।
बालप्रिया
       प्राथमिकजलज्ञानग्रहोत्तरदशायामिति। प्राथमिकं यत् जलज्ञानं तद्विषयको यो ग्रह: जलमहं 
जानामीत्याकारक: तदुत्तरकाले इत्यर्थ:। तथा च प्राथमिकजलज्ञानग्रहे यदि जलज्ञाननिष्ठं प्रमात्वमपि गृहीतं तर्हि
जलज्ञानं प्रमा न वेति जलज्ञानधर्मिकप्रमात्वसंशयो न स्यात्, जलज्ञानधर्मिकप्रमात्वनिश्चयात्मकप्रतिबनधकसत्वादिति भाव:। जातु जलाशये जलमालोक्य तत्र विहितस्नानपानादे: पुंस: परदिने मध्याह्ने दूरात् तत्र यज्जलदर्शनं तत् द्वितीयं जलज्ञानं अभ्यासदशापन्नमित्युच्यते। तस्य गृहीतप्रामाण्यकपूर्वज्ञानसजातीयत्वानुसन्धानेन इदं ज्ञानं प्रमा न वा इति संशयस्य न प्रसक्तिरिति पर्यालोच्य प्राथमिकजलज्ञानग्रहोत्तरमित्युक्तम्। तदभाववत्ताज्ञानं। प्रमात्वसंशये प्रमात्वाभावकोटेरपि भानेन तदंशज्ञानं प्रति प्रमात्वनिश्चयस्य प्रतिबन्धकत्वादित्यर्थ:। तन्निरसनप्रकार इति। ज्ञाततानिरासप्रकार इत्यर्थ:।
       एतेनेति। प्राथमिकजलज्ञानानन्तरमेव प्रवृत्तिरिति कथनेनेत्यर्थ:। मीमांसकैरभ्युपगतायामिति। कस्मिंश्चित् विषये ज्ञाते सति जाते ज्ञाने प्रामाण्यनिश्चयं विना विषये प्रवृत्ति: न भवतीति तद्विषयकप्रवृत्तिं प्रति 
तद्विषयकज्ञानधर्मिकप्रामाण्यनिश्चय: कारणमिति मीमाँसका: वदन्ति। तन्न युक्तम्। जलज्ञानानन्तरं इदं ज्ञानं प्रमा इत्याकारकजलज्ञानधर्मिकप्रामाण्यनिश्चयं विनापि प्रवृत्तेरूत्पत्त्या व्यतिरेकव्यभिचारादिति। भाव:। न च निष्कम्पेति। प्रवृत्तिर्द्विविधा - निष्कम्पा सकम्पा चेति। उत्कटा प्रवृत्ति: निष्कम्पा, अनुत्कटा प्रवृत्ति: सकम्पा। उत्कटत्वानुत्कटत्वे प्रवृत्तिगतौ विषयिताविशेषौ। तत्र तद्विषयिणीं उत्कटप्रवृत्ति प्रति तद्विषयकज्ञाने प्रामाण्यनिश्चय: कारणम्, तद्विषयकानुत्कटप्रवृत्तिं प्रति तु प्रामाण्यसंशय: कारणम्। प्रामाण्यनिश्चयस्य निष्कम्पप्रवृत्तित्वं कार्यतावच्छेदकम्, प्रामाण्यसंशयस्य सकम्पप्रवृत्तित्वं कार्यतावच्छेदकम्। यत्र जलज्ञानानन्तरं तत्र प्रामाण्यनिश्चयं विनापि प्रवृत्ति: जायते तत्र सा प्रवृत्ति: सकम्पेत्यङ्गीक्रियते। तस्यां च निष्कम्पप्रवृत्तित्वरूपकार्यतावच्छेदकविरहात् प्रामाण्यनिश्चयं विना निष्कम्पप्रवृत्तित्वावच्छिन्नस्यानुपत्त्या न व्यतिरेकव्यभिचार इति प्रामाण्यनिश्चयस्य प्रवृत्तिहेतुत्वं निर्बाधमिति शङ्कितुराशय:। तथापीति। यत्र प्रामाण्यस्य अप्रामाण्यस्य वा संशयो वा निश्चयो वा नाभूत् जलज्ञानं परमभूत् तत्रापि प्रवृत्तेर्दर्शनेनसकम्पाया: तादृशप्रवृत्ते: प्रामाण्यसंशयं विनाप्युत्पत्या व्यतिरेकव्यभिचारात् प्रामाण्यसंशयस्य प्रवृत्तिहेतुता न भवतीति समाधातुराशय:। न चैवमिति। प्रामाण्यनिश्चयस्य वा प्रामाण्यसंशयस्य वा प्रवृत्तिं प्रति हेतुत्वानङ्गीकारे यत्र जलज्ञाने अप्रामाण्यनिश्चय: तत्काले।पि प्रवृत्ति: स्यात्, प्रवृत्तिहेतो: जलज्ञानस्य सत्वादित्यर्थ:। अगृहीतेति। अप्रामाण्यज्ञानाभावविशिष्टजलादिज्ञानमेव जलादिविषयकप्रवृत्तिहेतुरित्यङ्गीकारात् जलादिज्ञाने अप्रामाण्यज्ञानकाले अप्रामाण्यज्ञानविशिष्टजलादिज्ञानमेवास्तीति न प्रवृत्यापत्ति:, अप्रामाण्यज्ञानाभावविशिष्टजलज्ञानरूपस्य प्रवृत्तिहेतोरभावादिति भाव:।
       ननु बहुवित्तव्ययायाससाध्येषु वैदिकेषु व्यवहारेषु प्रामाण्यनिश्चयं विना निष्कम्पप्रवृत्तिर्न दृश्यत इति प्रामाण्यग्रहविशिष्टार्थनिश्चयस्यैव प्रवृत्तिहेतुत्वम्। युक्तं चैतत्-अप्रामाण्यज्ञानाभावविशिष्टार्थनिश्चयस्य प्रवृत्तिहेतुत्वे तच्छरीरे 
तदभाववति तत्प्रकारकत्वरूपस्य तद्वति तत्प्रकारत्वाभावरूपस्य चाप्रामाण्यस्य निवेशापेक्षया प्रामाण्यग्रहविशिष्टत्वनिवेशे लाघवादित्याशङ्क्याह - सङ्क्षेप इति। प्रामाण्यग्रहस्य कथञ्चित् प्रवृत्त्युपयोगित्वेऽपि परत: प्रामाण्यग्रहसंभवात् स्वत एव प्रामाण्यग्रह इति नाभिनिवेष्टव्यमिति भाव:।
       एतावतेति। जललाभे सतीति कथनेनेत्यर्थ:। वक्ष्यमाणस्य प्रामाण्यव्यवस्थापकहेतोरिति। प्रामाण्यसाधकस्य
समर्थप्रवृत्तिजनकत्वरूपहेतोरित्यर्थ:। स्वरूपासिद्धिशङ्का - पक्षावृत्तित्वशङ्का। प्रवृत्ते: सामर्थ्यं हि जललाभेनैव। तथा च जललाभकथनेन जलज्ञाने समर्थप्रवृत्तिजनकत्वरूपहेतुरस्तीति सूचितमिति भाव:। इदानीमिति। प्रामाण्यानुमितिसमय इत्यर्थ:। पूर्वज्ञानसजातीयत्वेति। गृहीतप्रामाण्यकपूर्वज्ञानसजातीयत्वलिङ्गेनेत्यर्थ:। द्वितीयादिज्ञानस्य पूर्वज्ञानसजातीयत्वं च सफलप्रवृत्तिजनकत्वरूपेण। तथा च सफलप्रवृत्तिजनकत्वमेव हेतु:, पूर्वज्ञानमन्वयदृष्टान्त इति सूचनाय पूर्वज्ञानसजातीयेत्युक्तम्। अनुमानप्रयोगस्तु - द्वितीयादिजलज्ञानं प्रमा समर्थप्रवृत्तिजनकत्वात् यत् समर्थप्रवृत्तिजनकम् तत्प्रमा यथा प्राथमिकजलज्ञानमिति।
       अत्रेदं तत्त्वम्-अयं घट इति ज्ञानानन्तरं इमं घटं जानामि, इमं घटत्वेन जानामि इत्यनव्यवसायो भवति, न तु घटं घटत्वेन जानामीति। प्रमात्वं तु न केवलं धर्मिविशेष्यकत्वविशिष्टघटत्वप्रकारकत्वम्, तस्य 
प्रमाभ्रमोभयनिष्ठत्वात्। किं तु घटत्ववद्विशेष्यकत्वविशिष्टघटत्वप्रकारकत्वम्। इदं च नानुव्यवसाये भासते। तत्र घटत्वविशिष्टनिष्ठतया विशेष्यताया अग्रहणात्। व्यवसाये इदन्त्वेनैव घटस्य विशेष्यत्वात् घटत्वविशिष्टत्वेन घटस्य विशेष्यत्वाभावात् घटत्वविशिष्टनिष्ठतया विशेष्यताया: अनुव्यवसायने ग्रहणासंभवात्। अत: प्रामाण्यं न स्वतोग्राह्यमिति नैयायिकानामाशय: इति केचित्। "तथाप्यनुव्यवसायानन्तरं व्यवसायस्य प्रामाण्ये अर्थस्य तद्वत्त्वे च संशयस्यानुभवसिद्धत्वात् नार्थतद्वत्त्वं तद्बिषय:" इति मणिग्रन्थ: तेषरमनुकूल:।
       दीधितिकारा अपि-"प्रामाण्यस्य संशयान्यथानुपपत्त्या तद्धर्मविशिष्टे तत्प्रकारकत्वस्य ग्राहकत्वेऽनुव्यवसायस्यासामथर्यं कल्प्यते। तेन पुरोवर्त्तिनि रजतत्वप्रकारकमिति ग्रहेऽपि पुरोवर्तिनि रजते रजतत्वप्रकारकमिति न ग्रह:" इति प्राहु:।
      गदाधरभट्टाचार्यास्तु - "तद्वद्विशेश्यकत्वतत्प्रकारकत्वयोरवच्छेद्यावच्छेदकभावग्रहेण प्रामाण्यसंशयस्य तदधीनस्यार्थतद्वत्त्वसंशयस्य चोपपत्ते: अर्थतद्वत्त्वाविषयकत्वे निर्भरो नोचित" इत्याहु:1।
दीपिका
प्रामाण्योत्पत्तिपरतस्त्त्वनिरूपणम्
       प्रमाया गुणजन्यत्वमुत्पतौ परतस्त्वम्। प्रमासाधारणकारण गुण:, अप्रमासाधारणकारणं दोष:। तत्र प्रत्यक्षे विशेषणवद्विशेष्यसन्निकर्षो गुण:। अनुमितौ व्यापकवति व्याप्यज्ञानम्। उपमितौ यथार्थसादृश्यज्ञानम्। शाब्दज्ञाने यथार्थयोग्यताज्ञानम् इत्याद्यूहनीयम्।
----------------------------------------
1. इत्याहुरिति। ज्ञाने गृहीतेऽपि ज्ञाने प्रामाण्यस्य संशयो भवतीति तदनुरोधेन प्रामाण्यघटक: कश्चिदंश: ज्ञानज्ञाने न भासत इति वक्तव्यम्। स चांश: पुरोवर्तिनि घटत्ववत्त्वरूप इति दीधितिकारादय:। घटत्ववद्विशेष्यकत्वघटत्वप्रकारकत्वयोरवच्छेद्यावच्छेदकभावरूप: स इति गदाधरभट्टाचार्थ इति विवेक:। 
----------------------------------------
प्रकाशिका
       एवं ज्ञप्तौ परतस्त्वं व्यवस्थाप्य उत्पत्तौ परतस्त्वं निरूपयति प्रमाया इति। प्रमासाधारणकारणमिति। प्रमात्वाधिकदेशवृत्तिधर्मानवच्छिन्नप्रमानिष्ठकार्यतानिरूपितकारणताशालीत्यर्थ:। तेन ज्ञानमात्रहेतुभूतात्ममनस्संयोगादे: भ्रमजनकपित्तादिदोषाणां च व्युदास:। अप्रमासाधारणकारणत्वमप्येवं परिष्कर्तव्यम्। चतुर्विधप्रमायां हेतुभूतं गुणं 
क्रमेणोपपादयति तत्रेति। चतुर्विधप्रमामध्य इत्यर्थ:। इत्याद्यूहनीयमिति। 'पीत: शङ्ख:' इत्यादिभ्रमे पित्तादिदोष:, इदं रजतमित्यादिभ्रमे च चाकचक्यादि: इति ऊहनीयमित्यर्थ:।
बालप्रिया
       प्रमात्वाधिकदेशवृत्तीति। प्रमात्वव्यापकधर्मानवच्छिन्ना या प्रमानिष्ठा कार्यता तन्निरूपितकारणत्वं प्रमात्वप्रयोजकस्य गुणस्य लक्षणमित्यर्थ:। प्रमानिष्ठकार्यतानिरूपितकारणत्वमात्रोक्तौ ज्ञानसामान्यं प्रति हेतुभूते आत्ममनस्संयोगादावतिव्याप्ति:। तद्वारणाय कार्यतायां प्रमात्वाधिकदेशवृत्तिधर्मानवच्छिन्नत्वनिवेश:। आत्ममनस्संयोगादौ तु प्रमात्वाधिकदेशवृत्ति: यो धर्म: ज्ञानत्वं तदवच्छिन्नकार्यंतानिरूपितकारणत्वमेवास्ति, न तदनवच्छिन्नकार्यतानिरूपितकारणत्वमिति नातिव्याप्ति:। भ्रमासाधारणकारणेषु पित्तादिदोषेषु प्रमात्वव्यापकज्ञानत्वाद्यनवच्छिन्नकार्यतानिरूपितकारणत्वसत्त्वात् तत्रानिव्याप्तिवारणाय कार्यतायां प्रमानिष्ठत्वनिवेश:। पित्तादे: भ्रमनिष्टकार्यतानिरूपिताकारणताशालित्वेऽपि प्रमानिष्ठकार्यतानिरूपितकारणताशालित्वाभावात् नातिव्याप्ति:। तदाह - तेनेति। एवं परिष्कर्तव्यमिति। अप्रमात्वाधिकदेशवृत्तिधर्मानवच्छिन्नाप्रमानिष्ठकार्यपरिष्कर्तव्यमिति। अप्रमात्वाधिकदेशवृत्तिधर्मानवच्छिन्नाप्रमानिष्ठकार्यतानिरूपितकारणताशालित्वं दोषस्य लक्षणमित्यर्थ:।
दीपिका
अप्रामाण्यस्य परतस्त्वनिरूपणम्
       पुरोवर्तिनि प्रकाराभावस्य अनुव्यवसायेन अनुपस्थितत्वात् अप्रमात्वं परत एव गृह्यते। 
पित्तादिदोषजन्यत्वमुत्पत्तौ परतस्त्वम्।
प्रकाशिका
       अप्रमात्वस्य परतस्त्वं सयुक्तिकं दर्शयति - पुरोवर्तिनीति। 
अनुपस्थितत्वादिति। अविषयीकरणादित्यर्थ:। तथा च प्रत्यासत्तेरभावात् अप्रमात्वस्यानुव्यवसायेन ग्रहणं न सम्भवतीति भाव:। अप्रमात्वम् - तदभाववद्विशेष्यकत्वविशिष्टतत्प्रकारकत्वम्। परत एव गृह्यत इति। अनुमानादित एव गृह्यत इत्यर्थ:। अनुमानप्रयोगस्तु - इदं ज्ञानं अप्रमा विसंवादिप्रवृत्तिजनकत्वात् यन्नैवं तन्नैवं यथा प्रमा इति।
बालप्रिया
       प्रत्यासत्तेरभावादिति। संनिकर्षाभावादित्यर्थ:। विशेष्ये प्रकारसम्बन्धस्य व्यवसायविषयत्वात् व्यवसायरूपज्ञानलक्षणप्रत्यासत्त्या अनुव्यवसायेन प्रकारसंबन्धघटितप्रमात्वग्रहणं कथंचित् प्रसक्तं पूर्वं निराकृतम्। पुरोवर्तिनि प्रकाराभावसम्बन्धस्य व्यवसायविषयत्वात् तद्घटितस्याप्रमात्वस्य कथमपि भ्रमानुव्यवसायेन ग्रहणं न सम्भवतीति अप्रमात्वं न प्राथमिकज्ञानग्रहविषयत्वरूपस्वतस्त्ववत्। अपि तु अनुमानवेद्यत्वाख्यपरतस्त्ववदिति भाव:। विसंवादिप्रवृत्तीति। विफलप्रवृत्तीत्यर्थ:।
दीपिका
अन्यथाख्यातिसमर्थनम्।
       ननु सर्वेषां ज्ञानानां यथार्थत्वात् अयथार्थज्ञानमेव नास्तीति। न च 'शुक्तौ इदं रजतमृ' इति ज्ञानात् प्रवृत्तिदर्शनात् अन्यथाख्यातिसिद्धिरिति वाच्यम्। रजतस्मृतिपुरोवर्तिज्ञानाभ्यामेव प्रवृत्तिसम्भवात्। स्वतन्त्रोपस्थितेष्टभेदाग्रहस्यैव सर्वत्र प्रवर्तकत्वेन 'नेदम् रजतमृ' इत्यादौ अतिप्रसङ्गाभावादिति चेत् - न। सत्यरजतस्थले पुरोवर्तिविशेष्यकरजतत्वप्रकारकज्ञानस्य लाघवेन प्रवृत्तिजनकतया शुक्तावपि रजतार्थिप्रवृत्तिजनकतवेन विशिष्टज्ञानस्यैव कल्पनात्।
प्रकाशिका
       गुरुमतं निरस्य अन्यथाख्यातिं व्यवस्थापयति - नन्वित्यादिना। यथार्थत्वात् - प्रमात्वात्। अयथार्थज्ञानमेव नास्तीति। तदभाववद्विशेष्यकतत्प्रकारकत्वरूपायथार्थत्वं ज्ञानवृत्ति नेत्यर्थ:। तेन न 
सिद्ध्यसिद्धिभ्यां व्याघात:। अयथार्थत्वस्य तु प्रसिद्धिरिच्छादौ बोध्या। अन्यथाख्यातीति। तदनङ्गीकारे पुरोवर्त्तिविशेष्यकरजतत्वादिरूपेष्टतावच्छेदकप्रकारकज्ञानस्य संवादिविसंवादिसाधारणप्रवृत्तिजनकतया तत्र प्रवृत्तिरेव न स्यादिति भाव:। रजतस्मृतीति। क्ल्प्तनियतपूर्ववर्तिभ्यामित्यादि:। सम्भवादिति। तथा च प्रवृत्तिं प्रति विशिष्टज्ञानत्वेन कारणतैव नास्तीति तदनुरोधेन अन्यथाख्यातिकल्पनं न सम्भवतीति भाव:। नन्वेवं यत्र 'नेदम् रजतम्' इत्यादिबाधग्रह: तत्रापि प्रवृत्ति: स्यादित्यत आह - उपस्थितेति। एतावता स्मृतिरूपकारणापेक्षा स्फुटीकृता। इष्टभेदाग्रहस्यैव - रजतादिरूपेष्टभेदग्रहाभावस्यैव। एवकारेण विशिष्टज्ञानस्य प्रवर्तकत्वव्यवच्छेद:। सर्वत्रेति। रजते शुक्तौ चेत्यर्थ:। सत्यरजतस्थले विशिष्टज्ञानत्वेनैव प्रवृत्तिं प्रति कारणत्वमेष्टव्यम्। अन्यथा धर्मधर्मिज्ञानयो: इष्टभेदाग्रहत्वरूपगुरुधर्मावच्छिन्नस्य च कारणतापत्ते:। एवं च तत्र प्रवृत्तिं प्रत्यन्वयव्यतिरेकाभ्यां विशिष्टज्ञानस्य कारणतायां लाघवात् सामान्यत: प्रवृत्तित्वावच्छिन्नं प्रति विशिष्टज्ञानत्वेन अनुगतकार्यकारणभावस्यैव कल्पनीयतया विसंवादिप्रवृत्तेरपि तत्कार्यतावच्छेदकावलीढतया तत्पूर्वं विशिष्टज्ञानस्य कल्पनीयत्वात् अन्यथाख्यातिर्निराबाधैवेति समाधत्ते - सत्यरजतेति। रजतत्वप्रकारकज्ञानस्येति। तादृशज्ञानत्वावच्छिन्नस्येत्यर्थ:। प्रवृत्तिजनकतया - प्रवृत्तित्वावच्छिन्नजनकतया। विशिष्टज्ञानस्यैव - पुरोवर्तिविशेष्यकेष्टतावच्छेदकप्रकारकज्ञानस्यैव। एतेन इष्टभेदाग्रहस्य व्यवच्छेद:। कल्पनात् - अनुमानात्। तत्प्रयोगस्तु - 'इयम् पुरोवर्तिविशेष्यकेष्टतावच्छेदकप्रकारकज्ञानजन्या, प्रवृत्तित्वात्, रजतस्थलीयप्रवृत्तिवत्' इति। स्यादेतत् - प्रत्यक्षे सन्निकर्षस्य कारणतया रजतत्वांशे तदभावेन कथं शुक्तौ 'इदम् रजतम्' इति प्रत्यक्षमिति चेत्, 
मैवम्। अलौकिकसन्निकर्षस्यापि प्रत्यक्षजनकताया व्यवस्थापितत्वेन ज्ञानलक्षणप्रत्यासत्तेरेव प्रकृते सम्भवात्।
बालप्रिया
       गुरुमतमिति। सर्वाणि ज्ञानानि तद्वति तत्प्रकारकत्वरूपप्रमात्ववन्ति। 
तदभाववति 
तत्प्रकारकत्वरूपाप्रमात्ववत् किमपि जानं न भवतीति प्राभाकरमतमित्यर्थ:। ननु दीपिकायाम् अयथार्थज्ञानमेव नास्तीति गुरुमतानुवादो न युक्त:। अयथार्थज्ञानस्य प्रसद्धित्वे तनिनषेधो न युक्त:। अयथार्थज्ञानस्याप्रसिद्धत्वे च प्रतियोग्यप्रसिद्ध्या तन्निषेधो न युक्त इति सिद्ध्यसिद्धिभ्यां व्याघातादित्यत आह - तदभाववदिति। अयथार्थत्वं पक्ष:, ज्ञानवृत्तित्वाभाव: साध्य:, ज्ञानत्वव्यापकप्रमात्वविरुद्धत्वात् इति हेतु:। तदनङ्गीकार इति। तदभाववद्विशेष्यकतत्प्रकारकज्ञानरूपान्यथाख्यात्यनङ्गीकार इत्यर्थ:। पुरोवर्तिविशेष्यकेति। पुरोवर्तिविशेष्यकप्रवृत्तिं प्रति पुरोवर्तिविशेष्यकेष्टतावच्छेदकप्रकारकज्ञानं हेतु:। रजतार्थिन: पुरुषस्य पुरोवर्तिनि इदंकारास्पदे वस्तुनि इष्टतावच्छेदकरजतत्वज्ञाने विना प्रवृत्तेरनुदयात्। तथा च शुक्तिविशेष्यकरजतत्वप्रकारकज्ञानात्मकान्यथाख्यातिमन्तरेण प्रवृत्तिर्न घटते। अत: प्रवृत्त्यनुसारेण तद्धेतुभूता अन्यथाख्यातिरङ्गीकार्येति शङ्कितुराशय:। संवादिप्रवृत्ति: सफलप्रवृत्ति:। विसंवादिप्रवृत्ति:। विफलप्रवृत्ति:।
       ननु विशिष्टज्ञानं प्रवृत्तिकारणं वा ज्ञानद्वयं तत्कारणं वेत्यत्र विनिगमनाविरहात् 'रजतस्मृतिपुरोवर्तिज्ञानाभ्यामेव प्रवृत्तिसम्भवात्' इत्युक्तमित्यत्राह - क्लृप्तनियतपूर्ववर्तिभ्यामित्यादिरिति। विशिष्टज्ञानस्य प्रवृत्तिकारणत्वं वदता नैयायिकेनापि विशिष्टज्ञानात्पूर्वं इदमित्याकारकं पुरोवर्तिविषयकं प्रत्यक्षं रजतस्मरणं चेति ज्ञानद्वयं भवतीत्यङ्गीक्रियते। तथा च क्लृप्तनियतपूर्ववर्तिभ्यां इदंज्ञानरजतस्मरणाभ्यामेव प्रवृत्ते:
सम्भवे विशिष्टज्ञानमनावश्यकमिति भाव:। विशिष्टज्ञानत्वेनेति। पुरोवर्तिविशेष्यकरजतत्वादिप्रकारकज्ञानत्वेनेत्यर्थ:। नन्वेवमिति। रजतस्मृतिपुरोवर्तिज्ञाने एव प्रवृत्तिकारणे; विशिष्टज्ञानं तु न प्रवृत्तिकारणमित्यङ्गीकार इत्यर्थ:। प्रवृत्ति: स्यादिति। रजतस्मृतिपुरोवर्तिज्ञानयो: सत्त्वादिति भाव:। रजतादिरूपेति। रजतादिरूपं यत् इष्टं तत्प्रतियोगिकभेदज्ञानाभावस्येत्यर्थ:। तथा च 
पुरोवर्तिविशेष्यकरजतादिरूपेष्टप्रतियोगिकभेदप्रकारकज्ञानाभाववि - शिष्टे पुरोवर्तिज्ञानरजतस्मरणे पुरोवर्तिनि रजतार्थिप्रवृत्तिहेतुरिति 'नेदम् रजतम्' इति बाधज्ञानकाले न प्रवृत्त्यापत्तिरिति भाव:। इदमिति धर्मिज्ञान-रजतत्वज्ञानभेदाग्रहाणां त्रयाणां कारणत्वापेक्षया विशिष्टज्ञानस्यैकस्य कारणत्वे लाघवमिति मूलेऽभिप्रेतम्। तदाह - सत्यरजतस्थल इत्यादिना। यद्यपि धर्मधर्मिज्ञानयो: कारणत्वं विशिष्टज्ञानकारणतावाद्यपि 
अङ्गीकरोति, तथापि 'नेदं रजतम्' इति बाधग्रहकाले प्रवृत्तिवारणाय इष्टभेदग्रहाभावत्वावच्छिन्नस्य कारणत्वं प्राभाकरेणोच्यते नैयायिकेन विशिष्टज्ञानत्वावच्छिन्नस्य कारणत्वमुच्यते। तत्र कारणतावच्छेदकलाघवं नैयायिकस्यैवेति भाव:। सामान्यत: प्रवृत्तित्वावच्छिन्नं प्रतीति। संवादिविसंवादिप्रवृत्तिसाधारणप्रवृत्तित्वावच्छिन्नं प्रतीत्यर्थ:। तत्कार्यतावच्छेदकावलीढतयेति। तस्य विशिष्टज्ञानस्य यत् कार्यतावच्छेदकं प्रवृत्तित्वं तदाश्रयतयेत्यर्थ:। तत्पूर्वमिति। विसंवादिप्रवृत्ते:पूर्वमित्यर्थ:। रजतत्वांशे तदभावेनेति। सन्निकर्षाभावेन चक्षुस्संयुक्तशक्तिसमवायाभावेनेत्यर्थ:। ज्ञानलक्षणेति। रजतस्मरणात्मकं यत् रजतत्वप्रकारकज्ञानं स एव रजतत्वभानप्रयोजक: संनिकर्ष इति भाव:।
* * *
तर्कसङ्ग्रह:
अयथार्थानुभवनिरूपणम्
       अयथार्थानुभवस्त्रिविध: - संशय-विपर्यय-तर्कंभेदात्। एकस्मिन् धर्मिणि विरुद्धनानाधर्मवैशिष्ट्यज्ञानं संशय:। यथा स्थाणुर्वा पुरुषो वेति। मिथ्याज्ञानं विपर्यय:। यथा शुक्तौ इदं रजतम् इति। व्याप्यारोपेण व्यापकारोपस्तर्क:। यथा यदि वह्निर्नस्यात् तर्हि धूमोऽपि न स्यात् इति।
दीपिका
       अयथार्थानुभावं विभजते - अयथार्थ इति। स्वप्नस्य मानसविपर्ययरूपत्वात् न त्रैविध्यविरोध:। संशयलक्षणमाह - एकेति। 
घटपटाविति समूहालम्बनेऽतिव्याप्तिवारणाय एकेति। 'घट: द्रव्यम्' इत्यादावतिव्याप्तिवारणाय विरुद्धेति। 'घटत्वविरुद्धपटत्ववान्' इत्यत्र अतिव्यापितवारणाय नानेति। विपर्ययलक्षणमाह - मिथ्येति। तदभाववति तत्प्रकारकनिर्णय इत्यर्थ:। तर्कं लक्षयति - व्याप्येति। यद्यपि तर्क: विपर्ययेऽन्तर्भवति, तथापि प्रमाणानुग्राहकत्वात् भेदेन सङ्कीर्तनम्।
प्रकाशिका
       ननु अयथार्थानुभवस्य त्रैविध्यकथनम् मूलेऽसङ्गतम्, स्वप्नज्ञानस्य अनुभूतपदार्थस्मरणकफपित्तादिरूपदोषशुभाशुभादृष्टैर्जायमानस्य बाधितार्थविषयकस्य अनुभवसिद्धत्वादत आह - स्वप्नस्येति। यद्यपि प्रदेशविशेषावस्थितमनस्संयोग: स्वप्न:। तथापि तदसमवायिकारणकज्ञाने स्वप्नशब्दो भाक्त इत्यवधेयम्। चाक्षुषादिरूपत्वासम्भवादाह - मानसेति। यत्तु स्मृमिरूपं स्वप्नज्ञानमिति तत् भाष्यादिविरुद्धमित्युपेक्षितम्। कोट्योरव्याप्यवृत्तित्वज्ञानोत्तरं जायमाने एकस्मिन् धर्मिणि घटतदभावोभयप्रकारकसमुच्चयेऽतिव्याप्तिवारणाय विरोधविषयकत्वस्य निवेशेऽपि नानेत्यस्यावश्यकतेति दर्शयितुमाह - घ्टत्वविरुद्धेति। नानेतीति। एकधर्मिनिष्ठविशेष्यतानिरूपितविरुद्धनानाधर्मनिष्ठप्रकारताकत्वाभावात् नातिव्याप्तिरिति भाव:। न च विभिन्नरूपेणैकधर्मिविशेष्यकविरुद्धानेकधर्मप्रकारकज्ञानेऽतिव्याप्तिरिति शङ्क्यम्। एकधर्मावच्छिन्नविशेष्यताघटितपरिष्कारकारणेन अदोषादिति दिक्। तन्त्रान्तरे ब्रह्मभिन्ने सर्वस्मिन्नेवमिथ्याशब्दस्य 
प्रयोगदर्शनादाह - तदभाववतीति। प्रमावारणाय इदम्। तदभाववद्विशेष्यकत्वावच्छिन्नतत्प्रकारकत्वेत्याद्यर्थविवक्षणात् न समूहालम्बनेऽतिप्रसङ्ग:। संशयस्य इच्छायाश्च वारणाय संशयान्यज्ञानार्थकं निश्चययदमिति सङ्क्षेप:।
       मूले व्याप्यारोपेणेति। आहार्यव्याप्यवत्ताभ्रमजन्य - आहार्यव्यापकवत्ताभ्रमस्तर्क इत्यर्थ:। आहार्यज्ञानमात्रेऽतिप्रसङ्गवारणाय जन्यान्तम्। यत्र नायम् पुरुष इति निश्चयसत्त्वे शाखादौ करादिभ्रमात् 'अयं 
पुरुष:' इत्याद्याहार्यारोप: तत्रातिव्याप्तिवारणाय प्रथममाहार्यपदम्। रजतत्वव्याप्याभाववत्ताग्रहकाले आहार्यं यद्रजतत्वव्याप्यवत्ताज्ञानमृ तज्जन्ये 'इदम् रजतम्' इत्यनाहार्यज्ञानेऽतिव्याप्तिवारणाय द्वितीयमाहर्यपदम्। तर्के आपाद्यव्यतिरेकनिश्चय आपाद्यापादकयोर्व्याप्तिनिश्चयश्च कारणमिति ध्येयम्। तर्कस्तु मानसविपर्ययरूप एवेति कथमयथार्थस्य त्रैविध्यकथनमित्याह - यद्यपीति। प्रमाणानुग्राहकत्वम् - प्रमाणेन प्रमायां जननीयायां प्रतिबनधकविघटनद्वारोपयोगित्वम्। भेदेनेति। तर्कत्वरूपवैलक्षण्येनेत्यर्थ:। तर्कस्य प्रामाणानुग्राहकत्वज्ञापनाय तथा कथनमिति भाव:।
बालप्रिया
       भाक्त इति। लाक्षणिक: कार्ये कारणोपचार इत्यर्थ:। तथा च स्वाप्नं विज्ञानं विपर्ययेऽन्तर्भूतमिति भाव:। भाष्यादिविरुद्धमिति। "उपरतेन्द्रियग्रामस्य प्रलीनमनस्कस्य इन्द्रियद्वारेणैव यदनुभवनं मानसम्, तत् स्वप्नज्ञानम्" इति प्रशस्तपादभाष्ये तद्व्याख्यानकन्दल्यादिग्रन्थे च स्वप्नस्यानुभवरूपताप्रतिपादनादिति भाव:। एकधर्मिविशेष्यकविरुद्धनानाधर्मप्रकारकज्ञानं संशय:। घटपटाविति ज्ञानस्य विरुद्धघटत्वपटत्वरूपानेकधर्मप्रकारकत्वात् तत्रातिव्याप्ति:। तद्वारणाय एकधर्मिविशेष्यकेत्युक्तम्। घटपटरूपानेकधर्मिविशेष्यकं घटपटाविति ज्ञानमिमिति नातिव्याप्ति:। घटो द्रव्यमिति ज्ञानस्य घटरूपैकधर्मिविशेष्यकत्वात् घटत्व-द्रव्यत्वरूपानेकधर्मप्रकारकत्वाच्च तत्रातिव्याप्ति:। तद्वारणाय विरुद्धेति धर्मविशेषणम्। घटत्वद्रव्यत्वयोपरेकत्र घटे वर्तमानयोरेकत्रावर्तमानत्वरूपविरुद्धत्वाभावात् नातिव्याप्ति:। घटत्वविरुद्धपटत्ववान् इति ज्ञानस्यापि एकधर्मिपटविशेष्यकविरुद्धपटत्वरूपधर्मप्रकारकत्वात् तत्रातिव्याप्ति:। तद्वारणाय नानाधर्मप्रकारकेत्युक्तम्। यद्यपि घटत्वविरुद्धपटत्ववानिति ज्ञानस्यापि घटत्वपटत्वरूपनानाधर्मप्रकारकत्वमस्ति, तथापि तस्मिन् ज्ञाने घटत्वं विरोधांशे प्रकार: पटत्वं तु पटांशे प्रकार इति एकस्मिन् धर्मिणि तयो: प्रकारकत्वं नास्तीति नातिव्याप्ति:।
       ननु अयं पटत्ववानिति ज्ञानस्यापि वस्तुतो घटत्वविरुद्वं यत् पटत्वं तत्प्रकारकत्वेन तत्रातिव्याप्तिवारणमेव नानेत्यस्य प्रयोजनं भवितुमर्हतीति 'घटत्वविरुद्धपटत्ववान्' इति ज्ञानपर्यन्तानुधावनं दीपिकायामयुक्तमित्यत्राह - कोट्योरिति। घट: तदभावश्चाव्याप्यंवृत्ति: इति ज्ञानानन्तरं जायमाने 'अयं घटवान् घटाभाववांश्च' इत्याकारके समुच्चयसंज्ञके ज्ञाने वस्तुत: घटविरुद्ध: यो घटाभाव: तत्प्रकारकत्वात् तत्रातिव्याप्तिवारणाय कोटिद्वयविरोधविषयकत्वमपि निवेशनीयम्। कोट्योरव्याप्यवृत्तित्वज्ञानशून्यकालीने समुच्चये एव कोट्योर्विंरोधो विषय:। तयोरव्याप्यवृत्तित्वज्ञानकालीने समुच्चये तु कोट्योर्विरोधो न भासते। तथा चोक्तसमुच्चयस्य 
विरोधविषयकत्वाभावात् नातिव्याप्ति:। तथा चायं पटत्ववानिति ज्ञानस्य वस्तुत: घटत्वविरुद्धं यत् पटत्वं तद्विषयकत्वेऽपि विरोधविषयकत्वाभावात् न तत्रातिव्याप्ति: वक्तुं शक्यत इत्याशयेन 'अयं घटत्वविरुद्धपटत्ववान् इति ज्ञानपर्यन्तानुधावनम्। तस्य ज्ञानस्य विरोधविषयकत्वात् प्रसक्ताया अतिव्याप्तेर्वारणाय नानेति विशेषणमिति भाव:।
       एकधर्मिनिष्ठविशेष्यतेत्यादि। अयं घटत्वविरुद्धपटत्ववान् इति ज्ञाने घटत्वमपि प्रकार: पटत्वमपि प्रकार:।             
परन्तु घटत्वनिष्ठप्रकारता विरोधनिष्ठविशेष्यतानिरूपिता, पटत्वनिष्ठप्रकारता पटनिष्ठविशेष्यतानिरूपिता। द्वयो: घटत्वपटत्वनिष्ठप्रकारतयो: एकधर्मिनिष्ठविशेष्यतानिरूपितत्वं नास्तीति तादृशज्ञाने एकधर्मिनिष्ठविशेष्यतानिरूपितनानाधर्मनिष्ठप्रकारतानिरूपकत्वाभावात् नातिव्याप्तिरिति भाव:। विभिन्नरूपेणेति। 'पर्वतो वह्निमान् द्रव्यं वह्न्यभाववत्' इत्याकारके समूहालम्बने पर्वतत्वद्रव्यत्वाभ्यां पर्वतरूपैकधर्मिविशेष्यकेऽतिव्याप्ति:। पर्वतनिष्ठविशेष्यतानिरूपितवह्नितदभावरूपनानाधर्मनिष्ठप्रकारतानिरूपकत्वादिति भाव:। एकधर्मावच्छिन्नेति। तथा च एकधर्मावच्छिन्नविशेष्यतानिरूपितनानाधर्मनिष्ठप्रकारतानिरूपकज्ञानत्वं 
संशयस्य लक्षणम्। 'पर्वतो वह्निमान्, द्रव्यं वह्न्यभाववत्' इति ज्ञाने वह्निनिष्ठप्रकारता पर्वतत्वावच्छिन्नविशेष्यतानिरूपिता वह्न्यभावनिष्ठप्रकारता द्रव्यत्वावच्छिन्नविशेष्यतानिरूपितेति द्वयो: प्रकारतयो: एकधर्मावच्छिन्नविशेष्यतानिरूपितत्वं नास्तीति नातिव्यापितरिति भाव:।
       नन्वेवमपि घटतदभावयोरव्याप्यवृत्तित्वज्ञानकालीने 'भूतलं घटवत् घटाभाववच्च' इत्याकारके समुच्चयेऽतिव्याप्ति:। तस्यापि भूतलत्वरूपैकधर्मावच्छिन्नविशेष्यतानिरूपितघटतदभावरूपनानाधर्म - निष्ठप्रकारतानिरूपकत्वादित्यत आह-दिगिति। 1स्वघटितधर्मावच्छिन्नप्रतिबन्धकतानिरूपितप्रतिबध्यतावच्छेदकीभूता या स्वनिरूपकतावच्छेदकधर्मावच्छिन्ननिरूपितविरोधविषयितानिरूपिता प्रकारिता समानाधिकरण्यसम्बन्धेन तद्विशिष्टप्रकारितैव संशयत्वम्। तच्च समुच्चयव्यावृत्तम्। समुच्चये विरोधाभानेन कोटिद्वयविषयितयो: विरोधविषयित्वानिरूपितत्वात्। संशये चान्तत: कोट्यो: संसर्गतया परस्परविरोधभानोपगमेन लक्षणसमन्वय इति भाव:। एतेन समुच्चयेऽतिव्याप्तिवारणाय ज्ञाने विरोधविषयकत्वविशेषणदाने तत एव घटपटाविति ज्ञानस्य द्रव्यम् इति ज्ञानस्य च वारणसम्भवात् एकधर्मिविशेष्यकत्वविशेषणं धर्मे विरुद्धत्वविशेषणं च व्यर्थम्। तयोर्ज्ञानयो: विरोधविषयकत्वाभावेनैव वारणादिति शङ्काया: नावसर:। उक्तपरिष्कार एव प्रकृतग्रन्थतात्पर्यादिति।
----------------------------------------
1. स्वघटितेत्यादि। स्वं भूतलं घटवन्न वेति संशयनिष्ठा घटनिरूपिता प्रकारिता तद्घटितो धर्म: घटनिरूपितप्रकारित्वावच्छिन्नभूतलनिरूपितविशेष्यिताशालिज्ञानत्वं तदवच्छिन्ना भूतलं घटवदित्याकारकज्ञाननिष्ठा प्रतिबन्धकता तन्निरूपिता या प्रतिबध्यता भूतलं घटाभाववदिति ज्ञाननिष्ठा तदवच्छेदकीभूता घटाभावनिरूपिता प्रकारिता, एवं स्वं घटनिरूपितप्रकारिता तन्निरूपकता घटनिष्ठा तदवच्छेदकधर्म: धटत्वं तदवच्छिन्ननिरूपितो यो विरोध: 
तन्निष्ठविषयतानिरूपिता सा घटाभावनिरूपिता प्रकारिता भवति एकाधिकरणवृत्तित्वसम्बन्धेन तद्विशिष्टप्रकारिता घटनिरूपितप्रकारिता भूतलं घटवत् न वेति संशयेऽस्तीति समन्वय:। 
---------------------------------------
       तन्त्रान्तरे - अद्वैतवेदान्ते। तथा च मिथ्याविषयकं ज्ञानं विपर्यय इत्युक्तौ ब्रह्मातिरिक्तविषयकस्य सर्वस्यापि 
ज्ञानस्य अद्वैतिमते मिथ्याविषयकत्वात् विपर्ययत्वापत्ति:, अत: मिथ्याज्ञानमित्यस्य तदभाववति तत्प्रकारकनिर्णय इति व्याख्यानं कृतमिति भाव:। प्रमावारणायेदमिति। तत्प्रकारकनिर्णय: विपर्यय: इत्येतावन्मात्रोक्तौ अयं घट इत्यादिप्रमायामतिव्याप्ति: तस्या अपि घटत्वादिप्रकारकत्वात्। तद्वारणाय तदभाववतीति विशेषणम्। अयं घट इत्यादिप्रमाया: घटत्ववद्विशेष्यकत्वेन घटत्वाभाववद्विष्यकत्वाभावात् नातिव्याप्तिरिति भाव:। न समूहालम्बनेऽतिप्रसङ्ग इति। रङ्गरजतयो: 'इमे रङ्गरजते' इति प्रमायाँ नातिव्यापितरित्यर्थ:। तस्या: प्रमाया:
रजतत्वाभाववद्रङ्गविशेष्यकत्वे रजतत्वप्रकारकत्वे च सत्यपि रङ्गत्वाभाववद्विशेष्यकत्वावच्छिन्नरजतत्वप्रकारकत्वं 
नास्ति, रजतत्वनिष्ठप्रकारताया: रजतत्ववद्रजतनिष्ठविशेष्यतानिरूपितत्वेन रजतत्वाभाववद्रङ्गनिष्ठविशेष्यतानिरूपितत्वाभावात् रङ्गांशे रजतत्वस्याप्रकारत्वादिति भाव:। अवशिष्टं सर्वं प्रत्यक्षपरिच्छेद एवोक्तमित्याशयेनोक्तम् सङ्क्षेप इति।
       व्याप्यारोपेण व्यापकारोपस्तर्क:। आरोपशब्दस्य आहार्यभ्रमइत्यर्थ:। आहार्यत्वं च बाधकालीनेच्छाजन्यत्वम्। तृतीयाया: जन्यत्वमर्थ:। तस्य व्यापकारोपेऽन्वय:। व्याप्यस्यारोप: व्याप्यारोप:। षष्ठ्या: विषयत्वमर्थ:। तथा च बाधकालीनेच्छाजन्यव्याप्यविषयकभ्रमजन्य: बाधकालीनेच्छाजन्यव्यापकविषयको भ्रमस्तर्क इति फलति। यदि पर्वतो वह्न्यभाववान् स्यात् तर्हि धूमाभाववान् स्यात् इत्याकारकस्तर्क:। तत्र व्याप्य: वह्न्यभाव: तद्विषयक: आरोप: पर्वतो वह्न्यमानिति बाधकालीनया इच्छया 
जन्य: भ्रम: यदि पर्वतो वह्न्य भाववान् स्यात् इत्याकारक:, तज्जन्य: व्यापकस्य धूमाभावस्य आरोप: तर्हि धूताभाववान् स्यादित्याकारक:। स एव तर्क:। व्याप्यविषयकभ्रमे आहार्यत्वविशेषणादाने शाखायां पुरुषत्वव्याप्यकरभ्रमात् यत्र अयं पुरुष इत्याहार्यारोप: तत्रातिव्याप्ति: तद्वारणाय आहार्यत्वविशेषणम्। शाखायां करभ्रम: न आहार्य इति नातिव्याप्ति:। व्यापकारोपे आहार्यत्वविशेषणादाने आहार्यात् रजतत्वव्याप्यवत् इदमिति ज्ञानात् जायमाने इदं रजतं इत्याकारके अनाहार्यभ्रमेऽतिव्याप्ति:। तद्वारणाय तत्। तदाह - आहार्यव्याप्यवत्तेत्यादि। नायं पुरुष इति निश्चयसत्व इति। 'अयं पुरुष' इति भ्रमस्य आहार्यत्वसम्पादनायैतदुक्त्म्। रजतत्वव्याप्यवत्ताज्ञानस्य आहार्यत्वसम्पादनाय रजतत्वव्याप्याभाववत्ताग्रहकाले इति।
       आपाद्यव्यतिरेकनिश्चय इति। आपाद्य: प्रसञ्जनीय:, धूमाभाव: तद्व्यतिरेक: धूमाभावाभाव: धूमरूप: तन्निश्चय:, आपाद्यस्य धूमाभावस्य आपादकस्य  वह्न्यभावस्य च या व्याप्ति: तन्निश्चयश्च तर्के कारणमित्यर्थ:। कथमयथार्थस्य त्रैविध्यकथनमिति। संशयो विपर्ययश्चेति द्वैविध्यकथनस्यैव युक्तत्वादित्यर्थ:। प्रतिबन्धकविघटनद्वारेति। प्रतिबन्धकीभूतव्यभिचारशङ्कानिवर्तनद्वारेत्यर्थ:। तर्कातिरिक्तविपर्ययाणां तु नास्ति प्रमाणानुग्राहकत्वम्, तर्कस्य तु तदस्तीति वैलक्षण्यसूचनाय विपर्यययान्तर्भूतस्यापि तर्कस्य पृथङ्निर्देश इत्यर्थ:। तथा च विपर्यये तर्कत्वाकार: प्रमाणानुग्राहकतावच्छेदक:, विपर्ययत्वं तु न तथेति विशेषज्ञापनाय विपर्ययत्वतर्कत्वाभ्यां विभाग इति भाव:।
तर्कसङ्ग्रह:
स्मृतिनिरूपणम्
       स्मृतिरपि द्बिविधा - यथार्था अयथार्था चेति। प्रमाजनया यथार्था। अप्रमाजन्या अयथार्था।
सुखादिनिरूपणम्
       सर्वेषां अनुकूलतया वेदनीयं सुखम्। प्रतिकूलतया वेदनीयं दु:खम्। 
इच्छा काम:। क्रोधो द्वेष:। कृति: प्रयत्न:। विहितकर्मजन्यो धर्म:। निषिद्धकर्मजन्योऽधर्म:। बुद्ध्यादय: अष्टौ आत्ममात्रविशेषगुणा:। बुद्धीच्छाप्रयत्ना
नित्या अनित्यश्च। नित्या ईश्वरस्य। अनित्या जीवस्य। 
दीपिका
       स्मृतिं विभजते - स्मृतिरिति। सुखं लक्षयति - सर्वेषामिति। 'सुखी अहम्' इत्याद्यनुव्यसायगम्यं सुखत्वादिकमेव लक्षणम्। यथाश्रुतं तु स्वरूपकथनमिति द्रष्टव्यम्।
प्रकाशिका
       ननु 'सर्वेषां अनुकूलतया वेदनीयम्' इत्यादि मूलं सुखादिलक्षणपरं न सम्भवति, पदद्रव्नयोपभोगादिजन्यसखे साधूनां द्वेषदर्शनात् अव्याप्तेरित्याशङ्कायां 'सुख्यहम्' इत्यादिप्रत्यक्षसिद्धं सुखत्वादिकमेव लक्षणमित्याह - सुखी अहमित्याद्यनुव्यवसायेति। सुखत्वादीत्यादिना दुखत्वपरिग्रह:। यथाश्रुतं त्विति। सर्वेषामनुकूलतया इत्यादिकमित्यर्थ:।
बालप्रिया
       सर्वेषां अनुकूलतया वेदनीयं सुखम् इति मूलात् अनुकूलत्वप्रकारकज्ञानविषयत्वं सुखस्य लक्षणमिति प्रतीयते। तथा सति परकीयद्रव्योपभोगजन्ये सुखे साधूनां द्वेषदर्शनेन साधुवृत्तिप्रतिकूलत्वप्रकारकज्ञानविषयत्वस्यैव 
तत्र सत्त्वेन सर्वेषां अनुकूलतया वेदनीयत्वस्य तादृशसुखेऽभावेनाव्याप्त्यापत्ते: इदं लक्षणं अयुक्तमिति शङ्कानिवारणार्थ: सुख्यहमित्यादिदीपिकाग्रन्थ इत्याह - ननु सर्वेषामित्यादिना।
* * *
तर्कसङ्ग्रह:
संस्कारनिरूपणम्
       संस्कार: त्रिविध: - वेग: भावना स्थितस्थापकश्चेति। वेग: पृथिव्यादिचतुष्टयमनोवृत्ति:। अनुभवजन्या स्मृतिहेतु: भावना। 
आत्ममात्रवृत्ति:। अन्यथा कृतस्य (स्थितस्य) पुन: तादवस्थ्यापादक: स्थितस्थापक:। कटादिपृथिवीमात्रवृत्ति:।
दीपिका 
       संस्कारं विभजते - संस्कार इति। संस्कारत्वजातिमान् संस्कार। वेगस्याश्रयमाह - वेग इति। वेगत्वजातिमान् वेग:। भावनां लक्षयति - अनुभवेति। अनुभवध्वंसेऽतिव्याप्तिवारणाय स्मृतीति। आत्मादावतिव्याप्तिवारणाय अनुभवेति। स्मृतेरपि संस्कारजनकत्वं नवीनैरुक्तम्। स्थितस्थापकं लक्षयति - अन्यथेति। सङ्ख्यादय: अष्टौ नैमित्तिकद्रवत्ववेगस्थितस्थापका: सामान्यगुणा:।
प्रकाशिका
       अनुभवेतीति। स्मृतिं संस्कारं प्रति च अनुभवत्वेनैव कारणत्वं वदतां प्राचां अयमभिप्राय: - तत्तद्विषयकस्मृतिं प्रति तत्तद्विषयकसंस्कारं प्रति च तत्तद्विषयकानुभवत्वेनैव हेतुता न तु तत्तद्बिषयकज्ञानत्वेन, अनुभवत्वस्यापि जातित्वेन ज्ञानत्वापेक्षया गौरवासंभवात्। न च विनिगमनाविरह इति शङ्क्यम्, व्याप्यधर्मपुरस्कारेण कारणत्वसम्भवे व्यापकधर्मस्यान्यथासिद्धिनिरूपकत्वादिति।
       नवीना: पुन: - अनुभवानां तत्तद्विषयकस्मृतिं तादृशसंस्कारं प्रति च तत्तद्विषयकज्ञानत्वेनैव हेतुता, न तु अनुभवत्वेन, संस्कारस्य फलनाश्यतया प्रथमस्मरणेनैव अनुभवजन्यसंस्कारस्य नाशेन सकृतदनुभूतस्य स्मरणोत्तरं अस्मरणप्रसङ्गात्। न च स्वजन्यस्मरणस्य संस्कारनाशकत्वे स्मृतिसाधारणेन ज्ञानत्वेन हेतुत्वेऽपि घटपटादिरूपनानाविषयावगाहिना अनुभवेन जनितस्य तावद्विषयकसंस्कारस्य घटाद्येकैकगोचरस्मरणेनापि विनाशात् तदुत्तरं पटादिस्मरणानुपपत्ति:, तत्तद्विषयकसंस्काराभावात्। स्मृतिजन्यपटादिगोचरसंस्कारस्य च भिन्नर्विषयकतया पटादिस्मारकत्वायोगात्। अत: स्वजन्यचरमस्मृतेरेवानायत्या तत्तद्व्यक्तित्वेन तत्तत्संस्कारनाशकताया अङ्गीकर्तव्यतया अनुभवत्वेन जनकतायामपि न दोष इति वाच्यम्।, अन्यूनविषयकस्यैव फलस्य नाशकत्वाङ्गीकारेण 
अदोषात्। जायते च पुन: पुन: स्मरणात् दृढतर: संस्कार:। दार्ढ्यं च संस्कारगत: जातिविशेष: झटिति स्मृत्युत्पादप्रयोजक:। न च दैववशसम्पन्नात् झटिति उद्बोधकसमवधानादेव झटिति स्मृतिनियमोपपत्तौ न तत्प्रयोजकतया संस्कारगत: जातिविशेष: सिद्ध्यतीति वाच्यम्। झटिति स्मृते: दैवाधीनझटित्युद्बोधकसमवधानाधीनत्वमभ्युपगम्य संस्कारातिशयखण्डने शास्त्रादावभ्यासस्यैवानापत्ते:। किं च परित्यज्य च निश्चिताव्यभिचारकं रूपं गृह्यमाणव्यभिचारकेण कारणत्वकल्पनं स सम्भवतीति नानुभवत्वेन स्मृतिसंस्कारहेतुतासम्भव: - इति प्राहु:। तन्मतं दर्शयति - स्मृतेरपीति। अपिना अनुभवपरिग्रह:। एतन्मते लक्षणे च अनुभवजन्या इति स्थाने ज्ञानजन्येति  निवेशनीयम्। 
       बालप्रिया
       व्याप्यधर्मपुरस्कारेणेति। व्याप्यधर्म: अनुभवत्वम्, व्यापकधर्म: ज्ञानत्वम्। अन्यथासिद्धिनिरूपकत्वादिति। न हि दण्डस्य द्रव्यत्वेन रूपेण घटकाकरणत्वमिति भाव:। संस्कारस्य फलनाश्यतयेति। स्मरणरूपेण फलेन नाश्यतयेत्यर्थ:। तथा च संस्कारं प्रति अनुभवत्वेन हेतुत्वे यत्र घटविषयकानुभवजन्यसंस्कारेण घटस्मरणं जातम्, तत्र पुन: कालान्तरे घटस्मरणं न स्यात् घटसंस्कारस्य प्राथमिकघटस्मरणेन नष्टत्वात्। न च घटस्मरणात् पुन:। संस्कारो जायते तेन पुनर्घटस्मरणमिति भवता वक्तुं शक्यते। अनुभवत्वेन कारणत्वपक्षे घटस्मरणे संस्कारकारणतावच्छेदकानुभवत्वाभावेन तस्य संस्कारोत्पादकत्वायोगात्। ज्ञानत्वेन कारणत्वे तु स्मरणेऽपि ज्ञानत्वसत्त्वेन तस्यापि संस्कारकारणतया प्रथमोत्पन्नघटस्मरणात् पुन: संस्कार: तत: स्मरणमिति स्मरणोत्तरं 
स्मरणमुपपद्यत इति भाव:।
       न च स्वजन्येत्यादि। संस्कारजन्यस्मरणेन संस्कारो नश्यतीति स्वीकारे तद्विषयकज्ञानं तद्विषयकस्मृतिहेतुरिति ज्ञानत्वेन रूपेण कारणत्वाङ्गीकारेऽपि तत्र समूहालम्बनात्मकघटपटादिनानापदार्थविषयकानुभवानन्तरं घटपटादीनां 
प्रत्येकश: स्मरणमजनिष्ट, न तु अनुभूतसकलपदार्थविषयकैस्मरणम् तत्र घटस्मरणेन समूहालम्बनानुभवजन्यस्य घटपटादिनानापदार्थविषयकसंस्कारस्य नाशात् पटादिस्मरणानुपपत्ति: पटादिविषयकसंस्कारस्य नष्टत्वात्। न च तत्र घटस्मरणजन्यसंस्कार: पटादिस्मृतिं जनयतीति वाच्यम्। घटस्मरणजन्यसंस्कारस्य घटविषयकतया तस्य पटादिस्मृतिजनकत्वायोगात्। तद्विषयकस्मृतिं प्रति तद्विषयकसंस्कारस्य हेतुत्वात् अन्यविषयकसंस्कारेणान्याविषयकस्मरणासम्भवात्। तथा च अन्तिमस्मृतिरेव संस्कारेणान्यविषयकस्मरणासम्भवात्। तथा च अन्तिमस्मृतिरेव तद्व्यक्तित्वेन संस्कारनाशं प्रति हेतुरिति वाच्यम्। इत्थं च अनुभवत्वावच्छिन्नं संस्कारस्मृत्योर्हेतुरिति पक्षेऽपि प्राथमिकघटस्मरणेन घटानुभवजन्यसंस्कारो न नश्यतीति तद्बलात् पुन: घटस्मरणं भवितुमर्हतीति अनुभवत्वेनैव स्मृतिहेतुत्वमस्तु इति शङ्काग्रन्थाभिप्राय:।
       अन्यूतविषयकस्यैवेत्यादि। संस्कारे यावन्त: पदार्था: विषया: तावत्पदार्थविषयकसमरणमेव संस्कारनाशकम्। तथा-च घटपटादि नानापदार्थविषयकसमूहालम्बनानुभवजन्यतावद्विषयकसंस्कारस्य घटमात्रस्मरणेन तत्संस्कारन्यूनविषयकेण नाशो न भवतीति क्रमश: पटादिस्मरणमुपपद्यत इति भाव:। स्मरणे संस्कारन्यूनविषयकत्वं च संस्कारविषयताव्यापकविषयताकत्वम्। संस्कारं प्रति ज्ञानत्वेनैव हेतुत्वे युक्त्यनतरमाह - जायते चेति। पुन: पुन: घटस्मरणात् झटिति घटस्मृतिप्रयोजकदार्ढ्यरूपजातिविशेषविशष्टसंस्कारो जायत इत्यनुभवसिद्धम्। तच्च ज्ञानत्वेन संस्कारहेतुत्व एव सङ्गच्छते, स्मरणस्यापि ज्ञानत्वेन तत: संस्कारोत्पत्तिसम्भवात् इति भाव:। उद्बोधकसमवधानादिति। उद्बोधकं सम्बन्धिदर्शनादि। संस्कारातिशयख्ण्डन इति। संस्कारगतदार्ढ्याख्यजातिविशेषखण्डन इत्यर्थ:। अभ्यासस्यैवानापत्तेरिति। संस्कारगतदार्ढ्याख्यजातिविशेषखण्डन इत्यर्थ:। अभ्यासस्यैवानापत्तेरिति। संस्कारदार्ढ्यार्थमेव अभ्यासकरणादिति भाव:। ननु झटिति स्मृत्यर्थं झटिति स्मृतिप्रयोजकोद्बोधकसमवाधानार्थं वा शास्त्राभ्यास:, न संस्कारदार्ढ्यार्थं 
इत्यत: दोषान्तरमाह - किं चेति। निश्चिताव्यभिचारकं रूपमिति। यद्धर्मावच्छिन्नै कार्याव्यवहितपूर्ववृत्त्यभावाप्रतियोगित्वरूपाव्यभिचारनिश्चयोऽस्ति तादृशं धर्ममित्यर्थ:। कार्याव्यवहितपूर्ववृत्त्यभावप्रतियोगितानवच्छेदकतया निश्चितं धर्ममिति यावत्। गृह्यमाणव्यभिचारकेणेति। यद्धर्मावच्छिन्ने व्यभिचारो गृह्यते तेन धर्मेणेत्यर्थ:। प्रकृते स्मरणात्पूर्वमनुभवत्वावच्छिन्नं न नियमेनास्ति द्वितीयस्मरणात्पूर्वमनुभवाभावात्। तथा चानुभवत्वावच्छिन्नं गृह्यमाणव्यभिचारकम्। द्वितीयस्मरणात्पूर्वमपि ज्ञानत्वावच्छिन्नस्य प्रथमस्मरणस्य सत्त्वात् ज्ञानत्वं निश्चिताव्यभिचारकम्। अत: निश्चिताव्यभिचारेण ज्ञानत्वेनैव स्मृतिहेतुत्वम्, न गृहीतव्यभिचारोणानुभवत्वेनेति भाव:। ननु नवीनमते अनुभवस्येव स्मृतेरपि संस्कारं प्रति हेतुतया स्मृतिजन्ये संस्कारेऽनुभवजन्यत्वाभावात् 'अनुभवजन्यास्मृतिहेतु: भावना' इति लक्षणं तत्राव्याप्तमित्यत आह - एतन्मत इति। तथा च एतन्मते ज्ञानजन्यत्वे सति स्मृतिहेतुत्वमेव संस्कारस्य लक्षणम्। स्मृतिजन्यसंस्कारेऽपि स्मृतिरूपज्ञानजन्यत्वमस्तीति नाव्याप्तिरिति भाव:।
दीपिका
विशेषगुणलक्षणम्
       अन्ये रूपादयो विशेषगुणा:। द्रव्यविभाजकोपाधिद्वयसमानाधिकरणावृत्तिजातिमद्गुणत्वं विशेषगुणत्वम्।
प्रकाशिका
       द्रव्यविभाजकोपाधीति। पृथिवीत्वजलत्वादिरूपं यद्द्रव्यविभाजकोपाधिद्वयं प्रत्येकं तत्समानाधिकरणा: द्वित्वपृथक्त्वसंयोगादय: तदवृत्तिजातिमद्गुंणत्वमित्यर्थ:। रूपाद्विषु चतुर्षु नीलत्वादिकम्, [रूपत्वादिकम्?] सांसिद्धिकद्रवत्वे च द्रवत्वावान्तरजातिम्, स्नेहादिषु दशसु स्नेहत्वादिकम्, भावनायां संस्कारत्वावान्तरजातिं चादाय लक्षणसमन्वय:। ननु इदं लक्षण एकत्वादिष्वतिव्याप्तम् एकत्वत्वादि जातेरपि तादृशत्वात्। न च 
तादृशोपाधिद्वयसमानाधिकरणवृत्तिगुणत्वन्यूनवृत्तिजातिशून्यगुणत्वमिति तदर्थ:। एवं चैकत्वादिषु सङ्ख्यात्वादे: सत्त्वात् तादृशजातिशून्यत्वस्यासत्त्वेन नातिव्याप्तिरिति वाच्यम्। एवमपि परिमाणादिष्वतिव्याप्ते:। परिमाणत्वादे: तादृशजातित्वासम्भवात् इति चेत् -
       अत्र प्रवदन्त्यभिज्ञा: - यद्यद्रूपावच्छिन्नसमानाधिकरणं यत्किंचिद्द्रव्यविभाजकोपाधिद्वयं तत्तद्भिन्ना स्थितस्थापकवृत्तिभिन्ना च या जाति: तद्वत्त्वे सति गुणत्वमिति तदर्थ:। यद्रूपावच्छिन्नसामानाधिकरण्यस्य समवायसम्बन्धघटितस्यैव निवेशनीयतया यद्रूपपदेन घटत्वादेर्धर्तुमशक्यत्वात् घटादौ अतिव्याप्ति:, अतो विशेष्यम्। स्थितस्थापकेऽतिव्याप्तिवारणाय स्थितस्थापकवृत्तिभिन्नेति। स्थितस्थापकस्य पृथिव्यादिचतुष्टयवृत्तित्वमते तु न देयम्। रूपत्वादे: यद्रूपपदेन धर्तुं अशक्यत्वेऽप्यवान्तरजातिमादाय रूपादिषु लक्षणसमन्वय:। पार्थिवानुष्णाशीतस्पर्शस्य वायवीयापेक्षया विजातीयस्यैव अनुभवसिद्धत्वात्। सङ्ख्यादयस्तु सामान्यगुणा इति न तत्र वैजात्यं जलपृथिव्यादिभेदेन सिद्धान्तसिद्धम्, अत: तत्र नातिव्याप्ति:। तादृशजातिमद्भिन्नगुणत्वमेव सामान्यगुणानां लक्षणमवसेयम्। 
बालप्रिया
       ननु द्रव्यविभाजकोपाधिद्वयसमानाधिकरणावृत्तिजातिमद्गुणत्वं विशेषगुणस्य दीपिकायां लक्षणमुक्तम्। तत्र द्रव्यविभाजकोपाधिद्वयं पृथिवीत्वजलत्वादि तदधिकरणमप्रसिद्धम्, पृथिवीत्वजलत्वयोरेकत्रासत्त्वात्, तथा च लक्षणमिदमसम्भवीत्यतो व्याचष्टे - पृथिवीत्वजलत्वादिरूपमिति। पृथिवीत्वजलत्वयोरुभयो: अधिकरणस्याप्रसिद्धत्वेऽपि प्रत्येकं तयोरधिकरणं पृथिवी जलं च प्रसिद्धम्। तद्वृत्तय: द्वित्वपृथक्त्वसंयोगादय: तदवृत्तिर्जाति: रूपत्वरसत्वादि: तद्वान् गुण: रूपरसादिरिति तादृशजातिमद्गुणत्वस्य रूपरसादौ सत्त्वात् लक्षणसमन्वय:। रूपादिकं तु द्रव्यविभाजकोपाधिद्वयसमानाधिकरणं न भवति, द्रव्यविभाजकपृथिवीत्वजलत्वद्वयाधिकरणपृथिवीजलयो: एकस्य रूपस्य रसादे: वा अवृत्ते:। अतो द्विनिष्ठं द्वित्वादिकमेव तादृशं तदवृत्तित्वं 
रूपत्वादिजातावस्तीति भाव:। अत्र प्रत्येकमित्यस्य तत्समानाधिकरणेत्यत्राधिकरण एवान्वय: न तु तदधिकरणवृत्तित्वेऽपीत्यवधेयम्। नीलत्वादिकमिति। आदिपदेन रसत्वव्याप्यं मधुरत्वादि स्पर्शत्वव्याप्यं अनुष्णाशीतत्वादि च गृह्यते। न च रूपत्वरसत्वादिजातिमादायैव समन्वयसम्भवे तद्व्याप्यनीलत्वादिजातिमादाय समन्वयकरणं किमर्थमिति वाच्यम्। "अत्र प्रवदन्ती" त्यादिना वक्ष्यमाणपरिष्कार एव लक्षणस्यास्य तात्पर्यात् तत्र रूपत्वादिव्याप्यजातिमादायैव समन्वयस्य कर्तव्यत्वात्। द्रवत्वावान्तरजातिमिति। द्रवत्वत्वव्याप्यां सांसिद्धिकद्रवत्वत्वरूपां जातिमित्यर्थ:। स्नेहादिषु दशस्विति। स्नेहशब्दबुद्धिसुखदु:खेच्छाद्वेषप्रयत्नधर्माधर्मेष्वित्यर्थ:। संस्कारत्वावान्तरजातिमिति। संस्कारत्वव्याप्यां भावनात्वजातिमित्यर्थ:।
       श्ाङ्कते - नन्विदमिति। पृथिवीत्वजलत्वरूपयो: द्रव्यविभाजकयोर्द्वयोरुपाध्यो: प्रत्येकमधिकरणे पृथिव्यां जले च एकत्वं नास्ति। पृथिवीवृत्त्येकत्वस्य जलवृत्त्येकत्वस्य च भिन्नत्वेन एकस्य एकत्वस्य उभयत्रावृत्ते:। तथा च तादृशोपाधिद्वयसमानाधिकरणा: द्वित्वसंयोगादय एव, तदवृत्ति: या जाति: एकत्वत्वरूपा जाति: तद्वद्गुणत्वंस्यैकत्वे सत्त्वात् विशेषगुणलक्षणस्य सामान्यगुणे एकत्वेऽतिव्याप्तिरिति भाव:। तादृशत्वादिति। द्रव्यविभाजकोपाधिद्वयसमानाधिकरणावृत्तित्वादित्यर्थ:। न च तादृशेति। तादृशेत्यस्य द्रव्यविभाजकेत्यर्थ:। तथा च द्रव्यविभाजकोपाधिद्वयं पृथिवीत्वजलत्वादि प्रत्येकं तदधिकरणपृथिवीजलवृत्ति: द्वित्वपृथक्त्वादि: तद्वृत्ति: गुणत्वव्याप्यजाति: सङ्ख्यात्व-पृथक्त्वत्वादि: तच्छून्यगुणत्वं रूपादावस्ति। एकत्वे तु नास्ति, सङ्ख्यात्वरूपतादृशजातिमत्त्वस्यैव सत्त्वात्। अतो नातिव्याप्तिरिति भाव:। गुणत्वन्यूनवृत्तीति। गुणत्वव्याप्येत्यर्थ:। एवमपीति। द्रव्यविभाजकोपाधिद्वयसमानाधिकरणवृत्तिगुणत्वव्याप्यजातिशून्यगुणत्वस्य विशेषगुणलक्षणत्वेऽपीत्यर्थ:। परिमाणादिष्वतिव्याप्तेरिति। अणुत्वमहत्त्वादिरूपं 
परिमाणं प्रत्येकवृत्ति न व्यासज्यवृत्ति। अत: द्रव्यविभाजकोपाधिद्वयसमानाधिकरणं न परिमाणम्, अपि तु द्वित्वादिकमेव तद्वृत्तिर्या गुणत्वव्याष्यजाति: सङ्ख्यात्वादि: तच्छून्यत्वे सति गुणत्वस्य परिमाणे सत्त्वात् तत्रातिव्याप्तिरिति भाव:। तादृशजातित्वासम्भवादिति।
द्रव्यविभाजकोपाधिद्वयसमानाधिकरणवृत्तिगुणत्वव्याप्यजातित्वासम्भवादित्यर्थ:।
       यद्यद्रूपेति। यद्यद्रूपं संयोगत्वपृथक्त्वत्वादिकं तदवच्छिन्नसंयोगपृथक्त्वादेरधिकरणे जले पृथिव्यां च प्रत्येकं 
वर्तमानं द्रव्यविभाजकोपाधिद्वयं जलत्वपृथिवीत्वरूपम्, तत्तद्भिन्ना संयोगत्वपृथक्त्वत्वादिभिन्ना या जाति: नीलत्वादि: तद्वत्त्वे सति गुणत्वं नीलादिष्वस्तीति समन्वय:। अत्र गुणत्वरूपविशेष्यदलस्य प्रयोजनमाह - यद्रूपावच्छिन्नेति। तथा च यद्रूपपदेन घटत्वं नोपादातुं शक्यम्। तदवच्छिन्नस्य घटस्याधिकरणे कपाले द्रव्यविभाजकोपाधिद्वयस्य जलत्वपृथिवीत्वद्वयस्यासत्त्वात्। अत: संयोगत्वादिकमेव यद्रूपपदेनोपादेयम्, तद्भिन्न या घटत्वजाति: तद्वत्त्वस्य घटे सत्त्वात् तत्रातिव्याप्ति:, तद्वारणाय गुणपदम्। न च यद्रूपपदेन घटत्वमप्युपादातुं शक्यते तदवच्छिन्नस्य घटस्य कालिकसम्बन्धेनाधिकरणे काले कालिकसम्बन्धेन जलत्वपृथिवीत्वात्मकोपाधिद्वयसत्त्वात् तद्भिन्नत्वं च घटत्वे नास्तीति कथं अतिव्याप्तिप्रसक्तिरिति वाच्यम्। शुक्लत्वावच्छिन्नस्य कालिकसम्बन्धेनाधिकरणे जले पृथिव्यां च जलत्वपृथिवीत्वद्वयसत्त्वात् तदृभिन्नत्वं शुक्लत्वादिजातौ नास्तीत्यसम्भववारणाय समवायसम्बन्धेन यद्रूपावच्छिन्नाधिकरणे समवायसम्बन्धेन वर्तमानमित्यर्थस्यैव यद्रूपावच्छिन्नसमानाधिकरणमित्यनेन विवक्षितत्वात् काले घटत्वावच्छिन्नस्य समवायेनासत्त्वात् कालो न समवायेन घटत्वावच्छिन्नाधिकरणम्, अपि तु कपाल एवेति तद्वृत्तित्वस्य जलत्वपृथिवीत्वद्वयेऽभावात् यद्रूपपदेन घटत्वस्योपादातुमशक्यतया संयोगत्वादिकमुपादाय तद्भिन्ना य घटत्वजाति: तद्वत्त्वात् घटेऽतिव्याप्तिप्रसक्तिरित्याशयात्।
       स्िथतस्थापक इति। स्थितस्थापकत्वावच्छिन्नाधिकरणकटादौ 
जलत्वपृथिवीत्वोभयाभावेन यद्रूपपदेन स्थितस्थापकत्वं नोपादातुं शक्यते, अपि तु संयोगत्वादिकमेव तद्भिन्ना या जाति: स्थितस्थापकत्वरूपा जाति: तद्वद्गुणत्वस्य स्थितस्थापके सत्त्वात् तत्रातिव्याप्ति:। तद्वारणाय जातौ स्थितस्थापकवृत्तिभिन्नेति विशेषणम्। स्थितस्थापकत्वं तु स्थितस्थापकवृत्ति, न तदृभिन्नमिति न दोष इति भाव:। न देयमिति। तन्मते स्थितस्थापकाधिकरणं जलं पृथिवी च तद्वृत्तित्वं जलत्वपृथिवीत्वयोरस्तीति यद्रूपपदेन स्थितस्थापकत्वमपि ग्रहीतुं शक्यते तद्भिन्नत्वं नास्ति तस्येत्यत एव अतिव्याप्तिवारणसम्भवात् स्थितस्थापकवृत्तिभिन्नेति विशेषणं न देयमिति भाव:।
       ननु यद्रूपपदेन रूपत्वमपि ग्रहतुं शक्यम्, रूपत्वावच्छिन्नरूपाधिकरणे जले पृथिव्यां च जलत्वपृथिवीत्वद्वयसत्त्वात् तद्भिन्ना रूपत्वभिन्ना रूपत्वजाति: न भवतीति कथं रूपे लक्षणसमन्वय इत्यत आह - रूपत्वादेरिति। तथा च रूपत्वभिन्नां नीलत्वादिजातिमादाय नीलादौ समन्वय इति भाव:। ननु स्पर्शे कथं लक्षणसमन्वय:। न तावत् स्पर्शत्वमादाय। तस्यापि यद्रूपपदेनोपादातुं शक्यत्वात्। तथा हि-यद्रूपं स्पर्शत्वम् तदवच्छिन्नाधिकरणं जलं पृथिवी च, तद्वृत्ति जलत्वपृथिवीत्वद्वयं भवति, अत: स्पशब्त्वभिन्ना स्पर्शत्वजाति: न भवति इति स्पर्शत्वमादाय समन्वय: कर्तुमशक्य:। नापि अनुष्णाशीतस्पर्शत्वादिकमादाय, तत्र शीतोष्णत्वे आदाय शीतोष्णस्पर्शयो: समन्वयसम्भवेऽपि अनुष्णाशीतत्वमादाय अनुष्णाशीते समन्वयो न सम्भवति, यद्रूपपदेन अनुष्णाशीतत्वमप्युपादातुं शक्यते तदवच्छिन्नाधिकरणे पृथिव्यां वायौ च द्रव्यविभाजकोपाधिद्वयस्य वायुत्वपृथिवीत्वरूपस्य सत्त्वात् तद्रूपभिन्नत्वं अनुष्णाशीतत्वे नास्तीत्याशङ्क्याह - पार्थिवानुष्णाशीतर्स्पशस्येति। तथा च अनुष्णाशीतत्वव्याप्या पार्थिवानुष्णाशीतस्पर्शे, वायवीयस्पर्शेऽविद्यमाना काचन विलक्षणजातिरस्ति, एवं वाचवीयानुष्णाशीतस्पर्शे च पार्थिवस्पर्शेऽविद्यमाना काचन जातिरस्ति। तां तामादाय पाथिवस्पर्शे वाचवीयस्पर्शे च समन्वय:। तथा हि - यद्रूपपदेन सा जाति: न ग्रहणयोग्या तादृशजात्यवच्छिन्नाधिकरणे 
पृथिव्यां वायुत्वपृथिवीत्वरूपोपाधिद्वयासत्त्वात् अपि तु संयोगत्वादिरेव ग्राह्या, तद्भिन्नत्वं च पार्थिंवस्पर्शगतविजातौ वर्तते तद्वत्वात् पार्थिंवस्पर्शें समन्वय:। एवं वायवीयस्पर्शेऽपि समन्वयो बोध्य इति भाव:। 
       नन्वेवं पृथिवीगतैकत्वे जलीयैकत्वेऽविद्यमाना काचन जातिरस्तीति स्वीकृत्य एकत्वेऽतिव्याप्तिप्रसक्तिरित्यत आह - सङ्ख्यादयस्तु सामान्यगुणा इति। तथा चैकत्वे वैजात्याभावात् सकलैकत्वसाधारणमेकत्वत्वं यद्रूपपदेनोपादेयम् तदवच्छिन्नाधिकरणं जलं पृथिवी च तद्वृत्ति जलत्वपृथिवीत्वरूपोपाधिद्वयम्। अतस्तद्भिन्ना एकत्वत्वभिन्ना एकत्वत्वजाति: न भवतीति नैकत्वेऽतिव्याप्तिरित्याशय:। तादृशजातिमद्भिन्नगुणत्वमिति। द्रव्यविभाजकोपाधिद्वयसमानाधिकरणावृत्तिजातिमद्भिन्नगुणत्वमित्यर्थ:।
* * *
तर्कसङ्ग्रह:
कर्मनिरूपणम्
       चलनात्मकं कर्म। ऊर्ध्वदेशसंयोगहेतु: उत्क्षेपणम्। अधोदेशसंयोगहेतु: अपक्षेपणम्। शरीरसन्निकृष्टसंयोगहेतु: आकुञ्चनम्। शरीरविप्रकृष्टसंयोगहेतु: प्रसारणम्। अन्यत्सर्वं गमनम्।
सामान्यनिरूपणम्
       नित्यमेकं अनेकानुगतं सामान्यम्। द्रव्यगुणकर्मवृत्ति। परं सत्ता। अपरं द्रव्यत्वादि।
विशेषनिरूपणम्
       नित्यद्रव्यवृत्तयो व्यावर्तका विशेषा:।
दीपिका
       कर्मणो लक्षणमाह - चलनेति। उत्क्षेपणादीनां कार्यभदमाह - ऊर्वेति। शरीरेति। वक्रतासंपादकं आकुञ्चनम्। ऋजुतासम्पादकं प्रसारणमित्यर्थ:। 
       सामान्यं लक्षयति - नित्यमिति। संयोगेऽतिव्याप्तिवारणाय नित्यमिति। जलपरमाणुगतरूपेऽतिव्याप्तिवारणाय एकेति। परमाणुपरिमाणादावतिव्याप्तिवारणाय अनेकेति अनुगतत्वं समवेतत्वम् तेन 
नाभावादौ अतिव्याप्ति:।
       विशेषं लक्षयति - नित्येति।
प्रकाशिका
       मूलोक्तं सर्वसङ्ग्राहकं न भवतीत्याह - वक्रतेति।
       नित्यमितीति। अत्र नित्यत्वं प्रागभावाप्रतियोगित्वं ध्वंसाप्रतियोगित्वं वा, एकतरनिवेशेनापि संयोगादेर्वारणात्। एकपदं स्वरूपकीर्तनमात्रपरमिति द्रष्टव्यम्।
       मूले व्यावर्तका इति। नित्यद्रव्याणां परस्पर भेदसाधका इत्यर्थ: अथ विशेषपदार्थे किं प्रमाणम्। न च अत्यन्तसङ्कीर्णानां परमाणूनां भेदकधर्मं विना भेदासिद्धिरत: विशेषा अङ्गीकर्तव्या इति वाच्यम्, एकत्वादिव्यक्तेरेव भेदकत्वसंम्भवात् इति चेत् - न। यत: एतत्परमाणौं तत्परमाणुभेदसाधने एकत्वादे: व्यभिचारितया एतदेकत्वादेरेव हेतुता वाच्या। न च तयो: परमाण्वो: भेदासिद्धौ एकत्वादौ एतत्वं सुग्रहम्। एतत्परमाणुसमवेतत्वं हि तस्यैतत्वम्। तस्मात् प्रतिनित्यद्रव्यमेष्टव्यो विशेषपदार्थ:। स एव स्वसजातीयानां परस्परं भेदसाधक इति तत्रापि विशेषान्तरापेक्षा नास्ति। अतो नानवस्था इति सम्प्रदाय:।
बालप्रिया
       ननु नित्यद्रव्यवृत्तय: व्यावर्तका: विशेषा: इति परममूलात् नित्यद्रव्यवृत्तित्वे सति भेदसाधकत्वं विशेषस्य लक्षणमिति लभ्यते। तथा च सति गगनपरिमाणादीनामपि नित्यद्रव्यवृत्तित्वात् इतरभेदसाधकत्वाच्च तत्रातिव्याप्ति: इत्यतो व्याचष्टे - नित्यद्रव्याणां परस्परभेदसाधका इत्यर्थ इति। अत्यन्तसङ्कीर्णानामिति। अत्यन्तं मिश्रितानामित्यर्थ:। एकत्वादिव्यक्तेरेवेति। अयं परमाणु: तत्परमाणो: भिद्यते एकत्वात् इत्यनुमानमत्र विवक्षितम्। यत एतत्परमाणाविति। तत्परमाणुभेदरूपसाध्याभाववति तत्परमाणावप्येकत्वरूपहेतुसत्वाद् व्यभिचार:, तद्वारणाय एतदेकत्वादिति हेतु: प्रयोक्तव्य:। एतदेकत्वं नाम एतत्परमाणुमात्रसमवेतमेकत्वम्। एकत्वे एतत्परमाणुमात्रसमवेतत्वं च 
एतत्परमाणुभिन्नासमवेतत्वे सति एतत्परमाणुसमवेतत्वरूपं एतत्परमाणौ तत्परमाण्वपेक्षया भेदेऽज्ञाते दुर्ग्रहम्। तथा च हेतुज्ञानाभावात् नानुमिति। पूर्वमेव भेदे ज्ञाते चानुमानवैयर्थ्यम्। अनुमानस्य भेदसिद्ध्यर्थत्वादिति भाव:। ननु एतत्परमाणु: तत्परमाणो: भिन्न: एतद्विशेषात् इति हेतुना परमाणुभेदस्साधनीय:। तत्र एतत्परमाणुगतविशेषे परमाण्वन्तरगतात् विशेषात् भेदसिद्धिं विना एतद्विशेषस्य परमाण्वन्तरभेदसाधकत्वं न भवति। तदर्थं विशेषे विशेषान्तरस्वीकारे अनवस्थेत्यत आह - स एव स्वसजातीयानामिति। विशेष: यथा परमाणूनां भेदं साधयति तथा सजातीयविशेषान्तरभेदमपि साधयति, स्वपरनिर्वाहकत्वाङ्गीकारात्, अतो नानवस्थेति भाव:।
* * *
तर्कसङ्ग्रह:
समवायनिरूपणम्
       नित्यसम्बन्ध: समवाय:। अयुतसिद्धवृत्ति:। ययोर्मध्ये एकममविनश्यदवस्थं अपराश्रितमेवावतिष्ठते तौ अयुतसिद्धौ। यथा अवयवावयविनौ, गुणगुणिनौ, क्रियाक्रियावन्तौ, जातिव्यक्ती, विशेषनित्यद्रव्ये चेति। 
दीपिका
       समवायं लक्षयति - नित्येति। संयोगे अतिव्याप्तिवारणाय नित्येति। आकाशादावतिव्याप्तिवारणाय सम्बन्धेति। अयुतसिद्धलक्षणमाह - ययोरिति। नीलो घट इति विशिष्टप्रतीतिर्विशेषणविशेष्यसम्बन्धविषया, विशिष्टबुद्धित्वात्, दण्डीति विशिष्टबुद्धिवत् इति समवायसिद्धि:। अवयवावयविनाविति। द्रव्यसमवायिकारणमवयव:, तज्जन्यं द्रव्यं अवयवि।          
प्रकाशिका
       वैशेषिकमतसाधारण्येन समवाये अनुमानं प्रमाणयति - नील इति। समवायिकारणत्वस्य अन्त्यावयविनि सत्त्वात् द्रव्येति। परमाणुवारणाय जन्येति। अविनश्यदवस्थमपरारितमेवावतिष्ठते विनश्यदवस्थं त्वनाश्रितं क्षणमवतिष्ठते यथा तन्त्वादिनाशे पटादिरिति मनसिकृत्य मूले 
अविनश्यदित्युक्तम्।
बालप्रिया
       'द्रव्यसमवायिकारणम् अवयव:' इति दीपिकात: द्रव्यनिरूपितसमवायिकारणत्वं अवयवस्य लक्षणमिति लभ्यते। घटरूपद्रव्यसमवायिकारणत्वस्य कपाले सत्त्वात् लक्षणसमन्वय:। तत्र समवायिकारणत्वमात्रोक्तौ अवयविनि घटेऽपि तत्समवेतरूपादिसमवायिकारणत्वसत्त्वात् तत्रातिव्याप्ति:। तद्वारणाय समवायिकारणत्वे द्रव्यनिरूपितेति विशेषणम्। अवयविन: घटस्य गुणादिनिरूपितसमवायिकारणत्वसत्त्वेऽपि द्रव्यनिरूपितसमवायिकारणत्वाभावात् नातिव्याप्ति:। तदाह - समवायिकारणत्वस्येति। कपालरूपेऽवयविनि अवयवत्वस्येष्टतया तत्रातिव्याप्तिर्नेति सूचनाय अन्त्यावयविनीत्युक्तम्। जन्यं द्रव्यमवयवीति ग्रन्थेन जन्यत्वे सति द्रव्यत्वम् अवयविनो लक्षणमुक्तम्। तत्र जन्यत्वमात्रोक्तौ जन्यगुणदावतिव्याप्ति:। तद्वारणाय द्रव्यत्वमुपात्तम्। द्रव्यत्वमात्रोक्तौ अवयवे परमाणावतिव्याप्ति:। तद्वारणाय जन्यत्वमुपात्त्म्। तदाह - परमाणुवारणायेति। परममूले 'ययोर्मध्ये एकमविनश्यदवस्थमपराश्रितमेवावतिष्ठते तावयुतसिद्धौ' इति ग्रन्थेन अयुतसिद्धयोर्लक्षणमुक्तम्। ययोर्मध्ये तन्तुपटयोर्मध्ये एक: पट: तन्त्वाश्रित एवावतिष्ठते इति तौ तन्तुपटावयुतसिद्धौ। तत्र विनश्यदवस्थ इत्यस्य नाशपूर्वक्षणस्य इत्यर्थ:। अविनश्यदवस्थ इत्यस्य नाशाव्यवहितपूर्वक्षणात् पूर्वक्षणेषु विद्यमान इत्यर्थ:। स्वाव्यवहितपूर्वक्षणवृत्तित्व-स्वप्रतियोगित्वोभयसम्बन्धेन नाशविशिष्टत्वं विनश्यदवस्थत्वमिति यावत्। तत्र अविनश्यदवस्थमिति विशेषणस्य प्रयोजनमाह - अविनश्यदवस्थमित्यादिना। अयमत्राशय:-यदि एकमित्यस्य अविनश्यदवस्थमिति विशेषणं न दीयते, तर्हि ययोर्मध्ये एकमपराश्रितमेवावतिष्ठते तावयुतसिद्धाविति अयुतसिद्धलक्षणं स्यात्। तथा सति तन्तुपटयोरव्याप्ति:। तन्तुपटयोर्मध्ये एकस्य पटस्य तन्त्वाश्रिततयैवावस्थानमिति नियमाभावात्, यदा तन्तुनाशात् पटनाश: तदा 
तन्तुनाशक्षणे पटस्य तन्त्वनाश्रितस्यैवावस्थानात्। अत: पटस्य अविनश्यदवस्थेतिं विशेषणम्। तन्तुनाशक्षणस्थ: पट: विनश्यदवस्थ:, उत्तरक्षणे पटस्य नाशात्, नाशाव्यवहितपूर्वक्षणस्थत्वरूपविनश्यदवस्थलक्षणाक्रान्तत्वात्। अत: अविनश्यदवस्थ: पट: तन्तुनाशपूर्वक्षणावच्छिन्नपट: तस्य तु तन्त्वाश्रिततयैवावस्थानात् नाव्याप्तिरिति। तन्त्वादिनाश इति। तन्त्वादिनाशक्षणे इत्यर्थ:।
* * *
तर्कसङ्ग्रह:
अभावनिरूपणम्
       अनादि: सान्त: प्रागभाव:। उत्पत्ते: पूर्वं कार्यस्य। सादिरनन्त: प्रध्वंसाभाव:। उत्पत्तेरनन्तरं कार्यस्य। त्रैकालिक: संसर्गावच्छिन्नाभाव: अत्यन्ताभाव:। यथा भूतले घटो नास्ति इति। 
तादात्म्यावच्छिन्नप्रतियोगिताकाभावोऽन्योन्याभाव:। यथा घट: पटो न भवतीति।
दीपिका
       प्रागभावं लक्षयति - अनादिरिति। आकाशादौ अतिव्यापितवारणाय सान्त इति। घटादौ अतिव्यापितवारणाय अनादिरिति। प्रतियोगिसमवायिकारणवत्ति: प्रतियोगिजनको भविष्यतीति व्यवहारहेतु: प्रागभाव:। ध्वंसं लक्षयति-सादिरिति। घटादौ अतिव्यापितवारणाण अनन्त इति। आकाशादौ अतिव्याप्तिवारणाय सादिरिति। प्रतियोगिजन्य: प्रतियोगिसमवायिकारणवृत्ति: ध्वस्त इति व्यवहारहेतु: ध्वंस:। अत्यन्ताभावं लक्षयति - 
त्रैकालिकेति। अन्योन्याभावे अतिव्याप्तिवारणाय संसर्गेति। ध्वंसप्रागभावयोरतिव्याप्तिवारणाय त्रैकालिक इति। अन्योन्याभावं लक्षयति - तादात्म्येति। प्रतियोगितावच्छेदकारोप्यसंसर्गभेदादेकप्रतियोगिकयोरत्यन्तान्योन्याभावयोर्भिन्न
त्वम्। केवलदेवदत्ताभावात् 'दण्ड्यभाव' इति प्रतीत्या विशिष्टाभाव:, 'एकसत्त्वेपि द्वौ न स्त:' इति प्रतीत्या द्वित्वावच्छिन्नाभाव:, संयोगेन घटवति समवायेन घटाभाव:, तत्तद्घटाभावात् घटत्वावच्छिन्नप्रतियोगिताकसामान्याभावश्च अतिरिक्त:। एवमन्योन्याभावोऽपि।
प्रकाशिका
       प्रागभावे प्रमाणमाह - भविष्यतीति। संसर्गेति। तादात्म्यातिरिक्तसंसर्गेत्यर्थ:। ध्वंसप्रागभावयोरपि प्रतियोगितावच्छेदकसम्बन्ध: वर्तत इति मताभिप्रायेण त्रैकालिकेति विशेषणम्। अन्यथा अन्योन्याभाववारकेणैव तयोर्वारणात् तद्व्यर्थतापत्ते:। यदि संसर्गावच्छिन्नेत्यादे: अन्योन्याभावभिन्नाभाव इत्यर्थ: तदा त्रैकालिकेति सिद्धान्तेऽपि सार्थकं त्रैकालिकत्वमिह नित्यत्वरूपम्। 
       मूले भूतले घटो नास्तीति। अत्र घटाभावांशे भूतलस्य विशेष्यत्वं सम्बन्ध:, घटाभाववत् भूतलम् इत्यत्र तु भूतलांशे अभावस्य विशेषणत्वं संसर्ग इति वदतां प्राचां अयमभिप्राय: - विशेष्यत्वविशेषणत्वे स्वरूपसम्बन्धविशेषौ न ज्ञानीयविषयताविशेषौ। न च विशेषणताख्य: स्वरूपसम्बन्ध एक एव अस्तु, 'भूतले घटो नास्ति' इति प्रतीतौ 'भूतलं घटाभाववत्' इति प्रतीतितो वैलक्षण्यस्य विशेषणत्वावच्छिन्नाधेयताविषयकत्वकल्पनेनैव निर्वाहादिति वाच्यम्। तादृशप्रतीत्यो: वैलक्षण्याय प्रथमायां विशेषणत्वावच्छिन्नाधेयता सन्निकर्ष:, द्वितीयायां विशेषणता संसर्ग: इफयुपेयते; किं वा प्रथमायां विशेषणता संसर्ग:, द्वितीयायां विशेषणत्वावच्छिन्नाधारता इत्यत्र विनिगमकस्य दुर्लभत्वात्। न च तादृशप्रतीत्यो: संसर्गांशेऽविलक्षणत्वेऽपि विशेषणविशेष्यभावभेदात् वैलक्षण्योपपत्ति: इत्युभयत्र विशेषणताया एव सम्बन्धतास्त्विति वाच्यम्। तावतापि 'भूतले घटो नास्ति' 'भूतलवान् घटाभाव:' इत्यनयो: 'भूतलं घटाभाववत्' 'घटाभावे भूतलम्' इत्यनयोश्च प्रतीत्यो: वैलक्षण्यानिर्व्राहात्। तस्मात् विशेष्यत्वविशेषणत्वनामकयो: उभयो: स्वरूपसम्बन्धविशेषयो: संसर्गता। तथा च 'भूतलवान् घटाभाव:' इत्यत्र 
घटाभावांशे भूतलस्य विशेषणत्वं संसर्ग:, घटाभावे भूतलम् इत्यत्र च भूतलांशेऽभावस्य विशेष्यतासंसर्ग: भासते। स च तत्र अबाधित इति अभ्रमत्वनिर्वाह इति सङ्क्षेप:।
       ध्वंसप्रागभावयोरिव एकप्रतियोगिकयो: अत्यन्ताभावान्योन्याभावयो: किम् एकविधत्वं, नेत्याह - प्रतियोगितेति। आरोप्येति। प्राचीनमताभिप्रायेण। अत्र यथायोगं प्रतियोगितावच्छेदकधर्मभेदइव संसर्गभेदोऽप्यत्यन्ताभावबहुत्वप्रयोजक:। प्रतियोगितावच्छेदकधर्मभेद: अन्योन्याभावबहुत्वप्रयोजक इति द्रष्टव्यम्। तदेव दर्शयति-केवलेति। केवलदेवदत्ताभावात् विशिष्टाभावोऽतिरिक्त इत्यन्वय:। अन्यथा केवलदेवदत्तवति 'दण्डी नास्ति' इति प्रत्ययानापत्ते:। उभयाभावस्यातिरिक्तत्वे प्रतीतिं प्रमाणयति - एकसत्त्वेऽपीति। घटपटौ द्वौ न स्व इत्यादौ घटत्वं पटत्वं उभयत्वं चैतत्ित्रतयं प्रतियोगितावच्छेदकम्, केवलघटवति केवलपटवति यत्किंचिदुभयवति च तथा प्रत्ययात्। सम्बन्धभेदेनाभावस्यातिरिक्तत्वं दर्शयति - संयोगेनेति। सामान्यविशेषाभावयो: भेदं दर्शयति - तत्तदिति। अतिरिक्त इति। अन्यथा यत्किंचित् घटवति घटो नास्तीति प्रत्ययापत्ते:। एवमन्योन्याभावोऽपीति। अवच्छेदकभेदात् तत्तद्घटभेद: तत: उभयभेद: घटभेदश्च अतिरिक्त इत्यर्थ:। 
बालप्रिया
       "त्रैकालिक: संसर्गाभाव: अत्यन्ताभाव:" इति मूलम्। संसंर्गाभाव इत्यस्य संसर्गावच्छिन्नप्रतियोगिताकाभाव 
इत्यर्थ:। तत्र त्रैकालिकत्वमात्रोक्तौ अन्योन्याभावेऽतिव्याप्ति:, तस्यापि नित्यत्वात्। तद्वारणाय संसर्गावच्छिन्नप्रतियोगिताक इत्युक्तम्। न च संसर्गावच्छिन्नप्रतियोगिताकत्वनिवेशेऽपि अन्योन्याभावस्य तादात्म्यसम्बन्धावच्छिन्नप्रतियोगिताकत्वात् अतिव्याप्तितादवस्थ्यमिति वाच्यम्। संसर्गाभाव इत्यनेन तादात्म्यातिरक्तिसंबन्धावच्छिन्नप्रतियोगिताकाभावस्य विवक्षितत्वात्। तदाह - तादात्म्यातिरिक्तसंसर्गेत्यर्थ इति। संसर्गाभावत्वमात्रोक्तौ ध्वंसप्रागभावयोरतिव्याप्ति:, तद्वारणाय त्रैकालिक इति। 
ननु समवायेन घटाधिकरणे संयोगेन 
घटो नास्ति, संयोगेन घटाधिकरणे समवायेन घटो नास्ति इति प्रतीत्युपपत्तये संयोगसम्बन्धावच्छिन्नघटाभाव - समवायसम्बन्धावच्छिन्नघटाभावयोर्भेदो वक्तव्य:। तदर्थं चात्यन्ताभावीयप्रतियोगितायां सम्बन्धावच्छिन्नत्वं अङ्गीक्रियते। ध्वंसप्रागभावयोस्तु तादृशयुक्त्यसम्भवेन तयो: संसर्गावच्छिन्नप्रतियोगिताकत्वं अप्रामाणिकम्। तथा च संसर्गाभाव इत्यनेनैव ध्वंसप्रागभावयोर्वारणसम्भवात् त्रैकालिकेति विशेषणं व्यर्थं इत्यत आह - ध्वंसप्रागभावयोरपीति। ध्वंसप्रागभावयो अत्यन्ताभावविरोधितामते 'श्यामघटे समवायेन रक्तो नास्ति' 'रक्तघ्टे समवायेन श्यामो नास्ति' इति प्रतीतौ प्रागभावध्वंसयोरेव विषयतया तयोरपि समवायसम्बन्धावच्छिन्नप्रतियोगिताकत्वमस्तीति तन्मतानुसारेण ध्वंसप्रागभावयोरतिव्याप्तिवारणाय त्रैकालिकेति विशेषणमिति भाव:। अन्यथेति। ध्वंसप्रागभावयो: सम्बन्धावच्छिन्नप्रतियोगिताकत्वानङ्गीकार इत्यर्थ:। अन्योन्याभाववारकेणैवेति। अन्योन्याभावेऽतिव्यापितवारणाय उपात्तेन तादात्म्यातिरिक्तसम्बन्धावच्छिन्नप्रतियोगिताकत्वविशेषणेनैवेत्यर्थ:। तयोर्वारणात् - ध्वंसप्रागभावयोरतिव्याप्तिवारणसम्भवात्। तद्व्यर्थतापत्ते: - त्रैकालिकेति विशेषणवैयर्थ्यापत्ते:। यदीति। तथा च संसर्गाभाव इत्यस्य अन्योन्याभावभिन्नाभाव इत्यर्थ:। ध्वंसप्रागभावयोरपि अन्योन्याभावाभिन्नाभावत्वमस्तीति तत्रातिव्याप्तिवारणाय त्रेकालिकेति विशेषणमिति भाव:। अनित्यपदार्थेष्वपि पूर्वदिनश्वोदिनाद्यदिनाख्यभूतभविष्यद्वर्तमानरूपकालत्रयवृत्तित्वसम्भवात् त्रैकालिकेति विशेषणे दत्तेऽपि ध्वंसप्रागभावयो: अतिव्याप्ति: तदवस्थेत्यत आह - त्रैकालिकत्वमिह नित्यत्वरूपमिति। नित्यत्वं च ध्वंसाप्रतियोगित्वे सति प्रागभावाप्रतियोगित्वम्। ध्वंसाप्रतियोगित्वनिवेशात् प्रागभावनिरास:। प्रागभावाप्रतियोगित्वनिवेशात् ध्वंसनिरास:।
       ननु भूतले घटो नास्ति इत्यत्र घटाभावांशे भूतलस्य विशेष्यत्वं संम्बन्ध:, भूतलं घटाभाववत् इत्यत्र भूतलांशे घटाभावस्य विशेषणत्वं सम्बन्ध: 
इति प्राचीनैरुक्तं न सङ्गच्छते। भूतलं घटाभाववत् इति प्रतीतौ भूतलस्य विशेष्यतया घटाभावस्य विशेषणतया न भानात् भूतलांशे घटाभावस्य विशेषणत्वं सम्बन्ध इत्युक्ते: सङ्गतत्वेऽपि भूतले घटो नास्ति इति प्रतीतौ घटाभावस्य विशेष्यतया भूतलस्य च प्रकारतया भानेन भूतलस्य विशेष्यत्वाभावेन भूतलस्य विशेष्यत्वं सम्बन्ध इत्युक्तेरसङ्गतत्वात्। तथा बाधितविशेष्यत्वरूपसंसर्गावगाहितया तादृशप्रतीते: भ्रमत्वापत्ति: इत्यत: प्राचीनानामाशयं वक्तुं आरभते - तत्र घटाभावांश इत्यादिना।
       विशेष्यत्वविशेषणत्वेस्वरूपसम्बन्धविशेषाविति। यथा दण्डविशिष्ट: पुरुष इत्यत्र दण्डनिरूपितं विशेष्यत्वं पुरुषगतं दण्डविशिष्टत्वात्मकं दण्डवयावर्त्यत्वरूपं वा आधारपुरुषस्वरूपं तथा भूतलनिष्ठं घटाभावनिरूपितं विशेष्यत्वमपि घटाभावविशिष्टत्वात्मकं आधारभूतलस्वरूपम्, यथा वा दण्डनिष्ठं विशेषणत्वं आधेयदण्डस्वरूपम् तथा घटाभावनिष्ठं विशेषणत्वमपि घटाभावस्वरूपम्। सम्बन्धतयोच्यमानं विशेष्यत्वं विशेषणत्वं च न ज्ञानीयविशेष्यताप्रकारताख्यविषयताविशेषरूपम्, किं तु स्वरूपसम्बन्धात्मकम्। तथा च 'भूतले घटो नास्ति' इत्यत्र विशेष्यतारूपविषयताया: भूतलेऽभावेऽपि स्वरूपसम्बन्धात्मकविशेष्यत्वसत्त्वात् तेन सम्बन्धेन घटाभावांशे भूतलस्य प्रकारतया भानात् प्रतीते: प्रमात्वमेवेति। भाव:। न च विशेषणताख्य इति। तथा च भूतलघटाभावयो: विशेषणत्वमिति एक एव सम्बन्ध:। न च एकस्यैव सम्बन्धस्य द्वयोरपि प्रतीत्योर्विषयत्वे तयोर्वैलक्षण्यं कथमिति वाच्यम्। सम्बन्धैक्येऽपि 'भूतले घटो नास्ति' इति प्रतीतौ विशेषणतासम्बन्धावच्छिन्नाधेयत्वं विषय:, 'भूतलं घटाभाववत्' इति प्रतीतौ विशेषणत्वं विषय इत्येवं प्रतीत्यो: वैलक्षण्यस्य वक्तुं शक्यत्वादिति शङ्कितु: आशय:। समाधत्ते - तादृशप्रतीत्योरिति। प्रथमायामिति। 'भूतले घटो नास्ति' इति प्रतीतावित्यर्थ:। द्वितीयायामिति। 'भूतलं घ्ाटाभाववत्' इति प्रतीतावित्यर्थ:।
       पुन: शङ्कते - न च तादृशप्रतीत्योरिति। तथा चोभयत्रापि प्रतींत्यो: विशेषणत्वनामक: एक एव सम्बन्ध: विषय:। तथापि 'भूतले घटो नास्ति' 
इति प्रतीतौ विशेष्यताख्यविषयता घटाभावनिष्ठा विशेषणताख्यविषयता भूतलनिष्ठा। 'भूतलं घटाभाववत्' इति प्रतीतौ विशेष्यताख्यविषयता भूतलनिष्ठा विशेषणताख्यविषयता घटाभावनिष्ठा इत्येवं विषयतावैलक्षण्यादेव तादृप्रतीत्योर्वैलक्षण्यं न सम्बन्धवैलक्षण्यादिति शङ्कितुरभिप्राय:। विशेषणविशेष्यभावभेदादिति। विशेषणता - विशेष्यताख्यविषयतावैलक्षण्यादित्यर्थ:।
       समाधत्ते - तावतापीति। 'भूतले घटो नास्ति' इति प्रतीतौ घटाभावे विशेष्यताख्यविषयता भूतले विशेषणताख्यविषयता 'भूतलवान् घटभाव:' इत्यत्रापि तथैवेति विषयतावैलक्षण्याभावात् तयो: वैलक्षण्यं न स्यात्। एवं 'भूतलं घटाभाववत्' इति प्रतीतौ भूलनिष्ठा विशेष्यताख्यविषयता, घटाभावनिष्ठा विशेषणताख्यविषयता, 'घटाभावे भूतलम्' इति प्रतीतावपि तथैवेति विषयतावैलक्षण्याभावात् तयो: वैलक्षण्यं दुरुपपादमिति भाव:। एवं च स्वरूपात्मकविशेषणताख्यमेकमेव सम्बन्धमङ्गीकृत्यविषयतावैलक्षण्यात् प्रतीतिवैलक्षण्यस्य दुरुपपादत्वात् विशेषणत्वं विशेष्यत्वं चेति स्वरूपात्मकसम्बन्धद्वयमङ्गीकृत्य सम्बन्धवैलक्षण्यादेव प्रतीतिवैलक्षण्य निर्वोढव्यमिति वदन् उपक्रान्तं प्रतीतेरभ्रमत्वमुपसंहरति - तस्मादिति। तथा च 'भूतले घटो नास्ति' इत्यत्र घटाभावे भूतलस्य विशेष्यत्व संसर्ग:, 'भूतलवान् घटाभाव:' इत्यत्र घटाभावे भूतलस्य विशेषणत्वं सम्बन्ध इत्यनयोर्वैलक्षण्यम्। 'भूतलं घटाभाववत्' इत्यत्र भूतलांशे घटाभावस्य विशेषणत्वं संसर्ग:। 'घटाभावे भूतलम्' इत्यत्र भूतलांशे घटाभावस्य विशेष्यत्वं सम्बन्ध इति तयो: वैलक्षण्यमिति भाव:।
       नन्वेवमपि 'घटाभावे भूतलम्', 'भूतले घटो नास्ति' इत्यनयो: विशेष्यताविषयकत्वात् वैलक्षण्यं न स्यात्। एवं 'भूतलवान् घटाभाव:, 'भूतलं घटाभाववत्' इत्यनयो: वैलक्षण्यं न स्यात्, उभयत्र विशेषणतारूपसम्बन्धस्यैव विषयत्वादित्यत आह - सङ्क्षेप इति। विषयताविशेषात्मकविशेष्यविशेषणभाववैलक्षण्यसहकृतस्वरूपसम्बन्धात्मकविशेष्यविशेषणभाववैलक्षण्येन प्रतीतीनां वैलक्षण्यमुपपादनीयम्। ययो: प्रतीत्यो: 
विषयतावैलक्षण्यं नास्ति तयो: सम्बन्धवैलक्षण्यमस्ति। ययो: सम्बन्धवैलक्षण्यं नास्ति, तयो: विषयतावैलक्षण्यमस्ति इत्येवं प्रतीतीनां वैलक्षण्यम्। तत्तस्सम्बन्धस्याबाधितत्वात् प्रमात्वं चोपपद्यत इति भाव:।
       अस्य सन्दर्भस्य बहुवारमालोडने कृतेऽपि तात्पर्याज्ञानात् आचार्यचरणान् अपृच्छम्। तेऽपि बहुधा आलोच्य प्रकाशिकायामीषत् शोधनं कृत्वा तात्पर्यमवर्णयन्। तथैवाहमत्रालिखम्।
       प्रतियोगितावच्छेदकधर्मभेदात् प्रतियोगितावच्छेदकसम्बन्धभेदाच्च एकप्रतियोगिकोऽप्यत्यन्ताभाव: भिद्यते। एवं प्रतियोगितावच्छे दकधर्मभेदात् एकप्रतियोगिकोऽप्यन्योन्याभाव: भिद्यत इति सोदाहरणं दीपिकायां निरूप्यते। ध्वंसप्रागभावयोस्तु तथा भेदो न निरूपित:, तत्र कारणमाह - ध्वंसप्रागभावयोरिति। अयं भाव: - ध्वंसप्रागभावयो: सम्बन्धावच्छिन्नप्रतियोगिताकत्वं वा किंचिद्धर्मावच्छिन्नप्रतियोगिताकत्वं वा नाङ्गीक्रियते। अत: एकप्रतियोगिकानां ध्वंसानां एकप्रतियोगिकानां प्रागभावानां चैकविधत्वमेव। अत्यन्तान्योन्याभावयोस्तु तदङ्गीकारात् एकप्रतियोगिकानामत्यन्ताभावानां भिन्नभिन्नधर्मसम्बन्धावच्छिन्नप्रतियोगिताकत्वे प्रतियोगितावच्छेदकधर्मभेदात् प्रतियोगितावच्छेदकसम्बन्धभेदाच्च भिन्नत्वमेव। एकप्रतियोगिकानां अन्योन्याभावानां यद्यपि सम्बन्धभेदात् भेदो वक्तुमशक्य:, तादात्म्यस्यैव प्रतियोगितावच्छेदकसम्बन्धत्वात्। तथापि प्रतियोगितावच्छेदकधर्मभेदात् भेदो वक्तुं शक्यत इति भाव:।
       अरोप्येति प्राचीनमताभिप्रायेणेति। संसर्गारोपजन्य प्रतीतिविषयोऽभाव: अत्यन्ताभाव:। संसर्गारोपो नाम तादात्म्यातिरिक्तसम्बन्धेन प्रतियोग्यारोप इति प्रचीना आहु:। तथा चात्यन्ताभावबुद्धिजनकारोपविषयसंयोगसमवायादिसम्बन्धभेदात् अत्यन्ताभावभेद इति आरोप्यसंसर्गभेदादिति दीपिकाया अर्थ इति भाव:।
       नवीनास्तु - प्रतियोग्यारोपस्याभावबुद्धिहेतुताया: निर्युक्तिकत्वात् तादात्म्यातिरिक्तसम्बन्धावच्छिन्नप्रतियोगिताकाभावत्वमेव संसर्गाभावत्वम्, त्रैकालिकत्वविशेषितं तदेवात्यन्ताभावत्वमित्याहु:। तन्मतानुसारेण तु 
प्रतियोगितावच्छेदकसम्बन्धभेदादत्यन्ताभावभेद इत्यूह्मम्।
       प्रतियोगितावच्छेदकधर्मभेद इति तादात्म्यरूपस्य प्रतियोगितावच्छेदकसम्बन्धस्य एकविधत्वात् प्रतियोगितावच्छेदकसम्बन्धभेद: नान्योन्याभावभेदप्रयोजकतया उक्त इत्यवधेयम्। केवलदेवदत्ताभावादिति। देवदत्ताभावस्य दण्डविशिष्टदेवदत्ताभावस्य च यद्यपि देवदत्त एक एव प्रतियोगी, तथापि एकत्र देवदत्तत्वं प्रतियोगितावच्छेदकम्, अन्यत्र दण्ड इति प्रतियोगितावच्छेदकधर्मभेदात् देवदत्ताभाव-दण्ड्यभावयोर्भेद:। यदि तु तयोर्भेदो नाङ्गीक्रियते तर्हि केवलदेवदत्तवति भूतले देवदत्तो नास्ति इति प्रतीति: यथा न भवति, तथा दण्डी नास्तीति प्रतीतिरपि न भवेत्। भवति तु तादृशी प्रतीति:। अत: केवलदेवदत्ताभावात् दण्डविशिष्टदेवदत्ताभावोऽतिरिक्त इति भाव:।
       घटपटौ द्वौ न स्त इति। केवलघटवति वा केवलपटवति वा प्रदेशे 'घटपटौ द्वौ न स्त:' इति प्रतीति: भवति, 'घटो नास्ति' इति वा 'पटो नास्ति' इति वा प्रतीति: न भवति। अत: केवलघटाभावात् केवलपटाभावाच्च अतिरिक्ततया घटपटोभयाभाव: स्वीकर्तव्य:। 'घटपटौ न स्त' इत्यत्र घटत्वमात्रं वा पटत्वमात्रं वा उभयत्वमात्रं वा      
न प्रतियोगितावच्छेदकम्, प्रतियोगितावच्छेदकविशिष्टप्रतियोगिना साकमभावस्य विरोधात् घटमात्रवति भूतले प्रतियोगितावच्छेदकघटत्वविशिष्टघटरूपविरोधिसत्त्वेन  'घटपटौ न स्त:' इत्याकारकोभयाभावावगाहिप्रतीत्यनुपपत्ते:। तथा केवलपटवति घटपटातिरिक्तयत्किञ्चिदुभयवति च प्रदेशे पटत्वविशिष्टस्य उभयत्वविशिष्टस्य च विरोधिन: सत्त्वेन तादृशप्रतीति: न स्यात्। अत: घटत्वं पटत्वं उभयत्वं चेति त्रितयं प्रतियोगितावच्छेदकम्। प्रतियोगितावच्छेदकतापर्याप्त्यधिकरणधर्मवच्छिन्नप्रतियोगिना साकमभावस्य विरोध इति तादृशत्रितयावच्छिन्न-घटपटोभयमेव घटपटोभयाभावस्य विरोधीति घटपटोभयवत्येव प्रदेशे 'घटपटौ न स्त' इति प्रतीतिर्न भवति, केवलघटादिमति तु भवितुमर्हतीति भाव:।
       संयोगेनेतीति। तथा च संयोगसम्बन्धावच्छिद्धघटाभावात् समवायसम्बन्धावच्छिन्नघटाभावोऽन्य इति स्वीकरणीयम्। अन्यथा संयोगेन घटवति भूतले संयोगेन घटो नास्तीति प्रतीति: यथा न भवति तथा समवायेन घटो नास्ती ति प्रतीतिरपि न स्यात्। एवं तत्रैव समवायेन घटो नास्तीति प्रतीति: यथा भवति तथा संयोगेन घटो नास्तीति प्रतीतिरपि स्यादिति भाव:।
       सामान्यविशेषाभायोरिति। सामान्याभावविशेषाभावयोरित्यर्थ:। सामान्यधर्मावच्छिन्नप्रतियोगिताकाभाव: सामान्याभाव:। विशेषधर्मावच्छिन्नप्रतियोगिताकाभाव: विशेषाभाव:। 'घटो नास्ति' इति प्रतीतिसिद्ध: घटत्वावच्छिन्नप्रतियोगिताकाभाव: सामान्याभाव:। 'नीलघटो नास्ति', 'रक्तघटो नास्ति' इत्यादिप्रतीतिसिद्ध: नीलघटत्वाद्यवच्छिन्नप्रतियोगिताकाभाव: विशेषाभाव:। यदि सामान्याभावो नातिरिक्त: तदा नीलघटवति भूतले रक्तघटाभावस्य सत्त्वात् रक्तघटाभावरूपस्य घटसामान्याभावस्यापि सत्त्वमावश्यकमिति 'घटो नास्ति' इति घटसामान्याभावावगाहिनी प्रतीति: स्यात्। सामान्याभावस्यातिरिक्तत्वे तु नीलघटवति भूतले रक्तघटाभावस्य सत्त्वेऽपि घटसामान्याभावस्यासत्त्वात् न तादृशी प्रतीतिरिति वक्तुं शक्यते। अत: विशेषाभावातिरिक्त: सामान्याभावोऽङ्गीकरणीय इति भाव:।
       अवच्छेदकभेदादिति। नीलघटभेदस्य नीलघटत्वं प्रतियोगितावच्छेदकम्, घटपटोभयभेदस्य घटपटोभयत्वं प्रतियोगितावच्छदेदकम् घटभेदस्य घटत्वं प्रतियोगितावच्छेदकम् इत्येवं प्रतियोगितावच्छेदकधर्मभेदात् 'नायं नीलघट:' 'नेमौ घटपटौ' 'नायं घट:' इत्यादिप्रतीतिसिद्धानां नीलघटभेदघटपटोभयभेद-घटभेदादीनां भिन्नत्वं वक्तव्यमित्यर्थ:।
दीपिका
व्यधिकरणधर्मावच्छिन्नाभाव:
       'घटत्वेन पटो नास्ति' इति प्रतीत्या व्यधिकरणधर्मावच्छिन्नाभावो 
नाङ्गीक्रियते। पटे घटत्वं नास्तीति तदर्थ:। अतिरिक्तत्वे स केवलान्वयी। 
प्रकाशिका
       प्रसङ्गादाह - घटत्वेनेति। नाङ्गीक्रियत इति। अभावधिय: विशिष्टवैशिष्ट्यावगाहिमर्यादोपबृंहिततया 'घटत्वेन पटो नास्ति' इत्यादिप्रत्ययस्य विशिष्टवैशिष्ट्यानवगाहिन: घटत्वादे: 
प्रतियोगितावच्छेदकत्वव्यवस्थापकत्वाभावेन व्यधिकरणधर्मावच्छिन्नाभावे मानाभावादिति भाव:। ननु तर्हि तादृशप्रत्ययस्य का गतिरिति अत आहपट इति। ननु 'घटत्वेन पटो नास्ति' इति प्रतीते: पटाधिकरणकघटत्वाभावावगाहित्वं न सम्भवति। असति बाधके तच्छब्दोल्लेखिप्रतीते: तच्छब्दप्रतिपाद्यार्थविषयकत्वपरित्यागायोगात् पटाधिकरणकघटत्वाभावस्य 'घटत्वेन पटो नास्ति' इति शब्दात् कथमप्यप्रतीते:। किन्तु अवच्छिन्नप्रतियोगिताकत्वसम्बन्धेन अभावांशे स्वातन्त्र्येण घटत्वावगाहित्वमेव। 'अभावबुद्धि: विशिष्टवैशिष्ट्यावगाहिमर्यादां नातिशेते' इति नियमस्तु न। एवं च व्यधिकरणधर्मवच्छिन्नप्रतियोगिताकाभाव: सप्रमाण इति चेत् - अस्तु तर्हि अतिरिक्तत्वं तस्येत्याह - अतिरिक्तत्व इति। स: - व्यधिकरणधर्मवच्छिन्नप्रतियोगिताक:। केवलान्वयीति। प्रतियोगितावच्छेदकावच्छिन्नप्रतियोगिरूपविरोधविरहादिति भाव:।
बालप्रिया
       ननु अभावानां अनेकविधत्वनिरूपणप्रसङ्गे व्यधिकरणधर्मावच्छिन्नाभावखण्डनं अयुक्तमित्यत आह - प्रसङ्गादिति। स्मृतस्य उपेक्षानर्हत्वरूपप्रसङ्गसङ्गत्येत्यर्थ:। प्रतियोगितावच्छेदकधर्मसंबन्धभेदादिव प्रतियोगितावच्छेदकधर्मगतात् प्रतियोगितासामानाधिकरण्यतदसमानाधिकरण्यभेदादपि अभावभेद: भवति, तथैव व्यधिकरणसमानाधिकरणधर्मावच्छिन्नप्रतियोगिताकयोरभावयोर्भेदसिद्धेदित्याशङ्क्य व्यधिकरणधर्मवच्छिन्नाभाव एव नास्ति, कुतस्तदर्थं भेदकान्तरान्वेषणमित्याशयेन व्यधिकरणधर्मावच्छिन्नाभावखण्डनमपि 
सङ्गतमेव इति तु नृसिंहशास्त्रिचरणा: प्राहु:। 
       दीपिकायाम् घटत्वेन पटो नास्तीत्यादि। घटत्वेन पटो नास्तीति प्रतीत्या सिद्ध्यतीत्युक्त: व्यधिकरणधर्मावच्छिन्नाभावो नास्माभिरङ्गीक्रियते। तादृशप्रतीते: पटानुयोगिकघटत्वाभावविषयकत्वेन घटत्वावच्छिन्नपटनिष्ठप्रतियोगितानिरूपकाभावविषयकत्वादित्यर्थ:। अत्र सौन्दडोपाध्याया: - अभाव: द्विविध: - व्यधिकरणधर्मावच्छिन्नप्रतियोगिताक: समानाधिकरणधर्मावच्छिन्नप्रतियोगिताकश्चेति। प्रतियोगिताश्रयावृत्तिर्धर्म: व्यधिकरणधर्म:। प्रतियोगिताश्रयवृत्तिर्धर्म: समानाधिकरणधर्म:। 'घटत्वेन पटो नास्ति' इत्यत्र प्रतियोगिताश्रय: पट: तदवृत्तिर्धर्म: घटत्वं तदवच्छिन्ना या पटनिष्ठा प्रतियोगिता तन्निरूपकोऽभाव: व्यधिकरणधर्मावच्छिन्नाभाव:। 'घटो नास्ति' इत्यत्र प्रतियोगिताश्रय: घट: तद्वृत्तिधर्म: घटत्वम् तदवच्छिन्नघटनिष्ठप्रतियोगिताकोऽभाव: समानाधिकरणर्ध्मवच्छिन्नाभाव: इत्याहु:।
       तत्खण्डनप्रकारमाह प्रकाशिकायाम् - अभावधिय इति। अभावबुद्धिर्विशिष्टवैशिष्ट्यावगाहिमर्यादां नातिशेते'
इति नियमात् अभावत्वप्रकारकबुद्धि: सर्वापि प्रतियोगितावच्छेदकविशिष्टप्रतियोगिवैशिष्ट्यमभावेऽवगाहत इति वक्तव्यम्। प्रकृते घटत्वविशिष्टपटाप्रसिद्ध्या तद्वैशिष्ट्यावगाहित्वं न सम्भवतीति 'घटत्वेन पटो नास्ति' इति प्रतीति: न घटत्वावच्छिन्नपटनिष्ठप्रतियोगिताकाभावं विषयीकरोति। अपि तु शशशृङ्गं नास्तीति प्रतीति: यथा शृङ्गे शशीयत्वाभावं विषयीकरोति तथा घटत्वेन पटो नास्तीति प्रतीतिरपि पटे घटत्वाभावमवगाहते। अत: उक्तप्रतीति: व्यधिकरणधर्मस्य प्रतियोगितावच्छेदकत्वसाधनाय नालमिति भाव:।
       ननु घटत्वेनेत्यादि। असति बाधके तच्छब्दोल्लिखितप्रतींतेस्तच्छब्दप्रतिपाद्यार्थविषयकत्वमिति नियमात् 'घटत्वेन पटो नास्ति' इति शब्दात् योऽर्थ: प्रतिपाद्यते स एव तदुल्लिखतप्रतीतावपि विषय इति वाच्यम्। तत्र तादृशशब्दात् 
घटत्वावच्छिन्नपटनिष्ठप्रतियोगिताकाभावस्यैव प्रतिपत्ते: तादृशशब्दोल्लिखितप्रतीतेरपि तद्विषयकत्वमेव युक्तमिति भाव:। किन्तु इति। घटत्वेनेत्यत्र तृतीयाया: अवच्छिन्नप्रतियोगिताकत्वमर्थ:, तस्याभावेऽन्वय इत्यभिप्राय:। विभक्त्यर्थरूपेण सम्बन्धेनान्वय इष्ट एव। अत एव दिनकर्याम् 'भूतले घट' इत्यादौ आधेयतासंसर्गेणापि घटभूतलयोरन्वयात् साक्षादित्यस्यापि व्युत्पत्तौ निवेशात्" इत्युक्तम्। तत्र रामरुद्रीये - "यद्यपि घटे भूतलवृत्तित्वप्रकारकबोधस्वीकारेणैवोपपत्तौ आधेयतासम्बन्धेन भूतलस्यापि घटे प्रकारत्वोपगमोऽनुचित:, पदार्थस्य संसर्गविधया भानानङ्गीकारात्। तथापि 'भूतले घट' इति वाक्यजज्ञानानन्तरं घटो भूतलीयो न वेति संशयानुत्पादस्याप्यनुभवसिद्धतया विभक्त्यर्थस्य संसर्गविधयापि भानमादृतमृ" इत्युक्तम्। एतेन अवच्छिन्नप्रतियोगिताकत्वस्य तृतीयाविभक्त्यर्थत्वात् तस्य प्रकारतया भानस्यैवोचितत्वात् 
अवच्छिन्नप्रतियोगिताकत्वसम्बन्धेनेत्युक्तिर्न युक्तेति शङ्का अपस्ता।
       ननु 'घटत्वेन घटो नास्ति' इत्यादावयुक्तन्याने घटत्वस्य अवच्छिन्नप्रतियोगिताकत्वसम्बन्धेनाभावेऽन्वयो वक्तव्य:। तथा च घटे घटत्वस्यानन्वयात् घटत्वविशिष्टवैशिष्ट्यावगाहित्वं नास्तीति 'अभावबुद्धिर्विशिष्टवैशिष्ट्यावगाहित्वमर्यादां नातिशेते' इति नियमस्य भङ्ग इत्य आह - अभावबुद्धिरिति। 'घटत्वेन घटो नास्ति' इत्याकारकस्याभावप्रत्ययस्यानुभविकतया यत्र प्रतियोगितावच्छेदकत्वं भासते तद्विशिष्टवैशिष्ट्यावगाहित्वमभावबुद्धेरिति नियमासम्भव:। तथा च तादृशनियमभङ्गइष्ट एव इति भाव:।
       अस्तु तर्हीति। तथा च घटत्वेन घटो नास्तीति प्रतीत्या यथा स्वातन्त्र्येण भासमाने घटत्वादौ प्रतियोगितावच्छेदकत्वावगाहनात् प्रतियोगिविशेषणतापन्नस्यैव प्रतियोगितावच्छेदकत्वमिति नियमो नास्तीति समानाधिकरणधर्मावच्छिन्नप्रतियोगिताकाभाव: सिध्यति, तथैव घटत्वेन पटो नास्तीति प्रतीत्यापि व्यधिकरणे घटत्वेऽवच्छेदकत्वावगाहनात् व्यधिकरणधर्मावच्छिन्नाप्रतियोगिताकाभावोऽपि सिध्यतीति भाव:।
       विरोधिविरहादिति। प्रतियोगितावच्छेदकविशिष्ट: प्रतियोगियोगिताश्रय: अभावस्य विरोधी। घटत्वविशिष्टस्य घटस्य सत्त्वेघटत्वावच्छिन्नघटाभाव: न सम्भवति। घटशून्यस्थल एव तादृशाभाव इति स न केवलान्वयी। घटत्वेन पटाभावस्तु घटविशिष्टपटरूपविरोध्यप्रसिद्ध्या तदभावात् पटवति पटशून्ये च सर्वत्रास्तीति 
केवलान्वयीति भाव:।
दीपिका
सामयिकाभावस्यातिरिक्तत्वखण्डनम्
       सामयिकाभावोऽपि अत्यन्ताभाव एव समयविशेषे प्रतीयमान:। घटाभाववति घटानयने अत्यन्ताभावस्य अन्यत्र गमनाभावेऽपि अप्रतीते:, घटापसरणे सति प्रतीते:, भूतलघटसंयोगप्रागभावध्वंसयो: घटत्यन्ताभावप्रतीतिनियामकत्वं कल्प्यते। घटवति तत्संयोगप्रागभावध्वंसयोरसत्त्वादेव अत्यन्ताभावस्याप्रतीति:। घटापसरणे तु संयोगध्वंसस्य सत्त्वात् प्रतीतिरिति।
प्रकाशिका
       ननु भूतलादौ घटसत्त्वदशायां न तदभावबुद्धि: अन्यदा तु जायते। अत: सामयिकाभावोऽतिरिक्त एवाङ्गीकर्तव्य इति वदन्तं निराकर्तुमाह - सामयिकेति। प्रतियोगिविरहसमये प्रतीयमानोऽत्यन्ताभाव एव सामयिकाभाव:। न तु उत्पादविनाशशाल्यतिरिक्त इति समुदितोऽर्थ:। नन्वेवं भूतले घटस्य आनयनदशायामपि तदभावस्य नित्यत्वेन तत्प्रत्ययापत्ति: अत आह - घटाभाववतीति। नियामकत्वमेव समुपपादयति - घटवतीति। तत्तत्कालावच्छिन्नभूलादेवे घटाद्यभावसंसर्गतया घटकाले च तच्छून्यकालविशिष्टभूतलादिरूपसंसर्गाभावेन तदा न तदत्यन्ताभावबुद्धिरित्यपि द्रष्टव्यम्।
बालप्रिया
       न तु उत्पादविनाशशाल्यतिरिक्त इति। प्रतियोगिविरहकाले उत्पद्यमान: प्रतियोगिकाले विनश्यंश्चात्यन्ताभाव: सामयिकोऽत्यन्ताभाव:। 
तथा च घटाद्यत्यन्ताभाव: सामयिकात्यन्ताभाव:, शशशृङ्गाद्यत्यन्ताभावस्तु त्रैकालिकोऽत्यन्ताभाव इति तेषामाशय:। दीपिकाकारास्तु सामयिकाभावस्तु त्रैकालिकात्यन्ताभावात् नातिरिच्यते। सर्वदा विद्यमानोऽपि समयविशेषे प्रतीयमानत्वमात्रेण सामयिकाभाव इत्युच्यते, न तु समयविशेषे उत्पत्तिमत्त्वेन। ननु सामयिकाभावस्य अत्यन्ताभावादनतिरिक्तत्वे घटाभाववति भूतले घटानयनानन्तरमपि घटात्यन्ताभावप्रतीतिप्रसङ्ग:, घटात्यन्ताभावस्य नित्यत्वात् निष्क्रियत्वेन अन्यत्र अगमनाच्च घटानयनानन्तरं घटवति भूतले घटात्यन्ताभावरूपविषयसत्त्वात् इति चेत् - न। यत: घटानयनानन्तरं विद्यमानोऽपि घटात्यन्ताभावो न प्रतीयते, घटापसरणानन्तरं प्रतीयते, अत: घटात्यन्ताभावप्रत्यक्षं प्रति भूतलघटसंयोगप्रागभाव: भूतलघटसंयोगध्वंसश्च प्रयोजक इति कल्प्यते। घटानयनानन्तरं तु भूतलघटसंयोगध्वंसश्च सत्त्वात् तत्प्रागभावो वा तद्ध्वंसो वा नास्तीति कारणाभावात् न घटात्यन्ताभावप्रत्यक्षम्। घटापसरणानन्तरं तु भूतलघटसंयोगध्वंसस्य सत्त्वात् घटात्यन्ताभावप्रत्यक्षं भवति। एवं च नित्यस्यैवात्यन्ताभावस्य
समयविशेषे प्रतीतितदभावयोरुपपत्त्या तदर्थं सामयिकाभावोऽतिरिक्ततया न स्वीकर्तव्य इति निरूपयन्तीति 
प्रघट्टकार्थ:। 
       प्रकाशिकायां समाधानान्तरमाह - तत्तत्कालावच्छिन्नेति। यस्मिन् घटशून्यकाले भूतले घटात्यन्ताभावबुद्धिर्भवति तादृशघटशून्यकालावच्छिन्नभूतलस्वरूपमेव भूतलघटात्यन्ताभावयो: सम्बन्ध:, घटानयनानन्तरं च भूतलस्य घटात्यन्ताभावस्य च सत्त्वेऽपि घटशून्य: य: कालतदवच्छिन्नभूतलस्वरूपात्मकस्य सम्बन्धस्याभावात् न भूतले घटात्यन्ताभावप्रतीतिरिति भाव:।
दीपिका
अभावस्याधिकरणात्मकत्वखण्डनम्
       केवलाधिकरणादेव नास्तीति व्यवहारोपपत्तौ अभाव: न पदार्थान्तरमिति गुरव:। तन्न-अभावानङ्गीकारे कैवल्यस्य निर्वक्तुमशक्यत्वात्।
प्रकाशिका
       नन्वभाव: नास्ति अतिरिक्त: पदार्थ:, यस्मिन् अधिकरणे 'घटो नास्ति' इत्यादिप्रत्यय: तस्मिन् अधिकरणे पटाद्यभावत्वकल्पनेनैव तथा प्रतीतिनिर्वाहात्, क्लृप्तधर्मिणि धर्मकल्पनाया अक्लृप्तधर्मिकल्पनातो लघीयस्त्वादिति गुरुमतमाशङ्क्य निराचष्टे - केवलेति। यद्यप्यनन्तेषु अधिकरणेषु धर्मकल्पनातोऽतिरिक्तैकधर्मिकल्पनस्यैव लघीयस्त्वात् अत्रोक्तन्यायस्यानवतार:। किं च अभावस्याधिकरणस्वरूपत्वे जलादौ विद्यमानस्य गन्धाद्यभावस्य जलादिरूपत्वादितरेन्द्रियग्राह्यतापत्तिरित्यादिदूषणानि प्रस्फुरन्ति, तथापि 'केवलाधिकरणादेव' इति तद्वचननिरासादेव तन्निवृत्तिसम्भवे किमेतान्यपेक्षितानीत्यालोच्य तदेव निराकरोति - अभावावङ्गीकार इति। अतिरिक्ताभावानङ्गीकार इत्यर्थ:। अथ किमिदं कैवल्यम्? भूतलस्वरूपमिति चेत् - घटवद्भूतलस्यापि तदभावस्वरूपतापत्त्वात तदानीमपि घटाभाववत्ताबुद्धिप्रसङ्ग:। घटाभाववत्त्वमिति चेत् सिद्धमतिरिक्ताभावेन, अत: कैवल्यनिर्वचनमशक्यमित्याह - कैवल्यस्येति।
बालप्रिया
       यद्यप्यनन्तेष्विति। येषु येषु अधिकरणेषु घटात्यन्ताभावप्रतीति: भवति तेषु तेषु अधिकरणेषु घटाभावत्वकल्पनापेक्षया क्लृप्तेषु तावत्स्वधिकरणेषु एकस्य घटात्यन्ताभावरूपस्य धर्मिण: कल्पनं लघुतरमिति भाव:। ननु धर्मिकल्पनापक्षे अभावरूपो धर्मी अभावत्वरूपधर्मश्च इत्युभयं कल्पनीयम्। धर्मकल्पनापक्षे तु अभावत्वरूपधर्ममात्रं कल्पनीयम्। धर्मिणामधिकरणानां क्लृप्तत्वादिति कुतो लाघवावकाश इत्यतो दूषणान्तरमाह - किं चेति। अभाव: यद्यधिकरणस्वरूप: तर्हि जले विद्यमानस्य गन्धाभावस्य जलस्वरूपतया 'यो गुणो यदिन्द्रियग्राह्य:, तन्निष्ठा जाति: तदभावश्च तदिन्द्रियग्राह्य:' इति न्यायात् गन्धाभावस्य घ्राणेन्द्रियग्राह्यतया गन्धाभावात्मकस्य जलस्य घ्राणेन्द्रियग्राह्यत्वापत्ति:, जलस्य चक्षुरादिग्राह्यतया घ्राणेन्द्रियाग्राह्यतया च तलात्मकस्य गन्धाभावस्य चक्षुरादिग्राह्यत्वापत्ति: 
घ्राणेन्द्रियाग्राह्यत्वापत्तिर्वा इति भाव:। इतरेन्द्रियग्राह्यतापत्तिरिति। घ्राणेतरचक्षुरादिग्राह्यतापत्तिरित्यर्थ:। इत्यादिदूषणानीति। अभावस्याधिकरणात्मकत्वे भूतलघटाभावयोराधाराधेयभावानुपपत्ति: आधाराधेयतभावस्य भेदव्याप्यत्वादिति दूषणमादिपदग्राह्यम्।
दीपिका
अभावाभावस्य भावरूपता
       अभावाभाव: भाव एव। नातिरिक्त:, अनवस्थाप्रसङ्गात्। ध्वंसप्रागभाव: प्रागभावध्वंसश्च प्रतियोग्येवेति प्राञ्च:। अभावाभाव: अतिरिक्त एव तृतीयाभावस्य प्रथमाभावरूपत्वात् न अनवस्थेति नवीना:।
प्रकाशिका
       नन्वभावस्य अतिरिक्तत्वे तदभावोऽप्यतिरिक्त:, तस्याप्यभाव: तथेत्यनवस्था स्यादत आह - अभावाभाव इति। ध्वंसेत्यादि। ध्वंसप्रागभाव: प्रतियोगिस्वरूप:, तत्प्रागभावरूपश्च। प्रागभावध्वंसस्तु प्रतियोगिस्वरूप:, तद्ध्वंसरूपश्च इत्यस्यार्थ: अवसेय:। तेन प्रतियोगिप्रागभावदशायामपि 'ध्वंसो भविष्यति' इति प्रत्ययस्य प्रतियोगिध्वंसदशायामपि 'प्रागभावो नष्ट:' इति प्रत्ययस्य चोपपत्ति:। ननु काले द्रव्यत्वं नास्ति इति प्रत्यय: न जायते, द्रव्यत्वाभाव इति तु जायते इति वैषम्यनिर्वाहाय नास्तीति प्रत्यये दैशिकसम्बन्धावच्छिन्नाधेयत्वभानं 
कल्पनीयम्। इत्थं च घटाभावाभावादे: घटादिरूपत्वेत्विह घटाभावो नास्तीति प्रत्ययस्य भ्रमत्वमेव स्यात्। भावस्य विशेषणताविशेषेण वृत्त्यनङ्गीकारात्। अत: अभावाभाव: अतिरिक्त: न तु भावरूप इति नवीनमतं दर्शयति - अभावेति। तर्हि अनवस्थेत्यत आह - तृतीयेति।
बालप्रिया
       ननु ध्वंसप्रागभाव: प्रागभावध्वंसश्च प्रतियोग्येव इति दीपिकात: घटध्वंसप्रागभाव: घटप्रागभावध्वंसश्च घटस्वरूप इति लभ्यते। तथा सति घटानुत्पत्तिदशायां 'घटध्वंसो भविष्यति' इति घटध्वंसप्रागभावविषयकप्रतीति: न स्यात् तदानीं घटाभावात्। एवं घटध्वंसदशायां 'घटप्रागभावो नष्ट' इति 
घटप्रागभावध्वंसविषयकप्रतीतिर्नस्यात्,
तदात्मकस्य घटस्याभावादित्यत: तात्पर्यमाह - ध्वंसप्रागभाव इति। घटध्वंसप्रागभाव: घटस्वरूप: घटप्रागभावस्वरूपश्च। तथा च घटानुत्पत्तिदशायां घटप्रागभावस्य सत्त्वात् तदात्मकं घटध्वंसप्रागभावं विषयीकुर्वन् 'घटध्वंसो भविष्यति' इति प्रतीति: उदयते। घटोत्पत्यनन्तरं जायमाना 'घटध्वंसो भविष्यति' इति प्रतीतिस्तु घटात्मकं घटध्वंसप्रागभावं विषयीकरोति। एवं घटप्रागभावध्वंस: घटस्वरूप:, घटध्वंसस्वरूपश्च। अत: घटकाले 'घटप्रागभावो नष्ट:' इति प्रतीति: घटरूपं घटप्रागभावध्वंसं विषयीकरोति। घटध्वंसकाले 'घटप्रागभावो नष्ट:' इति प्रतीति: घटध्वंसरूपं घटप्रागभावध्वंसं विषयीकरोति। तथा च न काप्यनुपपत्तिरिति भाव:।
       ननु काले द्रव्यत्वं नास्तीत्यादि। काले द्रव्यत्वं नास्तीति प्रतीति: न जायते, काले द्रव्यत्वाभाव इति प्रतितिस्तु जायते। तदर्थं नञपदं दैशिकविशेषणतासम्बन्धावच्छिन्नाधेयत्वान्विताभावबोधकमिति व्युत्पत्ति: स्वीकरणीया। घटे पटत्वं नास्तीत्यस्य घटनिरूपितदैशिकविशेषणतासम्बन्धावच्छिन्नाधेयतावान् पटत्वाभाव इत्यर्थ:। काले कालिकसम्बन्धेन द्रव्यत्वाभावस्य सत्त्वेऽपि दैशिकविशेषणतासम्बान्धेन द्रव्यत्वाभावं प्रति समवायसम्बन्धेन द्रव्यत्वस्य विरोधिततयकाले समवायेन द्रव्यत्वसत्त्वात् कालनिरूपितदैशिकविशेषणतासम्बन्धावच्छिन्नाधेयतावान् द्रव्यत्वाभावो न भवतीति काले द्रव्यत्वं नास्तीति प्रतीति: न भवतीति वक्तव्यम्। इत्थं च भूतले घटाभावो नास्तींति प्रतीतिरपि घटाभावाभावे भूतलनिरूपितदैशिकविशेषणतासम्बन्धावच्छिन्नाधेयत्वमवगाहत इति वक्तव्यम्। घटाभावाभावो यदि घटस्वरूप: स्यात् तदा भावानां दैशिकविशेषणतासम्बन्धेन वृत्तेरनङ्गीकारात् तत्सम्बन्धावच्छिन्नाधेयत्वाभाववति घटे तदवगाहितया तादृशप्रतीतेर्भ्रमत्वं स्यात्। इष्यते तु प्रमात्वम्। अत: अभावाभाव: न भावरूप: अपि तु अतिरिक्त:। न च अनवस्था। घटाभावाभावस्य अतिरिक्तत्वेऽपि घटाभावाभावाभावस्य घटाभावरूपत्वाङ्गींकारात् इति नवीनानामाशय:। 
नवीनतरास्तु भावानामपि दैशिकविशेषणतासम्बन्धेन वृत्तिं अङ्गीकुर्वन्ति। तन्मते अभावाभाव: नातिरिक्त:। एतत्तत्त्वं कूटघटितलक्षणगादाधर्यां द्रष्टव्यम्।
* * *
तर्कसङ्ग्रह:
षोडशपदार्थानां सप्तपदार्थेष्वन्तर्भाव:
       सर्वेषामपि पदार्थानां उक्तेष्वेव अन्तर्भावात् सप्तैव पदार्था इति सिद्धम्।
दीपिका
       ननु "प्रमाणप्रमेयसंशयप्रयोजनदृष्टान्तसिद्धान्तावयवतर्कनिर्णयवादजल्पवितण्डाहेत्वाभासच्छलजातिनिग्रहस्थानां तत्त्वज्ञानात् नि:रेयसाधिगम:" [न्या. सू. 1-1-1] इति न्यायसूत्रे षोडशपदार्थानामुक्तत्वात् कथं सप्तैवेत्य आह - सर्वेषामिति। सर्वेषां सप्तस्वेवान्तर्भाव इत्यर्थ:। "आत्मशरीरेन्द्रियार्थबुद्धिमन: प्रवृत्तिदोषप्रेत्यभावफलदु:खापवर्गास्तु प्रमेयम्" इति द्वादशबिधं प्रमेयम्। प्रवृत्ति:-धर्माधर्मौ। रागद्वेषमोहा: दोषा:। राग:-इच्छा। द्वेष:-मन्यु:। मोह:-शरीरादौ आत्मभ्रम:। प्रेत्यभाव:-मरणम्। फलम्-भोग:। अपवर्ग:-मोक्ष:। स च स्वसमानाधिकरणुदु:खप्रागभावासमानकालीनदु:खध्वंस:। प्रयोजनम्-सुखप्रातिप्त: दु:खहानिश्च। दृष्टान्त:-महानसादि:। प्रामाणिकत्वेन अभ्युपगतोऽर्थ: सिद्धान्त:। निर्णय:-निश्चय:। स च प्रमाणफलम्।
प्रकाशिका
       परमकारुणिकेन मुनिना दु:खपङ्कनिमग्नं जनं उद्दिधींर्षुणा प्रणीतम् "प्रमाणप्रमेय" इत्यादिसूत्रं, तद्विरोधं परिहर्तुं आक्षिपति - नन्विति। प्रत्यक्षप्रमाणस्य द्रव्ये, अनुमानादीनां च गुणेऽन्तर्भावस्य स्फुटत्वात् प्रमेयादीनां द्रव्यादिष्वन्तर्भावमाह - आत्मेत्यादिना। आत्मशरीरेन्द्रियाणां द्रव्ये, अर्थस्य पृथिव्यादिरूपस्य द्रव्यादिषु, बुद्धे: गुणे, अन्तरिन्द्रियस्य मनस: द्रव्येऽन्तर्भाव:। एवमग्रेऽपि यथायथमन्तर्भाव: द्रष्टव्य:। धर्माधर्मौ इति। तज्जनिकेत्यर्थ:। एतच्च स्फुटमाकरे। राग: । इच्छाविशेष:। मरणमिति। मरणानन्तरभावि 
जननमित्यर्थ:। तथा च पदव्युत्पत्ति: प्रेत्य मृत्वा भाव: जननमिति:। चरमप्राणशरीरसंयोगध्वंस: मरणम्। आद्यशरीरप्राणसंयोग: जननम्। मुक्तात्मसंयोगध्वंसवत: घटस्य मुक्तत्वापत्तिवारणाय - दु:खध्वंस इति। दु:खध्वंसवतां अस्मदादीनामपि मुक्तत्वापत्तिवारणाय कालीनान्तम्। अन्यदीयदु:खप्रागभावसमानकालिकदु:खध्वंसवतां शुकाद्यात्मनामप्यमुक्तत्वप्रसङ्गात् स्वसमानाधिकरणेति दु:खप्रागभावविशेषणम्। न च स्वसमानाधिकरणदु:खासमानकलीनेत्यनेनैव सुषुप्तिकालिकदु:खध्वंसस्यापि अग्रिमदु:खक्षणवृत्तेर्वारणात् प्रागभावेति व्यर्थमिति वाच्यम्। यथासन्निवेशे वैयर्थ्याभावादिति दिक्। संशयस्य निरूपितत्वात् प्रयोजनस्वरूपं दर्शयति - प्रयोजनमिति।
बालप्रिया
       प्रत्यक्षप्रमाणस्य द्रव्य इति। इन्द्रियं प्रत्यक्षप्रमाकरणम्। तत्र चक्षुष: तेजसि, रसनाया: जले, घ्राणस्य पृथिव्याम्, त्वच: वायौ, श्रोत्रस्य आकाशेऽन्तर्भावात् मनस: पृथक् द्रव्यत्वाच्च प्रत्यक्षप्रमाणस्य द्रव्येऽन्तर्भाव इत्यर्थ:। अनुमानादीनां च गुण इति। व्याप्तिज्ञानमनुमानम्, सादृश्यज्ञानमुपमानम्, पदज्ञानं शब्द इत्येवमनुमानादीनां ज्ञानरूपे गुणेऽन्तर्भाव इत्यर्थ:। एवमग्रेऽपीति। प्रवृत्तिदोषादीनामपि यथायथं सपतस्वेवान्तर्भाव इत्यर्थ:। ननु प्रवृत्ते: प्रयत्नविशेषरूपत्वात् धर्माधर्मयोस्तु अदृष्टविशेषरूपत्वात् 'प्रवृत्ति: धर्माधर्मौ' इति दीपिकाग्रन्थोऽसङ्गत इत्यत आह - तज्जनिकेत्यर्थ इति। धर्माधर्मयोर्जनिका प्रवृत्तिरित्यर्थं:। कार्ये कारणोपचार इति भाव:। तथा च प्रवृत्ते: गुणेऽन्तर्भाव:। स्फुटमाकर इति। "प्रवृत्तिसाधनो धर्माधर्मौ प्रवृत्तिशब्देनोक्तौ यथा अन्नसाधना: प्राणा:" इति द्वितीयसूत्रे भाष्ये, "प्रवृत्तिफले धर्माधर्मौ आस्मिन् सूत्रे प्रवृत्तिरित्युच्येते। कस्मात्, तत्साधनत्वात् अन्नं वै प्राणिन: प्राणा इति यथा" इति सप्तदशसूत्रे वार्तिके चोक्तत्वात् प्रवृत्तेर्धर्माधर्मजनकत्वं मूलग्रन्थेषु स्पष्टमिति भाव:। इच्छाविशेष इति। उत्कटेच्छेत्यर्थ:। तथा च रागस्येच्छात्मके गुणेऽन्तर्भाव:, द्वेषस्य गुणे, मिथ्याज्ञानरूपस्य मोहस्य च गुणेऽन्तर्भाव:। मिथ्याज्ञानं नाम 
भ्रमात्मकज्ञानम्। मरणानन्तरेति। प्रेत्य-मृत्वा भाव:। जननमिति व्युत्पत्त्या मरणानन्तरकालिकजन्य प्रेत्यभावशब्दार्थ:। चरमस्य प्राणशरीरसंयोगस्य ध्वंस: मरणम्। आद्य: शरीरप्राणसंयोग: जन्म:। तथा च प्रेत्यभावस्य संयोगरूपे गुणेऽन्तर्भाव:। प्राणशरीरसंयोगे चरमत्वं च स्वसजातीयशरीरवृत्तिप्राणसंयोगप्रागभावानधिकरणत्वम्। आद्यत्वं च स्वसजातीयशरीरवृत्तिप्राणसंयोगध्वंसानधिकरणत्वम्।
       दीपिकायाम् फलं भोग इति। भोगो नाम सुखदु:खानुभव:। तथा च फलस्य अनुभवरूपज्ञानात्मके गणेऽन्तर्भाव:। स्वसमानाधिकरणेति। स्वसमानाधिकरण: य: दु:खप्रागभाव:। तदसमानकालीन दु:खध्वंस: मोक्ष इत्यर्थ:। इदानीमस्माकं विद्यमान: यत्किंचिद्दु:खध्वंस: भविष्यद्दु:खप्रागभावसमानकालिक:। मुक्तौ य: दु:खध्वंस: स: दुखप्रागभावासमानकालिक: पुनर्दु:खस्याजनिष्यमाणत्वादिति भाव:। अपवर्गलक्षणघटकदलानां प्रयोजनमाह प्रकाशिकायाम् - मुक्तात्मसंयोगेत्यादिना। दु:खध्वंस: इत्यत्र दु:खपदानुपादाने स्वसमानाधिकरणदु:खप्रागभावासमानकालीन: ध्वंस: मोक्ष इति एतावन्मात्रोक्तौ मुक्तात्मनो घटस्य च य: संयोग: तद्ध्वंसोऽपि दु:खप्रागभावासमानकालीन इति तादृशसंयोगध्वंसवतो घटस्यापि मुक्तत्वं स्यात्। तद्वारणाय दु:खध्वंस इत्युक्तम्। संयोगध्वसो न दु:खध्वंस इति तस्य न मुक्तित्वमिति भाव:।
       ननु मुक्तात्मनो विभुत्वात् यावद्घटस्थिति घटे मुक्तात्मसंयोगोऽस्त्येवेति तद्ध्वंसवत्वं घटस्य कथं भवेत्। घटे नष्टे तु मुक्तात्मघटसंयोगध्वंससत्त्वेऽपि घटस्याभावात् सुतरां न घटस्य मुक्तत्वमिति कथमियमाशङ्का? अत्रोच्यते - घट: आदौ कुत्रंचित् प्रदेशेऽस्ति, तदा तत्प्रदेशावच्छेदेन मुक्तात्मघटसंयोगोऽस्ति। स एव घट: प्रदेशान्तरं नीतश्चेत् पूर्वप्रदेशावच्छिन्नात्मसंयोगो नश्यति, प्रदेशान्तरावच्छेदेन अन्य: संयोगो जायते। तथा चानष्टे  
एव घटे प्रदेशविशेषावच्छिन्नमुक्तात्मसंयोगध्वसोऽस्तीति घटस्य मुक्तत्वप्रसङ्ग 
इत्याशयात्। दु:खध्वंसवतामिति। तथा च दु:खध्वंसो मोक्ष इत्येतावन्मात्रोक्तौ संसारिणामस्मदादीनामपि सुषुप्तिकाले दु:खध्वंससत्त्वात् मुक्तत्वापत्ति:। तद्वारणाय कालीनान्तम्। अद्य विद्यमानस्य अस्मदीय दु:खध्वंसस्य श्वोभाविदु:खप्रागभावसमानकालीनत्वात् तादृशदु:खप्रागभावासमानकालीनत्वं नास्तीति न मुक्तित्वमिति भाव:। अन्यदीयेति। तथा च दु:खप्रागभावे स्वसमानाधिकरणेति विशेषणानुपादाने मुक्तानां शुकादीनां यो दु:खध्वंस: स: शुकाद्यन्यसंसार्यात्मवृत्ति यत् भावि दु:खं तत्प्रागभावसमानकालीनमेव भवतीति तदसमानकालीनदु:खध्वंसवत्वाभावात् शुकादीनाममुक्तत्वं स्यात्। तद्वारणाय स्वसमानाधिकरणेति विशेषणम्। तदुपादाने च स्वं शुकात्मवृत्ति: दु:खध्वंस: तदधिकरणं शुकात्मा तद्वत्तित्वं अन्यदीयदु:खप्रागभावे नास्तीति न तत्समानकालीनत्वमादाय पूर्वोक्तदोष इति भाव:।
       ननु स्वसमानाधिकरणदु:खासमानकालीनेत्येवास्तु, किं तादृशदु:खप्रागभावासमानकालीनेति विशेषणेन। न च अस्माकं सुषुप्तौ यो दु:खध्वंस: तस्य दु:खसमानकालीनत्वं नास्ति, सुषुप्तौ दु:खाभावात्। तथा च दु:खासमानकालीनदु:खध्वंससत्वात् अस्माकं मुक्तत्वापत्तिभवेत् दु:खासमानकालीनेत्युक्तौ। दु:खप्रागभावासमानकालीनेत्युक्तौ तु सुषुप्तौ अस्मासु भाविदु:खप्रागभावोऽस्तीति तदातनदु:खध्वंसस्य दु:खप्रागभावसमानकालीनत्वात् वारणमिति वाच्यम्। ध्वंसस्य ध्वंसासम्भवेन सुषुपितकालिको यो दु:खध्वंस: तस्य जाग्रत्क्षणेऽप्यनुवर्तमानतया जाग्रत्काले यद्दुखं तत्समानकालीनत्वमस्तीति समानाधिकरणदु:खासमानकालीनत्वाभावात् वारणं भवतीति दु:खप्रागभावासमानकालीनत्वपर्यन्तस्यानावश्यकत्वात् इत्याशयेन शङ्कते  - न च स्बसमानाधिकरणेति।
       समाधत्ते - यथासंनिवेश इति। यद्यपि दु:खासमानकालीनत्वविशेषणेन वारणं भवति, तथापि दु:खप्रागभावासमानकालीनत्वेनापि वारणसम्भवात् तस्य न वैयर्थ्यथ्मति भाव:। न च लघुनादु:खासमानकालीनत्वेनैव वारणे गुरुण: दु:खप्रागभावासमानकालीनत्वविशिषणस्य वैयर्थ्यमेवेति वाच्यम्। यत्र गुरुधर्मघटकेन लघुधर्मेण निर्वाह: तत्रैव गुरुधर्मस्य वैयर्थ्यम्। प्रकृते तु 
दु:खासमानकालीनत्वत्वावच्छिन्नाभाव: दु:खासमानकालीनत्वम्। दु:खप्रागभावसमानकालीनत्वत्वावच्छिन्नाभाव: दु:खप्रागभावासमानकालीनत्वम्। अनयोश्चाभावयो: प्रतियोगितावच्छेदकभेदेन भिन्नत्वात् एकस्मिन् अभावेऽन्यस्य घटकत्वाभावात् न वैयथ्यविकाश इत्याशयात्। ननु स्वत्वस्याननुगततया तद्घटितमुक्तेरप्यनेकत्वेन मुक्तिपदस्य नानार्थकत्वापत्ति: इत्यत आह - दिगिति। अत्रानुयोगिनि स्वत्वं न विवक्षितम्, किं तु प्रतियोगिनि। तथा च स्वसमानाधिकरणदु:खप्रागभावसमानकालीनं यद्यत्स्वं तत्तद्व्यक्तिभेदविशिष्टदु:खध्वंसो मोक्ष:। एवं च तादृशभेदकूटविशिष्टत्वोपलक्षितदु:खध्वंसत्वस्य सकलमुक्तिसाधारणतया  न मुक्तिपदस्य नानार्थकतापत्तिरिति भाव:। इर्त्थ चापवर्गस्य मोक्षेऽन्तर्भाव:। संशयस्य अयथार्थानुभवरूपत्वस्य पूर्वमुक्तत्वात् ज्ञानरूपे गुणेऽन्तर्भाव: उक्त इत्याशयेन मूले संशयस्याकथनम्। तदाह - संशयस्य निरूपितत्वादिति। सुखप्राप्तिर्नाम सुखमेव। दु:खहानिश्च दु:खध्वंस:। तथा च प्रयोजनस्य गुणेऽभावे चान्तर्भांव:। दृष्टान्तस्य यथायथं द्रव्यगुणादिष्वन्तर्भाव:। सिद्धान्तोऽपि द्रव्यादिरूप एव। प्रामाणिकत्वेन स्वीकृतार्थस्यैव सिद्धान्तत्वात्। निर्णयस्य ज्ञानरूपे गुणेऽन्तर्भाव:। अवयवानां शब्दरूपतया प्रागुक्तत्वात् गुणेऽन्तर्भाव:, तर्कस्यारोपरूपताया उक्तत्वात् भ्रमात्मकज्ञानेऽन्तर्भाव: इति तयो: अत्राकथनम्। वादजल्पवितण्डानां शब्दरूपतया गुणेऽन्तर्भाव:।
दीपिका
कथानिरूपणम्
       तत्त्वबुभुत्सो: कथा वाद:। उभयसाधनवती विजिगीषुकथा जल्प:। स्वपक्षस्थापनाहीना अपरपक्षविदलनमात्रावसाना वितण्डा। कथा नाम नानावक्तृकपूर्वोत्तरपक्षप्रतिपादकवाक्यसन्दर्भ:।
प्रकाशिका
       उभयसाधनवतीति। परपक्षनिराकरणस्वपक्षसाधनवती। इदं च वितण्डायां अतिव्याप्तिवारणायेति ध्येयम्। स्वपक्षेति। अत्र विजिगीषु कथेत्यनुवर्तते। नानेति। एकेन पूर्वपक्ष: क्रियते, अन्येन च समाधानम्, एवं 
क्रमेण 
नानाकर्तृकत्वं वाक्यसमूहस्यावसेयम्। 
बालप्रिया
       परपक्षेत्यादि। विजिगीषुकथा जल्प: इत्येतावन्मात्रोक्तौ वितण्डायामतिव्याप्ति:। अत: स्वपक्षसाधनवतीत्युक्तम्। परपक्षनिराकरणस्वपक्षसाधनवतीत्यत्र परपक्षनिराकरणमपि जल्पे आवश्यकमिति सूचनाय अन्तर्भावितम्, नातिव्याप्त्यादिवारणाय। विजिगीषुपदेनैव वादस्य वारणसम्भवात। दुष्टहेतुरूपाणां हेत्वाभासानां यथायथं द्रव्यादिष्वन्तर्भाव:।
दीपिका
छलनिरूपणम्
       अभिप्रायान्तरेणा प्रत्युक्तस्यार्थान्तरं परिकल्प्य दूषणं छलम्।
प्रकाशिका
       छलमिति। यथा 'नवकम्बलोऽयं देवदत्त:' इति नूतनतात्पर्येण प्रयुक्तस्य नवत्वसङ्ख्याविशिष्टमर्थान्तरं परिकल्प्य कश्चित् दूषयति 'नास्य नव कम्बला: सन्ति अति दरिद्रत्वात्' इत्यादि।
बालप्रिया
       छलमपि शब्दरूपत्वात् गुणेऽन्तर्भवति।
दीपिका
जातिनिरूपणम्
  असदुत्तरं जाति:।     
 प्रकाशिका
       असदुत्तरमिति। उत्तरस्य असत्वं तु स्वासाधकतासाधारण्येन परासाधकतासाधकतया स्वव्याघातकत्वम्। तथा च स्वव्याघातमुत्तरं जातिरिति लक्षणं पर्यवस्यति।
बालप्रिया
       स्वासाधकतासाधारण्येनेति। परमतासाधकत्वसाधनाय हि 
जातिरूपमुत्तरमुच्यते। तच्चेत् स्वमतासाधकतामपि साधयेत् तदा जातिरित्यर्थ:। परकीयहेतो: परासाधकत्वे साध्यमाने स्वकीयहेतो: स्वासाधकत्वमपि येन भवति तत् जात्युत्तरमिति भाव:। परमतबाधनार्थं उच्यमानमुत्तरं स्वमतमपि विहन्ति चेत् तादृगुत्तरविशेषो जातिरिति फलितोऽर्थ:।
दीपिका
       साधर्म्य- वैधर्म्य-उत्कर्ष- अपकर्ष-वर्ण्य-अवर्ण्य-विकल्प-साध्य-प्राप्ति-अप्राप्ति-प्रसङ्ग-प्रतिदृष्टान्त-अनुत्पत्ति
-संशय-प्रकारण-अहेतु- अर्थापत्ति-अविशेष-उपपत्ति-उपलब्धि - अनुपलब्धि - नित्य - अनित्य - कार्यं-अकार्य-समा जातया:।
प्रकाशिका
साधर्म्यसमालक्षणम्
       तदबान्तरभेदात् दर्शयति - साधर्म्येत्यादिना। द्वन्द्वान्ते श्रुयमाणस्य समाशब्दस्य प्रत्येकं योग:। साधर्म्यसमा वैधर्म्यसमेत्यादय: चतुर्विशति: जातय:। साधर्म्येंण स्थानाहेतुदूषकमुत्तरम् साधर्म्यसमा। यथा आत्मा 
सक्रिय: क्रियाहेतुगुणवत्त्वातृ लोष्टवत्, क्रिया हेतुगुणश्चात्र क्रियाजनकवायुसंयोगादिरेवेति स्थापनायमुत्तरम् - 'यदि सक्रियसाधर्म्यात् सक्रिय: तदा विभुत्वरूपनिष्क्रयसाधर्म्यात् निष्क्रिय एव किं न स्यात। न च अत्र किंञ्चित् विनिगमकमस्ति' इति। 
बालप्रिया
       साधर्म्यसमाया: सोदाहरणं लक्षणमाह - साधर्म्येणेति। वादिना स्वसाध्यसाधनार्थं हेतौ प्रयुक्ते सति प्रतिवादिन: दृष्टान्तसादृश्यमात्रावष्टब्धेन हेतुना वाद्यभिमतसाध्याभावसाधनमुखेन वाद्युक्तहेतो: स्वसाध्यासाधकत्वसाधकमुत्तरं साधर्म्यसमेत्यथै:। यथा आत्मेत्यादि। यो य: क्रियाहेतुभूतगुणवान् स क्रियावान्; 
यथा लोष्ट: क्रियाहेतुभूतवायुसंयोगरूपगुणवत्त्वात् क्रियावान् तद्वत् आत्मापि 
तादृशगुणवत्त्वात् क्रियावान् इति वादिनोक्ते सति, प्रतिवादी वदति 'यदि क्रियाहेतुगुणवत्त्वेन रूपेण लोष्टसादृश्यात् आत्मन: क्रियावत्त्वं तर्हि यथा परममहत्परिमाणवत: आकाशस्य निष्क्रियत्वं तथा आत्मनोऽपि परममहत्परिमाणवत्त्वात् निष्क्रियत्वं किं न-स्यात्; आत्मा निष्क्रिय: परममहत्परिमाणवत्त्वात् आकाशवदित्यपि वक्तुं शक्यत्वात्' इति दूषयति। एतादृशं दूषणं साधर्म्यसमेत्यर्थ:।
प्रकाशिका
वैधर्म्यसमालक्षणम्
       वैधर्म्येण दूषकमुत्तरम् वैधर्म्यसमा। यथा तत्रैव क्रियावतो लोष्टस्य साधर्म्यात् यदि क्रियावानात्मा, तदा विभुत्वरूपतद्वैधर्म्यात् निष्क्रिय एव किं न स्यात्। न हि तत्साधर्म्यात् क्रियावता भवितव्यम्, तद्वैधर्म्यात् निष्क्रियेण न भवितव्यम् इत्यत्र किञ्चित् नियामकमस्ति इति।
बालप्रिया
       एवं दृष्टान्तावृत्तिधर्मवत्त्वरूपेण दृष्टान्तवैधार्म्येण वाद्युक्तहेतो: स्वसाध्यासाधकत्वकथनं वैधर्म्यंसमा। विभुत्वरूपेति। विभुत्वं परममहत्परिमाणवत्त्वम्। तथा च वादिना आत्मा क्रियावान् क्रियाहेतुगुणवत्त्वात् लोष्टवत् इत्युक्ते, आत्मा निष्क्रिय: सक्रियलोष्टविधर्मत्वात् इति प्रतिवादी वदति। सक्रिये लोष्टे विद्यमानस्य धर्मस्य सत्त्वात्
आत्मा लोष्टवत् सक्रियश्चेत् लोष्टे अविद्यमानस्य विभुत्वस्य आत्मनि सत्त्वात् आत्मा निष्क्रिय एव कुतो न स्यादिति दूषनं वैधर्म्यसमेत्युक्तं भवति। 
प्रकाशिका
उत्कर्षसमालक्षणम्
       परोक्तसाधनादेव तदव्यापकस्य धर्मस्य पक्षे आपादनम् उत्कर्षसमा। यथा शब्दोऽनित्य: कृतकत्वात् घटवत् इत्यादौ कश्चिदेवमाह 'यदि कृतकत्वेन हेतुना शब्द: घटवदनित्य: स्यात्, तर्हि तेनैव शब्द: घटवदश्रावणोऽपि स्यात्' इति।
बालप्रिया
       उत्कर्षसमाया लक्षणमाह - परोक्तसाधनादेवेति। परेण स्वसाध्यसाधनाय यो हेतुरुच्यते तेनैव तादृशहेतोरव्यापको य: धर्म: तस्य पक्षे प्रसञ्जनं उत्कर्षसमेत्यर्थ:। यथा शब्दोऽनित्य: कृतकत्वादित्यत्र कश्चिदाह - यदि कृतकत्वेन हेतुना शब्द: घटवदनित्य: तर्हि तेनैव हेतुना शब्द: घटवद् अश्रावणोऽपि स्यादिति। अत्र हेतो: कृतकत्वस्य अव्यापक: धर्म: अश्रावणत्वं तस्य पक्षे आपादनं क्रियते। ईदृशमुत्तरं उत्कर्षसमा। "व्याप्तिमपुरस्कृत्य पक्षदृष्टान्तान्यतरस्मिन् साध्यसाधनान्यतरेण अविद्यमानधर्मप्रसञ्जनं उत्कर्षसम:। यथा शब्दोऽनित्य: कृतकत्वात् इति स्थापनायाम् अनित्यत्वं कृतकत्वं च घटे रूपसहचरितम्, अत: शब्दोऽपि रूपवान् स्यात्। एवं श्रावणशब्दसाधर्म्यात् कृतकत्वात् घटोऽपि श्रावण: स्यादविशेषात्" इति विश्वनाथ:।
प्रकाशिका
अपकर्षसमालक्षणम्
       परोक्तदृष्टान्तसाधर्म्येण पक्षे पराभिमतधर्मान्तरस्य अभावसाधनम् अपकर्षसमा। यथा तस्मिन्नेव अनुमाने 'यदि कृतकत्वेन शब्द: घटवदनित्य: स्यात् तर्हिं तेनैव शब्दो घटवदश्रावणोऽपि स्यात्' इति।
बालप्रिया
       अविद्यमानधर्मप्रसञ्जनं उत्कर्षंसमा। विद्यमानधर्माभावप्रसञ्जनं अपकर्षसमा। तदाह - परोक्तदृष्टान्तसाधर्म्येणेति। परेण वादिना उक्तो यो दृष्टान्त: तत्साधर्म्येण पक्षे वाद्यभिमतस्य अर्थान्तरस्याभावसाधनम् अपकर्षसमा। यथा शब्दोऽनित्य: कृतकत्वात् इति वादिनोक्ते प्रतिवादी वदति - यदि कृतकत्वरूपात् घटसाधर्म्यात् शब्दो घटवदनित्य: तर्हि तस्मादेव हेतो: शब्द: घटवत् अश्रावणोऽपि स्यादिति। अत्र पक्षे शब्दे अनित्यत्ववत् वाद्यभिमतं अर्थान्तरं श्रावणत्वं तदभावस्य प्रसञ्जनं क्रियते इति समन्वय:। "साध्ये धर्माभावं दृष्टान्तात् प्रसजतोऽपकर्षसम:" इति भाष्यम्।
प्रकाशिका
वर्ण्यसमालक्षणम्
       वर्ण्यस्य स्थापनीयस्य दृष्टान्तधर्मस्य पक्षे साधनम् वर्ण्यसमा। यथा पूर्वोक्तानुमाने 'क्रियाजनकनोदनाख्यसंयोगवत्त्वात् लोष्टादे: भवतु क्रियावत्त्वम्। आत्मनस्तु क्रियावत्त्वे तज्जनकनोदनाख्यसंयोगवत्त्वमपि स्यात्' इति।
बालप्रिया
       वर्ण्यसमां लक्षयति - वर्ण्यस्येति। दृष्टान्ते विद्यमानस्य पक्षे स्थापनीयस्य साधनं वर्ण्यसमा। यथा आत्मा क्रियावान् क्रियाहेतुगुणवत्त्वात् लोष्टवदिति वादिनोक्ते प्रतिवादी उत्तरयति-लोष्टादे: क्रियाजनकनोदनाख्यसंयोगवत्त्वात् क्रियावत्त्वं भवतु। आत्मनस्तु क्रियावत्त्वे लोष्टवत् क्रियाजनकनोदनाख्यसंयोगवानात्मा भवेदिति। ईदृशमुत्तरं वर्ण्यसमा। "ख्यापनीयो वर्ण्यो विपर्ययादवर्ण्य:" इति भाष्यम्।
प्रकाशिका
अवर्ण्यसमालक्षणम्
       साध्यहेत्वोर्धर्मयोरपि पक्षे तुल्यतासाधनम् अवर्ण्यसमा। यथा तत्रैवानुमाने लोष्टादिगतनोदनादिरूपक्रियाहेतुगुणवत्त्वं आत्मन्यसिद्धम्। तथा च तुल्यतया यथा असिद्धेन क्रियाहेतुगुणेन आत्मनिक्रियावत्त्वं साध्यते, तथा तादृशेन क्रियावत्त्वेन तज्जनकगुणवत्त्वमपि किमिति न साध्यते नियामकाभावात् इति।
बालप्रिया
       अवर्ण्यसमामाह - साध्यहेत्वोरिति। पक्षे साध्यहेत्वोर्द्वयोरपि तुल्यत्वात् यत् वादिदूषकमुत्तरं तदवर्ण्यसमा। यथा आत्मा सक्रिय: क्रियाहेतुगुणवत्त्वात् लोष्टवत् इत्यनुमाने एव आत्मनि क्रियावत्त्वमपि असिद्धम्, क्रियाहेतुनोदनाख्यसंयोगवत्त्वमप्यसिद्धम्। तत्रासिद्धेन नोदनाख्येन क्रियाहेतुगुणेन आत्मन: सक्रियत्वं साध्यते चेत् असिद्धेन क्रियावत्त्वेन क्रियाजनकनोदनाख्यसंयोगवत्त्वमपि कुतो न साध्यते नियामकाभावात् इत्येवं यदुत्तरं तदवर्ण्यसमेत्यर्थ:।
प्रकाशिका
विकल्पसमालक्षणम्
       दृष्टान्तविकल्पं प्रदर्श्य दार्ष्टान्तिकविकल्पकथनं विकल्पसमा। यथा तत्रैव अनुमाने 'क्रियाहेतुगुणयुक्तं किञ्चित् लघु, यथास वायु:, एवं क्रियाहेतुगुणयुक्तं किञ्चित् क्रियावत् स्यात् यथा लोष्टादि किञ्चिदक्रियम् यथा आत्मा। पूर्वविकल्पो भवति अयं तु न भवतीत्यत्र किं नयामकं स्यात्' इति।
बालप्रिया
       विकल्पसमामाह - दृष्टान्ताविकल्पं प्रदर्श्येति। दृष्टान्ते विविधं कल्पं प्रदर्श्य दार्ष्टान्तिकेऽपि विविधकल्पप्रदर्शनं विकल्पसमेत्यर्थ:। यथा पूर्वोक्ते आत्मा सक्रिय: क्रियाहेतुगुणवत्त्वात् इत्यनुमाने एव क्रियाहेतुगुणयुक्तं किञ्चित् गुरु यथा लोष्टादि किञ्चिल्लघु यथा वायु:, एवं किंयाहेतुगुणयुक्तं किञ्चित्सक्रियं यथा घटादि, किञ्चिदक्रियं यथा आत्मा। तत्र पूर्वो विकल्प एव समीचींन: अयं तु विकल्प: न समीचीन: इत्यत्र नियामकं किमपि नास्ति। तथा च क्रियाहेतुगुणवत्त्वे समानेऽपि कस्यचित् सक्रियत्वमित्यपि सम्भवतीति तेन हेतुना आत्मनो निष्क्रियत्त्वमेवास्तु इति रीत्या यदुत्तरं तत् विकल्पसमा।
प्रकाशिका
साध्यसमालक्षणम्
       दृष्टान्तस्य पक्षतुल्यताकथनम् साध्यसमा। साध्यशब्दोऽत्र पक्षवाची। यथा तत्रैव यदि 'यथा लोष्ट: तथा आत्मा' इति त्वया उच्यते तदा 'यथा आत्मा तथा लोष्ट:' इत्यप्यायातम्। तथा च यद्यात्मनि क्रियावत्त्वं साध्यते तर्हि लोष्टेऽपि तत्साधनीयम् नेति चेत्तर्हि यथा लोष्ट: तथा आत्मेति न वाच्यम्। 'लोष्टसदृश आत्मा, नात्मसदृशो 
लोष्ट:' इत्यत्र नियामकाभावात् इति।
बालप्रिया
       साध्यसमामाह - दृष्टान्तस्य पक्षतुल्यताकथनमिति। साध्यतेऽस्मिन्निति 
व्युत्पत्त्या साध्यशब्द: पक्षवाची। दृष्टान्त: पक्षतुल्य इत्यापादनं साध्यसमा। शिष्टं स्पष्टम्। "हेत्वाद्यवयवसामर्थ्ययोगी धर्म: साध्य: त्र दृष्टान्ते प्रसजत: साध्यसम:। यदि यथा लोष्ट: तथा आत्मा, प्राप्तस्तर्हि यथा आत्मा तथा लोष्ट इति। साध्यश्चायमात्मा क्रियावानिति कामं लोष्टोऽपि साध्य:। अथ नैवम्, न तर्हि यथा लोष्ट: तथा आत्मा" इति भाष्यम्।
प्रकाशिका
प्राप्तिसमालक्षणम्
       प्राप्त्या प्रत्यवस्थानम् प्राप्तिसमा। प्राप्तिश्च साध्यहेत्वो: सामानाधिकरण्यम्। यथा तत्रैव क्रियाहेतुगुणवत्त्वेनैव किमिति क्रियावत्त्वं साध्यते किमिति क्रियावत्त्वेन तादृशगुणवत्त्वं न उभयोरविशेषात् इति।
बालप्रिया
       प्राप्तिसमामाह - प्राप्त्या प्रत्यवस्थानमिति। साध्येन सह एकाधिकरणवृत्तित्वं हेतोरस्ति चेत् हेतुना साकं एकाधिकरणवृत्तित्वं साध्यस्याप्यस्तीत्यङ्गीकरणीयम्। तथा च साध्यसामानाधिकरण्यं पुरस्कृत्य हेतुना साध्यं साध्यते चेत् हेतुसामानाधिकरण्यं पुरस्कृत्य साध्येनैव हेतु: साध्यताम्। एवं च आत्मा क्रियावान् क्रियाहेतुगुणवत्त्वात् इतिवत् आत्मा क्रियाहेतुगुणवान् क्रियावत्त्वात् इत्यपि साध्यताम् अविशेषात् इति प्रत्यवस्थानं प्राप्तिसमेत्यर्थ:। उभयोरविशेषादिति। उभयो: सामानाधिकरण्याविशेषादित्यर्थ:।
प्रकाशिका
अप्राप्तिसमालक्षणम्
       अप्राप्त्या प्रत्यवस्थानम् अप्राप्तिसमा। यथा तत्रैव पूर्वोक्तदोषादप्राप्तस्य हेतो: साध्यसाधकत्वं वाच्यम्, तथा चाप्राप्तत्वाविशेषात् सर्व: सर्वं साधयेत् इति। अयमेव हेतु: साध्याभावं किमिति न साधयेत्। साध्यमेव तु साधयेदित्यत्र विनिगमकाभावात् इति।
बालप्रिया
       अप्राप्तिसमामाह - अप्राप्त्या प्रत्यवस्थानमिति। अप्राप्ति: साध्यहेत्वो: 
असामानाधिकरण्यम्। अत्रैवं विकल्प: कर्तव्य:। आत्मा क्रियावान् क्रियाहेतुगुणवत्त्वात् इत्युक्ते अयं हेतु: साध्यसमानाधिकरण: सन् साध्यं साधयति वा? साध्यासमानाधिकरण: सन् साध्यं साधयति वा? आद्ये सामानाधिकरण्याविशेषात् साध्येनापि कुतो न हेतु: साध्यत इति प्रत्यवस्थानात् प्राप्तिसमा। द्वितीये असामानाधिकरण्याविशेषात् साध्यमिव अन्यत् सर्वंमपि हेतु: कुतो न साधयेत्। तथा च सर्व: सर्वं साधयेत्। तथा हेतुर्यथा साध्येनासमानाधिकरणोऽपि साध्यं साधयति तथा साधाभावेनासमानाधिकरणत्वात् साध्याभावमेव कुतो न साधयेत्? इति रीत्या प्रत्यवस्थानम् - दूषणकथनम् अप्राप्तिसमेत्यर्थ:।
प्रकाशिका
प्रसङ्गसमालक्षणम्
       साधनपरम्पराप्रश्न: प्रसङ्गसमा। यथा क्रियावत्त्वे क्रियाहेतुगुणवत्त्वं साधनम्। तत्र किं साधनम्? न हि साधनं विना कस्यचित् सिद्धिरस्ति। एवं तत्रापि किं साधनमित्यादि। 
बालप्रिया
       प्रसङ्गसमां लक्षयति - साधनपरम्पराप्रश्न इति। साधनपरम्परा विषयक: प्रश्न: प्रसङ्गसमा। "साधनस्यापि साधनं वक्तव्यमिति प्रसङ्गेन प्रत्यवस्थानं प्रसङ्गसम:" इति भाष्यम्। शिष्टं स्पष्टम्।
प्रकाशिका
प्रतिदृष्टान्तसमालक्षणम्
       दृष्टान्तान्तरेण साध्याभावसाधनम् प्रतिदृष्टान्तसमा। यथा 'तत्रैव लोष्टदृष्टान्तेन क्रियावत्त्वे साधिते निष्क्रियाकाशदृष्टान्तेन आत्मनो निष्क्रियत्त्वमेव किं न स्यात्। लोष्टदृष्टान्तेन क्रियावत्त्वं आकाशदृष्टान्तेन 
निष्क्रियत्त्वं न इत्यत्र नियामकाभावात्' इति।
बालप्रिया
       प्रतिदृष्टान्तसमामाह - दृष्टान्तान्तरेणेति। आत्मा क्रियावान् क्रियाहेतुगुणयुक्तत्वात् लोष्टवत् इति लोष्टदृष्टान्तेन क्रियावत्त्वं साध्यते चेत् 
आत्मा निष्क्रिय: क्रियाहेतुवायुसंयोगवत्त्वात् आकाशवत् इत्याकाशदृष्टान्तेन कुतो न साधयितुं शक्यत इति प्रकृतसाध्यशून्यं दृष्टान्तं प्रदर्श्य दूषणोद्भावनं प्रतिदृष्टान्तसमा। "क्रियावान् आत्मा क्रियाहेतुगुणयोगात् लोष्टवत् इत्युक्ते प्रतिदृष्टान्त उपादीयते क्रियाहेतुगुणयुक्तं आकाशं निष्क्रियं दृष्टथ्मति। क: पुनराकाशस्यं क्रियाहेतुगुण:, वायुना संयोग:" इति भाष्यम्।
प्रकाशिका
अनुत्पत्तिसमालक्षणम्
       अनुत्पत्त्या प्रत्यवस्थानम् अनुत्पत्तिसमा। यथा 'घटो न नित्य: जन्यैकात्वात्' इत्यादौ कश्चिदाह - यदि जन्यैकत्वं अनित्यत्वे प्रमाणम् तदा घटे एकत्वोत्पत्ते: पूर्वं तदभावात् नित्यत्वम्। नित्यश्चेत् तर्हि अनुत्पन्न एवेति।
बालप्रिया
       अनुत्पत्तिसमामाह - अनुत्पत्त्या प्रत्यवस्थानमिति। जन्यैकत्वादिति। जन्यं च तत् एकत्वं च जन्यैकत्वम्, तस्मात्। अनुत्पन्न एवेति। तथा च अनित्यत्वं बाधितामिति भाव:। "तथा च साधनाङ्गपक्षहेतुदृष्टान्तानां उत्पत्ते: प्राक् हेत्वभाव इत्यनुत्पत्त्या प्रत्यवस्थानं अनुत्पत्तिसम:। उत्पत्ते: पूर्वं हेत्वाद्यभावेन प्रत्यवस्थानस्यैव लक्षणत्वात्" इति विश्वनार्थ:।
प्रकाशिका
संशयसमालक्षणम्
       साधारणधर्मं प्रदर्श्यं संशयोद्भावनं संशयसमा। यथा 'शब्दोऽनित्य: कार्यत्वात्' इत्यादौ  'शब्दस्य अनित्यघटेन सह कार्यत्वरूपं साधर्म्यं यथा अस्ति तथा नित्येन शब्दत्वेन सह श्रावणप्रत्यक्षविषयत्वं साधर्म्यं अस्तीति उभयसाधर्म्यदर्शनात् संशय: स्यात्। एकपरिशेषे नियामकाभावात्' इति।
बालप्रिया
       संशयसमामाह - साधारणधर्मं प्रदर्श्येति। स्पष्टार्थम्। "नित्यानित्यसाधर्म्यादिति संशयकारणोपलक्षणम्। तेन समानधर्मदर्शनादि यत्किञ्चित्संशयकारणबलात् संशयेन प्रत्यवस्थानं संशयसम:" इति विश्वनाथ:।
प्रकाशिका
प्रकरणसमालक्षणम्
       वाद्युक्तहेतो: साध्यविपरीतसाधकहेत्वन्तरोद्भावनम् प्रकरणसमा। सत्प्रतिपक्षोदाहरणमेव अत्रोदाहरणं बोध्यम्।
 बालप्रिया
       प्रकरणसमामाह  वाद्यक्तहेतोरिति। शब्द: अनित्य: कृतकत्वात् घटवत् इति वादिना अनित्यत्वसाधनाय कृतकत्वहेतौ उक्ते सति तादृशहेतुसाध्यस्य अनित्यत्वस्य विपरीतं यत् शब्द: नित्य: श्रावणत्वात् शब्दत्ववत् इत्येवं प्रयुज्यमानं हेत्वन्तरम् श्रावणत्वाख्यं तदुद्भावनेन प्रत्यवस्थानं प्रकरणसमेत्यर्थ:।
प्रकाशिका
अहेतुसमालक्षणम्
       कालत्रयेऽपि हेतुत्वासम्भवेन अहेतुत्वकथनम् अहेतुसमा। यथा 'कार्यत्वादिरूपसाधनं साध्यादनित्यत्वात् पूर्वकालवृत्ति चेत् तदाऽनित्यत्वरूपसाध्यस्य तदानीमभावात् कस्य साधकम्। अथ पश्चात्कालवृत्ति चेत् तदा पूर्वकाले साधनाभावात् कस्य साध्यमनित्यत्वम्। यदि च उभयं एककालवृत्ति तदा किं कस्य साधनं किं कस्य साध्यम्। विनिगमकाभावादिति। हेतुसमेति पाठे तु कालत्रयेऽपि हेतुत्वस्य असम्भवकथनं हेतुसमेत्यर्थ:।
बालप्रिया
       अहेतुसमां लक्षयति - कालत्रयेऽपीति। कालत्रयेऽपि हेतुत्वासम्भवकथनपूर्वकं अहेतुत्वकथनम् अहेतुसमा। 
कस्य साधकमिति। अनित्यत्वस्य कार्यत्वं न साधकमित्यर्थ:। पूर्वकालावच्छेदेन अविद्यमानस्य साध्यस्य हेतु: कथं        
साधको भवेत् इति भाव:। कस्य साध्यमनित्यत्वमिति। अनित्यत्वं कार्यत्वस्य साध्यं न भवतीत्यर्थ:। कालत्रयशब्देन कार्यकालतत्पूर्वकालतत्पश्चात्काला: विवक्षिता:। "हेतुरहेतुना न विशिष्टयते। अहेतुना साधर्म्यात् प्रत्यवस्थानम् 
अहेतुसम:" इति भाष्यम्।
प्रकाशिका
अर्थापत्तिसमालक्षणम्
       अर्थापत्तिपुरस्कारेण साध्याभावोद्भावनम् अर्थापत्तिसमा। यथा "पूर्वोक्तानुमाने शब्दस्य अनित्यसाधर्म्यादनित्यत्वं यदि, तदा अर्थापत्त्या सिद्धं नित्यसाधर्म्यात् नित्यत्वमपि एकतरावधारणे नियामकाभावात्" इति।
बालप्रिया
       अर्थापत्तिसमां लक्षयति - अर्थापत्तिपुरस्कारेणेति। शब्द: अनित्य: कृतकत्वात् इति अनित्येन घटेन कृतकत्वसाधर्म्यात् शब्द: अनित्य: इत्युक्ते अर्थादापद्यते नित्यसाधर्म्यात् नित्य इति। अस्ति च नित्येन आकाशेन अस्पर्शत्वरूपं साधर्म्यं शब्दस्य इति शब्दो नित्य एव किं न स्यादित्येवम् अर्थापत्तिपूर्वकं दूषणोद्भावनं अर्थापत्तिसमेत्यर्थ:। "अर्थापत्त्या प्रतिपक्षं साधयत: अर्थापत्तिसम:। यदि प्रायत्नानन्तरीयकत्वात् अनित्यसाधर्म्यात् अनित्य: शब्द इति, तदा अर्थादापद्यते नित्यसाधर्म्यात् नित्य इति। अस्ति त्वस्य नित्येन साधर्म्यं अस्पर्शत्वम्" इति भाष्यम्। एकतरावधारण इति। अनित्यसाधर्म्यादनित्यत्वमेवेत्यवधारण इत्यर्थ:।
प्रकाशिका
अविशेषसमालक्षणम्
       सर्वाविशेषप्रसङ्गोद्भावनम् अविशेषसमा। यथा तत्रैव 'यदि कृतकत्वादिना अनित्यघटादिसाधर्म्येण शब्दस्य अनित्यत्वं तदा प्रमेयत्वादिरूपेण तत्साधर्म्येण सर्वस्यैवानित्यत्वं स्यात्। मदुक्तसाधर्म्येण तत्सिध्यति, न तु त्वदुक्तेनेत्यत्र नियामकाभावात्' इति।
बालप्रिया
       अविशेषसमां लक्षयति - सर्वाविशेषप्रसङ्गोद्भावनमिति। शब्दोऽनित्य: कृतकत्वात् इत्यत्र एकस्य धर्मस्यश् कृतकत्वादे: शब्दे घटे च सत्त्वात् यदि शब्दघटयोरनित्यत्वेनाविशेष उच्यते, तदा सर्वेंषामविशेषप्रसङ्ग:। सत्त्वप्रमेयत्वादिरूपस्य एकस्य धर्मस्य सर्वेषु सत्त्वात्। 
तथा च सन्मात्रवृत्तिधर्मेणाविशेषापादनमविशेषसमा। तथा च सर्वेषामभेदे पक्षादिविभागो न स्यात्। सर्वेषामेकजातीयत्वेऽवान्तरजात्युच्छेद:, सर्वेषामनित्यत्वे जात्यादिविलय इति विश्वनाथ: निरूपयति।
प्रकाशिका
उपपत्तिसमालक्षणम्
       उभयपक्षसाधर्म्येण साधनोपपत्तिकथनम् उपपत्तिसमा। यथा 'यदि अनित्यत्वसाधनं कार्यत्वमुपपद्यत इति शब्दस्यानित्यत्वं तदा नित्यत्वसाधनमपि किंचिदुपपद्यत इति नित्यत्वं किं न स्यात्' इति।
बालप्रिया
       उपपत्तिसमां लक्षयति - उभयपक्षसाधर्म्येणेति। द्वयोरपि पक्षयो: साधनमुपपद्यत इति कथनम् उपपत्तिसमा। शब्दस्य अनित्यत्वपक्षे यथा साधने कार्यत्वमुपपद्यते, तथा शब्दनित्यत्वपक्षेऽपि साधनं श्रावणत्वादिकमुपपद्यत इति द्वयोरपि पक्षयो: साधनस्योपपन्नत्वाख्यं समानधर्मं पुरस्कृत्य प्रत्यवस्थानम् उपपत्तिसमेति यावत्।
प्रकाशिका
उपलब्धिसमालक्षणम्
       वाद्युपदर्शितसाधनाभावेऽपि साध्यस्य उपलब्धिकथनम् उपलब्धिसमा। यथा शब्दोऽनित्य: प्रयत्नानुविधायित्वात् घटवत् इत्यत्र प्रयत्नं विनापि वायुनोदनवाशात्  वृक्षशाखाभङ्गजन्यस्य शब्दस्य उपलब्धे: 
न प्रयत्नानुविधायित्वं शब्देऽस्ति इति।
बालप्रिया
       उपलब्धिसमां सोदाहरणं लक्षयति - वाद्यक्तेति। वादिना निर्दिष्टस्य कारणस्याभावेऽपि साध्योपलम्भात् प्रत्यवस्थानम् उपलब्धिसम:। तथा हि - पर्वतो वह्निमान् धूमात् इत्यादिकं वह्न्यवधारणार्थं उच्यते, न तत्सम्भवति, धूमं विना आलोकादितोऽपि वह्निसिद्धे:। तथा च न तस्य साधकत्वमिति प्रतिकूलतर्क: इति विश्वनाथ:।
प्रकाशिका
अनुपलब्धिसमालक्षणम्
       वादिनाऽनुपलब्धिवशात् कस्यचित् पदार्थस्य अनङ्गीकारे अनुपलब्धिवशादेव वाद्यभिमतस्यापि यत्किंचित्पदार्थस्य अभावसाधनम् अनुपलब्धिसमा। यथा - 'जलादे: विद्यमानस्यापि आवरणवशात् यथाऽनुपलब्धि: तथा उच्चारणात्पूर्वं शब्दस्य विद्यमानस्यापि आवरणवशात् अनुपलब्धि: इत्येतन्मतं वादिनां दूष्यते-यद्यावरणवशात् शब्दो नोपलभ्येते, तदा जलाद्यावरणमिव शब्दाद्यावरणमप्युपलभ्येतेति। अत्रोत्तरम्-यदि भवद्भि: अनुपलब्धित आवरणं नाभ्युपेयते तदा अनुपलब्धेरपि अनुपलब्ध्याभावो सिद्धे तदभावात् आवरणाभावासिद्धौ आवरणसिद्धि:' इति।
बालप्रिया
       अनुपलब्धिसमां लक्षयति - वादिनेति। नैयायिकैस्तावत् शब्दानित्यत्वं एवं साध्यते - यदि शब्द: नित्य: स्यात् तर्हि उच्चारणात् प्राक् कुतो नोपलभ्यते। न हि घटाद्यावरणकुड्यादिवत् शब्दस्यावरणमस्ति, तदनुपलब्धेरिति। तत्रैवं जातिवादी प्रत्यवतिष्ठते-यद्यावरणानुपलब्धे: आवरणाभाव: सिध्यति तदा आवरणानुपलब्धेरप्यनुपलम्भात् आवरणानुपलब्धेरप्यभाव: सिध्येत्। तथा च अनुपलब्धिप्रमाणक: आवरणाभावो न स्यात् अपि तु आवरणोपपत्तिरेव स्यादिति शब्दनित्यत्वे नोक्तं बाधकं युक्तमिति। इत्थं च एवंरूपेण प्रत्यवस्थानम् अनुपलब्धिसमेत्यर्थ इति विश्वनाथ:।        
प्रकाशिका
नित्यसमालक्षणम्
       धर्मस्य नित्यत्वानित्यत्वविकल्पात् धर्मिणो नित्यत्वसाधनम् नित्यसमा। यथा 'शब्दस्य यत् अनित्यत्वं भवद्भि: उच्यते तत् नित्यं अनित्यं वा। यदि नित्यं तदा शब्दवृत्तेरेव तस्य सदातनत्वात् शब्दस्यापि तथात्वमागतम्। अथ अनित्यं तदा शब्दे कदाचित् अनित्यत्वाभावोऽस्तीति नित्य एव शब्द इत्युभयथापि शब्दस्य नित्यत्वम्' इति।
बालप्रिया
       नित्यसमां लक्षयति - धर्मस्येति। शब्दस्यापि तथात्वमागतमिति। शब्दस्यापि नित्यत्वं प्रसक्तमित्यर्थ:। धर्मिणं विना धर्मस्य स्थित्यभावेन धर्मस्यानित्यत्वस्य नित्यत्वे सदातनत्वे धर्मी शब्दोऽपि नित्य: स्यादिति भाव:। शब्दे अनित्यत्वस्य नित्यं सर्वकालं स्वीकारे अनित्ये शब्दे नित्यत्वं स्यादित्यापादनं नित्यसमा इति विश्वनार्थ:।
प्रकाशिका
अनित्यसमालक्षणम्
       अनित्यदृष्टान्तसाधर्म्यात् सर्वानित्यत्वप्रसङ्गोद्भावनम् अनित्यसमा। यथा 'यदि अनित्येन घटने सादृश्यात् शब्द: अनित्य: इत्युच्यते तदा येन केनचित् धर्मेंण सर्वस्यैव तत्सदृशत्वात् सर्वस्यानित्यत्वप्रसङ्ग:' इति।
बालप्रिया
       अनित्यसमां लक्षयति - अनित्यदृष्टान्तेति। अनित्येन घटेन साधर्म्यात् (कृतकत्वरूपात्) अनित्य: शब्द इति ब्रुवत: अस्ति घटेनानित्येन सर्वभावानां साधर्म्यं (सत्त्वादिरूपम्) इति सर्वस्य अनित्यत्वमनिष्टं सम्पद्यते। सोऽयं अनित्यत्वेन प्रत्यवस्थानात् अनित्यसम इति भाष्यम्। व्याप्तिमपुरस्कृत्य यत्किञ्चिद्दृष्टान्तसाधर्म्येण सर्वस्य 
साध्यवत्त्वापादनात् अनित्यसमा। साध्यपदादविशेषसमातो व्यवच्छेद: तत्र सर्वाविशेष एवापद्यते न तु सर्वस्य साध्यवत्त्वम् इति विश्वनार्थ:।
प्रकाशिका
कार्यसमालक्षणम्
       वाद्युक्तहेतो: अन्यकोर्येणापि सम्भवाभिधानं कार्यंसमा। यथा तत्रैव प्रयत्नानुविधायित्वं उभयथापि सम्भवति घटादिवत् शब्दस्वरूपोत्पत्तौ जलादिवत् आवरकनिवृत्तौ च उभयत्रापि प्रयत्नानुविधायित्वदर्शनात्। तथा च तस्य आवरकनिवृत्तिरूपकार्यान्तरस्य सम्भवात् नानित्यत्वनियतत्वं इति। क्वचित् कारणसमेति पाठ:। तस्यापि 'कारणस्य प्रयत्नानुविधायित्वस्य उभयत्र शब्दस्योत्पत्तौ तदावरकनिवृत्तौ च समत्वाभिधानम्' इति रीत्या उक्त एवार्थे पर्यवसानमवसेयम्। अत्र ग्रन्थगौरवभयात् सूक्ष्मप्रकारा: न दर्शिता: 
इत्यभियुक्तैरन्यत्र तेऽनुसन्धेया:।
बालप्रिया
       कार्यसमां लक्षयति - वाद्युक्तहेतोरिति। यथा शब्द: अनित्य: प्रयत्नानुविधायित्वात् इत्यत्र प्रयत्नानुविधायित्वं कार्यद्वयेऽस्ति स्वरूपोत्पत्तौ आवरकनिवृत्तौ चेति। तत्र स्वरूपोत्पत्त्यभिप्रायेण वादिनोक्ते जातिवादल आह आवरकनिवृत्तावेव प्रयत्नानुविधायित्वस्योपयोग: न स्वरूपोत्पत्ताविति शब्दस्यानित्यत्वं न सिध्यतीति। एवंरीत्या प्रत्यवस्थानं कार्यसमेत्यर्थ:।
       अत्रेदमवधेयम्-केषुचित् ग्रन्थेषु साधर्म्यसमा वैधर्म्यसमा इत्यादिरूपेण स्त्रीलिङ्गतया समशब्द: प्रयुज्यते, केषुचित्तु साधर्म्यसम: वैधर्म्यसम: इत्यादिरूपेण पुल्लिङ्गतया प्रयुज्यते। तत्र जातेर्विशेष्यत्वविवक्षायां समशब्दस्य स्त्रीलिङ्गत्वम्। न्यायसूत्रकारस्तु-'साधर्म्यवैधर्म्यसमौ' इत्यादिरूपेण पुल्लिङ्गतयैव निर्दिशति। तस्यायं भाव: - वाद्यक्तस्य प्रतिषेध: किल जातिवादिना क्रियते, तत्र प्रतिषेघशब्द: पुल्लिङ्ग इति तदनुरोधेन समशब्दस्य पुल्लिङ्गेतेति। तदुक्तं न्यायपरिशुद्धौ वेदान्तदेशिकै: - "अक्षपादीयेषु च जातिविशेषलक्षणसूत्रेषु पुल्लिङ्गान्तसमशब्दनिर्देश: स्वपक्षस्थापनपरपक्षप्रतिक्षेपरूपेण विभागे प्रत्यवस्थाने प्रतिषेधभागेनात्र जातित्वं विवक्षितम् इत्युक्तरूपजातिविशेषाभिप्राय इत्याहु:" इति। न्यायभाष्यकारादयोऽपीति प्रतिषेधशब्दस्य सूत्रे बहुलं प्रयोगात् प्रतिषेधशब्दमादायेव समशब्दे पुल्लिङ्गनिर्वाहं मन्यन्ते। विश्वनाथन्यायपञ्चाननस्तु 'साधर्म्यसमादयो जातिविकल्पा:। विविध: कल्प: विकल्प: प्रभेद:' इति वदन् विकल्पशब्दानुसारेण समशब्दस्य पुल्लिङ्गतां निर्वहति। एवं वादिना साधने क्रियामाणे तत्र प्रतिवादिना उद्भाव्यमान: असदुत्तरविशेष: जाति:। तस्य जातिशब्दवाच्यता जायमानत्वनिबन्धना। तथा च "साधर्म्यवैधर्म्याभ्याम् प्रत्यवस्थानम् जाति:" इति। कथायां प्रवृत्तयो: वादिप्रतिवादिनो: मध्ये वादिना साधने कृते यथावस्थितोत्तरस्फुर्तिरहितस्य जिगीषो: प्रतिवादिन: मुखात्  
य: कश्चित् हेत्वाभास: अवशात् आगत: जायमान एव भवति न तु जात: 
सन् कार्यकरोऽपीत्याशयेन अवधारणार्थतया जातिशब्द: प्रवर्तत इति उत्तमूरुवीरराघवाचार्यस्वामिन: निरूपयन्ति। ते एव स्वामिन: साम्यार्थकसमशब्दघटनस्य तात्पर्यमेवं वर्णयन्ति - वादिप्रतिवादिप्रयुक्तयोर्हेंत्वो: साम्यम्, वादिप्रतिवादिनोरपि साम्यं च समशब्देन लक्ष्यते। सूत्रे समशब्द: प्रतिषेधरूपहेतुविशेषणीभूत: हेतुगतं साम्यं दर्शयति। अथापि वक्तृगतसाम्यमपि विवक्षितम्। तदाह वार्तिककार: - "समीकरणार्थं प्रयोगसम:। साधर्म्यमेव समं तस्य प्रयोगस्य स साधर्म्यसम:" इति। अत्र समीकरणार्थमित्यनेन वस्तुत: साम्याभावेऽपि समीकरणोद्धेशो ज्ञाप्यते। न हि सद्धेतोरसद्धेतुना निराकरणं साम्यापादनं वा भवति। केन कस्य समीकरणमिति चेत् - वादिना प्रतिवादिन: समीकरणम्। तथा च प्रतिवादिना स्वापकर्षपरिहारार्थमन्तत: समीकरणार्थं जातिप्रयोग: क्रियत इत्युक्तं भवति। देशिकचरणास्तु न्यायपरिशुद्धौ जातिप्रयोग: क्रियत इत्युक्तं भवति। देशिकचरणास्तु न्यायपरिशुद्धौ जातिवादिप्रयुक्तहेतो: परघातकत्ववत् स्वव्याघातकत्वमप्यस्तीति तदेव साम्यं समशब्देन प्रतिपाद्यत इति निर्वहन्ति।
       एवं चतुर्विशतिधा निर्दिष्टदासु जातिषु कासांचित् जातीनां लक्षणेषु परिशीरल्यमानेषु समानत्वं स्थूलदृष्ट्या प्रतीयते। तत: नामभेदमात्रमिति शङ्का अवतरति। तत्रापि सूष्मदृष्ट्या विचार्यंमाणे लक्षणेषु भदोऽवगन्तुं शक्यते। तदेतन्मनसि निधायाह - अत्र ग्रन्थगौरवभयात् सूक्ष्मप्रकारा: न दर्शिता: इति। किं च आसां 
जातीनां सप्ताङ्गानि भवन्तीति उदयनाचार्थै: न्यायपरिशिष्टस्यान्ते - 
"लक्ष्यं लक्षणमुत्थिति: स्थितिपदं मूलं फलं शातनं
जातीनां सविशेषमेतदखिलं प्रव्यक्तमुक्तं रह:"।।
इति श्लोकार्धेंन प्रतिपादितम्। तत्र प्रतिवादिना यत् असदुत्तरमुच्यते तदेव लक्ष्यम्। तस्य साधर्म्यंसमादिषु यत्रानतर्भाव: तल्लक्षणमेव लक्षणम्। उत्थितिर्नाम जन्म। स्थिते: पदं स्थितिपदं जात्युत्तरस्थिते: आश्रय:। असतिसाधनप्रयोगे जात्युत्तराप्रवृत्ते: दूष्यो हेतुरेव स्थितिपदत्वेन विवक्षित:। ईदृशजातिप्रयोगस्य मूलं साधर्म्याद्याकारकदर्शनम्। फलं तु वादिन: 
स्वोक्तहेतौ प्रतिवादिना दुष्टत्वभ्रमोत्पादनम्। शातनं वादिना प्रतिवाद्युक्तस्यासदुत्तरस्य जातिरूपस्य  निराकरणम्। सूत्रकारस्तु जात्युत्तरस्य निराकरणप्रकारं प्रतिजाति विशदं प्रतिपादितवान्। सप्ताङ्गकत्वं तु न्यायपरिशिष्टे तत्र तत्र सूचितमेव। सर्वमिदं विस्तरभयात् अत्रोपेक्षितमिति भाव:।
दीपिका
निग्रहस्थाननिरूपणम्
वादिन: अपजयहेतु: निग्रहस्थानम्।
प्रकाशिका
       निग्रहस्थानं लक्षयति - वादिन इति। इदं च यद्यपि छलादावप्यस्ति तथाप्यर्थान्तरादिरूपनिग्रहस्थानमध्येऽन्तर्भावात् अदोष:। छलत्वादिनापि ज्ञानस्योपयोगित्वात् पृथिगुपादानं हेत्वाभासवत्।
दीपिका
       प्रतिज्ञाहानि:, प्रतिज्ञान्तरम्, प्रतिज्ञाविरोध:, प्रतिज्ञासन्न्यास:, हेत्वन्तरम्, अर्थान्तरम्, निरर्थकम्, अविज्ञातार्थकम्, अपार्थकम्, अप्राप्तकालम्, न्यूनम्, अधिकम्, पुनरुक्तम्, अननुभाषणम्, अज्ञानम्, अप्रतिभा, विक्षेप:, मतानुज्ञा, पर्यनुयोज्योपेक्षणम्, निरनुयोज्यानुयोग:, अपसिद्धान्त:, हेत्वाभासाश्च निग्रहस्थानानि। शेषं सुगमम्।
प्रकाशिका
प्रतिज्ञाहानिलक्षणम्
       तस्यावान्तरभेदान् दशयति -- प्रतिज्ञेत्यादिना। यत्र प्रतिज्ञातार्थविरुद्धाभ्युपगम: प्रतिज्ञातार्थपरित्यागो वा तत्र प्रतिज्ञाहानि:। यथा 'शब्दोऽनित्य: प्रत्यक्षगुणत्वात्' इत्यत्र 'सोऽयम् गकार:' इत्यादिप्रत्यभिज्ञाबलात्परेण बाधे उद्भाविते 'अस्तु तर्हि नित्य: शब्द:' इति नित्यत्वमङ्गीकुर्वन् वादी शब्दस्य अनित्यत्वप्रतिज्ञां जहाति।
बालप्रिया
       प्रतिज्ञाहानिं लक्षयति - यत्र प्रतिज्ञातार्थेति। प्रतिज्ञातस्य साध्यस्य 
यत् विरुद्धं तदङ्गीकार: प्रतिज्ञातस्य साध्यस्य त्यागो वा प्रतिज्ञाहानि:। इदं च "साध्यधर्मप्रत्यनीकेन धर्मेण प्रत्यवस्थिते प्रतिदृष्टान्तधर्मं स्वदृष्टान्तेऽभ्यनुजानन् प्रतिज्ञां जहातीति प्रतिज्ञाहानि:" इत्यादि भाष्यानुसारि लक्षणम्। विश्वनाथस्तु - "स्वपक्षेपरपक्षधर्माभ्यनुज्ञा प्रतिज्ञाहानि:। स्वयं विशिष्याभिहितपरित्याग इति फलितार्थ:। सेयं पक्षहेतुदृष्टान्तसाध्यतदन्यहानिभेदात् पञ्चधा भावति। यथा शब्द: अनित्य: कृतकत्वात् इत्युक्ते प्रत्यभिज्ञाबाधितविषयोऽयमित्युत्तरिते अस्तु तर्हि घट एव पक्ष इति। एवं तत्रैव शब्दोऽनित्य: ऐन्द्रियकत्वात् इत्युक्ते हेतोरनैकान्तिकत्वमिति प्रत्युक्ते अस्तु कृतकत्वादिति हेतुरिति। एवं पर्वतो वह्निमान् धूमात् आलोकवदित्युक्ते दृष्टान्त: साधनविकल इति प्रत्युक्ते अस्तु तर्हि महानसविदिति। एवं अत्रैव सिद्धसाधनेन प्रत्युक्ते अस्तु तर्हिं इन्धनवानिति। अन्यहानिस्तु विशेषणहान्यादि:, यथा तत्रैव नीलधूमादित्युक्तेऽसमर्थविशेषणत्वेन प्रत्युक्ते अस्तु तर्हिं धूतादिति हेतोरिति" इत्याह। तदनुसारेण दिनकर्याम् - 'विशिष्य प्रतिज्ञातस्य पक्षादे: परित्यागरूपप्रतिज्ञाहाने:' इति प्रोक्तम्।
प्रकाशिका
प्रतिज्ञान्तरलक्षणम्
       परोक्तदोषोद्दिधीर्षया पूर्वानुक्तविशेषणविशिष्टतया प्रतिज्ञातार्थकथनम् प्रतिज्ञान्तरम्। यथा -- क्षित्यादिकं गुणजन्यम् कार्यत्वात् इत्यत्र अदृष्टजन्यत्वेन सिद्धसाधनोद्भावने 'सविषयक' इति गुणविशेषणदानम्।
बालप्रिया
       प्रतिज्ञान्तरं लक्षयति - परोक्तेति। गुणविशेषणदानमिति। सविषयकगुणजन्यत्वं साध्यम्। अदृष्टस्य तु सविषयकत्वाभावात् तज्जन्यत्वमादाय न सिद्धसाधनमिति भाव:। 'प्रतिज्ञातार्थस्येत्युपलक्षणम्। हेत्वतिरिक्तार्थंस्येति तत्त्वम्। तेन उदाहरणान्तरम्, उपनयान्तरम्, निगमनान्तरं च प्रतिज्ञान्तरत्वेन सङ्गृहीतं भवति' इति विश्वनाथ:। हेत्वन्तरं तु सूत्रकारेण पृथङ्निग्रहस्थानत्वेन निर्दिष्टम््।
प्रकाशिका
प्रतिज्ञाविरोधलक्षणम्
       स्वोक्तसाध्यविरुद्धहेतुकथनम् प्रतिज्ञाविरोध:। यथा - द्रव्यं गुणभिन्नम् रूपादित: पृथक्त्वेन अनुपलभ्यमानत्वात् इति। 
बालप्रिया
       प्रतिज्ञाविरोधं लक्षयति - स्वोक्तसाध्येति। रूपादित: पृथक्त्वेन अनुपलभ्यमानत्वं हि गुणाभिन्नत्वव्याप्यम्, न गुणभिन्नत्वसाधकम्। अतो गुणभिन्नत्वाभावव्याप्तस्य हेतो: कथनात् प्रतिज्ञाविरोध इत्यर्थ:।
प्रकाशिका
प्रतिज्ञासन्न्यासलक्षणम््
       स्वोक्तेऽर्थे परेण दूषिते तदपलाप: प्रतिज्ञासन्न्यास:। यथा -- 'शब्दोऽनित्य: ऐन्द्रियकत्वात्' इत्युक्ते परेण सामान्ये व्यभिचारमुद्भाव्य दूषिते स्वोक्तमपलपति 'केनोच्यते शब्दोऽनित्य:' इति।
बालप्रिया
       प्रतिज्ञासन्न्यासं लक्षयति -- स्वोक्तेऽर्थे इति। प्रतिज्ञाहानौ प्रतिज्ञातार्थस्य त्याग: प्रतिज्ञासन्न्यासे तु तस्यापलाप इति भेद:।
प्रकाशिका
हेत्वन्तरलक्षणम्
       परोक्तदूषणोद्दिधीर्षया पूर्वोक्तहेतुकोटौ विशेषणान्तरोपादानम् हेत्वन्तरम्। यथा 'शब्दोऽनित्य: प्रत्यक्षत्वात्' इत्यत्र सामान्ये व्यभिचारोद्भावने 'जातिमत्त्वे सति' इति विशेषणदानम्।
बालप्रिया
       हेत्वन्तरं लक्षयति - परोक्तेति। परोक्तदूषणोद्दिधीर्षया पूर्वोक्तहेतुतावच्छेदकातिरिक्तहेतुतावच्छेदकविशिष्टवचनं हेत्वन्तरमित्यर्थ:। जातिमत्त्वे सतीति विशेषणे दत्ते तु सामान्ये जातिमत्त्वाभावात् न व्यभिचार:।
प्रकाशिका
अर्थान्तरलक्षणम्
       प्रकृतानुपयुक्तार्थकथनम् अर्थान्तरम्। यथा-नित्य: शब्द: अस्पर्शवत्त्वात् इति हेतु:। हेतुपदं च हिनोतेस्तुनिप्रत्यये निष्पन्नम्; पदं च सुप्तिङन्तम् इत्यादि।
बालप्रिया
       अर्थान्तरं लक्षयति - प्रकृतानुपयुक्तेति। प्रकृतानाकाङ्क्षितार्थाभिधानमित्यर्थ:।
प्रकाशिका
निरर्थकलक्षणम्
       अवाचकशब्दप्रयोगो निरर्थकम्। यथा शब्द: अनित्य: जबगडदशत्वात् इत्यादि।
अविज्ञातार्थलक्षणम्
       परिषत्प्रतिवाद्यबोधप्रयोजकपदप्रयोग: अविज्ञातार्थम्। तच्च 'क्लिष्टान्वयं अप्रसिद्धार्थकं त्वरितोच्चारितम्' इत्यादिरूपम्।
बालप्रिया
       अविज्ञातार्थं लक्षयति - परिषदिति। वादिनां त्रिवारमुक्तमपिप्रतिवादिना सदस्यैश्च यन्न बुध्यते तत् अविज्ञातार्थम्। 'अवहिताविकलव्युत्पन्नपरिषत्प्रतिवादिबोधानुकूलोपस्थित्य जनकवाचकवाक्यप्रयोगोऽविज्ञातार्थम्। वाचकेत्यनेन निरर्थकापार्थंकव्युदास:' इति विश्वनार्थ:। तादृशं वाक्यं 'भूस्तनं हिमभेषजवत्' इत्यादिकम्। भूस्तनमित्यस्य पर्वत इत्यर्थं:। हिमस्य भेषजम् अग्नि: तद्वान् इति हिमभेषजवदित्यस्थार्थ:। 'अग्निर्हिमस्य भेषजम्' इति श्रुते:।
प्रकाशिका
अपार्थकलक्षणम्
       परस्परानन्वितपदसमूह: अपार्थकम्। यथा-शब्दत्वं घट: पट: नित्यं अनित्यं च प्रमेयत्वात् इत्यादि।
बालप्रिया
       अपार्थकं लक्षयति - परस्परेति। 
अभिमतवाक्यार्थबोधानुकूलाकाङ्क्षाशून्यपदसमूह: अपार्थकमित्यर्थ:।
प्रकाशिका
अप्राप्तकाललक्षणम्
       अवयवानां व्युत्क्रमेण कथनम् अप्राप्तकालम्। यथा शब्दत्वात् शब्द: अनित्य: इत्यादि।
बालप्रिया
       अप्राप्तकालं लक्षयति - अवयवानामिति। "प्रतिज्ञादीनां अवयवानां यथालक्षणं अर्थवशात् क्रम:। तत्रावयवविपर्यासेन वचनं अप्राप्तकालम्" इति भाष्यानुसारीदं लक्षणम्। विश्वनाथस्तु-अवयवस्य कथैकदेशस्य विपर्यास: वैपरीत्यम्। तथा च समयबन्धविषयीभूतकथाक्रमविपरीतक्रमेणाभिधानं पर्यवसन्नम्। तत्रायं क्रम:-वादिना साधनमुक्त्वा सामान्यते हेत्वाभासा उद्धरणीया: इत्येक: पाद:, प्रतिवादिनश्च तत्रोपालम्भ: द्वितींय: पाद:, प्रतिवादिन: स्वपक्षसाधनं तत्र हेत्वाभासोद्धारणं चेति तृतीय: पाद:। जयपराजयव्यवस्था चतुर्थ: पाद:। एवं प्रतिज्ञाहेत्वादीनां क्रम:। तत्र सभाक्षोभव्यामोहादिना व्यत्यस्ताभिधानं अप्राप्तकालम्' इति प्रतिपादयति।
प्रकाशिका
न्यूनलक्षणम्
       यत्किंचिदवयवशून्यावयवाभिधानम् न्यूनम्। स्पष्टम्।
अधिकलक्षणम्
       अधिकहेत्वादिकथनम् अधिकम्। यथा शब्द: अनित्य: शब्दत्वात् श्रावणत्वाच्च इत्यादि।
पुनरुक्तलक्षणम्
       अनुवादं विना कथितस्य पुन: कथनम् पुनरुक्तम्। यथा -- शब्द: अनित्य:, शब्द: अनित्य: इत्यादि।
बालप्रिया
       पुनरुक्तं लक्षयति - अनुवादं विनेति। निष्प्रयोजनं पुनरभिधानं पुनरुक्तम्। अनुवादस्तु व्यख्यारूप: सप्रयोजनक:। अतो न तत्रातिव्याप्ति:। 
तथा च समानार्थकसमानानुपूर्वीकशब्दस्य निष्प्रयोजनं पुनरभिधानं शब्दपुनरुक्तम्। यथा शब्द: अनित्य: शब्द: अनित्य इति। समानार्थभिन्नानुपूर्वीकशब्दस्य निष्प्रयोजनं पुन: अभिधानमर्थपुनरुक्तम्। यथा शब्द: अनित्य: ध्वनिर्निरोधधर्मक इति।
प्रकाशिका
अननुभाषणलक्षणम्
       परिषदा त्रिरभिहितस्यापि अननुवाद: अननुभाषणम्।
बालप्रिया
       अननुभाषणं लक्षयति -- परिषदेति। वादिना त्रिरुक्तस्य परिष्ादा विज्ञातार्थस्य वाक्यस्य प्रतिवादिना 
अननुवाद: अननुभाषणम्। अज्ञानसाङ्कर्यनिरासाय अज्ञानमनाविष्कुर्वतेति विक्षेपसाङ्कर्यनिरासाय कथामविच्छिन्दतेति च विशेषणीयम् इत्याचार्या:। न च अप्रतिभासाङ्कर्यम्, उत्तरप्रतिपत्तावपि सभाक्षोभादिना अननुभाषणसम्भवादिति विश्वनाथ:।
प्रकाशिका
अज्ञानलक्षणम्
       परिषदा विज्ञातस्य वादिना त्रिरभिहितस्यापि वाक्यार्थस्याबोध: अज्ञानम्
अप्रतिभीलक्षणम्
       उत्तरार्हं परोक्तं बुद्ध्वाऽपि उत्तरस्य अस्फूर्तिवशात् तूष्णींभाव: अप्रतिभा।
बालप्रिया
       अप्रतिभां लक्षयति -- उत्तरार्हमिति। न चात्र अननुभाषणस्यावश्यकत्वात् तदेव दूषणमस्त्विति वाच्यम्। परोक्ताननुवादे हि तत्। अप्रतिभायां तु परोक्तानुवादेऽपि उत्तराप्रतिपत्तिरिति विशेषात्।
प्रकाशिका
विक्षेपलक्षणम्
       असम्भवत्कालान्तरकार्यव्यासङ्गानुद्भाव्य कथाविच्छेद: विक्षेप:।
  बालप्रिया
       विक्षेपं लक्षयति -- असम्भवदिति। कालान्तरे कर्तुं शक्यं वस्तुत इदानीं भवितुमनर्हं यत् कार्यं तत्र व्यासङ्गमुद्भाव्य कथाविच्छेदो विक्षेप:। तेन राजपुरुषादिभिराकारणे गृहजनादिभिर्वा आवश्यककार्यार्थमाकारण स्वगृहदाहादिकं पश्यतो गमने वास्तवशिरोरोगादिना प्रतिबन्धे वा न विक्षेप:। 'यत्र कर्तव्यं व्यासज्य कथां व्यवच्छिन्नत्ति इदं मे करणीयं विद्यते तस्मिन्नवसिते पश्चात् कथयामीति विक्षेपो नाम निग्रहस्थानम्' इति भाष्यम्।
प्रकाशिका
मतानुज्ञालक्षणम्
       स्वपक्षे दोषमनुद्धृत्य परपक्षे दोषाभिधानम् मतानुज्ञा।
बालप्रिया
       मतानुज्ञां लक्षयति - स्वपक्ष इति। स्वसिद्धान्ते परोक्तं दोषमङ्गीकृत्यानुद्धृत्य च परसिद्धान्तेऽपि समानो दोष इत्युद्भावनं मतानुज्ञेत्यर्थ:। यथा-पुरुषत्वाच्चेदहं चोर: तत एव भवानपि चोर इत्यादिकम्।
प्रकाशिका
पर्यनुयोज्योपेक्षणनपलक्षणम्
        उद्भावनार्हपरकीयनिग्रहस्थानानुद्भावनं पर्यनुयोज्योपेक्षणम्।
बालप्रिया
       पर्यनुयोज्योपेक्षणं लक्षयति - उद्भावनार्हेति। पर्यनुयोज्यो नाम निग्रहोपपत्त्या चोदनीय:, तस्योपेक्षणं निग्रहस्थानं प्राप्तोऽसीत्यननुयोग:। एतच्च कस्य पराजय इत्यनुयुक्तया परिषदा वचनीयम्। न खलु निग्रहं प्राप्त: स्वकौपीनं विवृणुयात्' इति भाष्यम्।
       'ननु वादिना कथमिदमुद्भाव्यम्, स्वकौपीनविरणस्यायुक्तत्वादिति चेत्-सत्यम्। मध्यस्थेनैव इदमुद्भाव्यम्, वादे च स्वयमुद्भावनेऽप्यदोष:' इति विश्वनाथ:। शिष्टं स्पष्टम्।
       अत्र जातिनिग्रहस्थानविषये भाष्य-वार्तिक-तात्पर्यटीका-परिशुद्धि-न्यायपरिशिष्ट-न्यायपरिशिष्ट-न्यायमञ्जरी
-तार्किकरक्षादिषु ग्रन्थेषु वेदान्तदेशिककृतन्यायपरिशुद्धौ च बहुविवेचितमस्ति। तत्सर्वं सावधानं परामृश्य कश्चिन्महान्प्रबन्ध: पृथगेव लेखनीय:। प्रकरणग्रन्थे एतावदेव पर्याप्तमिति विस्तरभयादुपरम्यते।
प्रकाशिका
निरनुयोज्यानुयोगलक्षणम्
       निग्रहस्थानरहिते निग्रहस्थानोद्भावनम् निरनुयोज्यानुयोग:।
अपसिद्धान्तलक्षणम्
       एकसिद्धान्तमतमाश्रित्य कथाप्रवृत्तौ तद्विरुद्धसिद्धान्तमतमालम्ब्योत्तरदानम् उपसिद्धान्त:।
       प्रतिज्ञाहानि - अननुभाषण - अज्ञान - अप्रतिभा - विक्षेपपर्यनुयोज्योपेक्षणानामभावे, मन्येषां हेत्वाभासव्यतिरिक्तनिग्रहस्थानानां गुणे, हेत्वाभासानां च द्रव्यादिषु अन्तर्भाव: यथायथं बोध्य:। अतिरिक्त: सूत्रार्थ: सुगम इत्यभिप्रायेणाह - शेषमिति।
बालप्रिया
       जातीनां निग्रहस्थानानां च क्लृप्तेषु सप्तसु पदार्थेषु अन्तर्भाव-प्रकारमाह - प्रतिज्ञाहानीत्यादिना। दिनकरीग्रन्थे प्रतिज्ञाहान्यादीनां निग्रहस्थानानां प्रत्येकमुपादानेन तत्र तत्रान्तर्भाव: विशदमुक्त: तत एवावसेय:। असदुत्तररूपजाते: स्वाभिमतार्थव्याघातकस्वोत्तरवाक्यरूपतया शब्दात्मके गुणेऽन्तर्भाव:।
दीपिका
शक्तेरतिरिक्तपदार्थत्वखण्डनम्
       ननु करतलानलसंयोगे सत्यपि प्रतिबन्धके सति दाहानुत्पत्ते: शक्ति: पदार्थान्तरमिति चेत् - न। प्रतिबन्धकाभावस्य कार्यमात्रे कारणत्वेन शक्तेरनुपयोगात्। कारणत्वस्यैव शक्तिपदार्थत्वात्।
प्रकाशिका
       ननु अनलसंयोगे सत्यपि मण्यादिसमवधाने दाहो न जायत इति मण्यादे: प्रतिबन्धकता वाच्या। सा च वह्नौ दाहानुकूलशक्तिस्वीकार एव निर्वहति। प्रतिबन्धकताया: कार्यांनुकूलशक्तिविघटकत्वरूपत्वात्। अत: तदन्यथानुपपत्तिसिद्धाया: शक्तेरतिरिक्तत्वात् 'सप्तैव पदार्था:' इत्यसङ्गतमिति प्राभाकर: शङ्कते - नन्विति। नन्वेवं शक्तिसिद्धावपि तस्या अतिरिक्तत्वासिद्धिरिति चेत् - न। यतो न तावद्द्रव्यात्मिका शक्ति: गुणादिवृत्तित्वात्।
अत एव न गुणकर्मान्यतररूपा, न च सामान्याद्यन्यतमरूपा, उत्पत्ति विनाशशालित्वात्। एवं चातिरिक्तपदार्थत्वसिद्धिरिति। ननु प्रतिबन्धकत्वं न कार्यानुकूलशक्तिविघटकत्वम्ए किं तु कारणीभूताभावप्रतियोगित्वम्। तच्च मण्यभावस्य हेतुत्वादेव उपपद्यते, मणिसमवधानदशायां च तदभावरूपकारणान्तराभावादेव दाहानुत्पत्तिसम्भव:। इत्थं चातिरिक्तशक्तिस्वीकारोऽनुचित इति समाधत्ते - प्रतिबन्धकाभावस्येति। ननु 'दाहोत्पादे वह्नि: शक्त:' इति व्यवहारान्यथानुपपत्त्या सेत्स्यति अतिरिक्ता शक्तिरित्याशङ्क्य तस्या: कारणतारूपत्वेऽपि व्यवहारोपपत्ते: नातिरिक्ता शक्तिरित्याह - कारणत्वस्येति। ननु मण्याद्यभावस्य हेतुत्वे मणिसमवधानदशायां सत्यप्युत्तेजके दाहो न स्यात्। मन्मते तु मण्याद्यपसारणदशायामिव उत्तेजकसमवधानदशानयामपि वह्नौ दाहानुकूलशक्त्यन्तरोत्पत्ते: अङ्गीकारेण न दोष इति चेत् - न। उत्तेजकाभावविशिष्टमण्याद्यभावस्य कारणत्वाङ्गीकारेण अदोषात्। न च उत्तेजकानां अननुगतत्वात् तत्तदुत्तेजकाभावकूटविशिष्टमण्याद्यभावस्यैव कारणताया: कल्पनीयतया गौरवमिति वाच्यम्। दाहानुकूलशक्ति प्रति एतादृशकारणताया: तवाप्यावश्यकत्वात् अनन्तशक्तितत्प्रागभावतद्ध्वंसकल्पने गौरवादिति सङ्क्षेप:।
बालप्रिया
       करतलस्य अग्नेश्च संयोगे सत्यपि मणियपप्रतिबन्धकसत्त्वे 
करतलस्य दाहो न जायत इति शक्ति: पदार्थान्तरम्। इत्याशङ्कितं दीपिकायाम्। तत्र दाहानुत्पत्तिमात्रेण शक्ते: पदार्थान्तरत्वं कथ सिध्येत्, अत: शङ्केयमनुपपन्ना इत्यत: शङ्काग्रन्थस्याशयं वदन् अवतारयति -- नन्वनलंसयोगे सत्यपीति। करतलस्य अनलसंयोगे सत्यपि मण्यादिसत्त्वे करतलस्य दाहो न जायते मण्याद्यसत्त्वे दाहो जायते। यत्सत्त्वे कार्यं नोत्पद्यते यदसत्त्वे चोत्पद्यते तस्य प्रतिबन्धकत्वात् मण्यादे: सत्त्वे दाहो न जायते तदसत्त्वे दाहो जायत इति मण्यादे: दाहप्रतिबन्धकत्वं वाच्यम्। प्रतिबन्धकत्वं च कार्यानुकूलशक्तिविघटकत्वम्। तथा च दाहानुकूला या अग्निनिष्ठा शक्ति: सा मणिना नाश्यते। अत: शक्तिविशिष्टवह्नेरेव दाहजनकत्वात् मणिसत्त्वे दाहशक्तेर्नाशात् शक्तिविशिष्टवह्नेरेव दाहजनकत्वात् मणिसत्त्वे दाहशक्तेर्नाशात् शक्तिविशिष्टवह्निरूपकारणाभावात् न दाह:। इत्थं च कार्यानुकूलशक्तिविघटकत्वात् विना नोपपद्यत इत्येवमर्थापत्तिप्रमाणेन शक्तिरूपस्यातिरिक्तस्य पदार्थस्य सिद्धौ पदार्था इत्युक्ति: सङ्गच्छत इति शङ्कितुर्भाव:।
       नन्वेवमिति। अर्थांपत्तिप्रमाणेन पूर्वोक्तरीत्या शक्तिरूपपदार्थस्य सिद्धाविप तस्या: सप्तपदार्थातिरिक्तत्वं कथमित्यर्थ:। यतो न तावत् द्रव्यात्मिकेत्यादि। शक्ति: द्रव्यभिन्ना गुणादिवृत्तित्वात् गुणत्वादिवत्। शक्तिर्हि रूपादिगुणेषु क्रियादौ चास्ति। अवयवरूपादौ अवयविरूपादिकारणत्वेन तदनुगुणशक्ते: सत्त्वात् तस्या: रूपादिगुणवृत्तित्वात् क्रियाया: संयोगादिजनकत्वेन तदनुकूलशक्तिमत्त्वात् शक्ते: क्रियावृत्तित्वाच्च। तथा च गुणादिवृत्तिगुणत्वक्रियात्वादिकं यथा न द्रव्यं तथा शक्तिरपि गुणादिवृत्तित्वात् न द्रव्यमित्यर्थ:। अत एवेति। गुणादिवृत्तित्वादेवेत्यर्थ:। शक्ति: गुणकर्मान्यतरभिन्ना गुणादिवृत्तित्वात् गुणत्वादिवत्। गुणकर्मोभयभेदस्य साध्यत्वे गुणरूपत्वे कर्मंरूपत्वेऽपि च 'एवं नोभयम्' इति न्यायेन उभयभेदसम्भावात् उद्धेश्यासिद्धि: स्यादित्यालोच्य अन्यतरभेदस्य साध्यत्वमनुसृतम्। यत्र गुणभेद: कर्मभेदश्च उभयमस्ति तत्रैव 
गुणकर्मान्यतरभेद: संभवतीति भाव:।
       न च सामान्याद्यन्यतमरूपेति। शक्ति: सामान्याद्यन्यतमभिन्ने उत्पत्तिविनाशशालित्वात् घटादिवत्। उत्पत्तिमत्त्वमात्रस्य हेतुत्वं सामान्याद्यन्यतमभेदाभाववति ध्वंसे उत्पत्तिमत्त्वसत्त्वात् व्यभिचार:। तद्वारणाय विनाशशालित्वादिति। ध्वंसस्य विनाशाभावात् न व्यभिचार:। विनाशाशालित्वामात्रोक्तौ उक्तसाध्याभाववति प्रागभावे विनाशित्वसत्त्वात् व्यभिचार:। तद्वारणाय उत्पत्तिनिवेश:। प्रागभावस्यानादे: उत्पत्तिविराहत् न व्यभिचार:। तथा च उत्पत्तिविनाशोभयवत्त्वं उत्पत्तिविशिष्टविनाशवत्त्वं वा हेतु:। सामान्यादीत्यत्र आदिशब्देन विशेषसमवायाभासव गृह्यत। एवं चेति। पूवौक्तानुमानैरर्थापत्त्या चानुगृजहीतेन शक्ति: अतिरिक्त: पदार्थ: क्पलृप्तपदार्थानन्तर्भूतत्वे सति पदार्थत्वात् इति परिशेषानुमानेन शक्तेरतिरिक्तपदार्थत्वं सिध्यतीति भाव:।
       ननु 'प्रतिबन्धकाभावस्य कार्यंमात्रे कारणत्वेन शक्तेरनुपयोगात्' इति दीपिकाग्रन्थ: शक्ते: पदार्थत्वखण्डनाय प्रवृत्त:। कार्यमात्रे प्रतिबन्धकाभावस्य कारणत्वमस्तु नाम। तावता शक्ते: पदार्थत्वं कुतो न भवती इति शङ्कायां दीपिकाया: तात्पर्यमाह-प्रतिबन्धकत्वं नेति। तच्चेति। प्रतिबन्धकत्वं चेत्यर्थ:। मण्यभावस्य हेतुत्वादेवेति। एवकारेण कार्यानुकूलशक्तिविघटकत्वव्यवच्छेद:। तथा च मणे: कार्यानुकूलशक्तिविघटकत्वाभावेऽपि कारणीभूतो यो मण्यभाव: तत्प्रतियोगित्वात् प्रतिबन्धकत्वमुपपद्यते। तथा च अन्यथानुपपत्तिरूपार्थापत्तिप्रमाणस्याभावात् न शक्तिसिद्धिरिति भाव:। तदभावरूपकारणान्तराभावादेवेति। मण्यभावरूपं यत् कारणान्तरं तदभावादेवेत्यर्थ:। अत्र अन्तरशब्दप्रयोगात् दाहं प्रति वह्नि: मण्यभावश्च इत्युभयं पृथक् कारणम्, न तु मण्यभावविशिष्टवह्नि: कारणम्। वह्निविशिष्टमण्यभाव: कारणं वा मण्यभावविशिष्टवह्नि: कारणं चेति विशेष्यविश्ोषणभावे विननिगमनाविरहेण गुरुभूतकार्यकारणभावद्वयापत्तेरिति सूचितम्।
       ननु प्रतिबन्धकत्वान्यथानुपपत्त्या शक्त्यसिद्धावपि 
व्यवहारान्यथानुपपत्त्या शक्त्ि सध्यतीति शङ्कते - ननु दाहोत्पाद इति शक्तिरूपातिरिक्तपदार्थ विनापि क्लृप्तेन कारणत्वरूपपदार्थेनैव व्यवहारस्योपपत्त्या न व्यवहारानुपपत्तिरस्तीत्याह - तस्या: कारणतारूपत्वेऽपीति। ननु कारणत्वं कथं नातिरिक्तं इति चेत् - अत्राहु:। कारणत्वमिति अअग्नित्वाउदिजातौ वा अभाव वा कारणत्वस्यान्तर्भाव इति। स्पष्टमिदं कुसुमाञ्जलादौ।
       शङ्कते -- ननु मण्याद्यभावस्य हेतुत्व इति। चन्द्रकान्तमणि: दाहप्रतिबन्धक: तदभाव: दाहहेतु:। यत्र वह्नौ चन्द्रकान्तमणिसंयोगकाले सूर्यकान्तमणिसंयोगो वा मन्त्रोद्धेश्यत्वं वा अस्ति तदा दाहो जायते। तत्र चन्द्रकान्तमण्यभावरूपस्य कारणस्याभावात् तव मते कथं दाह:? मम मते तु मण्यभाव: न दाहकारणम्। अपि तु शक्तिविशिष्टवह्निरेव कारणम्। चन्द्रकान्तमणिना वह्निगतशक्तेर्नाशेऽपि सूर्यकान्तमणिमन्त्रादिसमवधानदशायां पुन: वह्नौ दाहानुकूलशक्त्यन्तरमुत्पद्यत इति स्वीकारेण शक्तिविशिष्टवह्ने: सत्त्वात् दाह: सम्भवति, अत: शक्ति: अङ्गीकरणीयेति शङ्कितुर्भाव:। अत्र उत्तेजकशब्देन प्रतिबन्धकसत्त्वेऽपि कार्योत्पत्तिप्रयोजक: सूर्यकान्तमण्याउदिरुच्यते। प्रतिबन्धकसमवधानकालिककार्योत्पत्तिप्रयोजकत्वं उत्तेजकत्वमित्युक्तं भवति।
       समाधत्ते -- उत्तेजकाभावविशिष्टेति। यत्र मणि: उत्तेजकं च वर्तते तत्र उत्तेजकाभावरूपविशेषणाभावात् विशिष्टाभावरूपं कारणं अस्तीति दाहोत्पत्तिरूपपद्यत इति शक्तेरनुपयोग इति भाव:। अननुगतत्वादिति। अनेकत्वादित्यर्थ:। गौरवमिति। अनेकेषां उत्तेजकाभावानां कारणतावच्छेदककुक्षौ प्रवेशादिति भाव:। दाहानुकूलशक्तिं प्रतीति। मणिसत्त्वे दाहानुकूलशक्तेर्नाशाङ्कीकारात् मण्यपसारणे तादशशक्त्युत्पत्तेश्च 
अङ्गीकारात् वह्निनिष्ठां दाहानुकूलशक्तिं प्रति मण्यभाव: कारणम्, तत्रापि मणिमत्त्वे शक्तिनाशात् उत्तेजके सति शक्तेरुत्पत्तेश्च उत्तेजकाभावविशिष्टमण्यभाव: शक्तिं प्रति कारणमिति वाच्यम्। तदपेक्षया दाहं प्रत्येव तस्य कारणत्वमस्तु किं अनन्तानां शक्तीनां 
तत्प्रागभावतद्ध्वंसादीनां च कल्पनेनेति भाव:। ननु उत्तेजकाभावकूटविशिष्टमण्यभावस्य दाहं प्रति हेतुत्वे मन्त्ररूपोत्तेजकदशायामपि शब्दात्मकस्य मन्त्रस्य गगननिष्ठत्वेन वह्न्याधिकरणे देशे तदभावसत्त्वात् सामानाधिकरण्यसम्बन्धेन तदुत्तेजकाभावविशिष्टमणिसत्त्वात् दाहानुत्पादप्रसङ्ग:। किं च संयोगवत् संयोगेन द्रव्यस्यापि अव्याप्यवृत्तितया मणिसत्त्वेपि किंचिदवच्छेदेन संयोगेन
मण्यभावसत्त्वात् दाहोत्पत्तिप्रसङ्गश्च इत्यत आह--सङ्क्षेप इति। अभावीयविशेषणतासम्बन्धेन दाहत्वावच्छिन्नं प्रति उद्देश्यता-दैशिकविशेषणतान्यतरसम्बन्धावच्छिन्नप्रतियोगिताकानां तत्तदुत्तेजकाभावानां सामानाधिकरण्यरूपं यद्वैशिष्ट्यं तदवच्छिन्नस्य मण्यादे: दैशिकविशेषणता-उद्देश्यतान्यतरसम्बन्धावच्छिन्नप्रतियोगिताकाभावस्याभावीयविशेषणतासम्बन्धेन हेतुत्वमिति दिनकर्युक्तरीत्या कार्यकारणभावं परिकल्प्य पूर्वोक्तदोषौ वारणीयौ इति भाव:। एतावता। सहजशक्तिर्निंराकृता।
दीपिका
आधेयशक्तिनिरास:
       ननु भस्मादिना कांस्यादौ शुद्धिदर्शनात् आधेयशक्ति: अङ्गीकार्या इति चेत् - न। भस्मादिसंयोगसमानकालीनास्पृश्यस्पर्शप्रतियोगिकयावदभावसहितभस्मादिसंयोगध्वंसस्य शुद्धिपदार्थत्वात्।
प्रकाशिका
       ननु एवमपि कांस्यादे: अस्पृश्यवस्तुस्पर्शे सति न भोजनादिरूपकार्यार्हता शक्तिमत्कांस्यादेरेव तदर्हत्वात्। अस्पृश्यस्पर्शें सति शक्तेर्नाशात् भस्मसंयोगे तु पुन: शक्तेरुत्पादात् तदर्हता। एवं च कांस्यादौ आधेयशक्ति: स्वीकार्या। न च कांस्यादौ भोजनादिकं प्रति अस्पृश्यस्पर्शस्य प्रतिबन्धकत्वकल्पनादेव उपपत्तौ तदनङ्गीकार इति वाच्यम्। प्रकृते च अस्पृश्यस्पर्शस्य असंस्पृश्यसंयोगरूपतया सति सन्नाशे प्रतिबन्धकाभावसद्भावात्, कांस्यादौ अन्तरा भस्मादिसंयोजनं 
भोजनाद्यर्हतापत्तेरिति पुन: प्रत्यवतिष्ठते - ननु भस्मादिनेति। प्रथमेनादिपदेन अम्लादे: द्वितीयेन च ताम्रादे: परिग्रह:। क्लृप्तध्वंसविशेषेणैव कांस्यादे: शुद्धत्वोपपत्तौ अतिरिक्तशक्त्यङ्गीकारोऽनुचित इति समाधत्ते - भस्मादिसंयोगेति। यत्र कांस्यादौ भस्मादिसंयोगध्वंसानन्तरं पुनरस्पृश्यस्पर्श: तत्रापि भस्मादिसंयोगध्वंसस्य सत्त्वात् शुद्ध्यापत्ति: अत: सहितान्तं ध्वंसविशेषणम्। साहित्यं चात्र सम्बन्धविशेषनियन्त्रितं सामानाधिकरण्यम् अस्पृश्यवस्तूनां अनुगमकरूपस्य दुर्वचतया सामान्यधर्मावच्छिन्नानभावनिवेशासम्भवात् यक्तिंचिदस्पृश्यस्पर्शाभावस्य च तत्र सत्त्वात् तदापत्ति: तदवस्थैव इत्यत: यावदिति। तथा च तत्र यावतां अस्पृश्यस्पर्शाभावानां निरवच्छिन्नविशेषणतासम्बन्धेन असत्त्वात् नोक्तदोष इति भाव:। यत्र च भस्मादिसंयोगास्पृश्यवस्तुस्पर्शौ युगपदेवोत्पन्नौ विनष्टौ च तत्र तत्तदस्पृश्यस्पर्शाभाव कूटसामानाधिकरण्यविशिष्टभस्मादिसंयोगध्वंसमादाय शुद्धतापत्ति: अत: भसमादिसंयोगकालावच्छेदेन तत्र विद्यमानार्थकं कालीनान्तमभावविशेषणम्। तथा च तव भस्मादिसंयोगक्षणावच्छेदेन यावत्तदभावानामसत्त्वात् न दोष इति भाव:।
बालप्रिया
       अथ प्रोक्षणादिभि: व्रीह्यादिषु भस्मादिना कांस्यादिषु आधेया शक्तिर्निराक्रियते 'ननु भस्मादिना' इत्यादिना दीपिकायाम्। सहजशक्ति: आधेयशक्तिश्चेति शक्तिद्वयस्य मीमांसकैरङ्गीकारात्। प्रथमेनादिपदेनाम्लादेरिति।
भस्मना शुध्यते कांस्यं ताम्रमाम्लेन शुध्यति।
   गोमयात् शुध्यते भूमि: नारी तु रजसा तथा।।'
इति वचनमत्रानुसंहितम्। दीपिकायाम् भस्मादिसंयोगेति। भस्मादिसंयोगसमानकालीना: यावन्त: अस्पृश्यस्पर्शप्रतियोगिकाभावा: तत्समुदायविशिष्ट भस्मादिसंयोगध्वंस एव कांस्यादे: शुद्धिरित्यर्थ:। यत्र कांस्यादौ आदौ अस्पृश्यवस्तुसंयोग: तत: भस्मादिसंयोग: तत: भस्मादिसंयोगनाशानन्तरं पुनरस्पृश्यवसतुस्पर्श:। तत्काले 
पूर्वतनभस्मादिसंयोगध्वंससत्त्वात् भस्मादिसंयोगध्वंसमात्रस्य शुद्धिपदार्थत्वे तदानीमपि शुद्धत्वापत्ति:। तद्वारणाय 
सहितान्तं भस्मादिसंयोगध्वंसे विशेषणम्। अस्पृश्यस्पर्शकाले अस्पृश्यस्पर्शपतियोगिकाभावविशिष्टत्वं नास्तीति न दोष:। साहित्यं च अत्र स्वरूपसंबन्धघटितसामानाधिकरण्यरूपम्। अत: व्यधिकरणं कालिकादिसम्बन्धेन सामानाधिकरणं वा अस्पृश्यस्पर्शप्रतियोगिकाभावमादाय तादृशस्पर्शकाले शुद्धत्वापत्ति: न भवति। कांस्यादौ यत्किंचिदस्पृश्यवस्तुस्पर्शकालेऽपि अस्पृश्यवस्त्वन्तरसंयोगाभावसत्त्वात् तद्विशिष्ट: पूर्वतनभस्मादिसंयोगध्वंसोऽस्तीति शुद्धत्वापत्ति:। अत: यावत्त्वनिवेश:। तदानीं यावदभावान्तर्गतस्य यादृशास्पृश्यवस्तुस्पर्शोऽस्ति तदभावस्य असत्त्वात् न दोष:। न चाभावे यावत्त्वनिवेशापेक्षया अस्पृश्यवस्तुस्पर्शत्त्वावच्छिन्नाभाव एव निवेश्यतामिति वाच्यम्। विजातीयेष्वनेकेषु अस्पृश्यवस्तुष्वनुगतधर्मस्याभावात् प्रतियोगितावच्छेदकस्य सामान्यधर्मस्यात्रासम्भवात्। संयोगस्याव्याप्यवृत्तितया कांस्यादावस्पृश्यवस्तुसंयोगकालेऽपि किंचिदवच्छेदेन तदभावस्य दैशिकविशेषणतासम्बन्धेन सत्त्वात् तद्विशिष्टं पूर्वकालीनभस्मादिसंयोगध्वंसमादाय शुद्धत्वापत्तिवारणाय सामानाधिकरण्यघटकाधेयताय निरवच्छिन्नदैशिकविशेषणतासम्बन्धावच्छिन्नत्वं निवेश्यम्। यत्र कांस्यादिपात्रे भसमादिसंयोग: अस्पृश्यस्पर्शश्च एककाले उत्पन्नौ विनष्टौ च तत्र भसमादिसंयोगध्वंस: अस्पृश्यस्पर्शाभावविशिष्टो भवतीति पात्रस्य तद्वत: शुद्धत्वापत्तिवारणाय अस्पृश्यस्पर्शप्रतियोगिकाभावे भस्मादिसंयोगसमानकालीनत्वविशेषणम्। भस्मादिसंयोगावच्छेदकक्षणावच्छेदेन भस्मादिसंयोगाधिकरणे विद्यमान इति तदर्थ:। एवं च तत्र विद्यमानस्य अस्पृश्यस्पर्शाभावस्य भस्मादिसंयोगध्वंसकालिकत्वेऽपि भस्मादिसंयोगक्षणावच्छेदेन विद्यमानत्वं नास्तीति न दोष:। एवं च भस्मादिसंयोगावच्छेदकक्षणावच्छिन्नतदधिकरणवृत्तिकास्पृश्यस्पर्शप्रतियोगिकयावदभावनिष्ठनिरवच्छिन्न- 
दैशिकविशेषणतासंबन्धावच्छिन्नाधेयतानियपिताधिकरणतावद्वृत्ति - भस्मादिसंयोगध्वंस शुद्धिरिति फलितम्। तदाह - यत्र कांस्यादावित्यादिना। संबन्धविशेषनियन्त्रितमिति। निरवच्छिन्नदैशिकाविशेषण तासम्बन्धघटितमित्यर्थ:।
दीपिका
स्वत्वस्यातिरिक्तपदार्थत्वखण्डनम्
       स्वत्वमपि न पदार्थान्तरम्, यथेष्टविनियोगयोग्यत्वस्य स्वत्वरूपत्वात्। तदवच्छेदकं च प्रतिग्रहादिलब्धत्वमेवेति।
प्रकाशिका
       'चैत्रस्य  इदं धनम्' इत्यादौ धनादौ यत्स्वत्वं प्रतीयते तत्पदार्थान्तरमिति मतं निरस्यति - स्वत्वमपीति। अपिना अनुक्तसमुच्चानयकेन प्रतियोगित्वादिपरिग्रह:। ननु तर्हि स्वत्वं किंस्वरूपम् इत्यत आह - यथेष्टेति। तदवच्छेदकं चेति। तादृशयोग्यत्वप्रयोजकमित्यर्थ:। प्रतियोगित्वं प्रतियोगिरूपं प्रतियोगितावच्छेदकरूपं वेत्यादिकं बहुतरमूहनीयम्।
बालप्रिया
       यत्स्वत्वं प्रतीयत इति। षष्ठ्येति शेष:। तत्पदार्थन्तरमिति। स्वत्वं न द्रव्यात्मकम् गुणादिवृत्तित्वात्। अत एव न गुणकर्मान्यतरात्मकम्। न च सामान्यादिरूपम्, नित्यत्वप्रसङ्गात्। मम स्वत्वं उत्पन्नम्, तव स्वत्वं विनष्टं इत्यादि प्रतीत्या स्वत्वस्यानित्यत्वावगमेन इष्टापत्ते: कर्तुमशक्यत्वात्। नाप्यभावात्मकम्, भावत्वेन प्रतीयमानत्वात्। अत: क्लृप्तपदार्थानन्तर्भूतत्वात् स्वत्वं पदार्थान्तरमिति पूर्वपक्ष:। यथेष्टविनियोगयोग्यतानियामकं प्रतिग्रहादिना लब्धत्वमेव स्वत्वम्। तच्च संयोगादिरूपम्, नातिरिक्तपदार्थ इति सिद्धान्त:।
दीपिका
विधिवाद:
        अथ विधि: निरूप्यते -- प्रयत्नजनकचिकीर्षाजनकज्ञानविषयो विधि:। तत्प्रतिपादक: लिङादिर्वा। कृत्यसाध्ये प्रवृत्त्यदर्शनात्-कृतिसाध्ये 
प्रवृत्तिदर्शनात् कृतिसाध्यताज्ञानं प्रवर्तकम्। न च विषभक्षणादौ प्रवृत्तिप्रसङ्ग:, इष्टसाधनतालिङ्गककृतिसाध्यताज्ञानस्य काम्यस्थले विहितकालशुचिजीवित्वनिमित्तज्ञानजन्यस्य नित्यनैमित्तिकस्थले प्रवर्तकत्वात्। न चाननुगम:, स्वविशेषणवत्ताप्रतिसन्धानजन्यत्वस्यानुगतत्वादिति गुरव:। तन्न -
लाघवेन कृतिसाध्येष्टसाधनताज्ञानस्यैव चिकीर्षाद्वारा प्रयत्नजनकत्वात्। न च नित्यनैमित्तिकस्थले 
इष्टसाधनत्वाभावात् अप्रवृत्तिप्रसङ्ग:, तत्रापि प्रत्यवायपरिहारस्य पापक्षयस्य च फलत्वकल्पनात्। तस्मात् कृतिसाध्येष्टसाधनत्वमेव लिङाद्यर्थ:।
प्रकाशिका
       सर्वेषां पदार्थानां उक्तपदार्थेषु यथायथमन्तर्भावं निरूप्य मूलन्यूनतां परिहर्तुं विधिं निरूपयिष्यमाण: शिष्यावधानाय तन्निरूपणं प्रतिजानीते -- अथेति। स्वपरमतसाधारणं विधित्वं तावत् निर्वक्ति - प्रयत्नेति। प्रयत्नजनिका या चिकीर्षा तज्जनकं यज्ज्ञानं तद्विषय इत्यर्थ:। गुरुमते कृतिसाध्यताज्ञानस्य, स्वमते कृतिसाध्यत्वविशिष्टेष्टसाधनताज्ञानस्य चिकीर्षाद्वारा प्रयत्नजनकत्वात् तन्मते कृतिसाध्यत्वे स्वमते कृतिसाध्यत्वविशिष्टेसाधनत्वे च लक्षणसङ्गति:। अभिधायकस्य विधिमताभिप्रोयणाह - तत्प्रतीति। तादृशज्ञानविषयकार्यत्वादिप्रतिपादकलिङादिरित्यर्थ:। लिङादिरित्यादिना लोट्तव्यादिसङ्ग्रह:। वाकारोऽनास्थायाम्। गुरुमतमाशङ्कते -- कृत्यसाध्य इति। कृत्यसाध्यत्वेनावगत इत्यर्थ:। प्रवर्तकमिति। चिकीर्षाद्वारा प्रवृत्तिजनकमित्यर्थ:। न च कृत्यसाध्यत्वज्ञानाभाव एव प्रवर्तकोऽस्त्विति शङ्क्यम्, कृत्यसाध्यत्वज्ञानाभावत्वेन तत्त्वे गौरवात्। कृतिसाध्यत्वाभावकृतिसाध्यभेदतत्तद्व्याप्यादिदर्शनानां प्रवृत्तौ प्रतिबन्धकत्वकल्पनेन महागौरवाच्च इति दिक्।
       ननु विषभक्षणादौ प्रवृत्त्यापत्ति:। कृतिसाध्यताज्ञानस्य तत्रापि सत्त्वादित्याशङ्कां निराचष्टे -- न चेत्यादिना। इष्टसाधनतालिङ्गकेति। 
'अयम् मत्कृतिसाध्य:, मत्कृतिं विना अनुपपद्यमानत्वे सति मदिष्टसाधनत्वात्' इत्यानुमानिकेत्यर्थ:। काम्यस्थल इति। प्रवर्तकत्वादित्यनेनान्वय:। ज्योतिष्टोमयागादावित्यर्थ:।
विहितकालेत्यादि। विहितकालशुचितीवित्वज्ञानाधीनस्य कृतिसाध्यताज्ञानस्य नित्ये सन्ध्यावन्दनादौ, आशौचादिरूपनिमित्तज्ञानाधीनस्य तस्य नैमित्तिके स्नानादौ प्रवर्तकत्वादित्यर्थ:। 'अहम् एतत्कालिककृतिसाध्यसन्ध्यावन्दनक:, एतत्कालिकशुचिजीवित्वात्' इत्येवंरीत्या कृतिसाध्यत्वज्ञानस्य विहितकालशुचिजीवित्वादिज्ञानजन्यत्वमवसेयम्। 
       अननुगम इति। प्रवृत्तिसामान्यप्रयोजकस्य एकस्याभावादिति भाव:। स्वविशेषणवत्तेव्यादि। स्वं प्रवर्तमानपुरुष:, तस्य विशेष्ाणं तन्निष्ठो धर्म: कामनादि:, तद्वत्ताया: स्वविषयसाधनत्वादिरूपस्य तत्सम्बन्ध्ास्य प्रतिसन्धानं ज्ञानं तज्जन्यत्वस्येत्यर्थ:। लाघवेनेति। कारणतावच्छेदकलाघवेनेत्यर्थ:। तन्मते कारणतावच्छेदकस्य जन्यत्वादिघटितत्वात् गौरवमिति भाव:।
       कृतिसाध्येष्टसाधनतेति। तत्र बलबदनिष्टाननुबन्धित्वमप्यन्तर्भावनीयम्। तेन न कृतिसाध्यत्वेन तृप्तिरूपेष्टसाधत्वेन चावगते विषसंपृक्ते भोजनादौ प्रवृत्त्यापत्ति:। विशिष्टज्ञानत्वावच्छिन्नस्य कारणत्वकथनं तु प्राचां मतेन। नव्यमते कृतिसाध्यत्वादिज्ञानानां पृथगेव दण्डचक्रादिन्यायेनन कारणत्वात्। प्रयत्नेति। प्रवृत्तीत्यर्थ:। प्रत्यवायेति। प्रत्यवायस्य परिहार: प्रागभाव:, तस्य दु:खजनकाभावतया तन्नाशस्यैव इष्टत्वेन फलत्वमिति भाव:। न च कथं तत्प्रागभावस्य फलत्वं तस्याजन्यत्वादिति वाच्यम्; यत्सत्त्वे यत्सत्त्वमिति व्यवहारलभ्यस्य स्वरूपसंबन्धरूपस्य सन्ध्यावन्दनप्रयोज्यत्वस्य तत्र सत्त्वेन फलत्वाक्षतेरित्यवधेयम्।
बालप्रिया
       मूलन्यूनतां परिहर्तुमिति। न च विध्यनिरूपणेन कथं मूलस्य न्यूनता, सप्तानां षोडशानां वा पदार्थानां निरूपणेनैव 'क्रियते तर्कसंग्रह:' इति प्रतिज्ञाया: निरूढत्वादिति वाच्यम्। सर्वप्रमेयसंग्राहकेऽत्र मण्यादिग्रन्थेषु 
विस्तरेण निरूपितस्य विधेरनिरूपणे न्यूनतैवेत्याशयात्। प्रयत्नजनिकेत्यादि। प्रवृत्तिरूपप्रयत्नं प्रति 'इदं कुर्याम्' इत्याकारिका चिकीर्षा कारणम्। चिकीर्षां प्रति गुरुमते 'इदं मत्कृतिसाध्यम्' इत्याकारकं कृतिसाध्यताज्ञानं कारणम्। नैयायिकमते 'इदं मत्कृतिसाध्यत्वे सति मदिष्टसाधनम्' इत्याकारकं ज्ञानं कारणम्, तद्विषयत्वं कृतिसाध्यत्वे, कृतिसाध्यत्वविशिष्टेष्टसाधनत्वे चास्तीति विधिलक्षणस्य तयो: समन्वय इत्यर्थ:। अभिधायकस्येति। विधिवाचकस्य लिङादेरपि विधिशब्दवाच्यत्वमिति मताभिप्रायेणेत्यर्थ:। तथा च वात्स्यायनभाष्यम् -- "यद्वाक्यं विधायकं चोदकं स विधि:" [न्याण्सू-2-9-63] इति "यद्वाक्यं विधायकं देशकं स विधि:" इति तत्र वार्तिकम्। वाकारोऽनास्थायामिति। विधिनिमन्त्रणेत्यादिपाणिनिसूत्रस्वारस्यात् लिङाद्यभिधेये एव विधिशब्द: प्रवर्तते, न 
त्वभिधायके इत्यवगमात् इति भाव:। 'ननु कृत्यसाध्ये प्रवृत्त्यदर्शनात्' इति दीपिकोक्तमयुक्तम्। कृत्यसाध्येऽपि कृतिसाध्यताभ्रमेण प्रवृत्तिदर्शनादित्यत आह -- कृत्यसाध्यत्वेनावगत इत्यर्थ इति। कृत्यसाध्ये कृतिसाध्यत्वभ्रमात् प्रवृत्तावपि कृत्यसाध्यत्वज्ञाने सति न प्रवृत्ति: अत: नासङ्गतिरिति भाव:। ननु प्रवृत्तिं प्रति चिकीर्षाया एव कारणत्वात् कृतिसाध्यताज्ञानं प्रवर्तकमिति न सङ्गतमित्यत आह -- चिकीर्षाद्वारा प्रवृत्तिजनकमित्यर्थ इति। न च कृत्यसाध्यत्वेति। कृत्यसाध्यत्वज्ञानकाले प्रवृत्तिवारणाय हि कृतिसाध्यताज्ञानस्य प्रवृत्तिहेतुत्वमुक्तम्। प्रवृत्तिं प्रति कृत्यसाध्ताज्ञानाभाव: कारणमित्युक्त्यैव कृत्यसाध्यत्वज्ञानकाले प्रवृत्तिवरियितुँ शक्यते। न च लाघवानवकाश इति वाच्यम्। प्रतिबन्धकाभावस्य कार्यसामान्ये कारणताया: क्लृप्तत्वात् कृत्यसाध्यताज्ञानाभावस्य कारणत्वं न कल्पनीयम् इति लाघवम्, कृतिसाध्यताज्ञानस्य तु अक्लृप्तं कारणत्वं कल्पनीयम् इति गौरवमिति शङ्कितुराशयात्। समाधत्ते -- कृत्यसाध्यताज्ञानाभावत्वेनेति। कृतिसाध्यताज्ञानत्वापेक्षया कृत्यसाध्यताज्ञानाभावत्वस्य कारणतावच्छेदकस्य गुरुत्वादित्यर्थ:। कृतिसाध्यत्वाभावेति। प्रवृत्तिं प्रति कृतिसाध्यत्वाभावज्ञानस्य कृतिसाध्यभेदज्ञानस्य कृतिसाध्यत्वाभावव्याप्यवत्ताज्ञानस्य 
कृतिसाध्यभेदव्याप्यवत्ताज्ञानस्य च प्रतिबन्धकत्वात् तेषां येऽभावा: तेषां अपि कारणत्वं वक्तव्यमिति महागौरवम्। तदपेक्षया कृतिसाध्यताज्ञानस्यैकस्य कारणत्वे लाघवमिति भाव:।
       दीपिकायाम् इष्टसाधनतालिङ्गकेत्यादि। काम्यकर्मसु प्रवृत्तिं प्रति इष्टसाधनत्वलिङ्गककृतिसाध्यत्वविधेयकानुमित्यात्मकं कृतिसाध्यत्वज्ञानं हेतु:। 'इदव ज्योतिष्टोमादिरूपं काम्यकर्म मत्कृतिसाध्यम् मत्कृतिं विना असत्त्वे सति मदिष्टसाधनत्वात् यन्नैवं तन्नैवं यथा चैत्यवन्दनम्' इत्यनुमानं द्रष्टव्यम्। सन्ध्यावन्दनादिनित्यनैमित्तिककर्मसु प्रवृत्तिं प्रति निमित्तरूपलिङ्गज्ञानजन्यकृतिसाध्त्वविधेयकानुमित्यात्मकं कृतिसाध्यताज्ञानं कारणम्। विहितकाले शुचित्वे सति जीवित्वं सन्ध्यावन्दनादिनित्यकर्मसु निमित्तम्। स्नानादिरूपनैमित्तिककर्मसु अशुचित्त्वे सति जीवित्वं निमित्तम्। तथा च तत्र 'अहम् इदानीन्तनकृतिसाध्यसन्ध्यावन्दनक: एतत्काले शुचित्वे सति जीवित्वात् यो नैवम् स नैवम् यथा बौद्ध:', 'अहम् एतत्कालिककृतिसाध्यस्नानक: एतत्काले अशुचित्वे सति जीवित्वात् यो नैवं स नैवं यथा नास्तिक: इत्यनुमानं प्रवर्तते। न च क्वचित् इष्टसाधनतालिङ्गककृतिसाध्यताज्ञानस्य क्वचिद्विहितकालिकशुचिजीवित्वादिलिङ्गककृतिसांध्यताज्ञानस्य च प्रवृत्तिहेतुत्वे तयो: परस्परं विनापि प्रवृत्तेर्जायमानतया व्यतिरेकव्यभिचारात् प्रवृत्तिसामान्यं प्रति कृतिसाध्यताज्ञानस्य हेतुत्वं न सम्भवति, अभयसाधारणस्यैकस्य कारणतावच्छेदकधर्मस्याभावादिति वाच्यम्। स्वविशेषणवत्ताज्ञानजन्यत्वस्यानुगतस्य कारणतावच्छेदकस्य सद्भावात्। स्वं प्रवर्तमान: पुरुष: तस्य विशेषणं तद्वृत्तिधर्म: फलकामना तद्वत्त्वं तद्विषयफलसाधनत्वरूप: तत्सम्बन्ध: तज्ज्ञानं 'काम्यं इष्टसाधनम्' इत्याकारकं तज्जन्यत्वं इष्टसाधनतालिङ्गककृतिसाध्यताज्ञोन, एवं स्वं प्रवर्तमानपुरुष: तद्विशेषण विहितकालिकशुचित्वविशिष्टजीवित्वम् अशुचित्वविशिष्टजीवित्वं च तद्वत्ताज्ञानं 'तादृशधर्मवानहम्' इत्याकारकज्ञानं तज्जन्यत्वं सन्ध्या वन्दनस्नानादिनित्यनैमित्तिककर्मविशेष्यककृतिसाध्यताज्ञाने 
निमित्तलिङ्गकानुमित्यात्मकेऽस्तीति स्वविशेषणवत्ताज्ञानजन्यत्वस्यानुगतकारणतावच्छेदकत्वमिति भाव:।
       प्रकाशिकायाम् अयं मत्कृतिसाध्य इत्यादि। अयम् काम्य: ज्योतिष्टोमादि:। अत्र हेतौ मदिष्टसाधनत्वमात्रोपादाने मत्कृतिसाध्यत्वरूपसाध्याभाववति वृष्ट्यादौ मदिष्टसाधनत्वरूपहेतुसत्त्वात् व्यभिचार:। तद्वारणाय सत्यन्तम्। वृष्ट्यादे: मत्कृतिं विनापि सत्त्वात् मत्कृतिं विना असत्त्वं नास्तीति न व्यभिचार:। अनुपपद्यमानत्वे सति इत्यस्य असत्त्वे सतीत्यर्थ:। मत्कृतिं विनेत्यत्र मत्पदानुपादाने मदिष्टसाधने परकृतपाकादौ मत्कृतिसाध्यत्वरूपसाध्याभाववति कृतिं वना अनुपपद्यमानत्वे सति मदिष्टसाधनत्वरूपहेतुसत्त्वात् व्यभिचार:। तद्वारणाय तत्र मत्पदम्। परकृतपाकस्य मत्कृतिं विनापि परकीयकृत्या उपपद्यमानतया सत्यन्ताभावात् न व्यभिचार:। दु:खविशेषरूपे श्रमे स्वेच्छाधीनकृतिसाध्यत्वरूपसाध्याभाववति मत्कृतिं विना असत्त्वरूपहेतुसत्त्वात् व्यभिचार:। तद्वारणाय इष्टसाधनत्वादिति विशेष्यम्। मदीयश्रमे मच्छत्रोरिष्टसाधनत्वात् व्यभिचारतादवस्थ्यम्। तद्वारणाय मदिष्टसाधनत्वादिति। मदीयश्रमस्य मच्छत्र्विष्टसाधनत्वेऽपि मदिष्टसाधनत्वं नास्तीति न व्यभिचार:। 
अत्र साध्ये कृतौ स्वेच्छाधीनत्वं विशेषणं देयम्। अन्यथा नान्तरीयकश्रमेऽपि उक्तहेतुज्ञानजन्यकृतिसाध्यताज्ञानसत्त्वेन तदुद्देशेन प्रवृत्त्यापत्ते:। स्वपदं यत्र प्रवर्तते तत्परम्। नान्तरीयकश्रमे तु न तद्विषयकेच्छाधीनकृतिसाध्यताज्ञानमिति न तत्र प्रवृत्त्यापत्ति:। एवं च हेतावपि मत्कृतिं विनेत्यत्रापि कृतौ स्वेच्छाधीनत्वं विशेषणं देयम्। अन्यथा अन्येच्छाधीनमत्कृतिसाध्ये मदिष्टसाधने नान्तरीयकजलसंयोगादौ व्यभिचारापत्ते:। न चैवं सति नान्तरीयकश्रमे स्वेच्छाधीनमत्कृतिं विना सत्त्वेन सत्यन्ताभावादेव व्यभिचारवारणसम्भवे इष्टसाधनत्वादिति विशेष्यदलवैयर्थ्यम् इति वाच्यम्। इष्टापत्ते:। अस्य हेत्वन्तरत्वात् न दोष इति वदन्ति। विहितकालशुचिजीवित्वज्ञानाधीनस्येति। विहितकालिकं यत् शुचित्वविशिष्टजीवित्वं तद्विषयकज्ञानजन्यस्येत्यर्थ:। आशौचम्। अशुचित्वम्। 
तस्य कृतिसाध्यताज्ञानस्य। प्रवृत्तिसामान्यप्रयोजकस्येति। प्रवृत्तित्वावच्छिन्नकार्यतानिरूपितकारणतावच्छेदकस्येत्यर्थ:। कारणतावच्छेदकलाघवेनेत्यर्थ इति। स्वविशेषणवत्ताज्ञानजन्यत्वापेक्षया कृतिसाध्यत्वविशिष्टेष्टसाधनत्वज्ञानत्वरूपस्य कारणतावच्छेदकस्य लघुत्वेनेत्यर्थ:। लघुत्वमेवोपपादयति --- तन्मत इति। गुरुमत इत्यर्थ:। जन्यत्वादिघटितत्वादित्यत्र आदिपदेन कार्यताज्ञानत्वं परामृश्यते। तथा हि -- स्वविशेषणवत्ताज्ञानजन्यत्वमात्रं न प्रवृत्तिकारणतावच्छेदकम्, तादृशज्ञानविषयकानुव्यवसायस्यापि तज्जन्यत्वेन प्रवृत्तिं प्रति कारणत्वापत्ते:। अपि तु स्वविशेषणवत्ताज्ञानजन्यकृतिसाध्यताज्ञानत्वेनैव कारणत्वं वाच्यम्। तत्र च नियमघटितजन्यत्वस्य कृतिसाध्ताज्ञानत्वस्य च प्रवेशात् गौरवमिति भाव:।
       ननु कृतिसाध्यत्वविशिष्टेष्टसाधनत्वप्रकारकज्ञानस्य प्रवृत्तिहेतुत्वे मधुविषसम्पृक्तान्नभोजनेऽपि इदं मत्कृतिसाध्यत्वे सति मत्तृप्तिरूपेष्टसाधनमिति ज्ञानसत्त्वात् प्रवृत्त्यापत्तिरित्यत आह - अत्र बलवदनिष्टेति। तथा च बलवदनिष्टाजनकत्वविशिष्टकृतिसाध्यत्वविशिष्टेष्टसाधनत्वप्रकारकज्ञानं प्रवृत्तिहेतु:। मधुविषसम्पृक्तान्नभोजने तु तत्काले तृप्तिरूपेष्टसाधनत्वेऽपि कालान्तरे मरणरूपबलवदनिष्टसाधनमितिज्ञानस्यैव सत्त्वेन तत्र न प्रवृत्तिरिति भाव:। बलवदनिष्टाननुबन्धित्वं नाम इष्टोत्पत्तिनान्तरीयकदु:खाधिकदु:खाजनकत्वम्। बलवद्द्वेषविषयदु:खाजनकत्वं वा। ननु बलवदनिष्टाजनकत्वविशिष्टकृतिसाध्यत्वविशिष्टेसाधनताज्ञानस्य कारणत्वे बलवदनिष्टाजनकत्वादीनां विशेष्यविशेषणभावे विनिगमनाविरहात् गुरुभूता: अनेके कार्यकारणभावा: प्रसज्यन्त इति कथं तत्कारणत्वं दीपिकाकारेणोक्तमित्याशङ्क्य प्राचीनमतानुसारेण तथोक्तमित्याह - विशिष्टज्ञानत्वावच्छिन्न्स्येति। नव्यमत इति। पूर्वोक्तास्वारस्यात् न विशिष्टज्ञानत्वावच्छिन्नस्य कारणत्वम्। किन्तु बलवदनिष्टाननुबन्धित्वज्ञानत्वावच्छिन्नस्य कृतिसाध्यताज्ञानत्वावच्छिन्नस्य 
इष्टसाधनताज्ञानत्वावच्छिन्नस्य च पृथगेव कारणत्वम्। यथा दण्डचक्रादीनां घटं प्रति दण्डत्वचक्तत्वादिना पृथगेव कारणत्वम् न तु दण्डविशिष्टचक्रत्वादिना तद्वदिति भाव:।निष्फले प्रवृत्त्यभावात् इष्टसाधनताज्ञानस्यइष्टसाधनत्वेन ज्ञायमानेऽपि मधुविषसम्पृक्तान्नभोजने अप्रवृत्ते: बलवदनिष्टाननुबन्धित्वज्ञानस्य, कृत्यसाध्ये सुमेरुशृङ्गानयनादौ प्रवृत्त्यभावात् कृतिसाध्यताज्ञानस्य चेति त्रयाणामपि प्रवृत्तिहेतुत्वमावश्यकमिति भाव:। निवृत्त्यात्मकप्रयत्नव्यावर्तनायोक्तम् प्रवृत्तीत्यर्थ इति। न हि निवृत्तिरूपयत्नं प्रति कृतिसाध्येष्टसाधनताज्ञानस्य हेतुत्वमिति भाव:। दु:खजनकाभावतयेति। दु:खजनकप्रतियोगिकाभावतयेत्यर्थ:। प्रत्यवायस्य दु:खजनकतया तदभावस्य दु:खजनकाभावत्वम्। स्वरूपसम्बन्धरूपस्येति। सिद्धस्य संरक्षणरूपो य: तत्कारणत्वमत्र विवक्षितम्। अत: प्रत्यवायप्रागभावसत्तारूप: क्षेम: सन्ध्यावन्दन प्रयोज्यत्वेनाभिमत इति भाव:।
दीपिका
अपूर्वस्य लिर्ङ्थत्वखण्डनम्
       ननु 'ज्योतिष्टोमेन स्वर्गकामो यजेत' इत्यत्र लिङास्वर्गसाधनमपूर्वं कार्यं प्रतीयते। यागस्य आशुतरविनाशिन: कालान्तरभाविस्वर्गसाधनत्वायोगात् तद्योग्यं स्थायि कार्यंमपूर्वमेव लिङाद्यर्थ:। कार्यं कृतिसाध्यम्। कृते: सविषयत्वात् विषयाकाङ्क्षायां यागो विषयत्वेनान्वेति। 'कस्य कार्यम्' इति नियोज्याकाङ्क्षायां स्वर्गकामपदं नियोज्यपरतयान्वेति। कार्यबाद्धा नियोज्य:। तेन 'ज्योतिष्टोमनामकयागविषयकम् स्वर्गकामस्य कार्यम्' इति वाक्यार्थ: सम्पद्यते। वैदिकलिङ्त्वात् 'यावज्जीवमग्निहोत्रं जुहुयात्' इति नित्यवाक्येऽप्यपूर्वमेव 
वाच्यम् कल्प्यते। 'आरोग्यकामो भेषजपानम् कुर्यात्' इत्यादि लौकिकलिङ्: क्रियाकार्यें लक्षणा इति चेत् - न। यागस्याप्ययोग्यतानिश्चयाभावेन इष्टसाधनतया प्रतीत्यनन्तरं तन्निर्वाहार्थम् अवान्तरव्यापारतया अपूर्वकल्पनात्। कीर्तनादिना नाशश्रुते: न यागध्वंसो व्यापार:।
प्रकाशिका
       लिङादे: कार्य एव शक्तिरिति गुरुमतं आशङ्कते - नन्विति। इच्छाविशेषरूपस्य यागस्य आशुतरविनाशिन: स्वर्गसाधनत्वेन भानं न सम्भवति, अयोग्यत्वादित्यपूर्वरूप एव कार्ये शक्तिरङ्गीकार्येत्याह - यागस्येति। आशुतरविनाशिन: - तृतीयक्षणवृत्तिध्वंसप्रतियोगिन:। स्थायि - फलपर्यन्तस्थायि। अन्वयप्रकारं दर्शयति - कार्यं कृतिसाध्यमिति। यागे कृतिसाध्यत्वं साक्षात्। अपूर्वं तु यागद्वारेति बोध्यम्। कार्यबोद्धेति। इदम् मत्कृतिसाध्यमिति ज्ञानवानित्यर्थ:। विध्यर्थमुख्यविशेष्यकं शाब्दबोधं दर्शयति - तेनेति। स्वर्गकामस्य लिङर्थे कार्ये तदेकदेशे च यागस्य अन्वयेनेत्यर्थ:। न्यायमते तु तत्र 'कृतिसाध्यबलवदनिष्टाजनकेष्टसाधनयागानुकूलकृतिमान् स्वर्गकाम:' इति वाक्यार्थबोध:। ननु अपूर्वस्य पूर्वमुनपस्थितत्वात् कथं तत्र शक्तिग्रह इति चेत्, अत्र प्रवदन्ति अभिज्ञा: - तन्मते तद्धर्मावच्छिन्नविषयकशाब्दबोधं प्रति तद्धर्मावच्छिन्नविषयकशक्तिग्रहस्य तादृशोपस्थितेश्च हेतुता, न तु समानविषयकत्वेन हेतुहेतुमद्भाव:। एवं च कार्यत्वावच्छिन्ने यत्र कुत्रचित् शक्तिग्रह:। योग्यताबलाच्च अपर्वूरूपकार्यस्य शाब्दबोधे भानं, न हि यागविषयकमन्यत्कार्यं सम्भवतीति। ननु नित्ये फलाभावात् कथं तत्र अपूर्वबोधकता इत्यत आह - यावज्जीवमिति। अपूर्वमेवेति। कार्यत्वेनेत्यादि:। पण्डापूर्वमित्यर्थ:। लौकिकस्थले अपूर्वभानासम्भवादाह - आरोग्येति। क्रियाकार्य इति। धात्वर्थनिष्ठकार्यत्व इत्यर्थ:। लौकिकालौकिकसाधारण्येन कार्यत्वादावेव लिङादे: शक्तिरङ्गीकार्येत्याशयेन समाधत्ते - यागस्येति। अयोग्यत्वात् यागस्य स्वर्गसाधनत्वेन भानं न सम्भवतीत्युक्तदोषं निराच्ष्टे - अयोग्येति। अयोग्यतासंशयसत्त्वेऽपि तस्याविघटकत्वात् शाब्दबोधो भवत्येवेति भाव:। वाक्यादिष्टसाधनत्वेन योगेऽवगते तस्याशुतरविनाशिन: व्यापारं विना फलजनकत्वासम्भवात् तन्निर्वाहाय अपर्वूं कल्प्यत इत्याह - तन्निर्वाहार्थमिति। ननु यागध्वंसस्यैव व्यापारत्वमस्तु किमपूर्वकल्पनेनेत्यत आह-कीर्तनादिनेति। आदिना
"कर्मनाशाजलस्पर्शात्करतोयाविलङ्घनात्।
    गण्डकीबाहुतरणात् धर्म: क्षरति कीर्तनात्।।"
इत्यत्रोक्तकर्मनाशाजलस्पर्शादिपरिग्रह:। ध्वंसस्य व्यापारत्वे स्वर्गधारापत्तिरित्यपि दूषणान्तरं विभावनीयम्। कर्मनाशा, करतोया, गण्डकी इति नदीविशेषा:।
बालप्रिया
       मूले अपूर्वं कार्यं प्रतीयत इति। अपूर्वं कार्यत्वेन प्रतीयत इत्यर्थ:। लिङो हि कार्यत्वावच्छिन्ने शक्ति:। प्रकाशिकायाम् अयोग्यत्वादिति। स्वर्गसाधनत्वान्वययोग्यताविरहादित्यर्थ:। द्वितीयक्षणवृत्तिध्वंसप्रतियोगित्वरूपस्य क्षणिकत्वस्य बौद्धेरेवाङ्गीकारादाह-तृतीयक्षणेति। मासादिपर्यन्तस्थायित्वस्यानुपयोगादाह - फलपर्यन्तस्थायीति। स्वर्गोत्पत्तिपर्यन्तं वर्तमानमित्यर्थ:। विध्यर्थमुख्यविशेष्यकमिति। लिङर्थकार्यमुख्यविशेष्यकमित्यर्थ:। स्वर्गकामस्येत्यादि। लिङ: कृतिसाध्यमित्यर्थ:। कृतौ स्वर्गकामस्य समवेतात्वसम्बन्धेनान्वय:, विषयतासम्बन्धेन यागस्यान्वय:। तथा च स्वर्गकामसमवेता यागविषयिणी या कृति: तत्साध्यम् (अपूर्वम्) इत्याकारको बोध इत्याशय:। स्वर्गंकामस्य कार्येऽन्वय इत्युक्तावपि प्राप्ताप्राप्तविवेकेन कृतावन्वय एव विवक्षित:। तदेकदेश इति। कार्यैकदेशे कृतावित्यर्थ:। न्यायमते त्विति। तन्मते लिङ्त्वेन रूपेण लिङा कृतिसाध्यत्वं बलवदनिष्टाजनकत्वं इष्टसाधनत्वं च अभिधीयते। आख्यातत्वेन रूपेण कृतिरभिधीयते कृतिसाध्यत्वादीनां त्रयाणां धात्वर्थे योगे आश्रयतासम्बन्धेनान्वय:। यागस्यानुकूलतासम्बन्धेन आख्यातार्थकृतावन्वय:। कृतेराश्रयतासम्बन्धेन प्रथमान्तार्थे स्वर्गकामेऽन्वय:। तथा च कृतिसाध्यत्व-बलवदनिष्टजनकत्व-इष्टसाधनत्वाश्रय-यागानुकूलकृतिमान् स्वर्गकाम इति बोध:। न तु समानविषयकत्वेनेति। तद्धर्मावच्छिन्नतद्विषयकशाब्दबोधं प्रति तद्धर्मावच्छिन्नातद्विषयकशक्तिज्ञानस्य तद्धर्मावच्छिन्नतद्विषयकोपस्थितेश्च हेतुतेति नेत्यर्थ:। यत्र कुत्रचिदिति। यागादिक्रियायामित्यर्थ:। योग्यताबलादिति। 
स्वर्गसाधनत्वान्वययोग्यताबलादित्यर्थ:। पण्डापूर्वमिति। निष्फलमपूर्वं पण्डापूर्वमित्युच्यते। 
नित्यस्थले तस्य स्वत: प्रयोजनत्वं प्राभाकरेरुच्यते। क्रियारूपस्य कार्यस्य धातुनैव लाभात् तत्र लक्षणोक्तिरसङ्गतेत्यत आह - धात्वर्थनिष्ठकार्यत्व इति। कार्यशक्तस्य लिङ: तत्र कार्यत्वे लक्षणेत्यथे:। 'भेषजपानरूपक्रियाजन्ये आरोग्यसाधनभेषजप्रतियोगिनाडीनिष्ठविलक्षणसंयोगे लक्षणेत्यर्थ:' इति नृसिंहशास्त्रिण: प्राहु:। वाक्यादिष्टसाधनत्वेनेत्यादि। 'ज्योतिष्टोमेव स्वर्गकामो यजेत' इति वाक्यात् 'ज्योतिष्टोमयाग: स्वर्गंसाधनम्' इति शाब्दबोध: आदौ जायते। तदनन्तरं द्विक्षणावस्थायिनो यागस्य श्रुतिबोधितं स्वर्गसाधनत्वं अनुपपन्नमित्यनुपपत्तिप्रतिसन्धानात् कल्पितस्य अपूर्वस्य प्रथमोत्पन्नशाब्दबोधाविषयतया अपूर्वस्य लिङर्थत्वं न सम्भवतीति तात्पर्यम्। कर्मनाशेति। कर्मनाशा, करतोया, गण्डकी, इति नदीविशेषाणां संज्ञा:।
दीपिका
आख्यातस्य यत्नार्थकत्वस्थापनम्
       लोकव्युत्पत्तिबलात् क्रियायामेव कृतिसाध्येष्टसाधनत्वं लिङा बोध्यत इति लिङत्वेन विध्यर्थकत्वम्, आख्यातत्वेन यत्नार्थकत्वम्। पचति पाकं करोतीति विवरणदर्शनात्, किं करोति इति प्रश्ने पचतीत्युत्तराच्च आख्यातस्य प्रयत्नार्थकत्वनिश्चयात्। रथो गच्छतीत्यादौ अनुकूलव्यापारे लक्षणा। 'देवदत्त: पचित', 'देवदत्तेन पच्यते तण्डुल:' इत्यादौ कर्तृकर्मणो: नाख्यातार्थत्वम्। किन्तु तद्गतैकत्वादीनामेव। तयोराक्षेपादेव लाभ:।
प्रकाशिका
       लोकव्युत्पत्तीति। लोकव्यवहारेत्यर्थ:। स च यो यत्र प्रवर्तते स कृतिसाध्यत्वेनेष्टसाधनत्वेन च तज्ज्ञानवानित्येवंरूप:। केचित्तु यदिच्छया यत्र प्रवृत्ति: तत्तत्साधनमिति लोकव्यवहार इत्याहु:। नव्या: पुन: लोके पचेतेत्यादिलिङादिसमभिव्याहारस्थले क्रियायामेव कृतिसाध्यत्वविशिष्टेसाधनत्वबोध इति नियमबलादिति तदर्थ:। सर्वत्रेति शेष इति व्याचख्यु:। आख्यातत्वेनेति। तच्च सङ्केतसम्बन्धेनाख्यातपदवत्त्वं 
तिप्त्वादिकमेव शक्ततावच्छेदकमिति तु नव्या:। यत्नार्थकत्वम् - कृतित्वावच्छिन्नवाचकत्वम्। किं करोतीति। कृतित्वावच्छिन्ने जिज्ञासितसम्बन्धबोधकत्व एव तन्निवर्तकत्वं नान्यथेति भाव:। ननु रथो गच्छति इत्यादौ आख्यातस्य कृतिबोधकत्वासम्भवात् तदनुरोधेन व्यापार एव शक्ति: वक्तव्येत्यत आह - रथो गच्छतीत्यादाविति। व्यापारे अनुकूलत्वोत्कीर्तनं तु तेन सम्बन्धेन व्यापारे गमनस्यान्वयलाभाय। नव्या: पुन: गच्छतीत्यत्र आख्यातस्य जानातीत्यादाविव आश्रयत्वे निरूढलक्षणा। न चाश्रयतासम्बन्धेनैव प्रथमान्तार्थे गमनादेरन्वयेन निर्वाहे आश्रयत्वे निरूढलक्षणाकल्पनं निरर्थकमिति। वाच्यम्। नामार्थयोरिव धात्वर्थनामार्थयोरभेदातिरिक्तसम्बन्धेनान्वयस्याव्युत्पन्नत्वात् तत्र तथान्वयासम्भवात्। स्तोकं पचतीत्यादौ स्तोकादे: धात्वर्थे पोकेऽन्वयात् अभेदातिरिक्तेति ध्येयम्। वैयाकरणमतं निराचष्टे - देवदत्त इति। नाख्यातार्थत्वमिति। आख्यातस्य कर्त्रादौ शक्तिस्वीकारेऽनन्तकृत्यादे: शक्यतावच्छेदकत्वमङ्गीकर्तव्यम्। कृत्यादौ शक्तिस्वीकारे तु कृतित्वादिजाते: शक्यतावच्छेदकत्वात् लाघवमिति भाव:। तद्गतैकत्वादीनामेवेति। आख्यातार्थत्वमिति पूर्वेणान्वय:। आदिना कृत्यादिपरिग्रह:। ननु तर्हि कर्तृकर्मणो: कथं लाभ इत्यत आह - तयोरिति। आक्षेपादेवेति। परमतेन। स्वमते तु प्रथमन्तपदेनैव तल्लाभात्। 'देवदत्त: तण्डुलं पचति' इत्यत्र 'तण्डुलकर्मकपाकानुकूलकृतिमान् देवदत्त:' इत्यन्वयबोध:। 'देवदत्तेन पच्यते तण्डुल' इत्यत्र तु 'देवदत्तसमवेतकृतिजन्यपाककर्मीभूतस्तण्डुल:' इति शाब्दबोध:। न च 'देवदत्त: पचति' इत्यत्र तृतीया, 'तण्डुल: पच्यते' इत्यत्र च द्वितीया स्यात्। तत्र कर्तृकर्मणो: आख्यातेनानभिधानादिति वाच्यम्। अनभिहिते कर्तृत्वे तृतीयाया: तादृशे च कर्मत्वे द्वितीयाया विधानेनादोषादिति ध्येयम्।
बालप्रिया
       यो यत्रेति। य: पुरुष: यत्र यागादौ प्रवर्तते स पुरुष: कृतिसाध्यत्व-इष्टसाधनत्वप्रकारकयागविशेष्यकज्ञानवानित्येवंरूपात् 
लोकव्यवहारात् यागादिक्रियायामेव लिङा कृतिसाध्यत्क्मिष्टसाधनत्वं चावगम्यत इत्यर्थ:। व्यवहारपरतया व्युत्पत्तिपदं व्याख्याय, नियमपरतया व्युत्पत्तिपदं व्याचक्षाणानां नव्यानां मतमाह - नव्या: पनुरिति। तच्च सङ्केतसंबन्धेनेति। आख्यातपदस्य यत्र तिबादौ पाणिन्यादीनां इच्छाविशेषात्मक: सङ्केतोऽस्ति स तिबादि: सङ्केतसंबन्धेन आख्यातपदवान्। आख्यातपदवत्त्वं 
तिबादिनिष्ठम्। तत् शक्ततावच्छेदकमित्यर्थ:। यथा तिबादिषु अष्टादशसु आख्यातपदस्य पाणिनेरन्यस्य वा सङ्केत: तथा शब्दान्तरसंकेतस्यापि अन्यपुरुषीयस्य सम्भवात् तत्तच्छब्दवत्त्वस्यापि विनिगमनाविरहेण श्ाक्ततावच्छेदकत्वं स्यादित्यालोच्य नवीना: तिप्त्वादिकमेव कृतिशक्ततावच्छेदकमित्याहु:। तन्मतमाह - तिप्त्वादिकमेवेति। अत्र "तिबोदेरेव यत्र वाचकताग्रह: तदनुरोधेन पचतीत्याद्यानुपूर्वीज्ञानस्य तिबादिजन्योपस्थितिसहकारेण शाब्दबोधोपधायकताकल्पनस्य आवश्यकतया तिबादेरेव ताद्रूप्येण शक्तताकल्पनाया: उचितत्वम्" इति व्युत्पत्तिवादग्रन्थोऽनुसन्धेय:। कर्त्रर्थकत्वापेक्षया यत्नार्थकत्वे शक्यतावच्छेदकलाघवमस्तीति सूचनाय कृतित्वावच्छिन्नवाचकत्वं इत्युक्तम्। दीपिकायां पचति पाकं करोतीति। तत्समानार्थकपदान्तरेण तदर्थकथनं विवरणम्। 'पचति' इति विवरणीयपदे पच् ति इति भागद्वयमस्ति। 'पाकं करोति' इति विवरणवाक्ये 'पाकम्' इत्यनेन धातो: विवरणम्, 'करोति' इत्यनेन 'ति' इत्याख्यातस्य विवरणम्। यत्न: कृधातोरर्थ:। तथा च करोतिना विवरणात् आख्यातस्य यत्नार्थकत्वम्। एवं 'किं करोति' इति प्रश्नस्य पचति इत्युत्तरं दीयते। तत्र प्रश्नवाक्ये किं शब्दस्य जिज्ञासाविषयधर्मावच्छिन्नोऽर्थ:। द्वितीयाया: विषयत्वमर्थ:। तत्राधेयतासम्बन्धेन किंपदार्थस्यान्वय:। विषयत्वस्य निरूपकतासम्बन्धेन कृतावन्वय:। तथा च जिज्ञासाविषयधर्मवच्छिन्ननिष्ठविषयतानिरूपककृतिरिति बोधो जायते। 'पचति' इति वाक्येन पाकनिष्ठविषयतानिरूपककृतिरिति बोधो भवति। तथा च जिज्ञासितधर्मावच्छिन्नविषयककृतिवाचकस्य प्रश्नस्य 
विशेषधर्मावच्छिन्नविषयकयत्नवाचकशब्द एवोत्तरं भवितुमर्हतीति आख्यातस्य यत्नवाचकत्वमिति भाव:। प्रकाशिकायाम् जिज्ञासितसम्बन्धबोधकमिति। जिज्ञासाविषयधर्मावच्छिन्नप्रतियोगिकविषयत्वरूपसम्बन्धबोधकमित्यर्थ:। पाकसम्बन्धबोधकत्व इति। पाकविषयकत्वबोधकत्व इत्यर्थ:। तन्निवर्तकत्वमिति। जिज्ञासानिवर्तकत्वमित्यर्थ:। कृतिबोधकत्वासम्भवादिति। अचेतने रथे यत्नरूपकृतेर्बाधितत्वादिति भाव:। ननु रथो गच्छतीत्यादौ आख्यातस्यानुकूलव्यापारे लक्षणेत्युक्तिर्न युक्ता। अनुकूलत्वस्य संसर्गतया भानसम्भवेन तदंशे शब्दवृत्तेरनावश्यकत्वात् व्यापारमात्रे लक्षणाया: वक्तुमुचितत्वादित्याशङ्क्य दीपिकाया अपि तथैव तात्पर्यमित्याह - व्यापारे अनुकूलत्वोत्कीर्तनमिति। नव्या: पुनरिति। दीघितिकारादय: इत्यर्थ:। मणिकृन्मतमाशङ्कते - न चाश्रयतासम्बन्धेनैवेति। अव्युत्पन्नत्वादिति। अन्यथा 'चैत्र: पच्यते' इत्यत्र धात्वर्थपाकस्य कर्तृतासम्बन्धेन चैत्रे, तण्डुल: पचतीत्यादौ कर्मतासम्बन्धेन तण्डुलस्य धात्वर्थे पाकेऽन्वयापत्तरिति भाव:।
       वैयाकरणमतमिति। 'देवदत्त: तण्डुलं पचति' इत्यत्र तण्डुलपदोत्तरद्वितीयाया: कर्म अर्थ: तत्राभेदेन तण्डुलस्यान्वय:। कर्मण: स्वनिंष्ठकर्मतानिरूपकत्वसम्बन्धेन धात्वर्थे पाकेऽन्वय:। 'पचति' इत्यत्र तिप: कर्ता अर्थ:। तत्र देवदत्तस्याभेदेनान्वय:। कर्तु: धात्वर्थपाके स्वनिष्ठकर्तृतानिरूपकत्वसम्बन्धेनान्वय:। तथा च देवदत्ताभिन्नकर्तृक: तण्डुलाभिन्नकर्मक: पाक: इति धात्वर्थमुख्यविशेष्यको बोध:। देवदत्तेन पच्यते तण्डुल: इत्यत्र तृतीयाया: कर्ता अर्थ:। तत्र देवदत्तस्य अभेदेनान्वय:, कर्तुश्च पाकेऽन्वय:। आख्यातस्य कर्म अर्थ: तत्र तण्डुलस्याभेदेन कर्मणश्च धात्वर्थेऽन्वय:। देवदत्ताभिन्नकर्तृक: तण्डुलाभिन्नकर्मक: पाक इति शाब्दबोध:।
       नैयायिकमते तु देवदत्त: तण्डुलं पचति इत्यत्र द्वितीयाया: कर्मत्वमर्थ:। तत्राधेयतासम्बन्धेन तण्डुलस्यान्वय:। कर्मत्वस्य निरूपकतासम्बन्धेन धात्वर्थे पाकेऽन्वय:। आख्यातस्य कृतिरर्थ:। तत्रानुकूलतासम्बन्धेन धात्वर्थपाकस्यान्वय:। कृतेराश्रयतासम्बन्धेन देवदत्तेऽन्वय इति तण्डुलनिष्ठकर्मतानिरूपकपाकानुकूलकृतिमान् देवदत्त 
इति प्रथमान्तार्थमुख्यविशेष्यको बोध:। देवदत्तेन पच्यते तण्डुल इत्यत्र तृतीयाया: कृतिरर्थ:। तत्र देवदत्तस्य समवायेनान्वय:। कृतेर्जन्यतासम्बन्धेन धात्वर्थपाकेऽन्वय:। आख्यातस्य कर्मत्वमर्थ:। तत्र निरूपितत्वसम्बन्धेन पाकस्यान्वय:। कर्मत्वस्याश्रयतासम्बन्धेन प्रथमान्तार्थे तण्डुलेऽन्वय इति देवदत्तसमेवतकृतिजन्यपाकनिरूपितकर्मतावान् तण्डुल इति बोध:।
       भाट्टमीमांसकानां मते देवदत्त: ओदनं पचति इत्यत्राख्यातस्य कृतिरूपा भावना अर्थ:। ओदनपदोत्तरद्वितीयाया: अखण्डोपाधिरूपं कर्मत्वमर्थ:। तत्राधेयतासम्बन्धेन तण्डुलस्यान्वय:। कर्मत्वस्य स्वनिरूपकधात्वर्थपाकानुकूलत्वसम्बन्धेन आख्यातार्थकृतावन्वय:। देवदत्तस्यापि तत्रैवान्वय:। धात्वर्थपाकस्य 
करणत्वसम्बन्धेन कृतावन्वय:। स्वनिष्ठकरणतानिरूपकौदनोद्देश्यकत्वसम्बन्धेन पाकस्य कृतावन्वय इति पर्यवस्यति। तथा च देवदत्तसमवेता तण्डुलकर्मकपाकानुकूला पाककरणिका कृतिरिति बोध:। ऐतेषां मते आख्यातर्थकृति: शाब्दबोधे मुख्यविशेष्यतया भासते। पाकस्य कृतौ करणत्वं च कृतिं प्रति उद्देश्यभूतौदनकरणत्वात्। यत्र तु द्वितीयान्तं विना पचति इत्येतावन्मात्रमुक्तम् तत्र धात्वर्थपाकस्य कर्मतासम्बनधेन कृतावन्वय:। देवदत्तसमवेता पाककर्मिका कृतिरिति बोध:। चैत्रेण ओदन: पच्यते इत्यत्रापि तृतीयाया: कर्तृत्वमर्थ:। तस्य स्वनिरूपकपाकानुकूलत्वसम्बन्धेन आख्यातार्थकृतावन्वय:। धात्वर्थस्य पाकस्य स्वकरणकौदनोद्देश्यकत्वसम्बन्धेन कृतावन्वय:। आख्यातस्य तत्र कर्मत्वं भावना चार्थ:। कर्मत्वे ओदनस्यान्वय:। कर्मत्वस्य स्वनिरूपकपाकानुकूलत्वसम्बन्धेन भावनायामन्वय:। तथा च देवदत्तकर्तृकपाकानुकूला ओदनकर्मकपाकानुकूला पाककरणकौदनोद्देश्यिका भावेनति शाब्दबोध इति।
       पूर्वेणान्वय इति। तथा च च कर्तृकर्मगता एकत्वादिसङ्ख्या कृति: कालश्च आख्यातार्थ:। अस्मिन् मते अनभिहिते इति सूत्रस्य कर्तृकर्मगतसङ्ख्यायामनभिहितायामित्यर्थ:। अथ वा कर्तृत्वे कर्मत्वे 
चानभिहिते इत्यर्थ:। नात: देवदत्त: पचति इत्यत्र देवदत्तपदोत्तरं तृतीयाया:, तण्डुल: पच्यते इत्यत्र तण्डुलपदोत्तरं द्वितीयाया वा अपत्ति:। अग्रे च स्पष्टमिदम्। कृत्यादिपरिग्रह इति। आदिना कालो गृह्यते। परमतेनेति। मीमांसकमतेनेत्यर्थ:। 'कर्ता चाक्षेपलभ्य:' इति न्यायप्रकाशादौ निरूपितत्वात्।
दीपिका
उपसर्गाणां द्योतकत्वम्
       प्रजयति इत्यादौ धातोरेव प्रकर्षे शक्ति:। उपसर्गाणां द्योतकत्वमेव, न तत्र शक्ति:।
प्रकाशिका
       उपसर्गाणां वाचकत्वमतं निरस्यति प्रजयतीत्यादाविति। ननु धातुनैव प्रकर्षादेर्बोधे प्रशब्दादेर्वैयर्थ्यमत आह
- उपसर्गाणामिति। द्योतकत्वम् - तात्पर्यग्राहकत्वम्। तेन 'इतरनिपातानाम् वाचकत्वम्' इति सूचितम्। तथा हि-एककारस्य अयोगव्यवच्छेदोऽर्थ: 'शङ्ख: पाण्डुर एव' इत्यादौ, अन्ययोगव्यवच्छेदश्च 'पार्थ एव धनुर्धर' इत्यादौ इत्यादिकं बहुतरमूहनीयम्। 
बालप्रिया
       तात्पर्यग्राहकत्वम् - यत्र प्र इति उपसर्ग: धातुना सह उच्चार्यते तत्र धातो: प्रकर्षे तात्पर्यमिति ग्रहो भवति। अत: धातोरर्थविशेषे तात्पर्यग्रहजनकत्वमुपसर्गाणामिति भाव:। इतरनिपातानामिति। उपसर्गातिरिक्तनिपातानामित्यर्थ:। इत्यादिकं बहुतरमूहनीयमिति। 'नीलम् सरोजं भवत्येव' इत्यादौ एवकारस्य अत्यन्तायोगव्यवच्छेदोऽर्थ इत्यूहनीयमित्यर्थ:।
       अत्रेदं बोध्यम् - एवकारार्थस्त्रिविध:-अन्ययोगव्यवच्छेद:, अयोगव्यवच्छेद:, अत्यन्तायोगव्यवच्छेदश्चेति। विशेष्यसङ्गतैवकारस्य अन्ययोगव्यवच्छेदोऽर्थ:। यथा पार्थ एव धनुर्धर इत्यादौ पार्थान्यस्मिन् धनुर्धंरत्वयोगो व्यवच्छिद्यते। तत्र अन्य:, योग:, अभावश्चेति त्रय: एवकारस्य पृथक् शक्या:। अन्यशब्दार्थ: भेदवान्। भेदे पार्थस्य 
प्रतियोगितासम्बन्धेनान्वय:। सम्बन्धरूपे योगे प्रकृते तादात्म्यात्मके प्रतियोगित्वेन धुनर्धंरस्यान्वय:। योगस्याभावे प्रतियोगित्वेनान्वय:। अभावस्य स्वरूपसम्बन्धेन अन्यस्मिन्नन्वय:। एवं धनुर्धरस्य अभेदसम्बन्धेन पार्थेऽन्वय:। तथा च पार्थप्रतियोगिकभेदवान् (पार्थान्य:) धनुर्धरप्रतियोगिकतादात्म्याभाववान् (धनुर्धरत्वाभाववान्) पार्थ: धनुर्धराभिन्नश्चेति शाब्दबोधो जायते। पार्थस्य विशेष्यतया अन्यविशेषणतया च द्विर्भानम्। एवं धुनर्धरस्य एवकारार्थयोगविशेष्ाणतया पार्थविशेषणतया च द्विर्भानम्।
       विशेषणसङ्गतैवकारस्य अयोगव्यवच्छेदोऽर्थ:। यथा 'शङ्ख: पाण्डर एव' इत्यादौ शङ्खे पाण्डरायोगो व्यवच्छिद्यते। तत्रैवकारस्य योगाभावे अभावे च शक्ति:। सम्बन्धात्मके योगे पाण्डरस्य प्रतियोगितया अन्वय:। योगाभावस्य प्रतियोगितया अभावेऽन्वय:। अभावस्य स्वरूपसंबन्धेन शङ्खेऽन्वय:। तथा च शङ्ख: पाण्डरयोगाभावाभाववान् इति शाब्दबोध:।
       क्रियासङ्गतैवकारस्य अत्यन्तायोगव्यवच्छेदोऽर्थ:। यथा 'नीलं सरोजं भवत्येव' इत्यादौ सरोजे 
नीलभवनात्यन्तायोगो व्यवच्छिद्यते। अत्यन्तत्वं अभावश्च तत्र एवकारार्थ:। अत्यन्तत्वं च व्यापकत्वम्। तच्च भेदप्रतियोगितानवच्छेदकत्वम्। भेदे सरोजस्याधेयतासम्बन्धेनान्वय:। भेदप्रतियोगितानवच्छेदकत्वस्य प्रतियोगितया 
अभावेऽन्वय:। अभावस्य स्वरूपसम्बन्धेन अयोगेऽन्वय:। एवं नीलकर्तृकभवनस्य नीलत्वात्मकस्य अयोगैकदेशे योगे प्रतियोगित्वेनान्वय:। तथा च सरोजनिष्ठभेदप्रतियोगितानवच्छेदकत्वाभाववान् नीलत्वप्रतियोगिकसम्बन्धाभाव: इति शाब्दबोध:। नीलत्वसम्बन्धाभावे सरोजत्वव्यापकत्वस्यासम्भवेन सरोजत्वव्यापकत्वविशिष्टायोगाभावस्य बोधयितुमशक्यत्वात् अयोगे सरोजत्वव्यापकत्वव्यवच्छेदबोधो वर्णित इति। अधिकम् दीधिकारीयैवकारार्थविवेचने जयरामन्यायपञ्चाननकृतपदार्थमालायां च द्रष्टव्यम्।
दीपिका
पदार्थतत्त्वज्ञानस्य मोक्षहेतुत्वनिरूपणम्
       पदार्थज्ञानस्य परमप्रयोजनं मोक्ष:। तथा हि-- 'आत्मा वाऽरे द्रष्टव्य: श्रोतव्यो मन्तव्यो निदिध्यासितव्य:' इति श्रुत्या श्रवणादीनाँ आत्मसाक्षात्कारहेतुत्वबोधनात् श्रुत्ता देहादिविलक्षणात्मजाने सत्यप्यसम्भावनानिवृत्ते: युक्त्यनुसन्धानरूपमननसाध्यत्वात्। मननोपयोगिपदार्थनिरूपणद्वारा शास्त्रस्यापि मोक्षोपयोगित्वम्। तदनन्तरं श्रुत्युपदिष्टयोगविधिना निदिध्यासने कृते तदनन्तरं देहादिंविलक्षणात्मसाक्षात्कारे सति देहादौ अहमित्यभिमानरूपमिथ्याज्ञाननाशे दोषाभावात् प्रवृत्त्यभावे धर्माधर्मयोरभावे जन्माभावे पूर्वधर्माधर्मयोरनुभवेन नाशे चरमदु:खध्वंसलक्षणमोक्षो जायते। ज्ञानमेव मोक्षसाधनम्। मिथ्याज्ञाननिवृत्तेर्ज्ञानमात्रसाध्यत्वात्। 'तमेवं विदित्वाऽतिमृत्युमेति नान्य: पन्था विद्यतेऽयनाय' इति श्रुत्या साधनान्तरनिषेधाच्च। 
प्रकाशिका
       प्रेक्षावत्प्रवृत्तये सकलकामनाविषयमुक्तिप्रयोजनकतां ग्रन्थस्य दर्शयति - पदार्थज्ञानस्येति। पदार्थतत्त्वज्ञानस्येत्यर्थ:। अन्येषामवान्तरप्रयोजनानामपि सद्भावादाह - परमेति। श्रुतेरयमर्थ: -- अरे मुमुक्षुणा आत्मा द्रष्टव्य: मुमुक्षो: आत्मदर्शनमिष्टसाधनमिति यावत्। आत्मदर्शनोपायं दर्शयति --- श्रोतव्य इत्यादिना। आर्थ-क्रमेण शाब्दक्रम: त्यक्तो भवति, 'अग्निहोत्रं जुहोति' 'यावगूं पचति' इत्यादिवत्। असम्भावनानिवृत्तेरिति। अप्रामाण्यज्ञाननिवृत्तेरित्यर्थ:। युक्त्यनुसन्धानेति। अयं भाव:--- युक्तिभिरनुचिन्तनं मननम्। तच्च आत्मन इतरभिन्नत्वेनानुमानम्। तच्च भेदप्रतियोगीतरज्ञानसाध्यम्। तदर्थं सकलपदार्थनिरूपणमिति। मोक्षोपयोगित्वं विशदयति --- तदनन्तरमिति। मननानन्तरमित्यर्थ:।               
बालप्रिया
       सकलकामनाविषयेति। अपुनर्भवरूपत्वात् सर्वेषामपीष्ट: यो मोक्ष: तत्प्रयोजनकत्वमित्यर्थं:। यदपेक्षया अन्यत् प्रयोजनं न भवति तत् परमप्रयोजनम्। यदपेक्षया अन्यत् प्रयोजनं भवति तत् अवान्तरप्रयोजनम्। 
प्रयोजनान्तरासाधनत्वे सति प्रयोजनत्वं परमप्रयोजनत्वम्। प्रयोजनान्तरसाधनत्वे सति प्रयोजनत्वं अवान्तरप्रयोजनत्वम्। ननु "आत्मा वा अरे द्रष्टव्य: श्रोतव्य:" इति श्रुतौ पाठक्रमानुसारेण दर्शनस्यैव श्रवणसाधनत्वमवगम्यते न तु श्रवणादेर्दर्शनसाधनत्वमित्याशङ्क्याह - आर्थक्रमेणेति। प्रयोजनवशेन य: क्रम: स: आर्थक्रम:। यथा अग्निहोत्रयवागूपाकयो:। अत्र हि यवाग्वा: होमप्रयोजनकत्वेन तत्पाक: प्रयोजनवशेन पूर्वमनुष्ठीयते। पदार्थबोधकवाक्यानां य: क्रम: स: पाठक्रम:। तेन च पदार्थानां कम: आश्रीयते। अप्रामाण्यज्ञाननिवृत्तेरिति। श्रुतिवावयजन्ये देहादिविलक्षणात्मविषयकशाब्दबोधात्मकश्रवणे अप्रामाण्यज्ञानस्य निवृत्ति: मननेन भवति। मननं चानु मित्यात्मकम्। आत्मा देहादिभिन्न: ज्ञानेच्छाद्याश्रयत्वात् यन्नैवं तन्नैवम् इति व्यतिरेक्यनुमानप्रयोगो द्रष्टव्य:। भेदप्रतियोगीतरज्ञानसाध्यमिति। आत्मानुयोगिकभेदप्रतियोगिभूता: ये आत्मेतरपदार्था: तद्विष यकज्ञानजन्यमनुमित्यात्मकं मननमित्यर्थ:। तदर्थमिति। आत्मेतर पदार्थविषयकज्ञानोत्पादनार्थमित्यर्थ:। प्रत्याहृत्य-निगृह्य, विषयसंयुक्तानि यथा न भवेयुस्तथा कृत्वेत्यर्थ:। मन:प्रत्याहृत्य - मन: इन्द्रियसंयुक्तं यथा न स्यात् तथा कृत्वा। साक्षात्कर्तव्ये आत्मनि मनस: प्रणिधानं स्थापनं योग:। विशेषदर्शनेनैवेति। रजतव्यावर्तकस्य शुक्तिगतस्यासाधारणधर्मस्य शुक्तित्वस्य दर्शनेनैवेत्यर्थ:। तथा प्रकृतेऽपीति। आत्मगतस्य तदितरव्यावर्तकस्य धर्मस्य दर्शनेनैव देहादिभ्रमरूपं मिथ्याज्ञानं निवर्तते इत्यर्थ:।
* * *
तर्कसंग्रह:
काणादन्यायमतयोर्बालव्युत्पत्तिसिद्धये।
   अन्नम्भट्टेन विदुषा रचितस्तर्कसङ्ग्रह:।।
।। इति तर्कसंग्रह: समाप्त:।।
* * *
दीपिका
ज्ञानकर्मसमुच्चयवादनिरास:
       ननु 'तत्प्राप्तिहेतुर्विज्ञानं कर्मचोक्तं महामुने' इति कर्मणोऽपि मोक्षसाधनत्वस्मरणात् ज्ञानकर्मणो: समुच्चय इति चेत् - न।
                                         "नित्यनैमित्तिकैरेव कुर्वाणो दुरितक्षयम्।
                              ज्ञानं च विमलीकुर्वन्नभ्यासेन च पाचयेत्।।
                              अभ्यासाच्च क्वचिज्ज्ञानात् कैवल्यं लभते नर:"।।
इत्यादिनां कर्मणो ज्ञानसाधनत्वप्रतिपादनात् ज्ञानद्वारैव कर्मणो मोक्षसाधनत्वं न साक्षात्। तस्मात् पदार्थतत्त्वज्ञानस्य मोक्ष: परमप्रयोजनमिति सर्वं रमणीयम्।
इति तर्कसंग्रहदीपिका समाप्ता
* * *
प्रकाशिका
       'कैवल्यं लभते नर:' इत्यादिनेति। आदिना 'क्षीयन्ते चास्य कर्माणि तस्मिन् दृष्टे परावरे' इत्यादिश्रुते: 'ज्ञानाग्नि: सर्वकर्माणि भस्मसात्कुरुते तथा' इत्यादिस्मृतेश्च संग्रह:। ज्ञानद्वारैवेति। अत्रायं क्रम: -- निष्कामनया भगवत्प्रीत्यर्थं कृतै: कर्मभि: दुरितक्षयरूपात्मशुद्धिर्भवति। ततो विषयेषु वैराग्यम्। तत: श्रवणादौ प्रवृत्ति:। तत: श्रवणादिक्रमेण तत्त्वज्ञानोत्पत्तौ पूर्वोक्तमिथ्याज्ञाननाशादिक्रमेण मोक्षनिष्पत्ति:। अधिकम् अस्मदीयचिन्तामणिदीधितिव्याख्यायामनुसन्धेयं तर्ककर्कशविचारचातुरीधुरीणैरिति।
 कौण्डिन्यगोत्रसम्भूतो नीलकण्ठाख्यपण्डित:
कृतिमार्पिपदेतस्मै चन्द्रचूडाय मङ्गलम्।।
इति प्रकाशिका समाप्ता
* * *
बालप्रिया
       श्रीयन्ते चेति। परावरे-- परे अवरा यस्मात् तस्मिन् परमात्मनि साक्षात्कृते सति पुण्यपापरूपाणि कर्माणि नश्यन्तीत्यर्थ:। ज्ञानाग्निरिति। ज्ञानरूपोऽग्नि: सर्वाण्यपि पुण्यपापरूपाणि कर्माणि भस्मीकरोतीत्यर्थ:। 
       दीपिकायाम् आत्मसाक्षात्कारे सतीत्यादि। "दु:खजन्यप्रवृत्तिदोष: मिथ्याज्ञानानामुत्तरोत्तरापोय तदनन्तरापायादपवर्ग:" इति न्यायसूत्रमत्राभिसंहितम्। प्रथमत: अविच्छिन्नतैलधारावत् श्रवणमननसमानविषयकानवरतात्मानुसन्धानरूपे निदिध्यासने सति आत्मा देहादिभिन्नत्वेन साक्षात्क्रियते। अयं साक्षात्कार एव तत्त्वज्ञानमित्युच्यते। अनेन तत्त्वज्ञानेन देहादौ आत्माभेदभ्रमरूपं मिथ्याज्ञानं निवर्तते। तादृशदोषाणामनुत्पत्तौ रागद्वेषमोहरूपा दोषा: नोत्पद्यनते। तादृशदोषाणामनुत्पत्तौ विहितनिषिद्धकर्मसु प्रवृत्ति: न भवति। प्रवृत्त्यभावाच्च पुण्यपापरूपौ धर्मांधर्मौ नोत्पद्येते। धर्माधर्मयोरनुत्पत्तौ च शरीरप्राणसंयोगरूपं जन्म आत्मनो
न भवति। जन्मान्तराभावे अस्मिन् जन्मनि प्रारब्धयो: पुण्यपापयोरनुभवेन विनाशे च चरमदु:खस्य ध्वंसरूपो मोक्षो भवति इति भाव:।
       तमेव विदित्वेति। तं परमात्मानं विदित्वैव ज्ञात्वैव पुमान् मृत्युं संसारं अत्येति अतिक्रामति। आत्मतत्त्वज्ञानवानेव संसारनाशवान् भवतीत्यर्थ:। अयनाय-मोक्षप्राप्तये अन्य: तत्त्वज्ञानादन्य पन्था: उपाय: न 
वि।ते इत्यर्थ:। साधनान्तरनिषेधादिति। आत्मतत्त्वज्ञानादन्यस्य साधनस्य निषेधादित्यर्थं:। तत्प्राप्तिहेतुरिति। मोक्षाप्राप्ते: तत्त्वज्ञानं भगवत्प्रीणनयागादिरूपं कर्म चोभयं साधनमित्यर्थ:। समुच्चय इति। ज्ञानकर्मसमुदाय: मोक्षसाधनम्। परस्परसहकारेण ज्ञानकर्मणोरूभयो: मोक्षसाधनत्वं न ज्ञानमात्रस्येत्यर्थं:। ज्ञानं च विमलीकुर्वन्निति। देहेन्द्रियादिविलक्षणात्मज्ञानं मननेनाप्रामाण्यज्ञानानास्कन्दितं कुर्वन्नित्यर्थ:। अभ्यासेनेति। इन्द्रियनिग्रहपूर्वकासकृत्समरणरूपनिदिध्यासनेन पाचयेत् फलोन्मुखं कुर्यादित्यर्थ:। प्रकाशिकायां तर्ककर्कशेति। तर्कमूलक: य: कर्कश: कठिनतर: विचार: विमर्श: तत्र या चातुरी चातुर्यं तया तत्र वा धुरिणै: 
समर्थैरित्यर्थ:। विमर्श: तत्र या चातुरी चातुर्थं तया तत्र वा धुविणै: समर्थैरित्यर्थ:। चन्द्रचूडाय मङ्गलमिति । मङ्गलमिति समर्पणाक्रियाविशेषणम्। मङ्गलं यथा स्यात् तथा चन्द्रचूडाय समार्पयदित्यर्थ:। यथा ईश्वरार्पणबुद्ध्या क्रियमाणं यागदानादि मङ्गकलरं तथा तत्त्वज्ञानद्वारा सकलोज्जीवकस्नपय ग्रन्थस्य ईश्वराय समर्पणमपि स्वस्य परेषां च मङ्गलकरमिति भाव:।।
                               निरञ्जनाञ्जनाद्रीशरीनिवासकृपाबलात्
सदाचार्यकटाक्षाच्च व्याख्येयं समपूर्यत।। 
प्रौढविद्वन्मनस्तुष्टिं व्याख्यैषा जनयेन्न वा।
  बालानां तु मन: प्रीतिं परामावक्ष्यति ध्रुवम्।।
इति श्रीकृष्णताताचार्यात्मजस्य श्रीदेवनाथताताचार्यकटाक्षलब्ध-
सामान्यविशेषशास्त्रविज्ञानस्य चतुश्शास्त्रशिरोमणे:
विद्यावारिधे: नावल्पाकम् - शठकोपरामानुज-
ताताचार्यस्य कृतिषु प्रकाशिकाव्याख्या
बालप्रिया समाप्ता
* * *
।। श्रीगुरुचरणारविन्दाभ्यां नम:।।



।। प्रकाशिकाव्याख्या प्रसारणा।।
मङ्गलवाद:
       [पृ.1] निधायेत्यादिश्लोकस्यायं वाक्यार्थ:। तथा हि - हृदि इत्यत्र सप्तम्या: निरूपितत्वमर्थ:। तस्य च वृत्तित्वप्रकारकाहार्यज्ञानरूपनिपूर्वकधाधात्वर्थघटकवृत्तित्वेऽन्वय:। [1] विश्वेशमित्यत्र निरूपकतया ज्ञानान्वयि आश्रयतया तदन्वयि वा विशेष्यत्वं विशेष्यित्वं वाऽर्थ:। प्रकृत्यर्थस्य विशेष्यत्वे आधेयतया विशेष्यित्वे वा निरूपितत्वसम्बन्धेनान्वय:। ल्यप: समानकर्तृकत्वसहितोत्तरकालीनत्वपरत्वात् ल्यपप्रत्ययस्य ध्वंसोऽर्थ:। तत्र प्रकृत्यर्थस्य प्रतियोगितयाऽन्वय:। ध्वंसस्य च स्वप्रतियोगिसमानकर्तृकत्वस्वाधिकरणकालवृत्तित्वोभयसम्बन्धेन क्रियत इत्यत्र 
कृधात्वर्थकृतावन्वय:। [1] गुरुवन्दनमित्यत्र स्वोच्चारयितृतावच्छेदकैककालीनोभयावृत्तिजातित्वोपलक्षितजातियुक्तशरीरावच्छिन्नचेतननिष्ठापकर्षावधित्वप्रकारक-
बोधानुकूलतादृशचेतनकर्तृको व्यापारो वन्दनम्। गुरुपदस्य समासान्तर्गततया लुप्तषष्ठीकस्य विशेष्यतानिरूपितोऽर्थ:। तस्य चाभेदसम्बन्धेन प्रकारतायामन्वय:। प्रकृत्यर्थस्याधेयतया विशेष्यत्वेऽन्वय:। विपूर्वकधाधात्वर्थकृत्यन्वितं विधेयत्वं विधेयित्वं वा द्वितीयार्थ:। अत्रापि ल्यप: पूर्ववदेवार्थ:। [1]बालानामित्यत्र षष्ठ्या: बोधान्वयि समवेतत्वम् अर्थ:। तत्र निरूपितत्वसम्बन्धेन प्रकृत्यर्थस्यान्वय:। [1]सुखबोधायेत्यत्र सुखं यथा स्यात्तथा बोध:। सुखश्चासौ बोधश्चेति समानाधिकरणसमास:। दीपिकायाम् [1]सूखेन बोध इति व्याख्यानम् अर्थप्रदर्शनमात्रपरम्। अन्यथा तृतीयासमासानुपपत्ते:। सुखशब्दश्च 'भारापगमे सुखी संवृत्तोऽहम्' इतिवत् दु:खाभावे उपचर्यते। स चेह धर्मिपर:। बोधायेत्यत्र 'एधानाहर्तुं व्रजति' इत्यर्थे 'एधेभ्यो व्रजति' इतिवत् 'बोधं जनयितुं क्रियत' इत्यर्थे 'बोधाय क्रियत' इति "क्रियार्थोपपदस्य च कर्मणि स्थानिन" इति सूत्रेण प्राप्ता चतुर्थी उत्पत्त्यनुकूलव्यापारविषयकेच्छां बोधयति। तस्या: स्वविषयसमानकर्तृकत्वस्वप्रयोज्येच्छाविषयत्वोभयसम्बन्धेन कृतावन्वय:। उत्पत्तौ च बोधान्वय:। आख्यातस्याधेयतया प्रकृत्यर्थान्वितो वर्तमानक्षण:, आश्रयतया 
प्रथमान्तार्थान्वयि, विधेयत्वं चार्थ:। विशिष्टबोध: स्पषट: दीपिकायाम् [1]विश्वेश्वरमिति। स्वनिष्ठकर्मासाधारणहेतुप्रयत्नवत्तवसम्बन्धेनाम्बासहितमूर्तिविशिष्टाभिन्ननिखिलविद्योपदेशकर्त्रभिन्नविश्वेश्वरविशेष्यक-
स्वापकर्षावधित्वप्रकारकज्ञानानुकूलस्वीयव्यापारध्वंसविशेषिततर्कसङ्ग्रहप्रतिपाद्यार्थविषयकज्ञानजनकाभिन्नबालसम-
वेतानायासविशिष्टद्रव्यादिपदार्थविष्यकबोधनकाभिन्नव्याख्यान - विधेयकवर्तमानकालीनकृतिमानहं इति बोध:। व्यापारध्वंसवैशिष्ट्यं च 
स्वप्रतियोगिसमानकर्तृकत्वस्वाधिकरणकालवृत्तित्वोभयसम्बन्धेन।
       प्रकाशिकायाम् [2]वन्दे शिवमित्यादि। पूर्वार्धस्य उपदेष्ट्रभिन्नाम्बाविशिष्टाभिन्नदक्षिणामूर्तिशिवविशेष्यक- स्वापकर्षावधित्वप्रकारकबोधानुकूलव्यापारानुकूलकृतिमानहमिति बोध:। [2] यद्वन्दनेनेत्याद्युत्तरार्थस्य यन्नमस्कारप्रयोज्यगुरुनिरूपितसादृश्यप्रतियोगिकसम्बन्धाश्रयो मन्दोऽपीति बोध:। अपिशब्दार्थ: स्वसमभिव्याहृतपदार्थतावच्छेदकमन्दत्वादिविरोध:, स चैकक्षणावच्छेदेन एकाधिकरणावृत्तित्वं सादृश्यान्वयि। उपदेशश्चाज्ञातज्ञापनंए विषयताविशिष्टशब्दरूपम्। वैशिष्ट्यं स्निरूपकज्ञानजनकत्वस्वसामानाधिकरण्योभयसम्बन्धेन। सामानाधिकरण्यघटकचरमवृत्तित्वं स्वप्राक्कालावच्छिन्नज्ञानविषयत्वाभावसम्बन्धेन। 'अस्यार्थस्योपदेश' इत्यादौ षष्ठ्यर्थ आधेयत्वम्। तस्य चोपददेशपदार्थघटकविषयतायामन्वय इति बोध्यम्।
       दीपिकायाम् [1]चिकीर्षितस्येत्यादि। कृञ्धातो: कृतिरर्थ: सन: इच्छा। निष्ठायाश्च कृतिनिष्ठविशेष्यतानिरूपितविषयतासम्बन्धावच्छिन्नप्रकारताश्रयोऽर्थ:। कृते: विशेष्यतासम्बन्धेनेच्छायामन्वय:। तस्याश्च निरूपितत्वसम्बन्धेन प्रकारतायामन्वय:। सा च इच्छा 'ग्रन्थविषयककृतिर्भवतु' इत्याकारिका। [1]निर्विघ्नपरिसमाप्त्यर्थमित्यत्र निर्विघ्नं यथा यथा समाप्तिरिति विग्रह:। [2]निर्विघ्नपरिसमाप्तय इत्यत्र तु पूर्ववदुत्पादकव्यापारेच्छैव चतुर्थ्यर्थ:। व्यापारश्च प्रतिभादिरूप:। समाप्तिश्च चरमवर्णघ्वंस: तदन्वितषष्ट्यर्थ: ग्रन्थस्येत्यत्र सम्बन्ध: स्वघटकचरमवर्णप्रतियोगित्वरूप:। एतत्तत्त्वमस्मद्विरचितसमाप्ति [विचारे] द्रष्टव्यम्।
       [1]शिष्यशिक्षायै -- शिष्यान् शिक्षयितुमित्यर्थ:। 'तुमर्थाच्च भाववचनात्' इति सुत्रण चतुर्थी। 'पक्तुं व्रजति' इत्यर्थे 'पाकाय व्रजति' इत्यादिवत्। तत्रेच्छैव चतुर्थ्यर्थ:। तस्याश्च 
स्वविषयसमानकर्तृकत्वस्वप्रयोज्येच्छज्ञविषयत्वोभयसम्बन्धेन निबन्धपदार्थज्ञानजनकशब्दरूपबिन्धनेऽन्वय:। 'शिष्या अप्येवं कुर्यु:' इत्याकारकानुग्रहरूपेच्छैव शिक्षापदार्थ:। तत्र शिष्याणां विशेष्यतासम्बन्धेनान्वय:। 'अवश्यकर्तव्यत्वप्रकारकज्ञानं शिक्षा' इति तु अस्मद्दिनकरटिष्पण्यामतिविस्तरेण निरस्तम्। क्तप्रत्ययस्य विशेष्यतानिरूपितविषयतासम्बन्धावच्छिन्नप्रकारताश्रयोऽर्थ:। धात्वर्थ: आद्यकृति:। कृतावद्यत्वं च ध्वंसविशिष्टान्यत्वपर्यवसितम्। वैशिष्ट्यं स्वोत्तरत्वस्वप्रतियोगिकृतिविशिष्टत्वोभयसम्बन्धेन। कृतिवैशिष्ट्यं स्वसामानाधिकरण्यस्वविषयग्रन्थविषयकत्वोभयसम्बन्धेन। अत्र मङ्गलतदुपनिबन्धनयो: फलदर्शनात् 'तयोराचरणे तत्तद्धर्मिकेष्टविशेषसाधनताभ्रमप्रयुक्ते मङ्गलाचरणरूपत्वात्, भ्रान्तपुरुषीयजलताडनाद्याचरणवत्' इत्यनुमानं निरस्तम्।
       यत्तु -- 'मङ्गलादिकमनुष्ठेयम् निष्फलत्वात्' इत्यनुमानप्रदर्शनम् -- तत्तुच्छम्। भ्रान्तपुरुषीयानुष्ठानविषयतया बाधापत्ते:। इष्टसाधनत्वप्रमाधीन1 कृतिविशिष्टत्वाभावसाधनेऽपि कृतौ 
--------------------------------------
1. कृतिविशिष्टत्वाभावेति। कृतिविशिष्टत्वं च विषयतासम्बन्धेन।
--------------------------------------
प्रमाधीनत्वाभाव एव पर्यवसानेन तदपेक्षया अस्मदुक्तस्यैव युक्तत्वात्। यदपि 'मङ्गलाद्याचरणं पापजनकम्' इत्युनमानम् तदपि हेयम्। व्यापारस्य निष्फलत्वे तदाचरणफलासिद्श्या अभ्रान्तानां फलविशेषसाधनताज्ञानादेव प्रवृत्त्युपपत्तौ तदाचरणेन पापोत्पत्तिकल्पने प्रमाणाभावात्। यद्यपि प्रतिज्ञायां न कुर्यादित्यस्यापि इष्टसाधनताज्ञानाभावाधीनाभ्रान्तपुरुषीयप्रवृत्त्यभावानुवादित्वात्, प्राप्तार्थेऽपि 'भुञ्जते' इत्यादौ विधिप्रययदर्शनात्, कृते: 'करोमि', 'क्रियते', 'कुर्व' इत्यादिरूपाया निष्फलत्वात् तदाचरणमयुक्तमिति शङ्का सम्भवति, तथापि तस्या: शिष्यावधानफलकत्वात् न दोष:। अत एव 'शिष्यावधानाय 
प्रतिजानीत' इत्यादिलेखनं ग्रन्थकृतां तत्र तत्र 
सङ्गच्छते। अवधानं च मनसो विक्षेपराहित्यं विजातीयमनोयोग इति यावत्। चतुर्थ्यर्थ: उत्पत्त्यनुकूलव्यापारेच्छा। अन्यत् पूर्ववत्। स च व्यापार: 'मया प्रतिज्ञा कृता, भवद्भिस्सावधानेन भवितव्यम्' इति शिष्यान् प्रति गुरो: शब्दप्रयोग:। [2]स्वग्रन्थस्य इतरग्रन्थनेत्यादि। स्वग्रन्थविशेष्यकेतरग्रन्थजन्यप्रयोजनजनकत्वाभावप्रकारकज्ञानजनकशब्दानुकलूकृतिमानित्यन्वयबोध:।
       दीपिकायाम् [1] मङ्गलस्य समाप्तिसाधनत्वं नास्तीति। मङ्गलं समाप्तिसाधनत्वाभाववदित्यर्थ:। तादृशसाधनत्वाभावो मङ्गलवृत्तिरिति वा।
       [1] अन्वयव्यतिरेकाभ्यां व्यभिचारादिति। अन्वयव्यभिचारश्च कारणसत्त्वेऽपि कार्यानुत्पत्तिरूप:, तन्निष्टकर्षश्च 1स्वावच्छिन्नव्याप्यतानवच्छेदककारणतावच्छेदकावच्छिन्नकारणकूटवन्निष्ठाभावीयकार्यताव - च्छेदकसम्बन्धावच्छिन्नप्रतियोगितावच्छेदककार्यतावच्छेदककत्वम्, 
----------------------------------------
1. स्वावच्छिन्नेत्यादि। स्वपदेन यद्धर्मावच्छिन्नसत्त्वेऽपि कार्यं न जायते तद्ग्राह्यम्। तच्च कपालाकाशसंयोगत्वं तदवच्छिन्नव्याप्यतावच्छेदकं कपालद्वयसंयोगत्वं व्याप्यतानवच्छेदकं यत् कारणतावच्छेदकं दण्डत्वादि तदवच्छिन्नकारणकूटवति कपालद्वयसंयोगशून्ये प्रदेशे वर्तते य: घटाभाव: तत्प्रतियोगितावच्छेदकघटत्वकत्वस्य कलालकाशसंयोगत्वे सत्त्वात् तद्वत: कपालकाशसंयोगस्य अन्वयव्यभिचारित्वम् अत्र कारणतावच्छेदके व्याप्यतानवच्छेदकान्तानुपादाने कपालाकाशसंयोगस्यान्वयव्यभिचारित्वं न निर्वहति। अतस्तुदपादानम्।
-----------------------------------------
कार्यतावच्छेदकनिरूपिततादृशावच्छेदकसम्बन्धावच्छेदकत्वाभिमतधर्मवत्त्वम्। व्यतिरेकव्यभिचारश्च कारणाभावेऽपि कार्योत्पत्तिरूप:। कार्यतावच्छेदकसम्बन्धेन 
कार्यतावच्छेदकावच्छिन्नाधिकरणविशिष्टकारणतावच्छेदकवत्त्वम्।  वैशिष्ट्यं1स्वनिष्ठाभावीयकारणतावच्छेदकसम्बन्धावच्छिन्नप्रतियोगितावच्छेदकत्वस्वावच्छिन्नव्याप्यतानवच्छेदक -
यावदवच्छिन्नाधिकरणकूटवत्त्वसम्बन्धावच्छिन्नाधेयत्वोभायसम्बन्धेन। तादृशकूटवत्त्वं च स्वसमानाधिकरणभेदप्रतियोगितावच्छेदकत्वसम्बन्धावच्छिन्नस्वनिष्ठावच्छेदकताक प्रतियोगिताकभेदवत्त्वसम्बन्धेन स्वविशिष्टत्वपर्यवसितम्। स्वाधिकरणता स्वविशिष्टकरणतावच्छेदकधर्मावच्छिन्ननिरूपिताधिकरणतात्वसम्बन्धेन। स्ववैशिष्ट्यं स्वावच्छिन्नव्याप्यतावच्छेदकत्वसम्बन्धावच्छिन्नत्वस्वनिष्ठावच्छेदकताकप्रतियोगिताकभेदवत्त्वसम्बन्धेन।
प्रतियोगितावच्छेदकता चाधेयतासम्बन्धेन। तादृशाधेयताशून्यकारणतावच्छेदकधर्मवत्त्वम् अन्वयसहचार:। निरुक्तोभयसम्बन्धेन कार्याधिकरणविशिष्टान्यकारणतावच्छेदकवत्त्वं व्यतिरेकसहचार:। अन्वयव्यभिचारग्रस्तकपालाकाशसंयोगवारणायान्वयसहचारग्रह: कारणताग्रहहेतु:। व्यतिरेकव्यभिचारग्रस्तरासभादिवारणाय व्यतिरेकसहचारग्रह: तथा। 2व्यभिचार ग्रहौ च क्रमेण सहचारग्रहप्रतिबन्धकौ।
       प्रकाशिकायाम् [3] अतो न व्यभिचार इत्यनेनान्वय इति। अतो न व्यभिचार इत्युत्तरवाक्येनान्वय इत्यर्थ:। विघ्नान्यूनसंख्याकत्वस्य कारणतावच्छेदकत्वे गौरवमभिसन्धान कल्पान्तरमाह - बलवत्तरस्येति। 
----------------------------------------
1.स्वनिष्ठाभावीयेत्यादि। प्रथमस्वपदं कार्यतावच्छेदकावच्छिन्नाधिकरणपरम्। द्वितीयस्वपदं कारणतावच्छेदकपरम्। एवमुपरितनस्वपदानि कारणतावच्छेदकधर्मपराणि।
2. व्यभिचारग्रहौचेति। अन्वयव्यभिचारग्रह: अन्वयसहचारग्रहप्रतिबन्धक:, 
व्यतिरेकव्यभिचारग्रह: व्यतिरेकसहचारग्रहप्रतिबन्धक इत्यर्थ:।
----------------------------------------
विघ्नध्वंसद्वारेति। स्वजन्यविघ्नध्वंससम्बन्धेनेत्यर्थ:। एवमग्रेऽपि। अत एव विघ्नबहुत्वेऽपि यत्र बलवत्तरमेकं मङ्गलं वर्तंते तत्रापि समाप्तिर्भवति। बलवत्तरत्वं च वैजात्यविशेष:।
       [3]आहु: इत्यस्वरस्सूचित:। तद्बीजन्तु 'सकृदुच्चरित: शब्द: सकृदेवार्थं गमयति' इति न्यायात् अत इत्यादिपदानामावृत्तानामर्थद्वयबोधकत्वानुपपत्तिरेव। ननु शिष्टाचारानुमितश्रुतिबोधिकर्तव्यताकमित्यनेन 
शिष्टाचारस्य मङ्गलकर्तव्यताबोधकश्रुत्यनुमापकत्वं लभ्यते। तच्च नोंपपद्यते। शिष्टाचारमात्रस्य श्रुतिबोधिताप्रवृत्तप्रवृत्तिविषयत्वलक्षणकर्तव्यतारहितभोजनसाधारणत्वात्। 'स्नात्वा भुञ्जीत' इत्यादि: तत्कर्तव्यताबोधिकेति वाच्यम्। तस्या: भोजने स्नानोत्तरकालीनतामात्रविधानपरत्वात्। भोजनस्य रागप्राप्ततया तद्विधिपरत्वासम्भवात्। 'अप्राप्ते हि शास्त्रमथवत्' इति न्यायेनेत्याशयेन शङ्कते - [1] ननु मङ्गलस्य कर्तव्यत्व इति। कर्तवयत्वे कृतिविधेयत्वे। किं शब्द: क्षेपे। तथा च मङ्गलकर्तव्यताप्रमितिकरणं न किमपीत्यर्थ:। शिष्टाचारस्योक्तयुक्त्या श्रुत्यनुमापकत्वासम्भवात् इति भाव:। यत्तु कर्तव्यत्वं कृतिविधेयताप्रयोजकत्वमित्यर्थ: इति, तदपहास्यम्। विषयतात्मकगौणकर्मार्थकस्य तव्यादिप्रत्ययस्य विषयताप्रयोजकधर्मवदर्थकतायां प्रमाणाभावात्। अन्यथा बोद्धव्यशब्दादावपि तथा प्रसङ्गात्। अत एव [3] मङ्गलस्य श्रुतिबोधितकर्तव्यताकत्वं व्यवस्थापयितुं शङ्कत इत्यवतरणिकादानमपि सङ्गच्छते। अप्रामाण्यज्ञानानास्कन्दितनिश्चयानुकूलसमीचीनयुक्तिकथनं व्यवस्थापनम्। तुमुन: इच्छैवार्थ:। तस्य 1स्वविषयसमानकर्तृकत्वस्वप्रयोज्येच्छाविषयत्वोभयसम्बन्धेन शङ्कायामन्वय:।
---------------------------------------
1. स्वविषयेत्यादि। स्वं व्ववस्थापनेच्छा तद्विषय: व्यवस्थापनं तत्समानकर्तृकत्वं शङ्कायाम्, तथा स्वं व्यवस्थापनेच्छा तत्प्रयोज्या शङ्गाविषयकेच्छा तद्विषयत्वं च शङ्कायाम्। मङ्गलस्य श्रुतिबोधितकर्तव्यताकत्वं व्यवस्थापयेयमितीच्छया पूर्वपक्षं कुर्यामिति पूर्वपक्षेच्छा जायत इति भाव:।
----------------------------------------
       दीपिकायां समाधत्ते- [1] शिष्टेत्यादि। हेतुसाध्यादिप्रदर्शनपूर्वकमनुमानस्वरूपं विवृणोति - [1] तथाहीत्यलौकिकाविगीतशिष्टाचारविषयत्वादिति। अत्रालौकिकत्वसमानाधिकरणाविगीतत्वसमानाधिकरणशिष्टाचारविषयत्वादित्याशय:। कर्मधारयोपरि श्रूयमाणभावप्रत्ययस्य पूर्वपदार्थतावच्छेदकसमानाधिकरणोत्तरपदार्थतावच्छेदकबोधकत्वव्युत्पत्ते:। ननु शिष्टाचारानुमितश्रुतेरित्यत्र शिष्टसमवेतकृतिविषयकपरामर्शजन्यानुमितिविधेयत्वं श्रुतौ बोधितं न संघटते। 'मङ्गलं श्रुतिबोधितकर्तव्यताकम्' इत्यनुमितिविधेयत्वस्य श्रुतिबोधितकर्तव्यताकत्व एव सत्त्वात्। श्रुतेश्च 1तदवच्छेदककोटिप्रविष्टत्वात्। विधेयकोटिप्रविष्टत्वेऽपि विधेयत्वं न स्वीकर्तुं शक्यम्। तथा सति वह्नित्वमनुमितमिति व्यवहारप्रसङ्गात् इत्याशङ्कायाँ श्रुतेर्विधेयत्वमुपपादयति - [3] अत्रायमाशय इत्यादिना। अनुमिते: पूर्वमसिद्धत्वादिति। अनुमितिप्राक्कालीनज्ञानविषयतानवच्छेदकत्वादित्यर्थ:। तेन परामर्शविषयत्वेऽपि महानसीयवह्न्यादे: न विधेयतानुपपत्ति:। अत्र च मङ्गलकर्तव्यताबोंधकश्रुतिरूपविशेषस्तु पक्षे साध्यसम्बन्धसिद्धिमात्रेणैव सम्भवति। पर्वतो वह्निमानित्यादौ पर्वतीयवह्न्यादिवदित्यवधेयम्।
       ननु [1]शिष्टाचारनुमितरुतेरेवेति दीपिकावाक्यस्थेनैवकारेण तादृशश्रुत्यतिरिक्तस्य मङ्गलकर्तव्यतायां प्रमाणत्वं व्यवच्छिद्यते। तच्च न युज्यते। 'मङ्गलं कर्तव्यं समाप्तिफलकत्वात्' इत्यनुमानस्य तत्र प्रमाणत्वं सम्भवतीत्यत आह - [3]एवकारोऽप्यर्थक इति। आहुरित्यस्वरस:। तद्बीजन्तु 
वृत्त्यनियामकसम्बन्धस्य व्यापकताघटकत्वसामानाधिकरण्यघटकत्वयोरसम्भव:। यथाश्रुतदीपिकावाक्यार्थास्वारस्यं चेति। विधिमन्तरा रागादीति। अत्र चान्तराशब्दस्याभावोऽर्थं:। तस्य सामानाधिकरण्यसम्बन्धेन रागे अन्वय:। अत्र च विधे: स्वबोधितकर्तव्यताकत्वसम्बन्धावच्छिन्नप्रतियोगिताकत्वसम्बन्धेनान्वय:। सामानाधिकरण्यघटकद्वितीयवृत्तिर्विंषयतया।
----------------------------------------
1. तदवच्छेदकेति। विधेयतावच्छेदकेत्यर्थ:।
----------------------------------------
तसिल: प्रयोज्यत्वमर्थ:। प्राप्ति: प्रवृत्ति:। क्तप्रत्ययार्थ: विधेय:। तथा च विद्ध्यभावसमानाधिकरणरागाधीनप्रवृत्तिविधेयभिन्नत्वमिति फलितम्। यद्यपि मङ्गले रुतिबोधतकर्तव्यताकत्वसन्देहेन तादृशरागाधीनप्रवृत्तिविषयत्वस्य सन्दिग्धतया विशिष्टहेतो: साध्याविशेषो दुर्वार:, 
निश्चितहेतोरेव निश्चायकत्वात्, तथापि प्रवृत्तिविषयत्वेन उभयवादिमतसिद्धं यद्यद्भोजनादिकं तत्तद्भिन्नत्वनिवेशे 
तात्पर्यम्। अत एव रात्रिश्राद्धादिवारणायाविगीतत्वविशेषणमपि सफलम्। अन्यथा तत्र श्रुतिबोधितकर्तव्यत्वविरहे विधिमन्तरा रागत: प्राप्तत्वेन तद्वैयर्थ्यात्। अविगीतत्वं धर्मशास्त्राद्यधीननिवृत्तिविषयभिन्नत्वम्। आदिपदेन निष्फलत्वप्रमासङ्ग्रह:। तेन 'नु कुर्यात् निष्फलम्' इत्यादे: अनुवादरूपत्वे व्युत्क्रमकृतदर्शादौ न व्यभिचार:। एतत्सर्वमभिप्रेत्याग्रे [4]सङ्क्षेप इत्युक्तम्।
       [3]वेदोक्तत्वज्ञानेनेति। वेदोक्तत्वज्ञानजन्यवेदविहितकर्मानुकूलकृतिमत्त्वं शिष्टत्वमित्यर्थ:। वेदाविहितहिंसादिकर्माणि वेदोक्तत्वभ्रमेण य: करोति तद्वारणाय वेदोक्तत्वज्ञानं प्रमारूपमिति भाव:। [3]अहिंसादिकर्तरीति। 1अत्राहिंसाशब्देन हिंसाविरोधिव्यापारो विवक्षित:। दीपिकायाम् [1]निषिद्धत्वादिति। इदं चापातत:। न कुर्यादित्यादेरनुवादरूपताया: प्रागेवोक्तत्वात्। [4] तर्कपदस्येत्यादिषष्ठ्या: विशेष्यत्वमर्थ:। तस्य भ्रमेऽन्वय:। 
भ्रममित्यत्र निवृत्त्यन्वयि प्रतियोगित्वं द्वितीयार्थ:। निवृत्त्यनुकूलव्यापारो वारणं, तुमर्थ इच्छा, तस्याश्च स्वविषयसमानकर्तृकत्वस्वप्रयोज्येच्छाविषयत्वोभयसंबन्धेन निर्वचनेऽन्वय:। दीपिकायाम् सङ्क्षेपेणेति। स्वल्पत्वेनेत्यर्थ:। वैशिष्ट्ये तृतीया, तच्च कथनान्वितम्।
----------------------------------------
1. अत्राहिंसाशब्देनेति। अहिंसाशब्दस्य हिंसाभावार्थकत्वे अभावस्य कृत्यविषयत्वात् अहिंसाकर्तरीत्यनुपपन्नं स्यात्।
अत: हिंसाविरोधिव्यापारोऽहिंसेत्यर्थ:। नञोऽत्र विरोध्यर्थकत्वं 'तदन्यतद्विरुद्धतदभावेषु नञ्' इति शास्त्रकृद्वचनम्।
----------------------------------------
पदार्थविभाग:
       [15] पदसम्बन्धित्वांशस्येति। न च विषयत्वेऽभिधारूपितत्वस्य व्यर्थत्वात् किं तदभिधानेनेति वाच्यम्। 1अभिधानिरूपितविषयत्वस्यापि विषयस्य सत्त्वात् अभिधीयविषयत्वस्य पदार्थसामान्यलक्षणता न संभवतीति भ्रमवारणाय विषयतायामभिधानिरूपितत्वस्य निवेशेनादोषात्। पदसम्बन्धिन्याश्चाभिधाया: विषयतासंबन्धेनैव विषयसंबद्धत्वात् यद्यपि विषयतासम्बन्धेन अभिधावत्त्वस्यैव लक्षणत्वं वक्तुमुचितमिति तस्या: प्रकारविधया निवेशो विफल:, तथापि "व्यावृत्तिर्व्यवहारो वा लक्षणस्य प्रयोजनम्" इत्युक्तरीत्या व्यवहारसाधने विषयताया: वृत्त्यनियामकतया हेतुतावच्छेदकसम्बन्धत्वं सविवादमित्यभिप्राय:। न चैवं स्वसमानाधिकरणव्याप्यतावच्छेदकविषयतारूपधर्मान्तरघटितत्वात् अभिधेयत्वत्वस्य व्याप्यतानवच्छेदकतया व्याप्यत्वासिद्धिरिति वाच्यम्। अभिधाविषयत्वस्य निरूपितत्वसम्बन्धेनाभिधाविशिष्टत्वेन लक्षणत्वादित्याशयादिति।
       दीपिकायाम् [15]पदार्थान् विभजते इति। विपूर्वकभजधातो: स्वसमभिव्याहृतद्वितीयान्तपदोपस्थाप्यतावच्छेदकव्याप्यधर्मप्रकारकज्ञानजनकश
ब्दोऽर्थ:। द्वितीयान्तपदौपस्थाप्यतावच्छेदकत्वमुपलक्षणम््। एवमुत्तरत्रापि बोध्यम्। ननु पृथिव्यादिपदार्थानामनन्तत्वात् कथं पदार्थानां सप्तत्वकथनं संग्रहे सङ्गच्छत इत्याशङ्क्य सप्तपदस्य द्रव्यत्वादिरूपसप्तोपाध्यन्यतमतत्परतया समाधत्ते प्रकाशिकायाम् [15] द्रव्यत्वादिरूपा इति। सप्तोपाधय इति। नन्वत्रोपाधिषु किं नाम सप्तत्वम्? न तावत् सङ्ख्यारूपं सम्भवति उक्तयुक्ते:। एकत्वस्य सङ्ख्यारूपत्वेऽपि द्रव्यत्वादिविशेषणसप्तत्वस्य सङ्ख्यारूपत्वायोगात्। न च भ्रममादाय तदपपत्तिरिति वाच्यम्। अभ्रान्तानाँ तादृशभ्रमासम्भवेन तेषामुपाधिषु सप्तव्यवहारानुपपत्तिप्रसङ्गात्। तथापि एकमात्रवृत्तिधर्म एकत्वम्। एकमात्रवृत्तित्वं च 
-----------------------------------------
1. अभिधानिरूपितेति। अभिधया अनिरूपितं विषयत्वं यस्येत्यर्थ:।
   अभिधीयविषयत्वस्येति। अभिधया निरूपितं यत् विषयत्वं तस्येत्यर्थ:।
-----------------------------------------
स्ववृत्तित्वस्वभिन्नवृत्तित्वोभयसम्बन्धेन किंचिद्विशिष्टान्यत्वम्। स्वप्रतियोगिवृत्तित्वस्वानुयोगिवृत्तित्वोभयसम्बन्धेन भेदवदन्यत्वं वा। तथा चायमनुगम: -स्वीयैकत्वप्रकारतानिरूपितद्रव्यत्वनिष्ठविशेष्यत्वस्वीयैकत्वप्रकारतानिरू -
पितगुणनिष्ठविशेष्यत्वाद्यन्यतमवद्धर्मविशिष्टत्वं सप्तत्वम्। अथात्र 
स्वीयैकत्वप्रकारतानिरूपितद्रव्यत्वादिनिष्ठविशेष्यत्वादिसम्बन्धावच्छिन्न - स्वनिष्ठावच्छेदकताकप्रतियोगिताकभेदसप्तकवत्त्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन विशिष्टत्वं वाच्यम्। एवं च तत्रापि भेदेषु सप्तत्वस्योक्तरित्या अपेक्षाबुद्धिविशेषस्यैव वक्तव्यतया अनवस्थाप्रसङ्गादिति चेत् - न। अत्रापेक्षाबुद्धिविशेषविषयत्वं च द्रव्यत्वनिष्ठविशेष्यतानिरूपिताएकत्वनिष्ठप्रकारत्वविशिष्टं यद्गुणत्वनिष्ठविशेष्यतानिरूपितएकत्वनिष्ठप्रकारत्वविशिष्टं तदादिविशिष्टा य बुद्धि: विशेष्यतासम्बन्धेनतद्वत्त्वं, विशिष्टायास्तस्या: विशेष्यतासम्बन्धेन 
द्रव्यत्वादावेव सत्त्वोपगमात् न समूहालम्बनज्ञानमादायातिप्रसङ्ग:। वैशिष्ट्यं सामानाधिकरण्यसम्बन्धेनेति। [15] एवमग्रिमग्रन्थस्यापीति। नवैव द्रव्याणीत्यादिरेत्यर्थ:। दीपिकायाम् अधिकसंख्याव्यवच्छेदार्थकत्वादिति। अत्राधिकसंख्याशब्द: अष्टमपदार्थपर:। व्यवच्छेदो नाम निषेधसिद्धि:। तथा च 'त्रीन् ब्राह्मणान् आनय' इत्यादौ चतुर्थादिब्राह्मणनिषेधवत् अष्टमपदार्थनिषेधसिद्धिरिति भाव:। 1स्वाश्रयवृत्तित्वस्वानाश्रयवृत्तित्वोभयसम्बन्धेन प्रकृतसप्तत्वविशिष्टसंख्या अधिकसख्यापदार्थ:। [15] नन्वतिरिक्त: पदार्थ इति। यद्यपि अतिरिक्तपदार्थरूपधर्म्यप्रसिद्धि: प्रमितत्वाभावकोंट्यप्रसिद्धिश्चेति विकल्पोऽयं नोपपद्यते, तथापि प्रमित: पदार्थ: पदार्थविभाजकधर्म: अतिरिक्तो वा न वेत्यर्थ:। 
----------------------------------------
1. स्वाश्रयवृत्तित्वेति। स्वं सप्तत्वसंख्या स्वाश्रया: सप्तपदार्था: तद्वृत्तित्वं अष्टत्वसंख्यायाम्, एवं स्वं सप्तत्वं तदनाश्रय: अष्टमपदार्थ: तद्वृत्तित्वं अष्टत्वसंख्यायाम्।
-----------------------------------------
अतिरिक्तत्वं च द्रव्यत्वाद्यभावत्वान्तान्यतमाधिकरणवृत्तित्वम्। तथा च पदार्थविभाजकधर्म: तादृशाधिकरणवृत्तिर्नवेत्यर्थो लभ्यत इति धर्मिप्रसिद्ध्या कोटिप्रसिद्ध्या च विकल्पसिद्धि:।
       यत्तु 'द्रव्यादिभेदकूटवत्त्वस्य तादृशभेदक्टात्मकस्य कूटघटकप्रत्येकानतिरिक्ततया प्रमितपदार्थवृत्तित्वाभावस्य दुर्घटत्वात्। विकल्पेऽन्यतरकोटेरबाधितत्वनियमात् व्यासज्यवृत्तिधर्मवच्छिन्नानुयोगिताकैकदेशवृत्तिप्रतियोगिताकाभावस्याप्रामाणिकत्वात् तादृशकूटाधिकरणत्वस्य चाप्रसिद्धत्वात् कूटत्वस्य दुर्वचत्वाच्च। प्रमित: पदार्थ: द्रव्यादिभेदकूटवान् न वेति विकल्पार्थ: इत्यपि न। भेदानामेकविशिष्टापरत्वेन निवेशेऽप्रसिद्धिप्रसङ्गेन तावद्विविषयकधीविषयत्वस्य प्रत्येकमेव भेदेषु सत्त्वात्। [16] इति 
व्यवच्छेदार्थकत्वादिति। इत्याकारकनिश्चयफलकत्वादित्यर्थ:। न च तादृशनिश्चय एव मास्तु इति शङ्कनीयम्। षोडशपदार्थानां क्लृप्तपदार्थान्तर्भावसाधने तादृशव्याप्तिनिश्चयस्यावश्यापेक्षितत्वात्। [15] संग्रहे द्रव्यगुणेत्यादि। अत्र च द्रव्याद्यन्यतमत्वसम्बन्धेन 'एकत्र द्वयम्' इति रीत्या पदार्थत्वावच्छिन्ने द्रव्याद्यन्वयो व्युत्पत्तिवैचित्र्यात्। 'पदार्थत्वं द्रव्यादिसप्तान्यतमत्वव्याप्यम्' इति बोधस्तु औत्तरकालिको मानस एव। प्रपञ्चितं चेददस्माभिरन्यत्र।
       दीपिकायाम् [15] द्रव्यादिसप्तान्यतमत्वं नामेत्यादि। अत्रायमाशय:--- सामानाधिकरण्यसंबन्धेन द्रव्यभेदविशिष्टो यो गुणभेद: तद्विशिष्टो य: कर्मभेद: तद्विशिष्टो योऽयं सामान्यभेद: तद्विशिष्टो योऽयं विशेषभेद: तद्विशिष्टो योऽयं समवायभेद: तद्विशिष्टो योऽयमभावभेद: तस्याभावत्वावच्छिन्नानुयोगिताकस्वरूपसंबन्धावच्छिन्नप्रतियोगिताकाभाव एव द्रव्याद्यन्यतमत्वं, एवं वैपरीत्यमप्येवमूह्यम्। अन्यथा द्रव्यादिभेदसप्तत्वावच्छिन्नप्रतियोगिताकाभावरूपत्वे सप्तत्वस्य दुर्वचतया तादृशाभावस्यापि अप्रसिद्ध्यापत्ते:। यद्यपि सप्तत्वस्य तद्विषयकधीविशेषविषयत्वरूपत्वं सुवचम्। तथापि विषयत्वस्य व्यासज्यवृत्तित्वे मानाभाव: तदवच्छिन्नात्यन्ताभाव: द्रव्यादिषु प्रत्येकं वर्तते। अस्मत्पक्षे तु तादृशभेदं प्रति तादृशसंबन्धस्य व्यधिकरणतया व्यधिकरणसम्बन्धावच्छिन्नप्रतियोगिताकाभावप्रसिद्धिसौलभ्यमिति सुधीभि: विभावनीयम्। [16]वस्तुतस्त्वित्यादि। इदमत्र चिन्त्यम्-पदार्थत्वं द्रव्याद्यन्यतमत्वव्याप्यम्, सप्तत्वं च तद्विषयकधीविषयकत्वरूपमित्युक्तयैव सामाञ्जस्ये द्रव्यपदस्य द्रव्यत्वपरत्वं अन्यतमपदस्यान्यतमवत्परत्वं च विना लक्षणाँ न निर्वहतीति लक्षणाश्रयणमयुक्तम्। किंचिल्लक्षणा हि शक्यसम्बन्धरूपा द्रव्याद्यन्यतमस्य 
शक्यार्थत्वाभावात् तादृशान्यतमवति लक्षणा न शक्यते। तथा शक्त्यप्रसिद्धि: उपपादनायैव।
द्रव्यविभाग:
       [22] द्रव्यमिति जात्येकवचनमिति। नन्वत्र किं नाम जातिगतमेकत्वम्? न तावत् गुण:। तत्र तदनङ्गीकारात्। नापि सजातीयद्वितीयंराहित्यम्, सिद्ध्यसिद्धिभ्यां व्याघाताम् इति चेत्, उच्यते-एकमात्रवृत्तिधर्मावच्छिन्ने एकवचनस्य शक्ति:। व्यक्त्येकत्वपरवाक्यस्थले 'पशुना यजेत' इत्यादौ 1स्वाश्रयत्वस्ववृत्तिप्रतियोगितावच्छेदकत्वोभयसम्बन्धेन प्रकृत्यर्थेऽन्वय:। अवच्छेदकत्वं च स्वकरणकयागकरणीभूतपश्वादिवृत्तिभेदप्रतियोगितावच्छेदकत्वसम्बन्धेन अवच्छेदकता चाश्रयतासम्बन्धेन। जात्येकत्वपरवाक्यस्थले द्रव्यमित्यादौ तु 2स्वाश्रयाश्रयत्वस्वकर्मकविभागकर्मीभूतद्रव्यवृत्तिभेदप्रतियोगितावच्छेदक-
त्वसम्बन्धावच्छिन्नस्वनिष्ठप्रतियोगितावच्छेदकताकत्वोभयसम्बन्धेन प्रकृत्यर्थेऽन्वय:। सा च स्वाश्रयाश्रयत्वसम्बन्धेन। एकत्वमन्यत्रापि बोध्यम्।
---------------------------------------
1. स्वाश्रयत्वेति। स्वं एकत्वम्, तदाश्रयत्वं प्रकृत्यर्थे पशौ, एवं स्वं एकत्वं तद्वृत्ति: पशुमद्भेद: तत्प्रतियोगितावच्छेदकत्वं च पशौ। स्वकरणकेत्यत्र स्वशब्द: प्रकृत्यर्थपशुपर:।
2. स्वाश्रयाश्रयत्वेत्यादि। प्रथवस्वशब्द: एकत्वपर:। द्वितीयस्वशब्द: तृतीयस्वशब्दश्च प्रकृत्यर्थद्रव्यपर:। स्वनिष्ठप्रतियोगितावच्छेदकताकत्वमित्यस्य स्वनिष्ठा या भेदप्रतियोगितावच्छेदकता तत्कत्वमित्यर्थ:। स्वनिष्ठावच्छेदकताकप्रतियोगिताकभेदवत्त्वमिति यावत्।
----------------------------------------
       [24] मीमांसकमतमित्यादि। दूषणं अनुपपन्नत्वप्रकारकज्ञानानुकूलयुक्तिकथनम्। तुमुन इच्छैवार्थ:, तस्या: उपन्यासे 1पूर्ववदेवाऽन्वय:। [24] अतिरिक्तत्वं व्यस्थापयितुम् इत्यत्रापि उक्तरीतिरेव। निराकरणं तु अभावप्रकारकज्ञानानुकूलशब्द:। [24] अन्तर्भावमित्यत्र द्वितीयाया: प्रतियोगित्वमर्थ:। तस्य निराकरणैकदेशेऽभावेऽन्वय:। दीपिकायां [24] प्रतीतिबलादित्यत्र बलशब्देन 
विषयसाधकत्वं द्योत्यते। अत: तस्या भ्रमत्वे न विषयसाधकत्वमिति शङ्कानिरासायाबाधितेत्युक्तम्। नीलेत्यादि। अत्र च द्रव्यसाधकहेतुद्वयकथनं 2न्यूनाधिकदृष्टान्तमभिसन्धाय। [24] कालिकादिसम्बन्धेनेति। अत्रादिपदेन विषयतासम्बन्धस्य परिग्रह:। न तु दैशिकविशेषणताया:, तथा सति मूर्तेषु साध्यसत्त्वेन व्यभिचारानवकाशात्। [24] अतिप्रसक्तत्वेऽपीति। जन्यगुणदावित्यादि:। द्रव्यत्वे सिद्धे सतीति। अत्र द्रव्यत्व इति सप्तम्या: अनुमितिरूपसिद्धिरर्थ:। तस्या उत्तरकालीनत्वसम्बन्धेन निराकरणेऽन्वय:। दीपिकायाम् [23] तमसो नाकाशादिपञ्चकेऽन्तर्भाव इति। आकाशादिपञ्चकान्यतमत्वत्वावच्छिन्नप्रतियोगिताकाभाव: तमोवृत्तिरित्यन्वयबोध:। [23] न वायाविति पृथक्करणं वायावनन्तर्भूतत्वसाधकहेत्वन्तरसत्त्वात्। न हि स्पर्शाभावादेरपि आकाशाद्यनन्तर्भूंतत्वसाधकत्वं सम्भवति, 3व्यभिचारात्। नवीनमतमनुसृत्य प्रकाशिकायाम् [24] वस्तुतस्त्विति।
----------------------------------------
1. पूर्ववदेवान्वय इति। स्वविषयसमानकर्तृकत्वस्वप्रयोज्येच्छाविषयत्वोभयसंबन्धेनान्वय: इत्यर्थ:।
2. न्यूनाधिकदृष्टान्तमभिसम्न्धायेति। तमसो द्रव्यत्वसाधकनीलत्वहेतो: नीलद्रव्याण्येव द्दष्ठान्त:, तमसो द्रव्यत्वसाधकक्रियावत्त्वहेतोस्तु मूर्तद्रव्याणि दृष्टान्त इत्येवं तात्पयम्। 
3. व्यभिचारादिति। तम: आकाशाद्यनन्तर्भूतं स्पर्शाभावादिति हि प्रयोक्तव्यम्। तत्र च साध्याभाववति आकाशादौ स्पर्शाभावसत्त्वात् व्यभिचार इत्यर्थ:।
----------------------------------------
       [24] विषमव्याप्तमिति। विषमव्याप्तत्वं च साध्याव्यापकत्वे सति साध्यव्याप्यत्वम्। समव्याप्तत्वं च साध्यव्यापकत्वे सति साध्यव्याप्यत्वम्। ननु सदागतिमत्त्वाभावादित्यत्र हेतौ सदागतिशब्देन योगव्युत्पत्त्या सार्वकालिकगमनं लभ्यते। सार्वकालिकत्वं च कालत्वनिरूपितकालिकसंबन्धावच्छिन्नव्यापकत्वं, प्रलयादौ जन्यवायोरभावात् 
तदीयक्रियाया: तदानीं विरहेण कालत्वव्यापकगमनरूपसदागतिशब्दार्थस्य जन्यवायावभावेन 
1तदभावेन वाय्वनन्तर्भूंतत्वसाधने व्यभिचार इत्यत आह -- [24] सदागति: विजातीयक्रियेति। एवं च वैजात्यविशेषस्य जन्यवायुक्रियायामपि सत्त्वात् न दोष इति भाव:। क्लृप्तद्रव्येष्वनन्तर्भावादित्यर्थ इति। इदमत्र परिशेषानुमानं विवक्षितम् - तम: पृथिव्यादिभेदकूटद्रव्यत्वोभयवत् पृथिव्याद्यनन्तर्भूंतत्वद्रव्यत्वोभयस्मात् यन्नैवं तन्नैवं
यथा घट इति। अत्राभावरूपतया तमस: नैयायिकैरभ्युपगमात् सिद्धसाधनवारणाय साध्यकोटौ द्रव्यत्वनिवेश:। गुणादौ व्यभिचारवारणाय हेतुकोटौ द्रव्यत्वनिवेश:। गुणादौ व्यभिचारवारणाय हेतुकोटौ द्रव्यत्वनिवेश:। गुणादौ व्यभिचारवारणाय हेतुकोटौ द्रव्यत्वनिवेश:। पृथिव्यादौ व्यभिचारवारणाय पृथिव्यादीति।
       यत्तु-सामानाधिकरण्यसम्बन्धेन पृथिव्यादिभेदकूटविशिष्टद्रव्यत्वं साध्यं पृथिव्याद्यनन्तर्भूंतत्वविशिष्टद्रव्यत्वं हेतुरिति। तन्न। नैयायिकमतेऽनुमिते: प्राक् साध्यहेत्वोरप्रसिद्धतया व्यतिरेकव्याप्तेर्दुर्ग्रहत्वादिति। दीपिकायाम् [23]प्रौढेत्यादि। प्रौढत्वमुत्कृष्टत्वं महत्त्वाश्रयत्वम्, तेज: परमाणुवारणाय महत्वनिवेश:। तेजस्त्रुटिवारणयोत्कृष्टत्वनिवेश:। प्रकाशकत्वं चोद्भूतानभिभूतरूपवत्त्वम्। चक्षुरादिवारणायोद्भूतेति। सुवर्णादिवारणायानभिभूतेति। घटादिवारणाय तेज:- पदम्। यद्यपि उद्भूतत्वस्य वक्ष्यमाणरीत्या तत्तदनुद्भूतत्वाभावकूटरूपतया प्रतियोगितानवच्छेदकाननुगमात् तम: पदार्थनानात्वं प्रसज्यते,
----------------------------------------
1. तदभावेनेति। सदागतिमत्त्वभावेने त्यर्थ:।
----------------------------------------
तथापि महाप्रभावत्वावच्छिन्नप्रतियोगिताकाभाव एव तम:। प्रौढप्रकाशकतेज:शब्देन च महाप्रभैव विवक्षितमिति अभिप्रेत्यैवाग्रे दिगित्युक्तम्। प्रकाशिकायाम् [24] आलोकासहकृतेति। 
आलोकाजन्यचाक्षुषनिरूपितलौकिकविषयत्वादिति पर्यवसितार्थ:। तेनान्यत्र चक्षुष: आलोकरूपसहकारिकारणविशिष्टत्वेऽपि न क्षति:।
       ननु तम: प्रत्यक्षेऽपि कालविधया आलोकस्य कारणत्वात् असिद्धिरिति चेत् - न। कालत्वावच्छिन्नालोकनिष्ठजनकताकत्वाभावस्य निवेशात्। स्पार्शनमादाय घटादौ व्यभिचारवारणाय चाक्षुषेति। विषयतायां लौकिकत्वनिवेशे प्रयोजनमाह -[24]तमसश्चाक्षुषेऽपि घटादीनामित्यादिना। 'घटे तम' इत्याकारकप्रत्यक्षेऽलौकिक्या ज्ञानप्रत्यासत्त्या घटादीनां विषयत्वेऽपि न तत्र व्यभिचार इत्यर्थ:।
       अत्र चाधुनातनेषु पुस्तकेपु 'तमोवान् घट:' इति पाठोऽनुपपन्न:। "अस्मायामेधास्रजोविनि:" इति सूत्रेण तस्मस्वीत्येव रूपनिष्पत्ते:। मतुप्गुणयोरसम्भवात्। उपनीतं विशेषणतयैवेति नियमेनालौकिकज्ञानप्रत्यासत्त्या घटादीनां विशेष्यतया भानासंभवेनालौकिकविषयतामादाय घटादौ व्यभिचारासम्भवाच्च। अतस्तादृशपाठो भ्रान्ततम:
प्रक्षिप्त इति विदाङ्कुर्वन्तु विद्वांस:। [24] विशेषाभावं व्याप्यधर्मावच्छिन्नप्रतियोगिताकाभावम्। इदं च पक्षदृष्टान्तयोरभेदशङ्कानिरासाय। अयमत्र भाव: - कार्यतावच्छेदककोटौ तमोभिन्नत्वस्य द्रव्यविशेषणत्वमुपगम्य तमोभिन्नद्रव्यवृत्तिलौकिकविषयतासम्बन्धेन चाक्षुषं प्रति संयोगेनालोकस्य कारणत्वे यद्यपि न दोष:, तथापि तमसो द्रव्यत्वे कार्यतावच्छेदककोटौ तमोभिन्नत्वनिवेशात् गौरवमनन्तावयवकल्पनयापि। तत्तमश्चाक्षुषस्याकस्मिकत्ववारणाय असाधारणकारणान्तरकल्पनस्यावश्यकतया गौरवमिति। [25] प्रागभावादीत्यादिपदेनध्वंसपरिग्रह:। [25] आवश्यकेति। इदं च तमोभाव एव तेज: किं न स्यादिति विनिगमनाविरहशङ्कानिरासाय। अन्यथा 'उष्णं तेज:' इति उष्णस्पर्शप्रतीत्यनुपपत्तिप्रसङ्गात्।
द्रव्यलक्षणम्
       दीपिकायाम् [31] द्रव्यत्वजातिमत्त्वमिति। अत्र जातिपदं समवायेन द्रव्यत्वस्य लक्षणत्वलाभाय। न तु तदपि लक्षणघटकं, तथा सति स्वसमानाधिकरणव्याप्यतावच्छेदकधर्मान्तरघटिततया व्याप्यतानवच्छेदकत्वेन व्याप्यत्वासिद्ध्यापातात्। प्रकाशिकायाम् [31] संयोगजनकतावच्छेदकतयेति। अत्रेदमनुमानमभिमतम् - संयोगनिष्ठसमवायसम्बन्धावच्छिन्नकार्यतानिरूपिततादात्म्यसम्बन्धावच्छिन्नकारणता किंचिद्धर्मावच्छिन्ना कारणतात्त्वात् दण्डादिनिष्ठघटादिकारणतावदिति। 'सिंध्यतो धर्मस्य जातित्वे लाघवम्' इति तर्कसहकृताज्जातित्वे बाधकाभावसहिताच्च परामर्शात् द्रव्यत्वजात्यवच्छिन्नत्वसिद्धि:। किंचिज्जात्यवच्छिन्नत्वस्य 
साध्यत्वे प्रतिबन्धकाभावनिष्ठकारणतायां व्यभिचार: स्यादिति तदुपेक्षितम्। न च सत्तां पृथिवीत्वादिकां च जातिमादायानुमानपर्यवसानात् अर्थान्तरमिति वाच्यम्। तत्समनियतधर्मस्यैव तदवच्छेदकत्वात् सत्तादौ तद्व्याप्यत्वादिग्रहस्य प्रकृते सत्त्वेन तदादायानुमानपर्यवसानासम्भवात्। 'सत्तादिकं यदि संयोगसमवायिकारणतावच्छेदकं स्यात् तर्हि संयोगसमवायिकारणतासमनियतं स्यात्' इति तर्कवलात् सत्तादिजात्यवच्छिन्नत्वानुमित्यसम्भवात्। एवमुत्तरत्रापि बोध्यम्। समवायेन संयोगं प्रति तादात्म्येन द्रव्यत्वेन कारणत्वं गुणादौ समवायेन संयोगापत्तिवारणाय बोध्यम्।
       [31] लक्षणलक्ष्यतावच्छेदकयोरभेद इति। तथा सति लक्षणेनेतरभेदानुमाने परामर्शकाले इतरभेदसमानाधिकरणद्रव्यत्वं द्रव्यत्वव्यापकेतरभेद: इत्याकारकसिद्धिसत्त्वात् अनुमित्यनुपपत्ति:। असमानाकारकनिश्चयस्यापि प्रतिबन्धकत्वात्। सिषाधयिषानुधावने च प्रयासगौरवमित्यभिप्राय:।
       यत्तु - लक्षणलक्ष्यतावच्छेदकयोरभेदे उपनयवाक्यात् शाब्दबोधानुपपत्ति: प्रकृतेऽपि सम्भवति इति, तत्तुच्छम् - द्रव्यत्वस्य स्वरूपतो लक्ष्यतावच्छेदकत्वात्, द्रव्यत्वत्वेन च लक्षणत्वात् 'द्रव्यत्ववत् द्रव्यम्' 
इत्याकारकप्राचीनमतोपनयस्य बाधकाभावात्। तद्धर्मनिष्ठप्रकारतानिरूपितविशेष्यतानिरूपितावच्छेदकतावच्छेदकतासम्बन्धेन शाब्दबुद्धिं प्रत्येव तद्धर्मभेदस्य कारणत्वस्य वक्तव्यत्वात्। अन्यथा 'द्रव्यं जातिमत्' इत्यादिप्रयोगानुपपत्ते:।
अव्याप्त्यादिलक्षणम्
       [33] लक्षणतावच्छेदकत्वाभिमतसंबन्धेन यत्किंचिल्लक्ष्यावृत्तित्वमित्यर्थ इति। लक्ष्यतावच्छेदकसमानाधिकरणाभावीयलक्षणतावच्छेदकसम्बन्धावच्छिन्नप्रतियोगित्वे सति लक्ष्यतावच्छेदकाधिकरणनिरूपितलक्षणतावच्छेदकसंबन्धेनाधेयत्वमव्याप्तिरिति निष्कर्ष:। अन्यथा यथाश्रुते लक्ष्यैकदेशमात्रसाधारणानुगतानतिप्रसक्तस्य दुर्वचतया असम्भवापत्ते:। असम्भविनो वारणाय द्वितीयदलम्, गन्धादिसल्लक्षणवारणाय प्रथमदलम्, पृथिव्यादौं संयोगादिना गन्धाद्यभावस्य सत्त्वात् अभावप्रतियोगितायां लक्षणतावच्छेदकसम्बन्धावच्छिन्नत्वनिवेश:। कालिकसम्बन्धेन गवावृत्तावेकशफादौ तद्वारणाय द्वितीयदलघटकाधेयतायां तत्सम्बन्धावच्छिन्नत्वनिवेश:।
       न चैवमपि गन्धघटोभयाभावघटादिवृत्तित्वविशिष्टगन्धाद्यभावादेर्घटादौ सत्त्वात् तद्दोषतादवस्थ्यमिति वाच्यम्। तादृशाभावप्रतियोगितावच्छेदक: तादृशाधेयतावच्छेदकश्च यो लक्षणतावच्छेदकधर्म: तस्य विवक्षितत्वात्। यद्यपि तादृशाभावप्रतियोगितावच्छेदकं घटत्वगन्धत्वादिकमपि, तथापि तादृशप्रतियोगितावच्छेदकतापर्याप्त्यधिकरणत्वविवक्षया न दोष:। [33] अलक्ष्ये लक्षणस्येति। 1विशेषणताविशेषेण लक्ष्यतावच्छेदकावच्छिन्नप्रतियोगिताकभेदवन्निरूपितलक्षणताघटकसम्बन्धावच्छिन्नाधेयत्वमित्यर्थ:। घटादौ घटादिभेदासत्त्वात् गन्धादौं नातिव्याप्ति:। न वा कालिकेन जलादौ गन्धसत्त्वमादाय।
----------------------------------------
1. विशेषणताविशेषेणेत्यस्य भेदवत्वेऽन्वय:।
----------------------------------------
       नापि पृथिव्यादावेव पृथिव्यादिभेदस्य कालिकसंबन्धेन सत्त्वात् तद्दोषतादवस्थ्यम्। लक्ष्यमात्रावृत्तित्वमिति दीपिकावाक्यात् मात्रपदस्येतरव्यवच्छेदपरत्वे लक्ष्येतरावृत्तित्वविशिष्टलक्ष्यवृत्तित्वं स्याभाव: असम्भव इति लभ्यते। तच्च न युज्यते - अतिव्याप्तधर्मेऽतिप्रसङ्गात् इत्यत: प्रकाशिकायां मात्रपदं कृत्स्नार्थकतया व्याचष्टे [33]मात्रपदमिति। [33]सम्बन्धविशेषेत्यादि। लक्षणतावच्छेदकसम्बन्धावच्छिन्नोधेयताप्रतियोगिताकस्वरूपमेवात्रसंबन्धविशेष:। लक्षणतावच्छेदकसम्बन्धावच्छिन्नाधेयताप्रतियोगिकस्वरूपसम्बन्धावच्छिन्नलक्ष्यवृत्तित्वत्वावच्छिन्नप्रतियोगिताका-
भावोऽसम्भव इति पर्यवसितम्। तेन द्वित्वाद्यवच्छिन्नाधेयताप्रतियोगिताकस्वरूपस्य गुणादिवृत्तित्वं प्रति व्यधिकरणत्वात्। अत्र च मात्रपदस्य समभिव्याहृतपदार्थतावच्छेदकव्यापकत्वार्थकतया निरूपकतासम्बन्धावच्छिन्नलक्ष्यतावच्छेदकव्यापकत्वं आधेयत्वे लभ्यते। तथा सत्यतिव्याप्तधर्मेऽतिप्रसङ्गात् 
यावत्यो लक्ष्यव्यक्तय: तत्तद्व्यक्तित्वाभावकूटवत्त्वं तु दुर्ज्ञेयम्, विनिगमनाविरहाभ्यां विवक्षितुमशक्यं चेत्यालोच्य एतत् [33] लक्ष्यवृत्तित्वसामान्याभावस्फोरकमिति।
       वस्तुतस्तु लक्ष्यतावच्छेदकव्यापकाभावीयलक्षणताघटसम्बन्धावच्छिन्नप्रतियोगितावच्छेदकलक्षणतावच्छेदक-
लक्षणतावच्छेदकधर्मवत्त्वमसम्भव:। लक्ष्यतावच्छेदकव्यापकत्वं च लक्ष्यतावच्छेदकसमानाधिकरणात्यन्ताभावप्रतियोगितानवच्छेदकधर्मवत्त्वम्, न तु तादृशाभावाप्रतियोगित्वम्; सर्वेषामेव द्वित्वाद्यवच्छिन्नप्रतियोगितया असम्भवापत्ते:। एतेन विशेषरूपेण संसर्गत्वानभ्युपगमेऽपि न क्षति:। 
लक्ष्यतावच्छेदकताघटकसम्बन्धादिना लक्ष्यतावच्छेदकादिप्रकारेणैवाधिकरणप्रवेश:। तेन सम्बन्धान्तरेण लक्ष्यतावच्छेदकाद्यधिकरणमादाय न दोष:। न वाऽनवस्था।
       [33] एकशफवत्त्वमितीति। यद्यपि शते पञ्चाशन्न्यायेन गवादेरप्येकशफवत्त्वमक्षतम्, तथाप्येकत्वमत्र न सड्ख्यारूपम्। अपि तु स्वाश्रयपादवृत्तित्वस्वभिन्नत्वोभयसम्बन्धेन शफविशिष्टान्यत्वरूपं पारिभाषिकं ज्ञेयम्। अतिव्याप्तिशरीरे लक्ष्यवृत्तित्वनिवेशनमनावश्यकमित्यभिप्रायेण [33] दुष्टसङ्करेपीति, न्यायादिति। दुष्टस्वरूपैक्येऽपि दोषस्वरूपयो: परस्परं भिन्नत्वात् तन्निवेशनमनावश्यकमिति भाव:।
       अत्र क्वचित् प्राचीनग्रन्थेषु दिगिति दृश्यते। तत्र चायं भाव: - असम्भविन्येकशफवत्त्वादौ 'इदमत्रातिव्याप्तम्' इति व्यवहाराभावात् लक्ष्यवृत्तित्वमवश्यं निवेशनीयमिति न तत्रोक्तन्यायावकाश:। एकत्रासम्भविन एवान्यत्र व्यवहारे बाधकाभावात् तत्रोक्तन्यायावकाश इति।
लक्षणलक्षणविचार:
       ननु [30] 'एतद्दूषणत्रयरहितो धर्म' इति दीपिकावाक्यात् तादृशदोषत्रयत्वावच्छिन्नप्रतियोगिताकाभाव एव लक्षणलक्षणमिति लभ्यते। तच्च न युज्यते। अव्याप्त्यादिप्रत्येकदोषग्रस्तधर्मेंऽपि तत्सत्त्वेनातिव्याप्ते: इत्यत आह [38] उक्तदूषणाभावत्रयविशिष्ट इत्यर्थ इति। यावत् प्रत्येकाधिकरणस्यैव कूटाधिकरणत्वात् न दोष इति भाव:। [38] अव्याप्त्यादीत्यादिपदेनासम्भवपरिग्रह:। [38] अन्यादृशमिति। तथा च असाधारणपदं वक्ष्यमाणार्थे पारिभाषिकमिति। साधारणं न भवतीत्यसाधारणं इति व्युत्पत्त्या साधारणपदार्थ: लक्ष्यवृत्तित्वविशिष्टालक्ष्यवृत्तित्वरूप: तदभावरूपासाधारणपदार्थस्य यौगिकस्याव्याप्त्यसम्भवग्रस्तयो: सत्त्वेन तादृशार्थानुपपत्ति:, किं च 'एतद्दूषणत्रयरहितधर्मो लक्षणम्' इति ग्रन्थेन विरोधश्च इत्यस्वारस्यद्वयं मनसि निधाय पारिभाषिकं निर्वक्तीत्यपि बोध्यमिति प्रकाशिकावतरणिकातात्पर्यम्। 'अव्याप्त्यसम्भवग्रस्तयोर्वारणाय सत्यन्तम्' इति 
पाठ: प्रामादिक:। एकशफवत्त्वादिरूपस्यासम्भविन: स्वव्यापकतत्कत्वरूपलक्ष्यतावच्छेदकव्याप्यत्वविरहेण तत्राव्याप्त्यप्रसक्ते:। [38] अव्याप्तस्येति प्राचीनकोशेषु पाठो दृश्यते। स एव युक्त:।
       यत्तु - पृथिव्यादिकं समवायेन लक्षणमित्यादावसम्भविनि गगनदावतिव्याप्ति:। लक्ष्यतावच्छेदकाभाववद्वृत्तित्वरूपस्य लक्ष्यतावच्छेदकव्याप्यत्वस्य तत्र सत्त्वात् इत्यव्याप्त्यसम्भवग्रस्तयोरिति पाठोऽपि साधुरिति - तन्न - अभिधेयत्वादावतिव्याप्ते: वक्ष्यमाणाया: असङ्गतिप्रसङ्गात् स्वव्यापकतत्कत्वरूपव्याप्यत्वस्यावश्यं निवेशनीयतया तत्पाठसाधुत्वासम्भवात्। यदि च तत्पाठसाधुत्वेऽप्याग्रह:, तदा स्वाभाववद्वृत्तित्वसम्बन्धावच्छिन्न लक्ष्यतावच्छेदकनिष्ठप्रतियोगितावच्छेदकनिष्ठाभावीयस्वसमानाधिकरणभेद-
प्रतियोगितावच्छेदकत्वसम्बन्धावच्छिन्नप्रतियोगित्वरूपव्याप्यत्वस्य निवेशेन तदुपपादनीयम्। [38] स एवासाधारण धर्म इत्युच्यत इति दीपिकावाक्यात् असाधारणत्वे सति धर्मत्वमिति लभ्यते, तत्र धर्मत्वांशस्य निवेशनमफलम् अवृत्तिगगनादे: लक्ष्यतावच्छेदकव्यापकत्वविरहात् तत्राव्याप्तेरप्रसरात् अत: तत्पदस्य सार्थक्यमाह - [38] धर्मपदमिति। [38] लक्षणताघटकसम्बन्धेनेति। लक्ष्यतावच्छेदकसम्बन्धेन लक्ष्यतावच्छेदकाधिकरणवृत्त्यभावीयलक्षणतावच्छेदकसंबन्धावच्छिन्नप्रतियोगितानवच्छेदक: लक्षणतावच्छेदकसम्बन्धेन स्वावच्छिन्नाधिकरणवृत्तिभेदप्रतियोगितानवच्छेदक क्ष्यतावच्छेदककश्च यो लक्षणतावच्छेदकधर्म: तद्वत्त्वं विवक्षणीयमित्यर्थ:। [38] व्यापकत्वादित्यादिना व्याप्यत्वपरिग्रह:। तथा च लक्ष्यतावच्छेदकविशिष्ट लक्षणतावच्छेदकवत्त्वं असाधारणत्वमिति निष्कर्ष:। वैशिष्यं च स्ववृत्तिभेदप्रतियोगितावच्छेदकत्वस्वाधिकरणवृत्त्यभावीयतादृशप्रतियोगितावच्छेदकत्वसम्बन्धावच्छिन्नस्वनिष्ठा-
वच्छेदकताकप्रतियोगिताकभेदवत्त्वोभयसम्बन्धेन। 1अवच्छेदकत्वं लक्षणताघटकसम्बन्धेन
----------------------------------------
1. अवच्छदेकत्वमिति। प्रथमसम्बन्धघटकमवच्छेदकत्वमित्यर्थ:। तथा च लक्ष्यतावच्छेदके गोत्वे यो भेद: सास्नादित्ववद्भेद:, तथा हि स्वं सास्नादित्वरूपं लक्षणतावच्छेदकं तदवच्छिन्नस्य सास्नादे: लक्षणतावच्छेदकसमवायसम्बन्धेन यदधिकरणं गो: तद्वृत्तिभेदप्रतियोगितावच्छेदकत्वस्य गोत्वेऽभावात् तादृशभेदप्रतियोगितावच्छेदकत्त्वसम्बन्धेन न सास्नादित्ववत् गोत्वं इति गोत्ववृत्ति: सास्नादित्ववद्भेद: भवति तत्प्रतियोगितावच्छेदकत्वं सास्नादित्वे। एवं स्वं गोत्वं तदधिकरणवृत्यभावप्रतियोगितावच्छेदकत्वं सास्नादित्त्वे नास्तीति तादृशप्रतियोगितावच्छेदकत्वसम्बन्धेन गोत्ववद्भेद: सास्नादित्वेऽस्तीति उभयसम्बन्धेन लक्ष्यतावच्छेदकगोत्वविशिष्टत्वं लक्षणतावच्छेदके सास्नादित्वे द्रष्टव्यम्। एवं च प्रथमद्वितीयतृतीयस्व पदानि लक्ष्यतावच्छेदकपराणि, चतुर्थस्वपदं लक्षणतावच्छेदकपरमिति विवेक:। 
-----------------------------------------
स्वावच्छिन्नाधिकरणवृत्तिभेदप्रतियोगितावच्छेदकत्वसंबन्धेन। संयोगादिनां गन्धाद्यभाववारणाय व्यापकतायां लक्षणताघटकसंबन्धावच्छिन्नत्वनिवेश:। जलादौ कालिकादिना गन्धादिसत्त्वात् व्याप्यतायां तन्निवेश:। अन्यच्च स्वयमूह्यम्। [38] असाधारणत्वस्य विघटका इति। अत्र विपूर्वघटधातो: अभावोऽर्थ:। ण्वुलस्सम्पादक:। तथा च लक्ष्यतावच्छेदकव्यापकत्वसहितलक्ष्यतावच्छेदक1व्याप्यत्वरूपविशिष्टाभावसम्पादका इत्यर्थ:। तादृशाभावश्चातिव्याप्ते2विशेष्याभावप्रयुक्त:। अव्याप्त्यसम्भविनोश्च विशेषणाभावप्रयुक्त इत्यभिप्रेत्याह - [38] अतिव्याप्ताविति। पक्षतावच्छेदकसामानाधिकरण्यमात्रेण हेत्वभाववत्त्वं भागासिद्धि:। तदवच्छेदेन तदभाववत्त्वं स्वरूपासिद्धिरिति विवेक:। अत्र च भागासिद्धे: अवच्छेदकावच्छेदेन पक्षे हेतुमत्ताज्ञानविरोधितया, स्वरूपासिद्धे: अवच्छेदकावच्छेदेन सामानाधिकरण्येन च पक्षे हेतुमत्ताज्ञानविरोधितया द्वयोरपि पक्षधर्मताज्ञानं प्रति विरोधितया हेत्वाभासत्वमिति ध्येयम्।
       [39] व्यावृत्तिरेवेति। अयमाशय: - 'व्यावृत्तिर्व्यवहारो वा लक्षणस्य प्रयोजनम्' इति। व्यावृत्ति: इतरभेद:। व्यवहार: ज्ञानजनकशब्द:। प्रयोजनं ज्ञाप्यम्। तथा च व्यावर्तकत्वम् इतरभेदानुमापकत्वम्। व्यावहारिकत्वं व्यवहारानुमापकत्वम्। प्रकृते च व्यावृत्तिरेव लक्षणज्ञाप्या इत्येकं मतम्। व्यावृत्तिव्यवहारोभयं ज्ञाप्यमित्यपरं मतम्। तत्राद्यपक्षे व्यावर्तकत्वस्यैव लक्ष्यतावच्छेदकतया वक्ष्यमाणरीत्या अतिव्याप्तिरिति। व्यावर्तकस्येत्यत्र 
-----------------------------------------
1. व्याप्यत्वरूपविशिष्टेति। व्याप्यत्वरूपं यत् विशिष्टं तदभावसंपादका:।
2. विशेष्याभावेति। लक्ष्यतावच्छेदकव्याप्यत्वरूपं यद्विशेष्यं तदभावप्रयुक्त इत्यर्थ:। विशेषणाभावेति। लक्ष्यतावच्छेदकव्यापकत्वरूपं यद्विशेष्ाणं तदभावप्रयुक्त इत्यर्थ:।
------------------------------------------
व्याङ्पूर्वकवृतुधातोरितरभेदोऽर्थ:। अकप्रत्ययस्यानुमितिजनक इत्यभिप्रायेणाह [39] इतरभेदानुमितिजनकस्येत्यर्थ इति। अनुमितिजनकत्वं लिङ्गपरामर्शस्यैव, न तु परामृश्यमानलिङ्गस्य। तथा च गन्धादेर्व्यावर्तंकत्वानुपपत्ति:। न चेतरभेदानुमितिजनकज्ञानविषयत्वं व्यावर्तकत्वमिति न दोष इति वाच्यम्। एवमपि समूहालम्बनपरामर्शविषयोदासीनावरणात्, अभिधेयत्वादावतिव्याप्तिकथनासङ्गतेश्च। तस्याप्युक्तरीत्या लक्ष्यत्वात्। न च तादृशजनकतावच्छेदकविषयताश्रयत्वं तदिति वाच्यम्। एवमपि इतरभेदव्याप्तिधटकाभावादावतिव्याप्ते: गोत्वाद्यवच्छेदेन गवेतरभेदव्यापककपिलरूपवती गौ: इत्याद्याकारकभ्रमात्मकपरामर्शविषयतामादाय कपिलरूपादेरपि व्यावर्तकतापत्तेश्च। तथा च धर्मत्वमेव लक्षणलक्षणमित्याशङ्कायां निष्कर्षार्थमाह [39] इतरभेदविधेयेत्यादि। इतरभेदविधेयकानुमितिजनकज्ञानीय पक्षतावच्छेदकावच्छिन्नविशेष्यतानिरूपितविषयतेत्यर्थ:।
       यत्तु - भ्रमीयविषयतामादाय दोषवारणाय भ्रमानिरूपितत्वं निवेश्यमिति - तदसत्। समानाकारकज्ञानेषु विषयताभेदाभावेन उदासीनांशे समूहालंबनमादायासम्भवस्य दुर्वारत्वात्। सामानाधिकरण्यघटकपक्षविशेष्यतानिरूपितां इतरभेदप्रकारतामादाय इतरभेदेऽतिप्रसङ्गवारणाय 
पक्षतावच्छेदकावच्न्नित्वनिवेश:। किंचिदवच्छिन्नत्वनिवेशेऽपि पक्षस्य सामानाधिकरण्यघटकत्वेन तद्देषतादवस्थ्यमिति मदुपेक्षितम्। वस्तुतस्तु मुख्यविशेष्यतानिरूपितत्वमेव प्रकारतायां निवेशनीयम्। अन्यथा भावस्याधेयत्वं लक्षणमित्यादौ भावत्वाभावहेतुकानुमितिजनकतावच्छेदकव्याप्तिनिष्ठविशेष्यतानिरूपितप्रकारतामादा-
याधेयत्वेऽतिप्रसङ्गात्। अत्र चेतरभेदविषयकत्वस्यानुमितौ निवेशे 'इतरभेद: प्रमेय: अभिधेयत्वात्' इत्यनुमितिजनकतां आदाय अभिधेयत्वादौ व्यावर्तकताप्रसङ्ग:। अत इतरभेदविधेयकत्वस्य तत्र निवेश:। इतरभेदत्वावच्छिन्नविधेयताकत्वं विवक्षणीयम्। 'घट: स्वरूपसम्बन्धेन अभिधेयत्ववान् प्रमेयत्वात्' इत्युनमितिजनकतामादाय तद्दोषात् विधेयतायां पक्षतावच्छेदकव्यापकत्वविशेषितस्वरूपसम्बन्धावच्छिन्नत्वं निवेश्यम्। अत्यथा गोत्वादिसामानाधिकरण्यमात्रावगाहिगौरितरभिन्नेत्याकारकानुमितिहेतुभूतप्रमात्मकतादृशपरा-
मर्शीयजनकतामादायाव्याप्तिग्रस्तधर्मेऽतिप्रसङ्गात्। तादृशविधेयताकत्वसहितानुमितित्वावच्छिन्नजन्यताप्रतियोगिकजनकता निवेश्या। अन्था पक्षतावच्छेदकावच्छेदेन तत्सामानाधिकरण्यमात्रेण चेतरभेदावगाहिसमूहालम्बनानुमितिजनकसामानाधिकरण्यमात्रावगाहिपरामर्शीयजनकतामादाय तद्दोषतादवस्थ्यम्। अथैवमपि पृथिवीतरभेदव्याप्यघटेतरभेदादिमत्ताज्ञानसाधारण्येन कालिकादिसम्बन्धेन पृथिवीतरभेदव्याप्यपृथिवीतरभेदवत्ताज्ञानसाधारण्येन वा कल्पनीयानुमितिजनकतामादाय पृथिवीतरभेदादावतिव्याप्तिर्दुवारैव। न च 
तादृशानुमित्युपधायकज्ञानीयत्वस्य विषयतायां निवेशात् न दोष इति वाच्यम्। एवमपि पृथिवीतरभेदाद्यंशेऽप्रामाण्यतज्ञानास्कन्दितस्य 'पृथिवीतरभेदव्याप्यपृथिवीतरभेदवती तद्व्याप्यद्रव्येतरभेदवती च पृथिवी' इत्याकारकज्ञानस्य तथात्वात्। तादृशानुमित्यनुपधायकज्ञानवृत्तित्वस्य तादृशानुमित्यनुपधायकसंशयादिसाधारणगन्धादिविषयत्वासङ्ग्राहकतया निवेशासंभवात्। इति चेन्न। तादृशानुमितित्वावच्छिन्नजन्यतानिरूपितजनकतावच्छेदिका तादृशानुमित्युपधायकज्ञानवृत्तिर्या अप्रामाण्यज्ञानानास्कन्दितज्ञानीयविषयता तदाश्रयत्वस्य विवक्षितत्वात्। तादृशजन्यताविशिष्टविषयत्वमिति निष्कर्ष:। वैशिष्ट्यं स्वनिरूपितजनकतावच्छेदकत्वस्वाश्रयानुमित्युपधायकाप्रामाण्यज्ञानानास्कन्दितज्ञानीयत्वोभयसम्बन्धेन। अप्रामाण्यज्ञानानास्ककन्दितत्वं विषयत्वसामानाधिकरण्यकालिकविशेषणत्वत्रितयसम्बन्धेन भ्रमविशिष्टान्यत्वम्। स्वप्रतियोगिनिष्ठत्वस्वानुयोगिनिष्ठविशेष्यतानिरूपितत्वस्वावच्छिन्नत्वत्रयसम्बन्धेन संसर्गविशिष्टान्य प्रकारतानिरूपकत्वमिति मदेकपरिशीलित: पन्था:।
       [39] एवेनेति। एवकारेणेत्यर्थ:। ननु सास्नादीनां गवादिलक्षणत्वस्य कथं अतिव्याप्तिप्रयोजकत्वं, पृष्ठताडनेन दण्डभङ्गन्यायात्; अत आह [39] उक्तलक्षणेति [39] अभिधेयत्वादिभिन्नत्वं चेति। इदमत्र चिन्त्यम् -- व्यावर्तकमात्रस्योक्तलक्षणलक्ष्यत्वे लक्ष्यतावच्छेदकाभाववदवृत्तित्वरूपलक्ष्यतावच्छेदकव्याप्यत्वनिवेशेनैवव्यावहारिकवारणे स्वव्यापकतत्कत्वत्वरूपलक्ष्यतावच्छेदकव्याप्यत्वं निवेश्याभिधेयत्वादावतिव्याप्तिं संपाद्य तद्वारणाय तद्भिन्नत्वनिवेशनं प्रक्षालनादिन्यायेनायुक्तम्।
       यत्तु - पृथिवित्वादिरूपलक्ष्यतावच्छेदकशून्ये जलादौ कालिकादिना सत्त्वात् अतिव्याप्ति: - इति तन्न। घटादिलक्षणे ज्ञानवदन्यत्वादावेव लक्षणगमनात्। अतो 
लक्ष्यतावच्छेदकाभावव्यापकीभूताभावीयलक्षणताघटकसम्बन्धावच्छिन्नप्रतियोगित्वरूपलक्ष्यतावच्छेदकव्याप्यत्वस्य विवक्षितत्वादिति। [39] न तावत्सामान्यतो भेदानुमापकत्वमिति। सामान्यतो भेदत्वेन। तसिलोऽवच्छिन्नत्वमर्थ:। तस्य च भेदानुमापकत्वघटकभेदविधेयतायामन्वय:। [39] यत्किंचिदुभयत्वावच्छिन्नप्रतियोगिताकेति। 'घट: घटपटोभयभिन्न: अभिधेयत्वात्', 'पृथिवी घटपटोभयभिन्ना पृथिवीतरभेदात्' इत्याद्यनुमितिजनकतामादाय तत्र व्यावर्तकत्वस्य सूपपादत्वात् इति भाव:। यद्यपि 'घटो भेदवान् अभिधेयत्वात्' इत्याद्यनुमितिजनकतामादाय तत् सुवचं इति द्वित्वावच्छिन्नभेदसाध्यकानुमानपर्यन्तानुधावनं विफलम्, तथापिं र्किंचिद्धर्मावच्छिन्नप्रतियोगिताकत्वसहितभ्ोदत्वावच्छिन्नविधेयतापर्यन्तनिवेशेऽपि कथं दोषो भवति इत्येतदर्थं 
व्यावृत्तिसाधारण्यार्थमपि तथोक्ति:। अन्यथा सिद्धसाधनापत्ते: इति ध्येयम्। 
       ननु व्यासज्यवृत्त्यतिरिक्तकिञ्चिद्धर्मावच्छिन्नप्रतियोगिताकत्वसहितभेदत्वावच्छिन्नविधेयतानिवेशात् न कोऽपि दोष इत्यत आह -- [39]सर्वेषामपि व्यतिरेकिधर्माणां यकिंचिब्द्यवर्तकतयेति। गौ: पटभिन्नाश्रृङ्गित्वात्', 'कपिलगौ: घटभिन्न कपिलरूपवत्त्वात्' इत्याद्यनुमितिजनकतामादाय श्रृङ्गित्वकपिलरूपादौ तदुपपादनसम्भवादिति भाव:। [39] नापि विशिष्येत्यादि। पृथिवीव्यापकत्वविशिष्टस्वरूपसम्बन्धावच्छिन्नपृथिवीत्वाद्यवच्छिन्न - इतरभेदत्वावच्छिन्नविधेयताकानुमितिजनकतावच्छेदकनिरुक्तविषयताश्रयत्वमित्यर्थ:। यद्यपि 'कपिलगौ: घटभिन्ना कपिललरूपवत्त्वात्' इत्यनुमितिमादाय कपिलरूपादेर्व्यावर्तकताप्रसंग:, तथापि धर्मिंतावच्छेदकेत्यादिन्यायेन न दोष:। [40] गोत्वादिसमनैयत्यस्य तत्रासत्त्वादिति। पदार्थत्वसमनियतत्वस्य लक्ष्याप्रसिद्ध्या अलक्षणत्वेन तत्र तत्सत्त्वस्याकिञ्चित्करत्वात् इति भाव:।
       [40] गोत्वावच्छिन्नेतरभेदानुमापकत्वे साध्य इति। स्वावच्छिन्नेतरभेदानुमापकत्वसम्बन्धेन गोत्वे साध्य इत्यर्थ:। 
तेनाग्रेऽभिधेयत्वादौ व्यभिचारकथनं संगच्छते। अन्यथा पदार्थत्वावच्छिन्नेतराप्रसिद्ध्यातद्घटितसाध्याभावस्य सुतरामप्रसिद्धत्वेन साध्याभाववद्वृत्तित्वरूपव्यभिचारस्य दुर्वचत्वात्। अस्मत्पक्षे तु पदार्थत्वं प्रति उक्तसम्बन्धस्य व्यधिकरणतया साध्याभावस्य प्रसिद्धत्वेन व्यभिचार: सुवच एव।
       [40]अभिधेयत्वादिभिन्नत्वं चेति। चकारो वाकारार्थ:। अन्यथा तद्धर्मावच्छिन्नेतरभेदभिन्नत्वस्य निवेशेनैव पदार्थेतराप्रसिद्ध्या अभिधेयत्वादौ व्यभिचारवारणेन अभिधेयत्वादिभिन्नत्वस्व हेतुकोटौ निवेशस्य निष्फलतया तत्समुच्चायकत्वासम्भवादसङ्गते:। अत्र सामान्यव्याप्तिस्थले तद्धेतुधर्मिकतत्तत्साध्यव्याप्तिग्रहाभावविशिष्टतत्तत्साध्यहेतूभयस्थिते: अनुमितिप्रमाया: सिद्धान्तलक्षणप्रामाण्यवादयोरुक्तत्वात् न प्रकृतेऽनुमितिसम्भव: इत्यभिप्रेत्याह - [40] अधिकविचार इति।
       [40] तेन रूपेण व्यवहर्तव्यज्ञानं विनेति। इतरभेदादिप्रकारेण पक्षविषयकपरामर्शं विनेत्यर्थ:। तद्रूपावच्छिन्नेति। लक्ष्यतावच्छेदकपृथिवीत्वाद्यवच्छिननप्रतिपादकेत्यर्थ:। व्यवहारासम्भवात् - व्यवहारानुमानासम्भवात्। तथा च तद्धर्मावच्छिन्नबोधकशब्दरूपव्यवहारविधेयकानुमितिजनकतावच्छेदकत्वं तद्धर्मांवच्छिन्नव्यावहारिकत्वम्। तच्च  'घट: पृथिवीति व्यवहर्तव्य:, पृथिवीतरभेदात्', 'घट: पदार्थ इति व्यवहर्तव्य:, अभिधेयत्वात्' इत्याद्यनुमितिमादाय व्यावृत्त्यभिधेयत्वादावपि अक्षतमिति भाव:। एतेन दीपिकायां लक्षणप्रयोजनत्वे लक्षणज्ञाप्यत्वे व्यवहारसाधनत्वात् व्यवहारानुमापकत्वादित्यर्थो बोध्य:।
गुणवत्त्वस्य द्रव्यलक्षणत्वस्थापनम्
       ध्वंसप्रागभाववति अत्यन्ताभावस्य प्राचीनैरननुमतत्वात् नात्यन्ताभावघटिता व्याप्ति: सम्भवति। यद्वा प्रतियोगिव्यधिकरणलक्ष्यनिष्ठाभावप्रतियोगित्वस्यैव व्याप्तिशरीरे प्रविष्टत्वात् गन्धाद्यभावस्य चातथात्वात् नाव्याप्तिरित्याशयेन शङ्कते -- प्रकाशिकायाम् 
[53] नन्वित्यादि। गुणाश्रयत्वलक्षणमिति। गुणात्मकलक्षणमित्यर्थ:। आश्रयत्वकथनं लक्षणताघटकसम्बन्धप्रदर्शनाय। एतेन - गुणाधिकरणत्वस्याप्युत्पत्तिनिरूपिताधिकरणताया अव्याप्यवृत्तित्त्वात्। गुणप्रतियोगिकत्वोपलक्षितसमवायेन गुणवत्त्वस्य समवायैक्यपक्षे गुणादावतिव्याप्ति:। तत्प्रतियोगिकत्वविशिष्टसमवायस्योत्पत्तिकालावच्छेदेनाभावसत्त्वात्
अव्याप्ति: इति दूषणमनवकाशम्। सत्ताविशेषणत्वभ्रमवारणाय [53] जातिविशेषणमिति। अत्र च गुणसमानाधिकरणत्वं गुणनिष्ठसमवायसम्बन्धावच्छिन्नाधेयतानिरूपकनिरूपितसमवायसम्बन्धावच्छिन्नाधेयत्वं, तेन कालिकेन गुणवद्गुणसमवेतस्य, कालिकेन गुणसमवायिवृत्तेर्गुणत्वस्य व्युदास:। [53] भाव इति। अथ 'एकं रूपं रसात् पृथक्' इति व्यवहारस्य सामानाधिकरण्यसम्बन्धेन गुणे गुणविषयकत्वस्योपगमे रूपादावपि स्वस्मात् पृथग्व्यवहारप्रसङ्ग:। स्वावधिकपृथक्त्वसामानाधिकरण्यस्य स्वस्मिन्नप्यबाधात् इति चेत् - न। सामानाधिकरण्यस्य स्वस्मिन् स्वावधिकपृथक्त्वसम्बन्धत्वानुपगमात्। कल्पनाकल्पनयोश्च फलानुरोधित्वात्। वस्तुतस्तु 'रूपं रसात् पृथक्' इत्यादौ पृथक्त्वस्य स्वनिरूपकतावच्छेदकावच्छिन्नभिन्नत्वसामानाधिकरण्योभयसम्बन्धेन भानाभ्युपगमात् न दोष इति। [53] कालिकादीत्यादिपदेन समवायस्वरूपोभयघटितसामानाधिकरण्यपरिग्रह:।
       [56]हेतुधर्मितावच्छेदककेति। हेत्ववच्छिन्नविशेष्यताकेत्यर्थ:। असमानाकारकसिद्धेश्चाविरोधित्वादिति भाव:। [56]सङ्क्षेप इति। अयमत्राशय: - व्यतिरेकव्याप्तेरनुमानाङ्गत्वेन न काप्यनुपपत्ति:। उपनयवाक्यात् शाब्दबोधानुपपत्तिरपि परार्थानुमानस्थल एव दोष: न स्वार्थानुमानस्थलेऽपीति लक्षणप्रयोजनसिद्धिर्निराबाधैवेति।
       ननु भूतत्वस्य जातित्वाभावात् कथं तत्सङ्करस्य बाधकत्वम् उपाधिसङ्करस्यादोषत्वादित्यत आह - [57] जातित्वेनाभिमतेति। जातित्वेनापादितेत्यर्थ:। तथा च तुल्ययुक्त्या भूतपदशक्यतावच्छेदकतया 
भूतत्वजातिसिद्ध्या न सांकर्यं दोष इति भाव:। [57]व्यक्तेरभेद इत्यादि श्लोके इति पदाध्याहारेण ज्ञानजनकस्वल्पशब्दरूपसङ्ग्रहाभेदबोधो वर्णनीय:। प्रथमत्रिकस्य जातित्वे द्वितीयत्रिकस्य जातिमत्त्वे बाधकत्वमिति विशेषसूचनाय मध्येऽथशब्द:। व्यक्तेरित्यादिश्लोकोक्तजातिबाधकत्वं च जातिजातिमत्त्वान्यतरप्रकारकज्ञानप्रतिबन्धकज्ञानविषयत्वम्।
       व्यक्तेरभेद: 1स्वसमेवतत्वस्वभिन्नसमवेतत्वोभयसम्बन्धेन प्रमेयविशिष्टान्यत्वं स्वप्रतियोगिसमवेतत्वस्वानुयोगिसमवेतत्वोभयसम्बन्धेन भेदवदन्यत्वं वा। तज्ज्ञानस्य तद्वदन्यत्वज्ञानविधया उक्तोभयसम्बन्धेन प्रमेयविशिष्टत्वादिरूपानेकसमवेतत्वघटितजातित्वज्ञानप्रतिबन्धकत्वम्।
---------------------------------
1. स्वसमवेतत्वेति। स्वं नीलघट: तत्समवेतत्वं घटत्वे, एवं स्वं नीलघट: तद्भिन्नपीतघटसमवेतत्वं च घटत्वे इति उक्तोभयसम्बन्धेन नीलघटरूपप्रमेयविशिष्टे घटत्वं तद्भिन्नत्वमाकाशत्वे। एवं स्वं नीलघटभेद: तत्प्रतियोगिनीलघटसमवेतत्वं घटत्वे, स्वं नीलघटभेद: तदनुयोगिपीतघटसमवेतत्वं च घटत्वे इति तादृशोभयसंबन्धेन भेदवत् - नीलघटभेदवत् घटत्वे तदन्यत्वमाकाशे इति बोध्यम्।
---------------------------------
       तुल्यत्वं स्वभिन्नजातिसमनियतत्वम्, स्वभिन्नत्वस्वसमनियतत्वोभयसम्बन्धेन जातिविशिष्टत्वपर्यवसितम्। तच्च जातित्वाभावव्याप्यमिति तद्ग्रहस्य तदभावव्याप्यवत्ताग्रहविधया कलशत्वादे: घटत्वादिजातिभिन्नजातित्वोपगमे
विरोधित्वम्। तस्य च जातित्वाभावव्याप्यत्वं घटत्वकलशत्वयोर्भिन्नजातित्वे घटादिपदस्य धर्मद्वयावच्छिन्ने शक्तिद्वयकल्पनं कार्यकारणभावद्वयकल्पनं च नान्यथेति लाघवमिति धीसहकृतेन जातिविशिष्टत्वपक्षकजातित्वाभावव्याप्यतदभावान्यतरसाध्यकप्रमेयत्वादिहेतुकानुमानेन सिद्धम्।
       सङ्करश्च 
स्वसामानाधिकरण्यस्वाभावसामानाधिकरण्यस्वसमानाधिकरणाभावप्रतियोगित्वत्रयसम्बन्धेन जातिविशिष्टत्वम्। तदपि च जातित्वाभावव्याप्यमेव। तस्य तथात्वं च धर्मशास्त्रसिद्धम्। विरुद्धजातीनां परस्परं व्याप्यजात्या व्यापकजाते:, व्यापकजात्या व्याप्यजातेश्च जातिसाङ्कर्यवारणाय संबन्धत्रयनिवेश:।
       अनवस्थिति: अनवस्था च जात्यनाश्रयवृत्तिपदार्थविभाजकोपाधिपरम्परारोपाधीनजातिविशिष्टबुद्धिनिरूपितत-
त्तज्जातिज्ञानकारणतानन्त्यरूपानिष्टप्रसञ्जनरूपेह विवक्षिता। तस्याश्च तदापादककापत्तिविधया जातिर्जातिमतीत्याकारकज्ञानविरोधित्वम्।
       रूपहानि: स्वतोव्यावृत्तत्वरूपलक्षणस्वरूपस्य हानि:। स्वतोव्यावृत्तत्वं च विशेषाणां स्वत:सिद्धपरस्परभेदवत्त्वम् तस्य विशेषाणां जातिमत्त्वेऽनुपपत्ति:। सजातीयानां पदार्थानाँ परस्परं भेद: प्रत्यक्षेण व्यावर्तकान्तरेण वा सिद्ध्यतीति न्यायात् विशेषो यदि जातिमान् स्यात् स्वतोव्यावृत्तत्त्ववान् न स्यात् इत्यापत्तिविषयतया विशेषस्य जातिमत्त्वे बाधकत्वम्। 'अयं परमाणु: तत्परमाणुभिन्न: एतद्विशेषात्' इत्यनुमानेन विशेषस्य जातिमत्त्वे जात्याश्रयस्य जातिपुरस्कारेणैव व्यावर्तकत्वं इति नियमेन जातिपुरस्कारेणैव व्यावर्तकताया व्यभिचारापत्ते:।
       असंबन्ध: असमवेतत्वम्। तच्च बहुव्रीहिबलात् समवेतत्वसामान्याभावपर्यवसितम्। तज्ज्ञानस्य नित्यानेकसमवेतत्वरूपजात्यभावव्याप्यवत्ताज्ञानविधया नित्यानेकसमवेतरूपजातिमत्ताज्ञानविरोधित्वम्। एतत्सर्वमभिप्रेत्यैव[57]सङ्क्षेप इत्युक्तम्। दीपिकायाम् [56]लघुत्वस्य गुरुत्वाभावरूपत्वादिति। न च गुरुत्वस्य लघुत्वाभावरूपत्वमादाय विनिगमनाविरह इति। वाच्यम्। स्वतन्त्रेच्छस्येति न्यायेनादोषात् इति भाव:।
कर्मविभाग:
       [62] असमवायीति। न चात्र संयोगभिन्नत्वे सति 
असमवायिकारणमास्तामिति वाच्यम्। आद्यपतनासमवायिकारणादौ अतिव्याप्तिवारणाय संयोगांशस्यापि सार्थक्यात्।
सामान्यविभाग:
       [63] सत्ताया: द्रव्यत्वापेक्षयेत्यादि। अपेक्षाशब्दस्य प्रतियोगितानिरूपकत्वमर्थ:। तृतीयायाश्च वैशिष्ट्यम्। अधिकदेशवृत्तित्वं च स्वप्रतियोग्यधिकरणवृत्तित्वस्वाधिकरणवृत्तित्वोभयसम्बन्धेनाभावविशिष्टत्वम्। सकदेशेऽभावे तृतीयान्तार्थद्रव्यत्वनिष्ठप्रतियोगितानिरूपितत्वविशिष्टत्वान्वय:। अधिकदेशवृत्तित्वेनेत्यत्र तृतीयाया अभेदोऽर्थ:। द्रव्यत्वनिष्ठप्रतियोगिताकाभाववैशिष्ट्याभिन्नं द्रव्यत्वापेक्षया परत्वमिति वाक्यार्थ:। [63] द्रव्यत्वादीनां सत्तातोऽपरत्वमिति। तच्च 1स्वाश्रयाधिकरणवृत्त्यभावप्रतियोगित्वरूपम्।
विशेषविभाग: 
       [63]विशेषासत्वनन्ता एवेति वाक्ये अनन्तत्वं च न विद्यते अन्त: सङ्ख्यात्वव्याप्यधर्मावच्छिन्नप्रकारताकास्मदादिसमवेतनिश्चय: विशेष्यतासम्बन्धेन येषु नास्तीति विग्रहान् सङ्ख्यात्वव्याप्यधर्मावच्छिन्नप्रकारताकतादृशनिश्चयविशेष्यत्वाभाववत्त्वम्। प्रकाशिकायाम् [63]       
--------------------------------
1. स्वाश्रयेति। स्वं सत्ता तदाश्रय: गुण: तन्निष्ठाभाव: द्रव्यत्वाभाव: तत्प्रतियोगित्वं द्रव्यत्वे इति द्रव्यत्वस्य सत्तातोऽपरत्वमिति भाव:।
--------------------------------
विवेक इति। तथा च सामान्यं त्रिविधम् --- केवलपरम्, केवलापरम्, परापरम् चेति। सङ्ग्रहे च केवलपरापरप्रदर्शनादेव परापरजाते:, स्फुटतया लाभात् तदकथनमिति भाव:। ननु सत्ताया: केवलपरत्वकथनमनुपपन्नम्। प्रेमयत्वादिजातिसत्त्वात् सत्ताया: 1परापरत्वादित्यत आह --- दीपिकायाम् [63] सामान्यादिचतुष्टय इति।
समवायलक्षणम्
        [64]समवायस्त्वेक एवेत्यत्र सङ्ग्रहपङ्क्तौ समवायस्यैकत्वं समवायनिष्ठभेदप्रतियोगितानवच्छेदकधर्मवत्त्वं न तु सङ्ख्यारूपम्, समवायावृत्तित्वात् अव्यावर्तकत्वात् च। एवकारश्च ईदृशपारिभाषिकत्वे तात्पर्यग्रह:। यद्वा एकत्वमुभयावृत्तिधर्म:। उभयावृत्तित्वं च स्वप्रतियोगिवृत्तित्वस्वभिन्नवृत्तित्वोभयसम्बन्धेन र्किंचिद्विशिष्टान्यत्वम्। एवकारस्य चाधेयताश्रयभेदप्रतियोगितावच्छेदकत्वम् अभावश्च खण्डशोऽर्थ:। आधेयतायाँ व्युत्पत्तिवैचित्र्येण प्रथमान्तपदोपस्थाप्यस्यापि समवायस्य निरूपितत्वसम्बन्धेनान्वय:। समवायनिरूपिताधेयताश्रयभेदप्रतियोगितावच्छेदकत्वस्य च विध्ोयतावच्छेदकत्वाभिमतसम्बन्धावच्छिन्नावच्छेदकताकप्रतियोगिताकस्वरूपसम्बन्धावच्छिन्नप्रतियोगिताकत्वसम्बन्धे-
नाभावेऽन्वय:। तादृशाभावस्यचैकपदार्थेऽन्वय:। तथा च समवाय: समवायनिरूपिताधेयताश्रयभेदप्रतियोगितावच्छेदकत्वविशेषिताभाववदभिन्न इति बोध: इति अभिप्रायेणावतारयति - दीपिकायाम् [64] समवायस्य भेदो नास्तीत्याहेति। अत्र च भेद: आधेयताश्रयभेदप्रतियोगितावच्छेदकधर्म:। समवायस्येत्यत्र षष्ट्या निरूपितत्वमर्थ:। तस्य च भेदपदार्थघटकाधेयतायामन्वय:। असधात्वर्थाधेयतायामपि व्युत्पत्तिवैचित्र्यादन्वय:। असधात्वर्थाधेयतायाश्च नञर्थाभावे तस्य च प्रथमान्तपदार्थे भेदेऽन्वय:। तथा च समवायनिरूपिताधेयताश्रयभेदप्रतियोगितावच्छेदकधर्म: समवायनिरूपिताधेयत्वाभाववानिति बोध:।
----------------------------------
1. तपरापरत्वादिति। सत्ताया: प्रमेयत्वापेक्षया अपरत्वम्, द्रव्यत्वाद्यपेक्षया परत्वमिति रीत्या परापरत्वमिति भाव:।
----------------------------------
अनुयोगितावच्छेदकावच्छेदेनाभावबोधकताया नञ: व्युत्पन्नतया समवायद्वित्वपक्षेऽप्युक्तवाक्यार्थसङ्गति:। यद्वा भेद:
अन्योन्याभाव:। समवायस्येत्यत्र षष्ठ्या: एकमात्रवृत्तिधर्मावच्छिन्नप्रतियोगिताकत्वमर्थ:। समवायस्येति पुनरावृत्त्या 
तदर्थस्य समवायवृत्तित्वस्यासधात्वर्थाधेयतायामन्वय:। तथा च समवायनिष्ठा या एकमात्रवृत्तिधर्मावच्छिन्नप्रतियोगिता तन्निरूपितान्योन्याभाव: समवायनिरूपितवृत्तित्ववानिति। बोध:। इतिशब्दस्य इत्याकारकमर्थ:। तस्य चाभेदसम्बन्धेन ज्ञानोत्पत्तिप्रयोजकशब्दरूपब्रूञर्थैकदेशे ज्ञानेऽन्वय:। तस्य चाख्यातार्थकृतावन्वय:। अनुकूलतासम्बन्धेन तादृशज्ञानं च प्रकृते मानसरूपं बोध्यम्। तेन प्रकृते तस्य शब्दरूपत्वासंभवेऽपि न क्षति:।
       प्रकाशिकायाम् [64] रूपसमवायेति। अयमत्राशय:-तत्सम्बन्धेन तत्प्रकारकभ्रमत्वं च तत्सम्बन्धावच्छिन्नप्रतियोगिताकतदभाववद्विशेष्यकत्वावच्छिन्नतत्सम्बन्धावच्छिन्नप्रकारकत्वम्। तच्च 'वायु: समवायेन रूपवान्' इति ज्ञानेऽक्षतमेव। तेन सम्बन्धेन तत्प्रकारकप्रमात्वं च न तत्प्रमोपलक्षिततत्सम्बन्धानुयोगिविशेष्यताकत्वघटितम्, किं तु तत्प्रतियोगिकत्वावच्छिन्ननिरूपकताकतत्सम्बन्धानुयोगिताश्रयविशेष्यताकत्वघटितम्। वायौ रूपशून्ये रूपप्रतियोगिकत्वावच्छिन्ननिरूपितासमवायानुयोगिता न स्वीकृता इति न तादृशज्ञानस्य प्रमात्वप्रसङ्ग:। एवं तत्प्रतियोगित्वविशिष्टतन्निरूपितस्य तत्सम्बन्धानुयोगित्वस्य तेन सम्बन्धेन तत्सत्त्वव्याप्यत्वस्वीकारात् न वायौ रूपप्रतियोगित्वोपलक्षितसमवायवति समवायेन रूपवत्ताप्रसङ्ग: इत्यभिप्रेत्य[64]दिगित्युक्तम्।
पृथिवीनिरूपणम्
       दीपिकायाम् [65] उद्देशक्रमानुसारादित्यादि। पञ्चम्या: प्रयोज्यत्वमर्थ:। तादृशानुसारप्रयोज्यजलादिलक्षणकथनप्राक्कालीनाभिन्नपृथिव्यादिसमुदायघटकीभूतपृथिवीविशेष्यकलक्षणप्रकारक-
ज्ञानोद्देशप्रयोज्यशब्दानुकूलकृतिमानिति बोध:। प्रकाशिकायाम् [65] प्राथम्ये - प्रथमवक्तव्यत्वे। [66]लक्षणीयवस्तुपरमिति। 
प्रकृतलक्षणाश्रययावद्वस्तुपरिमित्यर्थ:। तेन न घटादिपदे प्रकृतलक्षणाश्रयघटादिप्रतिपादकेऽतिप्रसङ्गतादवस्थ्यम्। तथा च प्रकृतलक्षणाश्रययावद्वस्तुनिष्ठविषयताशालित्वं बोधविशेषणं देयमिति भाव:।
       [66] मात्रपदमितीति। अत्र केचित् --- लक्ष्यतावच्छेदकेतराप्रकारकत्वं मात्रपदलभ्यम्। लक्षणवाक्यस्य तदितरलक्षणप्रतिपादकत्वान्न तत्रातिव्याप्तिरिति भाव:- इत्याहु:। तत्तुच्छम्। मात्रपदस्य समभिव्याहृतपदार्थेंतरसंबन्धव्यवच्छेदबोधकताया 'अत्र भूतले धटोऽस्ति' इत्यादौ व्युत्पन्नतया शब्दे लक्षणाप्रतिपादकत्वस्यैव तल्लभ्यत्वात्। लक्ष्यतावच्छेदकेतरसंबन्धव्यवच्छेदबोधकतायां व्युत्पत्तिविरोधस्य स्पष्टत्वात्। पदार्थद्वयसंसर्गबोधस्यैव शाब्दाबोधरूपतया अन्तत: प्रकृत्यर्थसंङ्ख्याप्रकारकस्यापि पृथिव्यादिविशेष्यकशाब्दबोधस्य संभवात् लक्ष्यतावच्छेदकेतराप्रकारकशाब्दबोधाप्रसिद्धेश्च। एवं च लक्ष्यतावच्छेदकप्रकारकशाब्दजनकतावच्छेदकयत्किंचिज्ज्ञानीयविषयताश्रयवर्णत्वव्यापकसमुदायत्वम् उद्देशलक्षणम्। अतो न पृथिव्यादिभागेऽतिव्याप्ति:। तादृशसमुदायत्वं च तादृशसमुदायत्वनिष्ठन्यूनवृत्तितानिरूपकत्वेन विशेषणीयम्। तेन न लक्षणादिवाक्येऽतिव्याप्ति:। तादृशसमुदायत्वं च व्याप्तिसम्बन्धेन उद्देशपदप्रवृत्तिनिमित्तम्। तेनाश्रयतया तस्यैकदेशसाधारणत्वेऽपि न क्षति:। समुदायत्वस्य व्यासज्यवृत्तित्वेन निवेश:। अत: धीविशेषविषयत्वरूपस्य तस्याननुगमेऽपि न क्षति:। यदि च विषयत्वमव्यासज्यवृत्तीति नायं प्रकार: साधीयानित्युच्यते, तदा तादृशवर्णत्वव्यापकधर्मवत्त्वमेवोद्देशलक्षणं वक्तव्यम्।
तादृशधर्मत्वेन च विशेष्यतावच्छेदकधर्मबोधकत्वव्युत्पत्ते: स्वीकारान्नातिप्रसङ्गावकाश:। यद्यपि पर्यायपदान्तराधीनशाब्दबोधे व्यभिचारवारणाय तत्तत्पदज्ञानाव्यवहितोत्तरत्वस्य कार्यतावच्छेदककोटौ अवश्यं निवेश्यतया तत्र विषयनिवेशे प्रयोजनायोज्यशब्दानुकूलकृतिमानिति बोध:। प्रकाशिकायाम् [65] प्राथम्ये - प्रथमवक्तव्यत्वे। [66]लक्षणीयवसतुपरमिति। प्रकृतलक्षणाश्रययावद्वस्तुपरिमित्यर्थ:। तेन न 
घटादिपदे प्रकृतलक्षणाश्रयघटादिप्रतिपादकेऽतिप्रसङ्गतादवस्थ्यम्। तथा च प्रकृतलक्षणाश्रययावद्वस्तुनिष्ठविषयताशालित्वं बोधविशेषणं देयमिति भाव:।
       [66] मात्रपदमितीति। अत्र केचित् --- लक्ष्यतावच्छेदकेतराप्रकारकत्वं मात्रपदलभ्यम्। लक्षणवाक्यस्य तदितरलक्षणप्रतिपादकत्वान्न तत्रातिव्याप्तिरिति भाव:- इत्याहु:। तत्तुच्छम्। मात्रपदस्य 
समभिव्याहृतपदार्थेंतरसंबन्धव्यवच्छेदबोधकताया 'अत्र भूतले घटोऽस्ति' इत्यादौ व्युत्पन्नतया शब्दे लक्षणाप्रतिपादकत्वस्यैव तल्लभ्यत्वात्। लक्ष्यतावच्छेदकेतरसंबन्धव्यवच्छेदकाबोधकतायां व्युत्पत्तिविरोधस्य स्पष्टत्वात्। पदार्थद्वयसंसर्गबोधस्यैव शाब्दबोधरूपतया अन्तत: प्रकृत्यर्थसङ्ख्याप्रकारकस्यापि पृथिव्यादिविशेष्यकशाब्दबोधस्य संभवात् लक्ष्यतावच्छेदकेतराप्रकारकशाब्बोधाप्रसिद्धेश्च। एवं च लक्ष्यतावच्छेदकप्रकारकशाब्दजनकतावच्छेदकयत्किंचिज्ज्ञानीयविषयताश्रयवर्णत्वव्यापकसमुदायत्वम् उद्देशलक्षणम्। अतो न पृथिव्यादिभागेऽतिव्याप्ति। तादृशसमुदायत्वं च तादृशसमुदायत्वनिष्ठन्यूनवृत्तितानिरूपकत्वेन विशेषणीयम्। तेन न लक्षणादिवाक्येऽतिव्याप्ति:। तादृशसमुदायत्वं च व्याप्तिसम्बन्धेन उद्देशपदप्रवृत्तिनिमित्तम्। तेनाश्रयतया तस्यैकदेशसाधारणत्वेऽपि न क्षति:। समुदायत्वस्य व्यासज्यवृत्तित्वेन निवेश:। अत: धीविशेषविषयत्वरूपस्य तस्यानुगमेऽपि न क्षति:। यदि च विषयत्वमव्यासज्यवृत्तीति नायं प्रकार: साधीयानित्युच्यते, तदा तादृशवर्णत्वव्यापकधर्मवत्त्वमेवोद्देशलक्षणं वक्तमव्यम्। तादृशधर्मत्वेन च विशेष्यतावच्छेदकधर्मबोधकत्वव्युत्पत्ते: स्वीकारान्नतिप्रसङ्गावकाश:। यद्यपि पर्यायपदान्तराधीयनशाब्दबोधे व्यभिचारवारणाय तत्तत्पदज्ञानाव्यवहितोत्तरत्वस्य कार्यतावच्छेदककोटौ अवश्यं निवेश्यतया तत्र विषयनिवेशे प्रयोजनाभावेन लक्ष्यतावच्छेदकीभूतपृथिवीत्वादिप्रकारकत्वावच्छिन्नत्वस्य जन्यतायामसंभव:। तथापि तत्तत्पदज्ञानाव्यवहितोत्तरशाब्दत्वावच्छिन्नजन्यतैव लक्षणे निवेश्या, अतो न दोष:। 
पृथिवीपदज्ञानाव्यवहितोत्तरशाब्दत्वावच्छिन्नजन्यतानिरूपितजनकतावच्छेदकयत्किंचिज्ज्ञा -- नीयविषयताश्रयवर्णत्वव्यापक: तादृशव्यापकसमुदायनिष्ठन्यूनवृत्तितानिरूपितश्च योऽयं धर्म: स एव पृथिव्युद्देशलक्षणमितिरीत्या तत्तदुद्देशलक्षणं बोध्यम्। न च किंचित्त्वनिवेशादननुगम इति वाच्यम्। तादृशजनकतानिरूपिताधिकरणताविशिष्टधर्मवत्त्वस्य विवक्षितत्वात्। वैशिष्ट्यं च स्वसमानाधिकरणभेदप्रतियोगितावच्छेदकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन स्वाधिकरणतास्वविशिष्टविशिष्टविषयताश्रयवर्णंत्वसम्बन्धेन। विषयतायां स्वविषिष्टवैशिष्ट्यं च स्वनिरूपकजनकतावच्छेदकत्वस्वाश्रयज्ञानीयत्वोभयसम्बन्धेन। तादृशधर्मनिष्ठन्यूनवृत्तितानिरूपकभिन्नत्वं च स्वावच्छिन्नप्रतियोगिताकभेदवद्वृत्तित्वस्वसामानाधिकरण्योभयसंबन्धेन तादृशधर्मविशिष्टान्यत्वम्। अधिकरणतावैशिष्ट्यघटकतया स्वविशिष्टधर्मविशिष्टत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्ध: पर्यवसित:। अत एव 'पृथिवी गन्धवती' इति वाक्ये नातिप्रसङ्ग इति मदेकपरिशीलित: पन्था:।
       [65] ननु सुरभ्यसुरभ्यवयवारब्ध इति दीपिकावाक्ये तादृशावयवाभ्यामारब्धमिति विग्रहात् तादृशावयवसमेवताद्यकृतिमत्त्वं लभ्यते। आङ्पूर्वकस्य रभते: आद्यकृतिबोधकत्वात्। क्तप्रत्ययस्य विधेयत्वमर्थ:। तच्चासङ्गतम्। कृते: आत्ममात्रधर्मत्वादित्यत आह-- [66] आरब्धे जन्य उइति। [66] परस्परविरोधेनेतीति। विरोध: प्रतीबन्धकत्वम्, तत्र परस्परत्वं च स्वाश्रयनिरूपितप्रतिबन्धकताश्रयनिरूपित्वं प्रतिबन्धकताविशिष्टत्वपर्यवसितम् स्वनिरूपकवृत्तित्वस्वाश्रयवृत्तित्वोभयसम्बन्धेन। [66] सुरभिगन्धं प्रति असुरभिगन्धस्येत्यादि। अत्र समवायेन सुरभिगन्धं प्रति समवायसम्बन्धावच्छिन्नप्रतियोगिताकस्यासुरभिगन्धाभावस्य 
समवायसंबन्धावच्छिन्नप्रतियोगिताकस्य सुरभिगन्धाभावस्यैव वा कार्यकालवृत्तितया कारणत्वेन प्रतीतिबलेन सुरभ्यसुरभ्युभयोरसंबन्धयोरेव समवायेनोत्पत्तौ कार्यकालावछेदेन प्रतिबन्धकाभावरूपकारणाभावात् नोभयगन्धोत्पत्तिरिति भाव:।
       यत्तु - समवायेन सुरभिगन्धं प्रति स्वसमवायिसमवेतसमवायेन असुरभिगन्धादे: प्रतिबन्धकत्वर्णनं - तत्तु प्रतिबन्धकतावच्छेदकसंबन्धगौरवादनादेयम्। [66] स्वाश्रयसमवेतत्वसंबन्धेनेत्यादिरिति। अत्रावच्छिन्नसंसर्गताकत्वं
तृतीयार्थ:। तच्च प्रतीतिसंभवेनेत्यत्र प्रतीतावन्वेति। तृतीयाया: प्रयोज्यत्वमर्थ:। तस्य समवायेन गन्धप्रतीतौ भ्रमदोषविधया प्रयोजकत्वं बोध्यम्। दीपिकायाम् [65] चित्रगन्धानङ्गीकारादिति। तथा च चित्रगन्धस्यासत्त्वादव्याप्तिरस्त्येवेति भाव:।
       [66] प्रकाशिकायाम् तुष्यतु दुर्जन इति न्यायेनेति। अत्रायमाशय:-- सुरभ्यसुरभिगन्धवत्परमाणुभ्यां 
द्व्यणुकमारब्धम्। ततस्त्र्यणुकादिक्रमेण महावयविपर्यन्तमुत्पन्नम्। तत्र घटे गन्धप्रतीतिर्नोपेयत एव तदवयवकपालादौ गन्धाभावेन तत्र गन्धासंभवात् परमाणुगन्धस्य चाप्रत्यक्षत्वात्। वस्तुतस्तु परमाणुगन्धस्य लौकिकप्रत्यक्षविषयत्वाभावेऽपि स्वसमवायिघटितपरंपरासंबन्धेन तत्र परमाणुगन्धविषयकालौकिकप्रत्यक्षं संभवत्येव। यदि चायं गन्धवानिति लौकिकप्रतीतिर्जायते इत्याग्रहस्तदास्तु चित्रगन्ध इति। [65] गन्धसमानाधिकरेणेति। अत्रापि पूर्ववदेवार्थो बोध्य:। अन्यथा पूर्वरीत्या दोषात्। 
       ननु द्रव्यत्वापरत्वं द्रव्यभिन्नभिन्नत्वम्, तथा च कथमसंभववारणमित्यत आह - [66] द्रव्यत्वन्यूनवृत्तीत्यर्थकमिति। द्रव्यत्वाभाववदवृत्तित्वमेव सत्तावारणाय कुतो न निवेश्यत इत्यत आह - [66] तेनेति। [66] द्रव्यत्वव्युदास इति। द्रव्यत्वस्य स्वाभाववदवृत्तिऽपि स्वसमानाधिकरणाभावप्रतियोगित्वविरहात्। कालिकसंबन्धेन 
तादृशधर्मवत्त्वमादायातिव्याप्तिवारणाय [65] जातीति। नित्यत्वमात्रमत्र विवक्षितम्। अनेकसमवेतत्वस्य प्रकृतेऽव्यावर्तकत्वात्। पृथिवीजलान्यतरत्वस्य समवायसंबन्धघटितसामानाधिकरण्यविरहात्। कालिकसंबन्धेन तादृशधर्मवत्त्वमादायातिव्याप्तिवारणाय समवायेन तादृशधर्मवत्त्वस्य विवक्षणीयतया उक्तान्यतरत्वमादाय दोषाप्रसक्तेश्च। पृथिवीजलद्वित्वादीनामपि अपेक्षाबुद्धिविशेषविषयत्वरूपतया नित्यत्वविरहेणैव वारणं बोध्यम्। [66] स्वाश्रयसंयुक्तत्वसंबन्धेनेत्यादिरिति। अत्रापि पूर्ववदेवार्थो वर्णनीय:। [66] अनुगतरूपेण - स्वनिष्ठाधेयतावच्छेदकातिरिक्तत्वेनेत्यर्थ:। सर्वनिष्ठाधेयतानवच्छेदकसंबन्धेन घटादे: कपालादिलक्षणत्वे भूतलादौ घटादिसंयोगिनि अतिव्याप्ते:। एवं समवायादीनां तादृशरूपेण संबन्धत्वमप्यप्रामाणिकम्। [66] वस्तुतस्त्विति। बोध्यमिति। पृथिव्या: समवायेन गन्धो लक्षणं, समवायेन कपालस्य घटो लक्षणमिति भाव:।
पृथिवीविभाग:
       संग्रहे[69]सा द्विविधा नित्या अनित्या चेति। द्वे विधे यस्या: सा द्विविधा, विधा नाम विभाजकधर्म:, उद्देश्यतावच्छेदकपृथिवीत्वादिसाक्षाद्व्याप्यधर्म इति यावत्। बहुव्रीहावुत्तरपदस्यान्यपदार्थे निरूढलक्षणाया: सर्वसंमततया द्वित्वसंख्याश्रयविभाजकधर्मवति प्रकृते विधापदस्य निरूढलक्षणा। द्विपदं तात्पर्यग्राहकम्। नित्यानित्ययो: नित्यानित्यान्यतरत्वसंबन्धेनान्वय: पृथिव्याम्। सर्वत्र विभागवाक्यस्थले तथा व्युत्पत्ते: स्वीकारात्। इति शब्द: हेतुगर्भविशेषणद्योतक:। तथा च यत: तथा तत: पृथिवी द्वित्वाश्रयतादृशधर्मवतीति बोध:। अत एव नित्यानित्यपदयो: स्त्रीलिङ्गत्वमुपपन्नम्, तयो: पृथिवीपदसमानाधिकरणत्वात्। यत्तु-नित्यानित्यपदे नित्यत्वानित्यत्वपरे। तयोरभेदसंबन्धेन विभाजकधर्मेऽन्वय - इति, तत्तुच्छम्। उभयाभेदस्य विभाजकधर्मेऽसंभवात्।
अन्यतरत्वबोधकपदाभावेन नित्यत्वानित्यत्वान्यतरभेदबोधासंभवात् तयोर्लक्षणायां मानाभावात्। यादृशार्थस्य लक्षणया यत्किंचित्पदार्थबोध: 
तादृशार्थबोधस्य शक्तादपि पदादानुभाविकत्वेन पृथिवी द्विविधा नित्यत्वमनित्यत्वमिति प्रयोगापत्ते:। विधापदार्थतावच्छेदकविभाजकधर्मनिष्ठविशेष्यतानिरूपिताभेदसंबन्धावच्छिन्नप्रकारतासबन्धेन शाब्दबोधं प्रति विधापदसमभिव्याहृतइतिपदसमभिव्याहृतयकिंचित्पदनिरूपितशक्तिज्ञानादे: प्रतिबन्धकत्वादिकल्पने महागौरवापत्ते:।
       अथ परमाणुर्द्विंविध:-नित्योऽनित्यश्च। द्रव्यं द्विविधम्-पृथिवी जलं चेति प्रयोगापत्तिरिति चेत्-न। द्विविधेत्यादिबहुव्रीहौ विधापदार्थतया यावन्तो धर्मा: प्रतीयन्ते तावद्धर्ममात्रविषयकधीविशेषविषयत्वरूपद्वित्वादिविशेषितधर्मवति निरूढलक्षणा। विशेषितत्वं च स्वव्यापकपृथिवीत्वादिसाक्षाद्व्याप्यव्याप्यत्वाश्रयत्वस्वाश्रयत्वोभयसम्बन्धेनेत्यदोष:। उद्देश्यतावच्छेदकीभूतपृथिवीत्वाद्यवच्छेदेन तादृशधर्मवदन्वयस्वीकारात् न द्रव्यं द्विविधम् पृथिवी जलं चेत्यादिप्रयोग:। यद्यपि नित्यत्वानित्यत्वयोर्जलादिसाधारणतया न पृथिवीत्वादिव्याप्यत्वं तथापि पृथिवीत्वाद्यन्यतमत्वविशिष्टस्वरूपादिसम्बन्धेन तयोस्तथात्वमक्षतम्। साक्षात्पदं च 'पृथिवी त्रिविधा नित्यानित्यपटश्चेति' इत्यादि प्रयोगवारणाय। 'आपो द्विविधा:- नित्यानित्याश्चेति' इत्यादावप्युक्तैव रीति:।
       यदि च 'पुनस्त्रिविधा - शरीरेन्द्रियविषयभेदात्' इत्यादे: पृथिवीसामान्यविभागपरतामते 'तादृशभेदप्रयुक्तत्रित्वसङ्ख्याविशिष्टपृथिवीत्वसाक्षाद्व्याप्यधर्मवती पृथिवी' इतयादिरीत्यैव बोधस्य वक्तव्यतया शरीतत्वादीनां तादृशव्याप्यताविरहेणासङ्गतिरिति विभाव्यते, तदा उद्देश्यतावच्छेदकपृथिवीत्वादिसाक्षाद्व्याप्यत्वं 
नोपादेयम्। विभाजकधर्माणां परस्परं वैयधिकरण्यभानव्युत्पत्ते: द्विविधेत्यादौ स्वीकारात् 'पृथिवी त्रिविधा, नित्यानित्यघटश्च' इति प्रयोगानवकाश:। एवं च बहुव्रीहौ तादृशद्वित्वविशिष्टाश्रयधर्मवति निरूढलक्षणा। वैशिष्ट्यं
1स्वसेत्यादिभेदवत्त्वतादात्म्योभयसम्बन्धेन। भेदप्रतियोगितावच्छेदकता उद्देश्यतावच्छेदकपृथिवीत्वादिसमानाधिकरणनिष्ठत्वविशेषितस्वनिष्ठा - वच्छेदकताकप्रतियोगिताकभेदवत्त्व अवच्छेदकतानिष्ठावच्छेदकताकप्रतियोगिताकभेदवत्त्वोभयसम्बन्धावच्छिन्ना तत्रैकावच्छेदकता नित्यत्वातिरिक्ता स्वाश्रयाधिकरणकालवृत्तित्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन। 
       ननु पुरस्त्रिविधेति पृथिवीसामान्यविभागो वा कार्यपृथिवीविभागो वा। नाद्य:, नित्यपृथिव्या: शरीरादावन्तर्भावासम्भवात्। नापि र्द्विंतीय:, पुनश्शब्दस्वारस्यविरोधात्। तेन हि यद्धर्मावच्छिन्नस्य प्राग्विभाग: कृति तद्धर्मावच्छिन्नस्यैव रूपान्तरेण - विभजनं सूच्यत इत्यत आह प्रकाशिकायाम् [70] अत्रेति। तथा च 'पुनस्त्रिविधा' इत्यादौ पृथिवीसामान्यस्यैव विभाग:। 'विषयो मृत्पाषाणादि:- इत्यत्र आदिपदेन परमाणुपरिग्रहसम्भवात्। भौमदिव्यौदर्याकरजभेदादिति तैजसविषयविभागस्थलेऽपि भूमेरिदं भौमममिति विग्रहात् भूमि सम्बन्ध्यादिपरत्वात् तेनैव तैजसपरमाणुसङ्ग्रहादिति भाव:। [70] वर्णयन्तीति। अत्र पुनश्शब्दास्वारस्यमवसरबीजम्। इदमत्र बोध्यम् - अत्र 'पुन: त्रिविधा शरीरेन्द्रियविषयभेदात्' इत्यत्र शरीरप्रतियोगिकत्वेन्र्दिय - प्रतियोगिकत्वान्यतरवन्निष्ठाधेयतत्वशरीरप्रतियोगिकत्वविषयप्रतियोगिकत्वान्यतरवन्निष्ठधेयत्वान्यतमसम्बन्धेन शरीरादेरेकत्र द्वयमिति रीत्या भेदपदार्थे अन्योन्याभावे अन्वय:। पञ्चम्या: प्रयोज्यत्वमर्थ:। शरीरादिविशेषितभेदवृत्तित्रित्वविशिष्टविभाजकधर्मवतीति बोध:। भेदस्य प्रयोजकत्वं च स्वज्ञानाधीनापेक्षाब1द्धिद्वारा। उक्तरीत्या अन्यत्रापि बोध: ऊह्य:। वैशिष्ट्यं च पूर्ववदिति।
--------------------------------------
1. स्वसेत्यादिभेदवावेति। स्वसमानाधिकरणभेदप्रतियोगितावच्छेदकत्वसंबन्धावच्छिन्नस्वनिष्ठवच्छेदकताकप्रतियोगिताकभेदवत्त्वेत्यर्थ:।
--------------------------------------
[69] विषयो मृत्पाषाणादिरिति। मृत्पाषाणावादी यस्येति व्युत्पत्त्या मृत्पाषाणादिनिष्ठादितानिरूपक: पार्थिवविषय इति बोध:। तद्धर्मावच्छिन्नस्य तदादित्वं नाम उद्देश्यतावच्छेदकनिष्ठतन्निरूपिताधेयताविशिष्टत्वम्। वैशिष्ट्यं स्वाश्रयधर्मताविशिष्टतद्धर्मवत्त्वसम्बन्धेन। वैशिष्ट्यं च स्वव्याप्यधर्मावच्छिन्नबोधकपदपूर्वपदप्रतिपाद्यतावच्छेदकत्वस्वव्याप्यत्वोभयसम्बन्धेन।
       केचित्तु - स्वविषयकज्ञानविषयसमुदायघटकत्वं आदित्वम्। स्वं पार्थिवादिविषय:। तथा च मृत्पाषाणादिविषयकज्ञानविषयसमुदायघटकतानिरूपक: मृत्पाषाणादिघटितसमुदायविषयकज्ञानविषय: पार्थिवविषय
इत्यर्थ:-इति व्याचक्रु:। अतस्तन्तुसमदायत्वस्य धीविशेषविषयत्वरूपतया विशिष्य तत्तत्पदार्थज्ञाने समुदायत्वस्यैव दुर्निरूपत्वात्। तत्तत्पदासर्वज्ञजीवेऽसम्भवात्। सम्बन्धकोटौ स्वव्याप्यत्वोपादनात्, विषयो मृत्पाषाणजलादिरिति वाक्यस्य न प्रामाण्यम्। व्याप्यत्वं चात्र तत्समानाधिकरणभेदप्रतियोगितावच्छेदकत्वे सति तत्सामानाधिकरण्यम्, न तु तदभाववदवृत्तित्वम्। तेन 'प्रमेय: पृथिव्यादि:' इत्यादिवाक्यस्य न प्रामाण्यानुपपत्ति:। सत्यन्तनिवेशाच्च 'पृथिवी द्रव्यादि गन्धवदादि' रित्यादिवाक्यस्य न प्रामाण्यम्। सामानाधिकरण्यनिवेशाच्च मृत्पाषाणादिरिति वाक्यस्य न प्रामाण्यम् इत्यलमतिविस्तरेण। [70] अन्त्येति। द्रव्यसमानाधिकरणभिन्नत्वमन्त्यावयवित्वमिह विवक्षितम्।
       ननु शरीरस्य शरीरत्वजातिरेव कुतो लक्षणतया नोक्ता। एवमिन्द्रियस्यापि इन्द्रियत्वजातिमत्त्वम्। न च शरींरत्वादेर्जातित्वेमानाभाव:। 1पदवाच्यतापक्षकानुमानस्यैव तथात्वात् अत आह - शरीरत्वमिति।
--------------------------------
1. पदवाच्यतापक्षकानुमानस्येति। शरीरपदवाच्यता किंचिद्धर्मावच्छिन्ना पदवाच्यतात्वात् घटपदवाच्यतावत् इत्यनुमानस्येत्यर्थ:।
-------------------------------- 
शब्देतरेत्यादीन्द्रियलक्षणे विशेषपदवैयर्थ्यं संयोगस्योद्भूतत्वरूपजात्यनाक्रान्तत्वात्। अत: तत्पदं सार्थकयितुमाह-
[70]उद्तत्वं न जातिरिति। [70]शुक्लन्वादिना साङ्कर्यादिति। सङ्कर एव साङ्कर्यम्। चातुर्वर्ण्यादित्वात् स्वार्थे ष्यञ्। तेन पृथिवीत्वादिना सङ्करादिति पूर्वग्रन्थेनाविरोध:। [70]कारणत्वानुपपत्तेरिति। इदमत्र चिन्त्यम्-शुक्लत्वादिव्याप्यनानोद्भूतत्वाभ्युपगमेऽपि तत्तुदुद्भूतान्यतमत्वेन चाक्षुषं प्रति एकहेतुत्वं सुवचम्। अन्यतमत्वघटकभेदानां मिथो विशेषणविशेष्यभावे विनिगमनाविरह इति तु नाशङ्कनीयम्। उद्भूतत्वस्य तत्तदनुद्भूतत्वाभावकूटरूपत्वपक्षेऽपि कूटत्वस्य तत्तद्विषयकधीविशेषविषयत्वरूपरूपतया तत्तद्विषयकत्वानां विशेषणविशेष्यभावे विनिगमनाविरहस्य तुल्यत्वात्। संयोगादिकमादायाकाशादिचाक्षुषवारणाय रूपत्वस्य कारणतावच्छेदककोटौ अन्तर्भावनीयतया रूपत्वतादृशोद्भूतत्वयो: विशेषणविशेष्यतावच्छेदकभावे विनिगमनाविरहेण महागौरवप्रसङ्गाच्चेति। [71]विशेषेतीति। सामान्यगुणभिन्नेत्यर्थ:। तेन द्रव्यत्वादिकमादायासम्भववारणाय गुणपदमिति ध्येयम्। रूपाभावेति। उद्भूतरूपाभावेत्यर्थ:। तेन नाभावस्य योग्यतानुपपत्ति:। [71]सन्निकर्षघटकतयेति। अयमत्र भाव:- ज्ञानकारणत्वं ज्ञाननियतपूर्ववृत्तित्वं तच्च कालचक्षुस्संयोगेऽक्षतमेव। अन्यथा चक्षुस्संयोगविशिष्टनिरूपितविशेषणताविरहेण काले रूपाभावप्रत्यक्षानुपपत्तेरिति।                                 
[71]मन: पदमिति। काले सुखं नास्तीति प्रत्यक्षन्तु न सम्भवत्येव, विजातीयात्ममनस्संयोगस्य ज्ञानमात्रं प्रति हेतुत्वंस्वीकारात्। तथा च तत्तद्भेदकूटनिवेशगौरवभयेन सर्वमतसाधारण्यायोक्तविशेषणं निवेशितमिति भाव:। [71]प्रयोजनकथनपरतयेति। एतेन घ्राणेन्द्रियेऽनुमानप्रमाणमपि सूचितम्। तथा हि गन्धसाक्षात्कार: मनोभिन्नेन्द्रियकरणक: मानसान्यप्रत्यक्षसामान्यसाक्षात्कारत्वात्। घटादिचाक्षुषज्ञानसामान्यं प्रति 
समवायिकारणत्वात् सिद्धसाधनवारणाय साध्यशरीरे मनोभिन्नेति मानससाक्षात्कारे व्यभिचारवारणाय हेतुकोटौ मानसान्येति। [71]एवमुत्तरत्र ज्ञेयमिति। शीतस्पर्शसमानाधिकरणेति पदं शीतत्वं स्पर्शनिष्ठजातिविशेष इति सूचनाय। शीतस्पर्शवत्य: आप: इत्यादिसङ्ग्रहवाक्येऽपि एवमेव बोध्यम्। न तु तदपि लक्षणप्रविष्टम्। एवं उत्तरत्रापि।
तेजोनिरूपणम्
       सङ्ग्रहे [76] अबिन्धनं विद्युदादि आप: इन्धनानि यस्येति बहुव्रीहिं वर्णयति।
       केचित्तु-करणे ल्युडन्तस्येन्धनशब्दस्याप्शब्दसमानाधिकरणत्वे विशेष्यनिघ्नत्वे न स्त्रीलिङ्गत्वापत्त्या 'टिढ्ढाणञि'त्यादिना ङीप् प्रसङ्गेन अबिन्धनमिति रूपानिष्प्त्ते: अबिन्धनिकमित्येव वक्तव्यत्वात् इन्धनशब्दस्य पूर्वनिपातापत्तेश्च इन्धनशब्दस्या1तथात्वादित्यभिप्रायेण व्यधिकरणबहुव्रीहिं प्रदर्शयति अद्भि: इन्धनमित्यादिना। तथा च इन्धनशब्द: भावे ल्युडन्त इति भाव:-इत्याहु:। 
सुवर्णतैजसत्ववाद:
      [77] सुवर्णस्येत्यादि। सुवर्णविशेष्यकतैजसत्वप्रकारकनिश्चयानुकूलपरमतनिराकरणपूर्वक2व्यापारविषयकेच्छाविशिष्टपूर्वपक्षानुकूलकृतिमानिति बोध:। वैशिष्ट्यं च स्वप्रयोज्येच्छाविषयत्वस्वविषयसमानकर्तृकत्वोभयसम्बन्धेन। [76]सूवर्णं पार्थिवमिति दीपिकावाक्यम् सर्वं वाक्यमसति बाधके सावधारणमिति न्यायेनावधारणगर्भमित्याशयेनावतारयति - 
---------------------------------
1. अतथात्वात्-अप्शब्दसमानाधिकरणत्वाभावात् विशेष्यनिघ्नत्वाभावाच्चेत्यर्थ:।
2. व्यापारविषयकेत्यादि। व्यापार: स्वमतस्थापनरूप:। स्वप्रयोज्येति। स्वं व्यापारविषयकेच्छा तत्प्रयोज्या। इच्छा पूर्वपक्षं कुर्यामित्याकारा तद्विषयत्वं पूर्वपक्षानुकूलकृतौ, एवं स्वं व्यापारविषयकेच्छा तद्विषय: व्यापार: 
तत्समानकर्तृकत्वं च तादृशकृतौ।
सुवर्णविशेष्यकेत्यादि। प्रथमविशिष्टान्तस्य शङ्कानिवृत्त्यनुकूलव्यापारे द्वितीयविशिष्टान्तस्य कृतौ चान्बय:। प्रथमवैशिष्ट्यं स्वप्रयोज्यत्वस्वसामानाधिकरण्योभयसंबन्धेन। द्वितीयवैशिष्ट्यं स्वप्रयोज्येच्छाविषयत्वस्वविषयसमानकर्तृकत्वोभयसंबन्धेन।
----------------------------------
[77]पार्थिवत्वसाधकमित्यादिना। तेन गुरुत्वस्य जले व्यभिचारेण पार्थिवत्वसाधकत्वासम्भवात् 
तैजसत्वाभावसाधकत्वस्यैव वक्तव्यत्वेन तैजसत्वाभावस्य च प्रतिज्ञावाक्येनालाभात् तत्साधकहेतुकथनमनुचितमिति शङ्का निरवकाशा। सुवर्णं पार्थिवमेवेत्येव प्रतिज्ञार्थस्य वाच्यतया तत्र चैवकारेण तैजसत्वाभावलाभात्। [77]एतेन 
तैजसत्वाभावसाधकहेतुकथनेन। [77]दिगिति। अयं भाव:-समवायेन पीतरूपं प्रति तादात्म्यसम्बन्धेन पृथिवीत्वेन कारणताया: क्लृप्तत्वात् सुवर्णस्य तैजसत्वे विजातीयपीतरूपं प्रति कारणतान्तरं कल्पनीयम्। तस्य पार्थिवत्वे तु न तत्कल्पनावश्यम्भाव इति लाघवमिति तर्कानुगृहीतं 'सुवर्णं पार्थिवत्वतदभावान्यतरवत् प्रमेयत्वात्' इत्यनुमानं तस्य पृथिवीत्वसाधकप्रमाणतया सम्भवतीति।
       [77] सुवर्णस्य पीतिमगुरुत्वाश्रयत इत्यादि। सुवर्णविशेष्यकपीतिमगुरूत्वाश्रयव्यतिरिक्तत्वप्रकारकाप्रामाण्यग्रहानास्कन्दितनिश्चयानुकूलयुक्तिकथनविषयकेच्छाविशिष्टानुमानविशेष्यकाप्रयोजकत्वप्रकारकशङ्कानिवृत्त्यनुकूलव्यापारविषयकेच्छाविशिष्टानुकूलतर्कव्यवस्थापनानुकूलकृतिमानिति बोध:। [77]असति प्रतिबन्धक इत्यादि। प्रतिबन्धकात्यन्ताभावविशिष्टात्यन्तानलसंयोगविशिष्टद्रवत्वादित्यर्थ:। अग्निसंयुक्तघटे व्यभिचारवारणाय द्रवत्वनिवेशनम्। वैशिष्ट्यद्वयं एकक्षणावच्छिन्नैकाधिकरणवृत्तित्वरूपम्। [77] अत्यन्तानलसंयोगी पीतिमाश्रय इत्यादि। अत्र चात्यन्तानलसंयोगीति पक्षविशेषणानुपादाने 
जलमध्यस्थपीतरूपाश्रयद्रवद्रव्यविशेषे सामानाधिकरण्येन सिद्धसाधनवारणायावच्छेदकावच्छेदेनानुमितेरुद्देश्यताया वक्तव्यत्वेन हरिद्रायां सामानाधिकरण्येन बाध: स्यादिति तदुपादानम्। जलमध्यस्थघृते सामानाधिकरण्येन सिद्धसाधनवारणायावच्छेदकावच्छेदेनानुमितेरुद्देश्यताया वाच्यत्वेन घटदावंशतो बाधवारणाय पीतिमाश्रयत्वमुपात्तम्। यद्यप्येवमपि पीतरूपवति तादृशघटादौ बाध: तथापि स्वाव्यवहितात्तरप्येवमपि पीतरूपवति तादृशघटादौ बाध: तथापि स्वाव्यवहितोत्तरक्षणावच्छिन्नसामानाधिकरण्यसंबन्धेन विजतीयाग्निसंयोगविशिष्टपीतरूपवत्त्वस्यैव पक्षतावच्छेदकत्वस्वीकारात् न दोष इति भाव:। स्वाव्यवहितोत्तरक्षणावच्छिन्नैकाधिकरणवृत्तित्वलक्षणसामानाधिकरण्यसंबन्धेनाग्निसंयोगविशिष्टद्रवत्वसहितगुरुत्वं हेतु:। स्वसमवेतद्रवत्वनाशप्रतिबन्धकद्रवद्रव्यान्तरसंयुक्तत्वं साध्यम्। न च दृष्टान्तपक्षसाधारणस्वत्वाननुगमात् पक्षे बोधो दृष्टान्ते साध्यवैकल्यं वा। एवं द्रवद्रव्यान्तरेत्यत्र स्वान्योन्याभावाश्रयद्रवद्रव्यविवक्षायां अनुपयोग: अन्यथासिद्धिश्चेति वाच्यम्। 1स्वसंयुक्तत्व-स्वप्रतिबध्यनाशप्रतियोगिद्रवत्वसमवायित्वस्वासमवेतजपतिमत्त्वत्रितयसम्बन्धेन द्रवद्रव्यविशिष्टत्वस्य साध्यत्वाभ्युपगमात् साध्यशरीरे उद्देश्यसिद्धये तृतीयसंबन्धनिवेश:। सिध्यति द्रव्ये व्यभिचारावारणाय हेतुकोटौ गुरुत्वनिवेश:।
       यद्यपि तादृशद्रव्यसिद्धित: प्राक् तत्र व्यभिचारग्रहस्य न सम्भव:, तथापि यद्यत्यन्तानलसंयोगविशिष्टद्रवत्वमुक्तसाध्यव्याप्यं सयात् तर्हि प्रकृतपक्षतावच्छेदकावच्छेदेन दर्शितासाध्यसाधकं स्यादिति रीत्या अनवस्था स्यादिति गुरुत्वोपादानम्[77]जलादिकमादायेति। अत्र आदानं ग्रहणम्। तच्च प्रकृते विषयतारूपम्। ल्यप: समानकर्तृकत्वमात्रमर्थ: विषयतारूपपर्यवसानशब्दार्थान्वितम्। समानकर्तृकत्वं चेह तन्निरूपकनिरूपितत्वम्। जलादिकमित्यत्र द्वितीयाया: आधेयत्वमर्थ:। तथा च 
जलादिनिष्ठं यद्विषयत्वं तन्निरूपकनिरूपितानुमानविषयत्वरूपार्थान्तरधर्मिकसंभवित्वप्रकारकज्ञानानुकूलव्यापारकर्तेतिवाक्यार्थ:।
--------------------------------------
1. स्वसंयुक्तत्वेत्यादि। स्वं द्रवद्रव्यं जलं तत्संयुक्तत्वं धृते, स्वं जलं तत्प्रतिबध्य: द्रवत्वनाश: तत्प्रतियोगि द्रवत्वं तत्समवायित्वं धृते, स्वं जलं तदसमवेतपृथिवीत्वजातिमत्वं च धृते इति जलमध्यस्थधृते समन्वय:। पक्षे तु स्वं सुवणगततेजोभाग: तत्संयुक्तत्वं पार्थिवभागे, स्वं तेजोभाग: तत्प्रतिबध्यो यो द्रवत्वनाश: तत्प्रतियोगिद्रवत्वं तत्समवायवत्त्वं पार्थिवभागे, स्वं तेजोभाग: तदसमवेता पृथिवीत्वजाति: तद्ववत्त्वं पार्थिवभागे इति समन्वय:।
---------------------------------------
वायुनिरूपणम् 
       दीपिकायां [82]स्पर्शानुमेयो वायुरिति। अत्र च स्पर्शपदं स्पर्शत्वपरम्। तेन पर्वतानुमयो वह्निरिति 
व्यवहारवारणाय तृतीयाया: विशेश्यतार्थकत्वमपहाय प्रकारतार्थकत्वस्योपगन्तव्यतया स्पर्शानुमेयो वायुरित्यसंगतमित्यपास्तम्। यद्वा तादात्म्यसंबन्धेन स्पर्शस्यैव हेतुत्वं विवक्षितमिति नासंगति:। अनुमानप्रकारश्च 'उपलभ्यमानस्पर्श: क्वचिदाश्रित: स्पर्शत्वात्, तादात्म्येन स्पर्शाद्वा, पार्थिवादिस्पर्शवत्' उइति [82]वायौवातीति। अत्र च वायौ इति सप्तम्या: गगनमर्थ:। तस्य च समानकालीनत्वसम्बन्धेन उपलम्भेऽन्वय:। यद्यपि गुणत्वाद्रूपवदिति हेतुदृष्टान्तयोरभिधानं [न] युक्तम्; स्पर्शानुमेय इत्यत्र प्रागुक्तविरोघात्; तथापि स्पर्शत्वादिहेतुकानुमानमुपलक्षणमित्यभिप्रायेण गुणत्वहेतुकानुमानान्तरमप्युक्तमिति ध्येयम्।
       अत्र चोपलभ्यमानस्पर्शविशिष्ट: [यदि]पृथिवी स्यात् तर्ह्युद्भूतरूपवान् स्यात्, यदि जलादिकं स्यात् तर्ह्यनुष्णाशीयस्पर्शवान्न स्यात्, यद्ययं स्पर्श: आकाशादिचतुष्टयान्यतमसमवेत: स्यात् तर्हि देशान्तरस्थजनसमवेतलौकिकप्रत्यक्षविषय: स्यात्, यदि मनस्समवेत: स्यात् 
तर्हि लौकिकप्रत्यक्षविषयो न स्यात्। यद्ययमुद्भूतस्पर्श: पृथिवीसमवेत: स्यात् उद्भूतरूपवद्वृत्ति: स्यात्, यदि जलादिसमवेत: स्यात् अनुष्णाशीतो न स्यात्, उद्भूतस्पर्शाश्रयो यदि विभु: स्यात् देशान्तरस्थजनसमवेतप्रत्यक्षविषयस्पर्शक: स्यात्, यदि मन: स्यात्, प्रत्यक्षाविषयस्पर्शक: स्यात् इति तर्कै: 'अयं स्पर्श: पृथिव्यादिभिन्नकिंचित्समवेत:' इत्याकारकानुमितिर्जायत इति भाव:।
       [82]उद्भूतस्पर्शवदित्यादि। अत्र च घ्राणेन्द्रिये व्यभिचारवारणाय प्रथममुद्भूतेति। उद्भूतत्वस्याभावकूटात्मकस्य द्रव्यत्वेऽपि सत्त्वात् तद्दोष इत्यत: स्पर्शपदम्। वायौ तद्वारणाय पार्थिवत्वनिवेश:। वायावप्यनुद्भूतरूपसत्त्वात् द्रव्यत्वसत्त्वाच्च उद्भूतरूपनिवेश:। अत्र चोपलभ्यमानस्पर्शाश्रयस्य पृथिवीत्वादिकं प्रसक्तं न तु पृथिव्यादेस्तदाश्रयत्वम्। अतोऽप्रसक्तप्रतिषेधपरिहाराय योजनमाह-[82]अस्येत्यादि। दीपिकायां[83]न विभुचतुष्टयमिति। तदन्यतमं नेत्यर्थ:। अन्यथा सिद्धसाधनप्रसंगात्, एकत्रोभयादिभेदसत्त्वादिति ध्येयम्। नवीनास्तु वायो: प्रत्यक्षतां वर्णयन्ति। तन्मतमाक्षेप्तुमनुवदति--[83]ननु वायु: प्रत्यक्ष इत्यादिना। ननु प्रत्यक्षत्वं प्रत्यक्षविषयत्वं, तथा च वायोरपि अलौकिकमानसप्रत्यक्षविषयत्वाभ्युपगमात् सिद्धसाधनमत आह-प्रकाशिकायां [83]प्रत्यक्ष:-बहिरिन्द्रयजन्यप्रत्यक्षविषय इति। यद्यप्यलौकिकतादृशप्रत्यक्षविषयत्वमपि वायोरस्तीति तद्दोषतादवस्थ्यम्, तथापि मानसानिरूपितलौकिकविषयत्वस्य साध्यत्वे तात्पर्यान्न दोष:। अनिरूपितान्तं च मानसविषयतामादायार्थान्तरवारणाय। अत एव वक्ष्यमाणोपाधेरात्मनि साध्यव्यापकताभङ्गस्य नावकाश:। [83]प्रत्यक्षेतीति। लौकिकविषयताश्रयेत्यर्थविवक्षणान्नलौकिकप्रत्यक्षविषयस्पर्शवति त्वगिन्द्रिये व्यभिचारतादवस्थ्यम्। स्पर्शपदं तु लौकिकविषयताश्रयद्रव्यत्वादिकमादाय। लौकिकविषयताश्रयगुणेत्युक्तावपि श्रावणप्रत्यक्षविषयशब्दमादाय आकाशे व्यभिचारव्युदासाय। स्पर्शस्य समवायेन हेतुत्वसूचनाय आश्रयत्वकथनम्।
       दीपिकायाम् [83] उद्भूतरूपस्येति। अत्रोद्भूतपदं प्राचीनैकदेशिभि: वायावप्यनुद्भूतरूपस्वीकारात् उपाधे: साधनाव्यापकत्वोपपत्त्यर्थम्। 
प्रकाशिकायां[83]साध्यव्यभिचारोन्नयनसम्भवादिति। यद्यपि व्यापकतावच्छेदकत्वाभिमतरूपावच्छिन्नानिरूपितव्यभिचारस्य व्याप्यतावच्छेदकत्वाभिमतरूपावच्छिन्ननिरूपितव्यभिचारस्यानुमापकतया प्रकृते च द्रव्यत्वात्मकपक्षधर्मविशिष्टप्रत्यक्षत्वव्यभिचार एव तद्विशिष्टसाध्यव्यापकव्यभिचारेणानुमातुं शक्यते, न तु शुद्धसाध्यव्यभिचारोऽपि, व्याप्तिग्रहविरहात्। तथापि तादृशोपाधिव्यभिचारेण विशिष्टसाध्यव्यभिचारसिद्धौ विशेषणवद्धिशिष्टाभाववद्वृत्तित्वेन हेतुना विशेष्याभाववद्वृत्तित्वं पश्चादनुमातुं शक्यमिति भाव:। अथ वा पक्षधर्मवति साधनाव्यापकत्वेन शुद्धसाध्यव्यभिचार एवानुमातुं शक्य:। पक्षधर्मवति साधनाव्यापकत्वं च साधनाश्रयपक्षधर्मवन्निष्ठात्यन्ताभावप्रतियोगित्वम्। एवं पक्षधर्मावच्छिन्नसाध्यव्यापकत्वं च साध्याश्रयपक्षधर्मवन्निष्ठाभावाप्रतियोगित्वमिति। एवमुपाध्यन्तरेऽपि द्रष्टव्यम्।
       वस्तुतस्तु 1उद्भूतरूपशून्यत्वद्रव्यत्व(द्रव्यत्व)उभयाभाव: समवायसम्बन्धावच्छिन्नप्रतियोगिताकस्वाभावीयद्रव्यनिष्ठाधिकरणतासंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वससंबन्धेन उद्भूतरूपं वा उपाधि:। तस्य रूपादावपि सत्त्वेन साध्यव्यापकत्वात् पक्षभूतवायावसत्त्वेन साधनाव्यापकत्वाच्च। उपदर्शितधर्मविशेषस्य उपाधित्वसूचनायैव पक्षधर्मावच्छिन्नसाध्यव्यापकत्वकीर्तनम्। 
उपाधिचातुर्विंध्यकथनमपि तत्र तत्र विवक्षितधर्मविशेषस्य उपाधित्वलाभाय विवक्षितसम्बन्धविशेषस्य उपाधितावच्छेदकत्वलाभाय वेति मदेकपरिशीलित: पन्था:।
       केचित्तु विशेषणाव्यभिचारित्वनिश्चयसहकृतविशिष्टव्यभिचारित्वव्याप्तिग्रहात् विशेष्यव्यभिचारसिद्धि: इति वदन्ति। तदसत्। यतो विशिष्टव्यभिचार: विशिष्टाभावद्वृत्तित्वमेव। न तु विशेषणव्यभिचारासहितविशेष्यव्यभिचार:। प्रत्तक्षस्पर्शवत्त्वादौ तदसंभवात्।
---------------------------------
1. उद्भूतरूपशून्यत्वेति। रूपादिगुणे द्रव्यत्वाभावप्रयुक्तोभयाभावस्य सत्त्वात् घटादिद्रव्ये उद्भूतरूपशून्यत्वाभाप्रयुक्तोभयाभावसत्त्वाच्च अस्य बहिरिन्द्रियजन्यप्रत्यक्षविषयत्वरूपसाध्यव्यापकत्वम्।
समवायसंबन्धेत्यादि। स्वाभावीयेत्यस्य स्वाभावनिरूपितेत्यर्थ:। द्रव्यनिष्ठाधिकरणतायामन्वय:। रूपादिनिष्ठाधिकरणतायां उद्भूतरूपाभावनिरूपितत्वसत्त्वेऽपि द्रव्यनिष्ठत्वं नास्तीति स्वाभावनिरूपितद्रव्यनिष्ठाधिकरणतासंबन्धेन स्ववत्त्वं (उद्भूतरूपवत्त्वं) रूपादौ नास्तीति तेन संबन्धेन स्ववद्भिन्नत्वस्य रूपादौ सत्त्वात् स्ववद्भिन्नत्वसंबन्धेन उद्भूतरूपं तत्रास्तीति साध्यव्यापकत्वमिति भाव:। घटादिनिष्ठाधिकरणतायां द्रव्यनिष्ठत्वसद्भावेऽपि उद्भूतरूपाभावनिरूपितत्वं नास्ति। अत: स्वाभावनिरूपिताधिकरणतासंबन्धेन स्ववद्भिन्नत्वसत्त्वात् तत्संबन्धेन उद्भूतरूपं घटादावस्तीति साध्यव्यापकता बोध्य:।
--------------------------------
तथा चोपदर्शितपरामर्शात् विशिष्टव्यभिचारसिद्धौ न किंचिदपि बाधकं पश्याम इति विशिष्टसाध्यव्याप्तिकोपाधे: शुद्धसाध्यव्यभिचारोन्नायकत्वानिर्वाह एवेति।
       दीपिकायां[82]प्राणस्य कुत्रान्तर्भाव इत्यादि। तथा च दशमद्रव्यत्वं प्राणस्य, वायावन्तर्भावेऽपि कार्यवानुचातुर्विध्यं वा प्रसज्येतेति भाव:। शरीरेत्यादिविश्ोषणेन शरीरेन्द्रियभिन्नत्वरूपविषयलक्षणाक्रान्तत्वात् न चतुर्विध्यम्, वाय्वन्तर्भावाच्च न दशमद्रव्यत्वमित्याशय इति भावश्च। "स चैकोऽप्युपाधिभेदात् प्राणादिसंज्ञाभेदं लभत" इति संग्रहवाक्ये उपाधिभेदादित्यत्र पञ्चम्या: प्रयोज्यत्वमर्थ:। तस्य 'लभत' इत्यत्र धात्वर्थसम्बन्धेऽन्वय:। स चेह वाच्यत्वरूप:। एकोऽपीत्यत्र एकत्वं प्राणत्वन्यूनवृत्तिधर्मशून्यत्वम्। अपिरत्र विरोधार्थक:। विरोधश्च समभिव्याहृतपदार्थंतावच्छेदकैकत्वाधिकरणनिरूपितोपाधिभेदानवच्छिन्नवृत्तिकत्वाभाव:। तस्य च सम्बन्धे अन्वय:। तथा च एकत्वविरुद्धोपाधिभेदप्रयुक्तप्राणापानादिसंज्ञानिरूपितसंबधाश्रय: स इति बोध:।
       केचित्तु अपिशब्दस्य विरोधार्थकतामाहु:। तदसत्। धर्मिणि तादृशसम्बन्धाश्रयत्वभानेनैव तादृशसम्बन्धाश्रयत्वे एकत्वाविरोधलाभेन पृथक्कथनवैयर्थ्यात्। अस्मन्मते तु विरोधतत्सामानाधिकरण्ययोरेकत्र संभवप्रदर्शनपरतया तत्सार्थक्यात्। के ते उपाधय इत्याशङ्कायामुपाधिशब्दार्थमाह दीपिकायाम् [82] स्थानेति। तत्र प्रमाणमाह प्रकाशिकायाम् [82]हृदि प्राण इत्यादि इति।
सृष्टिसंहारप्रक्रिया
       दीपिकायाम्[85] चिकीर्षावशादिति। यद्यपीश्वरेच्छा नित्यैव। तथाप्येतत्काले परमाणौ क्रिया भूयादिति रीत्या तस्या: कालविशेषावगाहितया तत्काल एव तत्र क्रियात्पत्ति: नान्यदेति नियम उपपद्यते। एवं संजिहीर्षावशादित्यत्रापि बोध्यम्। चाक्षुषद्रव्यत्वादित्यत्र चाक्षुषं यत् द्रव्यत्वमित्यर्थविवक्षायामात्मनि व्यभिचारतादवस्थ्यमभिसन्धाय द्रव्यपदेन कर्मधारयं 1कर्मधारयोपरि' इत्यादिन्यायं चाभिप्रेत्यार्थमाह-[85]चाक्षुषत्वे सतीत्यादि। [85]रूपादाविति। इदं च जन्यद्रव्यत्वस्य साध्यताभिप्रायेण। द्रव्यसमेवतत्वरूपसावयवत्वसाधने तु घटाभावादौ व्यभिचारो बोध्य:। एतत्संग्राहकमेवादिपदमिति ध्येयम्। [85]कार्यत्वेऽनवस्थाप्रसङ्गादिति। अवयवत्वव्यापकसावयवत्वकत्वरूपाव्यवस्थितपरम्परा धीनमेरुसर्षपगतपरिमाणतारतम्यानुपपत्तिरूपानिष्टप्रसज्जनादित्यर्थ:। तथा च 'त्र्यणुकावयव: सावयव: महादारम्भकत्वात्' इत्यत्र उक्ततर्कबलात् नित्यावयवसमवेत इत्यनुमितिरुत्पद्यत इति भाव:।
      [86] प्रकाशिकायां संक्षेप इति। अयमत्र भाव:। यद्यपि त्रुटिमहत्त्वस्य नित्यत्वोपगमे अवयवसंख्याया: 
नापेक्षेति दर्शितानुमानस्याप्रयोजकत्वशङ्का दुर्वारा, तथापि ---
                                          'जालसूर्यमरीचिस्थं यत्सूक्ष्ममुपलभ्यते।
तस्य षष्ठतमो भाग: परमाणु:प्रकीर्तित:।।'
इति स्मृतिप्रामाण्यबलात् द्व्यणुकपरमाण्वो: स्वीकार आवश्यक इति। 
दिगिति। अत्रायमाशय:-- सर्वशब्दस्य स्वसमभिव्याहृतपदार्थतावच्छेदकव्यापकत्वार्थकतया कार्यद्रव्यत्वव्यापकत्वमवान्तरप्रलयस्य, भावकार्यत्वव्यापकत्वं महाप्रलस्य च लक्षणम्। व्यापकत्वं च स्वनिष्ठध्वंसप्रतियोगितासंबन्धेन। स्वननिष्ठत्वं च कालिकसंबन्धेन। एतेन कार्याणां भावकार्याणां चानन्तानां विशिष्यासर्वज्ञदुर्ज्ञेयत्वेन तावद्ध्वंससमुदायत्वस्य सुतरां परिज्ञानासम्भवात् एतल्लक्षणकथनमसंगतमित्यपास्तमिति।
आकाशनिरूपणम् 
      [88] द्योतनायेति। तथा च शब्दगुणकमिति संग्रहवाक्ये 'सर्व वाक्य'मिति न्यायेन शब्द एव गुणो विशेषगुणो यस्मिन्निति बहुव्रींहिरिति भाव:। ननु तच्चैकमिति संग्रहवाक्ये आकाशस्यैकत्वमुक्तम्, तन्न युक्तम्,
--------------------------------
1. कर्मधारयोपरीत्यादिन्यायमिति। कर्मधारयोपरि विद्यमान: भावार्थकप्रत्यय: सामानाधिकरण्यबोधक इति न्यायमित्यर्थ:।
--------------------------------
घटाकाशो मठाकाश इत्यादिव्यवहारस्य आकाशानेकत्वसाधकस्य सत्त्वात्, व्यवहारभेदे व्यवहर्तव्यभेदस्यैव नियामकत्वात्। तथा च 'घटाकाशव्यवहार: मठाकाशत्वावच्छिन्नभिन्ननिष्ठव्यवहर्तव्यताक: मठाकाशत्वभिन्नधर्मावच्छिन्नव्यवहर्तव्यताकव्यवहारत्वात्, यो यद्धर्मभिन्नधर्मावच्छिन्नव्यवहर्तव्यताकव्यवहार: स तद्धर्मावच्छिन्नभिन्ननिष्ठव्यवहर्तव्यताक:' इति सामान्यव्याप्त्युपष्टभ्यमनुमानमत्र मानमित्याशङ्कायां 'व्यवहर्तव्यतावच्छेदकभेद एव व्यवहारभेदनियामक:, अन्यथा प्राणापानादिव्यवहारभेदानुपपत्ते:। एवं च दर्शितानुमाने प्राणापानादिव्यवहारमादाय व्यभिचार:। तथा च प्रकृते घटमठादिरूपव्यवहर्तव्यतावच्छेदकभेदेन तादृशव्यवहारोपपत्तौ न तस्याकाशभेदसाधकत्वम्' इति समाधानमभिसन्धायाह-[88]घटाकाशो मठाकाश इत्यादीति। [88]अनेकत्वे - आकाशत्वन्यूनवृत्तिधर्मवत्त्वे। 
[88]प्रमाणम् - प्रमा, तस्य विशेष्यतासम्बन्धावच्छिन्नप्रतियोगिताकाभावदित्यर्थ:। तथा च 'आकाशं आकाशत्वन्यूनवृत्तिधर्मशून्यं, तादृशधर्मवत्त्वप्रकारकप्रमाविशेष्यत्वाभावात्, यन्नैवं तन्नैवम्' इति व्यतिरेक्यनुमानमाकाशस्य एकत्वे प्रमाणमुपदर्शितम्। [88]एकत्वादेवेति। आकाशत्वन्यूनवृत्तिधर्मशून्यत्वादेवेत्यर्थ:। केचित्तु - आकाशत्वव्याप्यधर्मविरुद्धधर्माव्यापकाकाशत्वकत्वमेव आकाशे एकत्वम्। अत्रायमनुगम:-भेदविशिष्टाकाशत्वकत्वं तत्। वैशिष्ट्यं च स्वप्रतियोगितावच्छेदकत्वस्वाश्रयत्वोभयसम्बन्धेन। अवच्छेदकता स्वव्याप्यधर्मविशिष्टत्वसम्बन्धेन। वैशिष्ट्यं च स्वविरुद्धधर्मविशिष्टत्वसम्बन्धेन। वैशिष्ट्यं च स्वसेत्यादिभेदवत्त्वसम्बन्धेन - इत्याहु:।
       यत्तु विभाजकधर्मद्वयशून्यत्वं तदिति। तत्तुच्छम्। पदार्थविभाजकद्रव्यत्व - द्रव्यविभाजकाकाशत्वयो: सत्त्वेनासम्भवापत्ते:। आकाशविभाजकत्वनिवेशने च सिद्ध्यसिद्धिभ्यां व्याघातापत्तेरिति ध्येयम्। आकाशकालदिगात्मनां साधारणं विभुत्वं न जाति:। तत्साधिकाया: अनुगतप्रत्यक्षधियोऽसंभवात्, तेषु रूपाद्यभावात्,
अनन्यथासिद्धलिङ्गानुपलम्भेनानुमानासम्भवात्। शब्दस्य चाप्तोक्तत्वानिश्चयेन सन्दिग्धप्रामाण्यकत्वात्, अन्यथा वैपरीत्यस्यापि सुवचत्वात्। न च विभुपदवाच्यतावच्छेदकतया विभुत्वजातिसिद्धिरिति वाच्यम्। 1तुल्ययुक्त्या भूतत्वस्यापि सिद्ध्यापत्त्या प्रागुक्तत्रितयसम्बन्धेन तद्विशिष्टत्वरूपजातिसांकर्यस्य जातित्वाभावव्याप्यतया गृहीतस्य जातिबाधकस्य सत्त्वेन तस्य जातित्वासिद्धे:।
       यत्तु परममहत्परिमाणवत्त्वं विभुत्वमिति। तन्न। 'वैभवात् महानाकाशस्तथा चात्मा' इति सूत्रे कणादेन परममहत्वसाधकलिङ्गात्वेन विभुत्वस्योक्तत्वात् परममहत्परिमाणवत्त्वस्य तत्स्वरूपताया: सूत्रकाराननुमतत्वात् इत्यभिप्रायेण प्रकारान्तरेण विभुत्वं निर्वक्ति- [88] सर्वमूर्तेति। अत्र च पटादिसंयुक्तघटादिवारणाय सर्वपदम्। 
विभूनां क्रियाविरहेण परस्परसंयोगाभावात् असंभवनिरासाय मूर्तपदम्। मूर्तत्वस्य क्रियासमवायिकारणतावच्छेदकतया सिद्धजातिविशेषरूपत्वपक्षे प्राचीनाभिमतोत्पन्नविनष्टद्रव्यमादायासम्भववारणाय द्रव्यपदं संयोगवदर्थकम्। अत एवोक्तदोषवारणाय मूर्तपदं नित्यमूर्तपरमिति प्रलपितमनादेयम्। द्रव्यपदवैयर्थ्यापाताच्च। 'क्रियावत्त्वं मूर्तत्वम्' इति मते उत्पन्नविनष्टद्रव्यानुपगन्तृनये वा नोपादेयमेव तत्।
       अथ 'सर्वमूर्तद्रव्यसंयोगित्वम्'इत्यस्य सर्वाणि यानि मूर्तद्रव्याणि तावत्प्रतियोगिकसंयोगवत्त्वार्थकत्वे तावत्प्रतियोगिकैकसंयोगाप्रसिद्ध्या असम्भव:। तावतां प्रत्येकप्रत्येकप्रतियोगिकसंयोगसमुदायवत्त्वार्थकत्वे घटपटसंयोगादेरपि तादृशसमुदायघटकतया तद्घटितसमुदायवत्त्वस्य आकाशादावभावात् स एव दोष:। यत्तु - यावन्ति मूर्त द्रव्याणि तेषां प्रत्येकप्रतियोगिकैकसंयोगघटितसमुदायवत्त्वं तदिति - नैष दोष:। न च मूर्तत्वजातिपक्षे
---------------------------------
1. तुल्ययुक्त्येति। भूतपदवाच्यतावच्छेदकतयेत्यर्थ:। प्रागुक्तेति। स्वसामानाधिकरण्यस्वाभावसामानाधिकरण्यस्वसमानाधिकरणात्यन्ताभावप्रतियोगित्वैतत्त्रितयसंबन्धेनेत्यर्थ:।
---------------------------------
उत्पन्नविनष्टपृथिव्यादेरपि तदाश्रयतया सर्वमूर्तानतर्गतत्वेन तत्प्रतियोगिकसंयोगाप्रसिद्ध्या न तद्घटितसंयोगसमुदायवत्त्वमाकाशादावित्यसम्भवतादवस्थ्यमिति वाच्यम्। द्रव्यपदस्य संयोगवदर्थकताया: प्रागेवावेदिततया तादृशपृथिव्याद्यसंग्रहात् मूर्तपदस्य क्रियावत्परत्वे सुतरामदोषाच्चेति। तत्तुच्छम्। अपेक्षाबुद्धिविशेषविषयत्वरूपस्य आकाशादिचतुष्टयघटकप्रत्येकमात्रसमवेतसंयोगसमुदायपर्याप्तसमुदायत्वस्य भिन्नभिन्नतया तादृशैकैकसमुदायत्वावच्छिन्नवत्त्वस्य विभुसामान्यलक्षणत्वोपगमे वाच्यतासम्बन्धेन विभुपदवत्त्वरूपलक्ष्यतावच्छेदकवत्यन्यस्मिन् तस्यासत्त्वात् 
अव्याप्ते:। तत्तत्समुदायचतुष्टयवत्त्वस्य लक्षणत्वे असंभवापत्ते:। तस्य कुत्राप्यसत्त्वात्। तावदन्यतमवत्त्वस्य तथात्वे तादृशान्यतमत्वस्य तत्तत्समुदायत्वावच्छिन्नेभेदचतुष्टयवदन्यत्वरूपतया व्यासज्यवृत्तिधर्मावच्छिन्नानुयोगिताकाभावानुपगमे असम्भवापत्ते:। तदुपगमे च घटाकाशादिसंयोगस्यापि तादृशान्यतमत्वाश्रयतया घटादावतिव्याप्ते: कथमिदं संगच्छते।
       यदपि 'सर्वमूर्तद्रव्यसंयोगित्वम्' इत्यनेन मूर्तद्रव्ये गगनादिसंयुक्तत्वं नास्तीति लभ्यते। एवं च स्वासंयुक्तमूर्तद्रव्यकं यद्यत्स्वं तत्तद्व्यक्तित्वावच्छिन्नप्रतियोगिताकभेदकृटवत्त्वं लक्षण फलितम्। अत्र गगनाद्यसंयुक्तमूर्ताप्रसिद्ध्या स्वपदेन गगनाद्युपादानासम्भवात् गगनादौ लक्षणसमन्वय:। गगनादेरपि स्वासंयुक्तगुणादित्वादसम्भववारणाय मूर्तेति। मूर्तत्वजातिपक्षे तदाश्रयोत्पन्नविनष्टघटादेरपि स्वासंयुक्तत्वादसम्भववारणाय संयोग्यर्थकं द्रव्यपदम्। तादृशघटादेश्च गगनाद्यसंयुक्तत्वेऽपि संयोगित्वविरहान्नासम्भव:। न चैवं मूर्तपदवैयर्थ्यम्, गुणादेरतथात्वादिति वाच्यम्। तथापि गगनादे: स्वासंयुक्तगगनादिकत्वात् तद्दोषावारणाय तस्यावश्यकत्वादिति - तदप्यसत्। कालान्तरीणपुरुषान्तरीयमूर्तपदार्थव्यक्तीनां विशिष्यास्माभिर्ज्ञातुमशक्यतया तादृशभेदकूटघटितलक्षणस्य दुष्करत्वात्। स्वासंयुक्तमूर्तसंयुक्तकत्वतादात्म्योभयसम्बन्धेन प्रमेयविशिष्टान्यत्वस्यानुगतस्य लक्षणत्वसम्भवेऽपि स्वसंयुक्ताप्रसिद्ध्या संयुक्तत्वसंबन्धेन स्वावच्छिन्नभिन्नत्वघटितलक्षणस्य रूपादावतिव्याप्ते:, स्वातन्त्र्येण द्रव्यत्वनिवेशेन तद्वारणेऽपि उत्पन्नविनष्टपृथिव्यादावतिव्याप्ते:। द्रव्यत्वस्थले संयोगित्वं निवेश्य तत्परिहारेऽपि महागौरवात् वक्ष्यमाणरीत्या यथाश्रुतशब्दलभ्यार्थस्य निर्दोषस्य संभवे तत्परित्यागेनार्थान्तरं परिकल्प्य तत्र दोषान्तरव्युदासाय विशेषणान्तरनिवेशस्य 1प्रक्षालनाद्धिन्यायेनायुक्तत्वाच्च।
      एतेन स्वासंयुक्तेत्यनेन स्वनिष्ठसंयुक्तत्वसम्बन्धावच्छिन्नप्रतियोगिताकात्यन्ताभावविवक्षणान्नोत्पन्नविनष्टपृथिव्यादावतिव्याप्ति:। एवं क्रियावदवृत्तिद्रव्यविभाजकधर्मत्त्वं 
मूर्तत्वजातिव्यधिकरणद्रव्यविभाजकधर्मवत्त्वं वा सर्वमूर्तद्रव्यसंयोगित्वमित्यनेन विवक्षितम्। तादृशधर्मवत्ता च स्वरूपसमवायान्यतरसम्बन्धेन। नात: कालात्मादावव्याप्तिरित्यपि परास्तम्। उदक्षरताया दुर्वारत्वात्। अन्यतरत्वघटकयोर्भेंदयोर्मिथो विशेषणविशेष्यभावे विनिगमनाविरहेण 
विभुपदार्थद्वैविध्यप्रसङ्गाच्च।
       अत्रोच्यते - सर्वमूर्तेत्यादेर्मूर्तद्रव्यत्वव्यापकत्वमर्थ:। सर्वशब्दस्य समभिव्याहृतपदार्थतावच्छेदकव्यापकत्वार्थकत्वात्। व्यापकता च स्वानुयोगिकसंयोगप्रतियोगित्वसंबन्धेन। एतल्लाभायैव संयोगीत्युक्तम्। यद्यपि स्वानुयोगिकसंयोगप्रतियोगित्वसम्बन्धेन मूर्तद्रव्यत्वव्यापकत्वं मूर्तद्रव्यनिष्ठात्यन्ताभावीयतादृशसम्बन्धावच्छिन्नप्रतियोगिताशून्यत्वपर्यवसितम्, वृत्त्यनियामकसम्बन्धस्यात्यन्ताभावप्रतियोगितानवच्छेदकत्वमते न प्रसिद्ध्यति, तथापि मूर्तद्रव्यनिष्ठभेदप्रतियोगितानिरूपितनिरुक्तसम्बन्धावच्छिन्नावच्छेदकताशून्यत्वरूपं तदिह विवक्षितम्। अत्यन्ताभावप्रतियोगितावच्छेदकस्यापि वृत्त्यनियामकसंबन्धस्यान्योन्याभावप्रतियोगितावच्छेदकतावच्छेदकताया:
----------------------------------
1. प्रक्षालनाद्धिन्यायेति। 'प्रक्षालनाद्धि पङ्कस्य दूरादस्पर्शनं वरम्' इति न्यायेनेत्यर्थ:।
----------------------------------      
सर्वसंमतत्वादिति मदेकपरिशीलित: पन्था:।
      ननु परिमाणे परिच्छन्नत्वं नापकर्षरूपम्, येनोक्तदोष: स्यात्। अपि त्वाकाशाद्यन्यतमासमवेतत्वम्।
       यत्तु - विभ्वसमवेतत्वं तदिति - तदसत् - विभुत्वस्य मूर्तत्वघटितत्वेनान्योन्याश्रयप्रसङृगात्। अतो न परमाणुषु अवयाप्तिरिति मनसि निधायाह -- प्रकाशिकायाम् [88] वस्तुतस्त्विति।
कालनिरूपणम्
       [89] अनागतादीत्यादिना वर्तमानपरिग्रह:। [90]घटकतयेति। 
अतीतादिव्यवहारं प्रति 1अतीतत्वादिप्रकारकज्ञानस्य कारणतया तादृशव्यवहारजनकतावच्छेदकप्रतियोगित्वप्रकारतानिरूपितध्वंसप्रकारता-
निरूपिताधेयत्वप्रकारतानिरूपितप्रकारताद्याश्रयतयेत्यर्थ:, अभेदस्तृतीयार्थहेतुत्वान्वित:। वस्तुतस्तु अतीतत्वं स्ववृत्तिध्वंसप्रतियोगित्वसम्बन्धेन, 'अतीति' इति शब्दप्रयोगाधिकरणकालवत्त्वम्। भविष्यत्वं च स्ववृत्तिप्रागभावप्रतियोगित्बसम्बन्धेन भविष्यतीति शब्दप्रयोगाधिकरणकालवत्त्वम्। वर्तमानत्वं च आधेयतासम्बन्धेन वर्तत इति शब्दप्रयोगाधिकरणकालवत्त्वम्। एवं च व्यवहारे व्यवहर्तव्यतावच्छेदकप्रकारकज्ञानस्य कारणतया तदवच्छेदकविषयतावत्त्वरूपं व्यवहारहेतुत्वं कालस्याक्षतमेव। घटकतयेत्यस्यापि तादृशविषयताश्रयतयेत्यर्थ:। अभेदस्तृतीयार्थ:। प्रागभावानुपगमे पुन: भविष्यतीति शब्दप्रयोगाधिकरणक्षणध्वंसावच्छिन्नकालोत्पत्तिकत्वरूपं स्वध्वंसावच्छिन्नकालोत्पत्तिकत्वसंबन्धेन तादृशक्षणविशिष्टत्वपर्यवसितं निर्वाच्यमिति ध्येयम्। जनकतावच्छेदिका च
विषयता मुख्यविशेष्यतानिरूपितप्रकारत्वरूपा पूर्वंकल्पेऽ चरमकल्पे तु 
---------------------------------
1. अतीतत्वादिप्रकारकज्ञानस्येति। घट: वर्तमानकालवृत्तिध्वंसप्रतियोगो इत्याकारकज्ञानस्येत्यर्थ:। तादृशव्यवहारजनकतावच्छेदकेत्यस्य अन्तिमप्रकारतायामन्वय:। प्रतियोगित्वनिष्ठप्रकारतानिरूपिता या ध्वंसनिष्ठप्रकारता तन्निरूपिता या आधेयत्वनिष्ठप्रकारता तन्निरूपिता या वर्तमानकालनिष्ठप्रकारता तदाश्रयतयेत्यर्थ:।
---------------------------------
मुख्यविशेष्यतानिरूपितप्रकारत्वमुख्यविशेष्यतानिरूपितसंसर्गतानिरूपितोत्पत्तिविषयतानिरूपितविषयत्वान्यतररूपा ग्राह्या, अतो नातिप्रसङ्ग इति। [90] अनुगतस्येत्यादि। प्रतिक्षणदिनादिकं सूर्यपरिस्पन्दादेर्भिन्नभिन्नत्वात् तत्रातीतादिव्यवहारानुपपत्तेरिति भाव:।
       [90] दिगिति। यद्यपि अतीतादिव्यवहारस्यानुगतकालविषयकत्वे वर्तमानादावपि तादृशव्यवहारापत्त्याननुगतसूर्यपरिस्पन्दादिरूपोपाधिविषयकत्वमेवानायत्या स्वीकर्तव्यमिति नोक्तरीत्या अतिरिक्तकालसिद्धि:। तथापि कालिकपरत्वाद्यसमवायिकारणसंयोगाश्रयतया आकाशादीनां प्रत्येकं विनिगमनाविरहात् अतिरिक्तकाल: सिध्यतीति कालिकसम्बन्धेन सर्वाधारत्वस्य क्रियादावतिव्याप्तिभ्रमं निराकारोति -- [90] अत्रेत्यादिना। प्रतीच्यादीत्यादिना उदीचीदक्षिणयो: परिग्रह:।
आत्मनिरूपणम्
       [92] समवायेन ज्ञानवदित्यर्थ इति। अन्यथा कालिकादिना ज्ञानवति कालादावतिव्याप्तिरिति भाव:। [92] विरोध इतीति। 1तया ईश्वरस्य ज्ञानस्वरूपत्वबोधनादिति भाव:। '(नित्यं) विज्ञानम्' इति श्रुतौ विज्ञानपदस्य अर्शआद्यजन्यत्वं वा नन्द्यादित्वात् कर्तरिल्युप्रत्ययान्तत्वं वाऽभिप्रेयत्याह - [93] विज्ञानवदर्थकतेति। नन्वीश्वरे सुखाभावात् कथमुक्तश्रुते: प्रामाण्यमित्याशङ्क्याह - [93] अत्रेति। [93] सुखी संवृत्तोऽहमितिवदिति। तादृशवाक्यस्थसुखशब्द इवेत्यर्थ:। अत्र-उक्तश्रुतौ, आनन्द:- आनन्दशब्द: दु:खाभावे उपचर्यत इति। सप्तम्या आधेयत्वमर्थ:। उपचारो लक्षणा। निरूपकत्वमाश्यातार्थ:। तथा च दु:खाभावनिष्ठलक्षणानिरूपक: उक्तश्रुतिस्थानन्दशब्द इति फलितम्।
----------------------------------
1. तेयति। 'नित्यं विज्ञानमानन्दं ब्रह्म' इति श्रुत्येत्यर्थ:।
----------------------------------
       श्रुतिवाक्यस्थपदस्यासति बाधके लक्षणा न युक्तेत्यानन्दशब्दस्य मुख्यार्थपरत्वं वर्णयतां नवीनानां मतमाह [93] नवीनास्त्विति। नन्वीश्वरे जन्यमुखाभावात् कथमानन्दशब्दस्य मुख्यार्थकत्वमत आह --[93] नित्यसुखमिति। दर्शितश्रुतिबलादित्यादि:। [93]विजातीयेति। अन्यथा परात्मन: परेण मनसा प्रत्यक्षापत्तेरिति भाव:।
       इदमत्र बोध्यम् - 'आत्मा बाह्यप्रत्यक्षीयलौकिकविषयताशून्य: उद्भूतरूपशून्यद्रव्यत्वात्', 'जीवगतसुखाद्यतिरिक्तं मानसीयलौकिकविषयत्वाभाववत् विजातीयमनोयोगतदाश्रयसमवेतत्वादिशून्यत्वात्, गगनादिवत्'इत्यनुमानद्वयं विवक्षितम्। तेन न चार्वाकमते पक्षाप्रसिद्धि:। अवच्छेदकावच्छेदेन साध्यसिद्धेरुद्देश्यत्वात् नांशतस्सिद्धसाधनम्। [92]नाप्यनुमानम् लिङ्गाभावादित्यत्रापि प्रमेयसामान्यं स्वव्यतिरिक्तात्मसाधकत्वसम्बन्धावच्छिन्नजीवनिष्ठप्रतियोगिताकात्यन्ताभाववत् वस्तुत्वादित्यनुमानमवसेयमिति।
       [93] दिगिति। अयमत्र भाव: - यद्यपि कुलालकृतित्वाद्यवच्छिन्नसत्त्वे घटत्वाद्यवच्छिन्नसत्त्वं तदभावे तदभाव इत्यन्वयव्यतिरेकाभ्यां घटत्वादिकुलालादिकृतित्वाभ्यामेव कार्यकारणभावस्सिध्यति, तथापि यद्विशेषयोरितिव्याप्तिबलात् कार्यत्वावच्छिन्नं प्रति कृतित्वेन कारणत्वमप्यावश्यकम्। एवं कार्यत्वावच्छिन्न प्रति ज्ञानत्वेच्छात्वाभ्यामपि तथात्वं तादृशान्वयव्यतिरेकाविशेषात्। एवं च 'कार्यं कृतिजन्यं कार्यत्वात्' इत्यनुमानमिव 
'कार्यं ज्ञानजन्यं इच्छाजन्यञ्च कार्यत्वात्' इत्यनुमानद्वयमपि विवक्षितामिति, [93] अपरोक्षज्ञानादेरित्यादिपदेन चिकिर्षापरिग्रह:। [93] चिकिर्षादिकमित्यादिपदेन कृतिपरिग्रह:। ननु 'य: सर्वज्ञ: सर्ववित्'इति श्रुतौ सर्वज्ञशब्देनैव ईश्वरस्य सर्वविषयकज्ञानत्वलाभे पुन: सर्ववित्पदं व्यर्थमित्याशङ्क्याह - [93] सर्वविदितीति। वस्तुतस्तु सर्वविदित्यस्य सर्वं विदन्तीति व्युत्पत्त्या सर्वव्याप्त इत्यर्थ:। विद लाभ इति धातो: क्विपि तादृशा र्थसम्भवादिति ध्येयम्।
       ननु [92] जीवस्य लक्षणमाह - जीव इतीति दीपिकायाम् [91] जीवस्तु प्रतिशरीरं भिन्न इति संग्रहवाक्यावतरणमयुक्तम्। प्रतिशरीरं भिन्नत्वस्य इन्द्रियादिसाधारणतया जीवलक्षणत्वासम्भवात्, अतो लक्षणपदस्य बहुलग्रहणसामर्थ्यात् लक्ष्यत इदमिति व्युत्पत्त्या कर्मणि ल्युडन्तत्वमाश्रित्य 
स्वरूपपरत्वमभिसन्धाय व्याचष्टे - [93] स्वरूपमाहेस्यर्थ इति। [93] मूले प्रति शरीरं भिन्न इति। अत्र च प्रतिपदसमभिव्याहृतद्वितीयाया: आधेयताश्रयभेदप्रतियोगितावच्छेदकत्वमभावश्च खण्डशोऽर्थ:। अन्यथा सामान्यतो व्यापकत्वस्य व्याप्यविशेषाघटितस्य दुर्वचत्वेन द्वितीयार्थतानुपपत्तेरिति ध्येयम्।
       ननु 'प्रतिशरीरं भिन्न' इति वाक्यात् प्रतिद्रव्यं सत्तेत्यादिषु द्रव्यत्वव्यापिका सत्तेत्याद्यर्थवत् प्रतिपदसमभिव्याहृतशरीरपदस्य शरीतत्वव्यापकत्वार्थकतया शरीरत्वव्यापकभेदप्रतियोगीत्यर्थो लभ्यते। तच्च न घटते। जीवात्मन्येकत्वोपगमेऽपि ईदृशार्थनिर्वाहात् आत्मभेदस्य शरीरत्वव्यापकत्वाक्षते:। अत्रोच्यते - न हि भेदस्य शरीरत्वव्यापकत्वं स्वरूपसंबन्धेन विवक्षितम्। येनैवं स्यात्। अपि [तु] स्वसमानाधिकरणभोगावच्छेदकत्वस्वप्रतियोगितावच्छेदकत्वोभयसंबन्धेनए अवच्छेदकता स्वविशिष्टयोगजधर्माद्यजन्यशरीरावच्छिन्नभोगवत्त्वसंबन्धेन। शरीरे स्ववैशिष्ट्यं च स्वभिन्न 
[त्व]स्वसमानकालीनत्वोभयसंबन्धेन। अतो नोक्तदोष:। एतदेवाभिप्रेत्याह - [93] समानाकालिकेत्यादि। किं तर्हि जीवलक्षणमित्याशङ्कायामाह - दीपिकायाम् [92] सुखादिकं जीवलक्षणमिति। अत्र सुखोपादानं प्राचीनमतमनुसृत्य। अन्यथा नवीनमते उक्तरीत्या ईश्वरेऽतिव्याप्ते:। आदिना दु:खद्वेषयो: परिग्रह:।
       प्रकाशिकायाम् [93] अन्यथा-शरीरातिरिक्तस्यात्मत्वे। सिद्धान्ते मनुष्यादिशब्दस्य स्ववृत्तिचेष्टासाधारणकारणयत्नवत्त्वसंबन्धेन मनुष्यादिशरीरावच्छिन्नात्मपरतया मनुष्योऽहमित्यादिप्रतीत्युपपत्तिरित्यभिसन्धायोक्तम् [93] अभिमान इति।                    
       [94] यन्मध्यमपरिमाणमित्यादि। परिमाणे मध्यमत्वं च परमाणुत्वपरमहत्त्वभिन्नत्वम्। तथा चात्मनस्तथात्वे 
यथादेहं तस्यापि सङ्कोचविकासशालित्वापत्त्या अनित्यत्वप्रसङ्ग इति भाव:।
       [94]दिगिति। अयमत्र भाव:- यदि च कायव्यूहस्थले शरीरान्तरेऽपि सुखादिसाक्षात्कारोपपत्तये प्रभाप्रसरणमङ्गीक्रियते, तदा अन्यत्रादृष्टस्येह कल्पनमनुपपन्नम्; दृष्टानुरोधेनैव कल्पनस्य सर्वसम्मतत्वात्। एकग्रहवर्तिदीपप्रसरणस्य ग्रहान्तरेऽदृष्टे:। एवं व्यापित्वप्रतिपादकागमोऽपि तत्र प्रमाणमिति।
मनोनिरूपणम्
       दीपिकायाम् [98] स्पर्शरहितत्वे सतीति। वायावतिव्याप्तिभिया रूपादिरहितत्वोपेक्षणम्। सङ्ग्रहे [98] प्रत्यात्मनियतत्वादिति।
       अत्र केचित् - यावन्त: आत्मान: तावतां मनसां वाच्यत्वात् मनसोऽनन्तत्वमिति विशिष्टार्थ:। तल्लाभ: कथमिति चेत् इत्थम् - प्रतिपदसमभिव्याहृतमात्मपदं प्रातिस्विकरूपेण तत्तदात्मव्यक्तिपरम्। तन्नियतत्वं च तदन्यासम्बन्धित्वम् तच्च तदन्यसमवेतज्ञानाजनकत्वम्। तथा च स्वजन्यज्ञानाश्रययत्किंचिदात्मभिन्नसमेवतज्ञानाजनकत्वादित्यर्थ:। एकैकस्य मनस इति शेष:। ज्ञानज्ञाप्यत्वं पञ्चम्यर्थ: अनन्तत्वे अन्वेतीति - तत्तुच्छम्। आत्मशब्दस्यात्मत्वजातिविशिष्टशक्तितया तत्तद्व्यक्तित्वावच्छिन्नपरत्वे तस्य लक्षणाप्रसङ्गात्। आत्मनामनन्तत्वेन विशिष्ट दुर्ज्ञेयत्वाच्च।
       वस्तुतस्तु नियतत्वमत्र भेदाश्रयत्वम्; भेदे चात्मन: प्रतिपदीसमभिव्याहारबलात् 1स्वसेत्यादिभेदवत्त्वरूपव्यापकतासंबन्धेन अन्वय:। स्वाधिकरणता तादात्म्यसंबन्धेन।
----------------------------------
1. स्वसेत्यादिभेदवत्त्वेति। स्वसमानाधिकरणभेदप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्वसंबन्धेनत्यर्थ:।
----------------------------------
भेद: स्वभिन्नसमवेतज्ञानजनकत्वसम्बन्धावच्छिन्नस्वप्रतियोगितावच्छेदकत्वस्वाश्रयमनोजन्यज्ञानसमवायित्व- उभयसंबन्धेन। एवं चात्मपदस्य मुख्यार्थपरतापि 
सुतरां सङ्गच्छते। अत एव सङ्ग्रहटिप्पण्यामुक्तमर्थान्तरमपि दूरतोऽपास्तम्। ननु लाघवात् सर्वेषामप्यात्मनां एकमेव मन आस्तामित्यत्राह - [99] सर्वात्मनामित्यादि। ननु मनसोऽणुत्व एव उक्तदोष: स्यात्। न हि वयं तस्याणुत्वं स्वीकुर्महे। अपि तु विभुत्वमेव। तथा च सर्वात्मनां मनस एकत्वेऽपि सर्वेन्द्रियैरेकदा संयोगसम्भवात् नैकस्य पुंस: ज्ञानदशायां अपरस्य तदनुपपत्तिरित्यभिप्रायेण शङ्कते - दीपिकायाम् [99] ननु मन इत्यादिना। [99] स्पर्शरहितत्वे सतीत्यादि। पृथिव्यादौ व्यभिचारवारणाय सत्यन्तम्। गुणादौ व्यभिचारनिरासाय विशेष्यम्। अत्र च मनसोऽणुत्वे आनन्त्यं कल्पनीयम्। विभुत्वे तु न तथेति लाघवमिति तर्कसत्त्वात् नास्यानुमानस्याप्रयोजकत्वमिति भाव:। समवायेन संयोगं प्रति समवायेन क्रियाया: कारणत्वात् विभुषु च क्रियाविरहेण नोक्तसंयोगोपपत्तिरित्याशयेनाह - प्रकाशिकायां [99] विभुद्वयेति। [99] क्रियादीत्यादिना संयोगपरिग्रह:। दीपिकायाम् [99] तदा सुषुप्तिरिति। इदमत्र बोध्यम् - सुषुप्ति: स्वाप: पुरीतन्नाडीप्रदेशावच्छिन्नात्मानुयोगिक:मन:प्रतियोगिकसंयोग: न तु तादृशदेशानुयोगिकमन:प्रतियोगिकसंयोग:। तथा सति 'चैत्र: स्वपिति', 'मैत्र: सुषुप्त:' इत्यादिवाक्यानामप्रामाण्यापातात्। तत्र चैत्रादिपदस्य तत्तच्छरीरावच्छिन्नात्मपरतया आत्मनि च तादृशसंयोगविरहात्। कर्तृप्रत्ययस्य चाश्रयत्वबोधकत्वात्। अत एवोक्तम् 
व्युत्पत्तिवादटिप्पण्याम् कृष्णम्भट्टेनापि 'तत्रैकस्मिन् स्वापे निद्रानाड्यवच्छिन्नमनोयोगरूपे' दइति 'धात्वर्थस्वापे निद्रानाड्यवच्छिन्नात्ममनोयोरूपे' इति च।
       यत्तु - स्वपितीत्यादौ पुरीतत्प्रदेशमनोयोगानुकूलकृतिमानिति बोधवर्णनम् - तदयुक्तम् - स्वापदशायामात्मनि तादृशकृतेरभावात् जीवनयोनिरूपयत्नस्य च प्राणक्रियामात्रहेतुत्वेन तादृशसंयोगानुकूलत्वविरहात् इष्टसाधनताज्ञानजन्यतावच्छेदकप्रवृत्तित्वजातेरेवाख्यातार्थतावच्छेदकताया: गदाधरेण उक्ततया जीवनयोनियत्नस्याख्यातार्थताप्रसक्तेरेवाभावाच्च। यद्यपि तादृशमनोयोगस्य स्वापरूपत्वे मन: स्वपितीत्याददिवाक्यप्रामाण्यापत्ति:, 
तथाप्यनुयोगिताया एव तत्र प्रत्ययार्थत्वस्वीकारेण तस्याश्च प्रतियोगिन्यनभ्युपगमात् नोक्तापत्ति:। यद्यप्याख्यातादेराश्रयत्वाद्यर्थकताया अप्यन्यत्र क्लृप्तत्वात् तत्तात्पर्येण मन: स्वपिति इत्यादिप्रयोगापत्ति: दुर्वारैव। तथापि कृत्यादावेवाख्यातस्य शक्ति:, आश्रयत्वादौ तु निरूढलक्षणेति सर्वानुमतम्। तत्र स्वपिधातुसमभिव्याहृतप्रत्ययस्यानुयोगित्व एवानादितात्पर्यं कल्प्यते। अतो न दोष:। अथानुयोगित्वादेस्संसर्गतया भानेनैवोपपत्तौ किमाख्यातादेस्तदर्थकतामुपगम्य प्रकारविधया तद्भानस्वीकारेण? अन्यथा तत्संसर्गस्यापि शाब्दबोधविषयत्वकल्पनापत्त्या गौरवात्। न चैवं चैत्रो न स्वपितीत्यादौ नञर्थाभावान्वयानुपपत्ति:। प्रतियोगितावदनुयोगितायां अपि वृत्त्यनियामकत्वेनाभावप्रतियोगितानवच्छेदकत्वादिति वाच्यम्। वृत्त्यनियामकस्याप्यभावप्रतियोगितावच्छेदकताघटकसम्बन्धत्वोपगमेनादोषात्। न च वृत्त्यनियामकसम्बन्धावच्छिन्नप्रतियोगिताकाभावस्यातिरिक्तस्य कल्पने गौरवमिति वाच्यम्। तादृशसम्बन्धावच्छिन्नप्रतियोगिताकतदभावस्य तदीयतादृशसम्बन्धाभावसमनियतत्वेन तदभिन्नतया अतिरिक्तकल्पनाविरहात्। न चैवमपि वृत्त्यनियामकसम्बन्धावच्छिन्नप्रतियोगिताकल्पने गौरवमिति वाच्यम्। भवन्मतेऽपि प्रागुक्तगौरवसत्त्वेन साम्यात्। न च राजपुरषवादोक्तयुक्त्यानुयोगित्वस्य शाब्दबोधे प्रकारत्वमावश्यकमिति वाच्यम्। तादृशयुक्तीनां विस्तरेणान्यत्रास्माभिर्निरस्तत्वात्। स्वपितीत्येतावन्मात्रस्य बोधकत्वोपपत्तये आख्यातादेरनुयोगितार्थकताया आवश्यकत्वात्। यद्यपि चैत्र: स्वपितीत्यादौ अनुयोगिताया: पदार्थत्वेऽपि शाब्बोधे संसर्गतया भाने न कोऽपि दाष:। तथापि तात्पर्यार्थविशेषानुरोधेन तत्संसर्गको वा तत्प्रकारको वा बोधो भावत्विति न तत्रास्माकमाग्रह:।
       चैत्रो जानातीत्यादावप्येवमेव बोध्यम्। एवं भवन्मते पुरीतत् स्वपितीत्यादिप्रयोगस्य प्रामाण्यं दुर्वारम्। अस्मन्मते तु नेति मदेकपरिशीलित: पन्था:।
       [98] सुखाद्युपलब्धिसाधनमिन्द्रियं मन इति सङ्ग्रह:। अत्र च घटाद्युपलब्धिसाधनीभूतचक्षुरादिनिरासाय सुखादीति। 
आत्मन्यतिव्याप्तिवारणाय विशेष्यम्। यदि च तादृशोपलब्धिसाधनत्वं तादृशोपलब्धिनिष्ठानुभवत्वव्याप्यधर्मावच्छिन्नजन्यतानिरूपितजनकत्वम्, अन्यथा कालविधया तज्जनके चक्षुरादावतिव्याप्ते:। तथा च नात्मन्यतिव्याप्तिरिति इन्द्रियत्वविशेषेणं व्यर्थमिति विभाव्यते, तदाप्याह - प्रकाशिकायाम् आत्ममनोयोगादिति। आदिपदेन सुखादिपरिग्रह:। तथा च सुखादिमानसत्वावच्छिन्नं प्रति मनस: करणता निर्वाहर्थं आत्ममनोयोगस्यात्मसमेवतयोग्यविशेषणत्वेन सुखादेर्वा व्यापरताकल्पनस्यावश्यकतया तद्वारणाय तत्सार्थक्यमिति भाव:। [99] अणुत्वसिद्धिरिति। इदमत्र प्रमाणाभिमतम् 'मन: अणुत्वतदभावान्यतरवत् प्रमेयत्वात्' इत्यनुमानं मनसोऽनणुत्वे उक्तरीत्या सुषुप्त्यनुपपत्तिरिति तर्कसहकृतमिति।
रूपनिरूपणम्
       [100] चक्षुर्मात्रग्राह्यो गुणो रूपमिति संग्रहवाक्यम्। अत्र च चक्षुर्मात्रग्राह्य इत्यनने चक्षुर्विशिष्टधर्माश्रयग्राह्य इति बोध:। वैशिष्ट्यं च लौकिकप्रत्यासत्त्या स्वग्राह्यरूपग्राहकेन्द्रियवृत्तिभेदप्रतियोगितावच्छेदकत्वसंबन्धावच्छिन्न - स्वनिष्ठावच्छेदकताकप्रतियोगिताकभेदवत्त्वचक्षुष्ट्वनिष्ठाधेयत्वोभयसम्बन्धेन। अधिकम् अन्यत्र प्रपञ्चितं अस्माभि:। प्रकाशिकायाम् [101]न रूपे सम्भवतीति। रूपस्यात्ममनोग्राह्यत्वादिति भाव:। [101]तथापि त्वगिन्द्रियेति। यद्यपि चक्षुरितरनिरूपितज्ञानत्वानवच्छिन्नजन्यताश्रयज्ञानीयलौकिकविषयताशून्य -
त्वरूपचक्षुरितराग्राह्यत्वविवक्षणे न दोष:। तथापि त्वगादे: चाक्षुषप्रत्यक्षं प्रति कालादिविधया 
जनकतामादायासम्भववारणाय जनकतायां कालत्वाद्यनवच्छिन्नत्वस्य वा जन्यतायामेवव वा ज्ञानत्वव्याप्यधर्मावच्छिन्नत्वस्य वा विवक्षणीयतया चक्षुस्संयुक्तसमवायमादायासम्भववारणाय चक्षुरितरस्य द्रव्यत्वेन विशेषणीयतया च गौरवमित्यालोच्य तत्परित्याग:। [101] त्वगग्राह्यत्वेत्यादि। 
त्वाचनिरूपितलौकिकविषयताशून्यत्वं चाक्षुषनिरूपितलौकिकविषयतावत्वं च जातिविशेषणमत्र वक्तव्यम्। तेन त्वाचप्रत्यक्षे यपत्वस्योपनयमर्यादया भानेऽपि त्वचश्च कालविधया रूपचाक्षुषज्ञानजनकत्वेऽपि न क्षति:। एवं गुरुत्वादे: चाक्षुषे उपनयमर्यादया भानेऽपि नातिव्याप्ति:। अत्र रसादिवारणाय चाक्षुषेति। प्रभादिवारणाय गुणविभाजकेति। गुणत्वव्याप्येत्यर्थ:। ननु प्रभाभित्तिसंयोगेऽतिव्याप्तिवारणाय गुणपदमेव विशेषगुणपरं किं नोक्तमित्यशङ्कायाम् आह- [101] अत एवेत्यादि। तथा च दर्शितातिव्याप्तिवारणा चक्षुर्मात्रग्राह्लयसांसिद्धिकद्रवत्वविशेषेऽतिव्याप्तिनिरासाय च जातिघटितपरिष्कारस्यावश्यकतया त्वगग्राह्यत्वादे:। तद्विशेषणतयैवोपपत्तौ लक्षणे विशेषत्वनिवेशनं गौरवावहमिति भाव:।
       दीपिकायाम् [100] अव्याप्यवृत्तिनीलादीति। अत्राव्याप्तिवृत्तित्वविशेषणं परस्परवैयधिकरण्याशङ्कानिरासाय दैशिकाव्याप्यवृत्तित्वमिह विवक्षितम्। तच्च 1स्वप्रतियोगित्वस्वाधिकरणनिरूपितकिंचिद्देशावच्छिन्नाधेयत्वोभयसंबन्धेनाभावविशिष्टत्वम्। ननु [100] रूपस्य व्याप्यवृत्तित्वनियमादिति दीपिकोक्तिरसङ्गता। उत्पन्नं द्रव्यमिति न्यायेन रूपादीनां कालिकाव्याप्यवृत्तित्वस्यावश्यकत्वादित्यत आह - प्रकाशिकायाम् [101] व्याप्यवृत्तित्वेति। दैशिकव्याप्यवृत्तित्वेत्यर्थ
इति। दैशिकव्याप्यवृत्तित्वं च पूर्वोक्तोभयसम्बन्धनाभावविशिष्टान्यत्वम्।
---------------------------------
1. स्वप्रतियोगित्वेत्यादि। स्वं कपिसंयोगाभाव: तत्प्रतियोगित्वं कपिसंयोगे, एवं स्वं कपिसंयोगाभाव: तदधिकरणं वृक्ष्ा: तन्निरूपिताग्रदेशावच्छिन्नवृत्तित्वं कपिसंयोगेऽस्तीति समन्वय:।
---------------------------------
1अत्र च नीलादिसमुदाय: नित्ररूपमिति प्रतीतिविषयत्वतदभावान्यतरवान् प्रमेयत्वादित्यनुमानं नीलादिसमुदायो यदि प्रतीतिविषय: स्यात् 
तर्ह्यव्याप्यवृत्ति: स्यादिति तर्कसहकृतं प्रमाणं वाच्यम्। तत्र रूपस्य व्याप्यवृत्तित्वनियमे विप्रतिपन्नं प्रति दूषणान्तरमाह - [101] इदमुपलक्षणमित्यादिना। एवं च दर्शितगौरवज्ञानसहकृतमुक्तानुमानमेव चित्ररूपस्यातिरिक्तत्वे प्रमाणमिति भाव:। प्रागभावादीत्यादिना ध्वंसपरिग्रह:। ननु चित्रपटे रूपवत्ताप्रतीते: 2सामानाधिकरण्सम्बन्धेनावयवरूपमादायोपपत्ते: अतिरिक्तचित्ररूपं नोपेयते। परस्परविरोधेन व्याप्यवृत्तिनीलादिसमुदायोऽपि न तत्रोत्पत्तुमर्हतीति आशङ्कते [100] ननु चित्रेत्यादिना दीपिकायाम्। सामानाधिकरण्येन तत्र रूपसत्त्वादाह - प्रकाशिकायाम् [101] समवायेनेत्यादिरिति। 3समवेतत्वीयसम्बन्धस्य स्वरूपस्य कारणतावच्छेदकत्वाकल्पनया लाघवमभिसन्धायाह - [101] स्वाश्रयसमवेतत्वसम्बन्धेन रूपमिति। ज्ञानगतप्रत्यक्षत्वजातौ प्रयोजकत्वासम्भवादाह - [101] प्रत्यक्षविषयत्वेति। ननु द्रव्यवृत्तिलौकिकविषयतासम्बन्धेन प्रत्यक्षं प्रति समवायेन रूपस्य कारणत्वे चित्रपटस्थलेऽतिरिक्तरूपतत्प्रागभावतद्ध्वंसानां कल्पनया महागौरवमिति तदपेक्षया स्वश्रयसमवेतत्वसम्बन्धेनैव रूपस्य कारणत्वमुचितमित्यतो दूषणान्तरमाह - [101] चित्रावयवावयवकेत्यादिना। दीपिकायाम् [101] तस्मात् पटस्येत्यादि। अयमत्र भाव: --- अयं पट: रूपतदभावान्यतरवान् प्रमेयत्वादित्यनुमानेन यद्ययं रूपशून्य: स्यात् तर्ह्यप्रत्यक्ष: स्यादिति तर्कसहकृतेन सिद्धं रूपं
---------------------------------
1. अत्र चेति। नीलीदिसमुदायस्य चित्ररूपत्वाभाव इत्यर्थ:। यद्वा रूपस्य व्याप्यवृत्तित्व इत्यर्थ:। अथवा चित्ररूपस्यातिरिक्तत्व इत्यर्थ:।
2. सामानाधिकरण्यसंबन्धेनेति। स्वाधिकरणवृत्तित्वसंबन्धेनेत्यर्थ:। स्वं अवयवतन्तुरूपं तदधिकरणं तन्तव: तद्वृत्तित्वं पटस्थेति तेन संबन्धेन पटस्य तन्तुरूपवत्त्वम्।
3. समवेतत्वीयेति। रूपवत्समवेतत्वस्य प्रत्यक्षत्वप्रयोजकत्वे तस्य स्वरूपसंबन्धेनैव प्रयोजकत्वं वाच्यमिति समवेतत्वप्रतियोगिकस्वरूपसंबन्धस्य 
कारणतावच्छेदकसंबन्धत्वं वक्तव्यम्। स्वाश्रयसमवेतत्वसंबन्धेन रूपस्य 
कारणत्वे तु समवेतत्वमेव कारणतावच्छेदकसंबन्ध: न तु तदीयस्वरूपमिति लाघवमिति। कारणतावच्छेदकधर्मलाघवमप्यत्र बोध्यम्।
--------------------------------
पूर्वोक्तयुक्त्या अतिरिक्तत्वसिद्धे: चित्ररूपमिति व्यवह्रियत इति। चित्ररसासिद्धौ हेतुमाह - [101]द्रव्यलौकिकेत्यादि। तथा चायं रसतदभावान्यतरवान् प्रमेयत्वादित्यनुमानमनुकूलतर्कविरहादप्रयोजकमिति भाव:। अत्र च नानारसवदवयवद्वयारब्धे वस्तुनि अत्र रस इति प्रतीत्युपपत्तये चित्ररसाङ्गीकार आवश्यक इति त्वनाशङ्कनीयम्। तत्रावयवरसस्यैव 1सामानाधिकरण्येन भानाभ्युपगमात्। यत्र च नानारसवत्परमाणुद्वयारब्धद्व्यणुकादिक्रमेण महावयविपर्यन्तं उत्पन्नं तत्र रसप्रतीतिर्नोपेयत एव। धर्मिण: रासनप्रत्यक्षे उपनयमर्यादयैव भानाभ्युपगमात्। परमाणुरसस्यापि विशेष्यविधयाऽलौकिकप्रत्यक्षासम्भवात्। उपनीतं विशेषणतयैवेति नैयायिकसिद्धान्तादिति। वस्तुतस्तु तसस्य व्याप्यवृत्तित्वनियमे प्रमाणाभावात् देशभेदावच्छेदेन एकस्मिन्नेव वस्तुनि नानारसोत्पत्तिसम्भवात् समवायेनात्र रस इति प्रतीते: प्रमारूपाया नानुपपत्ति:। सर्वमिदमभिसन्धायोक्तम् [101] सङ्क्षेप इति।
रसनिरूपणम्
       ननु [103] रसनग्राह्यो गुणो रस इति लक्षणवाक्ये परमाणुरसेऽव्याप्ति:। रसनग्राह्यजातिमत्त्वविवक्षायामपि
सत्तादिकमादाय रूपादावतिव्याप्तिरत आह - [104] रसनेत्यादि। [104] गुणविभाजकेति। 2गुणत्वन्यूनवृत्तित्वं विवक्षितम्। 
स्पर्शनिरूपणम् 
       ननु त्वगिन्द्रयमात्रग्राह्य इत्यादिलक्षणेऽसम्भव:। स्पर्शस्यत्वगितरात्मादिग्राह्यत्वात्। एवं परमाणुस्पर्शेऽव्याप्ति:। त्वग्रग्राह्यत्वात् इत्यत आह - [104] चक्षुरग्राह्येत्यादि। 
---------------------------------
1. सामानाधिकरण्येनेति। स्वाश्रयसमवेतत्वसंबन्धेनेत्यर्थ:।
2. ननु गुणविभाजकत्वं गुणत्वव्याप्यत्वम्, तच्च गुणत्वस्याप्यक्षतमिति तदादाय रूपादावतिव्याप्तिरित्यत आह - गुणत्वन्यूनवृत्तित्वं विवक्षितमिति। गुणत्वन्यूनवृत्तित्वं च गुणत्वसमानाधिकरणत्वे सति गुणत्वसमानाधिकरणभेदप्रतियोगितावच्छेदकत्वम्। तच्च गुणत्वस्य नास्तीति भाव:
--------------------------------
चक्षुरग्राह्यत्वं च चाक्षुषनिरूपितलौकिकविषयताशून्यत्वम्। त्वगिन्द्रियग्राह्यत्वं च त्वाचनिरूपितलौकिकविषयतावत्त्वम्। नात: 1पूर्ववद्दोष:। गुणविभाजकत्वं च वायुप्रत्यक्षतावादिनवीनमते वायुत्वजातिमादाय वायावतिव्याप्तिवारणाय उपात्तम्।
पाकप्रक्रियानिरूपणम्
       [106] परावृत्त्यादीत्याउदिना रूपान्तरपरिग्रह:। ननु [105] आमनिक्षिप्ते घट इति दीपिकावाक्ये सप्तम्यन्तघटपदस्योत्तरत्रान्वयासम्भवात् असङ्गतिरित्यतो योजनामाह -- [106] घटे आमनिक्षिप्ते सतीति। तथा च घटपदोत्तरसप्तम्या आमसंयोगोऽर्थ:। तस्य चोत्तरकालीनत्वसंबन्धेन श्यामघटनाशे अन्वय इति भाव:।
       ननु परमाणुषु रूपोत्पत्तौ श्यामघटनाश इति दीपिकावाक्यात् श्यामघटनाशे परमाणुनिष्ठरूपोत्पत्त्युत्तरकालीनत्वं लभ्यते। तच्चयुक्तम् - अवयविनाशानन्तरमेव परमाणुषु रूपान्तरोत्पत्ते: वैशेषिकै: स्वीकारात् अतो योजनया अन्वयमाह -- [106] श्यामघटनाश इत्यादि। जाति इति शेष:। तथा च नाशपदोत्तरसप्तम्या: उत्पत्तिरर्थ:। तस्याश्चोत्तरकालीनत्वसम्बन्धेन रूपान्तरोत्पत्तावन्वय इति भाव:। [106] स्वतन्त्रेष्विति। विशकलितेष्वित्यर्थ:। आरम्भकसंयोगरहितेष्विति यावत्। [106] अपरावयवीति। पूर्वविनष्टावयविव्यतिरिक्तावयवीत्यर्थ:। [106] अत एवेति। अवयविन्यपि परमाणुवत् पाकाङ्गीकारादेवेत्यर्थ:। ननु            
सोऽयं घट इति प्रत्यभिज्ञासाजात्यमवलम्बते। निर्वापितारोपितदीपे सेयं 
दीपज्वालेति प्रत्यभिज्ञावत् न त्वेकस्या एव व्यक्ते: कालद्वयसम्बन्धम्। अतो न विरोध इत्यतो दूषणान्तरमाह - [105] अनन्तावयवीत्यादि। नाशादीत्यादिना 
प्रागभावपरिग्रह:। [107] वारणसम्भवादिति। वैजात्यस्यावयवरूपाजन्यावयविरूपव्यावृत्तत्वादिति भाव:।
--------------------------------
1. पूर्ववद्दोष इति। चाक्षुषे उपनयमर्यादया स्पर्शत्वस्य, त्वाचे गुरुत्वस्योपनयमर्यादया भानेऽपि नासम्भव: अतिव्याप्तिर्वेत्यर्थ:।
--------------------------------
[107]यथायोग्यमिति। तथा च रूपादिचतुष्टयपदं तादृशचतुष्टयान्यतमपरमिति भाव:।
       ननु उद्भूतत्वस्य जातिरूपताया इन्द्रियलक्षणावसरे निरस्तत्वात् अत्र च जातिरूपत्वोक्ते: पूर्वोत्तरग्रन्थविरोध इत्याशङ्क्य मतभेदनोभयग्रन्थसङ्गतिरिति तस्य जातिरूपत्वमेवेत्याह - [107] उद्भूतत्वं जातिरित्यादिना। गुणगतेति। गुणघटितेत्यर्थ:। [107] न दोष: - न पूर्वोततरग्रन्थविरोध इत्यर्थ:। अयं भाव: - साङ्कर्यस्य जातिबाधकतायां प्रमाणभूते धर्मशास्त्रे द्रव्यगतसांकर्यस्यैव जातिबाधकत्वोक्ते:। स्वाधिकरणद्रव्यवृत्तित्वस्वाभावाधिकरणद्रव्यवृत्तित्वस्वाधिकरणद्रव्यवृत्त्यभावप्रतियोगित्वत्रितयसंबन्धेन जातिविशिष्टत्वरूपद्रवयघटितजातिसाङ्कर्यस्यैव जातित्वाभावव्याप्यताया उपगमेन जातिबाधकत्वं स्वीक्रियते। न तु गुणादिसाधारणस्वाधिकरणघटितजातिसाङ्कर्यस्येति।
       वस्तुतस्तु प्रागुक्तसम्बन्धेन द्रव्यत्वव्याप्यजातिविशिष्टत्वमेव जातित्वाभावव्याप्यमित्युपगमात् गुणत्वव्याप्यजातिवैशिष्ट्यस्य चातथाभूतस्य न जातिबाधकत्वमिति ध्येयम्। जातिसाङ्कर्यसामान्यस्यैव जातिबाधकत्वमभ्युपेत्य प्रकृतग्रन्थमुपपादयतां मतमाह - केचित्त्विति। आहुरित्यनेनास्वरस: सूचित:। तद्बीजन्तूद्भूतत्वस्य तत्तदनुद्भूतत्वाभावकूटरूपत्वे तस्य गगनादिसंयोगसाधारणतया गगनादिप्रत्यक्षभियाप्रत्यक्षप्रयोजकत्वासम्भवात् उद्भूतत्वं 
प्रत्यक्षप्रयोजकमितिदीपिकाग्रन्थासङ्गतिरिति।
परिमाणनिरूपणम्
       [108] भावप्रधान इति। भाव: प्रधानं मुख्यविशेष्य: यस्मिन्निति व्युत्पत्त्या धर्मनिष्ठमुख्यतानिरूपकत्वं भावप्रधानत्वम्, निरूपकत्वं च ज्ञानद्वारकम्, एवं चाणुमहदादिशब्द: सङ्ग्रहवाक्यस्थ: अणुत्वमहत्वादिकं लक्षणया बोधयतीति भाव:।
   संयोगनिरूपणम्
       [110] साधारणकारणत्वेन - कार्यत्वावच्छिन्नकार्यतानिरूपितकारणत्वेन। ननु स्वात्यन्ताभावसमानाधिकरणत्वमव्याप्यवृत्तित्वमिति दीपिकावाक्ये स्वपदस्य यत्राव्याप्यवृत्तित्वं स्थाप्यम् तद्व्यक्तिपरताया आवश्यकतया संयोगादिव्यक्तीनामानन्त्यात् एकव्यक्त्युपादानेऽपरव्यक्त्यसंग्रह:। स्वात्यन्ताभावसमानाधिकरणं यद्यत्स्वं तावदन्यतमत्वं तु सर्वज्ञेनैव ज्ञेयम्, महागौरवं, च अतो निष्कृष्टार्थमाह -- [110] स्वप्रतियोगित्वेत्यादि। यद्यपि स्वात्यन्ताभावसमानाधिकरणत्वतादात्म्योभयसंबन्धेन प्रमेयविशिष्टत्वमनुगतम्, तथापि तादात्म्यादिरूपाधिकपदार्थनिवेशात् गौरवमिति तदुपेक्षितम्। अथात्र संयोगादिसम्बन्धावच्छिन्नप्रतियोगिताक-घटत्वाद्यभावाद्यधिकरणे समवायादिना घटत्वादेस्सत्त्वात् तत्रातिव्याप्ति:। न च तत्सम्बन्धावच्छिन्नप्रतियोगिताकतदभावाधिकरणे तत्सम्बन्धेनाधेयत्वस्य विवक्षया न दोष इति वाच्यम्। यत्त्वतत्त्वाननुगमेन लक्षणस्य तत्तद्व्यक्तिविश्रमापातात्।
       न चाभावविशिष्टत्वं तत्, वैशिष्ट्यं च स्वप्रतियोगित्वस्वविशिष्टाधेयत्वोभयसंबन्धेन। आधेयतायां स्ववैशिष्ट्यं स्वप्रतियोगितावच्छेदकसम्बन्धावच्छिन्नत्वस्वाधिकरणनिरूपितत्वोभयसंबन्धेन। अतो नाननुगम इति वाच्यम्, एवमपि संयोगादिसम्बन्धावच्छिन्नप्रतियोगिताकघटत्वाद्यभावस्याव्याप्यवृत्तिताप्रसङ्गात्। स्वस्य संयोगादिना योऽभाव: तदीयपूर्वक्षणादिवृत्तित्वविशिष्ट 
स्वाभावनिष्ठप्रतियोगितावच्छेदकस्वरूपसंबन्धेन पटादौ तत्सत्त्वात्।
       न च स्वस्मिन् स्वाभावीयं यत्प्रतियोगित्वं तदवच्छेदकसंबन्धेन स्वाभावाधिकरणवृत्तित्वनिवेशात् नायं दोष: इति वाच्यम्। यत्त्वतत्त्वाननुगमस्य दुर्वारत्वात्।
       न च अधिकरणताविशिष्टत्वं तत्, वैशिष्ट्यं च स्वाश्रयाश्रयत्वस्वविशिष्टाधेयत्वोभयसंबन्धेन। आधेयतायां स्ववैशिष्ट्यं च स्वनिरूपकाभावाधिकरणनिरूपितत्वस्वाश्रयावच्छेदकसंबन्धावच्छिन्नत्वोभयसंबन्धेन। अधिकरणता च 
स्वनिरूपितप्रतियोगितात्वसम्बन्धावच्छिन्ना। अतो न कोऽपि दोष:। यद्वा प्रतियोगिताविशिष्टत्वं तत्, वैशिष्ट्यं च स्वाश्रयत्वस्वविशिष्टाधेयत्वोभयसंबन्धेन। स्ववैशिष्ट्यं च स्वावच्छेदकसम्बन्धावच्छिन्नत्वस्वनिरूपकाभावाधिकरणनिरूपितत्वोभयसम्बन्धेनेति वाच्यम्।
       एवमपि द्रव्यान्यत्वविशिष्टसत्ताभावादावतिव्याप्ते:। तदभावरूपविशिष्टसत्ताया: शुद्धसत्तानतिरिक्ततया तदधिकरणे घटादौ तत्सत्त्वात्। न चाभावत्वविशिष्टत्वं अधिकरणताविशिष्टत्वं वा तत्। प्रथमे वैशिष्ट्यं च स्वनिरूपितप्रतियोगित्वस्वविशिष्टाधेयत्वोभयसम्बन्धेन। स्ववैशिष्ट्यं च स्वावच्छिन्नाधिकरणनिरूपितत्वस्वनिरूपितप्रतियोगितावच्छेदकसम्बन्धावच्छिन्नत्वोभयसम्बन्धेन। द्वितीये अधिकरणता स्वनिरूपितप्रतियोगितात्वसम्बन्धेन। वैशिष्ट्यं च स्वाश्रयाश्रयत्वस्वविशिष्टाधेयत्वोभयसम्बन्धेन। स्ववैशिष्ट्यं च स्वनिरूपकाभावत्वावच्छिन्नाधिकरणनिरूपितत्वस्वाश्रयावच्छेदकसम्बन्धावच्छिन्नत्वोभयसम्बन्धेन। अतो न दोष:। अत्र द्रव्यान्यत्वविशिष्टसत्ताभावो नास्तीत्यप्रत्ययात् गुणादौ तादृशसत्ताभावाभावत्वेन वृत्त्यनुपगमादिति वाच्यम्। एवमप्यभावत्वस्यानुगताखण्डोपाधिरूपताया अन्यत्र व्यवस्थापितत्वेन तस्य सर्वत्राभिन्नतया तद्दोषतादवस्थ्यात्।
       अत्रोच्यते - अधिकरणताविशिष्टत्वमव्याप्यवृत्तित्वम्। अधिकरणता च 
स्वविशिष्टप्रतियोगितात्वसम्बन्धेन। स्ववैशिष्ट्यं च स्वविशिष्टाभावनिरूपितत्वस्वनिरूपित - किंचिद्धर्मावच्छिन्नप्रकारतानिरूपितसंसर्गत्वोभयसम्बन्धेन। अभावे स्ववैशिष्ट्यं च स्वाश्रयत्व1स्वसेत्यादिभेदवत्त्वोभयसम्बन्धेन। स्वाधिकरणता च स्वावच्छेदकतासम्बन्धेन।
----------------------------------
1. स्वसेत्यादिभेदवत्त्वेति। स्वाधिकरणवृत्तिभेदप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वेत्यर्थ:।
----------------------------------
भेदप्रतियोगितावच्छेदकता च आधेयतासम्बन्धेन। अधिकरणताविशिष्टत्वं स्वाश्रयाश्रयत्वस्वविशिष्टाधेयत्वोभयसम्बन्धेन। स्ववैशिष्ट्यं च स्वाश्रयावच्छेदकसम्बन्धावच्छिन्नत्वविशिष्टाधिकरणनिरूपितत्वीभयसम्बन्धेन। अधिकरणे स्ववैशिष्ट्यं च स्वसेत्यादिभेदवत्त्वसम्बन्धेन। स्वाधिकरणत्वं च स्वनिरूपकविषयतावच्छेदकतासम्बन्धेन। भेदप्रतियोगितावच्छेदकता स्वरूपसम्बन्धावच्छिन्नाधेयतावच्छेदकतासम्बन्धेन। यद्यपि कालिकसम्बन्धेन घटत्वाभावादिविशिष्टस्य ध्वंसस्य घटादौ सम्भवात् अतिप्रसङ्ग:, तथापि स्वविशिष्टाधिकरणनिरूपितत्वस्थाने स्वविशिष्टाधिकरणतावन्निरूपितत्वं निवेश्यम्। स्ववैशिष्ट्यं च स्वावच्छिन्नप्रतियोगिताकभेदनिरूपितत्वस्वसेत्यादिभेदवत्त्वोभयसम्बन्धेन। भेदप्रतियोगितावच्छेदकता स्वविशिष्टावच्छेदकतासम्बन्धेन। वैशिष्ट्यं च स्वाश्रयनिरूपितस्वरूपसम्बन्धावच्छिन्नाधेयत्वनिरूपितत्वस्वनिरूपकविषयतावच्छेदकतावच्छेदकसम्बन्धावच्छिन्नत्वोभयसम्बन्धेन।
       वस्तुतस्तु 1प्रतियोगिताविशिष्टत्वमव्याप्यवृत्तित्वम्। वैशिष्ट्यं च स्वाश्रयत्वस्वविशिष्टाधेयत्वोभयसम्बन्धेन। स्ववैशिष्ट्यं च स्वावच्छेदकसम्बन्धावच्छिन्नत्वस्वावच्छेदकधर्मावच्छिन्नत्वस्वनिरूपकाभावाधिकरणनिरूपितत्वत्रितयसम्बन्धेन। 2तेन विशिष्टसत्त्वस्य नाव्याप्यवृत्तित्वमिति 
ध्येयम्।
---------------------------------
1. प्रतियोगिताविशिष्टत्वमित्यादि। प्रतियोगिता कपिसंयोगनिष्ठा तद्विशिष्टत्वं कपिसंयोगे स्वाश्रयत्वसंबन्धेनास्ति, कपिसंयोगस्य प्रतियोगिताश्रयत्वात्। एवं प्रतियोगितावच्छेदकसमवायसंबन्धावच्छिन्ना प्रतियोगितावच्छेदककपिसंयोगत्वावच्छिन्ना प्रतियोगितानिरूपककपिसंयोगाभावाधिकरणवृक्षनिरूपिता च कपिसंयोगनिष्ठाधेयता भवति इति त्रितयसंबन्धेन प्रतियोगिताविशिष्टमाधेयत्वं च कपिसंयोगेऽस्तीति कपिसंयोगस्याव्याप्यवृत्तित्वम्।
2. तेन विशिष्टसत्त्वस्येति। विशिष्टसत्तानिष्ठाया: विशिष्टसत्तानिष्ठप्रतियोगितानिरूपकाभावाधिकरणगुणनिरूपिताधेयताया: प्रतियोगितावच्छेदकविशिष्टसत्तात्वावच्छिन्नत्वविरहात् उक्तत्रितयसम्बन्धेन प्रतियोगिताविशिष्टत्वाभावादिति भाव:
----------------------------------
विभागनिरूपणम्
       [111]केचिदित्यस्वरसस्सूचित:। तद्बीजन्तु जन्यमात्रस्य कालत्वपक्षे जन्यरूपादावतिव्याप्तिरिति। परे त्वित्यादि। अत्र चावच्छिन्नान्तेन जन्यताविशेषणेन घटितमेकं लक्षणम्। समवायसम्बन्धावच्छिन्नत्वेन कारणताविशेषणेन घटितमपरं लक्षणम् इति विवेक:। अन्यथा एकत्र लक्षणे उभयनिवेशने प्रयोजनाभावात्। तत्तद्ध्वंसव्यक्तित्वावच्छिन्नं प्रति तादात्म्येन तत्तत्प्रतियोगिव्यक्ते: कारणतयैव संयोगा - [द्य] (दि)तिव्याप्तिवारणादिति बोध्यम्।
       ननु कार्यसामान्यं प्रति तादात्म्येन हेतुभूते कालादौ अतिव्याप्तिविरहात् गुणपदवैयर्थ्यमित्याशङ्कां तस्य दर्शितार्थतात्पर्यग्राहकत्वोपगमेन परिहरति - [111] एतत्तात्पर्येति।
परत्वापरत्वनिरूपणम्
       ननु परापरव्यवहारासाधारणकारणे परत्वापरत्वे इति सङ्ग्रहवाक्यात् 
उभयव्यवहारासाधारणकारणत्वमुभयलक्षणमिति लभ्यते। तच्चासम्भवि, परत्वादे: प्रत्येकमपरव्यवहाराद्यसाधारणकारणत्वविरहात्, अतो व्याचष्टे - [112] दीपिकायां परव्यवहारेत्यादि। असमवायिकारणत्वमात्रस्य गुरुत्वलक्षणत्वे तन्तुद्वयसंयोगादावतिव्याप्ति:। पतनकारणत्वस्य तथात्वेऽपि आश्रयतया पतनसमवायिकारणे फलादावतिव्याप्ति: स्फुटैवेत्यालोच्याद्यपदस्य कृत्यमाह - [113] द्वितीयादीति। नन्वाद्यत्वमिहादौ भवमिति व्युत्पत्त्या पूर्वकालोत्पन्नत्वं, तच्च द्वितीयादिपतनस्यापि तृतीयादिपतनपूर्वकालोत्पन्नतया अक्षतमिति कथं तद्वारणसम्भव इत्यत आद्यत्वमन्यादृशं निर्वक्ति - [111] प्रकाशिकायाम् आद्यत्वमिहेति। स्वसमानाधिकरणेत्यादि। अथात्र स्वपदमनुयोगिपरम् वा प्रतियोगिपरम् वा। नाद्य:, आद्यपतनव्यक्तीनामानन्त्यात्। तेनैकोपादाने इतरासङ्ग्रहात्। स्वसमानाधिकरणपतनप्रतियोगिकध्वंसासमानकालीनं यद्यत्स्वं तावदन्यतमत्त्वं तु असर्वज्ञदुर्ज्ञेयम्। अन्यतमत्त्वघटकभेदानां मिथो विशेषणविशेष्यभावे विनिगमनाविरहश्च। नाप्युत्तर:, तादृशयत्किंचिदेकपतनव्यक्तिभेदस्य द्वितीयादिपतनसाधारणत्वात्। तादृशं यद्यत्स्वं तत्तद्व्यक्तित्वावच्छिन्नभेदकूटवत्त्वस्य तावदन्यतमत्वावच्छिन्नभेदवत्त्वस्य वा प्रागुक्तदोषदूषितत्वात्।
       अत्रोच्यते - 1तादात्म्यस्वसमानाधिकरणपतनप्रतियोगिकध्वंससमानकालीनत्वसम्बन्धावच्छिन्नस्वनिष्ठावच्छे-
दकताकप्रतियोगिताकभेदवत्त्वोभयसम्बन्धेन पतनविशिष्टत्वमाद्यत्वमिति अनुयोगिनि स्वत्वान्तर्भावे स्थूलानुगम:। 2स्वसमानाधिकरणपतनध्वंससमानकालीनत्वसम्बन्धावच्छिन्नस्वप्रतियोगितावच्छेदकत्वाश्रयत्वोभयसंबन्धेनभेदविशिष्टत्वमिति सूक्ष्मानुगम:। 3प्रतियोगिनि स्वत्वादरे तु स्वसमानाधिकरणपतनध्वंससमानकालिकत्ववादात्म्योभयसंबन्धेन पतनविशिष्टान्यत्वमिति स्थूलानुगम:। 4स्वसमानकालीकत्वस्वसमानाधिकरणपतनप्रतियोगिकत्वसम्बन्धावच्छिन्नाधेय
त्वोभयसम्बन्धेन 
---------------------------------
1. तादात्म्येत्यादि स्वं प्रथमपतनं तत्समानाधिकरणम् यत् द्वितीयपतनं तद्ध्वंससमानकालिकत्वं प्रथमपतने नास्तीति तादृशसमाननकालिकत्वसम्बन्धेन स्ववद्भिन्नत्वस्य स्वतादात्म्यस्य च प्रथमपतने सत्त्वात् तस्य आद्यत्वोपपत्ति:।
2. स्वसमानाधिकरणेत्यादि। प्रथमस्वशब्द: आद्यपतनपर:। द्वितीयस्वशब्द: आद्यपतनवद्भेदपर:। आद्यपतनसमानाधिकरणं यत् द्वितीयपतनं तत्प्रतियोगिकध्वंससमानकालिकत्वसम्बन्धेन य: आद्यपतनवद्भेद: तदाश्रयत्वं तत्प्रतियोगितावच्छेदकत्वं चाद्यपतनेऽस्तीति समन्वय:।
3. प्रतियोगिनीत्यादि। स्वं द्वितीयपतनं तत्समानाधिकरणं यत् प्रथमपतनं तद्ध्वंससमानकालिकत्वं तादात्म्यं च द्वितीयपतनेऽस्तीति उक्तोभयसम्बन्धेन द्वितीयपतनविशिष्टं तदेव, तदन्यत्वं प्रथमपतनेऽस्तीति समन्वयो बोध्य:।
4. स्वसमानकालिकत्वेत्यादि। ध्वंसपदेन प्रथमपतनध्वंसो ग्राह्य:। तद्विशिष्टत्वं द्वितीयपतने तदन्यत्वं प्रथमपतन इति समन्वयो वाच्य:। तथाहि - प्रथमस्वपदं प्रथमपतनध्वंसपरम्। तादृशध्वंससमानकालिकत्वं द्वितीयपतनेऽसित। द्वितीयस्वपदं द्वितीयपतनपरम्। द्वितीयपतनं हि स्वसमानाधिकरणपतनप्रतियोगिकत्वसम्बन्धेन प्रथमपतनध्वंसेऽस्ति इति द्वितीयपतननिष्ठा प्रथमपतनध्वंसनिरूपिता आधेयता स्वसमानाधिकरणपतनप्रतियोगिकत्वसम्बन्धावच्छिन्ना भवति। तथा च तादृशाधेयतासम्बन्धेन प्रथमपतनध्वंसविशिष्टं द्वितीयपतनं तदन्यत्वमाद्यपतने इति बोध्यम्।
-----------------------------------
ध्वंसविशिष्टान्यत्वमिति सूक्ष्मानुगम:। तादृशाधेयत्वस्थाने 1स्वप्रतियोगिपतनसमानाधिकरणत्वं वा निवेश्यमिति न कोऽपि दोष:। एवमन्यत्रापि। यद्यपि वृक्षात् सौधे पतितस्य फलादे: सौधात्पतनदशायां तत्र निरुक्तमाद्यत्वमसम्भवि। तथापि तत्र सौधावधिकपतनं तादृशफलादिगतम् न 
तावत् सामान्यत आद्यम्, परन्तु सौधावधिकपतनेषु प्राथमिकपतनस्याद्यत्वं सम्भवति। तच्च स्वसमानाधिकरणसौधावधिकपतनध्वंसमानकालीनत्वादिरूपमित्यवधिविशेषघटितमाद्यत्वं वाच्यम्। एवं च वृक्षावधिकपतनस्य स्वसमानाधिकरणवृक्षावधिकपतनप्रागभावासमानाकालीनत्वादिरूपं अवधिविशेषघटितमेव चरमत्वं निर्वाच्यम्। प्रकाशिकोक्तमवधिविशेषाघटितमाद्यत्वन्तु सम्भवस्थलाभिप्रोयणेत्यवधेयम्। 
शब्दनिरूपणम्
       दीपिकायाम्[113]गुणपदमिति। न चैवमदृष्टवारणाय पिण्डीभावासाधारणकारणत्वस्य विवक्षणीयतया गुणपदमिति व्यर्थमिति वाच्यम्। असमवायिकारणभूतचूर्णादिवारणाय तदावश्यकत्वात्। प्रकाशिकायाम् [113] पिण्डीभावस्संयोगविशेष इति। धारणकर्षणादियोग्य इत्यर्थ:। शब्दमात्रे आकाशस्य समवायिकारणताया: स्पष्टत्वादाह - [113] आद्ये असमवायिकारणमित्यादि।
बुद्धिनिरूपणम्
       ननु [114] सर्वव्यवहारहेतुर्ज्ञानं बुद्धिरिति संग्रहवाक्ये सर्वव्यवहारहेतुत्वं बुद्धिलक्षणं फलितम्। तच्च न घटते। शुकाद्युच्चरितव्यवहारहेतुत्वस्य बुद्धावभावात्। बुबोधयिषाधीनव्यवहारं प्रति हेतुत्वोक्त्या व्यभिचारविरहेऽपि येन ज्ञानेन प्रतिबन्धकवशात् व्यवहारो न जनित: तस्य व्यवहारोपधायकत्वाभावात् तत्राव्याप्ति:। स्वरूपयोग्यतारूपहेतुत्वस्य निवेशेऽपि घटादिज्ञानेषु पटादिव्यवहारहेतुत्वाभावात् नैकज्ञानस्य सर्वव्यवहारहेतुत्वमित्यत आह - [114] ज्ञानत्वमात्रं लक्षणमिति। ननु तर्हिं सङ्ग्रहे सर्वव्यवहारहेतुरिति
----------------------------------
1. स्वप्रतियोगीति। अत्र स्वपदं प्रथमपतनध्वंसपरम्। तत्प्रतियोगि प्रथमपतनम्, तत्समानाधिकरणत्वं द्वितीयपतने।
----------------------------------
किमर्थमुक्तमित्यत्राह - इदं चेति। [114] संस्कारस्य त्रिविधत्वादिति। तथा च इह संस्कारपदेन वेगस्थितस्थापकयोर्विवक्षणे स्मृतावसम्भव इति भाव:। [114] भावनाख्य इतीति। तथा च भावनाया: स्मृतिहेतुत्वात् नायं दोष इति भाव:। [114] संस्कारजन्यत्वस्य सत्त्वेनेति। अयं भाव: - ज्ञानप्रत्यासत्ते: अनुद्बुद्धसंस्कारान्यसविषयकत्वेन हेतुत्वमावश्यकम्, अन्यथा इच्छाद्यनुव्यवसायेन घटादिभानानुपपत्ते:। एवं च संस्कारस्यापि उपनयविधया हेतुत्वमिति संस्कारजनयत्वमिति तेन नानुमित्यादावतिव्याप्तिंरिति भाव:। [114] तथापि चक्षुरादीति। न चात्र मनोजन्यत्वाभावानिवेशे 'योऽहं घटमद्राक्षम् सोऽहं इदानीं स्पृशामि' इमि मानसप्रत्यभिज्ञायामतिव्याप्ति:। तन्निवेशे त्वसम्भव:। ज्ञानसामान्ये मनस: करणत्वात्। एवं चक्षुरादे: कालादिविधया स्मृतिहेतुत्वादसम्भवश्चेति वाच्यम्। चाक्षुषत्वमानसत्वादिरूपजात्यवच्छिन्नप्रतियोगिताकभेदकूटवत्त्वस्य प्रत्यक्षत्वावच्छिन्नप्रतियोगिताकभेदस्य वा निवेश्यत्वात्।
       इदमत्र चिन्त्यम् - मात्रपदघटितयथाश्रुतशब्दलभ्यस्य संस्कारेतरनिरूपितज्ञानत्वव्याप्यधर्मावच्छिन्नजन्यताशून्यत्वस्य लघो: निवेशेनैवोपपत्तौ उक्तरीत्या भेदनिवेशे उदक्षरतापत्तिरिति।
यथार्थानुभवलक्षणम्
       ज्ञानत्वनिवेशेनापीच्छादिवारणसम्भवादाह - स्मृतीति। [116] एतत्फलमनुभवत्वनिवेशप्रयोजनम्। [116]यत्रेतीति। अत्र च 'घटपटोभयं घट' इत्यादिज्ञानानामपि आंशिकप्रमात्वस्येष्टत्वात् न तत्रातिव्याप्तिशङ्केति भाव:।
       केचित्तु-'घटपटोभयं घट'इत्यादिज्ञानस्यालक्ष्यत्वेऽपि तत्र नातिप्रसङ्ग:। तत्सम्बन्धावच्छिन्नतदधिकरणतावच्छेदकधर्मावच्छिन्नविशेष्यतानिवेशात् तत्प्रतियोगिकतत्सम्बन्धानुयोगितावच्छेदकधर्मावच्छिन्नविशेष्यतानिवेशाद्वा घटपटोभयत्वादे: निरुक्ताधिकरणतानवच्छेदकत्वात् निरुक्तानुयोगितानवच्छेदकत्वाच्च तादृशोभयत्वादे: तादृशाधिकरणतादिन्यूनवृत्तित्वात्। न च 
निर्धर्मितावच्छेदककप्रमायामव्याप्तिरित वाच्यम्। तादृशाधिकरणताद्यत वच्छेदकधर्मानवच्छिन्नविशेष्यतानिवेशात्। न च तथा सति निर्धर्मितावच्छेदककभ्रमेऽतिव्याप्तिरिति वाच्यम्। तादृशभ्रमस्याप्रामाणिकत्वात् - इत्याहु:।
       तदसत् - रजतत्वादिना शुक्त्याद्यवगाहिन: रजतत्वाद्यंशे निर्धर्मितावच्छेदककस्य इह रजतमस्तीद्याकारकस्य भ्रान्तजनानामनुभवसिद्धत्वात् उक्तपरिष्कारे तत्रातिव्याप्ते: दुर्वारत्वात्।
       अन्ये तु - प्रसक्ताधिकरणताद्यवच्छेदकधर्मानवच्छिन्नत्वावच्छिन्नत्वोभयाभावस्य विशेष्यतायां निवेशात् उक्तरीत्या 'घटपटोभयं घट' इत्यादिभ्रमे नातिप्रसङ्ग:। नापि निर्धर्मितावच्छेदकप्रमायामव्याप्ति:। यत्तु - व्यासज्यवृत्तिधर्मानवच्छिन्नविशेष्यतानिवेशात् नेयमतिव्याप्तिरिति - तत्तुच्छम्। 'एतद्घटतद्घटोभयं घट' इति प्रमायामव्याप्तेरिति वदन्ति। तदप्यसत्। उक्ताव्याप्तेरेवावरणात्। एतद्घटतद्घटोभयत्वादे: घटत्वादिन्यूनवृत्तितया घटत्वाद्यधिकरणतानिरूपितस्वरूपसम्बन्धरूपावच्छेदकत्वे मानाभावात् तदन्यूनानतिप्रसक्तस्यैव तदवच्छेदकत्वोपगमात्। अन्था अनन्तानां तादृशोभयत्वादीनां तदवच्छेदकत्वे महागौरवप्रसङ्गात्। अनितिरिक्तवृत्तित्वरूपतदवच्छेदकत्वनिवेशे द्रव्यत्वादिसामानाधिकरण्यमात्रेण घटत्वाद्यवगाहिन्यां 'द्रव्यं घट' इत्यादि प्रमायामव्याप्ते:।
       [116] ननु तद्वतीत्यस्येत्यादि। निरूपकतासम्बन्धस्य वृत्त्यनवच्छेदकत्वेनाभावप्रतियोगितानवच्छेदकतया नञर्थान्वयानुपपत्ते: विशेष्यतार्थकत्वासम्भवादाह- [115] सप्तम्यर्थो विशेष्यित्वमिति। यद्वा भूतलं वह्निमात्, पर्वतो घटवानित्यादि समूहालम्बनतो वैलक्षण्यसिद्धये पर्वतो वह्निमानित्यादिज्ञाने विशेष्यत्वप्रकारत्वयो: निरूप्यनिरूपकभाव: स्वीकार्य इत्येकं मतम्। तन्निरूपितविषयितारूपयो: विशेष्यित्वप्रकारित्वयोरवच्छेद्यावच्छेदकभावस्तथेत्यपरं मतम्। तत्र द्वितीयमतमनुसृत्याह - विशेष्यित्वमिति। अत्र च विशेष्यताया: सप्तम्यर्थत्वे 
प्रकारताविशिष्टविशेष्यतानिरूपकानुभवत्वं प्रमात्वम्। विशेष्यितायास्तदर्थत्वे तु प्रकारिताविशिष्टविशेष्यितावदनुभवत्वं तत्। प्रथमे वैशिष्ट्यं च 1स्वावच्छेदकसंबन्धेन स्वाश्रयवन्निष्ठत्वस्वनिरूपितत्वोभयसम्बन्धेन। द्वितीये वैशिष्ट्यं च स्वावच्छिन्नत्वस्वनिरूपितप्रकारताविशिष्टविशेष्यतानिरूपितत्वोभयसम्बन्धेन। प्रकारतावैशिष्ट्यं च स्वावच्छेदकसम्बन्धेनस्वाश्रयवन्निष्ठत्वसम्बन्धेनेति। ध्येयम्। [116]तद्वतीस्यस्य तत्संबन्धिनीत्यर्थ इति। प्रथमे प्रकारताविशिष्टविशेष्यतानिरूपकानुभवत्वम्। वैशिष्ट्यं च 2स्वनिरूपितत्वस्वविशिष्टप्रतियोगितानिरूपितानुयोगिताश्रयनिष्ठत्वोभयसंबन्धेन।
---------------------------------
1. स्वावच्छेदकेत्यादि। रजते इदं रजतमिति ज्ञाने समन्वय: क्रियते। स्वं रजतत्वनिष्ठप्रकारता तदवच्छेदकसंबन्ध: समवाय: तेन संबन्धेन प्रकारताश्रयरजतत्ववत् रजतं तन्निष्ठत्वं विशेष्यतायाम्, एवं स्वं रजतत्वनिष्ठप्रकारता तन्निरूपितत्त्वं च विशेष्यतायाम् इति तादृशविशेष्यतानिरूपकानुभवत्वं इदं रजतमिति ज्ञानेऽस्तीति। द्वितीयानुगमे स्वं प्रकारिता रजतत्वनिष्ठप्रकारतानिरूपिता ज्ञाननिष्ठ तदवच्छिन्नत्वं रतजनिष्ठविशेष्यतानिरूपितज्ञानष्ठिविशेष्यितायामस्ति, एवं स्वं प्रकारिता तन्निरूपिता या रजतत्वनिष्ठा प्रकारता तदवच्छेदकसमवायसम्बन्धेन प्रकारताश्रयरजतत्वन्निष्ठविशेष्यतानिरूपितत्वं च विशेष्यितायामस्ति, 
तदाश्रयानुभवत्वम् इदं रजतमिति प्रमायामस्तीति समन्वय:।
2. स्वनिरूपितत्वेत्यादि। स्वं रजतत्वनिष्ठप्रकारता तन्निरूपितत्वं रजतनिष्ठविशेष्यतायाम्। एवं स्वं प्रकारता तद्विशिष्टा रजतत्वनिष्ठा प्रतियोगिता (समवायसंबन्धनिरूपिता) तन्निरूपिता अनुयोगिता रजतनिष्ठा रजतत्वसमवायं प्रति रजतस्यानुयोगित्वात् तदाश्रयरजतनिष्ठत्वं विशेष्यतायाम्। रजतत्वनिष्ठप्रकारतावैशिष्ट्यं च रजतत्वनिष्ठप्रतियोगितायमेवमुपपादनीयम् - स्वं प्रकारता स्वाश्रय: रजतत्वं 
तन्निष्ठत्वं प्रतियोगितायाम्। एवं स्वं प्रकारता तस्या: स्वावच्छेदकतावच्छेदकतासंबन्धेनाधिकरणं समवायत्वं, तन्निष्ठो यो भेद: स्वनिरूपकतावच्छेदकतासंबन्धेन प्रतियोगितावद्भेदो न भवति, समवायस्य रजतत्वनिष्ठप्रतियोगितानिरूपकतया समवायत्वे रजतत्वनिष्ठप्रतियोगितानिरूपकतावच्छेदकत्वसत्त्वात् तेन संबन्धेन प्रतियोगितावति समवायत्वे तद्वद्भेदासंभवात्। अपि तु अन्यो भेद: तत्प्रतियोगितावच्छेदकत्वं प्रतियोगितायां नास्तीति स्वसमानाधिकरणभेदप्रतियोगितावच्छेदकत्वसंबन्धेन स्ववद्भिन्नत्वरूपं स्वसेत्यादिभेदवत्त्वं च प्रतियोगितायामस्ति। तथा योक्तोभयसंबन्धेन प्रकारताविशिष्टा प्रतियोगिता भवतीति। एवमुत्तरत्रापि ऊहनीयम्।
----------------------------------
प्रतियोगितायां स्ववैशिष्ट्यं च स्वाश्रयनिष्ठत्वस्वसेत्यादिभेदवत्त्वोभयसम्बन्धेन। स्वाधिकरणत्वं च स्वावच्छेदकतावच्छेदकतासम्बन्धेन। भेदप्रतियोगितावच्छेदकतास्वनिरूपकत्वीयविलक्षणावच्छेदकतासम्बन्धेन। तेन समवायैक्यवादिप्राचीनमते 'वायु: समवायेन रूपवान्' इति भ्रमे नातिव्याप्ति:। न वा 'गुणाद्यन्यत्वविशिष्टसत्तावान् गुण' इत्यादिभ्रमे विशिष्टनिरूपितत्वावच्छिन्नसमवायस्य संसर्गतापक्षेऽतिव्याप्ति:। यद्यपि संयोगसमवायादीनां स्वरूपत: संसर्गतापक्षेऽसम्भव:, तथापि तन्मते स्वावच्छेदकसंबन्धनिरूपितत्वमेव प्रतियोगितायां निवेश्यम्। विशिंष्टसत्तावानिति भ्रमे तु वैशिष्ट्यावच्छिन्नसमवायनिष्ठनिरूपकताकाधिकरणताया एव विलक्षणाया: संसर्गत्वमिति      
नातिप्रसङ्ग:। यदि चैवं सति संयोगसमवायोभयसम्बन्धेन घटत्वादिप्रकारकज्ञानेऽतिव्याप्ति: तादृशोभयसम्बन्धावच्छिन्नप्रकारतामादाय दुर्वारेत्युच्यते। तदा प्रतियोगितायां स्ववैशिष्ट्यं च स्वाश्रयनिष्ठत्वस्वसेत्यादिभेदवत्त्वोभयसम्बन्धेन। स्वाधिकरणता स्वावच्छेदकसंसर्गतासम्बन्धेन। भेदप्रतियोगितावच्छेदकता 
स्वनिरूपकतासम्बन्धेन।
       यत्तु - प्रतियोगितायां स्ववैशिष्ट्यंघटकतया स्वावच्छेदकपर्याप्तावच्छेदकतावत्वं निवेश्यम्। तच्च स्वसेत्यादिभेदवत्त्वपर्यवसितम्। स्वाधिकरणावच्छेदकता च अवच्छेदकतासम्बन्धेन न चैवमनवच्छिन्नघटत्वादिप्रकारताकप्रमायामव्याप्तिरिति वाच्यम्। निरुक्तस्वसेत्यादिसम्बन्धेन स्ववैशिष्ट्यमनिवेश्य स्वसमानाधिकरणभेदप्रतियोगितावच्छेदकत्वसम्बन्धावच्छिन्नस्वनिष्ठप्रतियोगिताकात्यन्ताभाववत्त्वसम्बन्धेन स्ववैशिष्ट्यनिवेशनादोषात्। अनवच्छिन्नप्रकारतां प्रत्युक्तसंबन्धस्य व्यधिकरणत्वात्। तथा च विशिष्टसत्तावा निति भ्रमे नातिप्रसङ्ग:। अथ वा प्रतियोगितायां स्ववैशिष्ट्यं च स्वाश्रयनिष्ठत्वस्वावच्छेदकसम्बन्धनिरूपितत्वस्वनिष्ठभेदप्रतियोगितावच्छेदकत्वत्रितयसंबन्धेन। अवच्छेदकत्वं स्वविशिष्टधर्मावच्छिन्नत्वसम्बन्धेन। स्ववैशिष्ट्यं चावच्छेदकतासम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन। स्वानवच्छेदकधर्मानवच्छिन्नत्वं तु न शक्यनिवेशम्। स्वानवच्छेदकत्वस्य स्वावच्छेदकभिन्नत्वरूपत्वे स्वावच्छेदकाप्रसिद्ध्या प्रागुक्तप्रमायामव्याप्ते:। अवच्छेदकसंबन्धावच्छिन्नस्वनिष्ठप्रतियोगिताकाभावरूपत्वेऽपि प्रतियोगितायां तादृशधर्मावच्छिन्नत्वसत्त्वने तद्दोषानिरासादिति।
       तन्न। 'विशिष्टसत्तावान् गुण' इत्यादिभ्रमेऽतिव्याप्ते:। गुणाद्यन्यत्वोपलक्षितसत्तावान् गुण इत्यादिज्ञानस्य प्रमारूपताया: सर्वसंमततया गुणाद्यन्यत्ववैशिष्ट्यस्यापि गुणादिनिरूपिताधेयतावच्छेदकत्वानपायात्। आधेयतादिविशेषणस्यैव आधेयताद्यवच्छेदकत्वात्। अत एव विशिष्टाभावप्रतियोगितावच्छेदकसम्बन्धत्वादिकं विशिष्टनिरूपितत्वावच्छिन्नसमवायस्योपलक्षिताभावप्रतियोगितावच्छेदकसम्बन्धत्वादिकम् अनवच्छिन्नसमवायस्य च स्वीकृतं गदाधरेण सिद्धान्तलक्षणे। 
अन्यथा विशेषणस्य प्रतियोगितावच्छेदकत्वतदभावाभ्यामेव विशिष्टाभावोपलक्षिताभावयो: वैलक्षण्यनिर्वाहे दर्शितरीत्या तदुपपादनस्यासङ्गतत्वापातात्। 
गुणाद्यन्यत्वविशिष्टसत्तावानित्याकारकगुणाद्यन्यत्ववैशिष्ट्योपलक्षितसमवायसंसर्गकप्रतीत्यादेरप्रामाणिकतया मन्मते 
दर्शितदोषानवकाशात्। अन्यथा उक्तरीत्या अव्यवस्थापत्त्या सिद्धान्तलक्षणविरोधापत्तेरिति ध्येयम्।
       [116] प्रमाणान्तरतापत्तेरिति। प्रत्यक्षादिचतुष्टयातिरिक्तप्रमाणतापत्तेरित्यर्थ:। भावनारूपसंस्कारात्मकव्यापारवत्त्वे सति असाधारणकारणत्वस्य तत्र सत्त्वादिति भाव:।
अयथार्थानुभवनिरूपणम्
       [119] सङ्ग्रहे तदभाववतीत्यादि। अत्र च प्रकारताविशिष्टविशेष्यतानिरूपकत्वविशेषितं प्रकारिताविशिष्टविशेष्यितावत्त्वविशेषितं वाऽनुभवत्वं भ्रमत्वम्। प्रथमे वैशिष्ट्यं च 1स्वविशिष्टैकमात्रवृत्तिधर्मावच्छिन्नप्रतियोगिताकाभाववन्निष्ठत्वस्वनिरूपितत्वोभयसम्बन्धेन। स्ववैशिष्ट्यं च 1स्वविशिष्टैकमात्रवृत्तिधर्मावच्छिन्नप्रतियोगिताकाभाववन्निष्ठत्वस्वनिरूपितत्वोभयसम्बन्धेन। स्ववैशिष्ट्यं च स्वावच्छेदकसम्बन्धावच्छिन्नत्वस्वाश्रयनिंष्ठत्वोभयसम्बन्धेन। द्वितीये वैशिष्ट्यं चोक्तरीत्या 2स्वयमूह्यम्। अत्र संसर्गमध्ये स्वाश्रये व्याप्यवृत्तित्वस्य निवेशनीयतया नाव्याप्यवृत्तिप्रकारकप्रमायामतिप्रसङ्ग:। वस्तुतस्तु निरवच्छिन्नाधिकरणतायामभावीयत्वेन निवेशात् न कोऽपि दोष इति सारम्। स्वाभावस्य स्वावच्छेदकतया भ्रमे भानविरहादाह - दीपिकायाम् [120] संयोगाभावेति। ननु तदभावावच्छेदकदेशावच्छिन्नविशेष्यतेत्यादिभ्रमलक्षणस्य शुक्ताविदं रजतमित्यादिव्याप्यवृत्तिरजतत्वादिप्रकारकभ्रमेऽव्याप्तिरित्यह आह 
- [120] अत्रेदमवधेयमित्यादि। इदमत्र चिन्तनीयम् - प्रकारताविशिष्टविशेष्यतानिरूपकानुभवत्वमिति रीत्या व्याप्याव्याप्यवृत्तिप्रकारभेदेऽपि लक्षणेक्यस्य सुवचतया तद्भेदेन लक्षणभेदवर्णनमयुक्ततमम्। वैशिष्ट्यं च 3स्वनिरूतिपत्वस्वविशिष्टाधिकरणनिष्ठत्वोभयसम्बन्धेन। स्ववैशिष्ट्यं च स्वविशिष्टाभाववत्तासम्बन्धेन। स्ववैशिष्ट्यं च अभावे स्वावच्छेदकसम्बन्धेन स्वाश्रयानधिकरणवृत्तित्वस्वविशिष्टप्रतियोगिताकत्वोभयसम्बन्धेन। स्ववैशिष्ट्यं च स्वावच्छेदकसम्बन्धावच्छिन्नत्वस्वाश्रयनिष्ठत्वोभयसम्बन्धेन।
---------------------------------
1. स्वविशिष्टेति। स्वविशिष्टेत्यस्य एकमात्रवृत्तिधर्मावच्छिन्नप्रतियोगितायामन्वय:। तथा च स्वं रजतत्वनिष्ठप्रकारता तदवच्छेदकसंबन्ध: समवायसंबन्ध: तदवच्छिन्ना रजतत्वनिष्ठा प्रतियोगिता एवं सा प्रकारताश्रयनिष्ठा च भवति इति प्रकारताविशिष्टा प्रतियोगिता रजतत्वत्वरूपैकमात्रवृत्तिधर्मावच्छिन्ना तन्निरूपाभाववन्निष्ठत्वं विशेष्यतायामिति रीत्या समन्वय: कार्य:।
2. स्वयमूह्यमिति। प्रकारिताविशिष्टविशेष्यितावदनुभवत्वं भ्रमत्वम्। वैशिष्ट्यं च स्वावच्छिन्नस्वनिरूपितप्रकारताविशिष्टविशेष्यतानिरूपितत्वोभयसंबन्धेन। विशेष्यतायां प्रकारतावैशिष्ट्यं च स्वविशिष्टैकमात्रवृत्तिधर्मावच्छिन्नप्रतियोगिताकाभाववन्निष्ठत्वस्वनिरूपितत्वोभयसंबन्धेन। प्रतियोगितायां स्वविशिष्टत्वं च स्वावच्छेदकसंबन्धावच्छिन्नत्वस्वाश्रयनिष्ठत्वोभयसम्बन्धेनेत्यूह्यमित्यर्थ:।
3. स्वनिरूपितत्वेत्यादि। अत्रानुगभे स्वशब्दा: सर्वेऽपि प्रकारतापरा:। समन्वय: पूर्ववदूह्य:।
--------------------------------
       यत्तु - दशितसम्बन्धेन स्वविशिष्टविशेष्यतानिरूपितत्वतादात्म्योभयसम्बन्धेन प्रकारताविशिष्टप्रकारतानिरूपकानुभवत्वं तदितितदसत्-प्रकारत्वस्य द्विधा 
निवेशेनाधिकस्य तादात्म्यस्य च प्रवेशेन महागौरवप्रसङ्गात्। न च [120] यदवच्छेदेन इत्यादि दीपिकावाक्यस्वरस्यानुरोधेर तथावर्णनमिति वाच्यम्। तादृशदीपिकावाक्यस्य लक्षणभेदपरत्वे मूलोपलक्षितो वृक्ष: कपिसंयोगीत्यादिप्रमायामतिव्याप्ते:। अव्याप्यवृत्तिप्रकारस्थलीयभ्रमलक्षणस्य दुर्वारत्वात्। विषयबाधविरहेणेष्टापत्तेरयोगात्। तस्मात् उक्तदीपिकावाक्यं अस्मदुक्तरीत्या भ्रमलक्षणपरिष्काराभिप्रायेणाव्याप्यवृत्तिप्रकारकभ्रमेऽव्याप्तिमाशङ्क्य मूलादिविशिष्टानुयोगिकसंयोगादिवैशिष्ट्यावगाहिज्ञानस्यैव भ्रमत्वेन लक्ष्यताप्रदर्शनपरम्। एवं च दीपिकायाम् [120] विवक्षितत्वादित्यस्य लक्ष्यत्वेनेत्यादि:। [120] विशेष्यित्वेति। अत्र यद्यपि विशेष्यताप्रकारतयो: निरूप्यनिरूपकभावं निवेश्यापि समूहालम्बनव्यावृत्तिसम्भव:, तथापि शिष्यधीवैशद्याय प्रकारान्तरमप्युक्तमिति ध्येयम्।
यथार्थानुभवविभाग:
       दीपिकायाम् [123] प्रसङ्गादिति। अत्र पञ्चम्यर्थो ज्ञानजन्यजिज्ञासाधीनत्वं विभागान्वितम्। क: प्रसङ्ग: इत्याकाङ्क्षायामाह - प्रकाशिकायाम् [123] स्मृतस्योपेक्षानर्हत्वमित्यादि। स्मृतस्य पूर्वाहितपदार्थसम्बन्धेन स्मृतिगोचरस्योपेक्षानर्हत्वं द्वेष्यज्ञानविषयताविरोधिरूपम्। तच्च प्रकृते प्रमितिकरणत्वम्। इदं चोपोद्घातादिपञ्चकभिन्नत्वमनिवेश्यानन्तराभिधानप्रयोजनकजिज्ञासाजनकज्ञानप्रकारत्वेनोपोद्घातादीनामपि प्रसङ्गे एवान्तर्भाव इत्यभिमानेन अन्यथा करणत्वस्य कारणताविशेषरूपतया कारणतासामान्यभेदघटितप्रसङ्गलक्षण्स्य प्रकृतेऽसम्भवेनासङ्गते:। वस्तुतस्तु अनन्तराभिधाननियामकजिज्ञासाजनकनिरूप्यतावच्छेदकप्रकारकस्मरणप्रयोजक: निरूप्यनिष्ठउपोद्घातादिव्यातिरिक्त: सम्बन्ध: प्रसङ्गसङ्गति:। प्रकृते च चतुर्विधत्वेन प्रमितिसादृश्यमेव प्रमाणस्य तादृशमिति।
       इदमत्रावधेयम् - धर्मविशिष्टधर्मवत्वं सङ्गति: वैशिष्ट्यं च स्वभिन्नत्वस्वविशिष्टशब्दविशिष्टत्वोभयसंबन्धेन। स्ववैशिष्ट्यं च 
स्वविशिष्टशब्दोत्तरत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्वस्वावच्छिन्नकर्मनिरूपणोत्तरत्वोभयसम्बन्धेन। स्ववैशिष्ट्यं च स्वावच्छिन्नकर्मकनिरूपणोत्तरत्वस्वभिन्नधर्मावच्छिन्नविशेष्यकलक्षणादिप्रकारकज्ञानजनकत्वोभयसंबन्धेन:। शब्दवैशिष्ट्यं च आधेयत्वस्वप्रयोजकेच्छाविशिष्टत्वोभयसम्बन्धेन। इच्छावैशिष्ट्यं च आधेयत्वस्वजनकज्ञानप्रकारत्वोभयसम्बन्धेन। आधेयत्वं स्वनिष्ठप्रकारतानिरूपितव्याप्यत्वप्रकारतानिरूपितधर्मप्रकारतानिरूपितप्रकारत्वप्रकारतानिरूपितनिरूपकत्वप्रकारतानिरूपितज्ञानत्वावच्छिन्नविशेष्यताकत्वसंबन्धेन। तथा चानुमानं प्रत्यक्षसङ्गतमित्यादौ धर्मविशिष्टधर्म एव सङ्गतिपदार्थ:। तत्र प्रत्यक्षत्वनिष्ठाधेयतासम्बन्धेन प्रत्यक्षस्य प्रथमधर्मेऽन्वय:। धर्मत्वोनान्वयितावच्छेदकधर्मविशेषबोधकत्वं सङ्गतिपदस्य व्युत्पत्तिसिद्धम्। एवमन्वयिसमर्पकपदप्रवृत्तिनिमित्तताघटकसम्बन्धावच्छिन्ननिष्ठनिरूपितत्वसम्बन्धेनप्रत्ययार्थैकदेशाश्रयतायां द्वितीयधर्मान्वयबोधकत्वमपि तथा।
       वस्तुतस्तु धर्मविशिष्टत्वमेव सङ्गति:। वैशिष्ट्यं च स्वविशिष्टाधिकरणताविशिष्टत्वसम्बन्धेन। स्ववैशिष्ट्यं च स्वभिन्नधर्मावच्छिन्नप्रतियोगिताकभेदनिरूपितत्वस्वविशिष्टशब्दविशिष्टबोभयसम्बन्धेन। शब्दे स्ववैशिष्ट्यं च प्राग्वत्। शब्दवैशिष्ट्यं च आधेयत्वस्वप्रयोजकेच्छाविशिष्टत्वोभयसम्बन्धेन। आधेयता स्वनिरूपकभेदप्रतियोगितावच्छेदकधर्मावच्छिन्नविशेष्यकलक्षणादिप्रकारकज्ञानजनकत्वसम्बन्धेन। इच्छावैशिष्ट्यं च स्वनिरूपकभेदप्रतियोगितावच्छेदकत्वोपलक्षितधर्मव्याप्यधर्मप्रकारज्ञानत्वावच्छिन्नविशेष्यताकत्वसम्बन्धावच्छिन्नाधेयत्वप्रयोजकसमरणविशिष्टत्वोभयसम्बन्धेन। वैशिष्ट्यं च स्वप्रयोजकसंबन्धनिष्ठत्वस्वनिरूपकभेदप्रतियोगितावच्छेदकधर्मप्रकारकत्वसम्बन्धावच्छिन्नाधेयत्वोभयसम्बन्धेन। अधिकरणतावैशिष्ट्यं च स्वाश्रयाश्रयत्वसम्बन्धेन। अत्र च सङ्गतमित्यादौ 
तत्प्रत्ययार्थैकदेशभूताश्रयतायामधिकरणताया: येन सम्बन्धेन सम्बन्धज्ञानस्य स्मारकत्वं तत्सम्बन्धावच्छिन्ननिष्ठस्वाश्रयनिरूपितत्वसंबन्धेन अन्वयव्युत्पत्ति: स्वीकार्या। अन्यत् पूर्ववदति।
करणलक्षणम्
       [124] अदृष्टादेरित्यादिना ईश्वरपरिग्रह:। [124] अनुभवत्वव्याप्येति। यद्यपि कार्यत्वातिरिक्तधर्मावच्छिन्नकार्यतानिरूपितकारणत्वनिवेशादपि कालादिवारणसम्भव:, तथापि ज्ञानसामान्यहेतुभूतस्यात्मदादेरवारणात् तदुपेक्षा। [124] प्रमावृत्तीति। इदं भ्रमजनकदोषेऽतिव्याप्तिवारणाय। ननु निरुक्तप्रमाणलक्षणस्य चक्षुस्संयोगादावतिव्याप्ति:। न च द्रव्यत्वनिवेशात् न दोष इति वाच्यम्। तथा सति व्याप्तिज्ञानादे: प्रमाणत्वानुपपत्तेरित्यत आह -- [124] व्यापारवत्त्वे सतीत्यपीति। व्यापारवत्त्वं च स्वजनकत्वस्वजन्यजनकत्वोभयसंबन्धेन किंचिद्विशिष्टत्वम्। व्यापारत्वं च तज्जन्यत्वे सति तज्जन्यजनकत्वम्। 
कारणवारणाय सत्यन्तम्। फलवारणाय विशेष्यम्। स्वजन्यत्वस्वजन्यजनकत्वोभयसम्बन्धेन प्रमेयविशिष्टत्वमनुगतार्थ:। यदि च प्रमेयत्वादिरूपाधिकपदार्थनिवेशात् गौरवमित्युच्यते तदा जन्यताविशिष्टत्वं तद्वाच्यम्। वैशिष्ट्यं च स्वाश्रयत्वस्वनिरूपकजन्यजनकत्वोभयसम्बन्धेन। अथ वा स्वाश्रयजनकत्वस्वनिरूपकजन्यत्वोभयसम्बन्धेन। जन्यताविशिष्टत्वमित्यनुगमो बोध्य:।
       वस्तुतस्तु फलजनकताप्रयोजकजनकतानिरूपकत्वं व्यापारत्वम्। तेन कुलालपुत्रादे: कुलालादिव्यापारताप्रसङ्गस्य नावकाश:। यद्वा तज्जन्यजनकत्वं तादृशजनकतावच्छेदकसम्बन्धत्वरूपमिह बोध्यम्। नन्वेवं सति श्रोत्रेन्द्रियस्य प्रमाणतानुपपत्ति:। तत्र समवायस्यैव सन्निकर्षतया तस्याजन्यत्वेन निरुक्तव्यापारत्वासम्भवादित्यत आह [124] श्रोत्रेति। ननु कारणत्वं फलाव्यवहितपूर्ववृत्तित्वम्। तच्च कारणतावच्छेदकसम्बन्धेन वाच्यम्। अन्यथा यागादे: स्वर्गादिकारणत्वानुपपत्ते:। तथोक्तौ तु स्वजन्यापूर्वसम्बन्धेन यागादेस्तथात्वात् नानुपपत्ति:। एवं च 
व्यापारसम्बन्धावच्छिन्नकारणत्वमेव करणत्वम्। व्यापारवत्त्वे सतीति पृथग्विशेषणस्य व्यर्थत्वात् चक्षुस्संयोगादेरुक्तरूपाभावेन तत्रानतिप्रसङ्गात्। तथा च शब्दवृत्तिलौकिकविषयतासम्बन्धेन श्रावणं प्रति स्ववृत्तिमनस्संयोगसम्बन्धेन श्रोत्रस्य कारणत्वं न सम्भवतीत्यत आह [124] शब्दो वेति। तथा च स्ववृत्तिशब्दतादात्म्यसम्बन्धेन श्रोत्रस्य कारणत्वं सम्भवतीति भाव:। [124] वदन्तीति। प्राञ्च इति शेष:। नवीनमतमाह [124] यद्विलम्बादिति। स्वेतरयावत्प्रकृतकार्यकारणसमवधानकालीनकार्योत्पत्त्यभावप्रयोजकीभूताभावप्रतियोगित्वं कार्योत्पत्त्यभावविशिष्टत्वपर्यवसितम् असाधारणत्वमिति निष्कर्ष:। तेन न स्वत्वाननुगम:। वैशिष्ट्यं च स्वप्रयोजकीभूताभावप्रतियोगित्वस्वाधिकरणक्षणवृत्तिभेदप्रतियोगितावच्छेदकत्वोभसम्बन्धेन। भेदप्रतियोगितावच्छेदकता1स्वसेत्याद्यवच्छेदकत्वसम्बन्धेन। स्वाधिकरणता स्वेतरप्रकृतकार्यकारणाधिकरणत्वसम्बन्धेन। भेदप्रतियोगितावच्छेदकता आधेयत्वसम्बन्धेन। यस्तु स्वविशिष्टक्षणवृत्तिप्रकृतकार्योत्पत्त्यभावप्रयोजकाभावप्रतियोगित्वतादात्म्योभयसंबन्धेन प्रमेयविशिष्टत्वं तत्,
---------------------------------
1. स्वसेत्याद्यवच्छेदकत्वसम्बन्धेनेति। स्वसमानाधिकरणभेदप्रतियोगितावच्छेदकत्वसंबन्धेनेत्यर्थ:। अत्रैवं समन्वय:           
- स्वप्रयोजकेत्यत्र स्वाधिकरणेत्यत्र च स्वशब्द: कार्योत्पत्यभावपर:। स्वसेत्यादीत्यत्र स्वशब्द: दण्डादिकारणपर:। स्वेतरेत्यत्रस्वशब्द: दण्डादिकारणपर:। तथा च-
स्वं घटोत्पत्त्यभाव: तद्विशिष्टत्वं दण्डे इति तस्यासाधारणकारणत्वम्। स्वं घटोत्पत्त्यभाव तत्प्रयोजकीभूतोऽभाव: दण्डभाव: तत्प्रतियोगित्वं दण्डे। एवं स्वं घटोत्पत्त्यभाव: तदधिकरणक्षणे वर्तते य: भेद: दण्डवद्भेद: तत्प्रतियोगितावच्छेदकत्वं च दण्डे। दण्डवद्भेदशब्देनात्र स्वेतरप्रकृतकार्यकारणाधिकरणवृत्तिभेदप्रतियोगितानिरूपिताधेयतासम्बन्धाव
च्छिन्नावच्छेदकतासम्बन्धेन दण्डवद्भेदो
ग्राह्य:। दण्डेतरघटकारणाधिकरणप्रदेशस्य घटोत्पत्त्यभावाधिकरणक्षणवृत्तित्वनियमात् तादृशप्रदेशे वर्तमान: भेद: आधेयतासम्बन्धेन घटोत्पत्त्यभावाधिकरणक्षणवद्भेद: न भवति, अत: स्वेतरप्रकृतकार्यकारणधिकरणवृत्तिभेदप्रतियोतावच्छेदकत्वं तादृशक्षणे नास्तीति तादृशावच्छेदकतासंबन्धेन दण्डवान् तादृशक्षणो न भवति। अत: दण्डवद्भेद: तादृशक्षणवृत्ति:। तत्प्रतियोगितावच्छेदकत्वं दण्डेऽस्तीति उक्तोभयसंबन्धेन घटोत्पत्त्यभावविशिष्टत्वात् दण्डस्व घटासाधारणकारणत्वनिर्वाह:।
---------------------------------
वैशिष्ट्यं च 1स्वसेत्यादिभेदत्त्वसंबन्धेन। स्वाधिकरणत्वादिकं प्राग्वदिति रीत्या अनुगम:। स तु तादात्म्यादिनिवेशेन गौरवदूषितत्वादनादरणीय:। 
कारणलक्षणम्
       ननु स्वभिन्नत्वनिवेशनेनापि स्ववारणसम्भव:। एवं संयोगादिना घटाद्यधिकरणे भूतलादौ तादात्म्यादिसम्बन्धेन कपालाभावसत्त्वात् कपालादीनां घटाधिकरणत्वाद्यनुपपत्ति:। एवं कार्याधिकरणे कार्याव्यवहितपूर्वकालावच्छेदेन कार्योत्तरकालावच्छेदेन च कारणाभावसम्भवात् स एव दोष:। एवं सर्वेषामेव 
द्वित्वाद्यवच्छिन्नाभावप्रतियोगित्वादसम्भव:। तादृशाभावप्रतियोगितानवच्छेदकधर्मवत्त्वं तु तादृशप्रमेयत्वादिधर्ममादाय 
रासभादावतिप्रसक्तम्, अतो निष्कर्षमाह-- [126] कार्यतावच्छेदकसंबन्धेनेत्यादि। अत्र चाभावेत्यत: परं प्रतियोगितेत्यत: प्राक्कारणताघटकत्वेनाभिमतसम्बन्धावच्छिन्नेति पूरणीयम्। तेन न सम्बन्धान्तरावच्छिन्नकारणाभावमादाय दोष इति ध्येयम्।
अन्यथासिद्धिनिरूपणम्
       [127] येन सहेत्यादि दीपिकावाक्ये तृतीयान्तयत्पदं कारणतावच्छेदकत्वाभिमततन्तुत्वाद्यवच्छिन्नपरम्। षष्ठ्यन्तयत्पदं 
अन्यथासिद्धत्वाभिमततन्तुत्वादिपरम्। द्वितीयान्तयत्पदं प्रकृतकार्यतावच्छेदकधर्मावच्छिन्नपरमिति
---------------------------------
1. स्वसेत्यादिभेदवत्त्वसंबन्धेनेति। स्वसमानाधिकरणभेदप्रतियोगितावच्छेदकसंबन्धावच्छिन्नस्वनिष्ठावच्छेदकताकप्रतियोताकभेदवत्त्वसम्बन्धेनेत्यर्थ:।
----------------------------------                       
मनसि निधायार्थमाह - [127] येन तन्तुनेत्यादि। अत्र च सहशब्द: साहित्यम्। तच्चैकक्रियान्वय:। क्रिया च धातुत एव लभ्यत इत्यन्वय एव सहशब्दार्थ:। 'अनन्यलभ्यशब्दार्थ:' इति न्यायात्। स चात्र प्रकारतानिरूपकत्वरूप:। येनेति तृतीयाया: प्रकारतान्वितमाधेयत्वमर्थ:। विशेषणसङ्गतैवकारमहिम्ना यद्धर्मावच्छिन्नविशेष्यकप्रकृतकार्यनियतपूर्ववृत्तित्वप्रकारकज्ञानत्वव्यापकत्वविशिष्टस्वरूपसंबन्धेन अवपूर्वकगमिधात्वर्थज्ञाने तादृशप्रकारतानिरूपकत्वान्वय:। आख्यातस्य प्रकारत्वमर्थ:, यस्येति षष्ठ्यन्तार्थयद्धर्मावच्छिन्नविशेष्यकत्वस्य ज्ञानेऽन्वय:। प्रकारत्वं च प्रथमान्तपदार्थान्वयि। तथा चोक्तसंबन्धेन यन्निष्ठप्रकारतानिरूपकत्वविश्ोषितयद्धर्मावच्छिन्नविश्ोश्यकज्ञानप्रकारीभूतं प्रकृतकार्यनियतपूर्ववृत्तित्वमिति 'येन सहे'त्यादिवाक्याधीनो बोध:। एवं च यद्धर्मावच्छिन्नविशेष्यकप्रकृतकार्यनियतपूर्ववृत्तित्वप्रकारकज्ञानसामान्यं यद्धर्मावच्छिन्नप्रकारतानिरूपकं तद्धर्मवत्त्वमेकम् अन्यथासिद्धत्वमिति फलितम्।
       अयमत्रानुगम: - धर्मविशिष्टधर्मवत्त्वम् वैशिष्ट्यं चाधेयतासंबन्धेन। सा च स्वसेत्यादिभेदवत्त्वसम्बन्धेन। स्वाधिकरणता स्वावच्छिन्नविशेश्यकप्रकृतकार्यनियतपूर्ववृत्तित्वप्रकारकज्ञानत्वसम्बन्धेन। भेदप्रतियोगितावच्देदकता स्वावच्छिन्नप्रकारतानिरूपकत्वसम्बन्धेन। अत्र च पटादीनां तनतुत्वादे: समूहालम्बनमादायान्यथासिद्धिवारणाय सामान्यपदार्थव्यापकत्वनिवेशनम्। विष्ायतामात्रनिवेशे दण्डादे: स्वेनान्यथासिद्धिप्रसङ्ग: इति प्रकारतानिवेशनम्। पटं प्रति तन्तुरूपस्य 
रूपत्वेन न कारणत्वं व्यभिचारादेव। अत: तदानीं प्रथमान्यथासिद्ध्यसम्भवेऽपि न क्षतिरिति सूचनायानतिप्रसक्तेत्युक्तम्।
       [128] तन्तुविषयकमेवेति। जातिवाचिपदोल्लिखितप्रत्यये जाते: किंचिद्रूपेणैव भानात् तनतुत्वस्य प्रकृते तनतुत्वत्त्वेनैव विशेष्यत्वात् तन्तुत्वत्त्वस्य च तन्त्वितरासमवेतत्वे सति निखिलतन्तुसमवेतत्वरूपत्वादिति भाव:। [127] सङ्क्षेप इति। यद्यपि तन्तुना तन्तुसंयोगस्यान्यथासिद्धिवारणायावश्यकेन विशेषणेनैव तन्तुत्वेन तन्तोरन्यथासिद्धिवारणात् येनेत्यस्य स्वतन्त्रान्वयव्यतिरेकशालिनेति विशेषणं विफलम्, तथापि तन्तुरूपस्य तन्तुत्वेनान्यथासिद्धिवारणाय विशेषणं विफलम्, तथापि तन्तुरूपस्य तन्तुत्वेनान्यथासिद्धिवारणाय तदावश्यकता बोध्या। अत एव यत्पदस्य यद्धर्मावच्छिन्नपरतया व्याख्यानादेव तन्तुत्वेन तन्तोरन्यथासिद्धिवारणसम्भव:। तन्तु: पटनियतपूर्ववृत्तिरिति ज्ञाने तन्तुत्वस्य स्वरूपत एव भानात्। एवं च शून्यान्तविशेषणं व्यर्थथ्मति शङ्का निरस्ता। तन्तुत्वत्वविशिष्टेन तदाश्रयवृत्तिरूपत्वावच्छिन्नस्यान्यथासिद्धिवारणाय तत्सार्थक्यात्। स्वतन्त्रान्वयव्यतिरेकशालित्वं स्वेतरगतान्वयव्यतिरेकानधीनान्वयव्यतिरेकवत्त्वम्। अन्वयश्च प्रकृतकार्यसत्ताप्रयोजकसत्तावत्त्वम्। व्यतिरेकश्च प्रकृतकार्यविरहप्रयोजकविरहनिरूपकत्वम्। अत्र च 1तादृशसत्ताविशिष्टत्वे सति तादृशव्यतिरेकविशिष्टत्वमित्यनुगम:। प्रथमे वैशिष्ट्यं च स्वाश्रयत्वस्ववृत्तिभेदप्रतियोगितावच्छेदकत्वोभयसंबन्धेन। अवच्छेदकत्वं स्वभिन्नगतान्वयाधीनत्वसम्बन्धेन। द्वितीये वैशिष्ट्यं च स्वाश्रयत्वस्ववृत्तिभेदप्रतियोगितावच्छेदकत्वोभयसम्बन्धेन। भेदप्रतियोगितावच्छेदकता स्वभिन्नगतव्यतिरेकाधीनत्वसम्बन्धेन। अत्र च सत्यन्तं वा विशेष्यदलं वा एकैकमेवोपादेयम्। उभयनिवेशे 
प्रयोजनविरहात् तादृशविशिष्टाभाव एव स्वतन्त्रान्वयव्यतिरेकशून्यत्वम्।
---------------------------------
1. तादृशसत्तेत्यादि। प्रकृतकार्यसत्ताप्रयोजकसत्ताविशिष्टत्वे सति 
प्रकृतकार्यव्यतिरेकप्रयोजकव्यतिरेकविशिष्टत्वमित्यर्थ:। प्रकृतकार्य पट: तत्सत्ताप्रयोजकसत्ताश्रयत्वं तन्तो:। एवं तादृशसत्तानिष्ठ: यो भेद: स्वभिन्नगतान्वयाधीनत्वसंबन्धेन तन्तुमद्भेद: तत्प्रतियोगितावच्छेदकत्वं तन्तौ। एवं पकृकार्यव्यतिरेक: पटाभाव: तत्प्रयोजको यो व्यतिरेक: तन्त्वभाव: तत्प्रतियोगित्वरूपं तदाश्रयत्वं तन्तौ। एवं तादृशव्यतिरेकनिष्ठ: य: स्वभिन्नगतव्यतिरेकाधीनत्वसंबन्धेन तन्तुमद्भेद: तत्प्रतियोगितावच्छेदकत्वं तन्ताविति समन्वयो द्रष्टव्य:।
---------------------------------
       1वस्तुतस्तु स्वाश्रयान्वयव्यतिरेकप्रयुक्तत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन स्वविशिष्टान्वयव्यतिरेकवत्त्वस्वप्रतियोगित्वोभयसम्बन्धेन वा भेदविशिष्टत्वमित्यनुगम:। स्ववैशिष्ट्यं च स्वप्रतियोगीतरान्वयव्यतिरेकाधीनत्वसम्बन्धेन स्वावच्छिन्नभेदवत्तासम्बन्धेनेति। तत्तु तादात्म्यादिरूपाधिकपदार्थनिवेशनगौरवादुपेक्षणीयमिति ध्येयम्।
       यत्तु - 'येनैव यस्य यं प्रति पूर्ववृत्तित्वमवगम्यते' इत्याद्युक्त्यैव साम़ञ्जस्ये सहशब्दवेयर्थ्यमिति - तन्न - तथा सति सस्येति षष्ट्यर्थविशेष्यत्वान्वयिन: अवच्छिन्नत्वस्य तृतीयार्थत्या प्रकृतकार्यनियतपूर्ववृत्तित्वज्ञानीययन्निष्ठविशेष्यतासामान्यं यदवच्छिन्नमिति लक्षणं सम्पद्यते। तत्र चावच्छेदककोटिप्रविष्टस्यावच्छेदकत्वानादरे दण्डत्वादावव्याप्ते:। सहशब्दोपादाने चास्मदुक्तार्थपर्यवसानेन दोषविरहादिति। अत एव तनतुसमवेतत्वादिविशिष्टरूपादेस्तन्तुत्वादिनान्यथासिद्धिंरपि सुवचेति ध्येयमिति भाव:। तन्तुत्वस्य तद्व्यक्तित्वेन कारणत्वेऽपि प्रथमान्यथासिद्धिमुपपादयतां मतमाह - [127] इतरान्वयेति। स्वान्वयव्यतिरेकवत्त्वस्वभिन्नत्वोभयसंबन्धेन किंचिद्विशिष्टत्वमन्यथासिद्धत्वमिति तु निष्कर्ष:।
       [127] दीपिकायाम् अन्यं प्रतीत्यादि। अन्यं प्रति प्रकृतकार्येतरकार्यं प्रति। 'पूर्ववृत्तित्वे' इत्यत्र सप्तम्या: 'यस्य च भावेन'इत्युक्तन्यायेन ज्ञानमर्थ:। 
तस्य च जन्यतासम्बन्धेनावगमेऽन्वय:। तथा च प्रकृतकार्येतरकार्यपूर्ववृत्तित्वप्रकारकज्ञानाधीनप्रकृतकार्यपूर्ववृत्तित्वप्रकारकज्ञानविशेष्यत्वं द्वितीयान्यथासिद्धस्य लक्षणमिति फलितम्। तत्र च कारणताज्ञानं विशिष्टानुयोगिकवैशिष्ट्यावगाहितया विशेष्यतावच्छेदकप्रकारकनिर्णयं नियमतोऽपेक्षत इति लक्षणगमनमित्याशयेनाह प्रकाशिकायाम् [127]तथा चेति। अनेकद्रव्यसमवेतत्वेति। अणुभिन्नद्रव्यत्वेत्यर्थ:। [128] तदुपस्थिते: -- प्रागभावोपस्थिते:।      
----------------------------------
1. वस्तुतस्तु स्वाश्रयान्वयेत्यादि। सर्वत्र स्वशब्द: तन्वादिभेदपर:।
----------------------------------
कारणविभाग:
       संग्रहे यत्समवेतमित्यादि। कार्यमित्यत्र यदित्यादि: कार्यं यत्समवेतं सदुत्पद्यत इति योजनया यत्समवेतं प्रतियोगितया यदनुयोगिकसमवायवत् उत्पद्यत इत्यर्थ:। धात्वर्थ आद्यक्षणावच्छिन्नाधेयत्वम्। आख्यातार्थ आश्रयत्वम्। उद्श्यविधेयभावमहिम्ना तादृशसमवायावच्छिन्नत्वमाधेयतायां भासते। सदन्तविशेषणतावच्छेदकस्योद्देश्यतावच्छेदकत्वनियमात्। उद्देश्यविधेयभावस्थले उद्देश्यतावच्छेदकविधेययोरवच्छेद्यावच्छेदकभावभानव्युत्पत्ते:। तथ च यत्कार्यं यदनुयोगिकसमवायावच्छिन्नतादृशाधेयतावत् तत्कार्यं प्रति तत्समवायिकारणमिति वाक्यार्थ:। अत्र च यत्तत्पदयो: कार्यकारणव्यक्तिपरत्वे कार्यकारणभावान्त्यमित्यालोच्य तयो: यत्तद्धर्मावच्छिन्नपरतामभिसन्धायाह - प्रकाशिकायाम् [134] यद्धर्मावच्छिन्नमित्यादिना। एवं च समवायसम्बनधावच्छिन्नकार्यतानिरूपिततादात्म्यसंबन्धावच्छिन्नकारणत्वं समवायिकारणस्य लक्षणं फलितम्। तत्र च घटादिप्रत्यक्षे घटादिरूपविषयस्य तादात्म्यसम्बन्धेन कारणत्वात् 
घटादिविषयस्य स्वप्रत्यक्षं प्रति समवायिकारणतावारणाय कार्यतायां समवायसम्बन्धावच्छिन्नत्वनिवेशनम्। प्रत्यक्षनिष्ठविषयनिरूपितकार्यताया: 
विषयतासंबन्धावच्छिन्नत्वात् न दोष:। असमवायिकारणेऽतिव्यापितवारणाय कारणतायां तादात्म्यसंबन्धावच्छिन्नत्वनिवेश:।
       संग्रहे [133] कार्येण कारणेन वा सहेत्यादि। अत्र च कार्येण सहैकस्मिन्नर्थे समेवतं सत् यत्कारणं तदेकं असमवायिकारणम्। कारणेन सहैकस्मिन्नर्थे समवेतं सत् यत्कारणं तदपदं असमवायिकारणमिति वाक्यभेदेन योजना। वाकारश्च एतद्द्योतक एव। सहशब्दार्थ: सहितत्वम्, तच्च प्रकृते अधिकरणनियपितत्वरूपम् समवेतपदार्थतावच्छेदकसमवेतत्वे अन्वितम्। कार्येणेत्यत्र तृतीयाया: अधिकरणतान्वयिनिरूपितत्वमर्थ:। एकपदमत्र यत्किञ्चित्परम्। अर्थपदोत्तरसप्तम्या: निरूपितत्वमर्थ:। तथा च कार्याधिकरणनिरूपितयत्किञ्चिदर्थनियपितसमवेतत्ववत् कारणमिति एको वाक्यार्थ:। एवं कारणेनेत्यादिवाक्येऽपि बोध्यम्।
       वस्तुत: संग्रहे [133] कार्येण सहेत्यादि। अत्र सहशब्दार्थं: साहित्यम्। तच्चैकक्रियान्वयित्वरूपम्। प्रकृते समवेतत्वनिरूपकत्वपर्यवसितम्। कार्येणेत्यत्र तृतीयार्थ आधेयत्वम्, एकशब्दोऽधिकरणपर:। अर्थ इत्यत्र समवेतत्वान्वयिनिरूपितत्वमर्थ:। तथा च कार्यनिष्ठसमेवतत्वनिरूपकीभूताधिकरणार्थनिरूपितसमेवतत्ववदित्यर्थ इति फलितम्। कारणेनेत्यादावपि एवमेव बोध्यमिति तु सारम्। कारणेनेत्यत्र कस्य कारणमित्याकाङ्क्षायां आह - प्रकाशिकायाम्[134]स्वकार्येति। स्वकार्यस्य समवायिकारणेनेत्यर्थ:। अत्र च समवायसम्बन्धावच्छिन्नकार्यतानिरूपितसमवायस्वाश्रयसमवेतत्वान्यतरसम्बन्धावच्छिन्नकारणत्वं असमवायिकारणसामान्यस्य लक्षणम्। कारणतायां समवायसम्बन्धावच्छिन्नत्वमात्रनिवेशे प्रथमासमवायिकारणस्य स्वाश्रयसमवेतत्वसंबन्धावच्छिन्नत्वमात्रनिवेशे द्वितीयासमवायिकारणस्य च तदेव लक्षणं बोध्यम्। द्रव्यवृत्तिलौकिकविषयतासंबन्धेन द्रव्यसमवेतवृत्तिलौकिकविषयतासंबन्धेन च प्रत्यक्षं प्रति समवायेन स्वाश्रयसमवेतत्वसंबन्धेन च हेतुभूते उद्भूतरूपादावतिव्याप्तिवारणाय लक्षणद्वयेऽपि कार्यतायां समवायसम्बन्धावच्छिन्नत्वनिवेश:। 
द्वितीयासमवायिकारणे अतिव्याप्तिवारणाय प्रथमासमवायिकारणलक्षणे कारणतायां समवायसम्बन्धावच्छिन्नत्वनिवेश:। प्रथमासमवायिकारणे अतिव्याप्तिवारणाय द्वितीयासमवायिकारणलक्षणे तत्र स्वाश्रयसमवेतत्वसंबन्धावच्छिन्नत्वनिवेशे:। अत्र चोक्तान्यतरसंबन्धावच्छिन्नत्वस्थले समवायसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वस्वाश्रयसमवेतत्वसंबन्धावच्छिन्नस्वनिष्ठावच्छिदकताकप्रतियोगिताकभेदवत्त्वोभयसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्धावच्छिन्नत्वं निवेशनीयमित्यवधेयम्।  तृरीतन्तुसंयोगादेरपि तृरीपटसंयोगादिकं प्रत्यसमवायिकारणत्वात् असमवायिकारणसामान्यलक्षणे तद्भिन्नत्वनिवेशनमव्याप्तिसम्पादकमित्यालोच्य उक्तम् तत्तदसमवायिकारणलक्षण इति। [134] दिगिति। अयं भाव: -- समवायेन पटं प्रति संयोगेन तुर्या एव कारणत्वस्वीकारात् न विशेषणलक्षणेऽपि तद्भिन्नत्वं निवेशनीयमिति तु न सम्यक्। नियतपूर्ववृत्तित्वलक्षणस्य कारणत्वस्य तुरीतन्तुसंयोगेऽप्यक्षतत्वात्। यद्यप्येवमपि तन्त्वाकाशसंयोगादौ विशिष्टलक्षणस्य अतिव्याप्ति:। तद्भिन्नत्वस्यापि निवेशे महागौरवम्, तथापि तन्त्वादिमात्रसमवेतत्वं तन्त्वन्यासमवेतत्वादिपर्यवसितं विशेषणं निवेश्यमिति न दोष इति।
       सङ्ग्रहे [133] तदुभयभिन्नमित्यादि। निमित्तकारणलक्षणे तदुभयपदं समवाय्यसमवायिकारणद्वयपरमित्याह - दीपिकायाम्[133] समवायीत्यादि। अत्र च तत्कार्यविशिष्टं तत्कार्यं प्रति निमित्तकारणमिति लक्षणं वाच्यम्। वैशिष्ट्यं च स्वनिरूपितसमवायिकारणत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वस्वनिरूपितासमवायिकारणत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वस्वनिरूपितकारणत्वत्रितयसम्बन्धेन। यद्यपि ध्वंसादौ प्रतियोग्यादे: निमित्तकारणत्वहानि:। आभावकार्ये समवायिकारणाद्यप्रसिद्धे:, तथापि 
स्वनिरूपितसमवायिकारणत्वसम्बन्धावच्छिन्नस्वनिष्ठप्रतियोगिताकाभावस्वनिरूपितासमवायिकारणत्वसम्बन्धावच्छिन्नस्वनिष्ठप्रतियोगिताकाभावस्वनिरूपितकारणत्वत्रितयसंबन्धेन तत्कार्यवैशिष्ट्यं निवेश्यमिति न दोष:। ध्वसादिकं 
प्रति समवायिकारणत्वादेर्व्यधिकरणसम्बन्धतया तादृशसम्बन्धावच्छिन्नप्रतियोगिताकतदभावसौलभ्यात्। अत एव तुर्यादे: स्वगतरूपादौ समवायिकारणत्वादिमत्त्वेऽपि सामान्यतस्समवाय्यादिभिन्नत्वासम्भवनिबन्धना न क्षतिरिति।
प्रत्यक्षविभाग:
       [136] तुरीयविषयतानिरूपकत्वस्येति। अन्यथा सविषयकत्वाभावेन ज्ञानत्वमेव निर्विकल्पकस्य भज्येत। ज्ञानत्वस्य सविषयत्वव्याप्यतया व्यापकनिवृत्तौ व्याप्यनिवृत्तेरावश्यकत्वादिति भाव:। [136] विशेष्यादिविधयेत्यादि। इदं च विशेषणविशेष्यसम्बन्धानवगाहीति यथाश्रुतेऽसम्भव:। निर्विकल्पके घटादे: चक्षुस्संयोगसत्त्वेन भानवत् घटत्वसमवाययोरपि चक्षुस्संयुक्तसमवायचक्षुस्संयुक्तविशेषणतारूपसन्निकर्षसत्त्वेन तद्भानस्याप्यवर्जनीयत्वात्। परं तु घटघटत्वसमवायेषु तत्र तुरीयविषयतामात्रमित्याशयेन पूरितम्। [136] विशेष्यादीति। आदिपदेन प्रकारसंबन्धयो: परिग्रह:। विशेष्यत्वादिनेत्यर्थ:। विशेष्याद्यनवगाहीत्यत्र धात्वर्थोऽवगाहनम्, तच्च विषयता, णिनिप्रत्ययार्थो निरूपकम्, विधयेत्यत्र तृतीयार्थोऽभेद: विषयतान्वयि निरूपकस्य नञर्थभेदेऽन्वय:। तथा च विशेष्यत्वाद्यभिन्नविशेष्यादिनिष्ठविषयतानिरूपकभिन्नत्वलाभ:। तत्र चाभेदतादृशनिष्ठत्वांशयोर्व्यर्थत्वात् विशेष्यतादिनिरूपकाभिन्नमात्रं लक्षणमित्यभिप्रायेणाह - [136] तथा चेति। [136] ज्ञानत्वघटितमिति। घटादिष्वतिव्याप्तिवारणाय इदमुक्तम्। [135] विश्ोष्यविशेषणसम्बन्धानवगाहीत्यत्र दीपिकावाक्ये न द्वन्द्व:। अपि तु विशेष्यणविशेष्ययो: यस्ससंम्बन्ध इत्यभिप्रायेण व्याचक्षाणानां मतमाह - [136] केचित्त्विति। [136] भासमानेति। विषयताश्रयेत्यर्थ:। 
तज्ज्ञानीयविषयताश्रयवैशिष्ट्यप्रतियोगित्वं तज्ज्ञाने प्रकारत्वमित्यर्थं:। तेन नातिप्रसङ्ग:। ननु घटभूतलसंयोगा इति ज्ञाने घटस्य प्रकारतापत्ति:। अत आह - [136] संसर्गावच्छिन्नेति। ननु पूर्वोक्तयुक्त्या निर्विकल्पकेऽपि संसर्गभानस्यावश्यकत्वात् असम्भव इत्यत आह -- [136] संसर्गतेति। लाघवादित्यस्य संसर्गावच्छिन्नविषयताशन्यत्वरूपलक्षणापेक्षयेत्यादि:। तथा च संसर्गानवगाहित्वं संसर्गनिष्ठविषयत्वानिरूपकत्वम्। संसर्गावच्छिन्नविषयताशून्यत्वं च संसर्गनिरूपितावच्छिन्नत्ववद्विषयताशून्यत्वम्। तत्र च निरूपितत्वस्याधेयत्वस्थानीयत्वेऽपि अवच्छिन्नत्वस्याधिकस्य निवेशात् संसर्गावच्छिन्नेत्यादिलक्षणापेक्षया गौरवम्। संसर्गताशून्यत्वलक्षणमपेक्ष्य तु तादृशलक्षणस्य गौरवं स्फटमेवेति भाव:। [136] बोध्यमिति। अन्यथा उक्तरीत्या निर्विकल्पकेऽतिव्याप्तेरिति भाव:। [136] दिगिति। अयमत्र भाव: - विशेष्यविशेषणसंबन्धानवगाहीत्यत्र षष्ठीतत्पुरुषाश्रयणे संबन्धेन विशेष्यविशेषणनिष्ठत्वनिवेशनं विफलमिति दीपिकावाक्यास्वारस्यम्। अस्मन्मते तु लक्षणत्रयलाभार्थतया न तदुक्तिवैफल्यमिति। 'ननु विशिष्टबुद्धिर्विशेषणज्ञानजन्या विशिष्टबुद्धित्वात्' इत्यनुमानमप्रयोजकम् अनुकूलतर्कविरहादित्याशङ्क्य विशिष्टबुद्धिविशेषणज्ञानयो: कार्यकारणभावभङ्गप्रसङ्गलक्षणस्तर्कोऽत्रास्तीति नास्याप्रयोजकत्वमितयाशयेनाह - [136] विशिष्टबुद्धिं प्रतीत्यादि। अत्र [यदि] विशिष्टबुद्धित्वं विशेषणजन्यत्वव्यभिचारि स्यात् तर्हि विशेषणज्ञानजन्यतावच्छेदकं न स्यादिति  तर्कोऽभिमत इत्याशयेनाह - [136] भाव इति। दीपिकायां [136] अनवस्थाप्रसङ्गादिति। जन्यज्ञानत्वव्यापकं स्वनिरूपकज्ञानजन्यत्वं स्वसमानाधिकरणप्रकारतानिरूपकत्वोभयसंबन्धेन विषयताविशिष्टत्वमिति अव्यवस्थितपरम्परारोपात् सुषुप्त्याद्यनुपपत्तिरूपानिष्टप्रसञ्जनसहितात् निष्प्रकारकत्वेन ज्ञानमनुमितौ भासते। अथवा विशेषणनिष्ठायां विषयतायामनवच्छिन्नत्वं विषयतानिरूपितत्वसामान्याभावरूपमुक्ततर्कसंग्रहबलात् तत्र भासत इति 
भाव:। [136] गौरितीति। इदं च स्वस्मिन् यद्विशेषणं तद्विषयकधीजन्यत्वरूपसाध्यविशेषलाभायाभिहितम्। अन्यथा यद्विशेषणप्रकारकं ज्ञानं तदन्यविशेषणज्ञानजन्यत्वसिद्धिमादायार्थान्तरतापत्तेरिति भाव:।
       सङ्ग्रहे [135] इन्द्रियार्थसन्निकर्षजन्यमित्यादि। इदं च जन्यप्रत्यक्षस्यैव लक्ष्यत्वाभिप्रायेण। तेनेश्वरप्रत्यक्षस्य नित्यत्वात् तत्राव्याप्तिशङ्कानिरास:। तस्यालक्ष्यत्वात्। अन्यथा पुररिन्द्रियार्थसन्निकर्षाजन्यत्वजन्यत्वोभयाभावंजन्यनिष्ठस्वाभाववत्तासंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्धेन इन्द्रियार्थसन्निकर्षजन्यताविशिष्टत्वपर्यवसितं निवेश्य तत्सङ्ग्रहो बोध्य:। अत्र यद्यपि आत्ममन:संयोगस्य ज्ञानसामान्यहेतुत्वात् अनुमित्यादावतिव्याप्ति:। मनस इन्द्रियत्वात् आत्मनश्चार्थत्वात् तथापि जन्यतायामनुभवत्वव्याप्यधर्मावच्छिन्नत्वनिवेशात् न दोष:। यथाश्रुते ज्ञानपदमेतत्तात्पर्यग्राहकम्। 
निरुक्तोभयाभावनिवेशने त्वाकाशादिवारणाय ज्ञानपदम्। केचित्तु -- जन्यनित्यप्रत्यक्षसाधारणं ज्ञानाकरणकत्वे सति   
ज्ञानत्वं लक्षणम्। अनुमित्यादीनां व्याप्त्यादिज्ञानकरणकत्वात् न तत्रातिव्याप्ति:। ईश्वरप्रत्यक्षस्याजन्यत्वात्। जन्यप्रत्यक्षे तु इन्द्रियस्यैव करणत्वाच्च लक्षणसमन्वय:। निर्विकल्पकस्य सविकल्पकारणत्वात् करणत्वं निवेशितमित्याहु:।
सन्निकर्षविभाग:
        दीपिकायाम् [137] द्रव्यप्रत्यक्ष इत्यादि। अत्र च द्रव्यवृत्तिलौकिकविषयतासंबन्धेन चाक्षुषं प्रति समवायेन चक्षुस्संयोगस्य कारणत्वं वाच्यम्। तत्र रूपादौ व्यभिचारावारणाय कार्यदिशि द्रव्यवृत्तित्वनिवेशनम्। घटत्वादिसामान्यप्रत्यासत्तिजन्यचक्षुरसम्बद्धातीतानागतघटादिविषयकालौकिकचाक्षुषमादाय व्यभिचारवारणाय लौकिकत्वप्रवेश:। एवं दण्डाद्यंशे 
ज्ञानप्रत्यासत्तिजन्ये पूर्वदण्डवानयमासीदिति चाक्षुषेऽपि तद्बोध्यम्। एवं दव्यसमवेतवृत्तिलौकिकविषयतासंबन्धेन चाक्षुषं प्रति स्वरूपसंबन्धेन चक्षुस्संयुक्तसमवायस्य कारणत्वम्। अत्र चावयवपरम्पराया: त्र्यणुकपर्यन्तविश्रामपक्षे त्र्यणुके व्यभिचारनिरासाय कार्यदिशि वृत्त्यन्तम्। यद्यपि द्रव्यमवेतवृत्तित्वनिवेशनेऽपि परमाणुस्वीकारपक्षे तदवस्थोदोष:। तथापि द्रव्यान्यत्वस्य समवेतविशेषणत्वाभ्युपगमात् न दोष:। वृत्त्यन्तं च रूपत्वादिजातिप्रत्यक्षे व्यभिचारवारणाय बोध्यम्। रूपत्वादिसामान्यप्रत्यासत्तिजन्यातीतादिरूपादिविषयकालौकिकचाक्षुषमादाय तद्वारणाय विषयतायां लौकिकत्वनिवेश:। एवं नीलाद्यंशे ज्ञानप्रत्यासत्तिजन्यपूर्वंनीलरूपवानयमासीदितिप्रत्यक्षेऽपि चक्षुस्संयोगविशिष्टनिरूपितसमवायविरहात् व्यभिचारवारणायापि तथा। एवं द्रव्यसमवेतसमवेतवृत्तिलौकिकविषयतासंबन्धेन चाक्षुषं प्रति चक्षुस्संयुक्तसमवेतसमवायस्य कारणत्वम्। योगजधर्मंप्रत्यासत्तिजन्यनिखिलविषयकयोगिचाक्षुषे जातित्वसामान्यप्रत्यासत्तिजन्यनिखिलजातिचाक्षुषे च व्यभिचारवारणायात्र लौकिकत्वनिवेश:। स्वतन्त्रत्र्यणुकपक्षे त्र्यणुकतद्रूपादौ व्यभिचारवारणाय वृत्त्यन्तम्। मतान्तरेऽपि तादृशविषयताया आकस्मिकतावारणाय तन्निवेश्यमेव। शब्दवृत्तिलौकिकविषयतासंबन्धेन श्रावणप्रत्यक्षं प्रति श्रोत्रसमवायस्य कारणत्वम्, शब्दत्वादौ व्यभिचारवारणाय वृत्त्यन्तम्। शब्दत्वसामान्यप्रत्यासत्तिजन्ये अतीतादिशब्दविषयके योगजप्रत्यासत्तिजन्यतादृशप्रत्यक्षे च व्यभिचारनिरसाय लौकिकत्वनिवेशनम्। शब्दसमवेतवृत्तिलौकिकविषयतासंबन्धेन श्रावणं प्रति श्रोत्रसमवेतसमवायस्य कारणत्वम्। शब्दे व्यभिचारवारणाय वृत्तित्वविशेषणम्। जातित्वसामान्यप्रत्यासत्त्यातीतानागतककारादिवृत्तिकत्वादिजातिप्रत्यक्षे व्यभिचारवारणाय लौकिकत्वनिवेश:। एवमन्यत्रापि बोध्यम्।
       ननु विशेषणतानां संयुक्तविशेषणतासंयुक्तसमवेतविशेषणतादिभेदेन नानात्वात् कथं सन्निकर्षंषाड्विध्यम्। यदि च तासां विशेषणतात्वेनानुगम: 
तर्हि संयुक्तसमवायादीनां समवायत्वेनानुगम:। किं न स्यादित्याशंङ्कां निराकरोति -- [138] अत्रेदमवधेयमित्यादिना।
अनुपलब्धे:प्रमाणान्तरत्वनिराकरणम्
       [142] विशेषणविशेष्यभावसन्निकर्षेति। विशेष्यत्वविशेषणत्वान्यतरसन्निकर्षेत्यर्थ:। [142] घटोपलब्धिदशायामित्यादि। लौकिकसन्निकर्षाजन्यतदभाववत्ताबुद्धिं प्रत्येव तद्वत्तानिश्चयस्य प्रतिबन्धकतया लौकिकसन्निकर्षजन्यघटाभावप्रत्यक्षस्य घटवत्तानिश्चयदशायामापत्ति:। न च घटाभावरूपविषयविरहादेव न घटवति देशे घटाभावप्रत्यक्षप्रसंग:। घटासत्त्वे कथं घटवत्तानिश्चयसंभव इति वाच्यम्। घटशून्यदेशेऽपि धर्म्यन्तरघटितसन्निकर्षेण भ्रमात्मकघटवत्तानिश्चयसम्भवेन तत्र घटाभावप्रत्यक्षापत्तिसम्भवात्। घटादिमति देशेऽपि धर्म्यन्तरघटितसन्निकर्षबलेन घटाभावप्रत्यक्षापत्तिसंभवाच्चेति। [141] प्रमाणान्तरत्वमित्यादि। यद्यप्यन्यत् प्रमाणं प्रमाणान्तरमिति व्युत्पत्त्या प्रत्यक्षाद्यतिरेकेण प्रमितिकरणत्वं लभ्यते तत्तुसहकारितयोपगताया अनुपलब्धे: नैयायिकैरप्युपगतम्। तस्या अभावरूपाया एवाभावप्रमाकरणत्वस्य तैरभ्युपगमात्, तथाप्यन्तरपदव्यत्यासमुपगम्य प्रत्यक्षाद्यतिरिक्ता या प्रमा तत्करणत्वं प्रत्यक्षादिप्रमितिविजातीयप्रमितिकरणत्वपर्यवसितं विवक्षितमिति न कोऽपि दोष:। अभावप्रमिते: प्रत्यक्षरूपाया एव नैयायिकैरुपगमात्। अत एवाग्रे विजातीयप्रमितिकरणत्वकल्पनमित्युक्तम्। ननु द्रक्ष्येतेत्यन्तेनैवानुपलब्धौ योग्यतोपपादनात् 'दर्शनाभावात् नास्ती'ति वाक्यखण्डवेयर्थ्यमित्याशङ्क्यावतारयति 
-- [142] तर्कस्येत्यादिना। [142] विपर्यये - आपादकाभावव्याप्याभावे। प्रतियोगित्वं कोट्यन्वितं सप्तम्यर्थ:। तत्कोटिपर्यवसायित्वं - तस्य तर्कस्य कोटि: आपाद्यरूपा तद्विषयकत्वमित्यर्थ:। [1़42] सत्त्वस्य - सत्त्वप्रसक्ते: विरोधिनी या उपलब्धिरिति। उपलब्धेयस्सत्त्वप्रसक्तिविरोधित्वं चापत्तिहेतुभूतापाद्यव्यतिरेकनिश्चयविघटनद्वारा, न तु    
स्वरूपत:। तथा च सत्त्वप्रसक्तिविरोधित्वं 
तद्धतुभूतापाद्यव्यतिरेकनिश्चयप्रतिबन्धकत्वम्। प्रतिबन्धकत्वं चानाहार्यस्यैव सम्भवतीति अनाहार्यत्वमेव विरोधित्वविशेषणेन विवक्षणीयम्। अन्यथा आहार्यप्रतियोग्युपलम्भदशायामभावग्रहानापत्तेरिति वदन्ति [142] विरोधित्वविशेषणमिति। नन्वन्धकारे योग्योपलम्भविरहात् घटाभावप्रत्यक्षापत्तिरित्याशङ्क्य निष्कृष्टार्थमाह - [142] प्रतियोगिसत्तेत्यादिना। प्रतियोगिसत्त्वविषयकापत्तिजन्यापत्तिविषयेत्यर्थ:। [142] सङ्क्षेप इति। अत्रायमाशय: - सर्वत्राभावप्रत्यक्षस्थले'यद्यत्र प्रतियोगि स्यात् तर्ह्युपलभ्येत' इत्यापादनोत्पत्तौ मानाभाव इति। [142] प्रतियोगिसत्तापादनेत्यादिना प्रतियोगिनिष्ठव्याप्यतानिरूपितव्यापकत्वं विवक्षणीयम्। अधिकं मुक्ताबलीप्रकाशादौ द्रष्टव्यमिति।
       अन्धकारे घटाभावप्रत्यक्षापत्तिमनुपलब्धौ निरुक्तयोग्यताविशेषणमनिवेश्यैव प्रकारान्तरेण योग्यतां परिष्कृत्य
तन्निवेशेन वारयतां तर्कितेत्यादिदीपिकावाक्यमपि अन्यथा व्याचक्षाणानां केषांचिन्मतमाह-[142]केचित्त्विति। अत एव उपलम्भाभावे तादृशप्रयोज्यत्वविशेषणदानादेव। [142] आहुरित्यस्वरससूचनम्। तद्बीजन्तु प्रतियोगिसत्त्वे तर्कितत्वविशेषणवैयर्थ्यम्। पूर्वमते तु अनुपलब्धौ योग्यतानिवेशतात्पर्यग्राहकतया तर्कितपदस्योपयोग:। एतन्मते तु प्रतियोगिसत्त्वरूपकारणविरहप्रयोज्यत्वस्यैव योग्यतारूपतया तस्य च प्रतियोगिसत्त्वविरोधिपदेनैव लाभात् तर्कितपदस्य न क्वाप्युपयोग:। एवमधिकरणभेदेनाभावभेदविरहात् अन्धकारे घटाभावप्रत्यक्षापत्त्यवारणं चेति। न्यूनतापरिहारायाह - [143] अत्रेदमिति। [143] तत्र-दर्शितत्रिविधप्रत्यासत्तिमध्ये। ननु कथमेतादृशार्थलाभ इत्यत्राह - [143] सामान्यमित्यादि। [143] तदिति। धूमत्वादिसामान्येत्यर्थ:। [143] तदिति। जातीत्यर्थ:। सामान्यलक्षणेत्यत्र सामान्यशब्दस्य तद्ज्ञानपरत्वे लक्षणापत्त्या यथाश्रुतार्थानुरोधायाह - [142] विषयो वेति। ननु चक्षुस्संयोगादिरूपोक्तसन्निकर्षेणैव निर्वाहे किमस्या: प्रत्यासतितोपगमेनेत्यत आह - [143] अतीतेति। ननु विनैव सन्निकर्षमिन्द्रियेण तत्प्रत्यक्षं कुतो न 
स्यादित्यत्राह - [143] इन्द्रियाणामिति। असन्निकृष्टानामित्यस्य प्रत्यक्षेत्यस्य च तदर्थेत्यादि:। [143] भान इति। उपयुज्यत इत्यनुषज्यते। ननु चक्षुस्संयुक्तसमवायेनैव निर्वाह: कुतो न भवतीत्यत्राह - [143] सौरभेणेति। तदिन्द्रियग्रहणयोग्यपदार्थस्यैव तदिन्द्रियसंयुक्तसमवायादि: प्रत्यक्षहेतु: न तु तदिन्द्रियग्रहणायोग्यपदार्थस्य, तथासति तदिन्द्रियग्राह्याग्राह्यगुणविशेषादिव्यवस्थानुपपत्तेरित्यभिप्रायेणोक्तम् योग्येति। मुक्तावलीप्रकाशोक्तं कारणतावच्छेदकसम्बन्धादिकमभिसन्धायाह - सङ्क्षेप इति।
इति प्रसरणाख्यायां दीपिकाप्रकाशव्याख्यायां
प्रत्यक्षपरिच्छेद: समाप्त:
  * * *
अनुमानपरिच्छेद:
अनुमानलक्षणम्
       [147] प्रत्यक्षोपजीवकत्वसङ्गत्येति। प्रत्यक्षस्य प्रत्यक्षप्रमाणभूतस्य चक्षुरादे: उपजीवकं कार्यम्, तत्त्वलक्षणया सङ्गत्येत्यर्थ:। निरूपणान्वयि ज्ञानजन्यजिज्ञासाप्रयोज्यत्वं तृतीयार्थ:। ज्ञाने च विषयितया प्रकृत्यर्थान्वय:। सङ्गतिप्रदर्शनं च विष्याणासमङ्गतत्वज्ञानेन उन्मत्तप्रलपितत्वशङ्कया अनवधानं स्यादिति तन्निरासाय। पूर्वोत्तरग्रन्थयो: एकवाक्यताप्रतिपत्तिरपि सङ्गतिप्रदर्शनप्रयोजनमित्यपि द्रष्टव्यम्। तादृशप्रतिपत्तिश्च 'अनुमानग्रन्थ: प्रत्यक्षग्रन्थैकवाक्यतावान् प्रत्यक्षग्रनथप्रतिपाद्यार्थसङ्गतार्थप्रतिपादकत्वात्' इत्यनुमानत इत्याद्यन्यत्र विस्तर:। [147] लक्षयतीति दीपिकावाक्यात् लक्षणप्रकारकज्ञानजनकशब्दानुकूलकृतिमानित्यर्थो लभ्यते। तत्र चाग्रे स्वरूपविभागादीनामपि प्रतिपादनात् तदप्रतिज्ञानेन न्यूनता स्यादिति निरूपयतीत्युक्तम्। निरूपणं च लक्षणस्वरूपप्रामाण्याद्यन्यतमप्रकारकज्ञानानुकूलशब्द: अतो न न्यूनता। एवमग्रेऽपि द्रष्टव्यम्। सङ्ग्रहे [147] अनुमितिकरणमनुमानमिति। 1अनुमानपदस्यानुमानपदार्थत्वावच्छिन्नलाक्षणिकतया तत्पुरुषे 
2पूर्वपदलक्षणाविरहपक्षे 
'घटो घट' इतिवदत्र न निराकाङ्क्षता। अनुमितिकरणत्वं चानुमितिनिष्ठानुभवत्वव्याप्यधर्मावच्छिन्न्कार्यतानिरूपितकारणताश्रयत्वम्।
--------------------------------
1. ननु 'अनुमितिकरणमनुमानम्' इति मूले अनुमानपदस्यानुमितिकरणार्थकताया अनुमितिकरणमनुमितिकरणम् इति वाक्यार्थपर्यवसानात् अभेदान्वयस्थले उद्देश्वतावच्छेदकविधेयतावच्छेदकयोर्भेदस्य 'घटो घट' इति वाक्यप्रामाण्यवारणावस्वीकरणीयत्वात् अनुमितिकरणत्वस्यैव उद्देश्यतावच्छेदकत्वाद्विधेयतावच्छेदकत्वाच्च कथमुक्तवाक्यस्य प्रामाण्यमित्यत आह - अनुमानपदस्येति। तथा चानुमितिकरणत्वमुद्देश्यतावच्देदकम्, अनुमानपदार्थत्वं विधेयतावच्छेदकमिति तयोर्भेदाल् अनुमितिकरणमनुमानपदार्थाभिन्नमिति वाक्यार्थे नानुपपत्तिरिति भाव:।
2. पूर्वदलक्षणाविरहपक्ष इति। पूर्वपदलक्षणापशे तु अनुमितिसम्बन्ध्यभिन्नकरणत्वमुद्देश्यतावच्छेदकम् अनुमितिकरणत्वं विधेयतावच्छेदकमिति तयोर्भेदात् अनुमानपदस्यानुमितिकरणार्थकत्वेऽपि न निराकाङ्क्षतेति भाव:।
-----------------------------------
1तेन तात्मादौ अतिव्याप्ति:। ननु परामर्शजन्यं ज्ञानमित्यनुमितेर्लक्षणं किमर्थमुक्तम्? न च घटितज्ञाने घटकज्ञानस्य कारणत्वादनुमितिज्ञानमन्तरा तद्घटितानुमानलक्षणज्ञानं न सम्भवतीति तदुक्तिसाफल्यामिति वाच्यम्। तथाप्यनुमितिस्वरूपप्रदर्शनमात्रणैव तन्निसद्धे: तल्लक्षणकथनानुपयोगात् इत्याशङ्क्य तल्लक्षणाकथतेऽनुमानस्य प्रमाणान्तरत्वं न सिध्यति प्रत्यक्षानुमितिप्रमित्यो: व्यावृत्तलक्षणाभ्यां वैलक्षण्ये अज्ञाते सति प्रत्यक्षाद्यतिरिक्तप्रमाणत्वसाध्यकानुमितिकरणत्वहेतुकानुमाने व्यभिचारशङ्काया दुर्वारत्वात्। अत: सङ्ग्रहे अनुमितिलक्षणकथनमुचितमित्यभिप्रायेण भावमाह - [147] तथा चेति।
अनुमितिलक्षणम्
       [147] ननु संशयोत्तरप्रत्यक्ष इति दीपिकावाक्यमसङ्गतम्, 'नायं पुरुष' इति विपरीतनिश्चयोत्तरप्रत्यक्षेऽप्यतिव्याप्तिसम्भवेन तदकथनेन न्यूनतापत्तेरित्याशङ्क्य दीपिकावाक्यस्थसंशयपदं विरीतज्ञानमात्रोपलक्षणपरमित्यभिप्रायेणाह - [188] विपरीतज्ञानोत्तरप्रत्यक्षं प्रतीति। [148] अङ्गीकुर्वतामिति। मिश्रादीनामिति शेष:। एतेन प्रात्यक्षिकनिश्चये विशेषपदर्शनाभावविशिष्टविपरीतज्ञानस्नय प्रतिबन्धकत्वं तदभावस्य हेतुत्वमिति वदतां दीधितिकारादीनां मते नातिव्याप्तिरिति सूचितम्। ननु [147] स्थाणुपुरुषसंशयानन्तरमिति दीपिकावाक्यमसङ्गतम्। संशयस्य तत्तदभावकोटिकत्वनियमेन स्थाणुपुरुषकोटिकत्वायोगात् इत्यत आह - [148] इदमिति। [148] आहु: इत्यस्वरससूचनम्। तद्बीजन्तु स्थाणुत्वतदभावकोटिकसंशयस्य प्रथमं विवक्षितत्वे पुरुष एवेति प्रत्यक्षजननादित्युत्तरग्रन्थविरोध:। स्थाणुरेवेति प्रत्यक्षजननादिति वक्तव्यत्वात्। अत: तादृशग्रन्थपर्यालोचनया सथाणुपुरुषसुशयानन्तरमिति वाक्ये संशयद्वयं न विवक्षितम्, किन्तु एक एव संशय इति।
----------------------------------
1. तेनेति। आत्मादे: अनुमितिनिष्ठज्ञानत्वावच्छिन्नकार्यतानिरूपितकारणताश्रयत्वेऽपि अनुमितित्वावच्छिन्नकार्यतानिरूपितकारणताश्रयत्वाभावन्नातिव्याप्तिरिति भाव:।
----------------------------------
तच्चैतन्मते न घटत इति। ननु पुरुष इति प्रत्यक्षजननादिति वक्तव्यम् किमेवकारोपादानेनेत्याशङ्याह - [148] पुरुष एवेतीति। ननु 'पुरुषं अनुमिनोमी'त्यनुव्यवसायसत्त्वे अनुमितित्वमपि तत्र स्वीकार्यं स्यादित्यत आह - [148] इदमुपलक्षणमिति। [148] इदं बाधकयुक्तिप्रदर्शनम्। [148] उपलक्षणम् बाधकयुक्त्यन्तरस्यापि सूचकम्। ननु संशयोत्तरप्रत्यक्षेऽतिव्याप्तिवारणाथ 1परामर्शजन्यत्वशरीरप्रविष्टजनकतायां विशिष्टपरामर्शत्वावच्छिन्नत्वमेव कुतो न निवेशितम्। संशेयोत्तरप्रत्यक्षे च 
पुरुषत्वव्याप्यकरादिमानयमिति परामर्शस्य 2विशकलितज्ञानसाधारण्यानुरोधेन 3ज्ञानविशिष्टज्ञानत्वेनैव कारणत्वोपगमात्। एवं विशेषपदर्शनस्य विपरीतज्ञानप्रतिबनधकतायां उत्तेजकतामते उक्तविशेषणं विफलं स्यात्। संशयोत्तरप्रत्यक्षे 4अतिव्याप्तेरनवकाशादिंत्यत आह - [148] एतेनेति। जनकतायां 
तादृशधर्मावच्छिन्नत्वमनिवेश्य पक्षतासहकृतपरामर्शजन्यत्वस्यैव विवक्षणेनेत्यर्थ:। [148]विशेषणतावच्छेदकप्रकारकनिर्णयविधयेत्यनेन विशिष्टवैशिष्ट्यावगाहिबुद्धे: तादृशविशिष्टपरामर्शत्वावच्छिन्नजनकताकत्वमस्तीति सूचितम्। सङ्क्षेप इति। अत्रायमाशय: --- पक्षतासहकृतस्यैव परामर्शस्य विशेषदर्शनत्वेन संशयोत्तरप्रत्यक्षे हेतुत्वात् तद्दोषतादवस्थ्यमिति पक्षताजन्यत्वे सति परामर्शजन्यत्वमिति तदर्थो वक्तव्य:। एवं पक्षताप्रत्यक्षे अतिव्याप्तिवारणाय परामर्शजन्यत्वोपादानम्।
----------------------------------
1. परामर्शजन्यत्वेति। परामर्शनिष्ठजनकतानिरूपितजन्यत्वेत्यर्थ:।
2. विशकलितज्ञानेति। 'पुरुषत्वव्याप्यं करादि', 'करादिमांश्चायम्' इति ज्ञानद्वयसाधारण्यानुरोधेनेत्यर्थ:।
3. ज्ञानविशिष्टज्ञानत्वेनेति। करादिविशेष्यकपुरुषत्वव्याप्यत्वप्रकारकज्ञानविशिष्टकरदिंप्रकारकेदन्त्वावच्छिन्नविशेष्यकज्ञानत्वेनेत्यर्थ:।
4. अतिव्याप्तेरनवकाशादिति। ज्ञानविशिष्टज्ञानत्वावच्छिन्नकारणतानिरूतिपकार्यतानिरूपितकार्यताया: सत्त्वेऽपि परामर्शत्वावच्छिन्नकारणतानिरूपितकार्यताया: विरहादिति भाव:।
-----------------------------------
यद्यपि पक्षतापरामर्शोभयविषयकसमूहालम्बनप्रत्यक्षेऽतिव्याप्तिरेवमपि सम्भवति, तथापि पक्षताजन्यतावच्छेदकधर्मावच्छिन्नपरामर्शजन्यताविवक्षणात् 1न दोष:। पक्षताप्रत्यक्षत्वपरामर्शप्रत्यक्षत्वो: अवच्छेदकयो: भेदादित्यादिकं 
अनुमितिग्रन्थादौ विस्तरेणोक्तं द्रष्टव्यमिति।
पक्षतालक्षणम्
       ननु साध्यसंशयरूपपक्षतासहकृतत्वं कुतो नात्र निवेशयितुं शक्यमित्यभिप्रायेण शङ्कते - [150] यद्यपीति। घनगर्जनेन सुप्तोत्थितस्य मेघानुमितौ साध्यसंशयरूपकारणाभावेन व्यभिचारापत्त्या साध्यसंशयस्यानुमितिहेतुभूतपक्षतारूपत्वं न सम्भवतीति नातृ तद्विवक्षणं शक्यमित्यभिप्रायेण समाधत्ते - [150] तथापीति। [150] साध्यानुमितीच्छाया इति। अत्र चेच्छामात्रनिवेशे सिद्धिसत्त्वे घटो भूयात् इतीच्छादशायामनुमित्यापत्ति:। अनुमित्यसानिवेशेऽपि घटानुमिति: भूयात् इतीच्छाया वारणासम्भव:। साध्यानुमितिविषयकेच्छानिवेशेऽपि घटानुमिति: भूयादितीच्छावारणं न सम्भवति। 2घटसाध्योभयसमूहालम्बनानुमितेर्विषयत्वसम्भवात्। अत: प्रकृतसाध्यकत्वविशेषितानुमितित्वप्रकारिकेच्छाया इति तदर्थो बोध्य:। अभावप्रतियोगितायां च तादृशेच्छात्वावच्छिन्नत्वं निवेश्यम्, तेन तादृशेच्छाघटोभयाभावादिकमादाय 3न दोष:। तादृशेच्छात्वावच्छिन्नत्वं च तादृशेच्छात्वपर्याप्तावच्छेदकताकत्वम्। तच्च 4तादशेच्छात्वेतरधर्मानवच्छिन्नत्वपर्यवसितम्। तेन चैत्रस्य सिद्धिसिषाधयिषयो: सत्त्वे 
----------------------------------
1. न दोष इति। समूहालम्बनप्रत्यक्षनिष्ठाया: परामर्शजन्यताया: परामर्शविषयकप्रत्यक्षत्वावच्छिन्नत्वेऽपि पक्षताया: जन्यतावच्छेदकं यत् पक्षताप्रत्यक्षत्वं तदवच्छिन्नत्वाभावादिति भाव:।
2. घटसाध्येति। 'घटवह्न्युभयानुमितिर्भूयात्' इति इच्छा अत्र विवक्षिता। 
3. न दोष इति। सिद्धिसिषाधयिषोभयसत्त्वकाले न पक्षतानुपपत्तिरित्यर्थ:।
4. तादृशेच्छात्वेत्यादि। तथा च घटवह्न्युभयानुमितिर्भूयादितीच्छाया: योऽभाव: तदीयप्रतियोगिताया: तादृशेच्छात्वेतरघटसाध्यकत्वाद्यवच्छिन्नतया तदनवच्छिन्नत्वाभावात् तादृशाभावस्य न उत्तेजकाभावरूपतेत्याशय।
--------------------------------
मैत्रवृत्तित्वविशिष्टसिषाधयिषया अभावमादाय नानुमित्यनुपपत्ति:। एवमग्रेऽपि प्रतियोगितायां विशिष्टसिद्धित्वेतरधर्मावच्छिन्नत्वं निवेश्यम्। तेन विशिष्टसिद्धिघटोभयाद्यभावस्य यत्किञ्चिदात्मवृत्तित्वविशिष्टतादृशसिद्ध्यभावस्य च व्युदास:। अन्यथा सिषाधयिषां विना सिद्धिसत्त्वेऽनुमित्यापत्ते:। यद्यपि तादृशेच्छात्वेतरधर्म: तादृशानुमितित्वप्रकारकत्वरूप इति सिषाधयिषाविरहस्यैवासंग्रह:। एवमग्रेऽपि। तथापि 1तादृशप्रकारकत्वनिष्ठावच्छेदकताभिन्न - 
इच्छात्वनिष्ठावच्छेदकताभिन्नावच्छेदकत्वानिरूपकत्वं विवक्षणीयम्। एवं सिषाधयिषाविरहवैशिष्ट्यनिष्ठावच्छेदकताभिन्नसिद्धित्वनिष्ठावच्छेदकताभिन्नावच्छेदकत्वानिरूपकत्वमग्रिमप्रतियोगितायां निवेश्यमिति। एवमन्यत्रापि बोध्यम्। [151] समवायेनाभाव इति। सिषाधयिषासिद्ध्यो: सत्त्वदशायां संयोगसंबन्धावच्छिन्नप्रतियोगिताकसिषाधयिषाविरहस्यात्मनि सत्त्वात् अनुमित्यनुपपत्ति: अत: समवायेनेत्युक्तम्। अवच्छिन्नप्रतियोगिताकत्वमभावान्वयि तृतीयार्थ:। ननु सिषाधयिषाविरहस्य स्वरूपसंबन्धेन सिद्धिविशेषणत्वे सिद्धिसिषाधयिषयो: सत्त्वेऽनुमित्त्यनुपपत्तितादवस्थ्यम्। सिषाधयिषाया: समवायेनात्मन्येव सत्त्वात् इत्यत आह - [151] स्वरूपेत्यादि। तथा च सिषाधयिषाविरहवैशिष्ट्यं सिद्धौ न स्वरूपसम्बन्धेन, येनोक्तदोष: स्यात्। अपि तु स्वनिष्ठस्वरूपसंबन्धावच्छिन्नाधेयतानिरूपकनिरूपितसमवायसम्बन्धावच्छिन्नाधेयतासम्बन्धेन तथा च नोक्तदोष इति भाव:। [151] तद्विशिष्टायास्सद्धेरिति व्यासेन लेखनात् सिषाधयिषाविरहविशिष्टसिद्ध्यभाव इति दीपिकावाक्यस्थसमस्तपदे विशिष्टान्तं सिद्ध्यभावविशेषणमिति भ्रमो निरस्त:। तथा सति सिद्धिसिषाधयिषयो:
----------------------------------
1. तादृशप्रकारकत्वेति। तत्साध्यविशिष्टतत्पक्षविषयकानुमितित्वप्रकारकत्वनिष्ठावच्छेदकताभिन्ना 
इच्छात्वनिष्ठावच्छेदकताभिन्ना व या अवच्छेदकता तदनिरूपिका या सिषाधयिषानिष्ठा प्रतियोगिता तन्निरूपकाभाव: सिषाधयिषाविरहपदेन विवक्षित इति भाव:।
---------------------------------
सत्त्वेऽनुमित्यनुपपत्तितादवस्थ्यात्। सिद्ध्यभावरूपविशेष्यविरहादिति ध्येयम्। [151] सिद्धेस्समवायेनाभाव इत्यर्थ इति। सिषाधयिषाविरहविशिष्टसिद्धे: संयोगेनाभावमादाय विशिष्टसिद्धिदशायामनुमितिवारणाय समवायेनेत्युक्तम्। अत्र सामानाधिकरव्यशरीरे प्रथमाधेयतायां स्वरूपसंबन्धावच्छिन्नत्वानिवेशे सिद्धिसिषाधयिषयो: सत्त्वेऽपि आत्मनि सिषाधयिषाविरहस्य 1स्वप्रतियोगिमत्त्वसंबन्धेन सत्त्वादनुमित्यनुपपत्ति:, अत: तन्निवेश:। अनवच्छिन्नस्वरूपसंबन्धावच्छिन्नत्वं तदर्थ:। तेन घटाद्यवच्छेदेन सिषाधयिषाविरहस्य सिषाधयिषावत्यप्यात्मनि सत्त्वेऽपि न क्षति:। सिषाधयिषाविरहवति काले कालिकविश्ोषणतया सिद्धिसत्त्वात् 2स एव दोष इति द्वितीयाधेयतानवच्छिन्नस्वरूपसम्बन्धेन कारणत्वं वक्तव्यम्। अन्यथा सिद्धिसत्त्वे घटाद्यवच्छेदेन तदभावसत्त्वात् विशिष्टसिद्धिदशायामनुमित्यापत्ते:। [151] साध्यसिद्धि: पक्षतावच्छेदकविशिष्ट इत्यादि। पक्षतावच्छेदकावच्छिन्नविशेष्यतानिरूपितसाध्यतावच्छेदकधर्मसंबन्धावच्छिन्नप्रकारताशालिसंशयान्यज्ञानमित्यर्थं:। अत्र च पाषाणमय: संयोगेन वह्निमानित्यादे:, पर्वत: संयोगेन द्रव्यवान् इत्यादे:, पर्वत: कालिकादिना वह्निमानित्यादेश्च निश्चयस्य सत्त्वेऽपि अनुमित्यनुपपत्ति: स्यादिति पक्षतावच्छेदकादेर्निवेशनम्। विशेष्यताप्रकारतयोर्निरूप्यनिरूपकभावनिवेशनं च पर्वतो घटवान्, ह्रदश्च वह्निमानित्यादिसमूहालंबननिर्णयस्य पर्वतो वह्निमानित्याद्यनुमितिविरोधितावारणायेति बोध्यम्। पर्वतो वह्निमान् नवेति संशयस्य प्रतिबन्धकतावारणाय संशयान्यत्वनिवेशनम्। तच्च न सामान्यत: संशयभिन्नत्वम, तथा सति पर्वत: संयोगेन वह्निमान् भूतं घटवान्
---------------------------------
1. स्वप्रतियोगमत्त्वेति। स्वं सिषाधयिषाविरह: तत्प्रतियोगि सिषाधयिषा 
तद्वत्त्वमात्मन:।
2. स एव दोष इति। सिद्धिसिषाधयिषयो: सत्त्वेऽपि अनुमित्यनुपपत्तिरित्यर्थ:।
---------------------------------
नवेत्यादि समूहालम्बनज्ञानस्यांशिकसंशयरूपस्याप्रतिबन्धकत्वप्रसङ्गात्, किन्तु साध्यतावच्छेदकसम्बन्धावच्छिन्नप्रतियोगिताकाभावाप्रकारकत्वम्। यद्यपि अत्र वह्नित्वादिना पदार्थानतरावगाहिन:पर्वत: संयोगेन वह्निमान् नवेत्यादिसंशयस्यापि तादृशत्वमस्ति साध्यतावच्छेदकधर्मावच्छिन्नसाध्यतावच्छेदकसम्बन्धावच्छिन्नप्रतियोगितासम्बन्धावच्छिन्नप्रकारतानिरूपिताभावत्वावच्छिन्नप्रकारतानिरूपकत्वाभावविवक्षायामपि पर्वता वह्निमान् ह्रदश्च वह्न्यभाववानित्यादिग्रहस्याप्रतिबन्धकत्वप्रसङ्ग:। तथापि पक्षतावच्छेदकावच्छिन्नविशेष्यतानिरूपिता या  तादृशाभावत्वावच्छिन्नप्रकारतातन्निरूपकत्वाभावविवक्षणात् न दोष:। अभावत्वावच्छिन्नप्रकारतायां 
स्वरूपसम्बन्धावच्छिन्नत्वं निवेशनीयम्। अन्यथा पर्वत: संयोगेन वह्निमान्कालिकादिना सम्बन्धेन वह्न्यभाववांश्चेत्यादिनिश्चयस्यापि विरोधितापत्ति:। पक्षतावच्छेदकावच्छिननविशेष्यतानिरूपितसाध्यवद्भेदत्वावच्छिन्नस्वरूपसम्बन्धावच्छिन्नप्रकारताकत्वाभावोऽपि निवेश्य:। अन्यथा पर्वतो वह्निमान् वह्निमदन्यो वेति संशयस्य विरोधितापत्तिरित्यलमधिकेन।
       ननु सिद्धौ सिषाधयिषाविरहविशिष्टत्वनिवेशप्रयोजनं 'सिद्धिसत्त्वेऽपी'त्यादि दीपिकाग्रन्थोक्तं सिद्धिसिषाधयिषापरामर्शानां यौगपद्य एव सम्भवति। तदेव च न घटते। योग्यविभुविशेषगुणानां स्वोत्तरोत्पन्नगुणनाश्यत्वनियमेन तेषां युगपदवस्थानासम्भवात्, अत: तत्प्रयोजनकथनमसङ्गतमित्याशङ्क्य सिद्ध्यात्मकपरामर्शस्थले तत् सङ्गमयति - [151] अत्र सिद्धिश्चेत्यादिना। [151] अत: समूहालम्बनपर्यन्तानुधावनात्। परामर्शेति। अन्यथा यत्र प्रथमं परामर्श: तत: सिद्धि:, तत: सिषाधयिषा, तत: अनुमिति: न जायत एव। परामर्शस्य पूर्वं 
नष्टत्वात् अतो नात्र प्रयोजनं सम्भवतीति भाव:। तथा च विशेषणाभावप्रयुक्तविशिष्टाभावसम्भवात् न सिद्धिसिषाधयिषयो: सत्त्वे व्यभिचार इति भाव:।
परामर्शलक्षणम्
       प्रकाशिकायाम् [155] सप्तमीतत्पुरुषाङ्गीकार इति। नन्वत्र व्याप्तिविशिष्टस्य पक्षधर्मतेति षष्ठीतत्पुरुष: कुतो नाश्रित:, स एव चाश्रयणीय:। कारकाधिकारीयात् 'सप्तम्यधिकरणे चे'ति सूत्रादसामर्थ्येन समासानुपपत्तिभिया समस्तपदप्रविष्टक्रियासमभिव्याहारस्य दुर्वंचत्वेन सप्तम्यनुपपत्तेरिति चेत् - न। शैषिकषष्ठीप्रसक्तावपिअकारकाधिकरणवाचिपदादपि क्वचित् सप्तमी साधुरिति सूचनायैव इह सप्तमीसमासादर:। तत्र प्रमाणं चोक्तसूत्रे चकारोपादानमेव। अन्यथा तद्वैयर्थ्यापत्तेरिति। स्पष्टं चेदम् व्युत्पत्तिवादे सप्तम्यर्थविचारे। ननु व्याप्तिविषयकपक्षधर्मताज्ञानस्य परामर्शरूपत्वे धूमो वह्निव्याप्य: धूमवान् पर्वत इति ज्ञानयो: व्यावृत्ति: यद्यपि सम्भवति, तथापि हेतु: साध्यव्याप्य: हेतुमान् पक्ष इति समूहालम्बनस्य परामर्शत्वापत्त्या ततोऽनुमित्यापत्ति: अतो निष्कर्षमाह - [155] व्याप्त्यवच्छिन्नेत्यादिना। अत्र च व्यभिचारिस्थले हेतुव्यापकसाध्यसामानाधिकरण्यरूपविशिष्टव्याप्त्यप्रसिद्ध्या भ्रमीयविषयतासाधारणनिरूप्यनिरूपकभावापन्नविषयतैव 
व्याप्तिघटकतावत्पदार्थानां निवेशनीया। तथा च व्याप्त्यवच्छिन्नेत्यस्य हेतुप्रकारतानिरूपितव्यापकत्वप्रकारतानिरूपितसाध्यप्रकारतानिरूपितसामानाधिकरण्यप्रकारतानिरूपितेत्यर्थ:। व्यापकत्वघटकपदार्थानामपि निरूप्यनिरूपकभावापन्नविषयतैव निवेश्या। वह्निव्याप्यधूवान् ह्रद:, पर्वतो घटवानिति समूहालम्बनत: अनुमितिवारणाय विशेष्यताप्रकारतयोर्निरूप्यनिरूपकभावनिवेश:। वह्निव्याप्यधूवत् द्रव्यमिति ज्ञानात् पर्वतो वह्निमान् इत्यनुमितिवारणाय पक्षतावच्छेदकनिवेश:। पर्वतो वह्निव्याप्यधूमवान् न वेति संशयादनुमितिवारणाय निश्चय इत्युक्तम्। 
निश्चयत्वं च न सामान्यत: संशयभिन्नत्वमांशिकसंशयस्याजनकत्वापत्ते:। किं तु साध्यव्याप्यहेतुत्वाभावप्रकारतानिरूपितपक्षतावच्छेदकावच्छिन्नविशेष्यतानिरूपकत्वाभावादिरूपमिति ध्येयम्।
व्याप्तिलक्षणम्
       यत्र धृम: तत्राग्निरिति साहचर्यनियमो व्याप्तिरिति संग्रहवाक्ये तादृशवाक्यप्रतिपाद्या साहचर्यनियमाभिन्ना व्याप्तिरिति बोध इत्यभिप्रायेणाह दीपिकायाम् [157] यत्रेत्यादि। [157] अभिनय: अभिलापकशब्दकथनम्। [157] साहचर्यनियम इति संग्रहवाक्ये सहचरत इति सहचरौ तयोर्भाव: साहचर्यम्। सामानाधिकरण्यमित्यर्थ:। तस्य नियम: प्राचीनमते साध्याभाववदवृत्तित्वादिवैशिष्ट्यम्। नीवीनमते हेतुव्यापकसाध्यनिरूतिपत्वात्मकं, तस्य हेतुनिष्ठत्वं स्वाश्रयाश्रयत्वरूपपरम्परासम्बन्धनैव वाच्यमिति व्याप्य इत्यादौ स एव प्रत्ययार्थ: स्वादिति गौरवं नियमस्य विशेष्यत्वे दुर्वारम्। तस्य विशेषणत्वे तु नियमविशिष्टसामानाधिकरण्यस्याश्रयतासम्बन्धेनैव हेतुवृत्तित्वात् नोक्तरीत्या गौरवावकाश इति मनसि निधाय [157] नियतसामानाधिकरण्यमित्युक्तम्। [157] साध्याभाववदवृत्तित्वादिरूपमिति। आदिना साध्यवदन्यावृत्तित्वपरिग्रह:। साध्याभाववदवृत्तित्वादिरूपं विशेषणं घटकमिति यावत्। तादृशं यत्रेति व्युत्पत्त्या साध्याभाववदवृत्तित्वादिघटितमित्यर्थ:। अत्र वह्निमान् गगनादित्यादिविरुद्धवारणाय 1विशेष्यम्। द्रव्यं सत्त्वात् इत्याउदिव्यभिचारिवारणाय 2विशेषणम्। 
वृत्तिमात्रनिवेशेनोक्तविरुद्धनिरासे तु 'धूमवान् वह्ने'रित्यादावपि प्रयोजनं बोध्यम्। केचित्तु - साहचर्यनियम इत्यत्र कृदभिहितो भावो द्रव्यवत्प्रकाशत इति न्यायेन नियमशब्दो नियतपर: सामानाधिकरण्यविशेषणमित्यभिप्रायेणाह [157] नियतसामानाधिकरण्यमिति - इति व्याचक्रु:। तदसत् -- तथासति साहचर्यं सामानाधिकरण्यम्, तस्य नियम इति षष्ठीसमासेन व्याख्यानविरोधात्। नियतपरनियमशब्दस्य 'विशेषणं विशेष्ये'त्यादिसूत्रेणा 
पूर्वनिपातापत्तेश्च। तस्मात् नियतसामानाधिकरण्यंमिति फलितार्थकथनम;
---------------------------------
1. विशेष्यमिति। सामानाधिकरण्यरूपं विशेष्यमित्यर्थ:।
2. विशेषणमिति। नियमरूपं विशेषणमित्यर्थ:।
---------------------------------
न तु शब्दार्थकथनमिति तत्त्वम्। तथा च नियतसामानाधिकरण्शरीरे नियम: साध्याभाववदवृत्तित्वादिवैशिष्ट्यरूपो न शक्यते वक्तुमिति भाव:। तथात्वे दोषमाह -- [157] इदं वाच्यमित्यादिना। अत्र च साध्याभाववदवृत्तित्वशरीरे किं साध्यनिष्ठप्रतियोगिताकाभावो निवेश्यते, उत साध्यतावच्छेदकेतरधर्मानवच्छिन्नसाध्यतावच्छेदकसम्बन्धावच्छिन्नप्रतियोगिताकाभावपर्यन्तमिति विकल्पं मनसि निधायाद्ये वाच्यत्वघटोभयाद्यभावमादाय घटादिवृत्तित्वविशिष्टवाच्यत्वाद्यभावं संयोगादिसंबन्धावच्छिन्नप्रतियोगिताकवाच्यत्वाद्यभावं चादाय सद्धेतोरव्यभिचारित्वानुपपत्ते: स्फुटत्वात् द्वितीये दूषणमाह -- [157] साध्याभावाप्रतिसद्धेरिति। [157] प्रतियोगितानवच्छेदकसाध्यतावच्छेदकाविच्छन्नेत्यर्थ इति। धूमवान् वह्नेरित्यादौ प्रमेयत्वद्रव्यत्वादिकमादाय अतिव्याप्तिवारणाय विशिष्य साध्यतावच्छेदकप्रवेश:। यद्यपि महानसीयवह्न्याद्यभावप्रतियोगितावच्छेदकत्वं वह्नित्वादेरप्यधिकं त्विति न्यायादक्षतम्। तथापि तादृशप्रतियोगितानवच्छेदकेत्यादिना 1हेतुसमानाधिकरणाभावविशिष्टान्यसाध्यतावच्छेदकावच्छिन्नविषयतावत्त्वविवक्षया न दोष:। वैशिष्ट्यं स्वसेत्यादिभेदवत्त्वसंबन्धेन। स्वाधिकरणता स्वप्रतियोगितावच्छेदकत्वसम्बन्धेन भेदप्रतियोगितावच्छेकता अवच्छेदकतासंबन्धेन। तथा च महानसीयत्वादौ तादृशविषयतावच्छेदकताविरहात् लक्षणसङ्गति:। विषयतायां साध्यतावच्छेदकावच्छिन्नत्वं चैकमात्रवृत्तिधर्मस्य साध्यतावच्छेदकत्वे तन्निष्ठावच्छेदकताकत्वम्, धर्मद्वयाद: तथात्वे
--------------------------------
1. हेतुसमानाधिकरणाभावविशिष्टान्या या साध्यतावच्छेदकावच्छिन्नविषयता तद्वत्त्वमित्यर्थ:। स्वपदेन हेतुसमानाधिकरण: घटाद्यभावो ग्राह्य:। स्वसेत्यादिभेदवत्त्वं नाम स्वाधिकरणवृत्तिभेदप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वम्। स्वं घटाभाव: स्वप्रतियोगितावच्छेदकतासंबन्धेन घटाभावाधिकरणं घटत्वं, तत्र यो भेद: अवच्छेदकतासंबन्ध्ंोन वह्नित्वावच्छिन्नविषयतावद्भेद: तत्प्रतियोगितावच्छेदकत्वं वह्नित्वावच्छिन्नविषयतायांमिति तादृशभेदप्रतियोगितावच्छेदकतासंबन्धेन घटाभाववती वह्नित्वावच्छिन्नविषयता तेन संबन्धेन घटाभाववद्भिन्ना च घटत्वावच्छिन्नविषयतेति स्वसेत्यादिभेदवत्त्वसंबन्धेन घटाभावविशिष्टा घटत्वावच्छिन्नविषयता, तदन्या वह्नित्वावच्छिन्नविषयतेति समन्वयो बोध्य:।
---------------------------------
तु धर्मद्वयादेर्विशेषणविशेष्यतावच्छेदकभावेन यादृशं विलक्षण अवच्छेदकत्वं तन्निरूपकत्वरूपमिति न क्षतिरिति। न 
चैवमिति संयोगसमवायोभयसम्बन्धावच्छिन्नप्रतियोगिताकवह्न्याद्यभावमादाय तद्दोषतादवस्थ्यमिति वाच्यम्। साध्यतावच्छेदकसम्बन्धमात्रावच्छिन्नत्वस्य तदितरसम्बन्धानवच्छिन्नत्वपर्यवसितस्य विवक्षितत्वात्। [158] हेतुतावच्छेदकावच्छिन्नपरमिति। 1प्रकृतहेतुतावच्छेदकताव्यापकतावच्छेदकताकनिरूपकताकपरमित्यर्थ:। तादृशनिरूपकताकत्वमधिकरणतान्वयि। तेन विशिष्टसत्ताहेतुके सत्तात्वस्यापि हेतुतावच्छेदकताया तद्दोषतादवस्थ्यमिति शङ्का परास्ता।
       वस्तुतस्तु एकधर्मस्य हेतुतावच्छेदकत्वे तन्निष्ठावच्छेदकताकत्वमेवाधिकरणतायां निवेश्यम्। यत्र 
धर्मद्वयादे: तथात्वं तत्र पूर्वोक्तरीत्या विलक्षणावच्छेदकताकत्वमिति न किंचिदवहीनम्। अत्रैव [158] हेतुतावच्छेदकावच्छिन्नपरमित्यस्यापि तात्पर्यमिति ध्येयम्। [158] विशिष्टेति। 
2स्वरूपसमवायोभयघटितसामानाधिकरण्यसम्बन्धेन गुणकर्मान्यत्वविशिष्टेत्यर्थ:। ननु विशिष्टशुद्धयोर्भेंदात् कथं हेत्वधिकरणत्व गुणादेरित्यत आह - [158] विशिष्टस्येति। द्रव्यत्वाभावस्य हेत्वधिकरणगुणादिनिष्ठत्वेऽपीति योजना। गुणादीत्यादिना कर्मादिसङ्ग्रह:। [158] नाव्याप्तिरिति। तन्निष्ठाधिकरणतानिरूपकतावच्छेदकं यत् 
--------------------------------
1. निरूपकतापदेनात्र आधेयता विवक्षिता। तथा च प्रकृतहेतुतावच्छेदकताव्यापिका या आधेयतावच्छेदकता तन्निरूपकाधेयतानिरूपकत्वमधिकरणतायां विवक्षितम्। तेन द्रव्यं विशिष्टसत्त्वात् इत्यत्र हेतुतावच्छेदकता विशिष्टसत्तात्वे, तत्र गुणनिष्ठाधिकरणतानिरूपिताधेयतावच्छेदकता नास्ति, 'गुणो गुणकर्मान्यत्वविशिष्टसत्तावान्' इति प्रतीतिविरहात्। अपि तु द्रव्यनिष्ठाभिकरणतानिरूपितधेयतावच्छेदकता अस्ति, 'द्रव्यं गुणकर्मान्यत्वविशिष्टसत्तावत्' इति प्रतीते:। अत: हेतुतावच्छेदकताव्यापकावच्छेदकताकाधेयताकाधिकरणतावत् द्रव्यमेव, तद्वृत्त्यत्यन्ताभावाप्रतियोगित्वं द्रव्यत्वेऽस्तीति नाव्याप्तिरिति भाव:।
2. स्वरूपसमवायोभयघटितसामानाधिकरण्यं नाम स्वरूपसंबन्धावच्छिन्नस्वनिष्ठाधेयतानिरूपकाधिकरणनिरूपितसमवायसंबन्धावच्छिन्नवृत्तित्वम्।
---------------------------------
तस्यैव तदवच्छिन्ननिरूपिताधिकरणतावत्त्वेन गुणादेरतथात्वादिति भाव:। यद्यपि हेत्वधिकरणतायां हेतुतावच्छेदकसम्बन्धावच्छिन्नत्वानिवेशे कालिकादिना धूमाद्यभिकरणे ह्रदादौ संयोगाद्यवच्छिन्नवह्न्याद्यभावसत्त्वात् अप्यव्याप्तिसम्भव:। तथापि जन्यमात्रस्य कालत्वानुपगमे नैष दोष: सम्भवतीति तत्र तन्निवेशस्य प्रकारान्तरेण फलमाह - [158] नाव्याप्तिरिति। आत्मभिन्नं ज्ञानवदन्यत्वादित्यादौ आत्मन: केनापि सम्बन्धेन हेत्वधिकरणताविरहेण लक्षणसमन्वयसम्भवात् नासम्भवो दर्शित:। 
संयोगसामान्याभावस्य वृक्षे सविवादत्वादाह -- [158] कपीति। [158] प्रतियोगिवैयधिकरण्यस्येति। यद्यपि सामान्यत: प्रतियोगिनिवेशे तादृशविशेषणाक्रान्ताभावाप्रसिद्धि:। स्वप्रतियोगिनिवेशे स्वत्वस्य तत्तद्व्यक्तिविश्रान्ततया व्याप्तेरसर्वज्ञदुर्ज्ञेयतापत्ति:। तथापि 1तादात्म्यस्वप्रतियोग्यधिकरणवृत्तित्वोभयसंबन्धेन अभावविशिष्टान्यत्वं निरूपकत्वस्वाश्रयाधिकरणवृत्तित्वोभयसंबन्धेन प्रतियोगिताविशिष्टान्यत्वं वा स्थूलसूक्ष्मरीतिभ्यामनुगतमभावे निवेश्यमिति न दोष:। अत्र च स्वप्रतियोग्यधिकरणावृत्तित्वस्य प्रतियोगिवैयधिकरण्यशब्दार्थत्वे कपिसंयोगी सत्त्वादित्यादौ व्यभिचारिण्यतिप्रसङ्ग:। अधिकरणभेदेनाभावभेदविरहेण साध्याभावस्य व्यापकताघटकत्वासम्भवात्। स्वप्रतियोग्यनधिकरणवृत्तित्वस्य निवेशे च कपिसंयोगी एतत्त्वादित्यादौ अव्यापिततादवस्थ्यमिति हेत्वधिकरणे स्वप्रतियोग्यनधिकरणत्वं निवेशनीयमित्यादिकं मनसि निधायाह - [158] अधिकमिति।
--------------------------------
1. अभावपदेन संयोगाभावो ग्राह्य: तादात्म्यसंबन्धेन स्वप्रतियोग्यधिकरणवृत्तित्वसम्बन्धेन च तद्विशिष्ट: स एव, तदन्यो घटाद्यभाव:। एवं प्रयितोगिता संयोगनिष्ठा, तन्निरूपक: संयोगाभाव: तथा स्वं प्रतियोगिता तदाश्रय: संयोग: तदधिकरणवृत्तिश्च संयोगाभाव इति उक्तोभयसम्बन्धेन प्रतियोगिताविशिष्ट: संयोगाभाव: तदन्य: घटाद्यभाव इति समन्वयो द्रष्टव्य:।
-------------------------------
अनुमानविभाग:
       सङ्ग्रहे [164]स्वयमेवेत्यादि। अस्य वाक्यस्य परानधीनभूयोदर्शनजन्यमहानसादिनिरूपितस्वाश्रयाश्रयत्वरूपपरम्परासम्बन्धावच्छिन्नाधेयताश्रय: यत्र धूमस्तत्राग्निरिति व्याप्तिविषयकप्रत्यक्षोत्तरकालीनपर्वतसमीपकर्मकगमनाश्रय: पर्वतवृत्तिवह्निविषयकसन्देहवान् पर्वतधर्मिकधूमप्रकारकचाक्षुषाश्रय: यत्र 
धूमस्तत्राग्निरित्याकारकव्याप्तिविषयकस्मरणाश्रय इत्यखण्डबोध:। तत्र 
धूमं पश्यन् स्मरतीत्यनेन धूमदर्शनजन्यत्वं व्याप्तिस्मरणे लभ्यते। उद्देश्यविधेयभावस्थले उद्देश्यतावच्छेदकविधेययोर्जन्यजनकभावसम्बन्धभानस्य धनवान् सुखीतयादौ दृष्टत्वात्। तथा च कथं व्याप्तिस्मरणहेतुत्वं धूमदर्शनस्येत्याशङ्कायां तदुपपादयति प्रकाशिकायाम् [165] एकसंन्बधीति।
स्वार्थानुमाननिरूपणम्
       भूयोदर्शनेन व्याप्तिं गृहीत्वेति सङ्ग्रहवाक्यात् भूयोदर्शनस्य व्याप्तिग्राहकता लभ्यते। तच्च नोपपद्यते। अन्वयव्यभिचारादित्याशङ्कते - दीपिकायां [164] नन्विति।
व्याप्तिग्रहोपायनिरूपणम्
       ननु व्यभिचारज्ञानदशायामपि भूयोदर्शनेन व्याप्तिनिश्चय: स्वीक्रियते इतीष्टापत्ति: कुतो न सम्भवति इत्यत आह - [165] व्यभिचारज्ञानदशायामित्यादि। तथा चानुभवविरोध इति भाव:। यदि चानुभवविरोधमप्यनादृत्य इष्टापत्ति: स्वीक्रियते तदाप्याह - [165] इदमुपलक्षणमिति। इदं-व्यभिचारज्ञानदशायां व्याप्तिनिश्चयापत्तिरूपातिप्रसङ्गकथनम् उपलक्षणम्-वक्ष्यमाणदूषणान्तरसूचकम्। [165] रसाभादिसाधारण्यादिति। इदमुपलक्षणम् सामान्य-प्रत्यासत्त्यनुपगमपक्षे पर्वतीयवह्निधूमयो: सामानाधिकरण्यस्यासन्निकृष्टतया महानसादौ व्याप्तिप्रत्यक्षे भानासम्भवात् पर्वतादौ धूमादिदर्शनानन्तरं व्याप्तिस्मरणानुपपत्तिरित्यपि द्रष्टव्यम्। हेतुतावच्छेदकपर्यंन्तस्य व्याप्तित्वे धूमत्वादिकमेवावच्छेदकं अवच्छेद्यं च भवतीति अवच्छेद्यावच्छेदकयोरैक्यप्रसङ्ग:। न चेष्टापत्ति:। अवच्छेद्यप्रकारकज्ञानेऽवच्छेदकप्रकारकज्ञानस्य कारणतया आत्माश्रयप्रसङ्गात्। आत्माश्रयश्च प्रकृते स्वज्ञानहेतुत्वापादनजन्यस्वज्ञानभेदारोपात्मक:। यदि स्वज्ञानं स्वज्ञानहेतु: स्यात् तर्हि स्वज्ञानव्यतिरिक्तं स्यादिति तर्क इति यावत्। यद्वा यदि स्वं स्वहेतु: स्यात् तर्हि स्वभिन्नं स्यादित्यादि तर्करूप:। स्वज्ञानादिहेतुत्वस्य 
स्वज्ञानादिव्यतिरिक्तत्वव्याप्यतया आपाद्यापादकयोर्व्याप्तिसत्त्वात् आह - [165] धूमत्वादेरिति। [165] न क्षतिरिति। तथा च तादृशधूमत्वत्वावच्छिन्नप्रकारताशालिज्ञानं कार्यम्; धूमत्वादिनिष्ठानवच्छिन्नप्रकारताकज्ञानं कारणमिति कार्यकारणयो: भेदात् नात्माश्रय इत्यर्थ:। इष्टापत्तिदोषेण तर्कानुत्थानादिति भाव:।
       ननु व्यभिचारज्ञानाभाव: सहचारग्रहश्च व्याप्तिग्रहहेतुरित्युक्तम् तत्र तादृशविशिष्टव्याप्तिग्रहे किमंशे व्यभिचारग्रहाभावस्योपयोग:-सामानाधिकरण्यग्रहस्य च कुत्रोपयोग इत्याशङ्कायां तदुपपादयति [165] इत्थं चेत्यादिना। [165] विशेषणज्ञानविधयेति। हेतु: साध्यसमानाधिकरण इति ज्ञानं विना हेतुतावच्छेदके साध्यसमानाधिकरणवृत्तित्वस्य दुर्ग्रहत्वादिति भाव:। साध्यसामानाधिकरण्यस्य व्याप्तित्वेऽपि न दोष इत्याह - [165] वस्तुतस्त्विति। [166] तद्धर्मधर्मितावच्छेदककेति। तद्धर्मावच्छिन्नविशेष्यताकेत्यर्थ:। [166] अत एवेति। सामानाधिकरण्यान्तस्यैव व्याप्तित्वव्यवस्थापनादेवेत्यर्थ:। [166] धूमत्वत्वेति। धूमत्वत्वस्य धूमेतरासमवेतत्वसहितनिखिलधूमवृत्तित्वरूपत्वादिति भाव:।
       [166] दिगिति। अयमाशय: - हेतुतावच्छेदकावच्छिन्नप्रकारतानिरूपितव्यापकत्वप्रकारतानिरूपित साध्यतावच्छेदकावच्छिन्नप्रकारतानिरूपितसामानाधिकरण्यप्रकारतानिरूपितहेतुतावच्छेदकधर्मसम्बन्धावच्छिन्नप्रकारतानिरूपितपक्षतावच्छेरकावच्छिन्नविशेष्यताकनिश्चयत्वेन हेतुत्वोपगमात् न विशिष्टपरामर्शस्य अनुमितिहेतुत्वानुपपत्ति:। एवं पूर्वमते वह्निमान् जलात् इत्यादौ साध्यसमानाधिकरणावृत्तिहेतुतावच्छेदकं विरोध:। एतन्मते च साध्याधिकरणावृत्तिहेतु: तथा। एवं पूर्वमते हेतुतावच्छेदकस्य पक्षविशेषणतावच्छेदकतया स्वरूपतोऽपि निवेशस्य स्वरूपासिद्धेर्हेत्वाभासतोपपत्तये आवश्यकतया व्याप्तिग्रहनिष्ठहेतुतावच्छेदकगर्भे त्रेधा हेतुतावच्छेदकप्रवेशनमावश्यकमिति 
गौरवम् एतन्मते तु द्विधेति लाघवम्। एवं हेतुप्रकारतानिरूपितव्यापकत्वप्रकारतानिरूपितसाध्यप्रकारतानिरूपितसमानाधिकरणप्रकारतानिरूपितवृत्तित्वप्रकारतानिरूपितहेतुतावच्छेदकप्रकारतानिरूपितहेतुतावच्छेदकावच्छिन्नप्रकारतानिरूपितपक्षतावच्छेदकावच्छिन्नविशेष्यताकनिश्चयत्वेन पूर्वमते हेतुत्वं वाच्यमिति गौरवम्। एतन्मते तु न तथेति लाघवमिति। अत्र च व्यभिचार संशयस्य व्याप्तिप्रत्यक्षं प्रत्येव विरोधिता न तु व्याप्त्यनुमित्यादौ तत्र तस्यानुकूलत्वात्। तथा च व्याप्तिप्रत्यक्षत्वमेव व्यभिचारसंशयप्रतिबध्यतावच्छेदकम्, न त्वनुमित्यादिसाधारणव्याप्तिज्ञानत्वम्। तथा सति व्यभिचारसंशयदशायां 
व्याप्त्यनुमित्यनुपपत्ते:। एवं चैकधर्मावच्छिन्नं प्रति संशयनिश्चयसाधारणव्यभिचारज्ञानत्वेन नैकं प्रतिबन्धकत्वं सम्भवति। एवं तदवच्छिन्नाभावस्नय हेतुत्वमपि। किं च व्यभिचारसंशयप्रतिबन्धकतायां तर्क उत्तेजक:। निश्चयप्रतिबन्धकतायां तु स न तथेति तर्काभावविशिष्टव्यभिचारसंशयत्वेन व्याप्तिप्रत्यक्षप्रतिबन्धकत्वं तदविश्ोषितव्यभिचारनिश्चयत्वेन च व्याप्तिग्रहप्रतिबन्धकत्वमिति न प्रतिबन्धकतैक्यसम्भव इति एकस्याभावस्य हेतुत्वं न सम्भवतीत्यभिसन्धाय [166] हृदयमित्युक्तम्। [166]धूमाग्न्योरित्यादिवाक्ये दीपिकास्थे व्याप्तिग्रहे इति सप्तम्यन्तस्य अन्वयानुपपत्तिमाशङ्क्य शेषं पूरयति - [166] व्याप्तिग्रहे उत्पत्स्यमान इति। तथा च 'यस्य च भावेन भावलक्षणम्' इति सूत्रेण प्राप्ता सप्तमी व्याप्तिग्रहपदोत्तरं उत्पत्तिं बोधयति। तस्याश्च व्यभिचारशङ्कानिवर्तक इत्यत्र निवृत्तौ स्वप्राक्कालीनत्वसंबन्धेन अन्वय:। अज्ञातस्य विधेयत्वात् ज्ञातस्य चोद्देश्यत्वात् सामान्यतो व्यभिचारशङ्कानिवर्तकस्य कस्यचित् अवगतत्वेन दर्शितदीपिकावाक्ये योजनया अन्वयमाह - [166] व्यभिचारशङ्कानिर्वतक इत्यादि। तर्काकार: कथमित्याशङ्कायामाह - [166] स चेति [166] असन्निकर्षेणेत्यादि। प्रत्यक्षविषयताया: सन्निकर्षव्याप्यत्वादिति भाव:।
परार्थानुमाननिरूपणम्
       [170] परार्थानुमानप्रयोजक इत्यादि। अयं भाव: -- परार्थं अनुमानं यस्मादिति व्युत्पत्त्या बहुव्रीहावुत्तरपरस्यान्यपदार्थलाक्षणिकतया परार्थानुमानशब्देन परार्थानुमानप्रयोजकत्वावच्छिन्नं बोध्यत इति तस्यौपचारिकत्वमिति।
       यत्तु - परार्थानुमानशब्दे कर्मधारयमाश्रित्य प्रयोजकतारूपलक्षणया पञ्चावयववाक्यत्वावच्छिन्नमेव तेन बोध्यते। परार्थानुमानप्रयोजक इत्युक्तिस्तु शक्यसंबन्धप्रदर्शनार्थेति --- तत्तुच्छम्-परार्थान-मानशब्दस्य वाक्यरूपतया नैयायिकै: वाक्यलक्षणाया अनभ्युपगमात्। वाक्यशक्याप्रसिद्ध्या शक्यसंबन्धरूपलक्षणाया असम्भवात्। अन्यथा गभीरायां नद्यां घोष इत्यादौ नद्यादिपदस्य ग्रन्थकृतां गभीरनदीतीरादिलक्षकत्वकथनविरोधापातात्। अयमत्र संग्रह: --
"बहुव्रीहि: पदार्थानुमानशब्देऽत्र कीर्त्यते।
केचित्तु ब्रुवते कर्मधारयं तत्र तन्न सत्।।
    तथात्वे तस्य वाक्यत्वात् लक्षणा नोपपद्यते। 
       वाक्यशक्यस्याप्रसिद्धे: वाक्ययोगो हि लक्षणा।। 
अस्मन्मते बहुव्रीहौ लक्षकं पदमुत्तरम्।
       तत्प्रयोजकतारूपशक्ययोगेन युज्यते"।। इति।
       अत्र चानुमानशब्द: परार्थानुमानप्रयोजकपर:। परार्थंपदं तात्पर्यग्राहकमिति केषांचिन्मतम्। अनुमानशब्द: अनुमानप्रयोजनकपर:। तदेकदेशेऽनुमाने परार्थपदार्थस्यान्वय इति परेषां मतमिति विवेक:।
न्यायावयवनिरूपणम्
       [172] न्यायलक्षणं बोध्यमिति। तथा च न्यायलक्षणापरिज्ञाने न्यायावयवत्वघटितवक्ष्यमाणलक्षणं दुर्ज्ञेयमिति शङ्का निरस्ता। ननु [172] अनेन प्रतिपादिताल्लिङ्गादित्यादिसंग्रहवाक्ये प्रतिज्ञाद्यवयवपञ्चकसमुदायप्रयोज्यज्ञानविषयीभूतलिङ्गजन्यानुमित्याश्रय: परोऽपीत्यर्थो लभ्यते। स च न घटते। ज्ञानमानलिङ्गस्यानुमितिहेतुताया असम्भवात्। अन्यथा अतीतादिलिङ्गज्ञानदशायां अनुमित्यनुपपत्तेरित्याशङ्क्य 
लिङ्गपदमत्र लिङ्गपरामर्शपरम्, अतस्तादृशसमुदाण्प्रयोज्यलिङ्गपरामर्शजन्यानुमितिमान् परोऽपीत्यर्थो लभ्यत इति तानुपपतिरिति समाधिमभिप्रयन्नाह - [172]अनेनेत्यादि। [172]साध्यवत्तया पक्षवचनम् इति दीपिकावाक्ये साध्यपदं साध्यतावच्छेदकावच्छिन्नपरम्। तृतीयार्थ: प्रकारत्वम्। पक्षपदं पक्षतावच्छेदकावच्छिन्नपरमित्यभिप्रायेणार्थमाह - [172] साध्यतावच्छेदकावच्छिन्नेत्यादिना। पक्षतावच्छेदकनिवेशप्रयोजनमहा - [172] उदाहरणेत्यादिना। इदं चोदाहरणस्थसाध्यपदस्य केवलसाध्यपरतामङ्गीकृत्य। तेन कल्पान्तरस्य वक्ष्यमाणत्वेन तस्यैव च यौक्तिकत्वात् तदभिप्रायेण तेन निगमनस्य व्युदासाय शुद्धसाध्यतावच्छेदकनिवेशस्यावश्यकतया उदाहरणस्थसाध्यवाचिपदस्य 
हेतुव्यापकताविशिष्टसाध्यपरत्वे तत्राउदाहरणस्थसाध्यवाचिपदस्य हेतुव्यापकताविशिष्टसाध्यपरत्वे तत्रातिप्रसङ्गविरहात् पक्षतावच्छेदकप्रेवशवैयर्थ्यंमिति निरस्तम्। विशेष्यताप्रकारतयोर्निरूप्यनिरूपकभापस्य साध्यतावच्छेदकस्य च निवेशफलमाह -- [163] उपनयाच्चेति। वह्निव्याप्यधूमवान् पर्वत इत्याद्युपनयजन्यबोधीयसाध्यतावच्छेदकावच्छिन्नप्रकारताया: पक्षतावच्छेदकावच्छिन्नविशेष्यतानिरूपितत्वविरहात् द्रव्यादिसाध्यके धूमादिहेतुके स्थले द्रव्यव्याप्यधूमवानित्याद्युपनजन्यबोधीयपक्षविशेष्यतानिरूपितप्रकारताया: साध्यतावच्छेदकावच्छिन्नत्वविरहाच्चनोपनयेऽतिप्रसङ्ग इति भाव:। कालिकसंयोगाभ्यां वह्न्यादेरेव हेतुसाध्यभावस्थले उपनयवारणाय साध्यतावच्छेदकसम्बन्धनिवेश:। ननु तादृशबोधजनकत्वमेव लक्षणमास्ताम्, किं         
वाक्यत्वनिवेशनेनेत्याशङ्क्य तस्य न्यायबहिर्भूंतवाक्यवारकत्वेन सार्थक्यमाह - [172] वाक्यपदस्येति। निगमनघटके साध्यवानयमिति भागेऽतिप्रसङ्ग व्युदासायावयवत्वस्य प्रवेश:। [173] अग्रेऽपि - हेत्वादिलक्षणेऽपि। 
दीपिकायाम् [172] पञ्चम्यन्तमित्यादि। पञ्चमी अन्त: यस्मिन् इति व्युत्पत्त्या पञ्चम्यन्तत्वं 1स्वघटकपदपूर्वत्वाभाववत्पञ्चमीघटितत्वं पञ्चमीविशिष्टत्वपर्यवसितम्। वैशिष्ट्यं 2स्वघटितत्वस्वनिष्ठभेदप्रतियोगितावच्छेदकत्वोभयसम्बन्धेन। अवच्छेदकता 3स्वघटकपदपूर्वत्वसम्बन्धेन। तन्निवेशफलस्य तस्मात् वह्निमानिति निगमनवारणस्य स्फुटत्वात् लिङ्गप्रतिपादकत्वनिवेशफलमाह - प्रकाशिकायाम् [173] अयं न दण्डादित्यादिना। [173] दण्डसंयोगाजन्येत्यादि। घटादौ दण्डरूपादौ च व्यभिचारवारणाय विशेषणविशेष्ययोरुपादानम्। पञ्चमीघटितत्वनिवेशेनैवोपनयवारणात् तदन्तत्वपर्यन्तनिवेशस्य निगमनवारणमेव फलम्। पर्वतो वह्निमानित्यादिप्रतिज्ञाया: पञ्चम्यन्तत्वविरहात् तदुपेक्षणम्। अयं दण्डादित्यादे: सम्प्रदायविरोधात् न दण्डादित्युक्तम्। पुंस्त्वादिरूपलिङ्ग परताया: लिङ्गपदे भ्रमवारणायाह - [173]हेत्विति। यद्यपि दण्डसंयोगाजन्यद्रव्यत्वात दण्डाजन्यत्ववत्सधर्मा न दण्डात् दण्डसंयोगाजन्यद्रव्यत्वादित्यादौ एवमप्यतिव्याप्ति:, तथापि पक्षतावच्छेदकावच्छिन्नविशेषणतापन्नसाध्यान्वितलिङ्गप्रतिपादकत्वस्य पक्षतावच्छेदकावच्छिन्नविषयतानिरूपितसाध्यविषयतानिरूपितहेतुविषयताशालिबोधजनकत्वरूपस्य विवक्षणात् न दोष:।
---------------------------------
1. स्वं = यस्मिन् समुदाये पञ्चमी अन्त: भवति स समुदाय:, स्वघटकं यत्पदं तत्पूर्वत्वाभाववती या पञ्चमी तद्घटितत्वं समुदाये।
2. स्वशब्दद्वयमपि पञ्चमीपरम्।
3. स्वपदं पञ्चम्यन्तसमुदायपरम्।
---------------------------------
नन्वेवमपि थाल्प्रत्ययार्थविकल्पमुखेन तन्निरासपूर्वकमन्यत्र थाल्प्रत्ययघटितयोरुपनयनिगमनयोर्दूंषितत्वेन प्रकृते तस्मात् न दण्डादित्याकारकस्यैव निगमनस्य वाच्यत्वेन तत्रातिप्रसङ्ग:। 
पञ्चम्यन्तत्वस्य तत्राक्षतत्वादिति चेत् -        
न। लिङ्गप्रतिपादकत्वशरीरे शु'त्वस्य लिङ्गविशेषणतया निवेशात् प्रकृतलिङ्गतावच्छेदकातिरिक्तानवच्छिन्नलिङ्गविषयताकबोधजनकत्वरूपस्य शुद्धलिङ्गप्रतिपादकत्वस्यातिव्याप्त्यभावात् निगमनजन्यबोधे लिङ्गे व्याप्त्यंशस्याधिकस्य भानादिति। उपनयादावपि व्याप्तिप्रतिपादकत्वसत्त्वात् आह - [173] प्रकृतहेतुमतीत्यादि। वादिवाक्ये स्वारसिकलक्षणाया एवातिप्रसञ्जकत्वादाह - [173] निरूढेति। अनादितात्पर्यविषयीभूतार्थनिष्ठेत्यर्थ:। सम्भवति सार्थकत्वे नैरर्थक्यमन्याय्यमिति आशयवानाह - [173] अथवेति। ननूदाहरणात् व्याप्तिबोधाभावे तस्य व्याप्तिपरत्वं न निर्वहतीत्यत आह - [173] तथाचेति। तथा चोदाहरणस्य व्याप्तिविषयकमानसबोधमौत्तरकालिकमादाय व्याप्तिप्रतीतीच्छया उच्चरितत्वरूपं व्याप्तिप्रतिपत्तिपरत्वम् व्याप्तिप्रतिपादकेत्यनेन विवक्षितं उपपादनीयमिति भाव:। [173] दिगिति। अयं भाव: - अयं न दण्डात् दण्डसंयोगाजन्यद्रव्यत्वात् इत्यादौ यो हेतुमान् स न दण्डादित्युदाहरणवाक्ये धर्मिणोऽविवक्षायां नञो बोधकत्वं एव न स्यात्। एवं निर्धूमो निर्वह्नित्वादित्यादौ यो न वह्निमान् स न धूमवानित्याद्यन्वय्युदाहरणस्य यत्तदर्थाविवक्षायामनुपपत्तिरिति। [173] 
व्याप्तिविशिष्टलिङ्गप्रतिपादकमिति दीपिकोक्तोपनयलक्षणस्य निगमनेऽतिव्याप्तिमाशङ्क्याह - [173] पक्षतावच्छेदकविशिष्टविशेष्यकेति। निरूप्यनिरूपकभावनिवेशात् न दोष इति भाव:। [173] प्रयुज्यत इतिशेषपूरणेनेति। इदं च पक्षधर्मताज्ञानाय - पक्षधर्मताज्ञानार्थमिति समासपक्षे चतुर्थ्या: कारकविभक्तितया क्रियापदसापेक्षत्वादुक्तम्। पक्षधर्मताज्ञानमर्थो यस्मादिति व्युत्पत्तिस्वीकारे तु शेषपूरणस्य नावश्यकता। वचनमित्यध्याहारेण नपुंसकत्वमिति ध्येयम्। [172] हेतुसाध्यवत्तया पक्षवनचमिति निगमनलक्षणे हेतोस्साध्यमिति पञ्चमीसमास:। पञ्चमीति योगविभागेनोपपादनीय:। यद्वा हेतो: साध्यमिति षष्ठी शैषिकी ज्ञानज्ञाप्यत्वं बोधयति। इदानीं 'सुप् सपे'ति समासो बोध्य इत्यभिप्रायेणार्थमाह - [173] हेतुज्ञानेति। [173] 
साध्यवद्विषयकेति। तादृशसाध्यप्रकारकपक्षतावच्छेदकावच्छिन्नविशेष्यताकेत्यर्थ:। ननु पक्षसाध्यसम्बन्धादीनां प्रतिज्ञादित एव लाभात् निगमनं विफलमित्याशङ्क्य निगमनस्थहेतुवाचिपदस्याबाधितत्वादिविशिष्टहेतुलाक्षणिकत्वमुपगम्य तत्प्रतीते: शाब्दत्वं लक्षणाया जघन्यत्वादयुक्तमिति मनसि निधाय मानसी अबाधितत्वादिप्रतिपत्तिरेव निगमनप्रयोजनमित्याह दीपिकायाम् [172] अबाधितत्वादिकमिति। आदिपदेनासत्प्रतिपक्षितत्वपरिग्रह:। अबाधितत्वादिकम् - अबाधितत्वादिप्रतिपत्ति:। तेन यथाश्रुते विषयस्य जन्यत्वघटितप्रयोजनत्वासम्भवादसङ्गतिरिति निरस्तम्। उत्तरकालमित्यत्यन्तसंयोगे द्वितीया। तेन निगमनजन्यशाब्दबोधोत्तरं हेतावबाधितत्वादिप्रतीतिर्नियमेन जायत इति लभ्यते। उक्तरीत्या तत्प्रतिपत्ते: शाब्दत्वासम्भवादाहप्रकाशिकायाम् [176] मानसो द्रष्टव्नय इति।
विशिष्टपरामर्शस्यानुमितिहेतुत्वस्थापनम्
       क््लृप्तस्येति। एतेन नियतपूर्ववृत्तित्वमुभयसम्मतमिति सूचितम्। दीपिकायाम् [176] किमर्थमङ्गीकर्तव्य इति। तद्धेतोरेवेति न्यायादिति भाव:। [177] अत्र त्वदभिमतेत्यादि। एतेन मीमांसकस्यापि ज्ञानद्वये पूर्ववृत्तित्वं कल्पनीयमिति सूचितम्। [177] शाब्देतीति। तद्बोधकपदमन्तरेण तद्भानासम्भवादिति भाव:। एतेन प्रत्यक्षस्थले सन्निकर्षवशात् कस्यचित् हेतुतावच्छेदकस्य भानं दुर्वारमिति न तत्र व्यभिचारसम्भव इति सूचितम्। दीपिकायाम् [177] परामर्शस्यावश्यकतयेति। त्वदभिमतज्ञानद्वयं विनैव विशिष्टपरामर्शस्यानुमितिपूर्वमुपेयतयेत्यर्थ:। ननं क्वचित् विशिष्टपरामर्शादनुमितिरस्तु किं सर्वत्र विशिष्टपरामर्शकल्पनयेत्यत आह -- [177] लाघवेनेति। कस्य लाघवमित्याशङ्गायामाह --- प्रकाशिकायाम् [177] कल्पनालाघवेनेत्यर्थ इति। [177] ज्ञानद्वये-व्याप्तिज्ञानत्वपक्षधर्मताज्ञानत्वावच्छिन्नद्वये। [177] विशिष्टपरामर्शे-व्याप्तिविशिष्टवैशिष्ट्यावगाहिपरामर्शत्वावच्छिन्ने। तथा चैकधर्मावच्छिन्नेऽनन्यथासिद्धत्वादिकल्पनमपेक्ष्य पूर्वोक्तधर्मावच्छिन्नद्वये 
तत्कल्पनस्य गुरुत्वादिति भाव:। ननु व्याप्तिग्रहपक्षधर्मताग्रहयो: प्रातिस्विकरूपाभ्यां हेतुत्वं नोपेयते। येनोक्तदोषस्स्यात्। अपि तु व्याप्तिग्रहविशिष्टपक्षधर्मताज्ञानत्वेन तथात्वमुपेयते। एवं चास्मन्मतेऽपि एकधर्मावच्छिन्न एव तत्कल्पनमिति लाघवं दुरपह्नवम्। विनिगमनाविरहस्तुल्य एव। उपदर्शितशाब्दपरामर्शस्थनपले व्यभिचारस्तु कार्यतावच्छेदकगर्भे विशिष्टपरामर्शाव्यवहितोत्तरत्वं निवेश्यैव परिहर्तव्य:। अन्यथा साध्यव्याप्यहेतुतावच्छेदकावच्छिन्नवानिति विशिष्टपरामर्शंस्य तत्र व्यभिचारप्रसङ्गात् इत्यत्राह -- [177] वस्तुतस्त्विति।
        [177] अवधेयमिति। अयं भाव: - मीमांसकमतेऽनुमितिकारणतावच्छेदककोटौ सामानाधिकरण्यस्य द्विधा ज्ञानत्वस्य च प्रवेश: आवश्यक:। अस्मन्मते तु न तथा। एवं व्याप्तिग्रहविशिष्टपक्षधर्मताज्ञानत्वेन पक्षधर्मताज्ञानविशिष्टव्याप्तिग्रहत्वेन वा कारणतेति विनिगमनाविरहात् कारणताद्वयं तन्मते वक्तव्यम्। अस्मन्मते तु विनिगमनाविरहसम्भवेऽपि समनियतकारणतानामभेदोपगमात् न कारणताद्वयावकाश:। एवं व्याप्त्यवच्छिन्नप्रतियोगिताकत्वविशिष्टसमवायादिसम्बन्धावच्छिन्नतादृशधूमादिप्रकारताशालिज्ञात्वेन हेतुत्वे व्याप्त्यंशे निश्चयत्वमपि न निवेशनीयम्; अस्मन्मते विशेषणतावच्छेदकांशे संशयात्मकज्ञानस्य विशिष्टवैशिष्ट्यावगाहित्वायोगादिति लाघवमिति। [177] विनिगमनाविरहेणेति। लिङ्गविशेषितपरामर्शत्वेनैव कारणत्वं वक्तव्यमित्यत्र नियामकाभावेनेत्यर्थ:। उद्देश्यतासंबन्धेन अनुमितिं प्रति हेतुतावच्छेदकसंबन्धेन संयोगादिना धूमादिहेतो: कारणत्वं दुर्घटमित्याशयेनाह - [177] तत्राप्यनुमितेरिति।
अन्वयव्यतिरेकिनिरूपणम्
       अन्वयेन व्यतिरेकेण च व्याप्तिमदिति संग्रहेऽन्वयशब्द: हेतुसाध्यसामानाधिकरण्यरूपान्वयसहचारपर:। ग्रहग्राह्यत्वं तृतीयार्थ:। अत एव केवलव्यतिरेकिनिरास:। व्यतिरेकेणेत्यत्रापि व्यतिरेको व्यतिरेकसहचार:। 
साध्याभावहेत्वभावयो: सामानाधिकरण्यरूप:। तृतीयार्थ: पूर्ववत् प्रकाशिकायाम् अन्वयसहचारेत्यादि। केवलव्यतिरेकिवारणाय सत्यन्तम्। केवलान्वयिव्युदासाय विशेष्यम्। अन्वयव्याप्तिमत्त्वमात्रनिवेशे 'पृथिवी इतरेभ्यो भिद्यते गनधवत्त्वात्' इत्यादिव्यतिरेकिवारणासम्भव:। उक्तपरिष्कारे त्वन्वयव्याप्तिग्राहकदृष्टान्तविरहात् न हेतुसाध्ययो: सहचारग्रह इति न दोष:। विशेष्यदले तु विशिष्टयैव व्याप्तिरुपादेया। न तु तादृशग्रहग्राह्यत्वेनापीति बोध्यम्। संग्रहे [180] वह्नौ साध्य इति। वह्निनिष्ठसाध्यतानिरूपकं धूमवत्त्वमित्यर्थ:। दृष्टान्तवाक्ये महानसादिपदं सप्तम्यन्तम्। यत्रेत्यनुरोधात्।
केवलान्वयिनिरूपणम्
       ननु केवलान्वयित्वमेव हेतोर्लक्षणम् कुतो नोक्तमित्यत आह - [182] केवलान्वयिसाध्यकेति। घटोऽभिधेय: पृथिवीत्वात् इत्यादिहेतोरित्यर्थ:। [182] तदेव केवलान्वयित्वमेव। ननु गगनाभाववान् मेयत्वात् इत्यादावव्याप्ति:। साध्यस्य गगनाद्यात्मकाभावप्रतियोगित्वात्। एवं संयोगाभाववान् प्रमेयत्वात् इत्यादावपि साध्यस्य संयोगाद्यात्मकाभावप्रतियोगित्वादित्यत्राह - [182] निरवच्छिन्नेति। सपतमीनिर्देश्यं यत् विलक्षणमवच्छेद्यत्वं तद्रहितेत्यर्थ:। तेनाधेयताया: किंचिद्धर्मावच्छेद्यत्वनियमेऽपि न क्षति:। तथा च गगनादे: वृत्तिमत्त्वाभावात् संयोगादिनिष्ठवृत्ते: निरवच्छिन्नत्वविरहाच्च नोक्तदोषद्वयावकाश दइति भाव:। केचित्तु - स्वविरोधिवृत्तिमदत्यनताभावाप्रतियोगित्वं केवलान्वयित्वम्। यद्यप्यत्र स्वपदेनानुयोग्युपादाने तत्तद्व्यक्तिविश्रामापत्ति: तावदन्यतमत्वं च दुर्ग्रहम्। प्रतियोग्युपादाने वीप्साविरहेऽतिप्रसंग: वीप्साकरणे दुर्ज्ञेयता; तथापि वृत्तिमदत्यन्ताभावविशिष्टान्यत्वं तत्। 1वैशिष्ट्यं स्वप्रतियोगित्वस्वनिष्ठभेदप्रतियोगितावच्छेदकत्वोभायसम्बन्धेन। अवच्छेदकता स्वाधिकरणवृत्तित्वसंबन्धावच्छिन्ना। अतो न दोष इत्याहु:। तच्चिन्त्यम् -- संयोगादावुक्तकेवलान्वयित्वमतिव्याप्तमिति स्वानधिकरणवृत्तित्वप्रवेशनस्यावश्यकत्वेन स्वातन्त्र्येण वृत्तिमत्त्वविशेषणनिवेशवैयर्थ्यापत्ते:। 
स्वाधिकरणनिरूपितनिरवच्छिन्नाधेयताशून्यत्वप्रवेशे च संयोगाभावस्य केवलान्वयिताभङ्गापत्ते:। संयोगादिरूपाभावस्य तथात्वात्। वृत्तावपि निरवच्छिन्नत्वनिवेशने च प्रक्षालनाद्धिन्यायापत्ते:।
केवलव्यतिरेकिनिरूपणम्
       [183] व्यतिरेकमात्रव्याप्तिकमिति संग्रहपङ्क्तौ अन्वयव्याप्तिशून्यत्वे सति व्यतिरेकव्याप्तिमत्त्वमर्थो लभ्यते। अत्र चान्वयव्यतिरेकिवारणाय विशेषणम्, व्यभिचारिवारणाय विशेष्यमिति बोध्यम्। तच्च न घटते हेतुव्यापकसाध्यसामानाधिकरण्यरूपाया: साध्याभाववदवृत्तित्वरूपाया वा व्याप्ते: पृथिवी इतरेभ्यो भिद्यते गन्धवत्वात् इत्यादौ हेतौ सत्त्वात् अन्वयव्यापितप्रकारकनिश्चयाविशेष्यत्वे सति व्यतिरेकव्याप्तिप्रकारकनिश्चयविशेष्यत्वं लक्षणं वाच्यमित्यभिप्रायेण व्याचष्टे [184] निश्चितेति। अत्राप्यन्वयव्यतिरेकिव्यभिचारिणो: वारणाय विशेषणविशेष्ये। व्यतिरेकव्याप्तिमत्त्वमेवालम् न लक्षणासङ्गतिरिति। पृथिवीसामान्यस्य पक्षत्वेन तदतिरिक्तदृष्टान्तदौर्लभ्येनान्वयव्याप्तिनिश्चयासम्भवादिति भाव:। इतरप्रतियोगिकभेदस्य जलत्वाद्यवच्छिन्नभेदाद्यात्मकस्य प्रसिद्ध्या विकल्पासङ्गतेराह - [184] पृथिवीतरत्वावच्छिन्नेति। ननु पृथिवीतरत्वावच्छिन्नप्रतियोगिताकभेदरूपस्य साध्यस्य प्रसिद्धिपक्षे आद्ये [183] यत्रेत्यादिना दीपिकोक्तं दूषणमसङ्गतम्।
---------------------------------
1. स्वं वृत्तिमान् अत्यन्ताभाव: घटाभाव: तद्विशिष्ट: घट: तदन्यत्वं अभिधेयत्वादे:। घटस्य उक्तोभयसंबन्धेन घटाभावविशिष्टत्वं चेत्थम्-स्वं घटाभाव: घटाभाव: तत्प्रतियोगित्वं घटस्य, एवं स्वं घटाभाव: तन्निष्ठो यो भेद: स्वाधिकरणवृत्तित्वसंबन्धेन घटवद्भेद:, घटाभावस्य घटाधिकरणवृत्तित्वाभावात् तादृशभेदप्रतियोगितावच्छेदकत्वं च घटस्येति।
---------------------------------
अन्वयित्वस्यान्वयव्याप्तिमत्त्वरूपस्य तत्र सत्त्वेन तदापादनासम्भवात् 
आपत्तावापाद्य व्यतिरेकनिर्णयस्य हेतुतया तदसम्भवात् इत्यत आह - [184 ] अन्वयसहचारेति। इष्टापत्ति: कुतो न संभवतीत्याश्ङ्क्य भावमाह - [184] तथाचेति। [184] प्रसिद्धानुमानम् वह्न्यादिसाध्यकधूमादिहेतुकानुमानम्। [184] एतदपि - पृथिवी इतरेभ्यो भिद्यते गन्धवत्वादित्यादिकमपि। [184] सपक्षेति। सपक्षत्वमत्र साध्यप्रकारकनिश्चयविशेष्यत्वम् न तु साध्यवत्त्वमात्रम् असम्भवात्। तथा च पृथिवीतरभेदे साध्ये गन्धवत्त्वादिरसाधारणहेत््वाभास एव स्यात् न तु सद्धेतुरिति भाव:। ननु विशेष्यज्ञानविरहेऽपि साध्यविशेश्यकानुमिते: साध्याघटितव्यतिरेकव्याप्तिविषयकात् पृथिवीतरत्वव्यापकीभूताभावप्रतियोगि गन्धवती पृथिवी इत्याकारकात् परामर्शात् सम्भवे बाधकाभाव इत्यत आह - [184] अप्रसिद्धेति [184] अभिप्रायेणेति। तथा चाप्रसिद्धसाध्यकेऽपि साध्यप्रकारिकैवानुमितिरित्यभ्युपगम्यैव इदं दूषणमुक्तमिति भाव:। एवेन साध्यविशेष्यकानुमितिव्यवच्छेद:। [184] जलादीनामित्यादि। त्रयोदशान्योन्याभावा इति कर्मधारय एतन्मत इति ध्येयम्। केचित्तु मते तु जलादित्रयोदशेति पुनर्बहुव्रीहि:। अन्यथा चतुर्दशात्मकसमुदायालाभात्। त्रयोदशान्योन्याभाव इति षष्ठीसमास:। [184] त्रयोदशत्वावच्छिन्नेति दीपिकावाक्ये त्रयोदशत्वं समुदायत्वविशेष इति सूचितम्। [184] अपेक्षेत्यादिना। अवच्छिन्नत्वं वैशिष्ट्यं भेदगतम्।
       ननु जलादित्रयोदशेत्यत्रोक्तरीत्या चतुर्दशलाभेऽपि केवलं त्रयोदशेत्यादिवाक्ये कथं तल्लाभ इत्यत आह - [184] जलादीत्यादिरिति। तथा च शेषपूरणेन तादृशार्भलाभ इति भाव:। मतान्तरसाधारण्येन व्यतिरेकव्याप्तेरनुमित्यङ्गत्वस्थापनानुपपत्तिश्च। एवं जलादित्रयोदशेत्यत्र बहुव्रीह्यन्तरकल्पनाप्रयास: प्रत्येकमिति पदपूरणेन चतुर्दशात्मकसमुदायस्नय प्रत्येकं येऽन्योन्याभावा इति व्याख्यानक्लेश:। स्वायत्ते शब्दप्रयोगे ईदृशवक्राभिधानस्य ग्रन्थकाररीतिविरुद्धत्वं प्रथमघटकार्थस्यादिपदस्य प्राथम्यमात्रपरत्वेऽस्वारस्यम् चेति। दीपिकायाम् [184] एकाधिकरणवृत्तित्वाभावादिति। एकाधिकरणवृत्तितया अनुमिते: 
प्राङ्निश्चतत्वाभावादित्यर्थ:। साध्याघटितव्यतिरेकव्याप्तिविषयकज्ञानस्य साध्यज्ञाननिरपेक्षत्वादाह - [184] साध्याभावेति। अपि तु जलादिभेदकूटमिति। एतेन दीपिकावाक्यस्थं मेलनमित्यन्तं  व्याख्यातम््। यद्यपि कूटत्वस्यैकविशिष्टापरत्वरूपत्वे तद्दोषतादवस्थ्यम्, तावद्विषयकधीविषयत्वरूपत्वे विषयताया व्यासज्यवृत्तित्वे मानाभावात् प्रत्येकविश्रान्तत्वेन उक्तानुमानस्यान्वयित्वप्रसङ्ग:, तादृशसाध्यतावच्छेदकावच्छिन्नाभावस्याप्रसिद्धत्वेन व्यतिरेकव्याप्तिग्रहासम्भवश्च, तथापि जलभिन्नानुयोगिकत्वविशिष्टस्वरूपसम्बन्धेन वाय्वादिभेदविशिष्टतेजोभेदस्य साध्यत्वस्वीकारात् न दोष:। अपेक्षाबुद्धिविशेषेत्यादिवक्ष्यमाणग्रन्थस्तु विषयताया व्यासज्यवृत्तित्वाभ्युपगमेन प्रवृत्त:। अन्यथा पुनरुक्तरीतिरेवेति ध्येयम्। [184] अनुमित्यङ्गत्वम् अनुमितिप्रयोजकत्वम्। [185] अग्रेऽपि - जलादित्रयोदशत्वावच्छिन्नभेदात्मकसाध्यस्येत्यत्रापि। अस्मदुक्तरीत्या यथाश्रुतार्थस्यैव उपपत्ते:। जलादीति शेषपूरणस्यायुक्तत्वमित्यस्वरस: आहुरित्यनेन सूचित:। इदमत्रावधेयम् - तावद्विषयकधीविषयत्वस्याधेयतासम्बन्धावच्छिन्नव्यापकतासम्बन्धेन साध्यत्वमङ्गीकार्यमिति विषयत्वस्याव्यासज्यवृत्तित्वेऽपि न विरोध:। एवमन्यत्रापि बोध्यम्। तादृशव्यापकता च स्वसमानाधिकरणभेदप्रतियोगित्वीयाधेयतासम्बन्धावच्छिन्नावच्छेदकतासम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वमिति।
पक्षलक्षणम्
       [188] सन्दिग्धसाध्यवानिति सङ्ग्रहोक्तपक्षलक्षणवाक्येन सन्देहप्रकारीभूतसाध्यवत्त्वं पक्षलक्षणमिति लभ्यते। तच्च ह्रदो वह्निमानित्यादौ ह्रदाद्यव्यापकमित्याशङ्क्याह [188] विशेष्यतासम्बन्धेनेति। [188] सपक्षलक्षणादिकमित्यादि। विशेष्यतासंबन्धेन साध्यप्रकारकनिश्चयवत्त्वं सपक्षलक्षणम्। आदिपदग्राह्यं विपक्षलक्षणमपि तेन संबन्धेन साध्याभावप्रकारकनिश्चयवत्त्वम्। अन्यथा ह्रदादौ वह्न्यादिभ्रमदशायां तस्य 
सपक्षतया पर्वतादौ निर्वह्नित्वादिभ्रमदशायां तस्य विपक्षतया भ्रान्तपुरुषीयोपन्यासानुपपत्ते:। दीपिकायाम्[188]निश्चितत्वेनेति। इतरविलक्षणत्वेनेत्यादि। दीपिकायां[188]उक्तेत्यादि। यद्यपि तादृशसिद्ध्यभाव: घटादावप्यस्तीति पर्वतो वह्निमानित्यादौ तत्रातिप्रसङ्ग:। तथा च स्वप्रतियोगितावच्छेदककोटिप्रविष्टविशेश्यतावच्छेदकधर्मवत्तासम्बन्धेन तादृशसिद्ध्याभावस्य 
पक्षपदप्रवृत्तिनिमित्ततोपेयत इति न दोष:। 1तादृशस्य इह पर्वतत्वादे: घटादावभावादिति बोध्यम्।
हेत्वाभासनिरूपणम्
       दीपिकास्थ सद्धेतुं निरूप्ये'त्यन्तोपादानस्य प्रयोजनमाह - [189] असद्धेतुनिरूपण इति। कृत इति शेष:। तथा च कृति: सपतम्यर्थ:। तस्या उत्तरकालीनत्वसम्बन्धेन स्मरणेऽन्वय:। [189] प्रसङ्गसङ्गत्येति। असद्धेतुत्वादिरूपयेति शेष:। [189] तदिति। असद्धेत्वित्यर्थ:। (190) हेतुवदाभासन्त इतीति। इदं चार्थप्रदर्शनपरम्, न तु विग्रहप्रदर्शनपरम्। विग्रहस्तु हेतव इवाभासा इति वक्तव्यम्। तादात्म्येन सद्धेतुप्रकारकभ्रमविशेष्यतेत्यर्थ:। भ्रमहेतुदोषश्च पञ्चम्यन्तपदप्रतिपाद्यत्वरूप:। दीनपिकायाम् [189] सद्धेंतु निरूप्येत्यादि सद्धेतुविशिष्यकलक्षणादउदिप्रकारकज्ञानजनकशब्दप्रतियोगिकध्वंसविशिष्ट: असद्धेतुविशेष्यकलक्षणादिप्रकारकज्ञानजनकशब्दविषयकेच्छाविशिष्टश्च य: असद्धेतुत्वव्याप्यधर्मप्रकारकज्ञानजनकशब्द: तदनुकूलवर्तमानकालीनकृतिमानित्यखण्डबोध:। अत्रासद्धेतुमित्यस्य देहलीदीपन्यायेनोभयत्रान्वय:। प्रथमवैशिष्ट्यं स्वप्रतियोगिसमानकर्तृकत्वस्वाश्रयकालवृत्तित्वोभयसम्बन्धेन। द्वितीयवैशिष्ट्यं स्वप्रयोज्येच्छाविषयत्वस्वविषयसमानकर्तृकत्वोभयसम्बन्धेन। सद्धेतुमित्यत्र सत्पदस्यार्थमाह - प्रकाशिकायाम् [189] व्याप्त्यादिविशिष्टेति। आदिना पक्षधर्मतापरिग्रह:।
----------------------------------
1. तादृशस्येति। स्वप्रतियोगितावच्छेदककोटिप्रविष्टविशेष्यतावच्छेदकधर्मरूपस्येत्यर्थ:
----------------------------------
       ननु स्यान्नाम सामान्यधर्मकथनस्यावश्यकता, तथापि दुष्टलक्षणस्य प्रतिज्ञातत्वात् तस्यैव वक्तव्यतया तदुपेक्ष्य दोषलक्षणाभिधानासङ्गतिरित्यत आह - दोषलक्षण इत्यादि। [190] लाभ: बोध:। प्राप्त्यर्थकधातोर्ज्ञानार्थकत्वादिति भाव:। [190] अत्रानुमितिपदमित्यादि। अयमाशय:-अनुमितिपदं प्रकृतपक्षधर्मिंकप्रकृतसाध्यप्रकारकानुमिति-प्रकृतपक्षविशेष्यकप्रकृतसाध्यव्याप्यहेतुप्रकारकपरामर्शान्यतरपरम्, न तु परामर्शस्यानुमितिकरणत्वेनात्र प्रवेश:। यद्यपि पर्वतो वह्निमान् ह्रदश्च तथेत्यनुमितौ पर्वतो वह्निव्याप्यधूमवान् ह्रदश्च तथेत्यादिपरामर्शें च समूहालम्बने ह्रदो न वह्निमान् नापि वह्निव्याप्यधूमवानित्यादिविपरीतनिश्चययो: प्रतिबन्धकत्वात् तद्विषयेऽतिव्याप्ति:। बाधाद्यसङ्ग्रहभिया तादृशान्यतरत्वव्यापकप्रतिबध्यतानिवेशासम्भवात्। तथापि प्रकृतानुमितित्वव्यापकत्वप्रकृतपरामर्शत्वव्यापकत्वान्यतरवत्प्रतिबध्यतानिरूपितप्रतिबन्धकतानिवेशात् न दोष:। अत एवानुमितिकरणत्वेन परामर्शनिवेशोपेक्षा। भ्रमभिन्नेत्यर्थ: इति। भमत्वं च 1स्वावच्छिन्नत्वस्वानुयोगिनिष्ठविशेष्यतानिरूपितत्वस्वप्रतियोगिनिष्ठत्वत्रितयसम्बन्धेन संसर्गविशिष्टान्यप्रकारतानिरूपकत्वम्। तेन पर्वतो निर्वह्निरिति ज्ञानस्य किंचिदंशे प्रमात्वेऽपि न क्षति:।
       [190] यद्रूपावच्छिन्नविषयकेति। यद्विषयकेत्युक्तौ विशिष्टशुद्धयोरनतिरेकात् ह्रद इत्याद्येकदेशज्ञानमादायासम्भवस्स्यादिति तदुपेक्षा। कस्तर्हि ज्ञानविशेष इत्याकाङ्क्षायां तत्प्रदर्शनमुखेन निष्कृष्टहेत्वाभासलक्षणं प्रदर्शयति - [190] एवं चेति। अत्रायमनुमगम:
---------------------------------
1. स्वशब्देन रजते इदं रजतमिति प्रमायां विषयभूत: य: समवायाख्य: 
संबन्ध: स ग्राह्य:, तदवच्छिन्नत्वं रजतत्वनिष्ठप्रकारतायामस्ति। एवं स्वं समवाय: तदनुयोगि रजतं तन्निष्ठविशेष्यतानिरूपितत्वं च रजतत्वनिष्ठप्रकरतायामस्ति। एंव स्वं समवाय: तत्प्रतियोगि रजतत्वं तन्निष्ठत्वं च प्रकारतायामस्ति। अत: उक्तत्रितयसंबन्धेन संसर्गविशिष्टा प्रमीयप्रकारता तदन्या प्रकारता भ्रमीया रजतत्वनिष्ठप्रकारता तन्निरूपकत्वं भ्रम इति।
---------------------------------
पक्षतावच्छेदकविशिष्टरूपसत्त्वं हेत्वाभासत्वम्। वैशिष्ट्यं च स्वविशिष्टप्रतिबध्यतानिरूपितप्रतिबन्धकताविशिष्टत्वसम्बन्धेन। स्ववैशिष्ट्यं 1स्वावच्छिन्नविशेष्यतानिरूपितसाध्यतावच्छेदकधर्मसम्बन्धावच्छिन्नप्रकारताशाल्यनुमितिवृत्तिभेदप्रतियोगितावच्छेदक
त्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वस्वावच्छिन्नविशेष्यतानिरूपितसाध्यव्याप्यहेतुप्रकारताशालिपरामर्शवृत्तिभेदप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वोभयसम्बन्धेन। प्रतिबन्धकतावैशिष्ट्यं आधेयतासम्बन्धेन। सा च 2स्वसेत्यादिभेदवत्त्वसंबन्धेन। स्वाधिकरणता स्वावच्छिन्नविषयकानाहार्याप्रामाण्यज्ञानानास्कन्दितनिश्चयत्वसम्बन्धेन। भेदप्रतियोगितावच्छेदकता स्वरूपसम्बन्धेन। तेनात्रायं दोष इत्यादौ न वाक्यभेद:। अत्रायं प्रतिबध्यप्रतिबन्धकभावनिष्कर्ष:। ह्रदत्वादिनिष्ठानवच्छिन्नावच्छेदकताकविशेष्यतानिरूपितसंयोगत्वावच्छिन्नसंसर्गताकवह्नित्वादिनिष्ठानवच्छिन्नवच्छेदकताकप्रकारताकानाहार्यबुद्धित्वावच्छिन्नं प्रति ह्रदत्वादिनिष्ठानवच्छिन्नावच्छेदकताकविशेष्यतानिरूपिता या वह्नित्वादिनिष्ठानवच्छिन्नावच्छेदकताकसंयोगसम्बन्धावच्छिन्नप्रतियोगितासम्बन्धावच्छिन्नप्रकारतानिरूपितस्वरूपसम्बन्धावच्छिन्नाभावत्वावच्छिन्नप्रकारता तच्छाल्यनाहार्यत्वादिविशिष्टज्ञानत्वेन विरोधित्वम्। अत्र जातिमान् वह्निमानिति ज्ञानव्यावृत्तये प्रतिबध्यदिशि जातिमान् वह्न्यभाववानित्यादिज्ञानव्यावृत्त्ये प्रतिबन्धकदिशि अनवच्छिन्नत्वनिवेशनम्। 
एवं प्रतिबध्यदिशि कालिकत्वादिना संयोगावगाहिभ्रमस्याप्रतिबध्यत्वोपपत्तये संयोगत्वादिना पदार्थांन्तरावगाहि भ्रमस्याप्रतिबध्यत्वोपपत्तये संयोगत्वादिना पदार्थांन्तरावगाहिभ्रमस्य प्रतिबध्यत्वोपपत्तये च संयोगत्वावच्छिन्नसंर्सताप्रवेश इति ध्येयम्। ज्ञानविशेषनिवेशे प्रयोजनमाह - [190] तनेति। [190] अप्रामाण्यज्ञानविशिष्टस्येति। विषयत्वसामानाधिकरण्योभयसम्बन्धेनेत्यादि:।
--------------------------------
1. स्वं - पक्षतावच्छेदकम्।
    अत्र सर्वत्र स्वशब्द: दोषतावच्छेदकरूपपर:।
--------------------------------
       मिश्रव्याख्यामुपन्यस्यति - [191] परेत्वित्यादिना। [191] दुष्टानामित्यादि। तथा च न दुष्टनिरूपणप्रतिज्ञाविरोध इति भाव:। [191] इदम् - अनुमितिप्रतिबन्धकयथार्थज्ञानविषयत्वम्। [191] दुष्टानामेवेति। एवेन दोषव्यवच्छेद:। ननु पर्वतो वह्निमान् धूमादित्यादौ पर्वतो वह्न्यभाववानिति बाधभ्रममादायातिप्रसङ्ग:। तस्याप्यनुमितिप्रतिबन्धकतया हेतौ तत्प्रकारकग्रहस्य यथार्थत्वसम्भवादित्यत आह - [191] परन्त्विति। ननु ज्ञायमानव्यभिचारादिप्रतिबन्धकतामताश्रयणे प्रतिबन्धकयथार्थज्ञानेत्यत्र कर्मधारयासम्भवात् लक्षणवाक्यार्थानुपपत्तिरित्यत आह - [191] तदर्थस्त्विति। अनुमितीत्यादिलक्षणवाक्यार्थस्त्वित्यर्थ:। [191] एकेति। स्वविषयकेत्यर्थ: ज्ञानविशेषणम्। लक्ष्ये लक्षणं ग्राहयति - [191] धूमवानित्यादिना। [191] उक्तेति। एकज्ञानविषयप्रकृतहेतुतावच्छेदकधर्मवत्त्वरूपेत्यर्थ:। एवमग्रेऽपि [191] दर्शितेत्यस्य। [191] तदिति। धूमाभाववद्वृत्तित्वविशिष्टवह्न्यादिरूपव्यभिचारेत्यर्थ:।
       ननु इह लक्षणेऽनुमितिसामान्यस्य प्रवेशात् पर्वतो वह्निमान् धूमादित्यादावतिव्याप्ति:। ह्रदो धूमवानित्याद्यनुमितिप्रतिबन्धको यो व्यभिचार: धूमाभाववद्वृत्तित्वविशिष्टवह्न्यादिरूप: प्रागुक्तसंबन्धेन तत्प्रकारकप्रमाविशेष्यत्वस्य धूमादिसद्धेतौ सत्त्वात् इत्याशङ्कां निरारकरोति 
[191] प्रकृतेति। प्रकृतपक्षकप्रकृतसाध्यकप्रकृतहेतुकेत्यर्थ:। [191] सद्धेताविति। नातिव्याप्तिरित्यनेन सम्बन्ध:। [191] यथार्थपदानुपादान इत्यादि। यद्यप्यनुपदमेव पर्वतो वह्निमान् धूमादित्यादिस्थले तादृशव्यभिचाराद्यप्रसिद्ध्या नातिप्रसङ्गप्रसक्तिरित्युक्तत्वात्। कथमेतत्प्रयोजनकथनसङ्गति:। तथापि धूमवान् वह्नेरित्यत्रैव रासभादिधर्मिकदर्शितसंसर्गकतादृशव्यभिचारादिरूपतत्स्थलप्रसिद्धदोषप्रकारकभ्रमविषेष्यतामादाय रासभादावतिप्रसङ्ग इत्याशयात् न दोष:। न चैवं सद्धेतावित्युक्तिरयुक्तेति वाच्यम्। इह सद्धेतुपदस्य प्रकृतहेतुभिन्नपरत्वात्। तथा च सद्धेतावपि पकृतहेतुभिन्नेऽपि रासभादाविति शेष:। अपिना प्रकृतहेतुसंग्रह:। दृष्टान्ततया भ्रमप्रमासाधारण्येनैव ज्ञानस्य लक्षणे निवेशादिति भाव:। [191] तदिति। यथार्थपदेत्यर्थ:। [191] आहुरिति। अत्रायमस्वरस: --- अनुमितीत्यादेर्दोषलक्षणत्वे दोषवत्त्वं दुष्टानां लक्षणं स्फुटतया लभ्यते। उक्तरीत्या तस्य दुष्टलक्षणत्वे तु दोषलक्षणं नैव लभ्यत इति शिष्यधीवैशद्यासिद्धि:। यद्यप्यनुमितिप्रतिबन्धकेत्यनेन अनुमितिप्रतिबन्धकत्वं तल्लक्षण लभ्यते तथापि तन्मतेऽनुमितिप्रतिबन्धकवत्त्वमित्युक्तिमात्रेणोभयसामञ्जस्ये 
प्रतिबन्धकयथार्थज्ञानेत्याद्युक्तेरस्वारस्यमिति।
सव्यभिचारनिरूपणम्
       सङ्ग्रहे [195] साध्याभाववद्वृत्तिरिति। अत्र केचित् - वह्निमान् धूमादित्यादौ अतिव्याप्ति:। साध्याभाववती या धूमाधिकरणता तन्निरूपिताधेयत्वस्य धूमादौ सत्त्वात्। न च साध्याभाववन्निष्ठाधिकरणतानिरूपिताधेयत्वं विवक्षितमिति न दोष इति वाच्यम्। एवमपि धूमाधिकरणता पर्वतान्या धूमाधिकरणतात्वादित्यादौ अतिव्याप्ते:। तत्र साध्याभाववान् पर्वत: तन्निष्छठा या धूमाधिकरणता तन्निरूपिताधेयत्वस्य धूमाधिकरणतात्वे सत्त्वात्। न च साध्याभाववन्निरूपितत्वे सति साध्याभाववन्निष्ठाधिकरणतानिरूपिता या आधेयता इति विवक्षणात् 1न दोष इति वाच्यम्। एवमपि धूमाधिकरणता 
अधिकरणताभिन्नत्वपर्वतान्यत्वोभयवती धूमाधिकरणतात्वात् 2इत्यत्रातिव्याप्ते:।
---------------------------------
1. न दोष इति। धूमाधिकरणतात्वनिष्ठायामाधेयतायां साध्याभाववत्पर्वतनिष्ठधूमाधिकरणतानिरूपितत्वेऽपि साध्यभाववत्पर्वतनिरूपितत्वाभावादउदिति भाव:।
2. इत्यत्रातिव्याप्तेरिति। तत्र हि साध्याभाववान् पर्वत: धूमाधिकरणता च भवति साध्याभाववत्पदेन पर्वतस्योपादाने तन्निष्ठा या अधिकरणता धूमाधिकरणता तन्निरूपितत्वं धूमाधिकरणतात्वनिष्ठायां आधेयतायामस्ति,               
एवं साध्याभाववत्पदेन धूमाधिकरणतारूपाया: अधिकरणताया: उपादाने तन्निरूपितत्वं च धूमाधिकरणतात्वनिष्ठायामाधेयतायामस्ति इत्यतिव्याप्तेरित्यर्थ:।
---------------------------------
       न च साध्याभाववद्विशिष्टाधेयत्वं विवक्षितम्। वैशिष्ट्यं च स्वनिरूपितत्वस्वनिष्ठाधिकरणतानिरूपितत्वोभयसम्बन्धेन। अतो न दोष इति वाच्यम्। एवमपि प्रमेयत्वाधिकरणता
प्रमेयत्वाधिकरणतात्वनिष्ठाधेयतानिरूपिताधिकरणताभिन्ना प्रमेयत्वाधिकरणतात्वात् इत्यत्रातिव्याप्ते:। साध्याभाववती या साध्यभूतभेदप्रतियोग्यधिकरणता तन्निरूपितत्वस्य साध्याभाववती या तादृशाधिकरणता तन्निष्ठा या प्रमेयत्वाधिकरणता तन्निरूपितत्वस्य च प्रमेयत्वाधिकरणतात्वनिष्ठाधिकरणतानिरूपिताधेयतायां सत्त्वात्।
       न च स्वनिष्ठाधिकरणतानिरूपितत्वस्थले स्वनिष्ठाधिकरणतानिरूपकत्वं वाच्यम्। आधेयताया अधिकरणनिरूपकत्वाभावेनोक्तदोषानवकाशादिति वाच्यम्। एवमपि आधेयत्वाधिकरणता आधेयतात्वनिष्ठाधिकरणतानिरूपिताधिकरणताभिन्ना आधेयत्वाधिकरणतात्वादित्यत्रातिव्याप्ते:। आधेयतासामान्यनिरूपिताधिकरणतानिरूपकत्वस्याधेयतामात्रे सत्त्वात्।
       न च स्वनिरूपकत्वस्थले स्वनिरूपकतावच्छेदकहेतुतावच्छेदकधर्मसम्बन्धावच्छिन्नाधेयतात्वकत्वनिवेशात् न दोष इति वाच्यम्। तथा सति साध्याभाववदवृत्तित्वरूपव्याप्ते: निरुक्तव्यभिचाराभावरूपत्वे हेतुभेदेन भेदापत्त्या केवलान्वयिग्रन्थविरोधापत्ते:। तत्र तादृशव्याप्तेरभेदस्योक्तत्वात्।
       न च स्वनिरूपकत्वसम्बन्धावच्छिन्नस्वनिष्ठप्रतियोगिताकात्यन्ताभावस्वनिरूपितत्वोभयसम्बन्धेन। साध्याभाववद्विशिष्टाधेयत्वं विवक्षितमिति न दोष:। आधेयताया अधिकरणनिरूपकताविरहात् इति वाच्यम्। वृत्त्यनियामकसम्बन्धस्यात्यनताभावप्रतियोगितानवच्छेदकतामते उक्तपरिष्कारासम्भवात्।
       न च स्वनिरूपकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वमेव निवेश्यमिति न दोष:। वृत्त्यनियामकसम्बन्धस्याप्यन्योन्याभावप्रतियोगितावच्छेदकतावच्छेदकताया: सर्वसंमतत्वात् इति वाच्यम्। तथासति धूमवान् वह्नेरित्पयादावसम्भवापत्ते:। निरूपकतया अयोगोलकादिमतोऽप्रसिद्धेरिति वदन्ति।
       अत्रोच्यते-विलक्षणनिरूपितत्वसम्बन्धेन साध्याभाववद्विशिष्टाधेयत्वं विवक्षितम्। वैलक्षण्यं चाखण्डोपाधि:। न च तत्र मानाभाव इति वाच्यम्। कार्यताया: कारणमित्याद्यव्यवहारात् कार्यस्य कारणमिति व्यवहाराच्च विलक्षणनियपितत्वस्य षष्ठ्यर्थताया गदाधरेण बाधग्रन्थे उक्ततया तत्तुल्ययुक्त्या अधिकरणे वर्तते, अधिकरणतायां वर्तत इत्यादिव्यवहाराव्यवहाराभ्यां विलक्षणनिरूपितत्वस्य सप्तम्यर्थताया अप्यावश्यकत्वात्। वैलक्षण्यस्य चाखण्डोपाधिरूपादन्यस्य निर्वक्तुमशक्यत्वात् इति बोध्यय्।
       अन्ये तु साध्याभाववन्निष्ठाधिकरणतानिरूपकत्वं विवक्षितमिति न दोष इत्याहु:। तच्चिन्त्यम् - 
प्रमेयाधिकरणता पर्वतान्या प्रमेयाधिकरणतात्वादित्यादावव्याप्ते:। प्रमेयत्वेन प्रकृतहेतोरपि तादृशाधिकरणतानिरूपकत्वात् इति।
       प्रकाशिकायाम्[196]साध्यतावच्छेदकधर्मसंबन्धावच्छिन्नेति। साध्यतावच्छेदकधर्मसम्बन्धपर्याप्तावच्छेदकताकेत्यर्थ:। तेन द्वित्वाद्यवच्छिन्नाभावविशिष्टाभावयो: संयोगसमवायोभयसंबन्धावच्छिन्नप्रतियोगिताकाभावस्य च व्यावृत्ति:। तादृशावच्छेदकताकत्वं च तादृशधर्मेतरधर्मानवच्छिन्नत्वे सति सादृशसम्बन्धेतरसम्बन्धानवच्छिन्नत्वम्। धर्मसम्बन्धयोर्निवेशप्रयोजनमाह - [196] तेनेति हेतुतावच्छेदकसंबन्धप्रवेशनं च वह्निमान् धूमादित्यादौ विपक्षभूते ह्रदादौ कालिकादिनां धूमादेस्सत्त्वात् अतिव्याप्तिवारणाय। [196] साध्याभाववत्तायाम् साध्याभावनिष्ठाधेयतायाम्। ननु कपिसंयोगी एतत्वादित्यादौ अतिव्याप्ति:। शुद्धविशेषणतायास्तादृशत्वादित्यत आह - कपीति। [196] दिगिति। आकाशाभावत्वावच्छिन्नकालिकविशेषणतासंबन्धावच्छिन्नप्रतियोगिताकाभाववान् आत्मत्वादित्यादौ कालिकविशेषणतैव 
तादृशसम्बन्ध:। यदि च 'अधिकं तु' इत्यादि न्यायेन निरवच्छिन्नविशेषणतासंसर्गककपिसंयोगाभावप्रकारकनिश्चयमादाय तद्दोषतादवस्थ्यमित्युच्यते। तदा यद्धर्मपर्याप्तावच्छेदकताकसंसर्गतानिरूपितसाध्याभावप्रकारताकनिश्चिय: प्रतिबन्धक: तद्धर्मपर्याप्ताधेयतावच्छेदकतानिवेशात् न दोष:। न चैवमपि तादृशसमूहालम्बनज्ञानमादाय तद्दोषतादवस्थ्यमिति वाच्यम्। तादृशनिश्चयसामान्यं प्रतिबन्धकमित्यर्थविवक्षणात्। तथा च ज्ञानत्ववृत्तिधर्मपर्याप्तावच्छेदकताकत्वं निवेश्यम्। वृत्तिश्च स्वसेत्यादि भेदवत्त्वसंबन्धेन। स्वाधिकरणता स्वपर्याप्तावच्छेदकताकसंसर्गताकसाध्याभावप्रकारतानिरूपितविशेष्यतावच्छेदकतानिरूपकनिश्चयत्वसंबन्धेन। भेदप्रतियोगितावच्छेदकतास्वाश्रयविशिष्टत्वसंबन्धेन। वैशिष्ट्यं 
तादात्म्यस्वविशिष्टप्रतिबध्यतानिरूपितप्रतिबन्धकत्वोभयसम्बन्धेन। स्ववैशिष्ट्यं स्वविशेष्यतावच्छेदकधर्मावच्छिन्नविशेष्यतानिरूपितसाध्यतावच्छेदकधर्मसम्बन्धावच्छिन्नप्रकारताशाल्यनाहार्यज्ञानवृत्तिभेदप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्धेन। नातो व्यभिचारस्य विशिष्टैकार्थरूपताभङ्ग इति।
       सपक्षवृत्तित्वसामान्याभावनिवेशस्यावश्यकतया तत एव किंचित्सपक्षमादाय दोषविरहात् सर्वपदवैयर्थ्यथ्मत्याशङ्क्याह- [196] सपक्षवृत्तित्वेति। ननु सपक्षत्वं यदि साध्यवत्त्वमात्रं तदा असम्भव:। शब्दत्वादावनित्यत्वादिसामानाधिकरण्यसत्त्वादित्यत आह - [196] सपक्षपदमिति। ननु शब्दादावनित्यत्वादिसाधने शब्दत्वादि:सद्धेतुरेवेति कथं तस्यासाधारणहेत्वाभासतेत्याशङ्क्याह - [197]शब्द इत्यादि। [197] सम्प्रदायविद: प्राञ्च:। नवीनमतस्य निर्दुष्टत्वात् प्राहुरित्युक्तम्। [195] अन्वयव्यतिरेकदृष्टान्तरहितोऽनुपसंहारी इति संग्रहोक्तयथाश्रुतलक्षणे सिद्ध्यसिद्धिभ्यां व्याघात इत्यालोच्याह - [197] अन्वयव्यतिरेकेति। यत्किंचिद्धर्मिणि साध्यनिश्चयस्य साध्याभावनिश्चयस्य वा सत्त्वे अनुपसंहारव्यवहारविरहात् दलद्वयोपादानम्।
विरुद्धनिरूपणम्
       ननु विरोधासाधारण्ययोरभेदप्रसङ्ग: इत्यत आह - [203] साध्याभावेति। साक्षात् - परामर्शमद्वारीकृत्य। तदभावव्याप्यवत्ताज्ञानविधयेति यावत्।
सत्प्रतिपक्षनिरूपणम्
       [203] यस्य साध्याभावसाधकमित्यादिसङ्ग्रहवाक्ये षष्ठ्यन्तयच्छब्दार्थस्य साध्येऽन्वय:। पक्ष इत्यध्याहार्यम्। प्राचीनमते सत्प्रतिपक्षस्यानित्यदोषत्वेन सद्धेतोरपि तद्व्यवहारस्येष्टत्वेन विद्यत इत्यस्य ज्ञायत इत्यर्थ: कर्माख्याताश्रयणात्। नव्यमते तु कर्त्राख्याताश्रयणेन वर्तत इत्यर्थ:। साधकम् - व्याप्यतया गृह्यमाणमित्यर्थ:। प्राचांमते। नवीनमते तु व्याप्यमित्यर्थ इत्यभिप्रायेण व्याचष्टे - [203] यत्सम्बन्धीत्यादि। [203] 
नवीना: पुनरिति। साध्याभावव्याप्यहेत्वन्तरवत्पक्ष: सत्प्रतिपक्ष:। व्याप्तिश्चान्वयतो व्यतिरेकतश्च बोध्या। तद्ग्रहश्च तदभावव्याप्यवत्ताग्रहविधयानुमितिविरोधीति भाव:।
असिद्धनिरूपणम्
       [203] पक्षे पक्षतावच्छेदकविरह इति। तज्ज्ञानस्य पक्षतावच्छेदकविशिष्टपक्षग्रहविरोधित्वम्। [203] पक्षे हेत्वभाव इति। तद्ग्रहस्य च पक्षधर्मतावगाहिपरामर्शविरोधित्वं बोध्यम्। ननु बाधादेरिवोपाधेरपि दोषत्वात् तद्विशिष्टस्यातिरिक्तहेत्वाभासत्वमावश्यकत्वं बाधितादिवत् उपधेयसङ्करेऽपीति न्यायात्। अत: सोपाधिको व्याप्यत्वासिद्ध इत्यसङ्गतमिति हेत्वाभासपञ्चत्वव्याघातापत्तिरित्यत आह - [204] उपाधेरिति। ननु साध्याप्रसिद्धिसाधनाप्रसिद्धिरूपयोर्दोषयोरधिकयोस्सत्त्वात् कथं हेत्वाभासानां पाञ्चविध्यमित्याशङ्क्य तयोर्व्याप्यत्वासिद्धावन्तर्भावात् न तद्विरोध इत्याह - [204] अत्रेदमवधेयमित्यादिना।
उपाधिनिरूपणम्
       संग्रहे [207] साध्यव्यापकत्वे सतीत्यादि। अत्र च वह्निमान्धूमादित्यादौ द्रव्यत्वादेर्घटादेश्च वारणाय दलद्वयोपादानम्। ननु साध्यव्यापकत्वं साध्यवन्निष्ठाभावाप्रतियोगित्वरूपं चेत्, तदा असम्भव:; सर्वेंषामेव द्वित्वाद्यवच्छिन्नाभावप्रतियोगित्वात्। किं तु साध्यवन्निष्ठाभावप्रतियोगितानवच्छेदकधर्मवत्त्वम्। तथा च वह्निमान् धूमादित्पयादौ वह्नित्वादिना महनसीयवह्न्यादे: साध्यव्यापकत्वात् उपाधितापत्तिरित्यत आह - प्रकाशिकायाम् [207] साध्यव्यापकत्वेत्यादि। साध्यतावच्छेदकसंबन्धेन साध्यवन्निष्ठाभावीयोपाधिताघटकसंबन्धावच्छिन्नप्रतियोगितानवच्छेदक: साधनतावच्छेदकसंबन्धेन साधनवन्निष्ठाभावीयोपाधिताघटकसम्बन्धावच्छिन्नप्रतियोगितावच्छेदकश्च य 1उपाधिताघटकधर्म: तद्वत्त्वमित्यर्थ:। अयमत्रानुगम: -- भेदविशिष्टोपाधितावच्छेदकधर्मवत्त्वं उपाधिलक्षणम्। वैशिष्ट्यं 
स्वाश्रयत्वस्वविशिष्टोपाधितावच्छेदकसम्बन्धावच्छिन्नसाधनवन्निष्ठाभावीयप्रतियोगितावच्छेदकत्वोभयसम्बन्धेन। स्ववैशिष्ट्यं स्वप्रतियोगितावच्छेदकतासम्बन्धेन। अवच्छेदकता स्वावच्छिन्नसाध्यवन्निष्ठाभावप्रतियोगितावच्छेदकत्वसम्बन्धावच्छिनना इति। उपाधितावच्छेदकसम्बन्धप्रवेशफलमाह --- तेनेति।
       केचित्तु - उपाधिताघटकसम्बन्धविशिष्टोपाधिताघटकधर्मवत्त्वं लक्षणम्। वैशिष्ट्यं स्वावच्छिन्न साध्यवन्नष्ठाभावप्रतियोगितावच्छेदकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वस्वा वच्छिन्नसाधनवन्निष्ठाभावीयप्रतियोगितावच्छेदकत्वोभयसम्बन्धेनेति वदन्ति। वस्तुतस्तु अवच्छेदकताविशिष्टधर्मवत्त्वम् तत्। वैशिष्ट्यं स्वाश्रयत्वस्वविशिष्टावच्छेदकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वोभयसंबन्धेन। 
--------------------------------
1. उपाधिताघटकधर्म इति। उपाधितावच्छेदकधर्म इत्यर्थ:। उपाधिताघटकसंबन्धेत्यत्रापि उपाधितावच्छेदकसंबन्धेत्यर्थ:।
--------------------------------        
स्ववैशिष्ट्यं स्वावच्छेदकसंबन्धावच्छिन्नत्वस्वविशिष्टप्रतियोगितानिरूपितत्वोभयसंबन्धेन। स्ववैशिष्ट्यं स्वनिरूपकप्रतियोगिताविशिष्टत्वसंबन्धेन। वैशिष्ट्यं स्वावच्छेदकसम्बन्धावच्छिन्नत्वस्वनिरूपकाभावनिष्ठसाधनतावच्छेदकसंबन्धेन साधनतावच्छेदकावच्छिन्नवन्निरूपिताधेयतावच्छेदकसम्बन्धावच्छिन्नसाध्यतावच्छेदकावच्छिन्नवन्निरूपिताधेयतावदभावीयत्वोभयसंबन्धेन। अतो न सम्बन्धान्तराण्यादाय दूषणावकाश इति। [208] अव्याप्तिमिति। वायु: प्रत्यक्ष इत्यादौ उद्भूतरूपादे: गुणाउदिसाधारणशुद्धसाध्यव्यापकत्वाभावादिति भाव:। [208] यद्धर्मविशिष्टसाध्येत्यादि। पक्षधर्मादिविशिष्टोपाधितावच्छेदकधर्मवत्त्वमिति निष्कर्ष:। वैशिष्ट्यं 
स्वावच्छिन्नसाध्यनिरूपिततत्सम्बन्धावच्छिन्नव्यापकतावच्छेदकत्वस्वावच्छिन्नसाधननिरूपिततत्सम्बन्धावच्छिन्नाव्यापकतावच्छेदकत्वोभयसंबन्धेन।
       वस्तुतस्तु अधिकरणताविशिष्टरूपवत्वं विवक्षितम्। वैशिष्ट्यं स्वाश्रयावच्छेदकत्वस्वविशिष्टप्रतियोगितावच्छेदकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वाभय
सम्बन्धेन। स्ववैशिष्ट्यं स्वाश्रयावच्छेदकसंबन्धावच्छिन्नत्वस्वनिरूपकपक्षधर्मादिविशिष्टसाध्यवन्निष्ठात्यन्ताभावीयत्वोभयसंबन्धेन। अधिकरणता च स्वावच्छिन्नसाधनवन्निष्ठाभावीयत्वसम्बन्धावच्छिन्ना। तेनात्रायमुपाधिरित्यत्र न वाक्यभेद:। वस्तुतस्तु          
अधिकरणताविशिष्टधर्मवत्त्वमुपाधिलक्षणम्। वैशिष्ट्यं स्वनिरूपकभेदप्रतियोगिताकाधिकरणतानिरूपकभेदप्रतियोगितावच्छेदकसंबन्धावच्छिन्नत्वस्वविशिष्टप्रतियोगितानिरूपितत्वोभयसंबन्धेन। स्ववैशिष्ट्यं स्वविशिष्टसाध्यवन्निरूपिताधेयतावदभावीयत्वस्वनिरूपकभेदप्रतियोगितावच्छेदकाधिकरणताश्रयसम्बन्धावच्छिन्नत्वोभयसम्बन्धेन। स्ववैशिष्ट्यं स्वाश्रयसंम्बन्धावच्छिन्नत्वसंबन्धेन। द्वितीये वैशिष्ट्यं स्वनिरूपकभेदप्रतियोगितावच्छेदकाधिकरणतानिरूपकभेदप्रतियोगितावच्छेदकसंबन्धावच्छिन्नत्वस्वविशिष्टप्रतियोगितानिरूपितत्वोभयसंबन्धेन। स्ववैशिष्ट्यं स्वनिरूपकभेदप्रतियोगितावच्छेदकाधिकरणताश्रयसम्बन्धावच्छिन्नत्वस्वविशिष्टसाधनवन्निरूपिताधेयतावदभावीयत्वोभयसम्बन्धेन। स्ववैशिष्ट्यं स्वाश्रयसम्बन्धावच्छिन्नत्वसम्बन्धेन। अत्र साध्यवत्त्वं साध्यतावच्छेदकसम्बन्धेन साध्यतावच्छेदकावच्छिन्नवत्त्वम्, तेन संबन्धान्तरेण साध्याधिकरणमादाय न दोष:। न वा विशिष्टसत्तावान् जातेरित्यादौ द्रव्यत्वादेरूपाधितानुपपत्ति:। एवं साधनवत्त्वमपि साधनतावच्छेदकसम्बन्धेन साधनतावच्छेदकावच्छिन्नवत्त्वम्। तेन संबन्धान्तरेण साधनाधिकरणमादाय न दोष:। न वा द्रव्यं विशिष्टसत्त्वादित्यादौ गुणादेरुपाधितापत्ति: एवं व्यावृत्त्यन्तरमवसेयम्। कस्यचिदिति। पर्वतीयधूमाधेरित्यर्थ:। [208] इदं-बहिर्द्रव्यस्य 
पक्षधर्मताकथनम्। तेन बाह्यप्रत्यक्षविषयत्वस्य साध्यतायां द्रव्यत्वमात्रमेव पक्षधर्म इति सूचितम्। [208] अनित्यत्वव्यापकमिति। दीपिकावाक्येऽनित्यत्वपदस्य जन्यत्वविनाशित्वसाधारणत्वात् प्रकृतानुगुण्यार्थमाह --- [208] विनाशित्वेति। अन्यथा तादृशसाध्यव्यापकत्वोपादनपरत्वं तादृशग्रन्थस्य न संभवतीति भाव:।
बाधितनिरूपणम्
       [208]यस्य साध्याभाव इति संग्रहपङ्क्तौ पक्ष इत्यध्याहार्यम्। तथा चानुमानातिरिक्तप्रमाणजन्यपक्षधर्मिकनिश्चप्रकारीभूत: यद्धेतुसंबन्धि यत् साध्यं तदभाव इत्यर्थ:। सम्बन्धश्च हेतुसाध्यभावलक्षण:। अत्र बाधादिनिश्चयानां कुत्र केन रूपेण प्रतिबन्धकत्वमित्याशङ्कायामाह - दीपिकायाम् बाधस्येत्यादिना।
दोषाणामनुमितिप्रतिबन्धकत्वप्रकारशोधनम्
       बाधशब्दस्य दोषविशेषेऽपि प्रयोगादाह --- प्रकाशिकायाम् [212]बाधस्य साध्याभाववत्तानिश्चयस्येति। दीपिकायाम् [212] सत्प्रतिपक्षस्य विरोधिज्ञानजनकसामग्रीत्वेनेति। सत्प्रतिपक्षस्य सत्प्रतिपक्षज्ञानस्य। विरोधिज्ञानजनकसामग्रीत्वेन तदभाववत्ताज्ञानजनकसामग्रीत्वेन।
       अत्र नवीना: --- सामग्रीत्वमेककारणविशिष्टापरकारणत्वमिति प्रतिबन्धकतावच्छेदकगर्भे कारणान्तरप्रवेशो निष्फल: गौरवसम्पादकश्चेति विशेष्यभूतज्ञानस्य तदभावव्याप्यवत्ताज्ञानत्वेनैव प्रतिबन्धकत्वमुचितम्, लाघवात्। एवं प्रतिहेतुव्यापक: साध्याभाव: प्रतिहेतुमान् पक्ष इति विशकलितज्ञानद्बयसाधारणतया ज्ञानविशिष्टज्ञानत्वेनैव विरोधित्वमावश्यकम्। एतेन विरोधिज्ञानजनकत्वेन विरोधित्वमित्यपि प्रत्युक्तमिति प्राहु:। तन्मतं दर्शंयति --- प्रकाशिकायाम् [212] वस्तुतस्त्विति। ननु दीपिकायाम् साधारणस्य इत्याद्यसङ्गतम्, दुष्टहेतोरेवसाधारणशब्दार्थतया तस्याव्यभिचाराभावरूपत्वासम्भवात् इत्यत आह-[292] भावप्रधाननिर्देशतयेति। वैशिष्ट्ये तृतीया। [212] एवमग्रेऽपीति। विरुद्धस्येत्यादावित्यर्थ:। वस्तुतस्तु विरुद्धस्येत्यत्र भावेक्त प्रत्ययमङ्गीकृत्य 
विरोधस्येत्यर्थ: सुलभ इति ध्येयम्। ननु साध्याभाववद्वृत्तित्वज्ञानस्य हेतुधर्मिकस्य सत्त्वेऽपि हेतुसमानाधिकरणेत्यादिव्याप्ति: न हेतौ गृह्यत इत्यनुभवसिद्धम्, तच्च नोपपद्यते। साध्याभाववद्वृत्तित्वज्ञानस्य ग्राह्याभावानवगाहित्वेन तादृशव्याप्तिज्ञानविरोधित्वासम्भवात् इत्याशङ्क्याह - [212] हेताविति। व्याप्तीति। हेतुसमानाधिकरणेत्यादिव्याप्तीत्यर्थ:। [212] मणिमन्त्रादिन्यायेनेति। तेन ग्राह्याभावानवगाहित्वेन 
तादृशव्यभिचारग्रहस्य तादृशव्याप्तिग्रहाविरोधित्वेऽपि न तद्दशायां तदापत्तिरिति भाव:। [212] विशिष्टव्याप्त्यभावतयेत्यादि। अथात्र धूमवान् वह्नेरित्यादौ हेतुव्यापकसाध्याप्रसिद्ध्या तद्घटितविशिष्टव्यापतेरप्रसिद्ध्या तदभावस्य सुतरामप्रसिद्ध्या कथमाभासता। न च - स्वव्यापकतावच्छेदकसाध्यतावच्छेदकावच्छिन्नसामानाधिकरण्यसम्बन्धावच्छिन्नहेतुनिष्ठप्रतियोगिताकात्यन्ताभाव एव हेतुनिष्ठ: व्याप्यत्वासिद्धिरिति न दोष:। तादृशसामानाधिकरण्यसंबन्धेन हेतुविशिष्टहेतुमान् पक्ष इति ज्ञानस्यैव चानुमितिहेतुत्वम् अतो न तस्याभासतानुपपत्तिरिति वाच्यम्। तथा सति प्रागुक्तव्यभिचारादीनामाभासतानुपपतेरशक्यपरिहारत्वादिति। मैवम्। यत: स्ववृत्तिभेदप्रतियोगितावच्छेदकत्वस्वावच्छिन्नसामानाधिकरण्योभयसम्बन्धेन साध्यतावच्छेदकविशिष्टहेतुमान् पक्ष इति ज्ञानमेवानुमितिहेतुरूपेयते भेदप्रतियोगितावच्छेदकता स्वसेत्याद्यवच्छेदकत्वसम्बन्धेन। उक्तस्ववृत्तिभेदप्रतियोगित्वसंबन्धावच्छिन्नसाध्यतावच्छेदकनिष्ठप्रतियोगिताकाभाववद्धेतुरेव व्यभिचार:। स्वावच्छिन्नसामानाधिकरण्यसम्बन्धावच्छिन्नसाध्यतावच्छेदकनिष्ठप्रतियोगिताकात्यन्ताभाववद्धेतुरेव व्याप्यत्वासिद्धि:। उक्तग्रन्थस्याप्यत्रैव तात्पर्यम्। अतो न धूमवान् वह्नेरित्यादौ उक्तरीत्या तदप्रसिद्धिरिति मदेकपरिशीलित: पन्था।
       केचित्तु - साध्यतावच्छेदकनिष्ठ हेतुव्यापकतावच्छेदकत्वहेत्वधिकरणवृत्तितावच्छेंदकत्वोभयाभावो विवक्षित इति नाप्रसिद्धिरिति वदन्ति। तत्तुच्छम् --- धूमवान्  वह्नेरित्यादौ हेतुव्यापकसाध्यसमानाधिकरणहेतुमान् पक्ष उइति ज्ञानस्य सादध्यतावच्छेदके 
हेत्वधिकरणवृत्तितावच्छेदकत्वानवगाहितया दर्शितोभयाभावस्य तद्विरोधितया हेत्वाभासताया दुर्वंचत्वात्। दर्शितज्ञाने तुल्यवित्तिवेद्यतान्यायेन नियमतस्तद्भाने मानाभावात्। प्रत्यक्षरूपे तादृशज्ञाने कथंचित् तस्य तथा भानेऽपि अनुमितौ शाब्दे च तद्भाने नियामकाभावेन तादृशाभावग्रहदशायां तादृशपरामर्शसम्भवात् अनुमित्युत्पादसम्भवेन तादृशाभावस्य हेत्वाभासताया अयुक्तत्वात्। तादृशपरामर्शस्य तुल्यरूपोभयानवगाहित्वेन तादृशोभयाभावग्रहप्रतिबध्यत्वायोगात्। तादृशपरामर्शे धूमत्वादिरूपसाध्यतावच्छेदकस्य स्वरूपत एव भानेन व्यापकतावच्छेदकत्वाद्यंशे तस्य नियमतोऽवच्छेदककत्वेन सुतरां विपरीतनिश्चयप्रतिबध्यत्वासंभवाच्च। धूमत्वत्वादिरूपेणधूमत्वादिभानोपगमे च धूमत्वत्वाद्यनवच्छिन्नविधेयतावच्छेदकताकानुमित्यनुपपत्तिप्रसङ्गात्। यदपि हेतुव्यापकतावच्छेदकत्वहेत्वधिकरणवृत्तितावच्छेदकत्वोभयविशिष्टसाध्यतावच्छेदकहेतुमान् पक्ष इति परामर्शस्यानुमितिहेतुत्वं स्वीक्रियते, नातो दोष इति --- तदपि न सत्। कारणतावच्छेदकगर्भे हेतुतावच्छेदकावच्छिन्नविषयताया: त्रेधा निवेशेन व्याप्यत्वासिद्धे:। [212] विशिष्टव्याप्त्यभावतयेति दीपिकावाक्येन हेतुनिष्ठाभावस्यैव दोषताप्रतीते: तावतापि तदनुपपादनाच्च। हेतुभूतपरामर्शे बहुव्रीह्यर्थस्य सम्बन्धस्याधिकस्य भानेन महागौरवाच्च इति सर्वमनवद्यम्।
       दीपिकायाम् [212] व्याप्तिसंशयाधायकत्वेनेति। आधायकत्वं प्रयोजकत्वम्। ननु व्याप्तिसंशयप्रयोजकत्वं कथं तयोरित्यत: तदुपपादनयति --- प्रकाशिकायाम् [213] हेतावसाधारण्यादीति। आदिना अनुपसंहारित्वसंग्रह:। प्राचीनेति। नवीनमतं तु प्रागेवोक्तमिति भाव:। [213] व्याप्तिज्ञानप्रतिबन्धक: -- व्याप्तिज्ञानविरोधिधीविषय:। परमुखनिरीक्षकस्येत्यत्र प्रतिबन्ध इत्यादि:। [213] तथा चेत्यादि। अत्रायमाशय: --- हेत्वाभाससामान्यलक्षणे निविष्टमनुमितितत्करणान्यतरप्रतिबन्धकत्वम् न तावत् तदनुत्पादप्रयोजकत्वम्। व्यभिचारितासम्बन्धेन उपाधिविशिष्टहेतावतिप्रसङ्गात्। एवं च हेतावुपाधिप्रकारकज्ञानाभावस्य 
परामर्शकारणताविरहात् नातिव्याप्तिरिति। शिथिलम् अयुक्तम्। पक्षतावच्छेदकविशिष्टपक्षग्रहाविरोधित्वस्यैवाश्रयासिद्धिलक्षणतया साध्यवत्पक्षे तदभावात् उक्तलक्षणे च साध्यसंशयांशनिवेशस्य विफलत्वेन संशयस्य पक्षतात्वनिरासाच्च दर्शितस्य शिथिलत्वमिति भाव:। दीपिकायाम्। [212] आश्रयासिद्धावन्तर्भवतीति। अयं भाव: - आश्रयस्य पक्षताविशिष्टस्यासिद्धि: चेनेति विग्रह:। तथा च साध्यनिश्चयदशायां साध्यसंशयरूपपक्षताविरहेण तद्विशिष्टस्य पक्षतावच्छेदकावच्छिन्नस्य तदानीमसिद्धे:। साध्यवत्पक्षस्य तत्रान्तर्भाव उचित इति भाव:। सिद्धसाधनस्याश्रयासिद्ध्यन्तर्भावप्रयोजकं पक्षताविघटकत्वमुपपादयति --- [213] प्रकाशे तनमत इति। प्राचीनमत इत्यर्थ:। अयं भाव: -- पक्षताविघटकत्वं आश्रयासिद्धित्वम्। विघटकत्वं च विरोधिग्रहविषयत्वम्। पक्षता च 
पक्षतावच्छेदकविशिष्टपक्षधर्मकसाध्यसंशयात्मिका प्राचीनमते। तथा च पक्षनिष्ठपक्षतावच्छेदकविरहस्न्य साध्यवत्पक्षस्य च निश्चयदशायामुक्तपक्षताया असम्भवात्। उभयोरपि तथात्वमव्याहतमिति साध्यवत्पक्षस्य सिद्धसाधनरूपस्याश्रयासिद्धिरूपतया नाधिक्यापत्तिरिति न विभागव्याघातशङ्केति भाव:। सिद्धे: पूर्वं परतो वा यत्र सिषाधयिषा तत्र सिषाधयिषाविरहकालावच्छेदेन सिद्धे:। प्रतिबन्धकताया आवश्यकत्वेन साध्वत्पक्षातिप्रसङ्गतादवस्थ्यमिति शङ्कानिरासायोक्तं [213] केवलमिति। अनेन सिद्धे: सिषाधयिषासाहित्याभावव्यवच्छेद:। तथा च सिद्धे: पूर्वं परतश्च यत्र सिषाधयिषा जाता तत्र सिद्धेरताथात्वात् नातिप्रसङ्ग इत्यर्थ:।।
।। इति प्रसरणाख्यायां दीपिकाप्रकाशव्याख्यायामनुमानपरिच्छेद:।।
समाप्त:
* * *
उपमानपरिच्छेद:
       [218] कुतश्चिदारण्यकपुरुषादित्यादिसङ्ग्रहवाक्ये पञ्चम्या: प्रयोज्यत्वमर्थ:। तस्य श्रुधात्वर्थशाब्दबोधे अन्वय:। इति शब्दस्य शब्दान्वयीत्याकारकत्वमर्थ:। स्फुटमन्यत्। यत्तु इतिशब्द: 
तादृशानुपूर्व्यवच्छिन्नवाक्यपर:, श्रुधातो: श्रावणप्रत्यक्षमर्थ:। तत्र विषयितया वाक्यस्यान्वय: इति - तत्तुच्छम् - स्मरन्नित्युक्तस्मृतिसामग्रीप्रविष्टावश्यकशाब्दरूपानुभवप्रतिपादनपरत्वसम्भवे तत्परित्यागेनानुपयुक्तान्यथासिद्धवाक्यसाक्षात्कारप्रतिपादनपरताया अन्याय्यत्वात्। प्रकाशे [218] अवसरसङ्गत्येति। प्रतिबन्धकीभूतशिष्यजिज्ञासानिवृत्युत्तरकालीनावश्यवक्तव्यत्वमवसर:। तृतीयार्थादिकं सर्वमपि पूर्ववत्।
       ननु [218] संज्ञासंज्ञिसंबन्धज्ञानमुपमितिरिति सङ्ग्रहवाक्येन उपमिते: पदपदार्थसम्बन्धविषयकज्ञानत्वं लक्षणमुक्तम् - तन्न युज्यते। तादृशानुमित्यादावतिव्याप्ते:। अतस्तादृशसङ्ग्रहवाक्यं नोपमितेर्लक्षणकथनपरम् अपि तु तत्स्वरूपमात्रप्रदर्शनपरमित्याह - [218] उपमितिस्वरूपमिति। किं तर्हि तस्या लक्षणमित्याकाङ्क्षायाम् आह - [218] लक्षणं त्विति। गम्येत्यन्तम् उपमितित्वस्य जातिरूपतायां प्रमाणसूचनाय। [218]एतेन स्मरन्निति वर्तमाननिर्देशेन। [218] आहुरिति। अत्र च संग्रहकारस्य कुतश्चिदारण्यकादित्याद्यभिहितवत: अतिदेशवाक्यार्थविषयकशाब्दबोध: करणम् तद्विषयकं स्मरणं व्यापार:- उपमिति: फलमिति मतप्रदर्शनमेवाभिमतम्, न तु सादृश्यादिविशिष्टपिण्डदर्शनं करणं तादृशस्मरणं व्यापार: उपमिति: फलमिति मतप्रदर्शनम्। तथासति शब्दप्रयोगस्य स्वाधीनत्वेन स्मरिष्यन्निति पिण्डं पश्यतीति ब्रूयात्, अत: स्मरन्नित्याद्युक्तिस्वारस्यपर्यालोचनया पूर्वमतमेवाभिमतम्, न तु द्वितीयं मतमिति तत्प्रदर्शनपरतया तादृशग्रन्थव्याख्यानानौचित्यमरुचिबीजम्। संग्रहे वाक्येति। गोसदृशो गवयपदवाच्य इति स्वरूपातिदेशेत्यादि:। [218] उद्बोधकान्तरेति। सादृश्यविशिष्टपिण्डदर्शनातिरिक्तादृष्टादिरूपोद्बोधकेत्यर्थ:। [219] सादृश्य(विशिष्टपिण्ड)दर्शनानन्तरमित्यादि। अत्रोपमिते:अयं गवयपदवाच्य इत्यानकारत्वोपगमे गवयव्यक्त्यन्तरदर्शनानन्तरं तत्र पदवाच्यताया: स्मरणानुपपत्ति:, गोसदृशो गवयपदवाच्य इत्याकारकत्वस्योपगमे च 
सादृश्यस्य तद्भेदसमानाधिकरणतद्गतधर्मवत्त्वरूपस्य गुरुत्वेन पदवाच्यतावच्छेदकत्वासम्भवात् तस्या भ्रमत्वापत्तिरित्यालोच्य गवयो गवयपदवाच्य इत्याकारिकैव उपमितिरुपगन्तव्येत्यभिप्रायेणोक्तम् [219] गवयत्वादिरूपलघुधर्मेति। तादृशधर्मावच्छिन्नविशेष्यताकेत्यर्थ:। [219] इदम्-सादृश्यदर्शनस्य उपमितिहेतुताप्रदर्शनं, उपलक्षणं वक्ष्यमाणार्थसूचकम्। [218] सादृश्यादीत्यादिना वैधर्म्यसंग्रह:।
।। इति प्रसरणाख्यायां दीपिकाप्रकाशिकाव्याख्यायां उपमानपरिच्छेद:।।
* * *
शब्दपरिच्छेद:
शब्दलक्षणम्
       [222]उपजीव्योपजीवकत्वसङ्गत्येति। अत्र वक्तव्यं सर्वं प्रागेव प्रपञ्चितम्। [222] शाब्दबोधोपजीव्यत्वेन 
- शाब्दबोधहेतुत्वेन। [222]फलनिष्ठत्वेऽपीति। आश्रयतारूपसाक्षात्सम्बन्धेनेत्यादि:। [222] स्वरूपयोरपि - शब्दप्रमाणोपमानप्रमाणयोरपि। एतेन सङ्गते: साक्षात्सम्बन्धेन करणनिष्ठत्वं सूचितम्। [222] करणयोरित्यादि षष्ठ्यर्थो विषयत्वम् अभिधानशब्दार्थैकदेशज्ञानान्वितम्। अनन्तरत्वं चाव्यवहितत्वम्। तच्च पूर्वापरसाधारणम्। स्वनिरूपणपूर्वनिरूपणपूर्वत्वशून्यत्वस्वोत्तरनिरूपणानुत्तरत्वान्यतरवत्त्वरूपं बोध्यम्।
       ननु [222] आप्तवाक्यं शब्द इति संग्रहे शब्दत्वस्य लक्ष्यतावच्छेदकत्वे वह्निना सिञ्चतीत्याद्यप्रमाणवाक्येऽव्याप्ति:; आप्तोच्चरितत्वविरहादित्यत आह - [222] प्रमाणशब्द इति। तथा च प्रमाणशब्दत्वं लक्ष्यतावच्छेदकम्। तच्च वह्निना सिञ्चतीत्यादिवाक्यव्यावृत्तमिति भाव:। [222] लक्षणमिति। जबगडदशादौ अतिव्याप्तिव्युदासाय वाक्यत्वमुक्तम्। आप्तोक्तवाक्यमित्यत्र उक्तशब्देन समासान्तर्गतषष्ठ्या: उच्चरितत्वमर्थ इति सूचितम्। [222] 
यथार्थवक्तृत्वरूपेति। एतेन आप्तत्वं हीष्टत्वम्। तथा च वह्निना सिञ्चतीति वाक्येऽतिव्याप्तितादवस्थ्यम्। तत्प्रयोक्तु: कस्यचित् इष्टत्वसम्भवादितिशङ्का निरस्ता। ननु वह्निना सिञ्चतीत्यादिप्रयोक्तुरपि कदाचित् बाधितार्थकवाक्यप्रयोगहेतुभूतयथार्थज्ञानवत्ताया: सम्भवात् कथमतिव्याप्तिवारणमित्यत आह -- [222] प्रकृतवाक्यार्थेति। [222] निष्कर्ष इति। अयं भाव: -- तादात्म्य1स्वप्रतिपाद्यार्थगोचरयथार्थज्ञानजन्यत्वोभयसम्बन्धेन
--------------------------------
1. स्वप्रतिपाद्येत्यादि। स्वं जलेन सिञ्चतीत्यादिवाक्यं तत्प्रतिपाद्यो योऽथ: जलकरणकसेककर्ता तद्विषयकं यत् यथार्थज्ञानं तादृशवाक्यप्रयोक्तृनिष्ठं तज्जन्यत्वं तादृशवाक्ये, 'अर्थ बुद्ध्वा शब्दरचना' इति न्यायादिति भाव:।
--------------------------------
वाक्यविशिष्टवाक्यत्वं 1स्वजन्यत्वस्वविषयीभूतार्थप्रतिपादकत्वोभयसम्बन्धेन यथार्थज्ञानविशिष्टवाक्यत्वं वा शब्दलक्षणमिति। [222] एतत् वाक्यार्थज्ञानस्य शब्दप्रयोगहेतुत्वम्।
शक्तिनिरूपणम्
       ननु [225] अर्थस्मृत्यनुकूलेत्यादिना दीपिकायाम् शक्तिपदार्थनिरुक्तिरयुक्ता। तन्निरुक्तेरिहाप्रकृतत्वादित्याशङ्कयाह - [225] मीमांसकेत्यादि। [225] निरासकत्वेनेति। प्रयोजनतया हेतुत्वविवक्षया तृतीया। अग्र इत्यवतारणान्वयि। अवतारणं प्रवृत्त्यनुकूलो व्यापार:। स च शङ्काग्रन्थप्रवृत्ति:। [225] तदिति। मीमांसकेत्यर्थ:। [225] मतम् प्रामाणिकतया स्वीकृतोऽर्थ:। [227] साधारण्येनेति। साधारण्यं तद्वृत्तिरूपवत्त्वम्। रूपं चार्थेत्याद्युक्तम्। शक्तिपदार्थान्वितं वैशिष्ट्यं तृतीयार्थ:। स्फुटमन्यत्। दीपिकास्थशक्तिरित्यस्य शक्तिपदार्थ इत्यर्थसूचनाय [225] शक्तिपदार्थमित्युक्तम्। दीपिकायाम् अनुकूलेत्यन्तं संबन्धविशेषणम्। ननु दीपिकोक्तशक्तिपदार्थलक्षणेऽर्थस्मृत्यनुकूलत्वनिवेशनेऽपि घटादिपदाकाशयो: समवायेऽतिप्रसङ्ग: तदवस्थ:। स्वनिष्ठत्वस्वार्थनिष्ठत्वोभयसम्बन्धेन 
पदविशिष्टत्वनिवेशनेऽप्याकाशपदाकाशयोस्समवायवारणमधक्यम् तस्यापि तदुभयसम्बन्धत्वात् अर्थस्सृत्यनुकूलत्वाच्चेत्यत आह - [225] शाब्दबोधजनकेति। स्मृतिविशेषणमेतत्। तथा च समवायज्ञानाधीन - आकाशादिरूपार्थस्मृतेश्शाब्दबोधजनकत्वाभावात् नातिप्रसङ्ग इति भाव:। ननु अनुकूलत्वं जनकत्वम्, तच्च संबन्धे बाधितम् तज्ज्ञानस्यैव स्मृतिजनकत्वादित्यत आह - [225] अनुकूलत्वमिहेति। [225] विशेष्यमितीति। यद्यपि स्वप्रयोजकादृष्टवत्त्वादेरात्मपदं प्रति आत्मनि सम्बन्धत्वमस्ति, तथापि स्मृतिनिष्ठा या शाब्दबोधजनकता तन्निरूपिता या जन्यतासम्बन्धावच्छिन्ना ज्ञाननिष्ठावच्छेदकता तदवच्छेदकसंसर्गताश्रयत्वमिति निष्कर्षात् न दोष:।
---------------------------------
1. स्वजन्यत्वेत्यादि। स्वं जलेन सिञ्चतीत्यादिवाक्यार्थविषयकं ज्ञानं तज्जन्यत्वं तादृशवाक्ये, एवं स्वं तादृशवाक्यार्थज्ञानं तद्विषयो योऽर्थ: वाक्यार्थ: तत्प्रतिपादकत्वं च तस्मिन् वाक्ये इति समन्वय:।
---------------------------------     
1जन्यतासम्बन्धेन तत्तदर्थधर्मिकतत्तत्पदप्रकारकश्ाक्तिसंसर्गकज्ञानविशिष्टतत्तदर्थस्मृतित्वेन शाब्दबोधहेतुत्वोपगमात्
लक्षणसमन्वय:। एवं संबन्धान्तरज्ञानजन्यार्थस्मृते: शाब्दबोधहेतुताविरहात् न दोष इति।
       ननु अन्य: पदार्थ: पदार्थान्तरमिति व्युत्पत्त्या पदार्थान्तरपदं क्लृप्तपदार्थातिरिक्तपरम्, प्रतियोगिविशेषसमर्पकपदासमभिव्याहृतातिरिक्तादिपदानां स्वसमभिव्याहृतपदार्थतावच्छेदकाश्रयत्वेन क्लृप्ततत्तद्धर्मिप्रतियोगिकभेदकूटवद्बोधकताया: 'चित्रमतिरिक्तं रूप'मित्यादौ दृष्टत्वात्। तथा च मीमांसकै: शक्तेरपि पदार्थत्वाङ्गीकारात् तादृशभेदकूटवत्पदार्थाप्रसिद्धिरित्याशङ्क्याह - [225] तत्तदिति। तथा च 
शक्तित्वातिरिक्तानां द्रव्यत्वादीनामेव ग्रहणात् नाप्रसिद्धिरिति भाव:। [225] व्याघात: - विरोध:। अप्रसिद्धिरिति यावत्। अथवा नैयायिकमते शक्ति: न पदार्थान्तरमिति निषेधो नोपपद्यते। प्रतियोग्यप्रसिद्धेरत आह - [225] तत्तत्पदार्थतावच्छेदकाभावकूटवदित्यर्थ इति। अत्र च पदार्थानां तत्तत्पदार्थतावच्छेदकानां अनतरमभावकूट: अत्रास्तीति पदार्थान्तरमिति अर्शआद्यजन्यताया उपगमेनोक्तार्थलाभात् न पदार्थान्तरमित्यत्र च नञ: प्रकृतिप्रत्ययार्थयोरन्तराभासमानार्थकताया अन्यत्र दर्शनात् प्रकृतेऽपि अन्तरपदार्थस्याभावकूटस्य नञर्थाभावे प्रतियोगितयान्वयेन तत्तत्पदार्थतावच्छेदकविरहकूटाभावाश्रय इत्यर्थं मनसि निधायाह - [225] न व्याघात इति। व्याघात इत्यत: प्राक् सिद्ध्यसिद्धिभ्यांमित्यादि:। [227] अन्येति नैयायिकेत्यर्थ:। तत्तत्पदार्थतावच्छेदकाभावकूटस्य प्रत्येकं प्रसिद्धत्वात् प्रतियोगितावच्छेदकविशिष्टप्रतियोगिज्ञानसम्भवेन नैयायिकमते निषेधोपपत्तेरिति भाव:। यद्यप्यत्र कूटत्वं दुर्वचम्। अप्रसिद्ध्या एकाभावविशिष्टापराभावनिवेशश्च न
--------------------------------
1. जन्यतासंबन्धेनेत्यस्य ज्ञानविशिष्टेत्यत्रान्वय:।
--------------------------------
सम्भवति। तथापि तत्तदभावविषयकधीविषयत्ववदित्यर्थाङ्गीकारात् न दोष:। विषयत्ववत्त्वं चाधेयतासम्बन्धावच्छिन्नस्वव्यापकतासम्बन्धेन। तत्सम्बन्धावच्छिन्नप्रतियोगिताकतदभावप्रसिद्ध्या निषेधोपपत्ते:। [225] अतिरिक्तैवेति। क्लृप्तयोर्विनिगमनाविरहेऽक्लृप्तमन्यत् सिद्ध्यतीति न्यायादिति भाव:। [225] यत इत्यादि। अत्र कल्पे वाच्य इत्यादौ धातोस्तादृशविशेष्यत्वमर्थ:। प्रत्ययस्य आश्रय इति बोध्यम्। नन्वेवं सति वाच्य  
इत्याउदिवाक्यजन्यशाब्दबोधे आश्रयत्वरूपाधिकपदार्थभानस्य वक्तव्यतया गौरवम्। एवं विशेष्यतायामिच्छासम्बन्धतया निरूपितत्वस्य निवेशनीयतयापि तथेत्याशङ्क्य कल्पान्तरमाह - [226] तादृशेति। तत्तत्पदजन्यबोधविषयत्वनिष्ठेत्यर्थ:। [226] तदिति। ईश्वरेत्यर्थ:। एवं चात्र 
कल्पे धातोरीश्वरेच्छैवार्थ:, प्रत्ययस्य पदजन्यबोधविषयत्वप्रकारतानिरूपितविशेष्यतावानार्थ:, विशेष्यतायां च निरूपितत्वसम्बन्धेन इच्छान्वय इति भाव: [226] नाति प्रसङ्ग इति। घटादिपदजन्यबोधविषयत्वादे: ईश्वरेच्छायां घटादावेव भानात् तद्विषयतयोरेव निरूप्यनिरूपकभावसत्त्वादिति भाव:।
       ननु गङ्गायां घोष इत्यादौ गङ्गापदादित: तीरादिबोधोत्पत्त्या तीरादिगतस्य तादृशबोधविषयत्वादेरपि ईश्वरेच्छया विषयीकरणमावश्यकम्। तस्या: विद्यमानयावद्धर्मविषयकत्वनियमात्। तथा च तीरं गङ्गापदजन्यबोधविषयो भवत्वित्याकारकत्वमपि तस्या अस्तीति प्रागुक्तरीत्या लक्षणोच्छेदप्रसङ्गतादवस्थ्यमित्यत आह - [226] गङ्गापदजन्यत्वस्येति। गङ्गापदजन्यो बोध: बोधविषयो भवतु तीरमित्याकारकत्वमेव ईश्वरेच्छायां स्वीक्रियते, तावतैव तस्या उक्तनियमोपपत्ते:। बोधविषयतात्वरूपेण गङ्गापदजन्यबोधविषयत्वादेरपि तत्र भानसम्भवादित्यर्थ:। [226] अभावेनेति। अन्यथा विशिष्टाकारेच्छाविशकलिताकारेच्छयोरवैलक्षण्यप्रसङ्गादिति भाव:। [226] गङ्गापदजन्यत्वप्रकारतानिरूपितेत्यादि। एतेन बोधविषयो भवतु तीरमित्याकारकत्वस्य तादृशेच्छायामुपगमात्। बोधविषयतात्वेन गङ्गापदजन्यबोधविषयत्वप्रकारतानिरूपितत्वं तीरविशेष्यताया अप्यक्षतमित्यतिप्रसङ्गतादवस्थ्यमिति शङ्का निरस्ता। विशकलितेच्छीयविशेष्यताप्रकारतयोरैक्यासम्भवेन जन्यत्वबोधविषयत्वयो: प्रकारतारूपयो: निरूप्यनिरूपकभावासम्भवात्। [226] न क्षति: - न लक्षणोच्छेदप्रसङ्ग:। [206] स्वातन्त्र्येण भानमिति। वैशिष्ट्ये तृतीया भानं प्रकारता। स्वातन्त्र्यं चार्थविशेष्यतानिरूपितविषयत्वप्रकारतानिरूपितबोधप्रकारतानिरूपितत्वाभाव:। 
पदनिष्ठप्रकारतानिरूपितजन्यत्वप्रकारतानिरूपितबोधप्रकारतानिरूपितत्वाभावश्च। स्वातन्त्र्येणेत्यस्योक्तार्थकस्य  
यथायोगमन्वयो बोध्य:। [206] सङ्क्षेप इति। अत्रायमाशय: - ईश्वरेच्छायां 
तीरं गङ्गापदजन्यबोधविषयो 
भवत्वित्याकारकत्वमनभ्युपगम्य दर्शितविशकलिताकारकत्वाभ्युपगमे लक्षणाया वृत्त्यन्तरत्वकल्पनस्यावश्यकत्वेन गौरवम्। विशिष्टाकारकत्वाभ्युपगमे तु लाघवमिति तर्कानुगृहीतेन ईश्वरेच्छा विशिष्टाकारकत्वतदभावान्यतरवती प्रमेयत्वादित्यनुमानेन तस्या: विशिष्टाकारकत्वसिद्धिरिति तु न शङ्कनीयम्। तथासति अभ्रान्तानां घटो घटपदवाच्य इति व्यवहारप्रसङ्गात्। बाधकतर्काभावविशिष्टस्यैव लाघवतर्कस्यानुमानानुग्राहकत्वोपगमात्। उक्तानुमानेन तत्र तदसिद्धे:। एवं घटो घटपदस्य वाच्य इत्यादौ प्रत्ययार्थे विभक्त्यर्थस्यान्वयो वाच्य:। स चानुभवविरुद्ध इति। षष्ठ्या जन्यत्वप्रकारतार्थ:। तत्र प्रकृत्यर्थस्य स्वनिष्ठप्रकारतानिरूपितत्वसम्बन्धेनान्वय:। वच
धातो: बोधप्रकारतानिरूपितविषयत्वप्रकारतानिरूपकत्वविशिष्टेच्छार्थ:। षष्ठ्यर्थस्य बोधप्रकारतायां निरूपितत्वसम्बन्धेनान्वय:। विशिष्टेच्छायाश्च प्रत्ययार्थविशेष्यतावदेकदेशविशेष्यत्वे विशेषणावच्छिन्ननिरूपितत्वसम्बन्धेनान्वय:। एवं प्रथमकल्पोऽपि साधुरेवेति। एवं विशिष्टेच्छीयविशेष्यताप्रकारतयोरभेदमनुपगम्य अवच्छेद्यावच्छेदकभावाङ्गीकारे प्रकारतानिरूपितप्रकारतास्थले प्रकारतानिरूपितविशेष्यत्वावच्छिन्नप्रकारता निवेश्येति।
विशिष्टशक्तिस्थापनम्
       [230] विशिष्टे शक्तिमित्यादि। विशिष्टविशेष्यकशक्तिप्रकारकाप्रामाण्यज्ञानानास्कन्दितनिश्चयानुकूलव्यापारविषयकेच्छाविशिष्ट: मीमांसकमतविषयकज्ञानजनकशब्दप्रतियोगिकध्वंसविशिष्ट: मीमांसकमतविशेष्यकानुपपन्नत्वप्रकारकज्ञानजनकशब्द: तदनुकूलकृतिमानित्यखण्डबोध:। द्वितीयं वैशिष्ट्यं स्वप्रतियोगिसमानाकर्तृकत्वस्वाश्रयकालवृत्तित्वोभयसम्बन्धेन। स्फुटमन्यत्। [230] अर्थापत्तीति। अर्थापत्तिश्च आनयनकर्मत्वस्य साक्षात्सम्बन्धेन गोनिष्ठत्वमन्तरा स्वाश्रयवृत्तित्वरूपपरम्परासम्बन्धेन 
गोत्ववृत्तित्वमुनपपन्नमित्याकारिका बोध्या।
       ननु जात्याश्रयव्यक्तावेव शक्तिस्वीकारे गवादिपदजन्यशाब्दबोधे गोत्वादितत्सम्बन्धयो: कथं भानसम्भव:। आशक्यस्नपय शाब्दबोधे भानं नास्तीति नियमात्। न च तादृशनियमे मानाभाव इति वाच्यम्। तथा सति गवादिपदजन्यशाब्दबोधे घटादीनां बोधापत्ते:। यत्तु - नीलो घट इत्यादौ अभेदस्य एवं सति शाब्दबोधे भानं न स्यादिति - तन्न - पदार्थद्वय - संसर्गातिरिक्तस्येति विशेषणादित्याशङ्क्य प्राचीनाभिमतसमाधानमाह - [231] अत्रेदं बोध्यमित्यादिना। नवीनास्तु तादृशनियमे मानाभाव:। न चोक्तातिप्रसङ्ग:। शक्तितदवच्छेदकतदवच्छेदकताघटकसम्बन्धत्वानामेव शाब्दबोधे भाननियामकत्वाङ्गीकारात्। एवं च जातितद्वैशिष्ट्यायो: शक्तिर्नाभ्युपेयेति वदन्ति। तन्मतं दर्शयति - नव्यास्त्विति।
शक्तिग्रहोपायप्रतिपादनम्
       ननु अप्येकदन्तेत्यादिकोशादौ एकदन्तादिशब्दानां द्वन्द्वसमासोऽनुपपन्न:। समस्यमानपदार्थानां मिथो भेदसत्त्व एव द्वन्द्वस्य साधुत्वादिह तदभावादित्यत आह - [234] तत्रेति। [235] व्यवहारत:। प्रवृत्तेरित्यर्थ:। [234] वृद्धव्यवहारेणेति दीपिकावाक्येऽपि वृद्धस्य व्युत्पन्नस्य व्यवहारेण प्रवृत्त्येत्यर्थ:। ननु दीपिकास्थ[237]नन्वित्यादिवाक्ये कार्यपरत्वादित्यस्य षष्ठ्यन्ताकाङ्क्षासम्भवात् व्यवहारस्येत्यस्योत्तरत्रान्वयासम्भवाच्चाह - [237] व्यवहारस्येत्यादि। [237] व्यवहारस्य - वाक्यप्रयोगस्य। ननु [234] प्रवृत्तिमुपलभ्य गवानयनं च दृष्ट्वेति दीपिकावाक्यात्प्रवृत्त्यनुमानानन्तरं गवानयनज्ञानमिति लभ्यते। तच्च न युज्यते। पक्षज्ञानमन्तरा अनुमानासम्भवेन गवानयनज्ञानस्य प्रथममावश्यकत्वादित्यत आह - [237] गवानयनं दृष्ट्वेत्यादि। प्रवृत्युपलम्भस्य प्रमित्यन्तरस्यासम्भवादाह - उपलभ्येत्यस्येति। अनुमानप्रयोगमाह - [235] इयं क्रियेते। अयं प्रयत्न: गवानयनधर्मिकेष्टसाधनताज्ञानजन्य: प्रवृत्तित्वात् स्वीयप्रवृत्तिवत् इत्यनुमानान्तरमपीह बोध्यम्। [235] गवानयनज्ञानस्य - 
गवानयनधर्मिकेष्टसाधनताज्ञानस्य।
       [234] निश्चित्येति। अयमाशय: - तादृशज्ञानं तादृशवाक्यजन्यम् 
तादृशवाक्यविशिष्टत्वादित्यानुमानिकोऽत्र निश्चय:। वैशिष्ट्यं च 
स्वसत्ताधीनसत्ताकत्वस्वाभावाधीनाभावप्रतियोगित्वोभयसम्बन्धेनेति। 
       ननु गामानय इत्यादिविशिष्टवाक्यस्यैव तादृशविशिष्टार्थे शक्ति: कुतो न स्वीक्रियत इत्यत आह - [235] वाक्यस्येति। ननु यवशब्दस्य दीर्घशूकविशिष्ट शक्तिस्वीकारे म्लेच्छानां प्रियङ्गौ प्रयोगो न स्यादित्यत आह - [235] प्रियङ्गौ त्विति। [235] आख्यातस्य  यत्नत्वविशिष्ट इत्यादि। आख्यातं यत्नत्वविशिष्टवाचकं 1तादृशकरोतिव्याख्येतत्वादिति रीत्या विवरणस्य शक्तिग्राहकता बोध्या। तत्समानार्थकपदान्तरेण तदर्थकथनं हि व्याख्यानमिति भाव:।
शब्दानां सिद्धपरत्वमपीति निरूपणम्
       ननु सिद्धार्थोऽपि वाक्यप्रयोगी भवतु किं तावता व्युत्पत्तेरित्यत आह - [237] तथाचेति। [237] अन्यथा-तत्र शक्तिग्रहावश्यम्भावविरहे।
लक्षणानिरूपणम्
       ननु [237] तीरेपि शक्ति: न कल्प्यत इति दीपिकावाक्यमनुपपन्नम्। तीरादिशब्दानां तीरे शक्तिस्वीकारादित्यत आह - [238] गङ्गापदस्येति। [238] शेष इति। [238] नानार्थकत्वानुपपत्तिरिति। नानार्थशक्तत्वानुपपत्तिरित्यर्थ:।
       ननु लवणाश्वयोरपि कथंचित् संयोग: सम्भवति, एवमेककालीनत्वादिसम्बन्धोऽपीति नोक्तदोषविस्तारसंभव इत्यत आह - [238] इदमुपलक्षणमिति। [237] इदं लवणाश्वयो: परस्परसम्बन्धाभावात् नानाशक्तिकल्पनम्। [238] प्रसिद्धयो: समानप्रयोगप्राचुर्ययोरित्यर्थ:। एतेन गङ्गादिपदात् विशेषस्सूचित:। तत्र तीरप्रवाहयोरतथात्वात्। [238] मञ्चस्थपुरुष इति। अत्र मञ्चपदं पुरुषमात्रपरम्, मञ्चस्थेत्युक्तिस्तु तत्र शक्यसम्बन्धलाभाय। वाच्यार्थस्य मञ्चादेस्तु न शाब्दबोधे भानमिति ध्येयम्। इदमत्रजहलल्लक्षणालक्षणम् - लक्ष्यतावच्छेदकरूपेण 
लक्ष्यमात्रविषयकबोधजनिका लक्षणेति। [238]अपिना - अपिशब्देन। [238] एकसार्थवाहित्वेन - एकसमुदायघटकत्वेन। अजहल्लक्षणालक्षणम् - लक्ष्यतावच्छेदकरूपेण शक्यलक्ष्योभयबोधिका
लक्षणेति। लक्ष्यतावच्छेदकं दर्शितम्। ननु छत्रिपदमुख्यार्थस्य छत्रिण: गमनकर्तृत्वान्वयानुपपत्तिविरहात् किमत्र लक्षणानियामकमित्यत आह [238] तात्पर्येति। मतुबर्थकेत्यनेन इनिप्रत्ययस्य शक्तत्वलक्षणपदत्वं सूचितम्। [238] तच्छक्त्येति। वाक्यशक्त्येत्यर्थ:। मीमांसकमतमभिप्रयन्नाह - [238] प्रतिपाद्येति। स्वमताभिप्रायेणाह - [238] अन्यथेति। [238] एकसार्थे एकसमुदाये लक्षणा स्वाश्रयपुरुषघटितत्वरूपपरम्परासम्बन्धात्मिका। [238] आहुरित्यस्वरससूचनम्। तद्बीजन्तु तथासति जहल्लक्षणोदाहरणमेवेदं स्यात्। तथा च प्रकृतानुपयोग: दीपिकायाम् तस्याजहल्लक्षणोदाहरणत्वकथनादिति। [239]तस्य तीवब्रह्मणोरैक्यस्य। [239] तत्तांशस्येदानीमित्यादि। अयं भाव: - तद्देशादिसम्बन्धविशिष्टे एतद्देशादिसम्बन्धो बाधित:, विशिष्टे अन्वीयमानधर्मस्य विशेषणेऽप्यन्वयावश्यकतया विशेषणीभूततद्देशादिसम्बन्धे तद्बाधात्। अत: तत्पदं देशकालसम्बन्धिमात्रपरम् न तु देशादौ तत्तांशोऽपि विवक्षित:। तथा च तच्छब्दलक्षणा जहदजहल्लक्षणा। तल्लक्षणन्तु वाच्यतावच्छेदकाप्रकारकवाच्यविषयकबोधप्रयोजिका लक्षणेतीति।
       सोऽयं देवदत्त इत्यादौ यदि विशिष्टवैशिष्ट्यावगाहिशाब्दबोध: स्वीक्रियते तदैवं स्यात्, न चायं स्वीक्रियते, किं तु तद्देशतत्कालवृत्तित्वोपलक्षितानुयोगिकवैशिष्ट्यावगाहिबोध:। तत्र च न प्रागुक्तरीत्या बाधावकाश:। विशेषणे विधेयानन्वयात्। अत एव सोऽयं देवदत्त इत्यादिवाक्यजन्यशाब्दबोधसमनन्तरं तद्देशतत्कालवृत्ति: न वा देवदत्त इत्यादिसंशयानुत्पादोऽप्यनुभवसिद्ध उपपद्यते। अतस्तत्तांशस्याहानात् नात्रलक्षणावकाश इति नोपेयत एव जहदजहल्लक्षणेति वदन्ति। तन्मतमाह - [239] परे त्वित्यादिना।
गौणीव्यञ्जनयोर्वृत्त्यन्तरत्वखण्डनम्
       [242] राज्ञामपि शक्त्यैवेति। भुवं धरति रक्षतीति रीत्या योगशक्त्यैवेत्यर्थ:। ननु व्यञ्जनाया: कुत्र लक्षणायामन्तर्भाव इत्यत्राह - [242] गङ्गायामित्यादि। [242] लक्षणासाम्राज्यात् - लक्षणाबलात्। चकारस्य समुच्चयपरत्वासम्भवादाह - [242] चस्त्वर्थ इति। [242] विलक्षणशब्दप्रयोक्तृत्वादिति। 
विलक्षणशब्दप्रयोगविशिष्टत्वादित्यर्थं:। वैशिष्ट्यं स्वानुकूलकृतिमत्त्वाधेयत्वोभयसम्बन्धेन। आधेयता 
स्वपतिविशेष्यक-एवंविधशाब्दबोधप्रकारकेच्छाप्रयोज्यत्वोभयसम्बन्धेन। तेनास्मदादिष्वपि यथाश्रुतहेतुसत्त्वेन न 
व्यभिचार:। [242] सम्भावनादीत्यादिना मानसपरिग्रह:। [243] मन्तव्यमिति। तथ च तथानुव्यसायोऽसिद्ध इति भाव:।
लक्षणाबीजनिरूपणम्
       [245] लक्षणानुपपत्तिरिति। शक्यार्थस्य यष्ट्यादे: क्रियान्वयसम्भवादिति भाव:। [245] नियतकाले - अश्वादिनियतप्रयाणादिकाल इत्यर्थ:। [245] विशेषणादेरित्यादिना साहचर्यादे: परिग्रह:।
अर्थाघ्याहारखण्डनम्
       [246] अध्याहार: - उपस्थिति:। [246] अर्थज्ञानार्थत्वादित्यत्रार्थज्ञानमुपस्थिति:। यथाकथंचिदिति। मानान्तरेणेत्यर्थ:। ननु पदजन्यत्वनिवेशस्य घट: कर्मत्वमित्यादिस्थपलविशेषप्रयोजनकथनं विफलं, प्रत्यक्षाद्युपस्थितपदार्थस्थलेऽपि तत्सम्भवात् इत्याशङ्क्य न बोधे पदजन्यत्वनिवेशस्य इदं प्रयोजनकथनम्, अपि तु विशेषपदस्यापीति समाधानमाह - [247] विशेषपदस्यापीति। वृत्त्येति वैशिष्ट्ये तृतीया। [247] दिगिति। अयं भाव: --- यद्यपि घटादिपदं वस्तुगत्या वृत्तिविशिष्टमेवेति तत्समवायज्ञानजन्याकाशोपस्थित्या शाब्दबोधवारणाय तत्तद्दण्डवृत्तिप्रकारकतत्तत्पदधर्मिकज्ञानजन्यतत्तदर्थोपस्थितेर्हेतुत्वं वक्तव्यम्। एवं तत्तत्पदवृत्तिप्रकारकतत्तदर्थधर्मिकज्ञानजन्यतत्तदर्थोपस्थितेरपि। एवं च 
समवायस्य वृत्तिरूपत्वाभावात् नातिप्रसङ्ग:। शक्तिलक्षणयोरेव वृत्तिरूपत्वादिति।
पदविभाग:
       [248] अवयवशक्ति: - स्वघटकपदशक्ति:। [248] तन्मात्रेणेति। अवयवशक्तिमात्रेणेत्यर्थ:। मात्रशब्देन रूढिशक्तिव्यवच्छेद:। तथा च रूढिशक्तिज्ञानजन्यार्थविषयकबोधजनकत्वाभावे सति अवयवशक्तिज्ञानजन्यार्थविषयकबोधजनकत्वं यौगिकस्य लक्षणमिति पर्यवसितम्। योगरूढिवारणाय सत्यन्तम्। [248] तन्मात्रेणेत्यादि। रूढिमात्रेणेत्यर्थ:। मात्रपदेनावयवशक्तिव्ययच्छेद:। तथा च योगशक्तिज्ञानजन्यार्थविषयकबोधजनकत्वाभावे सति रूढिशक्तिज्ञानजन्यार्थविषयकबोधजनकत्वं रूढस्व्य लक्षणम्। यौगिकवारणाय सत्यन्तम्। [248] योगरूढिभ्यामित्यादि योगशक्तिज्ञानजन्य: य: रूढिशक्तिज्ञानजन्यशाब्दबोध: तज्जनकत्वमित्यर्थ:। रूढिवारणाय प्रथमं जन्यान्तम्। यौगिकवारणाय द्वितीयम्। परस्परसहकारेणेत्यनुदपादाने रूढ्या अर्थप्रतिपादकत्वे सति योगेनार्थप्रतिपादकत्वं लक्षणं स्यात्। तत्र च यौगिकरूढाविशेष:, अतस्तदुपादानं तेनैकत्र शाब्दबोधे द्विविधशक्तिज्ञानजन्यत्वलाभ:। सहकारे परस्परत्वं च स्वाश्रयनिरूपितसहाकराश्रयनिरूपितत्वं सहकारविशिष्टत्वपर्यवसितम्। वैशिष्ट्यं स्वनिरूपकवृत्तित्वस्वाश्रयनिरूपितत्वोभयसम्बन्धेन। [248] परस्परासहायेनेत्यग्रिमग्रन्थस्य निरुक्तसहकाराभावेनेत्यर्थ:। तृतीयार्थस्पय वैशिष्ट्यस्य शक्त्यादावन्वय:। तथा च रूढिशक्तिज्ञानजन्ययोगशक्तिज्ञानाजन्यार्थविषयकबोधजनकत्वे सति रूढिशक्तिज्ञानाजन्ययोग्यशक्तिज्ञानजन्यार्थविषयकबोधजनकत्वं यौगिकरूढस्य लक्षणम् पर्यवसितम्। केवलयौगिककेवलरूढयो: वारणाय दलद्वयम्। [249] योगरूढिमिति। योगसहितां रूढिमित्यर्थ:। तेन - योग: च रूढिश्चेति इतरेतरयोगद्वन्द्वाश्रयणे योगरूढी इति द्विवचनान्तत्वप्रसङ्ग:। योगरूढ्योस्समाहार इति समाहारद्वन्द्वाश्रयणे योगरूढीति नपुसंकत्वप्रसङ्ग 
इति शङ्काया: नावकाश:। शाकपार्थिवादिवत् मध्यमपदलोपिसमासाश्रयणेनाविरोधात्। एतदभिप्रायेणैवाग्रे कुमुदे कुमुदप्रयोगसत्त्वात् इष्टापत्तिरित्यत आह - [249] पङ्कजादीति।
अन्वितशक्तिखण्डनम्
       [250] पदार्थद्वयस्यैव परस्परान्वय इत्येतल्लाभाय इतरेत्युक्तम्। नत्वितरत्वमपि शक्यतावच्छेदकघटकमित्यभिप्रायेणाह - [251] अन्वित इति। नन्वन्वयांशेऽपि शक्तिरास्ताम्, किं तत इत्याह - [251] अन्वित इत्यादि। उक्तरीत्या कार्यांशोपेक्षाबीजसम्भवात् इतरपदस्य कार्यपरत्वे गौणत्वापत्तेश्चास्वरसं हृदि निधाय [251] आहुरित्युक्तम्। तत्तत्कारणाव्यवहितोत्तरत्वं 
स्वसामानाधिकरण्यावच्छिन्न-स्वाव्यवहितोत्तरक्षणोत्पत्तिकत्वसम्बन्धेन तत्कारणवैशिष्ट्यम्। तेन व्यधिकरणशाब्दबोधव्युदास:।
आकाङ्क्षादिनिरूपणम्
       [255] योग्यतादीत्यादिना अविलम्बोच्चरितपदपरिग्रह:। ननु यत्पदाभावप्रयुक्तत्वं तज्जन्यत्वम्, तच्च शाब्दबोधजनकत्वेऽभावरूपे न सम्भवति। तस्य नित्यत्वादित्यत आह -- [255] प्रयुक्तत्वं चेति। ननु निरुक्तशाब्दबोधाजनकत्वज्ञानं विनापि शाब्दबोधोदयात् कथं तद्घटितस्याकाङ्क्षारूपत्वमित्यत आह - [255] अजनकत्वान्तमिति। [255] परिचायकम् - बोधकम्। वाक्यर्थस्यापूर्वतया शाब्दबोधात् प्राग्दुर्ग्रहत्वेन क्वचिद्योग्यतासंशयादपि शाब्दबोध: जायत इत्यभिप्रायेणोक्तम् - [255] संशयनिश्चयसाधारणेति। [255] स्वरूपसत्येव -- अज्ञातैव। [255] दिगिति। अयं भाव: -- योग्यताज्ञानत्वेन हेतुत्वेऽप्रामाण्यनिश्चयाभाव एव हेतुतावच्छेदके निवेश्य:। नवीनमते संशयसाधारणाप्रामाण्यग्रहत्वावच्छिन्नप्रतियोगिताकाभाव: तथेति। [255] दीपिकायां अविलम्बेनेत्यादि। एतेन मौनिश्लोकादौ शाब्दबोधानुपपत्तिर्निरस्ता। अन्यथा तत्र पदोच्चारणाभावेन शाब्दबोधानुपपत्ते:। ननु गौरश्व: पुरुष इत्यादिभूलोक्तपसङ्गतम्। तथा हि - तत्र कीदृशबोध आपाद्यते। 
अश्वादावेकत्वादिबोधो वा उत गवाश्वादौ अभेदान्वयबोधो वा। नाद्य:; इष्टापत्ते:। न द्वितीय:; अयोग्योदाहरणत्वादित्याद्याशङ्क्यानाकाङ्क्षोदाहरणान्तरमाह [255] घट इत्यादि।
वेदापौरुषेयत्वम्
       प्रतीतिद्वयस्यान्यविषयकत्वकल्पनामपेक्ष्य एकस्या: प्रतीतेस्तत्कल्पनं युक्तम्। तथा च प्रत्यभिज्ञा साजात्यावगाहित्वतदभावान्यतरवती प्रमेयत्वादित्यनुमानं प्रत्यभिज्ञायास्साजात्यावगाहित्वे उत्पत्तिविनाशप्रत्ययो: ककाराद्यभिव्यञ्जककण्ठताल्वादिव्यापारविषयकत्वरूपं लाघवं स्यादिति तर्कानुनृहीतं प्रमाणमित्याशयेनाह - [259] उत्पत्तीति। अत्र च यदि प्रत्यभिज्ञा साजात्यावगाहिनी स्यात् तर्हि वर्णानामनित्यतया ध्वंसप्रतियोगित्वं प्रागभावप्रतियोगित्वं च स्यात् इति गौरवतर्कसहकृतनोक्तानुमानेन प्रत्यभिज्ञायास्साजात्यावगाहित्वाभावसिद्धं उत्पत्तिविनाशप्रत्ययोरन्यविषयकत्वकल्पनं निराबाधमेवेति उक्तयुक्तिरेवेत्यभिप्रेत्य [251] हृदयम् इत्युक्तम्। एतदस्वरसेनैव युक्त्यन्तरमाह - [259] वर्णानामिति।
       ननु वर्णनित्यत्वे कथं वेदस्यानित्यत्वमित्याशङ्क्य तदुपपादयति - [259] प्रकाशिकायाम् अग्नीति। [259] उचितमिति। उत्पत्तिविनाशप्रत्ययानुगुण्यादितिभाव:।
स्मृत्याचारयो: प्रामाण्यम्
       ननु आचारो नाम अनुष्ठानम्। तच्च व्यापारात्मकमिति तस्य प्रमाणत्वे प्रागुक्तप्रमाणविभागव्याघात इत्यत आह - [260] आचाराणामितीति। [261] एतेन आचारपदस्य निरुक्तवाक्यपरत्वेन। [260] अनुमीयत इति। अत्रेत्थमनुमानप्रकार: - इयं स्मृति: किंचिच्छाखामूलिका स्मृतित्वादित्यनुमानात् व्यासादिस्मृतिमूलभूतशाखासिद्धौ तादृशीशाखा इदानीमुच्छिन्नपाठा इदानीमनुपलभ्यमानत्वात् यन्नैवम् तन्नैवम् यथा पठ्यमानशाखेति। [261] नदीदीनादि इत्यादिना राजजरासरो रस इत्यादीनां 
परिग्रह:। [261] अर्थविशेषेति। नद्यादिशब्दात् दीनादिरूपार्थबोधप्रसङ्गादित्यर्थ:। तथा च येन रूपेण पदान्तरसमभिव्याहारो गृहीत: तद्रूपावच्छिन्नशक्तिज्ञानं शाब्दबोधहेतुर्वाच्यम्। अन्यथा प्रमेयत्वादिना शक्तिग्रहेऽपि शाब्दबोधापत्ते:। एवं चानुमीयमानश्रुते: 'अष्टकां कुर्वीते'त्याकारकत्वमेवेति विशिष्ट निर्णयाभावात् बोधकत्वासम्भव:। एवमष्टकापदस्थानेऽपि पर्यायपदान्तरप्रक्षेपो बोध्य इति भाव:। इदं चार्थविशेषबोधापत्तेरिति पाठमभिसन्धाय। अर्थविशेषबोधानापत्तेरिति पाठे तु तन्नैयत्यानुपपत्तेरित्यर्थ:। 
अर्थापत्त्यादीनां प्रमाणान्तरत्वनिरास:
       [264] अनुमानानुसरणमिति। अयमर्थविशेषतात्पर्यवान् विलक्षणचेष्टावत्त्वादित्यनुमानप्रकारो बोध्य:। [264] विशिष्येत्यादि। प्रथमवक्तुरपि सामान्यरूपेण ज्ञातत्वात् उर्क्तं विशिष्येति। प्रथमेति क्रियाविशेषणम्। प्राथम्यं च वचने स्वप्रतिपाद्यार्थप्रतिपादकवचनध्वंसासमानकालीनत्वं ध्वंसविशिष्टान्यत्व पर्यवसितम्। वेशिष्ट्यं स्वसमानाकालीनत्वस्वप्रतियोगिवचनप्रतिपाद्यार्थप्रतिपादकत्वोभयसम्बन्धेन।।
इति दीपिकाप्रसरणाख्यायां प्रकाशव्याख्यायां शब्दपरिच्छेद:।।
* * *
प्रामाण्यवाद:
तत्र विप्रतिपत्तिप्रदर्शनम्
       [268] प्रमाणप्रसङ्गादिति। 1प्रमाणनिरूपितस्वजन्यवृत्तिनिष्ठत्वात्मकप्रसङ्गसङ्गतेरित्यर्थ:। प्रमाणशब्द:
इह करणे ल्युडन्त: - यद्वा 2तन्निरूपितस्मृतनिष्ठोपेक्षाविषयताविरोधिरूपात्मकसङ्गतेरित्यर्थ:। तच्च रूपं प्रकृते परतोग्राह्यत्वम्। स्मृतिश्च 3स्वजन्यवृत्तिनिष्ठत्वसम्बन्धेन जायते। अथ वा प्रमाणं प्रमा, 4तन्निरूपितस्ववृत्तिनिष्ठत्वात्मकप्रसङ्गसङ्गतेरित्यर्थ:। ज्ञानजन्यजिज्ञासाधीनत्वं पञ्चम्यर्थ:। व्यवस्थापनान्वयि। तथा च 
प्रमाणनिरूपितप्रसङ्गसङ्गतिविषयकज्ञानजन्यजिज्ञासधीनप्रमात्वधर्मिकपरतोग्राह्यत्वप्रकारकाप्रामाण्यज्ञानानास्कन्दितनिश्चयानुकूलव्यापारानुकूलभविष्यत्कालीनकृतिमान् सन ज्ञानोद्देश्यकप्रवृत्तिप्रयोज्यजानानामिति ग्रन्थाभिन्नशब्दानुकूलवर्तमानकालीनकृतिमानिति बोध:। स्वतोग्राह्यमित्यत्र [268] ज्ञानग्राहकेति। [268] परत इत्यत्र परशब्द: अनुमानादिपर इत्याशयेनाह - [268] अनुमानादीति। आदिना आप्तोक्तशब्दपरिग्रह:।
---------------------------------
1. प्रमाणनिरूपितेत्यादि। प्रमाणनिरूपितेत्यस्य संगतावन्वय:। स्वं प्रमाणं तज्जन्या प्रमा तद्वृत्ति प्रमात्वं तनिनष्ठत्वं परतोग्राह्यत्वेऽ तथा च यन्निरूपणानन्तरं यन्निरूप्यते तयोरेव संगतिरूप: संबन्ध:। प्रमाणनिरूपणानन्तरं प्रमात्वस्य परतोग्राह्यत्वं निरूप्यत इति प्रमाणनिरूपिता संगति: परतोग्राह्यत्वे वक्तव्या। सा च स्वजन्यवृत्तिनिष्ठत्वात्मकप्रसङ्गरूपेति भाव:।
2. तन्निरूपितेत्यादि। तन्निरूपिता प्रमाणनिरूपिता, स्मृतं प्रमात्वं तन्निष्ठं उपेक्षविषयताविरोधिरूपं परतोग्राह्यत्वं तदात्मिका संगति:।
3. स्वजन्येत्यादि। स्वं प्रमाणम्, तज्जन्या प्रमा तद्वृत्ति प्रमात्वं तन्निष्ठत्वं परतोग्राह्यत्वे।
4. तन्निरूपितेत्यादि। तन्निरूपिता प्रमानिरूपिता, संगतिरित्यन्वय:। स्वं प्रमातद्वृत्ति प्रमात्वं तन्निष्ठत्वं परतोग्राह्यत्वे।
5. स्वशब्द इति। स्वशब्दोऽत्र स्वीयवाची सन् ज्ञानग्राहकसामग्रीपर इति भाव:।
---------------------------------
शङ्कते - [268] कथमिति। [268] तस्या: - विप्रतिपत्ते:। [268] अत्र - विप्रतिपत्तिनिष्ठविचारप्रयोजकत्वविषये [268] अक्षतमिति वदन्तीत्यन्वय:। [268] हि - यत:। उपपादयति--- [268] विरुद्धेत्यादि। [268] कबलितेति।
विषयीभूतेत्यर्थ:। बोधविशेषणम्। [268] विचार इति। प्रवर्तक इति शेष:। [268] एवं च - उक्तरीत्या विचारप्रवृत्तौ च। [268] विचारोपयोगित्वमिति। 
विप्रतिपत्तेरित्यादि:। अत्र ज्ञानप्रामाण्यमिति पक्षनिर्देश:। घटकत्वं सप्तम्यर्थ: ज्ञानपदान्वितम्। [239] तादृशेति। अप्रामाण्याग्राहकज्ञानग्राहकयावत्सामग्रीजन्येत्यर्थ:। [269] अत्रउक्तमतत्रये। घटकत्वं सप्तम्यर्थ: गुरुमतान्वयि। [269] तदिति। गुर्वित्यर्थ:। [269] एवं च उक्तरीत्या व्यवस्थापने च। ननु तत्प्रकारकबुद्धौ तद्ज्ञानस्य कारणत्वात् उक्तव्यवसायात् प्राक् प्रामाण्यानुपस्थिते: कथं दर्शितव्यवसाये प्रामाण्यभानसम्भव इत्यत आह --- [239] विशिष्टेति। [239] विशेषणेति। तद्रूपेत्यादि:। यावदिति सामग्रीविशेषणम्। अत एवाग्रे ज्ञानग्राहकयावदित्युक्तम्। प्रमितिकरणत्वरूपप्रामाण्यस्य परै: स्वतोग्राह्यत्वानुपगमेन तत्र विचारासम्भवादाह [268] वस्तुतस्त्विति।
       यत्तु - ज्ञानपदेन प्रमितिकरणत्वव्यावृत्ति: न सम्भवति। परामर्शादे: प्रमितिकरणत्वात् अत आह - वस्तुतस्त्विति इति व्याख्यानम् - तदसत्। ज्ञानस्यैव प्रामाण्यमित्यवधारणविवक्षा प्रमितिकरणत्वस्येन्दियसाधारणस्य व्यावृत्तिसम्भवात्। सर्वं वाक्यमिति न्यायेन शब्देनैव तादृशार्थलाभात्। ननु विशिष्ट यावज्ज्ञानव्यक्तीनां दुर्गहत्वात् तन्निवेशो न सम्भवतीत्यत आह - [268] तद्धर्मेति। यावत्पदस्य समभिव्याहृतपदार्थतावच्छेदकव्यापकत्वपरत्वादिति भाव:। [274] फलत:-- तात्पर्यत:। [268] समान्यत: 
सामान्यरूपेण। तद्धर्मप्रकारकत्वरूपज्ञानविशेषणाविशेषितेन ज्ञानत्वेनेति यावत्। ज्ञानान्वयिनि वैशिष्ट्ये तसिल्। अन्यथा घटत्वादिघटितप्रामाण्यस्य घटत्वादिप्रकारकज्ञानग्राहकग्राह्यत्वाभावेन विधौ बाधापत्ते:। इदं ज्ञानं प्रमेति 
ज्ञानेन स्वात्मकानुव्यवसायनिष्ठप्रामाण्यग्रहात् प्रामाण्याग्रहादिति दीपिकावाक्यमसङ्गतम् अत आह - [274] व्यवसायनिष्ठेत्यादि:। सामग्र्या एव प्रामाण्यग्राहकतया अनुव्यवसायनिष्ठप्रामाण्यग्राहिकाया इति स्त्रीलिङ्गनिर्देश एव कार्य इत्यत आह - [274] सामान्य इति। तथा च लिङ्गविशेषाविवक्षायां नपुंसकस्यैव निर्देष्टव्यतया नोक्तदोष इति भाव:। तस्याप्रामाण्यमिति षष्ठीतत्पुरुषभ्रमवारणाय [274] सप्तमीति। [274] 
यादृशप्रामाण्यमित्यादि। अत्रायं निष्कर्ष: --- तद्धर्मघटितप्रामाण्यं किंचिद्विशिष्टमिति। वैशिष्ट्यं तादात्म्यस्ववृत्तिभेदप्रतियोगितावच्छेदकत्वोभयसम्बन्धेन। अवच्छेदकता 1स्वसमानाधिकरणभेदप्रतियोगितावच्छेदकतासम्बन्धेन। स्वाधिकरणता स्वविशिष्टतद्धर्मप्रकारकज्ञानग्राहकसामग्रीजन्यतानत्वसम्बन्धेन। स्ववैशिष्ट्यं स्वनिष्ठावच्छेदकताकप्रतियोगिताकभेदवत्त्वसम्बन्धेन।
--------------------------------
1. अत्र सर्वत्र स्वशब्द: तद्धर्मघटितप्रामाण्यपर:। स्वविशिष्टेत्यस्य ज्ञानग्राहकसामग्र्यामन्वय:। स्वाश्रयनिष्ठविशेष्यतानिरूपिताप्रामाण्यनिष्ठप्रकारताशालिज्ञानजनकत्वसंबन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्धेन स्वविशिष्टा या तद्धर्मप्रकारकज्ञानग्राहकसामग्री तज्जन्यज्ञाननिष्ठभेदप्रतियोगितानिरूपिता या
स्वनिरूपितविषयितासंबन्धावच्छिन्नावच्छेदकता तत्संबन्धावच्छिन्ना या स्ववृत्तिभेदप्रतियोगितावच्छेदकता तेन संबन्धेन तादात्म्यसंबन्धेन च किंचिद्विशिष्टं तद्धर्मघटितप्रामाण्यमिति फलितम्। एतत्समन्वयप्रकार: इत्थम्---स्वं घटत्ववति घटत्वप्रकारकत्वरूपं प्रमात्वं तदाश्रय:। अयं घट इति प्रमा; तद्विशेष्यकाप्रामाण्यप्रकारकज्ञानजनकत्वं अथं घट इति ज्ञानग्राहकसामग्र्यां नास्तीति सा सामग्री स्वाश्रयेत्यादितादृशजनकत्वसंबन्धावच्छिन्नस्व (प्रमात्व) निष्ठावच्छेदकताकप्रतियोगिताकभेदवती भवति। अतस्तादृशभेदवच्वसंबन्धेन स्वविशिष्टा या उक्तसामग्री तज्जन्यो यत् ज्ञानं घटज्ञानविषयकं ज्ञानं तन्निष्ठो यो भेद: स्वनिरूपितविषयितासंबन्धेन घटत्वघटितप्रमात्ववद्भेदो न भवति, तेन संबन्धेन तादृशप्रमात्ववत्त्वात्; अपि त्वन्यभेद: तत्प्रतियोगितावच्छेदकत्वं घटत्वघटितप्रमात्वे नास्तीति तादृशावच्छेदकतासंबन्धेन प्रमात्ववद्भेद: तादृशप्रमात्वनिष्ठ: तत्प्रतियोगितावच्छेदकत्वं घटत्वघटितप्रमात्वे, तत्तादात्म्यं च तत्रेति संबन्धद्वयोपपत्तिरिति। पश्चात्तनेष्वनुगमेष्वप्येवमूह्यम्।
---------------------------------
अवच्छेदकता सवाश्रयनिष्ठविशेष्यतानिरूपिताप्रामाण्यनिष्ठप्रकारताशालिज्ञानजनकत्वसंबन्धेन। भेदप्रतियोगितावच्छेदकता स्वनिरूपितविषयितासम्बन्धेन। यद्वा विषयिताविशिष्टत्वम्। वैशिष्ट्यं स्वनिरूपकत्वस्ववृत्तिभेदप्रतियोगितावच्छेदकत्वोभयसम्बन्धेन। अवच्छेदकत्वं स्वसमानाधिकरणभेदप्रतियोगितावच्छेदकतासम्बन्धेन। स्वाधिकरणता स्वाश्रयविशेष्यकेत्यादि प्राग्वत्। अत्र च सामग्र्यां यावत्त्वपक्षे किंचिद्विशिष्टत्वं स्थूलानुगम:। वैशिष्ट्यं तादात्म्यस्वविशिष्टज्ञानविषयत्वोभयसम्बन्धेन। स्ववैशिष्ट्यं स्वसमानाधिकरणभेदप्रतियोगितावच्छेदकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन। स्वाधिकरणता स्वविशिष्टज्ञानग्राहकतावच्छेदकव्यासज्यवृत्तित्वसम्बन्धेन। स्ववैशिष्ट्यं स्वाश्रयविश्ोष्यकाप्रामाण्यप्रकारकज्ञानजनकतावच्छेदकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसंबन्धेन।  भेदप्रतियोगितावच्छेदकता स्वोत्पादकतावच्छेदकतासम्बन्धेन। तेनानन्तानां देशान्तरीयकालान्तरीयतत्तत्कारणानामसर्वज्ञादुर्ज्ञेयत्वेन स्वतस्त्वशरीरे तत्तन्निवेशदौर्घट्येऽपि न क्षति:। एवं च गुर्वांदिमते व्यवसायादिकारणकूटत्वं इदं ज्ञानं मिथो विजातीयमिति निरुक्तकिंचिद्विशिष्टत्वं न सुसाधमिति। शङ्कते -- [274] नन्विति। अप्रसिद्धिमुपपादयति -- [274] न हीति। [264] एकम् - एकजातीयम्। [274] न जन्यत इत्यन्वय:। अत्र च यावन्तस्तादृशा: धर्मा: तदवच्छिन्नोत्पाद्यज्ञानविषयत्वे सति तदवच्छिन्नोत्पाद्यज्ञानविषयत्वमिति रीत्या स्वतस्त्वं साध्यमिति नोक्ताप्रसिद्धिरिति। शङ्कते -- [274] न चेति।
       ननु प्रथमोपात्तस्याग्राहकान्तस्यैव प्रथमं प्रयोजनं वक्तव्यमिति तदुपेक्ष्य चरमोपात्तस्य यावत्त्वविशेषणस्य प्रथमं प्रयोजनकथनमनुचितमित्याशङ्कां परिजिहीर्षुराह - [273] यावत्त्वेत्यादि। अयं भाव: -- अग्राहकान्तस्य 
प्रयोजनं हि अप्रामाण्यग्राहकसामग्रीवारणम्, तच्च सामग्र्यां यावत्त्वाप्रवेशे न 
निर्वहति। प्रामाण्यग्राहकसामगीमादाय प्रामाण्ये स्वतस्त्वस्य सूपपादत्वात्। तत्र तद्विशेषणसत्त्वे तु अप्रामाण्यग्राहकसामग्र्या अपि तादृशयावदन्तर्गतत्वेन प्रामाण्यस्य तदग्राह्यतया बाध: स्यादिति यावत्त्वविशिष्टणसत्त्वस्याग्राहकान्तसार्थक्योपपादकत्वंमिति। [273] प्रथमत: - अग्राहकान्तप्रयोजनकथनात् प्राक्। सामाग्रीगतयावत्त्वविशेषणेन वारणीयं सिद्धसाधनमुपपादयति - [273] नैयायिकेति। यद्यपिं विधिकोटौ यावत्त्वविशेषणस्य सिद्धसाधनवारणफलसम्भवेऽपि निषेधकोटौ न तत्सम्भव:। तथापि बाधवारणमेव फलं निषेधकोटौ सम्भवतीत्याह - [274] नैयायिकेति। [274] वाक्येन चेत्यनेन अनुमानादीत्यादिपदार्थ उक्त:। [273] इदं ज्ञानमप्रमेति ज्ञानेन प्रामाण्याग्रहादित्यत्र तादृशज्ञानप्रयुक्तप्रामाण्यग्रहाभावादित्यर्थ: यथाश्रुतो लभ्यते। स च प्रकृतानुपयुक्त:, बाधस्यैव प्रकृते वक्तव्यत्वात्, अत: प्रामाण्याग्रहादित्यस्य प्रामाण्याविषयीकरणादित्यर्थमाह - [274] प्रामाण्येत्यादि। [274] तादृशेति। इदं ज्ञानमप्रमेत्याकारकेत्यर्थ:। [274] तया उक्तज्ञानासामग्र्या। [274] विशिष्टेति। अवच्छिन्नेत्यर्थ:। यद्यपि इदं ज्ञानमप्रमेति ज्ञाने प्रामाण्यं प्रतियोगितया विषय: तथापि ज्ञानग्राहकसामग्रीजन्यग्रहीयप्रतियोगितासम्बन्धावच्छिन्नविषयत्वं स्वतोग्राह्यत्वम्, अथवा स्वाश्रयनिष्ठविशेष्यतानिरूपितस्वनिष्ठप्रकारताकत्वसम्बन्धेन व्यापकत्वं विवक्षितमिति नासङ्गति:। [280] स्वत एव गृह्यत इति। इदमत्र चिन्त्यम्-अत्र एवकार: गृह्यत इत्यनन्तरं योजनया 'गृह्यत एवे'त्यर्थ:। तथा चायं क्रियासङ्गत एवकार: नीलं सरोजं भवत्येवेतिवत्। अतो न विरोध इति तस्य अप्यर्थकताकथनमनुपपन्नमिति। इदमत्र बोध्यम् - सामग्र्यां यावत्त्वप्रवेशे ज्ञानविशिष्टत्वं सूक्ष्मानुगम:। वैशिष्ट्यं विषयत्वस्ववृत्तिभेदप्रतियोगितावच्छेदकत्वोभयसम्बन्धेन। अवच्छेदकता स्वसमानाधिकरणभेदप्रतियोगितावच्छेदकतासम्बन्धेन। स्वाधिकरणत्वादिकं पूर्ववत्। [274] विशिष्य - तत्तत्कारणकूटत्वेन। एवमग्रेऽपि। ताद्रूप्येणेत्यत्र 
ज्ञाने यावत्त्वप्रवेशे भेदविशिष्टत्वमिति सूक्ष्मानुगम:। वैशिष्ट्यं स्वप्रतियोगितावच्छेदकत्वस्वाश्रयत्वोभयसम्बन्धेन। अवच्छेदकत्वं स्वसमानाधिकरणभेदप्रतियोगितावच्छेदकत्वसम्बन्धावच्छिन्नम्। स्वाधिकरणता स्वविशिष्टज्ञानग्राहकसामग्रीजन्यग्रहत्वसयम्बन्धेन। स्ववैशिष्ट्यं स्वाश्रयविशेष्यकाप्रामाण्यप्रकारकज्ञानजनकत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन। भेदप्रतियोगितावच्छेदकता स्वनिरूपितविषयितासम्बन्धेन। [274] सङ्क्षेप इत्यनेन प्रामाण्यवादगादाधर्यामुक्तं सर्वमभिसंहितम्।
       ननु तद्वद्विशेष्यकत्वावच्छिन्नतत्प्रकारकत्वं हि तत्प्रमात्वम्। तत्कथं पुरोवर्तिनीत्यादिदीपिकावाक्यसङ्गतिरित्यत आह - [280] पुरोवर्तिनीति। ननु पुरोवर्तिनि प्रकारसम्बन्धभानव्यवस्थापनमात्रेण कथं विशिष्टप्रामाण्यभानसिद्धिरनुव्यवसायादावित्यत आह - [280] नैयायिका अपीति। ननु विशिष्टबुद्धौ विशेषणज्ञानस्य हेतुत्वात् कथमनुव्यवसाये प्रागनुपस्थितविशेष्यत्वादिभानमित्यत आह - [281] अनुपस्थितयोरपीति। अयं भाव: - विशेषणज्ञानस्य हेतुत्वं विशेषणभेदेन भिन्नभिन्नमिति फलानुरोधेन प्रकृते न तादृशकारणत्वकल्पनमिति।
       ननु व्यवसायज्ञाततालिङ्गकानुमितिभ्यां प्रामाण्यग्रहणस्य गुरुभट्टाभ्यामुपपगमात् [242] अनुव्यवसायेनेत्युक्ति: दीपिकायां कथमित्याशङ्क्य तस्य मिश्रमताभिप्रायकतामाह - (इदं चेति।) तन्निरसनप्रकारो बोध्य इति। न च तथासति घटं जानामीतयादौ घटादे: ज्ञानादिक्रियाकर्मतानुपपत्ति: क्रियाजन्यफलशालिताया एव कर्मतारूपत्वादिति, तत्र द्वितीयानुपपत्तिरिति वाच्यम्। तादृशफलशालित्वस्य मुख्यकर्मतारूपतया ग्रामं गच्छतीत्यादावेव ग्रामादौ तदुपगमात्। घटं जानातीत्यादिषु तदनभ्युपगमात् विषयतालक्षणगौणकर्मताया एव तत्र स्वीकरणात्। अन्यथा 'घटमिच्छति' घटं द्वेष्टी'त्यादौ इष्टत्वादिरूपपदार्थान्तरकल्पनापातात् इति।
       [283] सङ्क्षेप इति। अयं भाव: - अगृहीताप्रामाण्यकत्वमप्रामाण्यज्ञानानास्कन्दितत्वम्, 
तच्चाप्रामाण्यप्रकारतानिरूपितविशेष्यत्वसामानाधिकरण्योभयसम्बन्धावच्छिन्नज्ञानत्वावच्छिन्नप्रतियोगिताकाभाव:। एवं भ्रमत्वज्ञानाभावप्रमात्वग्रहाभावावपि निवेश्यौ। एवमप्रामाण्यज्ञाने अप्रामाण्यज्ञानं यत्रोत्पन्नम् तत्र प्रवृत्त्युपपत्तये 
अप्रामाण्यज्ञानधर्मिकाप्रामाण्यज्ञानत्वेन पृथक्कारणत्वं कल्पनीयम्। अधिकं प्रामाण्यवादादौ द्रष्टव्यमिति। [283] प्रामाण्यव्यवस्थापकहेतो: सफलप्रवृत्तिजनकत्वरूपेत्यादि:। प्रामाण्ये परतो ग्राह्यत्वस्य मीमांसकैरप्युपगमात् सिद्धसाधनमाशङ्क्य एवकारपूरणेन व्याचष्टे - [282] प्रामाण्यस्यानुमानादित एवेति। [282] एतेन - अनुव्यवसायादौ प्रामाण्यभानासम्भवस्थापनेन। [282] व्यभिचार इति। व्यतिरेकेत्यादि:।
       [287] एवं ज्ञप्तावित्यादि उक्तप्रकाराभिन्नज्ञप्तिधर्मिकपरतस्त्वव्यवस्थापकध्वंसविशिष्ट: उत्पत्तिधर्मिकपरतस्त्वप्रकारकज्ञानानुकूलशब्द: तत्कर्तेत्यन्वयबोध:। [287] मात्रेति। मात्रपदमत्रकार्त्स्न्यपरम्। [287] व्युदास इति ज्ञानत्वादीनामतथात्वादिति भाव:। ननु प्रमासाधारणकारणत्वं प्रमानिष्ठकार्यत्वातिरिक्तधर्मावच्छिन्नकार्यतानिरूपितकारणत्वम्। एवं च कालादिवारणेऽपि आत्मादिवारणमशक्यमत आह - [287] प्रमात्वाधिकेत्यादि। प्रमात्वविशिष्टकार्यतानिरूपितकारणत्वमिति निष्कर्ष:। वैशिष्ट्यं 1स्वाधिकरणवृत्तित्वस्वविशिष्टधर्मावच्छिन्नत्वोभयसंबन्धेन। 
--------------------------------
1. स्वाधिकरणेत्यादि। स्वाधिकरणवृत्तित्व - स्वाधिकरणवृत्तित्वस्वाभावाधिकरणवृत्तित्वोभयसंबन्धावच्छिन्नस्वनिष्ठावच्छेदकताकप्रतियोगिताकभेदवद्धर्मावच्छिन्नत्वोभयसम्बन्धेन प्रमात्वविशिष्टा या कार्यता तन्निरूपितकारणत्वं प्रमासाधारणकारणत्वमित्यर्थ:। स्वं प्रमात्वं तदधिकरणं प्रमा तन्निष्ठत्वं कार्यतायाम्, एवं स्वं प्रमात्वं तदधिकरणं प्रमातद्वृत्तित्वं ज्ञानत्वे स्वं प्रमात्वं तदभावाधिकरणभ्रमवृत्तित्वं च ज्ञानत्वे इति ज्ञानत्वं स्वाधिकरणवृत्तित्वस्वाभावाधिकरणवृत्तित्वोभयसम्बन्धेन प्रमात्ववत्, प्रमात्वं तु न तथा तस्य प्रमात्वाभावाधिकरणवृत्तित्वाभावात्, अत: 
तादृशोभयसम्बन्धावच्छिन्नप्रमात्वनिष्ठावच्छेदकताकप्रतियोगिताकभेदवत् प्रमात्वं तदवच्छिन्नत्वं च प्रमानिष्ठकार्यतायामिति उभयसम्बन्धेन प्रमात्वविशिष्टा कार्यता भवतीति समन्वयो ज्ञेय:।
---------------------------------
वैशिष्ट्यं स्वनिष्ठावच्छेदकताकप्रतियोगिताकभेदवत्त्वसम्बन्धेन। अवच्छेदकता स्वाधिकरणवृत्तित्वस्वाभावाधिकरणवृत्तित्वोभयसम्बन्धेन। कार्यतायां प्रमानिष्ठनिवेशफलमाह - [287] भ्रमेति। [287] इत्यादावित्यादिना वंशोरगभ्रमादिसङ्ग्रह:। [287] पित्तादीत्यादिना मण्डूकवसञ्जनादिग्रहणम्।
       [289] विसंवादोति। तदभाववति तत्प्रकारकेत्यर्थ:। बोध्येति। एतेन धर्मिणोऽप्रसिद्ध्या निषोधोऽनुपपन्न इति शङ्का निरस्ता।
       [289] क्लृप्तनियतेति। एतेन कल्पनासाम्यश्ाङ्कानिरास:। ननु इष्टभेदाग्रहमात्रस्य कारणत्वोपपत्तौ इष्टे स्वतन्त्रोपस्थितत्वविशेषणं व्यर्थमित्यत आह -- [289] एतावतेति। ननु इष्टभेदाग्रहस्यैवेत्येवकारासङ्गति:। स्मृतेरप्यपेक्षितत्वेनेतरव्यवच्छेदस्य तेनाशक्यत्वादित्यत आह --- [289] एवकारेणेति। [289] लाघवादिति। अन्यथा तद्वति तत्प्रकारकत्वस्याधिकस्य निवेशे कार्यतावच्छेदकगौरवादिति भाव:। [289] सामान्य:-- सामान्यरूपेण। अभेद: प्रत्ययार्थ: वृत्तित्वान्वयी।
अयथार्थानुभवनिरूपणम्
       [292] प्रदेशविशेषेत्यादि। प्रदेशविशेष: निद्रानाडीविशेष:। तत्रावस्थितं यन्मन: तेन आत्मन: संयोग इत्यर्थ:। [292] तदसमवायिकारणकेत्यादि। अयं भाव: --- स्वप्नशब्दस्य ज्ञानविशेष एव लक्षणा तदसप्तवायिकारणकेत्यनेन शक्यसम्बन्धस्सूचित इति। [292] भाक्त: लाक्षणिक:। [292] तत्भाष्यविरु'मिति। अननुभूतार्थविषयकस्य स्वाप्नज्ञानस्य दर्शनात्। स्मृतेश्चातथात्वादिति भाव:। ननु पटत्ववानिति ज्ञानवारणमपि नानात्वनिवेशप्रयोजनं संभवतीति घटत्वविरुद्धपटत्वानिति ज्ञानपर्यन्तानुघावनं विफलमित्याशङ्क्याह - [292] कोट्योरिति। ननु घटत्वविरुद्धपटत्ववानिति ज्ञानेऽपि घटत्वपटत्वरूपनानाधर्मप्रकारकत्वसत्त्वात् कथं तद्वारणमिति, तत्राह 
- [293] एकधर्मिकेति। अयं भाव: - 1प्रकारताविशिष्टज्ञानत्वं संशयत्वम्। वैशिष्ट्यं 
स्वनिरूपकत्वस्वावच्छिन्नविषयतानिरूपितविरोधविषयतानिरूपितविषयत्वावच्छिन्नत्वस्वनिरूपितविशेष्यतासमानाधिकरणविशेष्यतानिरूपितत्वोभयसम्बन्धेन स्वविशिष्टप्रकारतानिरूपकत्वोभयसंबन्धने। एवमपि पर्वतो वह्निमान् द्रव्यं 
वह्निविरुद्धजनवत्। इति ज्ञाने अतिव्याप्तिर्दुर्वारैवेति शङ्कते -- [293] न चेति। [293] एकधर्मावच्छिन्नेत्यादि। अयमाशय: -- स्वनिरूपितविश्ोष्यतासमानाधिकरणत्वस्थले स्वनिरूपिताविशेष्यतावच्छेदकावच्छिन्नविशेष्यतानिरूपितत्वं निवेश्य 2अन्यत् पूर्ववत् बोध्यमिति। [293] दिगिति।
---------------------------------
1. प्रकारताविशिष्टेत्यादि। पर्वतो वह्निमान् न वेति संशये वह्नि: तदभावश्च प्रकार:। वह्नितदभावयोर्विरोध: संसर्गतया भासते। वह्निनिष्ठप्रकारतानिरूपिता पर्वतनिष्ठा विशेष्यता अन्या, वह्न्यभावनिष्ठप्रकारतनिरूपिता पवतनिष्ठा विशेष्यता अन्या, इति स्थिति:। एतां मनसिकृत्य अनुगमस्य समन्वयो ज्ञेय:। तथा हि - स्वं वह्निनिष्ठप्रकारता तन्निरूपकत्वं उक्तसंशयात्मकज्ञाने, एवं स्वं वह्निनिष्ठप्रकारता तदवच्छिन्ना या वह्निनिष्ठा विषयता (विरोधनिष्ठविषयतानिरूपितविषयता) तन्निरूपिताया विरोधनिष्ठा विषयता तन्निरूपितविषयता वह्न्यभावनिष्ठविषयता तदवच्छिन्नत्वं वह्न्यभावनिष्ठप्रकारतायां स्वं वह्निनिष्ठप्रकारता तन्निरूपिता या पर्वतनिष्ठा विशेष्यता तत्समानाधिकरणा या विशेष्यता पर्वतनिष्ठां वह्न्यभावप्रकारता निरूपिता विशेष्यता तन्निरूपितत्वं च वह्न्यभावनिष्ठप्रकारतायामिति उभयसंबन्धेन वह्निनिष्ठप्रकारताविशिष्ठा या प्रकारता वह्नयभावनिष्ठा तन्निरूपकत्वं च पर्वतो वह्निमान्न वेति संशयेऽस्तीति। अत्र वह्निनिष्ठा विरोधनिष्ठसंसर्गताख्यविषयतानिरूपिता विषयता पर्वतनिष्ठविशेष्यतानिरूपितया वह्निनिष्ठप्रकारता अवच्छिद्यते, 
वह्न्यभावनिष्ठा या पर्वतनिष्ठविशेष्यतानिरुपितप्रकारता स विरोधनिष्डठविषयतानिरुपितवह्न्यभावनिष्ठविषयतया अवच्छिद्यते, अन्तराभासमानपदार्थनिष्ठविषयतयोरवच्छेद्यावच्छेदकभाव इति इति सिद्धन्तादित्यपि ध्येयम्।
2. अन्यत् पूर्ववदिति। तथा च प्रकारताविशिष्टज्ञानत्वं संशयत्वम्। वैशिष्ट्यं च स्वनिरूपकत्व-स्वावच्छिन्न्विषयतानिरूपितविरोधविषयतानिरूपितविषयतावच्छिन्नत्व, स्वनिरूपितविशेष्यतावच्छेदकावच्छिन्नविशेष्यतानिरूपितत्वोभयसंबन्धेन स्वविशिष्टप्रकारतानिरूपकत्वोभयसंबन्धेनेति भाव:।
-------------------------------
अयं भाव:- यद्यपि प्रत्येकं धर्मंयोरेकत्वमस्ति तथापि 1स्वावच्छिन्नविशेष्यतानिरूपिततन्निष्ठप्रकारताकत्वस्वावच्छिन्नविशेष्यतानिरूपिततदभावनिष्ठप्रकारताकत्वोभयसम्बन्धेन धर्मविशिष्टज्ञानत्वं, प्रकारताविशिष्टप्रकारताशालिज्ञानत्वं वा संशयत्वम्। द्वितीये वैशिष्ट्यं 2स्वनिरूपितविशेष्यतावच्छेदकावच्छिन्नविशेष्यतानिरूपितत्वस्वावच्छेदकावच्छिन्नविषयतानिरूपितविरोधविषयतानिरूपितत्वस्वानवच्छेदकावच्छिन्नत्वत्रितयसम्बन्धेन। अतो न दोष इति। [293] तन्त्रान्तरे - अद्वैतशास्त्रे। [293] तत्प्रकारकत्वेत्यादि इत्यादिनां तदभाववन्निष्ठविशेष्यतानियपिततन्निष्ठप्रकारताकत्वपरिग्रह:। [293] सङ्क्षेप इति। अयमाशय: -- यद्यपि इदं रजतम् भूतलं घटवत नवेत्याद्यांशिकसंशयेऽव्याप्तिरस्ति, तथापि तदंशे संशयान्यत्वनिवेशात् न दोष:। तदंशे संशयत्वं चैकस्मिन् धर्मिणि तत्तदभावोभयप्रकारतकत्वमिति। [293] शाखादावित्यादि। इदमुपलक्षणम् - पुरुषत्वनिश्चयस्याहार्यत्वोपपत्तये पुरुषत्वनिश्चयो जायतामितीच्छाया वाच्यत्वात्। अन्यथा बाधकालीलनेच्छाजन्यज्ञानत्वलक्षणस्याहार्यत्वस्य तत्रासम्भवात्। ज्ञानेच्छयो: युगपदुत्पादमते तादृशभ्रमदशायामेव इच्छादिसम्भवादिति ध्येयम्। [293] उपयोगित्वम् प्रयोजकत्वम्। [298] वेदनीयमित्यादि इत्यादिना प्रतिकूलतया 
वेदनीयं दु:खमित्यस्य सङ्ग्रह:। [298] सुखादीत्यादिना दु:खपरिग्रह:। [298] अव्याप्तेरिति। इदमुपलक्षणम्। असाधूनां परद्रव्योपभोगादिजन्यनरकादिदुखे द्वेषादर्शनात् अव्याप्तेरित्यपि
---------------------------------
1. स्वावच्छिन्नेत्यादि। स्वं पर्वतत्वं तदवच्छिन्नविशेष्यतानिरुपितवह्निनिष्ठप्रकारतानिरुपकत्वं 'पर्वतो वह्निमान्नवे'ति संशये, एवं स्वं पवतत्वं तदवच्छिन्नविशेष्यतानिरूपितवह्न्यभावनिष्ठप्रकारतानिरूपकत्वं च तादृशयसंशये इति समबन्वय:। 
2.  स्वनिरूपितेत्यादि। स्वं वह्निनिष्ठप्रकारता तन्निरूपितपर्वतनिष्ठविशेष्यतावच्छेदकंपर्वतत्वं तदवच्छिन्नविशेष्यतानिरूपितत्वं वह्न्यभावनिष्ठप्रकारतायां, एवं स्वं वह्निनिष्ठप्रकारता तदवच्छेदकं वह्नित्वं 
तदवच्छिन्नविषयतानिरूपिता या विरोधनिष्ठविषयता तन्निरूपितत्वं वह्न्यभावनिष्ठप्रकारतायां, एवं स्व वह्निनिष्ठप्रकारता स्वानवच्छेदकंवह्न्यभावत्वं तदवच्छिन्नत्वं च वह्न्भावनिष्ठप्रकारतायाम् तच्चदालिज्ञानत्वं संशयेऽस्तीति समन्वय:।
----------------------------------
द्रष्टव्यम्। [298] सुख्यहमित्यादीत्यादिना दु:ख्यहमित्यस्य सङ्ग्रह:। एवमग्रेऽपि।
स्मृतिनिरूपणम्
       अनुभवजन्येत्यस्य प्रयोजनमाह - दीपिकायाम् [299] आत्मादाविति। ननु जन्यत्वनिवेशमात्रेणात्मकादिवारणेऽनुभवेत्यंशो विफल इत्याशङ्कायां उक्तम् - आदाविति। आदिपदेनात्ममनोयोगपरिग्रह:। अनुभवत्वं नाम स्मृतिभिन्नज्ञानत्वम्। तथा च कारणतावच्छेदकशरीरे स्मृतिभिन्नत्वप्रवेशे गौरवात् ज्ञानत्वमात्रेण लाघवात् कारणत्वमुचितमित्याशङ्कायामाह - प्रकाशिकायाम्। [300] अनुभवत्वस्यापीति। [300] जातित्वेनेति। तत्र प्रमाणं तु अनुभवामीत्यनुव्यवसाय एव, जानामीत्यनुव्यवसायो ज्ञानत्व इवेति ध्येयम्। 
[300] अन्यथासिद्धिनिरूपकत्वादिति। तत्तद्धर्मभेदप्रतियोगित्वादित्यर्थ:। अन्यथा अत्यन्ताहेतुभूतस्मरणानां कारणत्वस्वीकारे गौरवादिति भाव:। [300] स्वजन्येति। स्वं संस्कार:। एवमग्रेऽपि। पुनरनुभवान्तरेण स्मृतिर्जायत इति शङ्कावारणाय [300] सकृदित्यादि। [300] चरमेति। चरमत्वमत्र स्वजनकसंस्कारजन्यस्वसमानविषयकस्मृतिप्रागभावासमानकालीनत्वं स्वप्रागभावसमानकालीनत्व-स्वजनकसंस्कारजन्यत्व-स्वसमानविषयकत्वत्रितयसम्बन्धेन स्मृतिवशिष्टान्यत्वपर्यवसितम्। [300] अनायत्या तत्तव्द्यक्तित्वेनेति। इदमत्र चिन्त्यम्स्वरूपसम्बन्धेन तद्विषयकसंस्कारनाशं प्रति तद्विषयकचरमस्मृतित्वेन समवायसम्बन्धेन हेतुत्वोपगमे बाधकाभाव:। अन्यथा तत्समानकालीनवायुसंयोगादिकमादाय विनिगमनाविरहापातादिति। [300]संस्कारस्य फलनाश्यतयेति। एतेन पूर्वजातानुभवेनैव संस्काररूपव्यापारद्वारा स्मरणोत्तरं स्मरणोपपत्तिरिति शङ्का निरस्ता। संस्कारात्मकस्य व्यापारस्य तदानीं नष्ठत्वेन तद्द्वारा प्रागनुभवस्य स्मरणोत्तरस्मरणदशायामभावात्। अनुभवस्य च संस्कारलक्षणव्यापारद्वरैव स्मृतिहेतुताया: सर्वसम्मतत्वादिति। [300] अन्यूनविषयकस्यैवेति। अयं भाव: - स्वसमानेत्यादिभेदवत्त्वसम्बन्धावच्छिन्नाधेयत्वसामानाधिकरण्योभयसम्बन्धेन स्वसमानाधिकरणभेदप्रतियोगितावच्छेदकत्वसम्बन्धावच्छिन्नस्वनिष्ठभेदप्रतियोगितावच्छेदकत्वासामानाधिकरण्योभसम्बन्धेन वा स्मृते: कारणत्वमुपगन्तव्यम्। स्वाधिकरणता स्वनिरूपितविषयतासम्बन्धेन। भेदप्रतियोगितावच्छेदकतापि तेनैव सम्बन्धेन। [300] झटिति स्मृतीत्यादि। इदं जातिविशेषप्रमाणसूचनाय झटिति स्मृतिजनकतावच्छेदक इत्यर्थ:। प्रमाणं चानुमानं जनकतापक्षकं बोध्यम्। [300] संस्कारातिशय: - संस्कारगतो जातिविशेष:। नन्वनुभवजन्येत्यादिसंस्कारलक्षणस्य स्मरणजन्यसंस्कारेऽव्याप्तिरित्यत्राह - [300] एतन्मत इति। नव्यमत इत्यर्थ:।
विशेषगुणलक्षणम्
       [303] पृथिवीत्वेत्यादि। स्वाधिकरणवृत्तित्वस्वभिन्नद्रव्यविभाजकोपाध्यधिकरणवृत्तित्वोभयसम्बन्धेन 
द्रव्यविभाजकोपाधिविशिष्टावृत्तिजातिमद्गुणत्त्वमिति फलितम्। अत्र तादृशोपाधिद्वयाधिकरणाप्रसिद्ध्या प्रत्येकमित्युक्त्म्। [303] तादृशत्वात्-द्रव्यविभाजकोपाधिविशिष्टावृत्तित्वात्। [303] अवान्तरेति। व्याप्येत्यर्थ:। एवमग्रेऽपि। [303] तादृशोपाधिद्वयेत्यादि। द्रव्यविभाजकोपाधिविशिष्टान्यत्वं शून्यान्तेन विवक्षणीयम्। वैशिष्ट्यं स्वविशिष्टवृत्तिगुणत्वन्यूनवृत्तिजातिमत्त्वसम्बन्धेन। स्ववैशिष्ट्यं स्वाधिकरणवृत्तिंत्वस्वभिन्नद्रव्यविभाजकोपाध्यधिकरणवृत्तित्वोभयसम्बन्धेन। [303] संख्यात्वादेस्सत्त्वादिति। सङ्ख्यात्वादे: तादृशद्वित्वादिवृत्ते: विद्यमानत्वादित्यर्थ:। [303] नीलत्वादिकमित्यादि। यद्यपि इदानीं रूपत्वादिकमादायापि लक्षणगमनसम्भव:। तथापि वक्ष्यमाणपरिष्कारानुसरणेन रूपत्वादिकमुपेक्षितम्। अत्र 
न्यूनवृत्तित्वविशेषणं गुणत्वादिकमादायासम्भववारणाय। [303] यद्रूपवावच्छिन्नेत्यादि। अयमर्थ: --- द्रव्यविभाजकोपाधिविशिष्टान्यस्थितस्थापकवृत्तिजातिमद्गुणत्वं विशेषगुणलक्षणम्। वैशिष्ट्यं च 
स्वाधिकरणवृत्तितावच्छेदकत्वस्वभिन्नद्रव्यविभाजकोपाध्यधिकरणवृत्तितावच्छेदकत्वोभयसंबन्धेन। तेन न भेदकूटनिवेशनिबन्धनगौरवम्। तादृशोपाधिद्वयत्वावच्छेदेन सामानाधिकरण्यान्वयस्वारस्यव्यावर्तककिंचित्वनिवेशकृताननुगमश्च। तादृशयत्किंचिदेकभेदनिवेशने एकत्वत्वादिभेदमादाय द्वित्वादावतिप्रसङ्ग:। एवं द्रव्यत्वादिरूपोपाधौ सङ्ख्यारूपस्य द्वित्वस्यासम्भवात् अपेक्षाधीनविषयत्वरूपस्य तस्य वाच्यत्वेन महागौरवस्य यत्त्वतत्त्वप्रवेशेन लक्षणस्य विशिष्टैकार्थंताविरहात् रूपं विशेषगुणइत्यादौ वाक्यभेदप्रसङ्गस्य च नावकाश इति। [303] समवायसंबन्धघटितस्यैवेति। न्यथा कालिकादिसम्बन्धघटितसामानाधिकरण्यमादायासम्भवापत्ते:। [304] न देयमिति। स्थितस्थापकत्वस्य यद्रूपपदेन धर्तुमशक्यत्वादिति भाव:। नन्वनुष्णाशीत: पृथिवीवाय्वोरित्युक्तत्वात् अनुष्णाशीतत्वस्य यद्रूपपदेन धर्तुं 
शक्यतया अनुष्णाशीतस्पर्शेऽव्याप्तिरित्यत्राह --- [304] पार्थिवेति। तथा च तत्रापि वैजात्यविशेषमादाय लक्षणगमनमिति भाव:। [304] तत्र -- सङ्ख्यादिषु। एवमग्रेऽपि। [304] तादृशेति। उक्तोभायसम्बन्धेन द्रव्यविभाजकोपाधिविशिष्टान्येत्यर्थ:।
       यत्तु केनचिदुक्तम् - तादृशजातिमत्त्वे सति गुणत्वमेव लक्षणमास्ताम्, किं निषेधद्वयोपादानेनेति -- तन्न - तथासति रूपत्वादिजातिमादाय रूपादिविशेषगुणेष्वतिप्रसङ्गात्। निषेधद्वयोपादाने तु तादृशनीलत्वादिजातिसत्त्वेनातिव्याप्त्यप्रसक्ते: तस्यावश्यकत्वदिति।
कर्मनिरूपणम्
       [309] मूलोक्तमित्पयादि। पत्राद्याकुञ्चनक्रियायामव्याप्तिरिति भाव:। [309] इत्याहेति। इत्याशयेनाहेत्यर्थ:।
सामान्यनिरूपणम्
       ननु सामान्यानां लक्षणे एकत्वनिवेशनं विफलमित्यत आह - [309] एकपदमिति। ननु सामान्यलक्षणे एकत्वावच्छिन्नप्रतियोगिताकभेदरूपानेकत्वशरीरप्रविष्टमेकत्वं किं सङ्ख्यारूपम् अत एकमात्रवृत्तिधर्म:। नाद्य:, गुणादौ गुणाद्यनुपगमेन गुणत्वादौ लक्षणगमेनऽपि द्रव्यत्वादावव्याप्ते:। नोत्तर:; तादृशधर्मस्पय केवलान्वयितया तदवच्छिन्नप्रतियोगिताकभेदाप्रसिद्धे:। मैवम् --- यतोऽत्र प्रमेयविशिष्टत्वं भेदविशिष्टत्वं वा अनेकसमवेतत्वम्। प्रथमे वैशिष्ट्यं स्वसमवेतत्वस्वभिन्नसमवेतत्वोभयसम्बन्धेन। द्वितीये स्वप्रतियोगिसमवेतत्वस्वानुयोगिसमवेतत्वोभयसम्बन्धेन। अतो न दोष इति।
विशेषनिरूपणम्
       [309] परस्परमिति। परस्परत्वं च स्वाश्रयनिरूपितभेदाश्रयनिरूपितत्वम् स्वनिरूपकाश्रयवृत्तित्वस्वाश्रयनिरूपितत्वोभयसंबन्धेन भेदविशिष्टत्वपर्यवसितम्। [309] भेदसाधका इति। एतेन व्यावर्तका इत्यत्र व्यावृत्तिशब्दार्थ: भेद: साधक: प्रत्ययार्थ इति स्फुटीकृतम्। [309] न च सुग्रहमित्यन्वय:। अत्र च प्रागुक्तरीत्या धर्मिग्राहकप्रमाणसिद्धमिथोभेदानां 
विशेषाणां 'अयं विशेष: तद्विशेषात् भिद्यते तादात्म्येन एतद्विशेषा'दित्यनुमानेनापि धर्मिमानोपजीविना मिथोभेदसिद्धिरिति स्वतो व्यावर्तकता तेषामित्याह - [309] स एवेति। [309] अत्यन्तं संकीर्णानामिति। अत्यन्तदुर्ग्रहभेदानामित्यर्थ:। स्वसजातीयानां विशेषान्तराणां परस्परमित्यत्रापि पूर्ववदेव बोध्यम्। [309] तत्रापि - विशेषेऽति नानवस्थेति। अत्र वक्तव्यम् प्राग्रेव प्रपञ्चितम्।
समवायनिरूपणम्
       [310] नीलो घट इति विशष्टप्रतीतिरित्यादि। अयमत्रानुमानपरिष्कार: --- घटादिविशेष्यतानिरूपितनीलरूपादिप्रकारता किंचिन्निष्ठसंसर्गतानिरूपिका प्रकारतात्वात् संयोगनिष्ठसंसर्गतानिरूपकदण्डादिविशेष्यतानिरूपितदण्डादिप्रकारतावदिति रीत्या बोध्य:। अत्र संयोगादे: बाधनिश्चयसहायबलात् संयोगाद्यतिरिक्तकिंचिन्निष्ठसंसर्गतानिरूपकत्वसिद्धिरिति स एव संबन्ध: समवायशब्दित इति ध्येयम्। ननु समवायसद्भावे नीलो घट इत्यादिप्रत्यक्षमेव प्रमाणं भविष्यतीति 
अनुमानपर्यनतानुधावनवैफल्यमित्यत आह - [311] वैशेषिकेत्यादि। वैशेषिकै: समवायप्रतयक्षतानुगमादिति भाव:। संग्रहे [310] तावयुतसिद्धाविति। अथात्र किमिदमयुतसिद्धत्वम्, न तावत् युतसिद्धभिन्नत्वम्। युतसिद्धस्यैव 
दुर्निरूपत्वात्। नापि संयुक्तत्वम् घटकपालादौ तदसम्भवात्। न च ययोर्द्वयोर्मंध्ये एकमपराश्रितमेवावतिष्ठते तत्त्वमयुतसिद्धत्वमिति वाच्यम्। यत्त्वतत्त्वाननुगमेनायुतसिद्धपदार्थतावच्छेदकस्याननुगतत्वादिति - अत्र केचित् - द्वित्वविशिष्टद्वित्वमेवायुतसिद्धम्। वैशिष्ट्यं तादात्म्यस्वाश्रयव्यक्तिविशिष्टत्वोभयसम्बन्धेन। वैशिष्ट्यं च स्वविशिष्टवृत्तित्वसम्बन्धेन। स्ववैशिष्ट्यं च स्वनिष्ठावच्छेदकताकप्रतियोगिताकभेदवत्त्वसम्बन्धेन। अवच्छेदकता च स्वनिष्ठप्रतियोगिताकात्यन्ताभाववत्त्वसम्बन्धेन। प्रतियोगिता चाधेयतासम्बन्धावच्छिन्ना घटकपालादिगतद्वित्वस्य स्वपदेनोपादाने 
तदाश्रयीभूतकपालादिव्यक्तीनामाधेयतासम्बन्धावच्छिन्नस्वनिष्ठप्रतियोगिताकात्यन्ताभाववत्त्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वसम्बन्धेन। कपालदिविशिष्टघटादौ वृत्तित्वस्य तादात्म्यस्य चोक्तद्वित्वे सत्त्वात् लक्षणसमन्वय:। भूतलादेस्तु घटादिशून्यतादशायां आधेयतासम्बन्धावच्छिन्नप्रतियोगिताकात्यन्ताभावसत्त्वात् निरुक्तसम्बन्धेन भूतलादिविशिष्टत्वस्य घटादावसत्त्वात् भूतलघटादीनां द्वित्वं न तादृशमिति न भूतलघटाद्योरतिप्रसङ्ग:। यद्यपि संयोगसंबन्धावच्छिन्नानधेयतासम्बन्धेन कपालादिकं घटादौ नास्ति, तथापि आधेयतासामान्यावच्छिन्नस्वनिष्ठप्रतियोगिताका यन्ताभाववत्त्वप्रवेशात् न दोष:। न चैवमपि कपालादिनाशक्षणे कपालादेर्घटादौ उक्तसम्बन्धेनाभावादव्याप्तिरिति वाच्यम्। स्वविशिष्टात्यन्ताभाववत्त्वस्य निवेश्यत्वात्। स्ववैशिष्ट्यं 
च स्वावच्छिन्नाधिकरणकालावच्छिन्नत्वाधेयतासामान्यावच्छिन्नस्वाश्रयप्रतियोगिताकत्वोभयसम्बन्धेन। यद्यपि एवमपि अभावाभावत्वयोरयुतसिद्धिप्रसङ्ग:, तथापि स्वाश्रयातिरिक्तसम्बन्धावच्छिन्नाधेयतानिवेशात् न दोष इति वदन्ति।
       तन्न-कालिकादिसम्बन्धमादायातिप्रसङ्गव्युदासाय समवायसम्बन्धेन तस्य प्रवृत्तिनिमित्तताया वाच्यत्वेन प्राचीनमते अवयवावयविनावयुतसिद्धावित्यादिवाक्यस्य निराकाङ्क्षतापत्ते:। स्वविशिष्टद्वित्वसम्बन्धेन द्वित्वस्य तथात्वेऽपि द्वित्वस्य सङ्ख्यारूपत्वे गुणगुण्याद्योरव्याप्ते:। अपेक्षाधीविशेषविषयत्वरूपत्वे च अपेक्षाबुद्धे: विषयविशेषनियन्त्रिततया अननुगमापत्ते:। स्वावच्छिन्नविशेष्यतानिरूपितैकत्वप्रकारताकत्वस्वभिन्नधर्मावच्छिन्नविशेष्यतानिरूपितैकत्वप्रकारताकत्वोभयसम्बन्धेन धर्मविशिष्टबुद्धित्वेनानुगमे च स्वाश्रयधर्मावच्छिन्नविशेष्यतानिरूपितैकत्वप्रकारताकत्वस्वप्रतियोगिधर्मावच्छिन्नविशेष्यतानिरूपितैकत्वप्रकारताकत्वोभयसम्बन्धेन भेदविशिष्टबुद्धित्वादिना अनुगममादाय विनिगमनाविरहापत्त्या 
अयुतसिद्धपदार्थतावच्छेदकनानात्वापत्ते:। तन्निष्कर्षस्तु अस्माभिरन्यत्र प्रपञ्चित:।
अभावनिरूपणम्
        ननु ध्वंसादिप्रतियोगिताया: सम्बन्धावच्छिन्नत्वे मानाभावात् संसर्गांभावत्वनिवेशादेव ध्वंसादिवारणे नित्यत्वविशेषणवैथर्थ्यमित्यत्राह - [313] ध्वंसेत्यादि। सिद्धानृते ध्वंसादिप्रतियोगिताया: संबन्धावच्छिन्नत्वानङ्गीकर्तृनव्यमते ग्रन्थान्तरोक्तं मनसि निधायाह -- [314] सङ्क्षेप इति। [314] ध्वंसप्रागभावयोरित्यादि। ध्वंसप्रागभावयोरेकप्रतियोगिकयोरपि एकरूपत्वमेव। तद्वदिह नेत्यर्थ:। दीपिकायाम् [313] प्रतियोगितावच्छेदकारोप्येत्यादि। प्रतियोगितावच्छेदकश्च आरोप्यसंसर्गश्च तयोर्भेदात् इत्यर्थ:। आरोप्यं च प्रतियोग्यारोपविषयत्वम्। अभावबुद्धौ प्रतियोग्यारोपहेतुताया: नवीनैरनभ्युपगमादाह - प्रकाशिकायाम् [314] आरोप्येतीति। नन्वन्योन्याभावभेदे प्रतियोगितावच्छेदकसंसर्गभेदो न नियामक:, अन्योन्याभावस्य तादात्म्यसम्बन्धावच्छिन्नप्रतियोगिताकत्वनियमात्। अत्र [314] यथायोगमिति [314] अवच्छेदकभेदादतिरिक्त इत्यन्वय:[322] प्रसङ्गादिति। स्ववृत्त्यभावत्ववत्त्वमत्र प्रसङ्ग:। [322] तच्छब्दोल्लिखितेति। तच्छब्दजन्यबोधसमानार्थकेत्यर्थ:। [322] स्वातन्त्र्येण प्रतियोगिनि अभासमानतया।
षोडशपदार्थानां सप्तपदार्थेष्वन्तर्भाव:
       प्रमाणप्रमेयेत्यादिसूत्रे प्रथमत: कथितस्य क्लृप्ते यत्र कुत्रचिदन्तर्भावमनुमुक्त्वा द्वितीयत उक्तस्य प्रमेयस्य द्वादशविधस्य यथायथं क्लृप्तान्तर्भावकथनमनुपपन्नमित्यत्राह- [331] प्रत्यक्षेति। चक्षुरादीन्द्रियरूपस्येत्पयादि:। 
[331] अनुमानादीनामिति आदिनोपमानशब्दयो: सङ्ग्रह:। [331] द्रव्य इति अन्तर्भाव इत्यनेन सम्बन्ध:। [331] एवमग्रेऽपीति। प्रवृत्तिदोषादिरूपे प्रमेयेऽपीत्यर्थ:। ननु प्रयत्नविशेष: प्रवृत्तिरिति तस्या: 
धर्माधर्मरूपत्वकथनमनुपपन्नमित्यत आह - [331] तदिति। धर्माधर्मेत्यर्थ:। 
स्वोक्तार्थे पूर्वग्रन्थसम्मतिमाह - [331] एतच्चेति। धर्माधर्मावित्यस्य तज्जनिकेत्यर्थकथनं चेत्यर्थ:। [331] आकारे भाष्ये।
       ननु प्रेत्यभावो मरणमिति दीपिकावाक्यमसङ्गतम्। प्रोपसृष्टइण् धातुमात्रेण मरणबोधतनात् प्रेत्यभावशब्दघटकस्य ल्यप: भावशब्दस्य चार्थाकथनात् प्रेत्यभाव इति समुदायस्य मरणरूपार्थाबोधकत्वाच्चेत्यत्राह - [331] मरणानन्तरेति। अनन्तरत्वं उत्तरकालिकत्वम्। उक्तार्थस्य प्रेत्यभावशब्दव्युत्पत्त्यनुगुण्यं दर्शयति - [331] तथाचेति। प्रेत्यभावशब्दस्योक्तार्थपरत्वे चेत्यर्थ:। मरणजननशब्दार्थौ क्रमेण दर्शयति - [331] चरमेत्यादिना। चरमेति संयोगविशेषणम्। एवमग्रेऽपि। [331] आद्येति संयोगविशेषणम्। चरमत्वं स्वसमानाधिकरणतादृशसंयोगप्रागभावासमानकालीनत्वम्। यद्यपि अत्रानुयोगिनि स्वत्वप्रवेशे स्वसमानाधिकरणतादृशप्रागभावसमानकालीनभिन्नं  यत्तत्त्वं चरमत्वमिति चरमसंयोगव्यक्तीनामानन्त्यादननुगम:। प्रतियोगिनि स्वत्वप्रवेशे च स्वासमानाधिकरणतादृशसंयोगप्रागभावसमानकालीनं यत् तादृशैकव्यक्तिभेदप्रेवेशे इदानीन्तनस्यापि तादृशसंयोगस्योक्तचरमत्वं स्यादिति तस्य ध्वंसमादायेदानीमपि मरणापत्ति:। तादृशप्रागभावसमानकालीनं यद्यत् तत्तद्व्यक्तिभेदकूटनिवेशे च चरमत्वस्य यत्त्वतत्त्वघटितत्वेन विशिष्टैकार्थरूपताभङ्ग:। विशिष्य तत्तद्व्यक्तीनामसर्वज्ञदुर्विज्ञेयताप्रसङ्ग:। कूटत्वस्यैकविशिष्टापरत्वरूपत्वेन स्वत्वप्रवेशे प्रमेयविशिष्टत्वं चरमत्वमिति स्थूलोऽनुगम:। वैशिष्ट्यं च तादात्म्यस्वसमानाधिकरणतादृशसंयोगप्रागभावसमानकालीनत्वसम्बन्धावच्छिन्नस्वनिष्ठावच्छेदकताकप्रतियोगिताकभेदवत्त्वोभयसम्बन्धेन भेदविशिष्टत्वमिति सूक्ष्मोऽनुगम:। वैशिष्ट्यं स्वाश्रयत्वस्वप्रतियोगितावच्छेदकत्वोभयसम्बन्धेन। अवच्छेदकत्वं स्वसमानाधिकरणतादृशसंयोगप्रागभावसमानकालीलनत्वसम्बन्धेन। प्रतियोगिनि स्वत्वप्रवेशे च तादृशसंयोगप्रागभावविशिष्टान्यत्वं चरमत्वम्। वैशिष्ट्यं स्वसमानकालिकत्वस्वसामानाधिकरण्योभयसम्बन्धेन, 
एकक्षणावच्छिन्नसामानाधिकरण्यसम्बन्धेन वा। तच्च स्वनिष्ठस्वरूपसम्बन्धावच्छिन्नाधेयताविशिष्टसमवायावच्छिन्नाधेयतारूपम्। वैशिष्ट्यं च स्वनिरूपकनिरूपितत्वस्वावच्छेदकक्षणावच्छिन्नत्वोभयसम्बन्धेन।  आद्यत्वं च स्वसमानाधिकरणतादृशसंयोध्वंसासमानाकालिकत्वम्। अत्रापि, प्रमेयविशिष्टत्वं भेदविशिष्टत्वं वा तादृशसंयोगध्वंसविशिष्टान्यत्वं वा प्रागभावस्थले ध्वंसं निवेश्य निर्वाच्यम्। अन्यत् पूर्वंवत्। दीपिकायाम् [331] स च मोक्षश्च। यद्यपि चरमं यद्दु:खं तद्ध्वंसो मोक्ष इत्यन्यत्र प्रतिपादितम्, तथापि दु:खविशेषणेन कालीनान्तेन चरमपदार्थ एव विवृत इति न विरोध:। अनुगमस्तु पूर्ववदेव बोध्य:। प्रागुक्तसामानाधिकरण्यसम्बन्धेन दु:खप्रागभावविशिष्टान्यत्वादिरूप:। अत्र च स्वसमानाधिकरणदु:खप्रागभावासमानकालीन: य: कश्चन पदार्थ: तद्ध्वंसो मोक्ष इति तत्र ध्वंसप्रतियोगितया दु:खांशोपादानवैयर्थ्यमित्याशङ्कायां तदुपादानस्य प्रयोजनमाह - प्रकाशिकायाम् [331] मुक्तात्मेति। अत्र च प्रागभावांशमनुपादाय स्वसमानाधिकरणदु:खासमानकालीनत्वम् एकक्षणावच्छिन्नसामानाधिकरण्यसम्बन्धेन दु:खविशिष्टान्यत्वादिरूपमेव चरमत्वं सुवचम्। न च तस्य दु:खविशेषणत्वेऽप्रसिद्धि:। इदानीं तस्य ध्वंसविशेषणत्वोपगमात्। न च तथा सति सुषुप्तिदशायां अस्मदादीनामपि मुक्तत्वप्रसङ्ग:। तदानीमस्मदाद्यात्मनि दु:खविरहात्, तदातनस्य दु:खध्वंसस्य निरुक्तविशेषणक्रान्तत्वादिति शङ्क्यम्। सुषुप्तिकालीनस्य तादृशदु:खध्वंसस्य सुषुप्त्युत्तरकालिकदु:खसमानकालीनत्वेनादोषत्वादित्याशङ्कते - [331] न चेति। [331] अग्रिमेति। [331] सुषुप्तीत्यादि:। उत्तरेत्यर्थ:। [331] यथासन्निवेशे-प्रागभावघटितनिरुक्तप्रकारे। अत्र च प्रागभावानुपगमे उक्तरीत्या तादृशदु:खासमानकालीनत्वघटित एवादरणीय:। एवं पक्षताग्रन्थोक्तरीत्या दु:खप्रागभावसमानकालीनत्वस्थले दु:खवृत्तिध्वंसप्रतियोगित्वं निवेश्यमित्यभिसन्धायाभिहितम् - [331] दिगिति। ननु प्रमाणेत्यादिसूत्रे प्रमेयानन्तरं संशयकथनात् दीपिकायाम् तत्स्वरूपमप्रदर्श्य 
प्रयोजनादिस्वरूपकथनमयुक्तमित्यत आह - [331] संशयस्येति। उभयसाधनवतीत्यस्य प्रयोजनमाह -- [335] इदं चेति। उभयेत्याद्युक्तविशेषणं चेत्यर्थ:। ननु कथालक्षणे 
नानावक्तृत्वोक्तिरयुक्तापूर्वपक्षवाक्यस्य उत्तरवाक्यस्य वैकस्य नानावक्तृकत्वविरहादित्यत आह - [335] एकेनेति। छलं उदाहरति - [336] यथेति। [336] इतीति। उक्तशब्दस्येतयर्थ:। [336] अर्थान्तरम् - 
नूतनारूपार्थांतिरिक्तमर्थम्। [336] न सन्तीत्यन्वय:। इति दूषयतीत्यन्वय:। [336] स्वासाधकतासाधारण्येनेति। साधारण्यमाधेयत्वम्। वैशिष्ट्ये तृतीया। तस्य परासाधकतासाधकतयेत्यत्र समासघटकषष्ट्यर्थनिरूपकत्वेऽन्वय:। अत्र स्वम् दूषणवक्ता। पर: अनुमानवक्ता। [336] स्वव्याघातकत्वादिति। असत्त्वान्वयिनि प्रयोज्यत्वे पञ्चमी। [336] तथा च उक्तरीत्या उत्तरस्य स्वव्याघातकत्वसिद्धौ च। [336] तदिति। उक्तलक्षणजातीत्यर्थ: [336] प्रत्येकमिति। तृतीयाबहुवचनान्तमव्ययम्। साधर्म्यवैधर्म्यादिशब्दैरित्यर्थ:। [337] योग: - सम्बन्ध:।
जातिनिरूपणम्
       क्रमेण जातीनां लक्षणोदाहरणान्याह - [337] साधर्म्येण इत्यादिना। तत्र साधर्म्येणेत्यादि उत्तरमित्यन्तं साधर्म्यसमालक्षणम्। साधर्म्यम् सादृश्यम्। स्थापना-स्थापकानुमानम्। साधर्म्यसमाया उदाहरणमाह - यथेति। सक्रिय: क्रियावान्। अत्र क्रियाहेतुगुणवत्त्वरूपहेतुशरीरे। त्रलर्थो घटकत्वं गुणान्वितम्। जनकेति संयोगादिविशेषणम्। सक्रियो यदि तदेत्यन्वय:। न चास्तीत्यन्वय:। अत्र सक्रियसाधर्म्ययप्रयुक्तसक्रियत्वमात्रे, निष्क्रियसाधर्म्यप्रयुक्तनिष्क्रियत्वमात्रे वा। विनिगमकं नियामकम्।
       वैधर्म्यसमालक्षणमाह - [338] वैधर्म्येणेति। वैधर्म्यं व्यावृत्तधर्म:। तदिति। स्थापनाहेत्वित्यर्थ:। वैधर्म्यसमाया उदाहरणमाह - यथेति। तत्रैव - आत्मा सक्रिय इत्यादि प्रागुक्तानुमान एव। निष्क्रिय एवेति। आत्मेत्यनुषज्यते। नास्तीत्यन्वय:। तदिति। लोष्टेत्यर्थ:। एवमग्रेऽपि।
       उत्कर्षसमां लक्षयति - [338] परोक्तेति। तदिति। 
परोक्तसाधनेत्यर्थ:। एतदुदाहरणमाह - यथेति। स्याद्यदीत्यन्वय:। एवमग्रेऽपि। तेनैव - कृतकत्वेनैव। एवमग्रेऽपि। [338] सावयव इति। समवायिकारणताविशिष्टत्वं सावयवत्वम्। वैशिष्ट्यं स्वनिरूपकद्रव्यत्वसम्बन्धेनेति निष्कर्ष:। तादृशं च सावयवत्वं कार्यत्वरूपम् कृतकत्वं प्रत्यव्यापकमेव कार्यभूतरूपादिव्यावृत्तत्वादिति ध्येयम्। इतीति। 'कश्चिदेवमाहे'ति पूर्वेण सम्बन्ध:।
       अपकर्षसमां लक्षयति - [339] परोक्तेति। धर्मान्तरस्य - प्रकृतानुमानसाध्यतयाऽभिमतधर्मातिरिक्तधर्मस्य। अस्या उदाहरणमाह - यथेति। तस्मिन्नेव - शब्दो नित्य इत्याद्युपदर्शितरूप एव। 'इति कश्चिदेवमाहे'त्यनुषज्यते। 
एवमग्रेऽपि।
       वर्ण्यसमां लक्षयति - [340] वर्ण्यस्येति। एवमग्रेऽपि। एतदुदाहरति - यथेति। पूर्वोक्तेति। आत्मा सक्रिय: क्रियाहेतुगुणवत्त्वात् लोष्टवत् इत्येवंरूपेत्यर्थ:। तदिति। क्रियेत्यर्थ:।
       अवर्ण्यसमां लक्षयति - [350] साध्येति। तामुदाहरति--- यथेति। ततैव - आत्मा सक्रिय इत्यादिरूप एव। साधनम् - साध्यापत्तिप्रतिपादकमुत्तरम्। एवमग्रेऽपि। गतेति रूपेति च गुणविशेषणम्। तथा च उक्तगुणवत्त्वस्यात्मन्यसिद्धत्वे च। तुल्यतया आत्मन्यसिद्धहेतुकसाधनत्वसाम्यात् किमिति न साध्यत इति पश्चात्तनेनास्य सम्बन्ध:। तादृशेन - असिद्धेन। तदिति। क्रियेत्यर्थ:।
       विकल्पसमां लक्षयति - [342] दृष्टान्तेति। उदाहरति --- यथेति। अयं तु - उत्तरविकल्पस्तु।
       साध्यसमाँ लक्षयति-[341] दृष्टान्तस्येति। नन्वस्या: पक्षतुल्यताकथनात्मिकाया: पक्षसमेति नामोचितम्, न तु साध्यसमेत्याशङ्कापरिहाराय साध्यते अत्रेत्यधिकरणव्युत्पत्त्या साध्यशब्द एवात्र पक्षबोधक इत्याह - साध्येति। अत्र साध्यसमा शब्दे त्रलर्थो घटकत्वं साध्यशब्दान्वितम्। उदाहरति - यथेति। 'उच्यते यदी'ति सम्बन्ध:। तथा च 
यथा आत्मा तथा लोष्ट इत्यस्याप्यागमेन। साध्यते यदिति सम्बन्ध:। तत् - क्रियावत्त्वम्।
       प्राप्तिसमाया लक्षणमाह - [342] प्राप्त्येति। हेतौ तृतीया। प्रत्यवस्थानम् -- प्रत्युत्तरकथनम्। एवमग्रेऽपि। तथा  च प्राप्तिं हेतूकृत्य प्रत्युत्तरोक्तिरिति यावत्। अत्र प्राप्तिशब्दस्यार्थमाह - प्रापितश्चेति। उदाहरति - यथेति। तादृशेति। क्रियाहेत्वित्यर्थ:। नेति साध्यत इत्यनुषज्यते। उभयोरविशेषात् - उभयो: क्रियावत्त्वक्रियाहेतुगुणवत्त्वयोरविशेषात् सामानाधिकरण्यसाम्यात्।
       अप्राप्तिसमां लक्षयति --- [343] अप्राप्त्येति। पूर्ववदेव हेतौ तृतीया। अप्राप्तिं हेतूकृत्य 
प्रत्युत्तरकथनमप्राप्तिसमेति यावत्। उदाहरति - यथेति। पूर्वोक्तेति। लोष्टगतनोदनादिरूपेत्यादिना प्रागुपदर्शितेत्यर्थ:। अप्राप्तस्येति। अप्राप्तिरिह साध्यवैयधिकरण्यम्। तथा च - तादृशहेतोस्साध्यसाधकत्वोक्तौ च। 
अयमेव - क्रियाहेतुगुणवत्त्वरूप एव।
       प्रसङ्गसमां लक्षयति - [343] साधनेति। उदाहरति -- यथेति । तत्र - क्रियाहेतुगुणवत्त्वे। ननु साधनापेक्षा किमर्थमित्यत्राह -- न हीति। नास्ति हीत्यन्वय:। तत्रापि - क्रियाहेतुगुणवत्त्वेऽपि।
       प्रतिदृष्टान्तसमां लक्षयति--[344] दृष्टान्तान्तरेणेति। परोक्तदृष्टान्तातिरिक्तदृष्टान्तजन्येत्यर्थ:। साधनम् - सिद्ध्यापत्तिप्रतिपादकमुत्तरम्। उदाहरणमाह यथेति।
       अनुत्पत्तिसमां लक्षयति--- [344] अनुत्पत्येति। अत्रापि हेतौ तृतीया। अनुत्पत्तिं हेतूकृत्य प्रत्युत्तरकथनमित्यर्थ:। उदाहरति - यथेति। प्रमाणं यदींत्यन्वय:। तदिति। जन्यैकत्वरूपप्रमाणेत्यर्थ:। इतीति। इति कश्चिदाहेति प्राक्तनेन सम्बन्ध:।
       संशयसमाया लक्षणमाह --- [345] साधारणेति। साध्यतदभावसामानाधिकरण्येत्यर्थ:। उदाहरति -- यथेति। उभयेति। नित्यानित्योभयेत्यर्थ:। एकपरिशेषे एकस्य नित्यत्वमात्रस्यानित्यत्वमात्रस्य वा 
परिशेषे निश्चये।
       अत्र - प्रकरणसमायाम्।
       अहेतुसमाया लक्षणमाह --- [346] कालत्रयेऽपीति। भूतभविष्यद्वर्तमानकालत्रयेऽपीत्यर्थं:। उदाहरति - यथेति। तदानीं --- साध्यभूतानित्यत्वप्राक्काले। तस्य - अनित्यत्वस्य। न साधकम् कार्यत्वादिरूपसाधनमिति सम्बन्ध:। पश्चादिति। साध्यादनित्यत्वादिति आदिरनुषज्यते। पूर्वेति। कार्यत्वादियपसाधनेत्यादि:। साधनाभावादिति। साधनेत्यस्य कार्यत्वादिरूपेत्यादि:। तस्य - कार्यत्वादिरूपसाधनस्य। उभयम् - कार्यत्वादिरूपसाधनानित्यत्वादिरूपसाध्योभयम्।
       अर्थापत्तिसमाया लक्षणमाह - [346] अर्थापत्तिपुरस्कारेणेति। अन्यथानुपपत्तिरूपार्थापत्तिं हेतूकृत्येत्यर्थ:। पूर्वोक्तेति। शब्दो नित्य इत्यादिरूपेत्यर्थ:। यदि साध्यमिति सम्बन्ध:। नित्यत्वमपीति। अर्थापत्त्येत्यनुषज्यते। सिद्ध्येदिति शेष:। एकतरेति एकतरस्यानित्यत्वस्पनय नित्यत्वस्य वा निश्चय इत्यर्थ:।
       अविशेषसमां लक्षयति - [347] सर्वेति। अविशेष: साम्यम्। उदाहरति -- तत्रैवेति। अनित्यत्वं यदीत्यन्वय:। एवमग्रेऽति। तदिति। शब्देत्यर्थ:। तत् - अनित्यत्वम्। उपपत्तिसमां लक्षयति - [348] उभयपक्षेति। वादिप्रतिवादिसम्मतपक्षद्वयेत्यर्थ:। साधर्म्येणेत्यभेदे तृतीया। तादृशसाधर्म्याभिन्नसाधनोपपत्ति: उपपत्तिप्रतिपादकमुत्तरमित्यर्थ:। उदाहरति -- यथेति। एवमग्रेऽपि अवतारिका बोध्या।
       दर्शितेति साधनविशेषणम्। अनुविधायित्वं - जन्यत्वं नास्तीति सम्बन्ध:।
       [349] साधनं - सिद्ध्यापत्तिप्रतिपादकमुत्तरम्। एवमग्रेऽपि। नोपलभ्यते यदीत्यन्वय:। एवं नाभ्युपेयते यदीत्यन्वय:। अनुपलब्धेरपीति। षष्ट्यर्थ: प्रतियोगित्वम् निरूपकतया अभावान्वितम्। अपिरत्रावरणसमुच्चायक: दृष्टान्तत्वेन। तदिति। अनुपलब्धीयत्यर्थ:।
       तस्य - अनित्यत्वस्य। सदातनत्वात् - नित्यत्वात्। [350] तथात्वम् 
- सदातनत्वम्। उभयाथापि शब्दवृत्तेरनित्यत्वे नित्यत्वे वा।
       उच्यते यदीत्यन्वय:। तदिति अनित्यत्वपदेत्यर्थ:।
       तत्रैव - शब्दोऽनित्य: प्रयत्नानुविधायित्वात् घटवदित्यनुमान एव। उभयथा--उभाभ्यामपि प्रकाराभ्याम्। स्वरूपोत्पत्त्यावारकनिवृत्तिरूपाभ्याम्। अनुविधानं - जन्यता। तथा च - प्रयत्नानुविधायित्वस्योभयथा सम्भवे च। तस्य - प्रयत्नानुविधायित्वस्य। कार्यान्तरेति। स्वरूपोत्पत्तिरूपकार्यव्यतिरिक्तकार्येत्यर्थ: नियतत्वं - व्याप्यत्वम् क्वचित् - केषुचित् पुसतकेषु। तस्यापि तादृशापाठस्यापि। उक्त एवार्थ इत्यग्रिमेणान्वय:। अत्र - उक्तसमाविषये।
निग्रहस्थाननिरूपणम्
       दीपिकायामम् [343] वादिनोऽपजयहेतुर्निग्रहस्थानमिति। तथा च निग्रहस्थानमित्यत्र निग्रहशब्दो वाद्यपजयपर:। स्थानशब्दो हेतुपर इति भाव:। इदं च वाद्यपजतहेतुत्वरूपं निग्रहस्थानलक्षणं च। छलादावित्यादिना प्रकरणसमारूपजातिसङ्ग्रह:। अर्थान्तरादीत्यादिना हेत्वाभाससङ्ग्रह:। ननु तर्हि 
प्रमाणेत्यादिसूत्रे निग्रहस्थानत: पृथक्तया छलादेरुपादानमनर्थकमित्यत्राह - छलत्वादिनापीति। आदिना प्रकरणसमात्वसङ्ग्रह:। अपिर्निग्रहस्थानत्वसमुच्चायक:। दृष्टान्तविधया ज्ञानस्येतयरयोपादानमित्यस्य च 
छलादेरित्यादि:। उपयोगित्वात् --- वाद्यपजयहेतुत्वात्। पृथगिति। निग्रहस्थानत्वातिरिक्तरूपेणेत्यर्थ:। छलत्वादिनेत्यनुषज्यते। उपादानं -- प्रतिपादनम्। प्रमाणेत्यादिसूत्रेण कृतमिति शेष:। गोबलीवर्दन्नयायानुसारादिति भाव:। हेत्वाभासवदिति षष्ठीसमर्थाद्वति:, हेत्वाभासस्येवेत्यर्थ:।
प्रतिज्ञाहानिलक्षणम्
       [354] तस्यापि-निग्रहस्थानस्यापि। आवान्तरभेदान्-व्याप्यविशेषान्। अत्र प्रतिज्ञातार्थविरूद्धाभ्युपगमस्य प्रतिज्ञाहानिशब्दमुख्यार्थता न सम्भवति। प्रतिज्ञायत इति प्रतिज्ञा प्रतिज्ञातोऽर्थ: तस्य हानिरित्यवयवव्युत्पत्त्या 
प्रतिज्ञातार्थपरित्यागस्यैव तादृशत्वात् तादृशाभ्युपगमस्यातथात्वादित्यत: तथैवाह - प्रतिज्ञातार्थपरित्यागो वेति।
प्रतिज्ञान्तरलक्षणम्
       [355] पूर्वेति। प्रागनुक्तविशेषणदानत इत्यादि:। दानमिह कथनम्।
अविज्ञातार्थलक्षणम्
       [357] तच्च। अविज्ञातार्थकरूपनिग्रहस्थानं च। क्लिष्टान्वयम्। दूरान्वयम्। अप्रसिद्धार्थकम् - 1"भूस्तनं हिमभेषजवत्'इत्यादिरूम्। इत्यादीत्यादिना मृदूच्चरितसङ्ग्रह:।
अप्राप्तकाललक्षणम्
       [357] व्युत्क्रमेण - शास्त्रसङ्केतसिद्धक्रमातिरिक्तक्रमेण।
अधिकलक्षणम्
       हेत्वादीत्यादिना दृष्टान्तहेतुतावच्छेदकसम्बन्धव्याप्तिद्वयादिसङ्ग्रह:।
अपसिद्धान्तलक्षणम्
       दानमिह कथनम्। मण्यादेरित्यत: परं दाहादिकं प्रतीति शेष:--
शक्तेरतिरिक्तपदार्थत्वखण्डनम्
       [362] सा च -- मण्यादिनिष्ठा दाहादिप्रतिबन्धकता च। कुत इत्यत्राह - प्रतिबन्धकताया इति। अनुकूलेति। अनुकूलत्वमिह जनकतावच्छेदकत्वम्। विघटकत्वेति। विघटकत्वं च नाशजनकत्वम्। तदिति। कार्यानुकूलशक्तिविघटकत्वरूपप्रतिबन्धकतेत्यर्थ:। अर्थापत्त्येति। अर्थापत्तिप्रमाणात्मिकयेति शेष:। सिद्ध्यन्वितं जन्यत्वं तृतीयार्थ:। सिद्धिरत्रार्थापत्तिप्रमितिरूपा। सा च वह्नि: दाहानुकूलशक्तिमानित्याकारिका बोध्या।
--------------------------------
1. भूस्तनमित्यस्य पर्वत इत्यर्थ:। हिमभेषजवदित्यस्य अग्निमानित्यर्थ:। 'अग्निनर्हिमस्य भेषजम्' इति श्रुति:। पवत: भूमिस्वनमिति वदन्ति।
--------------------------------
प्रमाणरूपा चार्थापत्ति: वह्नेर्दाहानुकूलशक्तिमत्त्वमन्तरा 
मण्यादिप्रतिबध्यदाहजनकत्वं नोपपद्यते इत्येवमादिरूपा। प्रतिबध्यत्वं च नाश्यशक्तिप्रयुक्तत्वम्। केचित्तु - यथाश्रुतग्रन्थमनुसृत्य वह्नेर्दांहानुकूलशक्तिमत्त्वमन्तरा मणेर्दाहानुकूलशक्तिविघटकत्वरूपप्रतिबन्धकत्वमनुपपन्नमित्यादिरूपमर्थापत्तिप्रमाणमूचु:। तत्तुच्छम् --- उपपाद्योपपादकयो: सामानाधिकरण्यविरहात्। इति शङ्कते इत्यन्वय:। अतिरिक्तत्वादिति। क्लृप्तेभ्य: द्रव्यादिभ्य इत्यादि:। एवमग्रेऽपि। एवम् - उक्तयुक्त्या। तस्या: - शक्ते:। अत एव - गुणादिवृत्तित्वादेव। उत्पत्तीत्यादि। उत्पत्तिश्चार्थापत्त्या सिध्यति। अर्थापत्तिश्च शक्तेर्मण्यपसरणावच्छिन्नोत्पत्तिमन्तरा तादृशक्षणोत्तरक्षणावच्छिन्नदाहानुकूलत्वमनुपपन्नमित्येवमात्मिका। एवं नाशोऽप्यर्थापत्त्या सिध्यति। सा च - शक्ति: मण्या।पसरणावच्छिन्ननाशवत्त्वमन्तरा तादृशक्षणोत्तरक्षणावच्छिन्नदाहाननुकूलत्वमनुपपन्नमित्येवंरूपा। तेन उत्पत्त्यादिहेतो: नासिद्धिशङ्काप्रसक्ति:। एवं च उक्तरीत्या शक्तेर्द्रव्याद्यनन्तर्भावसिद्धौ च। अतिरिक्तेति। अत्रेदं परिशेषानुमानमवसेयम् - शक्ति: द्रव्यादि भेदकूटवती द्रव्याद्यनन्तर्भावादित्येवंरूपम्। द्रव्यादिभेदकूटवत्त्वं हीहातिरिक्तत्वम्। एतादृशानुमानहेतुभूतद्रव्याद्यनन्तर्भावशरीरप्रविष्टयोर्विंशेषणविशेष्ययोरसिद्धिशंङ्कां च यत 
इत्यादिना निराकृता। तच्च - कारणीभूताभावप्रतियोगित्वं च। मण्याद्यभावस्य कारणातापक्षे मणिसत्त्वसमये दाहानुत्पत्तिमुपपादयति -- मणीति। तदिति। मणीत्यर्थ:। कारणान्तरेति। 
वह्न्यादिरूपकारणव्यतिरिक्तकारणेत्यर्थ:। एतद्विशेषणं रूपेति। इत्थं च --- प्रतिबन्धकत्वस्योक्तरीत्या कार्यानुकूलशक्तिविघटकत्वादन्यादृशत्वे च। व्यवहारान्यथानुपपत्त्या - व्यवहारस्यान्यथा शक्तिरूपातिरिक्तपदार्थानुपगमे अनुपपत्त्या सविषयकत्वासम्भवेन। ननूत्तेजकमण्युभयसत्त्वेऽपि वह्नौ दाहानुकूलशक्तिविरहात् कथं त्वन्मतेऽपि दाहोपपत्तिरित्यत्राह --- मदिति। 
प्राभाकरपरमिदम्। एवमग्रेऽपि तवेत्यपि। शक्त्यन्तरेति। मण्याद्यपसरणदशाभाविशक्तिव्यतिरिक्तशक्तीत्यर्थ:। विशिष्टेति मणिविशेषणम्। एवमग्रेऽपि। अननुगतत्वात्-अनुगतरूपेणाभावप्रतियोगितया कारणतावच्छेदककोटौ निवेशयितुमशक्यत्वात्। एतादृशेति। तत्तदुत्तेजकाभावविशिष्टमण्याद्यभावावच्छिन्नेत्यर्थ:। तवापीति। अपितरत्र नैयायिकसमुच्चायक: दृष्टान्ततया। आवश्यकत्वादिति। अन्यथा तत्तदुत्तेजकमण्युभयदशायां दाहानुकूलशक्त्यनुत्पादापत्ते:, मणिमात्रसत्त्वे शक्त्युत्पादापत्तेश्चेति भाव:। ननु तर्ह्युक्तकारणताकल्पनाया मतद्वयेऽपि समत्त्वात् मन्मतमेव उपेयमिति मीमांसकशङ्कां परिजिहीर्षुराह --- अनन्तेति। तत्तदित्यादि। तत्पदद्वयमत्र शक्तिपरम्।
आधेयशक्तिनिरास:
       [338] एवमपि-उक्तयुक्त्या अनुकूलशक्तिनिरासेऽपि। स्पर्श इति। स्पर्शोऽत्र सर्वत्र संयोगरूप: ग्रन्थ एव स्पष्ट:। रूपेति कार्यविशेषणम््। अर्हतेति। भवतीति शेष:। न भवतीत्यन्वय:। कुत इत्यत्राह--शक्तिमदिति। तदिति। भोजनादियपकार्येतयर्थ:। एवमग्रेऽपि एवं च-कांस्यादौ भोजनादिरूपकार्यार्हत्वतदभावसिद्धौ च। कांस्यादाविति। कांस्यादिनिष्ठप्रत्यासत्त्येत्यर्थ:। प्रत्यासन्निश्च प्रतिबध्यतावच्छेदिका आधारता प्रतिबन्धकतावच्छेदिका तु समवाय इति ध्येयम्। उपपत्ताविति। कांस्यादिगतभोजनादिरूपकार्यार्हत्वतदभायोरित्यादि:। तदिति। कांस्यादावित्यादि:। आधेयशक्तीत्यर्थ:। ननु स्पर्शो नाम संयोगातिरिक्तो गुण इति कथं तस्य संयोगरूपतेत्यत्राह--प्रकृते चेति। कांस्यादिगतभोजनादिकार्यास्पृश्यस्पर्शयो: प्रतिबध्यप्रतिबन्धकभावकथनप्रकरणे चेत्यर्थ:। तदिति। संयोगरूपास्पृश्यस्पर्शेत्यर्थ:। ननु भस्मादिसंयोगसम्भवे इष्टापत्तिरित्यत्राह---अन्तरेति। विनेत्यर्थ:। भोजनाद्यर्हतापत्तिरिति। कांस्यादेरित्यादि:। इति एवं रूपेण। पुन:-प्रागुक्तातिरिक्तप्रकारेण। प्रथमेन-भस्मादिनेत्यत्र प्रविष्टेनेत्यर्थं:। द्वितीयेन चेति। आदिशब्देनेत्यनुषज्यते। कांस्यादावित्यत्र प्रविष्टेनेत्यर्थ:। क्लृप्तेति। 
द्रव्याद्यभावान्तसपतपदार्थांन्तर्गततया संप्रतिपन्नेत्यर्थ:। ध्वंसविशेषेणैवेति। ध्वंसे विशेषत्वं च भस्मादिसंयोगकालीनास्पृश्यस्पर्शप्रतियोगिकयावदभावसहितत्वे सति भस्मादिसंयोगप्रतियोगिकत्वम्। तत्रापीति। कांस्यादावित्युनषज्यते। भस्मादिविशेषणताभ्रमवारणाय ध्वंसेति। अत्र- दर्शितशुद्धिपदार्थशरीरे। सम्बन्धविशेषेति। अभावीयविशेषणताविशेषेत्यर्थ:। नियन्त्रितं-घटितम्। अन्यथा अस्पृश्यस्पर्शवति कांस्यादौ स्वप्रतियोगिमत्तासम्बन्धेन तादृशस्पर्शप्रतियोगिकयावदभाववत्त्वसम्भवात् तादृशयावदभाववति कांस्यादौ भस्माद्यसंयुक्ते भस्मादिसंयोगध्वंसस्य कालिकादिनां सत्त्वात् तादृशयावदभावविशिष्टभस्मादिसंयोगध्वंसस्य यत्रेत्याद्युक्तकांस्यादिसाधारण्यात् अतिप्रसङ्गतादवस्थ्यापातात्। सामानाधिकरण्यमिति। एतच्च सम्बन्धविधयैवं निवेश्यम्। तदीयसम्बन्धाप्रवेशेन लाघवात्। तथा च स्वनिष्ठदैशिकविशेषणतासम्बन्धावच्छिन्नाधेयतानिरूपकनिरूपिताधेयतारूपतादृशसामानाधिकरण्यसम्बन्धेन तादृशयावदभावविशिष्टभस्मादिसंयोगध्वंस: शुद्धरिति निष्कर्ष:। ननु अस्पृश्यस्पर्शप्रतियोगिकाभावमात्रनिवेशेनैवोपपत्तौ किं यावत्त्वप्रवेशेन। न च तादृशयत्किंचिदभावमादाय यत्रेत्याद्युक्तस्थलेऽतिप्रसङ्गतादवस्थ्यं शङ्कनीयम्। अस्पृश्यवस्तुत्वेन तादृशवस्तून्यनुगमय्य तादृशवस्तुस्पर्शत्वावच्छिन्नप्रतियोगिताकाभावनिवेशेनादोषादित्यत्राह---अस्पृश्येति। यत्किंचिदित्यभावविशेषणम्। यावदितीति। तत्र यत्रेत्यादिना प्रागुक्तकांस्यादौ। तदिति। शुद्धीत्यर्थ:। ननु यत्रेत्याद्युक्तकांस्यादौ उक्तातिप्रसङ्गतादवस्थ्यम्। संयोगरूपस्य तादृशस्पर्शस्याव्याप्यवृत्तित्वेन तदभावसयापि तदधिकरणे सत्त्वादत आह--तत्रेति। यत्रेत्याद्युक्तकांस्यादावित्यर्थ:। निरवच्छिन्नेति। तथा च निरुक्तसामानाधिकरण्यघटकप्रथमाधेयतायां 
निरवच्छिन्नदैशिकविशेषणतासम्बन्धावच्छिन्नत्वं निवेशनीयमिति भाव:। उक्तेति। शुद्ध्यापत्तिरूपेत्यर्थ:। अभावक्टसामानाधिकरण्यविशिष्टेति। 
सामानाधिकरण्यसंबन्धेनाभावकूटविशिष्टेत्यर्थ: ध्वंसविशेषणम्। 
भस्मादीत्यादि। तत्र --- भस्मादिसंयोगादिकरणे। यद्यपि भस्मादिसंयोगकालावच्छिन्नभस्मादिसंयोगाधिकरणनिरूपिताधेयत्वरूपं यथाश्रुतं यत्र भस्मादिसंयोगास्पृश्यस्पर्शावित्याद्युक्तस्थलीयतादृशयावदभावसाधारणं भस्मादिसंयोगनाशकाले तत्र तादृशयावदभावसम्भवेऽपि तादृशाभावानामधिकरणान्तरवृत्तिभसमादि संयोगावच्छेदकतदधिकरणवृत्तिपूर्वकालीनभस्मादिसंयोगनाशक्षणावच्छेदेन पूर्वकालीनभस्मादिसंयोगाश्रये तदधिकरणे सत्त्वादित्युक्तातिप्रसङ्गतादस्थ्यशङ्का। तथापि भस्मादिसंयोगविशिष्टत्वं कालीनान्तार्थ इति न दोष:। वैशिष्ट्यं स्वनिष्ठसमवायसस्बन्धावच्छिन्नाधेयताविशिष्टनिरवच्छिन्नविशेषणतासंबन्धावच्छिन्नाधेयतासंबन्धेन। वैशिष्ट्यं स्वनिरूपकनिरूपितत्वस्वावच्छेदकक्षणावच्छिन्नत्वोभयसम्बन्धेन। अस्पृश्यादिविशेषणताभ्रमनिवृत्तये अभावविशेषणमिति। तथा च - उक्तार्थककालीनान्तविशेषणदाने च। तत्र - यत्रेत्याद्युक्तकांस्यादौ। यावदित्यभावविशेषणम्। तदिति। अस्पृश्यस्पर्शेत्यर्थ:। दोष इति। शुद्धतापत्तिरूप इत्यादि:।
स्वत्वस्यातिरिक्तपदार्थत्वखण्डनम्
       प्रतीयत इति। चैत्रनिरूपितस्वत्ववदिदमिति बोधस्य तत्र जननादिति भाव:। अपेर्दृष्टान्ततया उक्तयुक्त्या क्लृप्तपदार्थान्तर्गतकांस्यादिगतशुद्धिरूपाधेयशक्तिलक्षणोक्तार्थसमुच्चायकता न युजयते। अनुक्तार्थान्तरसमुच्चायकतासम्भवे तदयोगादित्यभिसन्धायाह -- अपिनेति। प्रतियोगित्वादित्यादिनानुयोगित्वाधिकरणत्वादिपरिग्रह:। तादृशेत्यादि। तादृशशब्द: यथेष्टविनियोगनिरूपितपर:। योग्य त्वान्तेन तदवच्छेदकमित्यत्र तच्छब्दार्थकथनम्। अवच्छेदकशब्द: प्रयोजकपरइत्यभिसन्धि:। दीपिकायाम् [369] प्रतिग्रहादीत्यादिना पित्रादिपरम्परासङ्ग्रह:।
विधिवाद:
       प्रकाशिकायाम् [370] सर्वेषामित्यादि। अत्रायमखण्ड: शाब्दबोध: - सर्वपदार्थंविशेष्यक - उक्तपदार्थनिरूपित - यथायोग्यान्तर्भावप्रकारकप्रतिपत्त्यनुकूलव्यापारप्रतियोगिकध्वंसविशिष्ट:, य: मूलविशेष्यकविध्यनिरूपकत्वात्मकन्यूनताप्रतियोगिकाभावप्रकारकेच्छाविशिष्टविधिविशेष्यकलक्षणादिप्रकारकज्ञानजनकशब्द:, तदनुकूलभविष्यकालीनकृतिमान्, शिष्यसमवेतशुश्रूषेच्छाविशिष्टविधिनिरूपणनिष्ठवर्तमानकालीनत्वावच्छिन्नप्रकारतानिरूपितकर्मत्वनिष्ठप्रकारताकज्ञानजनकायेत्यादिग्रन्थाभिन्नशब्दानुकूलवर्तमानकालीनकृतिमानित्येवंरूप:। प्रथमवैशिष्ट्यं 1स्वाश्रयकालावच्छिन्नवृत्तिकत्वस्वप्रतियोगिसमानकर्तृकत्वोभयसम्बन्धेन। द्वितीयवैशिष्ट्यं 2स्वप्रयोज्येच्छाविषयत्वस्वविषयसमानकर्तृकत्वोभयसम्बन्धेन। एवं तृतीयमपि। तन्निरूपणमित्त्र तच्छब्दो विधिपर:। 3अत्र स्वपदं सर्वमपि नैयायिकपरम्। प्रयत्नेति। प्रवृत्तीत्यर्थ:। विशिष्टेति। सामानाधिकरण्यसम्बन्धेनेत्यदि: साधनताविशेषणमिदम्। एवमग्रेऽपि। तादृशेति। प्रयत्नजनकचिकीर्षाजनकेत्यर्थ: ज्ञानविशेषणम्। कार्यत्वादीत्यनेन तत्प्रतिपादक इत्यत्र तच्छब्दार्थकथनम्। तव्यादीत्यादिना तव्यदनीयरो: परिग्रह:। ननु वस्तुगत्या कृतिसाध्यतारहिते कृतिसाध्यताभ्रमात् लोके प्रवृत्तिर्दृश्यते। अत: [370] कृत्यसाध्ये प्रवृत्त्यदर्शनादिति दीपिकावाक्यमयुक्तमित्यत आह --- कृत्यसाध्यत्वेनेति। कृत्यसाध्यत्वप्रकारकज्ञानविषयीभूत इत्यर्थ:।
--------------------------------
1. स्वं ध्वंस: तदाश्रयकालावच्छेदेन आकाशवृत्तिमान् शब्द:, एवं स्व ध्वंस: तत्प्रतियोगी प्रतिपत्त्यनुकूलशब्दात्मकव्यापार: तत्समानकर्तृकश्च शब्द इति संबन्धद्वयोपपत्ति:।
2. स्वं न्यूनतापरिहारेच्छा तत्प्रयोज्या इच्छा विधिज्ञानजनकशब्दविषयकेच्छा तद्विषयत्वं तादृशशब्दे, एवं स्वं न्यूनतापरिहारेच्छा तद्विषय: न्यूनतापरिहार: 
तत्समानकर्तृकत्वं च तादृशशब्दे इति संबन्धद्वयोपपत्ति:।
3. अत्र स्वपदमिति। एतत्प्रकरणे प्रकाशिकास्थानि स्वपदानि इत्यर्थ:। 'स्वपरमतसाधारणम्' 'स्वमते' इत्यादौ स्थितानि स्वपदानि नैयायिकपराणीत्यर्थ:।
चिकीर्षाद्वारेत्यादि। एवमग्रेऽपि बोध्यमिति भाव:। कृत्यसाध्यत्वेति। कृतिसाध्श्यत्वाभावेत्यर्थ:। एवमग्रेऽपि। कृत्यसाध्यत्वज्ञानाभाव एवेत्येवेन कृतिसाध्यताज्ञानव्यवच्छेद:। तत्त्वेप्रवर्तकत्वे गौरवादिति। द्विधा अभावत्वघटितस्य 
कृत्यसाध्यत्वाभावज्ञानाभावत्वस्य कृतिसाध्यताज्ञानत्वमपेक्ष्येत्यादि:। तत्तदिति। कृतिसाध्यत्वाभाव कृतिसाध्यभेदेत्यर्थ:। व्याप्यादीत्यादिना तत्तदवच्छेदकधर्मकृतिसाध्यत्वविरुद्धधर्मयो: सङ्ग्रह:। दिगिति। अयमाशय:--- यत्र कृत्यसाध्यत्वस्य कृतिसाध्यत्वस्य च ज्ञानं नासीत् तत्र प्रवृत्तिवारणाय कृतिसाध्यताज्ञानस्य प्रवर्तंकत्वमावश्यकमिति। तत्रापि-विषभक्षणादावपि। अयम्-ज्योतिष्टोमादि:। मत्कृतिं विनेत्यादि। इदं च पुरषान्तरकृतपाकादौ व्यभिचारवारणाय। आनुमानिकेति। अनुमानजन्येर्थ:। रूपेति निमित्तविशेषणम्। सन्ध्यावन्दनेत्युत्तरमादिशब्द: पूरणीय:। तेन स्नानसङ्ग्रह:। शुचिजीवित्वादीत्यत्र शुचिजीवित्वादिमत्त्वादीत्यर्थ:। आदिना तत्कालाशौचसङ्ह:। एवमग्रेऽपि। दीपिकायाम् अनुनुगम इति। उक्तकर्मत्रयस्थलीयकृतिसाध्यताज्ञानानां प्रवृत्तित्वावच्छिन्नं प्रति एककारणत्वासम्भव इत्यर्थ:। प्रकाशिकायाम् उपपादयतिप्रवृत्तिसामान्येति। प्रवृत्तित्वावच्छिन्नकार्यतानिरूपितकारणतावच्छेदकरूपस्येत्यर्थ:। एकस्य - दर्शितकर्मत्रयस्थलीयकृतिसाध्यताज्ञानसाधारणस्य। तस्येत्यत्र तन्निष्ठेत्यत्र च तच्छब्द: पुरुषपर:। कामनादिरित्यादिना विहितकालशुचितीवित्वतात्कालिकाशौचवत्त्वयो: सङ्ग्रह:। तद्वत्ताया इत्यत्र तच्छब्द: कामनादिंपर:। एवं-तत्सम्बन्धस्येत्यत्रापि। तथा - स्वविषयेति। स्वपदमत्र कामनापरम्। साधनत्वादीत्यादिना आश्रयत्वसङ्ग्रह:। रूपेति सम्बन्धविशेषणम््। चरम: तच्छब्द: ज्ञानपर:। अनुगतत्वादिति। अथैवमपि 
स्वत्वस्य तत्तत्पुरुषव्यक्तिविश्रामात् पुरुषव्यक्तिभेदेनानन्तकार्यकारणभावप्रसङ्ग:। अन्यथा प्रवृत्तित्वस्यानुगतस्य कार्यतावच्छेदकत्वे व्यभिचारापत्ते:। मैवम् --  समवायेन वैदिककर्मगोचरप्रवृत्तित्वावच्छिन्नं प्रति आधेयत्वसमवायो: भयसम्बन्धेन कृतिसाध्यताज्ञानत्वेन हेतुत्वोपगमाददोषात्। आधेयत्वं स्वविश्ोषणवत्ताप्रतिसन्धानजन्यत्वसम्बन्धेन। कारणतावच्छेदकेत्यतपरं संबन्धेति वक्तव्यम्। लाघवेनेत्यर्थ इति। समवायस्य तादृशस्यातिलघुत्वादिति भाव:। तदिति। गुर्वीत्यर्थ:। कारणतावच्छेदकस्येति। सम्बन्धस्येति शेष:। जन्यत्वेति। नियतोत्तरवृत्तित्वरूपेत्यादि:। जन्यत्वादीत्यादिना। सम्बन्धावच्छिन्नत्वाधेयत्वोभयत्वानां सङ्ग्रह:। अत्र - प्रयत्नजनकज्ञानविषयशरीरे। बलवदनिष्टाननुबन्धित्वमपि इति। बलवत् यदनिष्टं तदननुबन्धित्वमपीत्यर्थ:। ज्योतिष्टोमयागहेतुभूतस्यार्थंव्ययकायक्लेशादिरूपानिष्टस्य व्यावृत्त्ये बलवदिति। इष्टोत्पत्तिप्राक्कालींनभिन्नत्वमिह बलवत्त्वम्। अपि: कृतिसाध्यताज्ञानत्वेष्टसाधनताज्ञानत्वयो: दृष्टान्तत्वेन समुच्चायक:। तत्र तदन्तर्भावप्रयोजनमाह     
- तेनेति। प्रयत्नजनकज्ञानविषयशरीरे बलवदनिष्टाननुबन्धित्वनिवेशेनेत्यर्थ:। न प्रवृत्त्यापत्तिरिति सम्बन्ध:। रूपेष्टेति कर्मधारय:। विशिष्टेति। बलवदनिष्टाननुबन्धिकृतिसाध्येष्टसाधनतेत्यर्थ:। प्रवृत्तावित्यादि:। कृतिसाध्यत्वादीति। आदिना इष्टसाधनत्वबलवदनिष्टाननुबन्धित्वयो: सङ्ग्रह:। पृथगेवेति। कृतिसाध्यताज्ञानत्वादिनैवेत्यर्थ:। दण्डचक्रादिन्यायेनेति। अन्यथा उक्तविशिष्टज्ञानत्वेन कारणत्वोपगमे विशेषणविशेष्यभावे विनिगमनाविरहेण गुरुधर्मावच्छिन्ननानाकारणतास्वीकारापत्तेरिति ध्येयम्। प्रवृत्तीत्यर्थ इति। अन्यथा प्रयत्नस्य निवृत्तिजीवनयोनिसाधारणस्य कृतिसाध्त्वादिज्ञानकार्यतावच्छेदकत्वे व्यतिरेकव्यभिचारप्रसङ्गादिति भाव:। प्रत्यवायस्येति। पापस्येत्यर्थ:। प्रागभाव: - अनुत्पत्ति:। अन्यथा यावदायुषं 
सन्ध्यवन्दनादिकर्तरि प्रत्यवायाजननात्। प्रागभावासम्भवेन तदीयसन्ध्यावन्दनादेर्निंष्फलत्वापत्तेरिति भाव:। ननु लोके सुख, दु:खनिवृत्ति, दु:खहेतुनिवृत्तीनामेव फलत्वमिष्टतया दृष्टमितिकथमुक्तलक्षणप्रागभावस्य फलत्वसम्भव:, इष्टस्यैव फलत्वादित्यत्राह -- तस्येति। दु:खजनकाभावतयेति। दु:खजनकस्य योऽभाव: तत्त्वेनेत्यर्थ:। तदिति दु:खजनकेत्यर्थ:। फलत्वमिति। प्रवृत्त्युद्देश्यत्वघटितमित्यादि: दु:खजनकाभावतया इष्टत्वं च तादृशाभावत्वप्रकारकेच्छाविषयत्वमिति ध्येयम्। ननु प्रत्यवायपरिहारशब्दितस्य तत्प्रागभावस्य तदनुत्पत्तिरूपस्य कथं फलत्वम्। जन्यवे सति प्रवृत्युद्देश्यत्वं हि तत्। उक्तप्रागभावस्तु न जन्य इति शङ्कते - न चेति। तदिति। प्रत्यवायेत्यर्थ:। तस्य - प्रत्यवायप्रागभावस्य। स्वरूपसंबन्धरूपस्य - धर्मिस्वरूपानतिरिक्तस्य। तत्र - प्रत्यवायप्रागभावे। फलत्वाक्षतेरिति फलत्वशरीरेजन्यत्वस्थले प्रयोज्यत्वस्यैव निवेशनीयत्वादिति भाव:।
अपूर्वस्य लिङर्थत्वखण्डनम्
         [377] इच्छाविशेषेति। स्वस्वत्वनिवृत्तिपूर्वकदेवतास्वत्वप्रकारकेच्छेदत्यर्थ:। आशुतरविनाशिन इति। एतदर्थस्त्वग्रे व्यक्तीभविष्यति। भानम्-ज्ञानं शाब्दरूपम्। यद्वा भानं-विषयता। एवमग्रेऽपि। साधनत्वेनेत्यत्र तृतीया 
विषयतान्वयिनि प्रकारतानियपितत्वे। भानमित्यस्य शाब्दबुद्धावित्यादि:। [378] अयोग्यत्वादिति। स्वर्गसाधनत्वाभाववत्वात्। साधनत्वस्य च कार्याव्यवहितप्राक्क्षणावच्छेदेन कार्याधिकरणवृत्त्यभावप्रतियोगितानवच्छेदकतद्धर्मवत्त्वरूपत्वात् स्वर्गाव्यवहितप्राक्क्षणावच्छेदेन यागाभावादिति भाव:। ननु आशुतरविनाशित्वमतिशीघ्रविनाशित्वं विनाशित्वं नाशप्रतियोगित्वम्। तच्चाफलस्थायिन्यपि सम्भवति ततोऽधिकस्थाय्यपेक्षया तस्य तथात्वादित्यतो व्याचष्टे - तृतीयेति। स्वोत्पत्तिक्षणेत्यादि:। अन्यथा किंचिदपेक्षया तृतीयत्वस्यापि सर्वक्षणसाधारण्यानपायात् तद्दोषापत्ते:। स्वोत्पत्तिक्षणतृतीयत्वं 
च स्वोत्पत्तिक्षणध्वंसोत्पत्त्यधिकरक्षणध्वंसोत्पत्त्यधिकरणत्वम्। न चात्र स्वत्वघटनयाननुगम:। यत: प्रमेयविशिष्टत्वमाशुतरविनाशित्वमिति स्थूलोऽनुगम:। वैशिष्ट्यं 1स्वतादात्म्यस्वोत्पत्तिक्षणध्वंसोत्पत्त्यधिकरणक्षणध्वंसोत्पत्त्यधिकरणक्षणवृत्तिध्वंसप्रतियोगित्वोभयसम्बन्धेन। 
--------------------------------
1. यागादे: स्वोत्पत्ति तृतीयक्षणवृत्तिध्वंसप्रतियोगित्वमुपपादनीयम्। तत्र प्रमेयपदेन याग एव ग्राह्य: तद्विशिष्टत्वमुभयसंबन्धेन यागे। तथा हि स्वं याग: तत्तादात्म्यं यागे, एवं स्वं याग: तदुत्पत्तिक्षण: प्रथमक्षण: तद्ध्वंसोत्पत्त्यधिकरणक्षण: द्वितीयक्षण: तद्ध्वंसोत्पत्यधिकरणक्षण: तृतीयक्षण: तद्वृत्तिर्योयागध्वंस: तत्प्रतियोगित्वं यागे इति।
--------------------------------
1क्षणविशिष्टत्वमिति सूक्ष्मानुगम:। वैशिष्ट्यं स्ववृत्तिध्वंसप्रतियोगित्वस्वनिरूपितस्वोत्पत्तिक्षणध्वंसोत्पत्त्यधिकरणक्षणध्वंसोत्पत्त्यधिकरणत्वसम्बन्धावच्छिन्नाधेयत्वोभयसम्बन्धेन। अतो न दोष:। अनेकक्षणवृत्तित्वरूपं स्थायित्वम्। द्वितीयक्षणमात्रवृत्तिपदार्थंसाधारणमपीत्यालोच्य व्याचष्टे - फलपर्यन्तस्थायीति। फलेत्यस्य प्रकृतेत्यादि:। 2स्वोत्पत्तिक्षणध्वंसाधिकरणप्रकृतफलोत्पत्तिक्षणध्वंसानधिकरणयावत्क्षणवृत्तित्वम्। आधेयतया तादृशक्षणत्वव्यापकत्वपर्यवसितं फलपर्यन्तस्थायित्वम्।
       ननु [377] स्थयिकार्यमपूर्वमेव इति दीपिकावाक्यमयुक्तम्। कृतिसाध्यतारूपकार्यताया याग एव सम्भवात् अपूर्वे तदसम्भवादित्यत्राह - याग इति। साक्षात् - किंचिदद्वारा। आश्रयतासम्बन्धेनेति यावत्। यागद्वारा - स्वाश्रययागजन्यत्वरूपपरम्परासम्बन्धेन। तदिति। जन्येत्यर्थ:। एकदेश इति। कृताविति शेष:। तत्र - ज्योतिष्टोमेन यजेतेति वाक्ये। साधनान्तं यागविशेषणम््। पूर्वमिति। ज्योतिष्टोमवाक्यजन्यबोधादित्यादि:। अनुपस्थितत्वादिति। प्रमाणान्तरेणापूर्वसिद्धेरसम्भवात् तादृशवाक्येनैव 
तत्सिद्धेर्वक्तव्यत्वादिति भाव:। तत्र - अपूर्वे। 
अत्र - उक्ताक्षेपे। प्रवदन्तीति। समाधानमिति शेष:। तदिति। गुर्वित्यर्थ:। तादृशेति। तद्धर्मावच्छिन्नविषयकेत्यर्थ:। तद्धर्मावच्छिन्नविषयकत्वं तद्धर्मावच्छिन्नविषयतानिरूपकत्वम्। न त्विति। तद्विषयकशाब्दं प्रति तद्विषयकशक्तिग्रहस्य
--------------------------------
1. प्रथमस्वपदेन यागोत्पत्तितृतीयक्षणो ग्राह्य:। तद्वृत्तिध्वंसप्रतियोगित्वं यागे। द्वितीयस्वपदं तृतीयक्षणपरम्। तृतीयस्वपदं यागपरम्। तृतीयक्षणनिरूपिता यागनिष्ठा आधेयता स्वोत्पत्तिक्षणध्वंसोत्पत्त्यधिकरणक्षणध्वंसोत्पत्त्यधिकरणक्षणत्वसंबन्धावच्छिन्ना:। तेन संबन्धेन यागस्य तृतीयक्षणे सत्त्वादिति तादृशाधेयत्वोभयसंबन्धेन तृतीयक्षणविशिष्टत्वं यागस्येति समन्वय:।
2. स्वं याग: तदुत्पत्तिक्षणध्वंसाधिकरक्षणमारम्य प्रकृतफलस्यस्वर्गादेरुत्षतिक्षणध्वंसानधिकरणभूता। यावन्त: क्षणा: तावद्वृत्तित्वमित्यर्थ:।
---------------------------------
तद्विषयकोपस्थितेश्च हेतुता न स्वीक्रियत इत्यर्थ:। एवं चोक्तरीत्या शक्तिग्रहादिशाब्दबोधयो: समानविषयकत्वेन कार्यकारणभावमनुपेत्य समानप्रकारकतया तयोस्तदुपगमे चेत्यर्थ:। यत्र कुत्रचित् - घटादौ। योग्यतेति। 
यागविषयकत्वान्वयेत्यर्थ:। ननु शाब्दबोधे योग्यतावशात् घटादिरूपकार्यस्यैव भानं कुतो न सम्भवतीत्यत्राह - न हीति। न सम्भवति हीत्यन्वय:। अन्यदिति। अपूर्वरूपकार्यादित्यादि:। नित्य इति। कर्मणीति शेष:। 
फलाभावादिति। फलत्वमिह जन्यत्वघटितम्। तत्र - नित्यकर्मवाक्ये। दीपिकायाम् [377] नित्यवाक्येऽपीति अपि: काम्यवाक्यसमुच्चायक: दृष्टान्ततया। वाच्यमिति। लिङादेरित्यादि:। नन्वपूर्वस्य केनाकारेण नित्यवाक्यस्थलिङादिवाच्यतेत्याशङ्कायामाह - प्रकाशिकायाम् 
कार्यत्वेनेत्यादिरिति। पण्डेति। तन्मतेऽपूर्वं द्विविधम् - 1कलिकापूर्वम् पण्डापूर्वम् चेति। तत्र काम्यवाक्यस्थलिङादिवाच्यमपूर्वमाद्यम्। नित्यवाक्यस्थलिङादिवाच्यं द्वितीयम्। पण्डत्वं नपुंसकत्वम् फलाजनकत्वमिति यावत् इति ध्येयम्। दीपिकायाम् [377] कल्प्यत इति। अयमत्र कल्पनाप्रकार:-नित्यवाक्यस्थलिङ् कार्यात्वप्रकारेणापूर्ववाचक: वैदिकलिङ्त्वात् काम्यवाक्यस्थलिङ्वदिति। क्रियेत्यादिवाक्ये क्रियाया धात्वर्थस्य यत्कार्यं फलं तत्रेत्यर्थ इति भ्रमव्युदासायाह - प्रकाशिकायाम् धात्वर्थनिष्ठेति। तथा चात्र कार्यशब्द: कार्यत्वपर:। क्रियाकार्य इत्यत्र षष्ठीसमास एवेति भाव:। अलौकिकेति। वैदिकेत्यर्थ:। लिङादीति पूरणीयम्। साधारण्येनेति। साधारण्यमाधेयत्वम् शक्त्यन्वयिनि वैशिष्ट्ये तृतीया। कार्यत्वादावेवेति। एवेनापूर्वव्यवच्छेद:। दीपिकायाम् [377] यागस्यापीति। अपिरत्र दृष्टान्तत्वेनापूर्वसमुच्चायक:। अयोग्येति। स्वर्गसाधनत्वाभाववत्तेत्यर्थ:। साधनतयेति। स्वर्गादीत्यादि:। तदिति।
--------------------------------
1. कलिकापूर्वमिति। कलयति उत्पादयति फलमिति व्युत्पत्त्या निष्पन्नोऽयं शब्द: सवर्गादिकाम्यफलसाधनमूपर्वमाचष्टे। नपुंसकवाची पण्डशब्द: निष्फलत्वार्थक:। तथा च निष्फलापूर्वमिति पण्डापूर्वशब्दार्थ:।
---------------------------------
साधनतेत्यर्थ:। एवं व्याख्यानेऽपि तन्निर्वाहायेत्यत्र अवान्तरेति। फलसाधनयोर्मध्यदशाभावीत्यर्थ:। अपूर्वकल्पनादिति। अयमत्र कल्पनाप्रकार:--याग: स्वर्गजनकव्यापारजनक: स्वर्गाव्यवहितप्राक्कालावृत्तित्वे सति स्वर्गजनकत्वात् यो यदव्यवहितप्राक्कालावृत्तित्वे सति यज्जनक: स तज्जनकव्यापारजनक:। यथा संस्कारद्वारा स्मृतिजनकानुभव इति।
       ननु यागस्यायोग्यतानिश्चयो मा भूत् तत्संशय: परं जायत एवेति निश्चयवत्संशयस्यापि तद्वत्ताधीविरोधित्वात् कथं स्वर्गादिसाधनतया यागबोधसम्भव इत्यत्राह --- प्रकाशिकायाम् अयोग्यतेति। स्वर्गादिसाधनत्वाभाववत्तेत्यर्थ:। तस्य - अयोग्यतासंशयस्य। 
अविघटकत्वादिति। अविरोधित्वादित्यर्थ:। तदभाववत्तानिंश्चयस्यैव तद्वत्ताधीविरोधित्वादिति भाव:। यागधर्मिंकस्वर्गादिसाधनत्वप्रकारकबुद्धावित्यादि:। बोध इति। ज्योतिष्टोमादिवाक्यत: स्वर्गादिसाधनताया इत्यादि:। वाक्यादिति। ज्योतिष्टोमादीत्यादि:। तस्य-यागस्य। नन्वपूर्वस्य यागव्यापारत्वे यागजन्यत्वं यागजन्यस्वर्गादिरूफलजनकत्वं द्वयमपि कल्पनीयम्। यागध्वंसस्य यागव्यापारतायाँ तु प्रतियोगिविधया यागजन्यताया यागध्वंसे क्लृप्तत्वात् स्वर्गादिरूफलजनकतामात्रं कल्पनीयमित्युभयकल्पनया पूर्वपक्षे गौरवमित्याशङ्कते --- नन्विति। ध्वंसस्यैवेत्येवेनापूर्वव्यवच्छेद:। व्यापारत्वमिति। यागेत्यादि:। स्पर्शादीत्यादिना करतोयातिलङ्घनगण्डकीबाहुतरणयो: संग्रह:।
       दीपिकायाम् [377] न यागध्वंसो व्यापार इति। न व्यापार इत्यन्वय:। व्यापार इत्यस्य यागेत्यादि:। अन्यथा श्रौतस्य क्षरते: नश्यतीत्यर्थपरतया ध्वंसस्य नाशविरहेण व्यापारस्य कीर्तनादिनाशश्रुतिविरोधप्रसङ्गादिति भाव:। अत्र च न क्षरति: नाशरूपमुख्यक्षरणपर: अपि तु फलासमर्थत्वरूपगौणक्षरणपर:। एवं च यागध्वंसस्य यागव्यापारतायामपि न क्षति:। तस्य फलासमर्थत्वं च भवति। धर्मकीर्तनादे: स्वर्गादिफलं प्रति प्रतिबन्धकत्वकल्पनया। अन्यथा प्रागुक्तकल्पना -- अपूर्वरूपधर्मस्य नाशकल्पना तन्नाशं प्रति कीर्तनादे: हेतुत्वकल्पना चेति महागौरवापत्तेरिति दीपिकोक्तदूषणं न विचारसहमिति आलोच्य ध्वंसस्य व्यापारतायामभेद्यं दूषणं स्वयमाह - प्रकाशिकायाम् ध्वंसस्येति। दूषणान्तरम् - प्रागुपादितदूषणातिरिक्तदूषणम्।
आख्यातस्य यत्नार्थकत्वस्थापनम्
       ननु लोकव्युत्पत्तीत्यत्र व्युत्पत्ते: कृतिसाध्यत्वादौ लिङ्गादि शक्तिग्रहरूपताया: क्रियायां 
कृतिसाध्यत्वाद्यन्वयनियामकत्वकथनं न युज्यते इत्यतो व्याचष्टे - [380]लोकव्यवहारेत्यर्थ इति। स च लोकव्यवहारश्च। इत्येवंरूप 
इत्यनेनान्वय:। कृतिसाध्यत्वेनेत्यादि। ज्ञानान्वयिनि प्रकारत्वे तृतीया। तत्पदं 
त्रलन्तयत्पदसमानार्थकम्। तथा च कृतिसाध्यत्वेष्टसाधनत्वप्रकारकज्ञानवानित्यर्थ:। तदर्थ इति। तत्पदमत्र लोकव्युत्पत्तिबलादित्येतत्परम्। तत्रेतीति। तत्र - लोके। दीपिकायाम् लिङ्त्वेनेत्यत: परमादीति शेष:। विध्यर्थत्वमिति। लिङादेरित्यादि:। विधिरथौ वाच्यो यस्येति बहुव्रीहि:। तथा च विधिशब्दस्य प्रवर्तकज्ञानविषयपरतया तादृशविषयवाचकत्वमित्यर्थ:। आख्यतत्वेनेत्यादि। आख्यातत्वावच्छिन्नं तन्निर्वक्ति --- प्रकाशिकायाम् आख्यातत्वेनेति। तच्च --- आख्यातत्वं च। संकेतेति। पाणिनीयेत्यादि:। शक्तेति। लिङादिनिष्ठकृतिनिरूपितेत्यादि:। शक्तिनिरूपकतेत्यर्थ:। अवच्छिन्ने -- विशिष्टे। एवमग्रेऽपि। संबन्धेति। सम्बन्धश्चात्रानुकूलता। एवमग्रेऽपि। तत् - किं करोतीत्येवं रूपम्। तदिति। किं करोतीत्येवंरूपप्रश्नवाक्येत्यर्थ:। निवर्तकत्वमिति। सम्भवतींति शेष:। अनयथा। कृतित्वावच्छिन्ने पाकसंबन्धबोधकत्वविरहे। तन्निवर्तकत्वमित्यादेरनुषङ्गात् तन्निवर्तंकत्वं न सम्भवतीत्यन्वय:। कृतिबोधकत्वासंभवादिति। अचेतने रथादौ चेतनधर्मस्य कृतेरसम्भवादिति भाव:। तदिति। रथो गच्छतीत्यादिस्थलीनयाख्यातेत्यर्थ:। अनुरोधेनेति। अनेन सर्वाख्यातानां शक्त्यैकरूप्यौचित्यन्याय: सूचित:। व्यापार एवेति। एवेन कृतिव्यवच्छेद:। ननु रथो गच्छतीत्यादौ व्यापारत्वरूपलघुधर्मावच्छिन्ने लक्षणास्वीकारेणैव सामञ्जस्ये अनुकूलव्यापारत्वरूपगुरुधर्मावच्छिन्ने लक्षणाकथनं दीपिकाकारस्यायुक्तम्। एवमनुकूलत्वे निरूपितत्वसंम्बन्धेन गमनादेरन्वयस्य वाच्यतया तादृशसंबन्धस्याधिकस्य शाब्दबुद्धौं भानकल्पने महागौरवं चेत्यत्राह---व्यापार इति। एतेन --- अनुकूलत्वरूपेण। निरूढेति। अनादितात्पर्यविषयीभूतार्थनिष्ठेत्यर्थ:। एवमग्रेऽपि आश्रयतासम्बन्धेनैवेत्येवकार: अन्वयेनेत्युत्तरं योज्य:। एवेनाख्यातार्थतया कल्पिते आश्रयत्वे निरूपितत्वसम्बन्धेन अन्वयव्यवच्छेद:। नामार्थयोरिवेति एकनामार्थें अपरनामार्थस्य यथा अभेदातिरिक्तसम्बन्धेन नान्वय:। तथेहापि नामार्थे धात्वर्थस्याभेदातिरिक्तसम्बन्धेनान्वयो नोपेयते। अन्यथा राजापुरुष 
इत्यादौ पुरुषादिपदार्थें राजादिपदार्थस्य स्वस्वामिभावादिसम्बन्धेन पच्यते तण्डुल इत्यादौ धात्वर्थस्य पाकादे: क्रियाकर्मभावादिसम्बन्धेन तण्डुलादिपदार्थे यथाक्रममन्वयापत्तेरिति भाव:। अव्युत्पन्नत्वात् -- समभिव्याहारविशेषज्ञाननियाम्यत्वविरहात्। तत्र-रथो गच्छतीत्यादौ। तथा - प्रथमान्तार्थे गमनादेराश्रयतासंबन्धेन। संबन्धेऽतिरिक्तत्वविशेषणप्रवेशफलमाह - स्तोकं पचतीत्यादावपीति। कर्तृकर्मणोराख्यातार्थतासम्भवे दीपिकाकृता युक्तेरकथनात् स्वयं तत्र तामाह - आख्यातस्येति। कर्त्रादाविति। आदिना धात्वर्थतावच्छेदकत्वाभिमतसंयोगविभागादिरूपतत्तत्फलवदात्मककर्मपरिग्रह:। महागौरवसूचनायानन्तेत्युक्तम्। कृत्यादेरित्यादिना संयोगादिरूफलपरिग्रह:। एवमग्रेऽपि। अङ्गीकार्यमित्यत: परं कृतित्वादिजाते: शक्यताव्च्देदकतावच्छेदकमप्यङ्गीकार्यमिति शेष:। कृतित्वादीतयादिना संयोगत्वादिपरिग्रह:। जात्यखण्डोपाध्यतिरिक्तस्य यत्किंचिद्रूपेणैव भानादिति भाव:। लाघवमिति। कृतित्वादिजातेरेकत्वेनानन्त्यविरहात् जात्यनुल्लिखितप्रतीतौ जाते: स्वरूपत एव भानोपगमेन कस्यचिद्धर्मान्तरस्य शक्यतावच्छेदकतावच्छेदकताया अप्यनुपगमाच्चेति भाव:। दीपिकायाम् तदिति कर्तृकर्मपरम्। एकत्वादीत्यादिपदार्थमाह - प्रकाशिकायाम् आदिना कृत्यादीति। आदिनेत्यस्यादिशब्देनेत्यर्थ:। एवमन्यत्रापि। तर्हि आख्यातस्य कृत्याद्यर्थकत्वे। कर्तृकर्मणोरिति। देवदत्त: पचति पच्यते तण्डुल इत्यादावितिशेष:। लाभ: - प्रतिति:। कर्तृत्वकर्मंत्वाभ्यां देवदत्ततण्डुलादेरित्यादि:।
एवमग्रेऽपि। दीपिकायाम् तयो: - कर्तृकर्मणो:। आक्षेपादेवेति। आक्षेपश्चार्थापत्ति:। देवदत्तादे: कर्तृत्वादिकमन्तरा कृत्यादिपराख्यातसमभिव्याहृतदेवदत्तादिपदबोध्यत्वमनुपपन्नमित्यादिरूपा। ननु स्वमते उक्तरूपाक्षेपानुपगमादाक्षेपादेवेति दीपिकावाक्यमसङ्गतमित्यत्राह - प्रकाशिकायाम् परमतेनेति। स्वमते त्विति। स्वपदमत्र नैयायिकपरम्। पदेनैव इत्येवेन उक्ताक्षेपव्युदास:। तदिति कर्तृकर्मेत्यर्थ:। देवदत्त: पचतीत्यादौ कंचनाक्षेपं तत्परिहारं च विवक्षन् तदुपयो गित्वेन शाब्दबोधप्रकारं यथायोगं 
दर्शयति - देवदत्त: तण्डुलं पचतीत्यत्रेति। तत्र - तेवदत्त: पचति, तण्डुल: पच्यत इत्युक्तस्थलयो:। अनभिधानादितीति। तृतीयाद्वितीयानियामकयो: सूत्रयोरनभिहिताधिकारीयत्वादिति भाव:। अनभिह्वित इति।  लकारादिभिरित्यादि:। लकारादि जन्यशाब्दबोधाविषय इत्यर्थ:। तादृशे - लकारादिभिरनभिहित - इत्यर्थ:। मूलेऽप्येवम्।
उपसर्गाणां द्योतकत्वम्
       [385] उपसर्गाणाम् - उपसर्गात् क्रियायोग इति विहितोपसर्गसंज्ञकानाम् प्रादीनामिति शेष:। वचनत्वेति। 
प्रकर्षादिरूपार्थविशेषेत्यादि:। तात्पर्येति। समभिव्याहृतधातुप्रतिपाद्यार्थविशेषेत्यादि:। ग्राहकत्वमिति। अन्यथा उपास्यते गुरु: इत्यादौ उपशब्दस्य समीपदेशपरतया आसेश्चाधेयत्वार्थकत्वेन समीपदेशाधेयत्वरूपविशिष्टार्थपरस्योपासेरकर्मकत्वेन 'ल: कर्मणि च भावे चाकर्मकेभ्य:' (पा. सू 3.4.69) इति सूत्रोक्तरीत्या कर्मलकारानुपपत्तिप्रसङ्गात्। अत: उपशब्द: उपासनात्मकज्ञानविशेषरूपार्थविशेषे आसधातोस्तात्पर्यं ग्राह यति इत्येव वक्तव्यमिति। एवमन्यत्रापि बोध्यम्। दीपिकायाम् प्रकर्षे-प्रकर्षादौ द्योतकत्वमेवेत्येवकारव्यवच्छेद्यं स्फुटयति-न तत्र शक्तिरिति। तत्र प्रकर्षादौ। तेन - उक्तरीत्या उपसर्गाणां द्योतकत्वस्थापनेन। सूचितमित्यनेन सम्बन्ध:। इतरेति। उपसर्गंसंज्ञारहितेत्यर्थ:। निपातनादिति एवकारादीनामिति शेष:। 'स्वरादिनिपातमव्ययम्' (पा. सू. 1.1.37) इति सूत्रविहितनिपातसंज्ञकानामित्यर्थ:। एवकारादीनां वाचकत्वप्रकारमुपपादयति - तथा हीत्यादिना। अयोगव्यवच्छेद: उद्देश्यतावच्छेदकीभूतशङ्खत्वादिव्यापकत्वम्। अन्ययोगेति एवकारस्येत्यादिरनुषज्यते। व्यवच्छेदश्चेति। अर्थ इत्यनुषज्यते। अन्ययोगव्यवच्छेद: उद्देश्यतावच्छेदकपार्थत्वादिव्याप्यत्वम्। इत्यादिकमित्यादिना क्रियासङ्गतैवकारस्यात्यन्तायोगव्यवच्छेद: उद्देश्यतावच्छेदकत्वाभिमतसरोजत्वादिसामानाधिकरण्यरूप:। अर्थ 
इत्यादिकमित्यर्थ:। 
पदार्थतत्त्वज्ञानस्य मोक्षहेतुत्वनिरूपणम्
       [388] प्रेक्षावदिति। बुद्धिमदित्यर्थ:। विषयेति मुक्तिविशेषणम्। पृथिव्यादे: जलत्वादिना ज्ञानस्यातत्त्वज्ञानस्य मुक्तिप्रयोजकत्वासम्भवादाह - पदार्थतत्त्वज्ञानस्येति। यथावस्थिताकारेण पदार्थज्ञानस्येत्यर्थ:। अन्येषामिति। मुक्तियपप्रयोजनादित्यादि:। अवान्तरेति। मध्यवर्तीत्यर्थ:। परमेति। परमत्वं च स्वानन्तरोत्पन्नतत्त्वज्ञानसाध्यप्रयोजनकान्यत्वम्। साध्यत्वं च साक्षात्परम्परया वा बोध्यम्। अनुगमस्तु स्फुट:। श्रुतेरिति। 'आत्मा वाऽरे'त्यादि:।
       ननूपायस्य फलप्राग्भावित्वानुरोधेनोपायप्रतिपादकस्य भागस्य फलप्रतिपादकभागप्राग्भावित्वमावश्यकमिति कथं द्रष्टव्य इत्यादिवाक्यसङ्गतिरित्यत्राह आर्थेति। अर्थसम्बन्धीत्यर्थ:। क्रमेणेति। क्रमश्च पौर्वापर्यम्। उक्तश्रुतिवाक्य इत्यादि:। एवमग्रेऽपि। शब्देति। शब्दसम्बन्धीत्यर्थ:। त्यक्तो भवतीति। निदिध्यासितव्यो द्रष्टव्य इति योजनेति भाव:। युक्तिभि: बहुयुक्तिविषयकपरामर्शजन्यानुमितिधारेत्यर्थ:। आत्मन इति। आत्मविशेष्यकेतरभिन्नत्वप्रकारकानुमितिरित्यर्थ:। तच्च - उक्नरूपानुमानं च। प्रतियोगीतरेति समानाधिकरणसमास:। तच्च उक्तरूपानुपानं च। तदिति। आत्मन इतरर्भिन्नत्वेनानुमानत्यर्थ:। तदनन्तरमि त्यत्र तच्छब्दो मननपर इत्याशयेन व्याचष्टे -- मननेत्यादि। श्रुतस्येत्यादि। नैरन्तर्यं विजातीयप्रत्ययाव्यवहितत्वम्। वैशिष्ट्ये तृतीया। प्रत्यये विजातीयत्वं च श्रुतार्थातिरिक्तार्थविषयकत्वम्। प्रत्याहृत्येति। प्रत्याहरणं सम्बन्धनिवृत्त्यनुकूलव्यापार:। सम्बन्धान्वयिनि अनुयोगित्वे पञ्चमी विषयेभ्य इत्यत्र। एवमग्रेऽपि तदनन्तरमित्यत्र तच्छब्द: निदिध्यासनपर इत्यभिसन्धायाह - [388] निदिध्यासनेति। ननु मिथ्याज्ञानमात्रनाशेऽपि तदधीनवासनासत्त्वे दोषसम्भवात् मिथ्याज्ञाननाशेन दोषाभावकथनमयुक्तमित्यतो व्याचष्टे --- [388] वासनासहितेति। ज्ञानविशेषणम््। वासना - संस्कार:। रागादिरित्यादिना दोषमोहयो: परिग्रह:। [688] विशेषेति। रजतव्यावर्तकाकारेत्यर्थ:। शुक्तित्वादिरूपेत्यादि:। 
ज्ञानेनैवेत्येवेन तादृशभ्रमनिवृत्त्यर्थकर्मव्यवच्छेद:।
[एतावत्पर्यन्तमेवायं ग्रन्थ उपलभ्यते।
अवशिष्टो भागस्तु अतिस्वल्प:]
