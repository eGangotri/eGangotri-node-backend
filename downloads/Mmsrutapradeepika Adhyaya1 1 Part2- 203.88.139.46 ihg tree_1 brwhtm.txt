	अथ यदुक्तम् - अनुभूतिः परमार्थतो निर्विषया निराश्रया च सती ... ... ... अनुभूतेर्न मिथ्यात्वमिति चेत् ; हन्तैवं सति तदबाधादेव ज्ञातृत्वमपि न मिथ्या ।। 
	ज्ञतृत्वस्य अध्यस्तत्वमनुवदति - अथ   इति । दूषयति - तत् इति । प्रसञ्जकप्रसक्तविपर्ययमाह - अत्र तु  इति । पृथक् वैयधिकरण्येन । तथात्वं दर्शयति -  तथा इति । ततः किमित्यत्राह तदेवम् इति । विशेषणतया प्रतिपन्ने तद्विशेषणविशिष्टाध्यासोऽनुपपन्न इत्यर्थः। समानाधिकरणधीर्न प्रसञ्जनीया तथा सति भ्रमायोगात् । न हि शुक्तिरजतमिति  भ्रमः संभवतीति चेत् , धी इदंस्थाने चेत् तथा प्रतीतिप्रसङ्गः । शुक्तिस्थाने चेत् भ्रमानुदय इति भावः । भ्रान्तस्य प्रतिभासामृषात्वमनूद्य परिहरति - यदपि इत्यादिना । वैषम्यमाशङ्क्याविशेषमाह -  सकल इत्यादिना ।। 
	यदप्युक्तम् - अविक्रियस्यात्मनो ज्ञानक्रियाकर्तृत्वरूपं ज्ञातृत्वं न संभवति । ... ... ...  ज्ञातृत्वं ज्ञानस्वरूपस्याऽऽत्मन एवेति न कदाचिदपि जडस्याहङ्कारस्य ज्ञातृत्वसंभवः ।। 
		ज्ञानकर्तृत्वम् -  विकारजडरूपम् ;  नाविकाराजडात्मनि । किन्तु तादृश्यन्तःकरणे दृश्यत्वात् रूपवच्च, नात्मनि, तथात्वे अहंधीवेद्यत्वे च अनात्मत्वात् इत्येतत् परोक्तमनुवदति - यदपि इति । आदिशब्दो विकारित्वार्थः । दूषयति - नैतत्  इति । आदिशब्दात् जडत्वादिः । अन्तःकरणं न ज्ञातृ, अचेतनत्वात् इत्यादिभिः देहवत् इत्यन्वयिभिः तद्विरोधिनो व्यतिरेकिणो बाधिता इत्यर्थः । अचित्त्वे  तुल्येऽपि देहस्येन्द्रियाश्रयत्वादिवत् अचित्त्वादौ तुल्येऽपि अन्तःकरणस्य ज्ञातृत्वं स्यादिति ज्ञातृत्वस्य चेतनासाधारणत्वसिद्धिरित्यत्राह -  एतदुक्तम् - इति । देहात्मभेदसिद्धये देहस्य द्रष्टृत्वं येन विरुद्धधर्मेण निवार्यते, तेनैवान्तःकरणस्यापीत्यर्थः । यद्यपि दृशित्वानुपपत्त्या देहात्मभेदः न द्रष्टृत्वादिना, तथाऽपि दृशित्वमन्तःकरणस्य  येन वार्यते, तेनैव द्रष्टृत्वमपि इति दृशित्वनिवारकमेव द्रष्टृत्वनिवारकमित्यर्थः । अनात्मत्वादिप्रसङ्गः प्रत्यक्षागमबाधितः । अबाधिताहंधीवेद्यत्वमात्मत्वस्यैव साधकम् । देहे तु बाधादनात्मत्वं वक्ष्यते । न च  इति स्पष्टम् ।  गुणशब्दोऽपृथग्विशेषणपरः । ततः किमित्यत्राह -  ज्ञानं च इति। धर्म्यनित्यत्वे धर्मानित्यत्वं ;  तन्नित्यत्वेऽपि औपाधिकत्वं धर्मानित्यताहेतुरिति तद््व्युदासाय नित्यस्य स्वाभाविकधर्मत्वेन  इति पदद्वयम् । उभयोश्च मानतया श्रुतेः सूत्रोपात्तत्वात् , सूत्रद्वय
मुदाहरति - नित्यत्वं  च  इत्यादिना । धियो ध्याश्रयत्वं कथमित्यत्राह अस्य इति । तर्हि सर्वे सर्वदा सर्वज्ञाः स्युरित्यत्राह - स्वयम् इति । स्वयं स्वतः । तर्हि इदानीमपि कदाचित् सर्वविषयविकासः स्यात् ; मुक्तावपि कदाचित् सङ्कोचः स्यत् । बन्धमोक्षयोः सङ््कोचविकासव्यवस्थायामपि बद्धाः सर्वेऽप्यज्ञाः स्युः इत्यत्राह - अतः इति । अनेन अविद्या कर्मसंज्ञाऽन्या  इत्यादिस्मृतिः स्मारिता । नोत्पत्तिश्चेत् किमिन्द्रियैः ?  उत्पत्त्यभावात् प्रसरतारतम्यस्य कर्मतारतम्यकृतत्वाच्च इन्द्रियवैयर्थ्यमित्यत्राह तच्च  इति । कर्माधीनप्रसरणम् इन्द्रियद्वारकमित्यर्थः । उत्पत्त्यादिव्यपदेशः कथमित्यत्राह -  तमिमम् इति । प्रसरकर्तृत्वं विकार इत्यत्राह ज्ञान इति । तन्नानिष्टम् ।  अचेतनवद्विकारो ह्यनिष्ट इत्यर्थः । मुखान्तरेण विकारनिषेधविषयमाह - तच्च  इति । अचिद्वच्च स्वतश्च विकारो निषेध्यत इत्यर्थः । प्रसरकर्तृत्वं च विकारत्वात् अन्तःकरणस्य इत्यत्राह एवंरूप इति । स्वधर्मधीप्रसरकर्तृत्वं न अतद्धर्मकस्य इत्यर्थः। स्वरूपशब्दोऽसाधारणधर्मपरः । यद्वा जडं न धीधर्मकम् , घटवत् । अतो ज्ञानस्वरूपस्यैवोक्त लक्षणकर्तृत्वमित्यर्थः ।।
	जडस्वरूपस्याप्यहङ्कारस्य चित्सन्निधानेन तच्छायापत्त्या ... .. ... .... अहङ्कारस्य त्वचेतनस्य ज्ञातृत्वासंभवादेव सुतरां न तत्संपर्कात् संविदि ज्ञातृत्वं तदुपलब्धिर्वा ।।
	अथ परोक्तासु छायापत्तिसंपर्काभिव्यक्तिषु प्रथमं चित्  इत्यादिनाऽनूद्य दुर्निरूपत्वमाह - केयम्  इति । तदेव विवरीतुं विकल्पयति  किम् । इति । धीस्थं चरमं दूषयति -  न तावत्  इति । अथ प्रथमं -नापि इति । उक्तरीतिः - अचित्त्वादिः । किं ज्ञातृत्वं छायापन्नम्, उत ज्ञप्तिरिति विकल्पे प्रथमं शिरो दूषितम् । द्वितीयं दूषयति - द्वयोः इति । व्यापकनिवृत्त्या अप्यत्र न छायापत्तिरित्यर्थः ।  अन्यतरस्याचाक्षुषत्वेऽपि न छाया; द्वयोरपि तथात्वे किं पुनः इति अपिशब्दार्थः । संपर्कं शङ्कते अथ इति । दूषयति -  नैतत्  इति । रुमागतकाष्ठादिलवणत्ववत् जलौष्ण्यवद्वा इत्यभिप्रायेण ज्ञातृत्वं तदुपलब्धिर्वा  इत्युकम्। जडत्ववैषम्यात्  सुतराम् इत्युक्तिः । अजडस्य हि संभवेत् । एवं ज्ञातृत्वसंपर्कपक्षः कण्ठोक्त्या दूषितः । ज्ञप्तिसंपर्केऽपि न धर्मधर्मिभावेनान्वयः संपर्कः। अचेतनज्ञप्त्योस्तदसंभवात् । न च पृथग्भूतयोः संयोगः , ज्ञातृत्वव्यतिरेकेण ज्ञप्त्यनुपलंभादिति भावः ।
	यदप्युक्तम् - उभयत्र न वस्तुतो ज्ञातृत्वमस्ति । ................ यथोक्तम् -  
करणानामभूमित्वान्न तत्संबन्धहेतुता ।। इति ।।  
	पक्षद्वयात् वैषम्यं दर्शयन् अभिव्यक्तिं शङ्कते यदपि  इति । दूषयति - तत्  इति । व्यञ्जकापेक्षाव्यञ्जकत्वशक्त्योरभावादित्यर्थः । उक्तवैशद्याय सांप्रदायिकत्वाय चाह - तदुक्तम्  इति । आत्मसिद्धि ग्रन्थं विवृणोति - स्वयम्   इति। अचित्  इति । चिदन्यत्वात् तन्निर्भास्य इति  भावः । अनुदित  इति कादाचित्कप्रकाशत्वेन व्यञ्जकापेक्षाव्युदासः ।। 
	अन्यापेक्षया तयोः व्यङ्ग्यत्वे व्यञ्जकत्वे चाभ्युपेतेऽपि नान्योन्यं  तथात्वमित्याह - किं च इति । प्रातिकूल्यम् -  उक्तस्वभावविरोधः । व्यङ्ग्यस्य व्यञ्जकत्वे परोक्तदृष्टान्तं व्युदस्यति -  न च  इति । कुत इत्यत्राह -  तत्रापि इति । कथं तर्हि करतलायत्तो रविकरप्रकाशातिशय इत्यत्राह - कर इति । नाहङ्कारः करादिवत् स्थूलः । ज्ञानं च रविकरवत् न बाहुल्यार्हमिति भावः ।। 
	अथ अभिव्यक्तिं विकल्प्य दूषयति किं च  इति । किंरूपा दुर्निरूपा । उत्पादकमप्युत्पत्तिद्वाराऽभिव्यक्तिहेतुः इति उत्पत्तिः शङ्किता । द्वितीयं दूषयति - नापि इति । तृतीयं व्युदस्यति - ततः इति । अनुभाव्यत्वम् उपेत्य दूषयितुमाह - स हि इति । इन्द्रियसंबन्धहेतुत्वोक्तिः दृष्टानुग्रहस्य करणानुग्रहस्य वोपलक्षणार्था, विधान्तरासंभवात् । अन्यच्च अदृष्टानुग्रहस्य कर्त्रनुग्रहस्य वोलपक्षणम् । शमादेः शास्त्रानुग्राहकत्वं परोक्तदिशा । द्विविधोऽप्यनुग्रहोऽनुपपन्न इत्यर्थसिद्धम् । अन्यथाऽनन्तरग्रन्थवैघट्यम् , स हि न द्वैविध्यपरः। पक्षान्तरममानकमिति दूषणस्य स्फुटत्वादनुक्तिः । यद्वा उत्तरार्धसिद्धं दूषणं पूर्वार्धेन स्मारितमिति भावः . अहमर्थस्य बोद््धृत्वान्न स तेनैव शोध्यते  इति हि तत् ।।
	किं च - अनुभूतेरनुभाव्यत्वाभ्युपगमेऽपि अहमर्थेन न तदनुभवसाधनानुग्रहः ... ... ... ... अतो न केनापि प्रकारेणाहङ्कारेणानुभूतेरभिव्यक्तिः ।। 
	ऐन्द्रियकत्वमुपगम्य दूषयति - किं च इति । स हि इत्यादेरेवं वाऽर्थः । पूर्वमनुभवपर्यालोचनयाऽनुग्रहो दूषितः । अथ अनुग्रहपर्यालोचनया दूष्यते -  स हि इति । अनुभाव्यत्वमभ्युपगम्याह - किं च इति । अन्यत् सर्वं पूर्ववत् । तत्स्वरूपमाह - स हि इति । व्यक्तिदर्पणाद्यन्यथासिद्धेर्वक्ष्यमाणत्वात् प्रतिबन्धनिरासः परिशेषितः । दूषयति - न च  इति । अज्ञानस्याहङ्कारापोद्यत्वसंविदाश्रयत्वयोः प्रथमं दूषयति   न तावत् इत्यादिना । इह अज्ञानशब्दो भावाभावसाधारणः । दूषणं च तस्य  तथा ।। 
	संविद्गतत्वं दूषयति -  न च  इति । संविदाश्रयत्वम् संवित्संबन्धित्वम्। आश्रयणं हि संबन्धः । स च विषयत्वेन आधारत्वेन च । अतो विषयस्याप्याश्रयशब्देन विवक्षा युज्यते ।  आश्रयश्चेतसो ब्रह्म  इतिवत् । तदनुपपत्तौ हेतुमाह - ज्ञान इति । ततः किमित्यत्राह ज्ञातृ इति । निदर्शयति - यथा इति । अज्ञानाश्रयत्वे देवदत्तवत् ज्ञानाश्रयत्वप्रसङ्गः । अज्ञानविषयत्वे ज्ञेयत्वप्रसङ्ग इत्यर्थः । अज्ञानाश्रयत्वमुपगम्याह -  संविदः इति । ज्ञाननिवर्त्याज्ञानत्वे ज्ञानविषयत्वप्रसङ्गः इत्यर्थः। संवित्संबन्ध्यनुपपत्तिमुपसंहरति  अतः इति । भावरूपत्वे विशेषतो दूषणमाह - अस्य च इति । अभावरूपत्वं दुषयति - ज्ञान इति । विरोधित्वम् -  प्रतिबन्धकत्वम्  न सहावस्थितिः । अभिव्यक्त्यनुपपत्तिं निगमयति -  अतः इति। केनापि प्रकारेण -  उत्पादकतया, प्रकाशकतया, तदनुग्राहकतया चेत्यर्थः । 
	न च स्वाश्रयतयाऽभिव्यंग्याभिव्यञ्जनमभिव्यञ्जकानां स्वभावः ........  नज्ञप्तिमात्रम्   । अहंभावविगमे तु ज्ञप्तेरपि न प्रत्यक्त्वसिद्धिरित्युक्तम् ।। 
स्वाश्रयतयाऽभिव्यक्तिमनैकान्त्येन दूषयति - न च  इति । दूषणान्तरमाह- यथा इति ।  ज्ञानस्य प्रतीत्यानुगुण्यं नाम व्यवहारानुगुण्यम् । तच्च कुत इत्यत्राह - तच्च इति । दृष्टान्तान्यथासिद्धिमाह - न च इति । दोषत्वमुपपादयति -  तद्दोष इति । केनाभिव्यक्तिरित्यत्राह - अभिव्यञ्जकस्तु इति । तस्य व्यञ्जकत्वादिति भावः । न चेह  इति । अहङ्कारस्य स्थूलस्वच्छद्रव्यत्वाभावादिति भावः । व्यक्तेस्तु इति । आकारः - अयुतधर्मः । अहङ्कारस्य ज्ञातृत्वानुपपत्तिं निगमयति - अतः इति । व्यक्तिदर्पणाभिप्रायेण वस्तुतो दोषतो वा  इति उक्तम् । ज्ञातुरात्मत्वं निगमयति - तस्मात्  इति । यद्यप्यात्मत्वोपगमो धियः , तथाऽपि अहंभावविरहे, न तस्याः प्रत्यक्त्वमित्याह - अहम् इति ।
तमोगुणाभिभवात् परागर्थानुभवाभावाच्च अहमर्थस्य .............. न किंचिदहमवेदिषम्  इति परामर्शेन साधयंस्तमिममर्थं देवानामेव साधयतु ।।  
अथ सुषुप्तौ अहंभानमाह - तम इत्यादिना । आन्तरो बुद्धिसुखादिः ,बाह्यो मनुष्यत्वादिश्च परागर्थः । तदुभयाननुभवहेतुः  तमोगुणाभिभवः । चः त्वर्थः । अहम् इति । प्रत्यक्तयेत्यर्थः। अविशदावभासः पराभीष्टश्चेत्याह - भवद्  - इति । तदनुपगमे धियोऽप्यप्रकाशत्वप्रसङ्गः इति भावः । स्वयंज्योतिष्ट््वश्रुत्या सर्वैः वेदान्तिभिः सुषुप्तौ भानमात्मनोऽङ्गीकार्यम्, अविशदावभासश्च । वाद्यन्तरैश्च स निर्विकल्पके । इह तु प्रामाणिकत्वम् भिदा । 
स्वापे तु धीर्वा  अहमर्थो वा इति विमतिः। परपक्षे मानाभावमाह - न हि  इति । प्रत्यक्त्वाय अहम् - उक्तिः ।  स्वपक्षे मानमाह - एवं हि इति । श्रुतिस्वारस्यमप्यनुसन्धेयम् । अत्रायं पुरुषः स्वयंज्योतिर्भवति , मन्ता बोद्धा विज्ञानात्मा पुरुषः इति । परामर्शफलितमाह - अनेन इति । आनुकूल्यप्रतिसंबन्धितया सुखित्व -  उक्तिः । ज्ञातृत्वं प्रत्यक्त्वम् ,  न तु धर्मधीस्फुरणम् ।  तद्विषयप्रकाशनवेलायाम् , पुंस्त्वादिवत्  इति भाष्यसूत्रस्वारस्यविरोधात् अस्मरणनियमाद्युपपत्तिविरोधाच्च न भाष्यकाराभिमतम् । प्रतीतेः अन्यथासिद्धिमाशङ्क्याह -  न च  इति । प्रतीतिस्वारस्यविरोधमाह -  अतत्  इति । मन्दमगच्छं मधुरमगायम्  इतिवदिति भावः । अस्वाप्सम् इति न तदा स्वापानुसन्धिः । यावत्यंशे नानुपपत्तिः , तावत एव भानाङ्गीकारात् । चत्वरे गजाभावं वदता पृष्टेन न हि प्रातः सोऽनुसंहितः , योग्यानुपलब्ध्या, पश्चाद्धि सोऽवगम्यते , तद्वत् ।। 
अथ अनुपपत्त्या समकालीनत्वाभावक्लृप्तिरित्याशंक्य, ज्ञातुरस्थैर्यमननुभवो वा सा इति कृत्वा प्रथमं व्युदस्यति - न च  इति । मयेदम्  इत्यादिना  त्रिविध व्यापारपरामर्शो दर्शितः । विपर्ययेणाननुभवं शङ्कते -  एतावन्तम् इति । ज्ञातुरनिषेध्यत्वमभिप्रयन्नाह - ततः किम् इति । शङ्कते - न किञ्चित्  इति । परिहरति - नाहम्  इति । कृत्स्नविषयत्वेऽनिष्टमाह -  न किञ्चित्  इति । निषेधस्याकत्स्नविषयत्वे द्वयोस्तुल्ये धीव्यतिरिक्तिविषयत्वं किं न स्यादित्यत्राह -  सुषुप्ति  इति। निषेधस्य धीव्यतिरिक्तगोचरत्वेनाहमर्थस्यापि तद्विषयत्वकल्पनं प्रतीतिस्वारस्यविरुद्धम्। यथा प्रातश्चत्वरे गजो नेत्युक्त्ते, गज एव निषिद्धः , न चत्वरम् ; तस्य तदभावाश्रयत्वेन ज्ञातत्वात् तद्वदित्यर्थः । देवानाम् -  अप्रतिब्रुवताम् ।।  
मामप्यहं न ज्ञातवान् इति अहमर्थस्यापि तदानीमननुसन्धानं प्रतीयत इति चेत् ................... स्वापाद्यवस्थास्वप्यात्मा प्रकाशमानोऽहमित्येवावभासत इति सिद्धम् ।। 
	 विशेषविषयं निषेधं शङ्कते - माम्  इति । प्रतिवक्ति - स्व  इति ।  विरोधः  न मिथः , किन्तु अहमर्थनिषेधवचनेन । तं दर्शयति अहम् इति । पृच्छति -माम्  इति । प्रागयुक्त्तभाषणात् प्रश्नः साधुरित्याह - साधु इति । विषयविभागमाह - तत्  इत्यादिना । नायंशाब्द इत्यत्राह - अहं माम्  इति । अहमर्थनिषेधानुवृत्त्योः व्याघातशमनाय इति भावः । विपर्ययेण किं न स्यादित्यत्राह -  जागरित  इति। योग्यत्वायोग्यत्ववशात् उक्त एवार्थ 
इत्यर्थः । अनेन अयमहमस्मीति न जानाति इति विशिष्टाहमर्थानुभवं निषेधन्ती  नाह खलु इत्यादिश्रुतिरपि व्याख्याता । स्वोक्तानुगुणमनुभवं दर्शयति - अत्र इति । ईदृगेव सदानुभवः । अनुभूतं कृत्स्नमेकदेशं वा वदति, न वा;  शब्दप्रयोगस्य वैवक्षिकत्वादिति भावः ।। 
	परमतप्रक्रिययाऽपि ज्ञात्रानुवृत्तिमापादयति - किञ्च  इत्यादिना । ततः किमित्यत्राह साक्षित्वम् इति कथमित्यत्राह -  न हि  इति । तदुपपादयति -ज्ञातैव  इति। अनुशासनानुगुण्यमाह - स्मरति च  इति । ततः किमित्यत्राह - स च  इति । उत्तरत्र विस्तरेण विवक्षितमनुमानमिह संक्षेपेण दर्शयति -  आत्मन  इति ।  अवभासत  इति इत्यन्तेन व्याप्त्युक्तिः । स्वस्मै भानं हेतुः । व्याप्तमर्थं पक्षेऽतिदिशति - स्वाप इति । जाग्रदात्मा सपक्षः ।।
	यत्तु - मोक्षदशायामहमर्थो नानुवर्तते इति , तदपेशलम् ............ नाज्ञत्वमापादयति ; कुतः संसारित्वम् । अपि तु तद्विरोधित्वान्नाशयत्येव ।। 
मुक्तावहमर्थाननुगमं व्युदस्यति - यत् तु  इत्यादिना । सौगतानां त्वदुक्तदोषः तवैव स्यादित्यर्थः । न स्वरूपनाशः , धीः स्थिता इत्यत्राह न च - इति । एवकारः प्रागुक्तत्वद्योतकः । ज्ञात्रात्मत्वसमर्थने संक्षिप्तां श्रुत्यर्थापत्तिं मुक्तावनुगमहेतुतया विस्तरेणाह -  अपि च  इति । दुःखित्वं भ्रान्तमित्यत्राह - भ्रान्त्या वा  इति । द्विचन्द्रज्ञानी तन्निवृत्तिमिच्छति, न स्वनिवृत्तिमिति भावः । ततः किमित्यत्राह - ततश्च  इति । धीः स्थिता इत्यत्राह -  अहम् इति । परमार्थतः  इत्यादि, ततश्च इत्यादि, बुद्धिपूर्व इत्यादि च ग्रन्थजातं प्रागनुक्तविवरणरूपम् । अनुमानमाह - स च इति। व्यतिरेकमाह - यः पुनः  इति । अहमिति व्यवहारार्हत्वं साध्यमिति न साध्याविशिष्टता । विशेषविरोधमाशंक्यागमविरोधसोपाधिकत्वाभ्यां परिहरति  न च  इत्यादिना ।  न पश्यो मृत्युं पश्यति  इत्यादिश्रुतिविरोधो मोक्षविरोधः ।  सोपाधिकत्वं विवृणोति - अज्ञानम्  इति । अज्ञत्वफलमपि नेत्याह - कुतः इति ।।
	ब्रह्मात्मभावापरोक्ष्यनिर्धूतनिरवशेषाविद्यानामपि वामदेवादीनामहमित्येव .................. अहं बीजप्रदः पिता  वेदाहं समतीतानि  इत्यादिषु ।।
तत्त्वविदामनुभवेन चाहमर्थात्मत्वमाह - ब्रह्म इति ।  ब्रह्मापरोक्ष्यम् अविद्यानाशलिङ्गम् । ब्रह्मवचसाऽप्युपपादयति - सकल  इति । सच्छब्दप्रत्यय इति । अहङ्कारसृष्टेः प्रागिति भावः । अहंशब्दः श्रुत इत्युपात्तम् हन्ताहम् इति । बहु स्याम्  उत्तमपुरुषाकृष्टः सः इति भावः । स ईक्षत  इति अनेकशाखाप्रसिद्धिज्ञापनाय । स्मृतिमाह - 
यस्मात् इति । क्षराक्षरातीतत्वेचिदचिदन्तरात्मत्वनित्यत्वमहदादिकारणत्वमोक्षप्रदत्वादयो नाहंकारस्य इति भावः । एभिः अहंशब्दैः चिन्मात्रोपलक्षणं चेत् अनेकवचनलक्षणैव दोषः ।। 
	यद्यहमित्येवात्मनः स्वरूपम् , कथं तर्हि अहङ्कारस्य क्षेत्रान्तर्भावो भगवतोपदिश्यते ?  ............... व्यापी - अतिसूक्ष्मतया सर्वाचेतनान्तः प्रवेशनस्वभावः ।। 
पूर्वपक्षबीजं परिहर्तुमाह - यदि इति । परिहरति उच्यते इति । वक्ष्यमाणनिर्वाहौपयिकत्वेन ज्ञात्रात्मत्वं द्रढयति -  स्वरूप इति । तस्यार्थमाह - अव्यक्त  इति । वाचकत्वं दर्शयति - स तु  इति । अहंशब्दार्थ एकरूप उक्तः , प्रयोगान्यथासिद्धौ शक्तिभेदक्लृप्त्ययोगात् । अथ मोक्षे त्याज्यतया अहङ्कारं बलं दर्पम् , इत्यादिशास्त्रेषु उच्यमानोऽहङ्कारः क इत्यत्राह -  अयमेव इति । अयंशब्दः प्रकृताहंभावपरः , न तद्धेतुपरः , गर्वाख्यत्वायोगात् । विषयविभागं निगमयति - तस्मात्  इति । पुराणोक्तिं दर्शयति - यथोक्तम् इति । शब्दोऽहम्  इत्यादीन्यभिप्रेतानि । एतद्वचनार्थमपि हेतुत्वेनाह - यदि  इति । निगमयति - तस्मात् इति । अहमर्थात्मविषयात्मसिद्धिग्रन्थमुदाहरति -  तदुक्तम् इति । अविद्यायोगतः - अहमर्थात्मत्वेन अनात्मन्यात्मबुद्धिरूपाया अविद्यायाः योगतः -  उपपत्तितः । यद्वा विपर्यये तस्या अयोगतः - अनुपपत्तितः । धियोऽनात्मत्वे च  तद््ग्रन्थमाह -  तथा च इति । साधनशब्दस्य ज्ञप्त्युत्पत्तिसाधारण्यात् व्याचष्टे - अनन्य इति । अणुत्वाविरोधाय व्याप्तिशब्दं व्याचष्टे -  अतिसूक्ष्मतया  इति ।।
	यदुक्तं - दोषमूलत्वेनान्यथासिद्धिसंभावनया सकलभेदावलंबि प्रत्यक्षस्य शास्त्रबाध्यत्वम् ................ अतः स्वपक्षसाधनप्रमाणानभ्युपगमान्न स्वाभिमतार्थसिद्धिः ।। 
	अथ प्रत्यक्षाच्छास्त्रस्य प्राबल्यमनुवदति - यदुक्तम्  इति । कोयं दोष इति वचनव्यक्त्या यद्दोषरूपं मूलमुक्तम्, तत् कोऽयं दोष इति पृष्टे वक्तव्यम् ।  न हि दोषमनुक्त्वाऽन्यथासिद्धिर्वाच्येत्यर्थः । शङ्कते -  अनादि इति । काचादेः क्वाचित्कत्वात् क्लृप्तावतिप्रसङ्गाच्चानुक्तिः । मूलमूलिभावादेरप्रयोजकत्वे ज्वालाभेदानुमानं ह्युदाहृतम् । तस्मात् वैषम्यत्रयं विवक्षन् प्रथममन्यत्र दोषत्वानिर्णयात् अन्योन्याश्रयमाह भेद  इत्यादिना । प्रत्यक्षविरोधे यूपादित्यैक्यवाक्यवत् प्रमितिहेतुत्वायोगात् । प्रत्यक्षस्य दोषमूलत्वनिश्चयसा
पेक्षः शास्त्रस्य निर्विशेषबोधकनिश्चय  इति अन्योन्याश्रय इत्यर्थः। एकवर्तिकावृत्तित्वसाम्यस्य दोषत्वं  हि भिन्नयोरपि एक्यधीहेतुतया दृष्टम् अचिरनिर्वापितारोपितदीप इति भावः ।। 
बाध्यबाधकयोस्तुल्यदोषत्वमाह -किञ्च इति । न हि भेदानुमा तदैक्यधीवत् सादृश्यदोषमूलेति भावः । परत्वं बैषम्यं शङ्कते - अथ  इति । परिहरति - तन्न इति । कथमित्यत्राह - रज्जु  इति । ज्ञाते सति ह्यनिवृत्तिः , न तत् ज्ञातमित्यत्राह - शास्त्रस्य च  इति । हेतुमाह श्रवण इति । शास्त्रमपि काल्पनिक निखिलभेदान्तर्गतमिति भावः । अथ मूलोच्छेदित्वमाह - अपि च इति । शास्त्रम् इत्यनक्षरराशेर्व्युदासः ।  असंभाव्य इति । सौगतादेः । विरक्तत्वात्  - वस्तुतो निर्विषयत्वात् । यदि निर्विषयमपि बोधकं, तदा विपरीतमपि बोधयेदित्याह -  शास्त्र इति । प्रामाण्यस्यापारमार्थ्यानुभूत्यसंबन्धित्वयोः सुगतागमादावपि तुल्यत्वादिति भावः । परोक्तकृत्स्नकुतर्कव्याघातप्रदर्शनायाह - अतः स्वपक्ष इति । अर्चिषि धर्मिलिङ्गतद्व्याप्तिग्रहादेर्न दोषमूलत्वमिति भावः। स्वाभिमत इति । शास्त्रप्राबल्यादिकं न सिध्येदित्यर्थः।
	 ननु व्यावहारिकप्रमाणमेयव्यवहारोऽस्माकमप्यस्त्येव । ................ ब्रह्म मिथ्या, असत्यहेतुजन्यज्ञानविषयत्वात् , प्रपञ्चवदेव ।। 
 चोदयति - ननु  इति । परिहरति -  कोऽयम्  इति । प्रमाणकार्याभावात् -  बाष्पारोपितधूमवत् इति भावः । परान्तराभावं शङ्कते - अथ इति । उपेत्य  परिहरति - तत् इति । बाधो न चेत् कथं दोषमूलत्वम् , अन्यतरेणापारमार्थ्यनिश्चयः कुत इत्यत्राह - एतत् इति । यदि न बाधः , कथं मिथ्यात्वमित्यत्राह -  दोषो हि  इति । उक्तं दार्ष्टान्तिकेऽतिदिशति - तथा इति । धीमिथ्यात्वं परमतानुसारात्  । व्याप्तिमूलत्वात् प्रयोगाः  इत्युक्तम् । प्रसङ्गतर्का एते  - यूपादित्त्यऐक्यवाक्यस्य विधिशेषत्वादनुमानत्वोक्तिरपसिद्धान्तः प्रत्यक्षबाधोऽपि तात्पर्याभावान्तर्गतः । अपूर्वत्वं हि साधकबाधकागोचरत्वम् । अतो नाध्यक्षाच्छास्त्रं बलवत् ।। 
न च वाच्यम् - स्वाप्नस्य हस्त्यादिविज्ञानस्यासत्यस्य .................. स तु बाधितोऽसत्य इत्यवसीयते । अबाधिता हि बुद्धिः सत्यैवेत्युक्तम् ।। 
	अथ असत्यात् सत्यप्रतिप्रत्तिमाशंक्याह -  न च इति । असत्यस्य हेतुत्वमात्रं ज्ञप्तिहेतुत्वं वा निरस्यत इत्यभिप्रायेण उत्पत्तिज्ञप्त्युदाहरणम् । स्वमते सत्यात्  सत्यसिद्धिः 
। परमते तु असत्यादसत्यसिद्धिः । अतो नासत्यात् सत्यधीः । विषयमिथ्यात्वोक्तिः परमतानुसारात् । ज्ञानाबाधं दर्शयति - न हि  इति । ज्ञानमात्रेऽतिप्रसङ्गात्  तद्विशेषस्य हेतुत्वे , विषयस्योपलक्षणत्वे ज्ञानस्य व्यावृत्ततयाऽवभासहेतुत्वम् ; विशेषणत्वे शुमाशुभप्रतिपत्तिहेतुत्वमित्यसत्यस्यापि हेतुत्वे धियां तत्तद्व्यवहारानुगुण्यधर्मैः स्वतो व्यावृत्तत्वात् सामग्र््यवच्छिन्नत्वाद्वा, यदा शुभाशुभधीः तदा सामग्री ज्ञायते, यदा न, न तदा शुभाशुभधीः इति धियां विषयानपेक्षस्सामग्रीभेद एवावच्छेदक इति, तद्भेदज्ञापनाय बहूदाहरणोपन्यासः । मायामयम् -  मिथ्याविषयम् । संस्कारमन्त्रौषधसादृश्यसर्पसन्निधिनिर्विषोरगपीडनचाक्षुषतेजःप्रतिफलनानि तत्कार्यज्ञानानि च सत्यानि । सत्यत्वमुपपादयति - एषाम् इति । न हि शुक्तिरूप्यमुप्नन्नमर्थक्रियाकृच्च । व्यापकनिवृत्त्या व्याप्यनिवृत्तिं  शङ्कते हस्त्यादीनाम् इति । परिहरति -  नैतत्  इति । मात्रचा  विद्यमानत्वव्यावृत्तिः ।  तस्य कियदपेक्षितमित्यत्राह - अर्थस्य इति ।  अतीतादेर्विषयत्वदर्शनात् विद्यमानस्याप्यभातस्य  तदभावाच्चेत्यर्थः । इह चास्तीत्याह - प्रति  इति । अविद्यमानस्य भानं कथम् ;  भातं चेद्धेतुत्वं च संप्रतिपन्नवत् स्यादित्यत्राह दोष इति । असत्यस्य पूर्वभानाभावान्न धीहेतुत्वम् । भाति चेदर्थः सत्यः इत्यत्राह - स तु इति । धीश्च तथा किं न स्यादित्यत्राह - अबाधित इति ।। 
	रेखया वर्णप्रतिपत्तावपि नासत्यात् सत्यबुद्धिः , रेखायाः सत्यत्वात् । ................. अतोऽसत्याच्छास्त्रात् सत्यब्रह्मविषयप्रतिपत्तिर्दुरुपपादा ।। 
	अथ धीव्यतिरिक्तासत्यहेतुभिः सत्यसिद्धिं व्युदस्यति - रेखया इति । असत्यतां दर्शयंश्चोदयति - ननु इति । परिहरति -  नैवम् इति । सत्तया प्रमिततया च हेतुत्वायोगमाह - असतो निरुपाख्यस्य इति । उपाख्या प्रमिति ः । क्लृप्तिश्च व्याप्तिविरुद्धेत्याह - अनुपपन्नम् इति । रेखायां वर्णधीर्वर्णप्रतीतिहेतुरिति पक्षे प्रतीत्यंशस्य हेतुत्वे दूषणमाह अथ  इति । दूषणान्तरमाह - उपाय इति । ऐक्यमुपपादयति उभयोः इति । वर्णात्मताया उपात्यत्वे दूषणमाह - रेखाया इति । शङ्कते - अथ इति । स्वमतसिद्धिमाह - हन्त इति । उदाहरणान्तरं प्रतिवक्ति -  रेखा इति ।।
 न च  इत्यादि । कत्वखत्वादयः क्रमोदात्तादयो वाऽभिव्यञ्जकनादगताः शब्दे आरोपिताः  अर्थधीहेतुः इति स्फोटवादाभ्युपगमेऽपि नासत्यात् सत्यधीरित्यर्थः। कुत इत्यत्राह - नाना इति । कत्वादिभिः  क्रमोदात्तादिभिर्वा विशिष्टनादाभिव्यक्तः शब्दः अर्थधीहेतुरित्यर्थः । ऐकरूप्यं नेत्याह - शब्दस्य  इति । एवकारः एकरूप शब्दव्युदासकः। एकरूपश
ब्दोपगमः किं बोधकत्वाय ? उत व्यवहारानुगमाय ?  न प्रथमः , वर्णैरेव बोधोपपत्तेः । न द्वितीयः , श्रावणत्वोपाधिना तदनुगमसिद्धेः इति भावः असत्यात् सत्यप्रतिपत्तिनिरासं निगमयति - अत इति ।। 
ननु न शास्त्रस्य गगनकुसुमवत् असत्यत्वम् ; प्रागद्वैतज्ञानात् सद््बुद्धिबोध्यत्वात् । ................. पाश्चात्यबाधादर्शनं तु तस्यैवेति अलमप्रतिष्ठितकुतर्कपरिहसनेन ।।
 सत्यत्वमुखेन  चोदयति - ननु इति । सत्यद्वित्वमित्यत्राह उत्पन्ने इति । तर्हि न बोधकत्वमित्यत्राह - न तदा  इति । दूषयति - नैवम् इति । उपपादयति - असति  इत्यादिना । प्रागुपेत्योक्तम् ;  इदानीं नेत्याह -  पश्चात् इति । धीसत्यत्वमेव तद्बाधश्चेत्  प्रपञ्चसत्यत्ववचनं तवापि बाधः। नञर्थोल्लिखितवचनमेव बाधश्चेत् तन्माध्यमिकस्यैवेत्यर्थः।  अप्रतिष्ठितत्वम्, मानविरुद्धतर्कत्वात् ।। 
	
