1.3.0.0
तैत्तिरीयब्राह्मणे प्रथमाष्टके तृतीयप्रश्नः ।। हरिः ओम् ।।
1.3.1.1
देवासुरास्संयत्ता आसन्न् । ते देवा विजयमुपयन्तः । अग्नीषोमयोस्तेजस्विनीस्तनूस्संन्यदधत ।इदमु नो भविष्यति । यदि नो जेष्यन्तीति । तेनाग्नीषोमावपाक्रामताम् । ते देवा विजित्य ।अग्नीषोमावन्वैच्छन्न् । तेऽग्निमन्वविन्दन्नृतुषूथ्सन्नम् । तस्य विभक्तीभिस्तेजस्विनीस्तनूरवारुन्धत ।। 1 ।।
1.3.1.2
ते सोममन्वविन्दन्न् । तमघ्नन्न् । तस्य यथाऽभिज्ञायं तनूर्व्यगृह्णत । ते ग्रहा अभवन्न् । तद्ग्रहाणां ग्रहत्वम् । यस्यैवं विदुषो ग्रहा गृह्यन्ते । तस्य त्वेव गृहीताः । नानाऽऽग्नेयं पुनराधेये कुर्यात् । यदनाग्नेयं पुनराधेये कुर्यात् । व्यृद्धमेव तत् ।। 2 ।।
1.3.1.3
अनाग्नेयं वा एतत्क्रियते । यथ्समिधस्तनूनपातमिडो बऱ्हिर्यजति । उभावाग्नेयावाज्यभागौ स्याताम् । अनाज्यभागौ भवत इत्याहुः । यदुभावाग्नेयावन्वञ्चाविति । अग्नये पवमानायोत्तरस्स्यात् । यत्पवमानाय । तेनाज्यभागः । तेन सौम्यः । बुधन्वत्याग्नेयस्याज्यभागस्य पुरोऽनुवाक्या भवति ।। 3 ।।
1.3.1.4
यथा सुप्तं बोधयति । तादृगेव तत् । अग्निन्यक्ताः पत्नीसंयाजानामृचस्स्युः । तेनाग्नेय सर्वं भवति । एकधा तेजस्विनीं देवतामुपैतीत्याहुः । सैनमीश्वरा प्रदह इति । नेति ब्रूयात् । प्रजननं वा अग्निः । प्रजननमेवोपैतीति । कृतयजुस्संभृतसंभार इत्याहुः ।। 4 ।।
1.3.1.5
न संभृत्यास्संभाराः । न यजुः कार्यमिति । अथो खलु । संभृत्या एव संभाराः । कार्यं यजुः । पुनराधेयस्य समृद्ध्यै । तेनोपाशु प्रचरति । एष्य इव वा एषः । यत्पुनराधेयः । यथोपाशु नष्टमिच्छति ।। 5 ।।
1.3.1.6
तादृगेव तत् । उच्चैस्स्विष्टकृतमुथ्सृजति । यथा नष्टं वित्त्वा प्राहायमिति । तादृगेव तत् । एकधा तेजस्विनीं देवतामुपैतीत्याहुः । सैनमीश्वरा प्रदह इति । तत्तथा नोपैति । प्रयाजानूयाजेष्वेव विभक्तीः कुर्यात् । यथापूर्वमाज्यभागौ स्याताम् । एवं पत्नीसंयाजाः ।। 6 ।।
1.3.1.7
तद्वैश्वानरवत्प्रजननवत्तरमुपैतीति । तदाहुः । व्यृद्धं वा एतत् । अनाग्नेयं वा एतत्क्रियत इति । नेति ब्रूयात् । अग्निं प्रथमं विभक्तीनां यजति । अग्निमुत्तमं पत्नीसंयाजानाम् । तेनाग्नेयम् । तेन समृद्धं क्रियत इति ।। 7 ।।
1.3.1.0
अरुन्धतैव तद्भवति संभृतसंभार इत्याहुरिच्छति पत्नीसंयाजा नव च ।। 1 ।।
1.3.2.1
देवा वै यथादऱ्शं यज्ञानाहरन्त । योऽग्निष्टोमम् । य उक्थ्यम् । योऽतिरात्रम् । ते सहैव सर्वे वाजपेयमपश्यन्न् । ते । अन्योऽन्यस्मै नातिष्ठन्त । अहमनेन यजा इति । तेऽब्रुवन्न् । आजिमस्य धावामेति ।। 8 ।।
1.3.2.2
तस्मिन्नाजिमधावन्न् । तं बृहस्पतिरुदजयत् । तेनायजत । स स्वाराज्यमगच्छत् । तमिन्द्रोऽब्रवीत् । मामनेन याजयेति । तेनेन्द्रमयाजयत् । सोऽग्रं देवतानां पर्यैत् । अगच्छथ्स्वाराज्यम् । अतिष्ठन्तास्मै ज्यैष्ठ्याय ।। 9 ।।
1.3.2.3
य एवं विद्वान् वाजपेयेन यजते । गच्छति स्वाराज्यम् । अग्र समानानां पर्येति । तिष्ठन्तेऽस्मै ज्यैष्ठ्याय । स वा एष ब्राह्मणस्य चैव राजन्यस्य च यज्ञः । तं वा एतं वाजपेय इत्याहुः । वाजाप्यो वा एषः । वाज ह्येतेन देवा ऐफ्सन्न् । सोमो वै वाजपेयः । यो वै सोमं वाजपेयं वेद ।। 10 ।।
1.3.2.4
वाज्येवैनं पीत्वा भवति । आऽस्य वाजी जायते । अन्नं वै वाजपेयः । य एवं वेद । अत्यन्नम् । आऽस्यान्नादो जायते । ब्रह्म वै वाजपेयः । य एवं वेद । अत्ति ब्रह्मणाऽन्नम् । आऽस्य ब्रह्मा जायते ।।11।।
1.3.2.5
वाग्वै वाजस्य प्रसवः । य एवं वेद । करोति वाचा वीर्यम् । ऐनं वाचा गच्छति । अपिवतीं वाचं वदति । प्रजापतिर्देवेभ्यो यज्ञान्व्यादिशत् । स आत्मन्वाजपेयमधत्त । तं देवा अब्रुवन्न् । एष वाव यज्ञः । यद्वाजपेयः ।। 12 ।।
1.3.2.6
अप्येव नोऽत्रास्त्विति । तेभ्य एता उज्जिती प्रायच्छत् । ता वा एता उज्जितयो व्याख्यायन्ते ।यज्ञस्य सर्वत्वाय । देवतानामनिर्भागाय । देवा वै ब्रह्मणश्चान्नस्य च शमलमपाघ्नन्न् ।यद्ब्रह्मणश्शमलमासीत् । सा गाथा नाराशस्यभवत् । यदन्नस्य । सा सुरा ।। 13 ।।
1.3.2.7
तस्माद्गायतश्च मत्तस्य च न प्रतिगृह्यम् । यत्प्रतिगृह्णीयात् । शमलं प्रतिगृह्णीयात् । सर्वा वा एतस्य वाचोऽवरुद्धाः । यो वाजपेययाजी । या पृथिव्यां याऽग्नौ या रथन्तरे । याऽन्तरिक्षे या वायौ या वामदेव्ये । या दिवि याऽऽदित्ये या बृहति । याऽफ्सु यौषधीषु या वनस्पतिषु । तस्माद्वाजपेययाज्यार्त्विजीनः । सर्वा ह्यस्य वाचोऽवरुद्धाः ।। 14 ।।
1.3.2.0
धावामेति ज्यैष्ठ्याय वेद ब्रह्मा जायते वाजपेयस्सुराऽऽर्त्विजीन एकं च ।। 2 ।।
1.3.3.1
देवा वै यदन्यैर्ग्रहैर्यज्ञस्य नावारुन्धत । तदतिग्राह्यैरतिगृह्यावारुन्धत । तदतिग्रह्याणामतिग्राह्यत्वम् । यदतिग्राह्या गृह्यन्ते । यदेवान्यैर्ग्रहैर्यज्ञस्य नावरुन्धे । तदेव तैरतिगृह्यावरुन्धे । पञ्च गृह्यन्ते । पाङ्क्तो यज्ञः । यावानेव यज्ञः । तमाप्त्वाऽवरुन्धे ।। 15 ।।
1.3.3.2
सर्व ऐन्द्रा भवन्ति । एकधैव यजमान इन्द्रियं दधति । सप्तदश प्राजापत्या ग्रहा गृह्यन्ते । सप्तदश प्रजापतिः । प्रजापतेराप्त्यै । एकयर्चा गृह्णाति । एकधैव यजमाने वीर्यं दधाति । सोमग्रहाश्च सुराग्रहाश्च गृह्णाति । एतद्वै देवानां परममन्नम् । यथ्सोमः ।। 16 ।।
1.3.3.3
एतन्मनुष्याणाम् । यथ्सुरा । परमेणैवास्मा अन्नाद्येनावरमन्नाद्यमवरुन्धे । सोमग्रहान्गृह्णाति । ब्रह्मणो वा एतत्तेजः । यथ्सोमः । ब्रह्मण एव तेजसा तेजो यजमाने दधाति । सुराग्रहान्गृह्णाति । अन्नस्य वा एतच्छमलम् । यथ्सुरा ।। 17 ।।
1.3.3.4
अन्नस्यैव शमलेन शमलं यजमानादपहन्ति । सोमग्रहाश्च सुराग्रहाश्च गृह्णाति । पुमान् वै सोमः । स्त्री सुरा । तन्मिथुनम् । मिथुनमेवास्य तद्यज्ञे करोति प्रजननाय । आत्मानमेव सोमग्रहैस्स्पृणोति । जाया सुराग्रहैः । तस्माद्वाजपेययाज्यमुष्मिल्लोँके स्त्रिय संभवति । वाजपेयाभिजित ह्यस्य ।। 18 ।।
1.3.3.5
पूर्वे सोमग्रहा गृह्यन्ते । अपरे सुराग्रहाः । पुरोऽक्ष सोमग्रहान्थ्सादयति । पश्चादक्ष सुराग्रहान् । पापवस्यसस्य विधृत्यै । एष वै यजमानः । यथ्सोमः । अन्न सुरा । सोमग्रहाश्च सुराग्रहाश्च व्यतिषजति । अन्नाद्येनैवैनं व्यतिषजति ।। 19 ।।
1.3.3.6
संपृचस्स्थ सं मा भद्रेण पृङ्क्तेत्याह । अन्नं वै भद्रम् । अन्नाद्येनैवैन ससृजति । अन्नस्य वा एतच्छमलम् । यथ्सुरा । पाप्मेव खलु वै शमलम् । पाप्मना वा एनमेतच्छमलेन व्यतिषजति । यथ्सोमग्रहाश्च सुराग्रहाश्च व्यतिषजति । विपृचस्स्थ वि मा पाप्मना पृङ्क्तेत्याह । पाप्मनैवैन शमलेन व्यावर्तयति ।। 20 ।।
1.3.3.7
तस्माद्वाजपेययाजी पूतो मेध्यो दक्षिण्यः । प्राङुद्द्रवति सोमग्रहैः । अमुमेव तैर्लोकमभिजयति ।प्रत्यङ्ख्सुराग्रहैः । इममेव तैर्लोकमभिजयति । प्रतिष्ठन्ति सोमग्रहैः । यावदेव सत्यम् । तेन सूयते । वाजसृद्भ्यस्सुराग्रहान् हरन्ति । अनृतेनैव विश ससृजति । हिरण्यपात्रं मधोपूर्णं ददाति । मधव्योऽसानीति । एकधा ब्रह्मण उप हरति । एकधैव यजमान आयुस्तेजो दधाति ।। 21 ।।
1.3.3.0
आप्त्वाऽवरुन्धे सोमश्शमलं यथ्सुरा ह्यस्यैनं व्यतिषजति व्यावर्तयति सृजति चत्वारि च ।। 3 ।।
1.3.4.1
ब्रह्मवादिनो वदन्ति । नाग्निष्टोमो नोक्थ्यः । न षोडशी नातिरात्रः । अथ कस्माद्वाजपेये सर्वे यज्ञक्रतवोऽवरुध्यन्त इति । पशुभिरिति ब्रूयात् । आग्नेयं पशुमालभते । अग्निष्टोममेव तेनावरुन्धे । ऐन्द्राग्नेनोक्थ्यम् । ऐन्द्रेण षोडशिनस्स्तोत्रम् । सारस्वत्याऽतिरात्रम् ।। 22 ।।
1.3.4.2
मारुत्या बृहतस्स्तोत्रम् । एतावन्तो वै यज्ञक्रतवः । तान्पशुभिरेवावरुन्धे । आत्मानमेव स्पृणोत्यग्निष्टोमेन । प्राणापानावुक्थ्येन । वीर्य षोडशिनस्स्तोत्रेण । वाचमतिरात्रेण । प्रजां बृहतस्स्तोत्रेण । इममेव लोकमभिजयत्यग्निष्टोमेन । अन्तरिक्षमुक्थ्येन ।। 23 ।।
1.3.4.3
सुवर्गं लोक षोडशिनस्स्तोत्रेण । देवयानानेव पथ आरोहत्यतिरात्रेण । नाक रोहति बृहतस्स्तोत्रेण । तेज एवात्मन्धत्त आग्नेयेन पशुना । ओजो बलमैन्द्राग्नेन । इन्द्रियमैन्द्रेण । वाच सारस्वत्या । उभावेव देवलोकं च मनुष्यलोकं चाभिजयति मारुत्या वशया । सप्तदश प्राजापत्यान्पशूनालभते । सप्तदश प्रजापतिः ।। 24 ।।
1.3.4.4
प्रजापतेराप्त्यै । श्यामा एकरूपा भवन्ति । एवमिव हि प्रजापतिस्समृद्ध्यै । तान्पर्यग्निकृतानुथ्सृजति । मरुतो यज्ञमजिघासन्प्रजापतेः । तेभ्य एतां मारुतीं वशामालभत । तयैवैनानशमयत् । मारुत्या प्रचर्य । एतान्थ्संज्ञपयेत् । मरुत एव शमयित्वा ।। 25 ।।
1.3.4.5
एतै प्रचरति । यज्ञस्याघाताय । एकधा वपा जुहोति । एकदेवत्या हि । एते । अथो एकधैव यजमाने वीर्यं दधाति । नैवारेण सप्तदशशरावेणैतऱ्हि प्रचरति । एतत्पुरोडाशा ह्येते । अथो पशूनामेव छिद्रमपिदधाति । सारस्वत्योत्तमया प्रचरति । वाग्वै सरस्वती । तस्मात्प्राणानां वागुत्तमा । अथो प्रजापतावेव यज्ञं प्रतिष्ठापयति ।प्रजापतिर्‌हि वाक् । अपन्नदती भवति । तस्मान्मनुष्यास्सर्वाव्वाँचं वदन्ति ।। 26 ।।
1.3.4.0
अतिरात्रमन्तरिक्षमुक्थ्येन प्रजापतिश्शमयित्वोत्तमया प्रचरति षट् च ।। 4 ।।
1.3.5.1
सावित्रं जुहोति कर्मणकर्मण पुरस्तात् । कस्तद्वेदेत्याहुः । यद्वाजपेयस्य पूर्वं यदपरमिति । सवितृप्रसूत एव यथापूर्वं कर्माणि करोति । सवनेसवने जुहोति । आक्रमणमेव तथ्सेतुं यजमान कुरुते । सुवर्गस्य लोकस्य समष्ट्यै । वाचस्पतिर्वाचमद्य स्वदाति न इत्याह । वाग्वै देवानां पुराऽन्नमासीत् । वाचमेवास्मा अन्न स्वदयति ।। 27 ।।
1.3.5.2
इन्द्रस्य वज्रोऽसि वार्त्रघ्न इति रथमुपावहरति विजित्यै । वाजस्य नु प्रसवे मातरं महीमित्याह । यच्चैवेयम् । यच्चास्यामधि । तदेवावरुन्धे । अथो तस्मिन्नेवोभयेऽभिषिच्यते । अफ्स्वन्तरमृतमफ्सु भेषजमित्यश्वान्प-ल्पूलयति । अफ्सु वा अश्वस्य तृतीयं प्रविष्टम् । तदनुवेनन्ववप्लवते । यदफ्सु पल्पूलयति ।। 28 ।।
1.3.5.3
यदेवास्याफ्सु प्रविष्टम् । तदेवावरुन्धे । बहु वा अश्वोऽमेध्यमुपगच्छति । यदफ्सु पल्पूलयति ।मेध्यानेवैनान्करोति । वायुर्वा त्वा मनुर्वा त्वेत्याह । एता वा एतं देवता अग्रे अश्वमयुञ्जन्न् ।ताभिरेवैनान् युनक्ति । सवस्योज्जित्यै । यजुषा युनक्ति व्यावृत्त्यै ।। 29 ।।
1.3.5.4
अपांनपादाशुहेमन्निति संमार्ष्टि । मेध्यानेवैनान्करोति । अथो स्तौत्येवैनानाजि सरिष्यतः । विष्णुक्रमान्क्रमते । विष्णुरेव भूत्वेमाल्लोँकानभिजयति । वैश्वदेवो वै रथः । अङ्कौ न्यङ्कावभितो रथं यावित्याह । या एव देवता रथे प्रविष्टाः । ताभ्य एव नमस्करोति । आत्मनोऽनार्त्यै । अशमरथंभावुकोऽस्य रथो भवति । य एवं वेद ।। 30 ।।
1.3.5.0
स्वदयति पल्पूलयति व्यावृत्त्या अनार्त्यै द्वे च ।। 5 ।।
1.3.6.1
देवस्याह सवितु प्रसवे बृहस्पतिना वाजजिता वाजं जेषमित्याह । सवितृप्रसूत एव ब्रह्मणा वाजमुज्जयति । देवस्याह सवितु प्रसवे बृहस्पतिना वाजजिता वऱ्षिष्ठं नाक रुहेयमित्याह । सवितृप्रसूत एव ब्रह्मणा वऱ्षिष्ठं नाक रोहति । चात्वाले रथचक्रं निमित रोहति । अतो वा अङ्गिरस उत्तमास्सुवर्गं लोकमायन्न् । साक्षादेव यजमानस्सुवर्गं लोकमेति । आवेष्टयति । वज्रो वै रथः । वज्रेणैव दिशोऽभिजयति ।। 31 ।।
1.3.6.2
वाजिना साम गायते । अन्नं वै वाजः । अन्नमेवावरुन्धे । वाचो वर्ष्म देवेभ्योऽपाक्रामत् ।तद्वनस्पतीन्प्राविशत् । सैषा वाग्वनस्पतिषु वदति । या दुन्दुभौ । तस्माद्दुन्दुभिस्सर्वा वाचोऽतिवदति । दुन्दुभीन्थ्समाघ्नन्ति । परमा वा एषा वाक् ।। 32 ।।
1.3.6.3
या दुन्दुभौ । परमयैव वाचाऽवरां वाचमवरुन्धे । अथो वाच एव वर्ष्म यजमानोऽवरुन्धे । इन्द्राय वाचं वदतेन्द्रं वाजं जापयतेन्द्रो वाजमजयिदित्याह । एष वा एतऱ्हीन्द्रः । यो यजते । यजमान एव वाजमुज्जयति । सप्तदश प्रव्याधानाजिं धावन्ति । सप्तदश स्तोत्रं भवति । सप्तदशसप्तदश दीयन्ते ।। 33 ।।
1.3.6.4
सप्तदश प्रजापतिः । प्रजापतेराप्त्यै । अर्वाऽसि सप्तिरसि वाज्यसीत्याह । अग्निर्वा अर्वा । वायुस्सप्तिः । आदित्यो वाजी । एताभिरेवास्मै देवताभिर्देवरथं युनक्ति । प्रष्टिवाहिनं युनक्ति । प्रष्टिवाही वै देवरथः । देवरथमेवास्मै युनक्ति ।। 34 ।।
1.3.6.5
वाजिनो वाजं धावत काष्ठां गच्छतेत्याह । सुवर्गो वै लोक काष्ठा । सुवर्गमेव लोकं यन्ति । सुवर्गं वा एते लोकं यन्ति । य आजिं धावन्ति । प्राञ्चो धावन्ति । प्राङिव हि सुवर्गो लोकः । चतसृभिरनु मन्त्रयते । चत्वारि छन्दासि । छन्दोभिरेवैनान्थ्सुवर्गं लोकं गमयति ।। 35 ।।
1.3.6.6
प्र वा एतेऽस्माल्लोकाच्च्यवन्ते । य आजिं धावन्ति । उदञ्च आवर्तन्ते । अस्मादेव तेन लोकान्नयन्ति । रथविमोचनीयं जुहोति प्रतिष्ठित्त्यै । आ मा वाजस्य प्रसवो जगम्यादित्याह । अन्नं वै वाजः । अन्नमेवावरुन्धे । यथालोकं वा एत उज्जयन्ति । य आजिं धावन्ति ।। 36 ।।
1.3.6.7
कृष्णलंकृष्णलं वाजसृद्भ्य प्रयच्छति । यमेव ते वाजं लोकमुज्जयन्ति । तं परिक्रीयावरुन्धे ।एकधा ब्रह्मण उपहरति । एकधैव यजमाने वीर्यं दधाति । देवा वा ओषधीष्वाजिमयुः । ता बृहस्पतिरुदजयत् । स नीवारान्निरवृणीत । तन्नीवाराणां नीवारत्वम् । नैवारश्चरुर्भवति ।। 37 ।।
1.3.6.8
एतद्वै देवानां परममन्नम् । यन्नीवाराः । परमेणैवास्मा अन्नाद्येनावरमन्नाद्यमवरुन्धे । सप्तदशशरावो भवति । सप्तदश प्रजापतिः । प्रजापतेराप्त्ये । क्षीरे भवति । रुचमेवास्मिन्दधाति । सर्पिष्वान्भवति मेध्यत्वाय । बार्हस्पत्यो वा एष देवतया ।। 38 ।।
1.3.6.9
यो वाजपेयेन यजते । बार्हस्पत्य एष चरुः । अश्वान्थ्सरिष्यतस्सस्रुषश्चाव घ्रापयति । यमेव ते वाजं लोकमुज्जयन्ति । तमेवावरुन्धे । अजीजिपत वनस्पतय इन्द्रं वाजं विमुच्यध्वमिति दुन्दुभीन् विमुञ्चति । यमेव ते वाजं लोकमिन्द्रियं दुन्दुभय उज्जयन्ति । तमेवावरुन्धे ।। 39 ।।
1.3.6.0
अभिजयति वा एषा वाग्दीयन्तेऽस्मै युनक्ति गमयति य आजिं धावन्ति भवति देवतयाऽष्टौ च ।। 6 ।।
1.3.7.1
तार्प्यं यजमानं परिधापयति । यज्ञो वै तार्प्यम् । यज्ञेनैवैन समर्धयति । दर्भमयं परिधापयति । पवित्रं वै दर्भाः । पुनात्येवैनम् । वाजं वा एषोऽवरुरुथ्सते । यो वाजपयेन यजते । ओषधय खलु वै वाजः । यद्दर्भमयं परिधापयति ।। 40 ।।
1.3.7.2
वाजस्यावरुद्ध्यै । जाय एहि सुवो रोहावेत्याह । पत्निया एवैष यज्ञस्यान्वारम्भोऽनवच्छित्त्यै ।सप्तदशारत्निर्यूपो भवति । सप्तदश प्रजापतिः । प्रजापतेराप्त्यै । तूपरश्चतुरश्रिर्भवति । गौधूमं चषालम् । न वा एते व्रीहयो न यवाः । यद्गोधूमाः ।। 41 ।।
1.3.7.3
एवमिव हि प्रजापतिस्समृद्ध्यै । अथो अमुमेवास्मै लोकमन्नवन्तं करोति । वासोभिर्वेष्टयति । एष वै यजमानः । यद्यूपः । सर्वदेवत्यं वासः । सर्वाभिरेवैनं देवताभिस्समर्धयति । अथो आक्रमणमेव तथ्सेतुं यजमान कुरुते । सुवर्गस्य लोकस्य समष्ट्यै । द्वादश वाजप्रसवीयानि जुहोति ।। 42 ।।
1.3.7.4
द्वादश मासास्संवथ्सरः । संवथ्सरमेव प्रीणाति । अथो संवथ्सरमेवास्मा उपदधाति । सुवर्गस्य लोकस्य समष्ट्यै । दशभि कल्पै रोहति । नव वै पुरुषे प्राणाः । नाभिर्दशमी । प्राणानेव यथास्थानं कल्पयित्वा । सुवर्गं लोकमेति । एतावद्वै पुरुषस्य स्वम् ।। 43 ।।
1.3.7.5
यावत्प्राणाः । यावदेवास्यास्ति । तेन सह सुवर्गं लोकमेति । सुवर्देवा अगन्मेत्याह । सुवर्गमेव लोकमेति । अमृता अभूमेत्याह । अमृतमिव हि सुवर्गो लोकः । प्रजापते प्रजा अभूमेत्याह । प्राजापत्यो वा अयं लोकः । अस्मादेव तेन लोकान्नैति ।। 44 ।।
1.3.7.6
समहं प्रजया सं मया प्रजेत्याह । आशिषमेवैतामा शास्ते । आसपुटैर्घ्नन्ति । अन्नं वा इयम् । अन्नाद्येनैवैन समर्धयन्ति । ऊषैर्घ्नन्ति । एते हि साक्षादन्नम् । यदूषाः । साक्षादेवैनमन्नाद्येन समर्धयन्ति । पुरस्तात्प्रत्यञ्चं घ्नन्ति ।। 45 ।।
1.3.7.7
पुरस्ताद्धि प्रतीचीनमन्नमद्यते । शीर्षतो घ्नन्ति । शीर्षतो ह्यन्नमद्यते । दिग्भ्यो घ्नन्ति । दिग्भ्य एवास्मा अन्नाद्यमवरुन्धते । ईश्वरो वा एष पराङ्प्रदघः । यो यूप रोहति । हिरण्यमध्यवरोहति । अमृतं वै हिरण्यम् । अमृत सुवर्गो लोकः ।। 46 ।।
1.3.7.8
अमृत एव सुवर्गे लोके प्रतितिष्ठति । शतमानं भवति । शतायु पुरुषश्शतेन्द्रियः । आयुष्येवेन्द्रिये प्रति तिष्ठति । पुष्ट्यै वा एतद्रूपम् । यदजा । त्रिस्संवथ्सरस्यान्यान्पशून्परि प्रजायते । बस्ताजिनमध्यव रोहति । पुष्ट्यामेव प्रजनने प्रतितिष्ठति ।। 47 ।।
1.3.7.0
परिधापयति गोधूमा जुहोति स्वं नैति प्रत्यञ्चं घ्नन्ति लोको नव च ।। 7 ।।
1.3.8.1
सप्तान्नहोमाञ्जुहोति । सप्त वा अन्नानि । यावन्त्येवान्नानि । तान्येवावरुन्धे । सप्त ग्राम्या ओषधयः । सप्तारण्याः । उभयीषामवरुद्ध्यै । अन्नस्यान्नस्य जुहोति । अन्नस्यान्नस्यावरुद्ध्यै । यद्वाजपेययाज्यनवरुद्धस्याश्नीयात् ।। 48 ।।
1.3.8.2
अवरुद्धेन व्यृद्ध्येत । सर्वस्य समवदाय जुहोति । अनवरुद्धस्यावरुद्ध्यै । औदुम्बरेण स्रुवेण जुहोति । ऊर्ग्वा अन्नमुदुम्बरः । ऊर्ज एवान्नाद्यस्यावरुद्ध्यै । देवस्य त्वा सवितु प्रसव इत्याह । सवितृप्रसूत एवैनं ब्रह्मणा देवताभिरभिषिञ्चति । अन्नस्यान्नस्याभिषिञ्चति । अन्नस्यान्नस्यावरुद्ध्यै ।। 49 ।।
1.3.8.3
पुरस्तात्प्रत्यञ्चमभिषिञ्चति । पुरस्ताद्धि प्रतीचीनमन्नमद्यते । शीर्षतोऽभिषिञ्चति । शीर्षतो ह्यन्नमद्यते । आ मुखादन्ववस्रावयति । मुखत एवास्मा अन्नाद्यं दधाति । अग्नेस्त्वा साम्राज्येनाभिषिञ्चामीत्याह । एष वा अग्नेस्सवः । तेनैवैनमभिषिञ्चति । इन्द्रस्य त्वा साम्राज्येनाभिषिञ्चामीत्याह ।। 50 ।।
1.3.8.4
इन्द्रियमेवास्मिन्नेतेन दधाति । बृहस्पतेस्त्वा साम्राज्येनाभिषिञ्चामीत्याह । ब्रह्म वै देवानां बृहस्पतिः । ब्रह्मणैवैनमभिषिञ्चति । सोमग्रहाश्चावदानीयानि चर्त्विग्भ्य उपहरन्ति । अमुमेव तैर्लोकमन्नवन्तं करोति । सुराग्रहाश्चानवदानीयानि च वाजसृद्भ्यः । इममेव तैर्लोकमन्नवन्तं करोति । अथो उभयीष्वेवाभिषिच्यते । विमाथं कुर्वते वाजसृतः ।। 51 ।।
1.3.8.5
इन्द्रियस्यावरुद्ध्यै । अनिरुक्ताभि प्रातस्सवने स्तुवते । अनिरुक्त प्रजापतिः । प्रजापतेराप्त्यै ।वाजवतीभिर्माध्यन्दिने । अन्नं वै वाजः । अन्नमेवावरुन्धे । शिपिविष्टवतीभिस्तृतीयसवने । यज्ञो वै विष्णुः । पशवश्शिपिः । यज्ञ एव पशुषु प्रति तिष्ठति । बृहदन्त्यं भवति । अन्तमेवैन श्रियै गमयति ।। 52 ।।
1.3.8.0
अश्नीयादन्नस्यान्नस्यावरुद्ध्या इन्द्रस्य त्वा साम्राज्येनाभिषिञ्चामीत्याह वाजसृतश्शिपिस्त्रीणि च ।। 8 ।।
1.3.9.1
नृषदं त्वेत्याह । प्रजा वै नॄन् । प्रजानामेवैतेन सूयते । द्रुषदमित्याह । वनस्पतयो वै द्रु । वनस्पतीनामेवैतेन सूयते । भुवनसदमित्याह । यदा वै वसीयान्भवति । भुवनमगन्निति वै तमाहुः । भुवनमेवैतेन गच्छति ।। 53 ।।
1.3.9.2
अप्सुषदं त्वा घृतसदमित्याह । अपामेवैतेन घृतस्य सूयते । व्योमसदमित्याह । यदा वै वसीयान्भवति । व्योमागन्निति वै तमाहुः । व्योमैवैतेन गच्छति । पृथिविषदं त्वाऽन्तरिक्षसदमित्याह । एषामेवैतेन लोकाना सूयते । तस्माद्वाजपेययाजी न कंचन प्रत्यवरोहति । अपीव हि देवताना सूयते ।। 54 ।।
1.3.9.3
नाकसदमित्याह । यदा वै वसीयान्भवति । नाकमगन्निति वै तमाहुः । नाकमेवैतेन गच्छति । ये ग्रहा पञ्चजनीना इत्याह । पञ्चजनानामेवैतेन सूयते । अपा रसमुद्वयसमित्याह । अपामेवैतेन रसस्य सूयते । सूर्यरश्मि समाभृतमित्याह सशुक्रत्वाय ।। 55 ।।
1.3.9.0
गच्छति सूयते नव च ।। 9 ।।
1.3.10.1
इन्द्रो वृत्र हत्वा । असुरान्पराभाव्य । सोऽमावास्यां प्रत्यागच्छत् । ते पितरः पूर्वेद्युरागच्छन्न् ।पितॄन् यज्ञोऽगच्छत् । तं देवा पुनरयाचन्त । तमेभ्यो न पुनरददुः । तेऽब्रुवन्वरं वृणामहै ।अथ व पुनर्दास्यामः । अस्मभ्यमेव पूर्वेद्यु क्रियाता इति ।। 56 ।।
1.3.10.2
तमेभ्यः पुनरददुः । तस्मात्पितृभ्य पूर्वेद्यु क्रियते । यत्पितृभ्य पूर्वेद्यु करोति । पितृभ्य एव तद्यज्ञं निष्क्रीय यजमान प्रतनुते । सोमाय पितृपीताय स्वधा नम इत्याह । पितुरेवाधि सोमपीथमवरुन्धे । न हि पिता प्रमीयमाण आहैष सोमपीथ इति । इन्द्रियं वै सोमपीथः । इन्द्रियमेव सोमपीथमव रुन्धे । तेनेन्द्रियेण द्वितीयां जायामभ्यश्नुते ।। 57 ।।
1.3.10.3
एतद्वै ब्राह्मणं पुरा वाजवश्रवसा विदामक्रन्न् । तस्मात्ते द्वेद्वे जाये अभ्याक्षत । य एवं वेद । अभि द्वितीयां जायामश्नुते । अग्नये कव्यवाहनाय स्वधा नम इत्याह । य एव पितृणामग्निः । तं प्रीणाति । तिस्र आहुतीर्जुहोति । त्रिर्निदधाति । षट्थ्संपद्यन्ते ।। 58 ।।
1.3.10.4
षड्वा ऋतवः । ऋतूनेव प्रीणाति । तूष्णीं मेक्षणमादधाति । अस्ति वा हि षष्ठ ऋतुर्न वा । देवान् वै पितॄन्प्रीतान् । मनुष्या पितरोऽनु प्रपिपते । तिस्र आहुतीर्जुहोति । त्रिर्निदधाति । षट्थ्संपद्यन्ते । षड्वा ऋतवः ।। 59 ।।
1.3.10.5
ऋतव खलु वै देवा पितरः । ऋतूनेव देवान्पितॄन्प्रीणाति । तान्प्रीतान् । मनुष्या पितरोऽनु प्रपिपते । सकृदाच्छिन्नं बऱ्हिर्भवति । सकृदिव हि पितरः । त्रिर्निदधाति । तृतीये वा इतो लोके पितरः । तानेव प्रीणाति । पराङावर्तते ।। 60 ।।
1.3.10.6
ह्लीका हि पितरः । ओष्मणो व्यावृत उपास्ते । ऊष्मभागा हि पितरः । ब्रह्मवादिनो वदन्ति ।प्राश्या (3) न्न प्राश्या (3) मिति । यत्प्राश्नीयात् । जन्यमन्नमद्यात् । प्रमायुकस्स्यात् ।यन्न प्राश्नीयात् । अहविस्स्यात् ।। 61 ।।
1.3.10.7
पितृभ्य आवृश्च्येत । अवघ्रेयमेव । तन्नेव प्राशितं नेवाप्राशितम् । वीरं वा वै पितर प्रयन्तो हरन्ति । वीरं वा ददति । दशां छिनत्ति । हरणभागा हि पितरः । पितॄनेव निरवदयते । उत्तर आयुषि लोम छिन्दीत । पितृणा ह्येतऱ्हि नेदीयः ।। 62 ।।
1.3.10.8
नमस्करोति । नमस्कारो हि पितृणाम् । नमो व पितरो रसाय । नमो व पितरश्शुष्माय । नमो व पितरो जीवाय । नमो व पितरस्स्वधायै । नमो व पितरो मन्यवे । नमो व पितरो घोराय । पितरो नमो वः । य एतस्मिल्लोँके स्थ ।। 63 ।।
1.3.10.9
युष्मास्तेऽनु । येऽस्मिल्लोँके । मां तेऽनु । य एतस्मिल्लोँके स्थ । यूयं तेषां वसिष्ठा भूयास्त । येऽस्मिल्लोँके । अहं तेषां वसिष्ठो भूयासमित्याह । वसिष्ठस्समानानां भवति । य एवं विद्वान्पितृभ्य करोति । एष वै मनुष्याणां यज्ञः ।। 64 ।।
1.3.10.10
देवानां वा इतरे यज्ञाः । तेन वा एतत्पितृलोके चरति । यत्पितृभ्य करोति । स ईश्वर प्रमेतोः । प्राजापत्ययर्चा पुनरैति । यज्ञो वै प्रजापतिः । यज्ञेनैव सह पुनरैति । न प्रमायुको भवति । पितृलोके वा एतद्यजमानश्चरति । यत्पितृभ्य करोति । स ईश्वर आर्तिमार्तोः । प्रजापतिस्त्वावैनं तत उन्नेतुमऱ्हतीत्याहुः । यत्प्राजापत्ययर्चा पुनरैति । प्रजापतिरेवैनं तत उन्नयति । नार्तिमार्च्छति यजमानः ।। 65 ।।
1.3.10.0
इत्यश्नुते पद्यन्ते पद्यन्ते षड्वा ऋतवो वर्ततेऽहविस्स्यान्नेदीयस्स्थ यज्ञो यजमानश्चरति यत्पितृभ्य करोति पञ्च च ।। 10 ।।
1.3.0.0
देवासुरा अग्नीषोमयोर्देवा वै यथादऱ्शं देवा वै यदन्यैर्ग्रहैर्ब्रह्मवादिनो नाग्निष्टोमो न सावित्रं देवस्याहं तार्प्य सप्तान्नहोमान्नृषदं त्वेन्द्रो वृत्र हत्वा दश ।। 10।। देवासुरा वाज्येवैनं तस्माद्वाजपेययाजी देवस्याहं वाजस्यावरुद्ध्या इन्द्रियमेवास्मिन् ह्लीका हि पितर पञ्चषष्टिः ।। 65 ।। ।। देवासुरा यजमानः ।। हरिः ओम् ।। श्रीकृष्णार्पणमस्तु । इति तैत्तिरीय ब्राह्मणे प्रथमाष्टके तृतीयप्रपाठकः