<46)
यदि वाच्यत्वरूपं शक्तिविषयत्वं ब्रह्मणः स्यात्तद्वदेव नियोगविषयत्वमपिस्यादित्युत्थानसङ्गत्या वादाथ1 सङ्गृहणातिः - आविर्भावेति । आविर्भावादिना जगतो नित्यत्वसमर्थनान्निष्प्रञ्चीकरणा सम्भवाद्वादार्थ उक्तः । ये पुनरिति । सर्वशब्दानां कार्य एव प्रामाण्याद्वेदान्तानामपि नियोगापरत्वं वक्तव्यं । सिद्धे प्रामाण्येऽपि प्रयोजनपर्यवसानाथ1 तद्वाच्यं परमपुरुषार्थरूप ब्रह्मप्रतिपादनेन सद्यः प्रतिहेतुतया प्रयोजन पर्यवसान सम्भवेऽपि तत्प्रयोजनस्य काव्यनाटकादिवदल्पप्रतिपादनेनाप्युपत्तेर्ब्रह्मणि प्रमाण्यं न स्यादतो नियोगपरत्वं वक्तव्यमिति नियोगवादिनोभावः । सिद्धेऽपि प्रामाण्यस्थापनाद्ब्रह्मणश्च निरतिशयानन्दरूपतया तत्प्रतिपत्तेस्वयं प्रयोजनत्वाप्रामाण्यस्य स्वतस्त्वस्थापनेन प्रामाण्यस्यापि सिद्धेर्न नियोगपरत्वं कल्प्यमिति सिद्धान्तिनो भावः । तथाविधपरिनिष्पन्नेति । यथा पूर्वतन्त्रे "सूक्तवाकेन प्रस्तरं प्रहरती ( )त्यत्र प्रस्तरप्रहरणस्य द्वितीयाबलात्संस्कारकर्मत्वं मन्त्रप्रतिपाद्यदेवतान्वयबलान्नियोग विषयत्वं च तथा शब्दबलवादिमते धअययनस्य नियोगविषयत्वेप्यधिकारापेक्षितत्वाद्विधेद्वितीया बलात्साध्यत्वेन प्रतीतस्वध्यायस्यैवाधिकारि विशेषणत्वया स्वीकारात्संस्कार्यत्वमुक्तं । एवम विद्यासंसर्गादशुद्धब्रह्मशुद्धयर्थत्वेन संस्कार्यत्वं विध्यन्तरोपयोगाभावान्निष्प्रञ्चीकरणस्य नियोगविषयत्वभूता व्युपयोगाभावेऽपि स्वतः प्रयोजनत्वासंस्कारविधेर्नानर्थक्यमिति भावः । तस्येति । सिद्धस्यापि ब्रह्मणो निष्प्रपञ्चीकरणविशिष्टतयाश्रित गोदोहनादिवन्नियोगविषयत्वमिति भावः । सपरि - करेति । इति कर्तव्यतारहितनियोगासम्भवादत्रेति कर्तव्यता भावात्परिकरो नियोगोत्र न वक्तुं शक्य इत्यर्थः । किमत्र प्रत्यक्ष श्रुतिर्नियोगे प्रमाणमुत कल्प्या नाद्य इत्याहः - न तावदिति । द्वितीयेप्यर्थवादादिभिः कल्प्यते किं वा स्मृत्योताहोस्विदाचारादुतवाङ्मात्रान्नाद्य इत्याहः - न च फलकरणेति । "तरति ब्रह्महृत्यां योऽश्वमेधेन यजते'' ( ) इत्यत्रार्थवादफलकरणदर्शनाद्विधिः कल्प्यते न तथेह दर्शनमित्यर्थः । द्वितीय आहः - न चेति । तादृश स्मृतेरदर्शनादित्यर्थः । न तृतीय इत्याहः - न च नित्येति । आचारदर्शनादिति भावः । चतुर्थं दूषयतिः - न च निष्प्रमाणकोटीति । निन्दाक्यनैरिति । 34उदरमन्तरं कुरुते । अथ तस्य भयं भवतीति (तै.आन.8) ति भेदस्य निन्दनादिति भावः नानात्व दर्शननिषेधैश्चेति । नैव नानेह पश्यती( )ति निषेधः निर्गुणं (आत्मोपनिषत्) निष्क्रियम्) (श्वे - 6.19)
इत्यादयो निर्गुणश्रुतयः । मायोपादनत्वेति । मायोपादनत्वं ज्ञाननिवर्त्यत्वं विनानुपपन्नमिति तदन्यथानुपपत्त्या प्रपञ्चस्य ज्ञान निवर्त्यत्वे तद्ज्ञानस्यादृष्टविशेषाधीनतया तस्यादृष्टस्य निष्प्रञ्चीकरणविधिं विनानुपपत्तिरित्यर्थः । न दृष्टेरिति । द्रष्टुशब्देन दृग्व्यतिरिक्तं सव1 गृह्यते । न दुष्हारं द्रष्ट्टभावं पश्येः कुर्यादित्यर्थः । दर्शनस्य विध्यनन्वयादृग्वतिरिक्तस्याभावो दृशिश्च कृति कर्मतया प्रतीयत इति । निष्प्रपञ्चं दृशिं कुर्यादिति पर्यवसितः । तथा च निष्प्रपञ्च ब्रह्मकामनियोज्यकं निष्प्रपञ्चीकरण विषयकं कार्यमिति पर्यवस्यति । तथा च ब्रह्मणः फलत्वं नियोगः विषयत्वं चेति भावः । अनुग्राहकत्वेनेति । जीवैक्यभङ्गस्थले निर्विशेषणदूषणवादे प्रपञ्चमिथ्यात्वभङ्गेः मायोपादनत्व भङ्गे च विस्तरेण दूषितमित्यर्थः । पश्याम इति । विचारयाम इत्यर्थः । विचार्यमाणे विधिर्नस्यादिति भावः । कोऽत्रेति । ब्रह्मनिष्प्रपञ्चं कुर्यादिति विधिवाक्यपर्यवसानमुपन्यस्तं । तत्र ब्रह्मादिपदसमर्पकं पदं किमित्यर्थः । दृष्टिमतीति । न दृष्टेर्दष्टारं पश्येन्नमतेर्मन्तारं (बृ.5.4.2) मित्यादिवाक्यगत इति विशेषः । तदनुपत्त्येति । वाक्यार्थानुपपत्त्येत्यर्थः । मास्तुपर्यायत्वं तथापि ब्रह्माभिधीयतां लक्षयेत्यत्राहः - तत्तत्करणायत्तेति । अन्यथेति । दृष्टेः द्रष्टारं मन्तारं च पश्येदतिमात्रेण वाक्यपरिसमाप्तेः पुनर्ब्रह्मबोधकमित्यादि शब्दप्रयोगात्पौनरुक्त्यमित्यर्थः । निष्प्रञ्चताकरणबोधस्तु कथंचिदपि न सम्भवति । द्रष्टारं न पश्येदिति नञः क्रियान्वयादित्याहः - द्रष्टुप्रभृतीति । ननु द्रष्टानेति नञ् समासस्य विकल्पितत्वा भामान्वय एव नञ् स्यात्समाससमानार्थत्वाद्वाक्यस्येति चेत्सत्यं । तथापि पयुदासार्थस्यैव समासात्प्रतिषेधार्थस्य समासाभावात्तस्य भवन्नप्यविरोधिभाव एव स्यात् । स च नित्य एव । तथा च नामान्वयासम्भवात्क्रियान्वय एवेति भावः । उचितेति । ज्ञानस्य विधिनिषेधानर्हत्वादित्यर्थः । तथापीति । सम्भूयकारित्व व्युत्पत्त्यविरोधेनाप्युचितार्थो वक्तव्यः । स च न त्वदुक्तार्थः । तथा सति दर्शनवाचिपदान्वयप्रसङ्गादिति भावः । ननुदृष्टेर्दृष्टनन्वितमित्याशङ्क्याहः - आेदनपाकमिति । करणमात्रं विवक्षितमिति भावः । पश्येरिति । श्रोतव्योमन्तव्यो निदिध्यासितव्यो द्रष्टव्य (बृ.6.5.6) इति विधिसिद्धोपासनात्मकज्ञानमुच्यत इत्याहः - नोपासीथा इति । करणप्रवृत्तिलम्बनेति । शरीराद्युपहितजीवविशिष्टस्योपास्यत्वे भवदुक्तविरोधस्य तस्यैव निषेधादिति भावः । कर्तृत्वाभिमानः - तथा च दृष्टेर्दष्टारं स्वतन्त्रकर्तारं न पश्येः । स्वतन्त्र कर्तृत्वबुद्धिं परित्यज्येत्यर्थः । आदि शब्देन द्रष्टारं न पश्येदिति परमात्माकरणायत्तज्ञानो न भवतीत्यादि विवक्षितः । अति प्रसङ्गमेव दर्शयतिः - परसिद्धान्तेति । प्रपञ्चवाचिपदस्य सत्यार्थे सङ्केतस्यमत्यादिशब्दानां नञां चास्त्यर्थः । सङ्केतादेस्सम्भवादिति भावः । विधिवाक्यार्था सम्भवोऽपीत्यपिना विधिवाक्यासम्भवस्समुच्चीयतो प्रमाणसम्भवमुक्तवा प्रमेयसम्भवमाहः - अथेति । सामान्यत इति । अयं नियोगस्सामान्यतः "फलमत उपपत्तेः'' (ब्र.सू.3.2.37) इति पूव1 निरस्तः । निष्प्रपञ्चं ब्रह्म कुर्यादिति वाक्यं नाधीमह इति पूर्वोक्तेर्विशिष्यापि निरस्त इत्यर्थः । अज्ञत्वादिति । ममेदं कार्यमिति बोध्यत्वस्य नियोज्यत्वादिति भावः । सर्वज्ञत्वादिति । शास्त्राधीन तादृशबोद्धृत्वं हि नियोज्यत्वमन्यथा शास्त्रवैफल्यापत्तेरिति भावः । अत एवेति । ज्ञातृत्वाभावादेवेत्यर्थः । अहंकारादीत्यादिशब्देनाविद्याप्रतिफलितं गृह्यते । अहंकारादीनां ज्ञातृत्वमस्तीति । यदि तदाविवेकवतां नियोज्यत्वमुत तद्रहितानांनाद्य इत्याहः - तेषामपीति । उक्तनियोगस्याविद्यानिवृत्तिद्वारा आत्मनाशहेतुत्वादिति भावः । न शास्त्रयोग्यतेति । स्वस्वरूपज्ञानवत एव शास्त्रार्थानुष्ठान योग्यत्वादिति भावः नन्वहमर्थान्नभूत चैतन्यस्य नित्यत्वात्तस्य निर्विशेषत्वरूपमालिन्यनिवृत्यथ1 प्रवृत्तिरूपपद्यतइत्यत्राहः - न चेति । अतएवेति । स्वप्रकाशे सति फलस्वामित्वा भावात्स्वविनाशार्थमनुष्ठानायोगाच्चेति भावः । ज्ञानद्वारा प्रवर्तकत्वे शास्त्रस्य वैफल्यं नत्वन्यथापी त्याशङ्क्य शासनाच्छास्त्रमिति ज्ञानजनकत्वेनैव प्रवृत्तिनिवृत्ति प्रयोजकत्वं (+++)त्वं न त्व (++) था सत्यङ्गादि वैयर्थ्यप्रसङ्गादिति परिहरतिः - न चेति । वि(++) ज्ञानमित्यर्थः । ततोऽपीति । क्षणिकक्रियायाः कार्यत्वबोधाधन्यथानुपपत्त्याहि नियोगः । तत्रलिङश्शक्तिश्च कल्प्यते शास्त्रस्य वाय्वादिवत्प्रवर्तक (++) गादयो न कल्प्या इत्यर्थः । किं नियोगेनेति । तस्या विद्यानिवर्तक ब्रह्मस्वरूप यार्थार्थज्ञानार्थत्वादिति भावः । परोक्षानुभव इति । तथा च नियोगजन्य परोक्षज्ञानमविद्यानिवर्तकमिति न नियोग वैयर्थ्यमिति भावः । तथाविधेति । तादृशपरोक्षानुभवस्य नियोगविषयत्वान्नियोग - वन्नियोज्यविशेषणत्वमिति भावः । साक्षात्कारोत्पत्त्यवच्छिन्न व्यापार उत्सदनन्तरं तदेव जननं । तथा च साक्षात्कारो नियोगात्पूर्व भावीस्याद्विषयसाध्यत्वं नियोगस्येत्याहः - न साक्षात्कारस्येति । उक्तमिति । उक्त प्रायमित्यर्थः । अनन्यनिष्ठत्वादिति । पुरुषस्यैव विशेषणत्वादिति भावः । ननूपरागादिवत्कथं चित्पुरुषसम्बन्धमात्राद्विशेषणत्वं तदाहः - तस्यचेति । ननु सकृदनुष्ठानादविद्यानिवृत्तौ न नित्यं तदनुष्ठानमिति चेन्न तदनुष्ठानानन्तरमेवाविद्यानिवृत्त्यभावादन्यथानिदिध्यासनादि विधि वैयर्थ्यादिति भावः । आद्य इति । शाब्दापरोक्षस्य निरासादपरोक्षज्ञानमपि निष्प्रञ्चीकरणानन्तरमसम्भवात्तद्विषयमेव नियोगस्य फलमिति भावः । नहीति ननु प्रपञ्चनिवृत्तिज्ञानमेव निष्प्रपञ्चताकरणमिति चेन्न ज्ञानस्याविधेयत्वोपपत्तेः । न च ध्यानवत्क्रियान्तरं तस्याः फलावच्छिन्नत्वे दोषतादवस्थ्यादिति भावः । प्रपञ्चनिवृत्तीति । तथा च प्रायश्चित्त साध्यपापध्वंसवदनन्तत्वावच्छिन्न नित्यत्वमिति भावः । न हीति । न च प्रागभाववत्साध्यत्वमिति वाच्यं । प्रागभाव - स्वरूपानुवृत्तिवद्ब्रह्मस्वरूपानुवृत्तेर्विरोध्यभावेन साध्यत्वयोगादिति भावः । अभाव्यत्वमिति । असाध्यत्वादित्यर्थः । अभावार्थत्वादिति । अभावो धातुः । भावार्थाधिकरणे भावार्थस्य क्रियाया एव नियोगविषयत्वमुक्तमिति तद्विरोधान्न ब्रह्मविषय इत्यर्थः । अतश्शब्दार्थमाहः - न हीति । ननु गोदोहनवदभावार्थत्वेऽपि विषयत्वस्तु । न च गोदोहनस्य भावार्थोपरागाविधि विषयत्वमिति वाच्यम् । अत्रापि प्रपञ्चनिवृत्तिरूपभावार्थोपरागसम्भवादिति चेत् तथा सति प्रपञ्चनिवृत्तेः वाङ्नियोगत्सिद्धौ नियोगवैयर्थ्यादिति भावः । ब्रह्मणस्साध्यत्वमभ्युपेत्येदमुक्तं । वस्तुतस्तदेवासिद्धमित्याहः - तत्र चेति । अत एवेति । परिस्पन्दरूपक्रियात्वाभावादित्यर्थः । फलत्वाच्चेति । नियोगात्प्रक्सिद्धौ नियोगवैयर्थ्यादिति भावः । तथेति । प्रपञ्चनिवृत्त्येत्यर्थः । ननु नियोग एव नित्यनियोगवत्पुरुषार्थोस्तित्यत्राहः - कथं चेति । प्रपञ्चनिवृत्तेः ब्रह्मव्यतिरिक्तमात्रविरोधितया निवृत्तौ सत्यां तदयोगादिति भावः । ननु वृत्तेरेव नियोगोस्त्वित्यत्राह तस्याश्चेति । प्रपञ्चनिवृत्तौ नियोगः कारणं नियोगे च निवृत्तिरिति परस्पराश्रयप्रसङ्गादिति भावः । विषयेति । कृत्यवच्छेदद्वारा कार्यावच्छेदकत्वं विषयत्वं । करणत्वं तु नियोगोद्देशप्रवृत्तकृति व्याप्यत्वमिति भेदः । तथा च कृतिनिरूपकतया नियोगात्पूर्वभावित्वे पूर्वोक्तदोष इति भावः । स्वयमेवतत्वज्ञानद्वारकमेवेत्यर्थः । किं तत्वज्ञानमनिवर्तकं नियोग एव निवर्तकइत्यभिमतं उत नियोगतत्वज्ञानाभ्यां साध्यत इति विकल्प हृदि निधायाद्यं निराकरोति । किमित्यादिना । द्वितीयं प्रत्याहः - अन्यथेति । केवलनियोगस्यानिवर्तकत्वाभ्युपगम आवश्यकतत्वज्ञानादेव निवृत्त्युपपत्तौ नियोगवैयर्थ्यमित्यर्थः । ननु नियोगस्य ज्ञानमविद्यानिवर्तकं तदथ1 नियोग इत्यत्राहः - तेनैवेति । प्रथमं वाक्योत्पन्नज्ञानस्येव तत्वज्ञानतयाविद्यानिवृत्तौ प्रपञ्चस्यापि निवृत्तेः कथं नियोगोत्पत्तिः । कथं वा तस्मात् ज्ञानोत्पत्तिश्च । न च नियोगजन्यस्यैवा ज्ञानानिवर्तकत्वं तथा सति सेतुदर्शनादिनिवर्त्यपापस्यैव मिथ्यात्वाभावप्रसङ्गादिति भावः । ननु ज्ञानस्य तत्वज्ञानत्वेन न निवर्तकत्वमपि तत्वसाक्षात्कारत्वेन । तच्च न वाक्यादपि तु नियोगादित्यत आहः - परोक्षापरोक्षेति । परोक्षापरोक्षज्ञानयोर्ब्रह्मत्व - रूपमात्रविषययोरपरोक्षवस्तुविषयतया परोक्षापरोक्षत्व वैषम्यं दुर्वचमित्यर्थः । आदिशब्देन विषयकृतवैषम्यं विवक्षितं । किं नियोगोब्रह्मस्वरूपमुत तद्भिन्नं नाद्य इत्याहः - न तावदिति । निवर्तकसत्वेऽपि प्रतिबन्धान्न निवृत्तिरिति वाच्यं । तथा सति कदाप्यनिवृत्ति प्रसङ्गादिति भावः । तस्य नियोगत्वमप्यनुपपन्नं साध्यत्वादित्याहः - नित्यस्येति । द्वितीयमाशङ्कतेः - अतो ब्रह्मस्वरूपेति । नियोगोत्पत्तिकाले आश्रयोस्ति वा न वा आद्य आहः - न चेति । द्वितीय आहः - आश्रयस्थिताविति । तस्थितौ निष्प्रपञ्चतारूपविषयो न लब्द इत्यर्थः । विषयनियोगयोर्विरोधादपि नियोगोत्पत्तिर्न सम्भवतीत्याहः - निराश्रयेति . ननु स्वव्यतिरिक्तप्रपञ्चनिवृत्तिरेव विषय इत्यत्राहः - सिद्धावपीति । नियोगव्यतिरिक्तस्य पूर्वमेव निवृत्तत्वान्नियोगेत निवर्त्यान्तराभावात्स्वयमेव निवर्त्यमिति वाच्यं । तथा च प्रक्षाळनाद्धिपङ्कस्येति न्यायेन नियोग एव नोत्पाद्य इत्यर्थः । किंञ्चकरणमपीतिकर्तव्यता निरपेक्ष सापेक्ष वा नाद्य इत्याहः - न काचिदित्यादिना । द्वितीयेऽपि भावरूपाभावरूपा वा आद्येऽवि सन्निपत्योपकारिका आरादुपकारिकावेति विकल्प्याद्य आहः - नाद्य इति । कृत्स्नेति । अनुग्राहकस्या वस्थानादिति भावः । आद्यविकल्पे द्वितीयमाशङ्कते अथेति । कृत्स्नप्रपञ्चानिवृत्त्यन्तर्गतत्वेनेति । वृत्तेस्सर्वाभाव रूपत्वात्तस्मिन् तस्याप्यन्तर्गतत्वादिति भवः । अत्र भाष्यं संवाद यति केचित्त्विति । विवरणकारादय इत्यर्थः ।
इति वत्सकुलजलधिकौस्तुभ नृसिंहगुरुसुतेन सिंहदेवेन कृतायां शतदूषणी टीकायां षट्चत्वारिंशोवादस्समाप्तः ।।
<47)
ननु सविकल्पकज्ञानमेव ब्रह्मणस्सविशेषत्व साधयतीत्ययुक्तं । सविकल्पकानाम - प्रमाणत्वादित्याक्षेपसङ्गत्या वादाथ1 सङ्गृह्णातिः - संसारेति । अविकल्पविकल्पाभ्यामिति वादार्थ - सूचनं । ननु निर्विकल्पक भङ्गवादेऽपि सविकल्पकप्रामाण्यं समर्थितमिति चेत्सत्यं तत्र प्रत्यक्ष सामग्र्यभावात्प्रत्यक्षप्रमाणं न भवतीत्याशङ्क्य समर्थितम् । इह तु विकल्पत्वादप्रामाण्यमाशङ्क्य निराक्रियत इति निवर्त्यभेदान्नपौनरुक्त्यमिति भावः । निर्विकल्पकसविकल्पक भेदेन योगशास्त्रे प्रतिपादताभ्यां समाधिभ्यांमित्यर्थः । न्यूनाकारविषयकं ज्ञानं निर्विकल्पकमधिकाकारविषयकं सविकल्पकमभिमतमिति सिद्धान्तविरोध इति भावः । विप्रतिपन्न इति । ब्रह्मन्य यावत्स्वविषयकत्वस्य पक्षतावच्छेदकतया सर्वविषय मिथ्यात्वसिद्धेरेकस्य साध्यस्य मिथ्यात्वमात्रेण न साध्यपर्यवसानमिति द्वैतसिद्धिरिति भावः । यद्वा तत्तत्प्रकारकज्ञानत्वावच्छिन्नस्य प्रत्यक्षतया प्रामाण्ये निर्विशेषसिद्धिरिति भावः । पक्षादयोपीत्यादिशब्देन साध्यानुमितिहेतुपरामर्शादयो गृह्यन्ते । व्याघातमेवविवृणोतिः - विकल्पानामिति । विसंवादित्वग्राहिण्या अनुमितेरित्यर्थः । दोषान्तरमाहः - आश्रयादिति । आश्रयग्राहिविकल्पस्य मिथ्याविषयत्वे आश्रयासिद्धिः । हेतुग्राहिविकल्पस्य विसंवादित्वे स्वरूपासिद्धिरित्यर्थः । ननु तद्विकल्पस्य विसंवादे कथमसिद्धिरित्यत्राहः - अविसंवादेति। प्रत्यक्षादिगोचरप्रमाया एव सिद्धित्वादिति भावः । ननु निश्चयमात्रादेव सिद्धेरित्यत्राहः - विसंवादेपीति । हृदेऽपीति । बाष्पादिना वह्निसिद्धि प्रसङ्ग इति भावः । अविसंवादोऽपीति । विकल्पस्य मिथ्याविषयत्वानुमितेः प्राक्पक्षादि ग्राहिविकल्पेष्वविसंवादित्वस्यानिश्चयादित्यर्थः । पूर्वोक्त व्याघात (+++) प्रयुक्तशङ्कामनूद्य तत्कारणेन परिहरतिः - अन्यत इति । अस्यानुमानस्य बौद्धोपदेशलब्धत्वात्तेन चानुमानस्य प्रामाण्याङ्गीकारातदन्तेवासिनामपि तदेवमतमिति निश्चित्यदूषयतिः - यदि चेति । स्वलक्षणप्रसूत निर्विकल्पकजनितेत्यादिवक्ष्यमाणस्याप्ययमेवाशयः । अर्थप्रतिबन्धः - अर्थसम्बन्धः। तुल्यमिति । प्रत्यक्षविकल्पस्याप्रामाण्यमनुमानविकल्पस्य प्रामाण्यमिति विभागो न स्यादित्यर्थः । तथापीति । अनुमानविकल्पानामप्रामाण्याद्विकल्पाप्रामाण्यं कथं सिद्धयेदित्यर्थः । आत्मघातिनामिति । विकल्पमात्रस्याप्रामाण्यसाधने स्वस्यापि (+++)मध्यप्रविष्टतयात्मनः प्रमाणाभावखण्डमात्मघातितया साध्यसाधकत्वमयुक्तमित्यर्थः । निर्विकल्पस्येति । तदविसंवादिविकल्पस्यादि विसंवादित्वादितिभावः । अन्यथेति । निर्विकल्पकाविसंवादित्वग्राहिविकल्पस्य प्रामाण्य इत्यर्थः । अनैकान्त्यादिदोषादिति ।क्वचित्प्रामाण्याङ्गीकारे तुल्यन्यायतया विकल्पान्तरेऽपि प्रामाण्यप्रसङ्गादित्यादिशब्देन विवक्षितं । तस्येति । निर्विकल्पकस्य यदसंवादित्वं तस्य ग्रहणे निर्विकल्पकस्य सार्म्थ्याभावादित्यर्थः । निर्विकल्पकेनाविसंवादित्वं ग्रहणे बाधकमाहः - अधिकारेवेति । निर्विकल्पकस्याविसंवादित्वस्य चाधाराधेयभावसम्बन्धग्राहकस्य विशिष्टज्ञानत्वादिति भावः । इष्टापत्तिशङ्कायामाहः - तेनेति । निर्विकल्पकप्रामाण्यग्राहिणो विकल्पत्वेन तद्विषयीभूत प्रामाण्यस्य मिथ्यात्वादिति भावः । अप्रयत्नविजयिन इति । ब्रह्मविषयकनिर्विकल्पकस्याप्यप्रामाण्यात्सर्वशून्यतास्यादिति भावः । कश्चेति । मिथ्याविषय इत्यनुमानेमिथ्याशब्दो विसंवादसमानार्थ इति तदर्थविकल्पमुखेन साध्यं विकल्प्यत इति भावः । अनर्थभूतत्वं - अर्थाज्जातं भूतमथ1 भूतं तद्भिन्नत्वमर्थत्वाभाव इति यावत् । क्वचिद्बाधादिति । धारावाहिकज्ञानान्तरं संवादस्य विकल्पे दर्शनादिति भावः । इष्टप्रसङ्गादिति । सर्वत्र धारया (+++)त्सिद्धसाधनादित्यर्थः । अकिञ्चित्करत्वादिति । संवादिज्ञानाभावेऽपि बाधाभावे यथार्थ्यक्षतेरित्यर्थः । अध्यवसायः - प्रमाणत्वेन निश्चयः । ततश्च प्रामाण्यसिद्धेस्तद्विषयो न परमार्थ इति भावः । शुक्तीति । बाधे सति परस्परसंवादेऽपि प्रामाण्यानध्यवसायादित्यर्थः । अर्थक्रियेति ।अर्थक्रियाबिरह व्यवसायरूपो विसंवाद इत्यर्थः । एतेनेति । अर्थ क्रियाविरहव्यवसायः अर्थक्रियाविरहप्रमा ।तथा चार्थक्रियाविरहो विसंवाद इत्यत्र पर्यवसितमिति भावः । सर्वासामिति । विकल्पस्य तद्विषये प्रवृत्तौ अर्थक्रियादर्शनाद्विकल्पविषयस्यैकार्थक्रियायत्वं । ततश्चानुमान बाध इति भावः । एतदुपपादयतिः - नहीति । बाधकमुपपादयतिः - न चेति । शङ्कतेः - मणिप्रभेति । जनितान्तं विकल्पविशेषणं । तदारोपितः स्वलक्षणाध्यस्तः । उल्लेखात्मको विकल्पः । निर्विकल्पकनिदान इति । स्वलक्षणविषय निर्विकल्पकजन्यत्वादेव स्वलक्षणारोपितार्थोल्लेखीत्यं । ततश्च विकल्प विषयस्य स्वलक्षणारोपिततया स्वलक्षणरूपार्थ सम्बन्धाद्विकल्पस्य पारंपर्येणार्थ सम्बन्धित्वं तथा च निर्विकल्पकविषयः एवार्थक्रिया संवाद इति सविकल्पकविषयोऽर्थ क्रियाशून्य एवेत्यर्थः । नियामकाभावादिति । सविकल्पकाधीनत्वान्निर्विकल्पकार्थसम्बन्धस्य तदनभ्युपगमे निर्विकल्पकेर्थसम्बन्धे प्रमाणाभावात्स्वेच्छामात्र (+++)नत्वे वैपरीत्य प्रसङ्गादित्यर्थः । बाधितस्यार्थक्रियासम्बन्धो नास्तीति नियामकं शङ्कतेः - मिति । असिद्धेरिति । बाधितस्यानुपलब्धिबाधितत्वादित्यर्थः । अ (+++) बाधोऽस्त्विति शङ्कतेः - अद्यापीति । विकल्प (+++) प्रामाण्यासिद्धेरित्यर्थः । अविशेषादिति । विकल्पान्तरस्यापि तत्सत्वादित्यर्थः । अत एवेति । साक्षात्परं पराविकल्पोक्तदोषादेवेत्यर्थः । दूषणान्तरमाहः - न चेति अनर्थत्वं - अपरमार्थत्वं । प्रत्युत पारमाथ्यर्मेव निश्चिनुम इति बाध इति भावः। अत एवेति । अनर्थत्वानिश्चयादित्यर्थः । अनुमानादीति । अनुमानादेर्जात्यादिविषयत्वेन विसंवादे एतदनुमानमप्यप्रमाणं स्यादित्यर्थः । स्वलक्षणाकारतयेति । परमार्थतयेत्यर्थः । अन्यस्यान्यात्मना भानमस्तीति शङ्कतेः - न चेति । विषणदर्शनादनुपलभ्याच्चार्थस्यशब्दत्मान भानं नास्तीत्याहः - यत्र चेति । शब्दार्थ भेदग्रहस्यावश्यकत्वे युक्तिमाहः - एकार्थेति । एकस्यार्थस्ययुगपन्नानात्येनाव - गतनेकशब्दतादात्म्यायोगात्तत्रतच्छब्द प्रवृत्तिनिमित्ताश्रयत्वतद्वाच्यतादिपरत्वमवश्यं वक्तव्यमिति सर्वत्र तथा प्रति भास इति भावः . कारणां भावाच्च न शब्दाध्याससम्भव इत्याहः - न चात्रेति । भिन्नेन्द्रियग्राह्ययोः कथनेकेन्द्रियेणैकाध्यास इत्याहः - न चात्रेति । भिन्नेन्द्रियग्राह्ययोः कथमेकेन्द्रियेणैक्याध्यास इत्याहः - न चाक्षुषेति । ननु मनोरूपैन्द्रियेग्राह्यत्वात्तेनाध्यासस्सम्भवतीति शङ्कां पराकरोतिः - न च विकल्पा इति । न च निर्विकल्पे तदुपक्षयःमनसोऽपि तथा प्रसङ्गादिति भावः । न च गोशब्दात्मनेति । जाति व्यक्तिवाचकत्वनिबन्धनत्वात्तद्विभागस्येति भावः । शब्दाध्यासपक्षे वाच्यवाचकभावरूपसमयग्रहोन स्यादयं गौरित्यादिव्यवहारात् व्युत्पत्तिग्रहः व्यवहारो यद्यध्यास निबन्धनः । तथा च सति वाचकत्वनिबन्धनाभावेन वाचकत्वाग्रहा तन्निबन्धनभेदव्यवहारोण स्यादि(+++)ध्यासस्य साधारण्यादिति भावः ।विकल्पितायां विकल्पविषयीभूतायामित्यर्थः । न च जातीति । यस्मिन्यश्शब्दोऽध्यस्यते तस्य वाचक इति कल्प्यते तथा च जातिशब्दो जातेरेववाचक इत्यर्थः । गौरयमिति । यादृश्या प्रतीत्यात्वया व्यक्तौ शब्दाध्यास उच्यते तादृश्येवेयं प्रतीतिरिति जातिशब्दस्यापि व्यक्तावध्यासो दुर्वार इति भावः । अस्तु तर्हि जाति शब्दस्य व्यक्तावध्यासः व्यक्तिशब्दस्य तु जातौ माभूदतस्सिद्धो विभाग इत्यत्राहः - तथाचेति । अत इति । यतश्शब्दाध्यासे प्रत्यक्षादि विरोधोऽतस्तटस्थस्सन्भिन्नत्वेन प्रतीयमानस्सन् स्वविषयं बोधयति । वाच्यवाचकभावसम्बन्धेन विशेषणतया भासमानोव्यवच्छिन्नत्तीत्यर्थः । सप्रमोऽपि किं बाधपर्यवसित उत नेति विकल्प्याद्यं दूषयतिः - बाधेति । ननु संस्कारप्रसूतायाः स्मृतेरप्रामाण्यदर्शनात्संस्कारजन्यत्वम - प्रामाण्यप्रयोजकमतस्तादृशत्वाद्विकल्पस्याप्रामाण्यं स्यादित्यत आहः - न च संस्कारेति । विकल्पस्य सं जन्यत्वं परोक्तमभ्युपेत्य किं याथार्थ्यलक्षणमप्रा (+++)पाद्यते अत स्मृतिलक्षणं वेति विकल्प्याद्य आहः - स्मृतीति । संस्कारमात्रेति । मात्रपदं प्रत्यभिज्ञायामतिव्याप्तिवारणाय । असम्भववारणायासाधारणपदं । स्मृत्यनुभवेति । तथा चानुमानेन साध्यमानं मिथ्याविषयत्वं नास्तीत्यनुमानस्य बाधोनोद्धृत एवेति भाव - । तद्विशेषः - विशिष्टप्रत्ययत्वव्याप्यः। प्रथमाक्ष सन्निपातजन्यप्रत्ययोत्तर विशिष्टप्रत्ययत्वादित्यर्थः । उच्छेदः अप्रामाण्यमप्रयोजकत्वमाहः - वृथाक्षेति । स्थापनादिति । अनुपदमेवेति भावः । सर्व प्रत्यक्षेति । निर्विकल्पकत्वेनाभिमतस्य ब्रह्मप्रत्यक्षस्यापि विशिष्टप्रत्ययत्वा प्रत्यक्षमात्रं निर्मूलमिति भावः । किञ्च निर्विकारमेव निर्विकल्पकमभिमतं । तथा सति प्रथमाक्षसन्निपातजन्य घटादिविषयस्या निष्प्रकारस्य सम्भ(+++)मिथ्याविषयत्वात्तरदृष्टन्तेन ब्रह्मज्ञानं मिथ्याविषयं निर्विकल्प (+++)वदिति सर्वशून्यत्वं सेत्स्यतीत्याहः - किञ्चेति । श्रोत्रव्यादीति । श्रवणादीनां विशिष्टप्रत्ययानां विकल्पत्वेन प्रामाण्य सम्भवाच्छ्रवणादिविधीनाम प्रामाण्यादनुपदेयत्वं स्यादित्यर्थः । अत इति । श्रोतव्यत्व प्रसङ्गादित्यर्थः । तथा च ब्रह्मणोऽपि मिथ्यात्वं स्यादिति हृदयं ।
इति वत्सकुलजलधिकौस्तुभ नृसिंहगुरुसुतेन सिंहदेवेन कृतायां शतदूषणी टीकायां सप्तचत्वारिंशो वादस्समाप्तः ।।
<48)
स्मृतिपुराणादीनामपि विशिष्टविषयत्वेन निर्विशेषविषयत्वाभावाद्विकल्पस्याप्रामाण्ये तेषामुपबृम्हकत्वं न स्यादिति हेतुमद्भाव सङ्गत्यावादाथ1 संगृह्णातिः - गुणविभूतीति । अनेनामुक्तविशेषैस्सहावगतार्थव्यक्तीकरणमुपबृह्मणमिति परमते तद्वैघट्यमिति सूच्यते । अनेन वादार्थोऽपि सङ्गृहीतः । निगमसीमानि - वेदान्त इत्यर्थः । प्रकरणादिविरोधान्निर्विशेषोपबृम्हकत्वमिति भावः । भाष्यकारग्रहणेन प्रकरणादिविरोधस्या विचाल्यत्वं सूचितं । दूषणान्तरमाहः - सामान्यत इति । किमुपबृह्मणानि विशिष्टपराणि निर्विशेषपराणि वेति विकल्प उपबृह्मणीय विरोधात्प्रथमपक्षासम्भवद्वितीयं दूषयतिः - यदा नामेति । किं च किं श्रुतिर्विशिष्टविषया यद्वा निर्विशेषविषया नाद्य इत्याहः - यदा च श्रुतीति । द्वितीयं दूषयतिः - यदा पुनरिति । किमर्थनिश्चयस्थिरीकरणमुतान्यत्किञ्चिन्नाद्यः । तस्य निश्चितप्रामाण्येन मीमांसितेन श्रुतिवाक्येन सिद्धतया अनुवादनैरपेक्ष्यात् । न द्वितीयः अनुवादात्स्थिरीकरणाख्यस्य कस्यचिद्दर्शनादाहः - न श्रुतिप्रामाण्य इत्यादिना । तादृश्यापि श्रुत्यर्थानवधारणे हेतुमाहः - यदि तत्रेति । कैव कथेति । अर्थनिश्चयहेतु पौष्कल्येऽपि श्रुतेरर्थनिश्चायभावे सन्देहहेतौ जागरूके श्रुत्यादि नाऽर्थनिश्चयस्सुतरां न सम्भवतीति भावः । ननु संवादादेव शब्दस्य प्रामाण्यनिश्चयः ततश्चोपबृम्हवादात्प्राक् श्रुतेरर्थनिश्चयाभावादुपबृम्हणाधीनमेवात्रार्थावधारणात्मकं स्थरीकरणमित्यत्राहः - नचेति । साक्षाद्बाह्यत्वप्रच्छादनं विना बौद्धपक्षमाश्रित्यैवं वक्तव्यं नत्नात्वनाश्रित्य ।तथा च संवादेन प्रामाण्य हि बौद्धोवदति तथा वदन् बौद्ध एवस्यादिति भावः । किमुपबृम्हणस्यापि संवादान्तरात्प्रामाण्यं उत तन्निरपेक्षं नाद्य इत्याहः - न चेति । एवमिति । द्वितीये दोषमाहः - न च तन्निरपेक्षमिति । अन्यथा श्रुतेरेव प्रामाण्यस्य वक्तुं शक्यत्वादिति भावः । किं संवादिवचनान्तरप्रामाण्यनिश्चयाधीनः आश्वासः किं वा संवादमात्राधीनः नाद्यः अन्योन्याश्रयप्रसङ्गादित्यभिप्रेत्य द्वितीयदोषमाहः - असकृदनुसंहितेति । तस्येति । आश्वासस्येत्यर्थः । बाह्यागमानामपि परस्परसंवादात्प्रामाण्यप्रसङ्ग इत्याहः - अतिप्रसङ्गश्चेति । निश्चयमात्रं व्यक्तीकरणमुत प्रतिपन्नाद्विसेषाकारनिर्णयः आद्ये दोषमाहः - यन्निर्विशेषमिति । द्वितीयेऽपि तदतिरिक्ताकारः किं सत्यः उत मिथ्या आद्य आह तदतिरिक्तेति । निर्विशेषविषयत्व मुपबृम्हणीयस्येति भावः । द्वितीयआहः मिथ्या भूतेति । श्रुत्यनर्हाणां ततो ब्रह्मस्वरूपप्रतिपत्त्य सम्भवादत्रोपबृम्हणे न ब्रह्मस्वरूपनिर्णयो भवतीति प्रयोजनमिति शङ्कतेः - अथेति । श्रुत्याप्रतिपन्नेर्थे विशेषबोधनेन वा श्रुतौ संशयिनार्थ व्यक्तीकरणादिना वाश्रुत्युपकारस्योप बृम्हणत्वं स्यान्नतु स्वातन्त्र्येण किंञ्चित्प्रतिबोधकत्वमात्रेणेत्याहः - तदपि नेत्यादिना । तदाभिमुख्य जननादिति । स्वमूलभूत श्रुतौ प्रवर्तनेनेत्यर्थः । तन्मूलेति । श्रुत्यासम्भवत्फलस्यार्थाभावधारणस्यपबृम्हणादेव सिद्धेस्तत्र वृत्त्यावात्तेनापि न तदन्त्वमिति भावः । सिद्धादिति । तदभिमुख्ययेत्यर्थः । उपबृम्हणावधारितार्थत्व सोपादेयत्व बुद्धयाहि तत्प्रतिपादक श्रुतौ तन्मूलूभूतायां प्रवृत्तिः स्यादिति भावः । अनुक्तवस्त्वन्तर मात्रवर्णनिमिति तृतीयः पक्षः । तं दूषयतिः नापि तृतीय इति । उपबृम्हणत्वप्रसङ्गादिति । ननु समानार्थानां शाखान्तरस्थानां वाक्यानां परस्परोपबृम्हणत्वाभाववद्भिन्नार्थानामप्युपबृम्हणत्वं न स्यादिति चेन्न समानार्थनामुपबृम्हणत्व पक्षे तत्वेऽपि विरोधाभावात्तदुपबृम्हणत्वमस्तु वा वा मा वादि प्रसङ्गइत्यत्रातात्पर्यम् । नापि चतुर्थ इति । अस्तूपबृम्हणत्वं यत्किञ्चित्तथाप्यपबृम्हणत्वेनाभिमतमुपबृम्हणीयेनात्यन्तभिन्नार्थमभिन्नाथ1 वा अभिन्नार्थत्वे व्यतिरिक्तविषयं न वा अतिरिक्तविषयत्वेऽपि सत्यविषयं मिथ्याविषये वा अतिरिक्तविषयत्वा भावेऽपि अन्यूनविषयं न्यूनविषयं वा तत्रोक्त विधया पक्षान्तरेषूपबृम्हणत्वस्य त्वयावक्तुं मशक्यत्वाच्चरमः पक्षः परिशिष्यते । तत्राप्युपबृम्हणत्वं न सम्भवति । तथा हि स्मृत्यादिकं प्रतिपाद्यं स्मृत्यथा1शमुपबृम्हथति उत स्वाप्रतिपाद्यं स्मृत्यथा1शं । नाद्यः यथा स्वोक्तांशो यथा श्रुत्याप्रतिपाद्यते तथेव स्वेनापि प्रतिपाद्यमानो दृश्यते नत्वाकारविशेषणेति तस्य स्व नैरपेक्ष्यात् न द्वितीयः तदंशस्य स्वाविषयत्वादित्यर्थः । यच्चाधिकमिति । उपब्रह्मणस्य न्यूनविषयतया श्रुतेरधिकविषयत्वस्या वश्यकत्वादिति भावः । इयताग्रन्थेन परोक्तयाऽनूद्य दूषितमिदानीं यदिकश्चिदुप बृम्हणं क्वाप्यनपेक्षितमिति बूयात्तमपि प्रसङ्गाद्दूषयतिः - यदि कः पुनरिति । शारिरकाधिकरणेष्विति । स्मर्यते च स्मृतेश्च "नान्यस्मृत्यनवकाशप्रसङ्गादि (ब्र.सू.2.1.1)त्यादिभिरित्यर्थः । अन्यथा चेदिति । उपबृम्हणापेक्षा नास्ति नचेच्छ्रुत्येनुग्राहकतया प्रसिद्धयोस्तर्कोपबृम्हणयोरन्यतरस्य त्यागे तर्कोऽपि त्याज्य स्यादित्यर्थः । इष्टापत्तिं परिहरतिः - तत्प्रमाणइति । ननु भवतामपि स्मृतिर्नश्रुति प्रतिपन्नांशस्योपबृम्हणं तदंशे भवदुक्त न्यायेन वैयर्थ्यात् । न च श्रुति प्रतिपन्नांशे । तथा सति तदंशे श्रुतिमूलत्वाभावेनाप्रामाण्यप्रसङ्गात्तस्मादुप - बृम्हणांनुपपत्तिस्तुत्येत्याशङ्क्य परिहरतिः - नचैवमिति । प्रकीर्णेति । अधीयमानश्रुत्यर्थस्यश्रुत्यन्तरप्रतिपाद्य विशेषैस्सह प्रतिपादनमुपबृम्हणमिति भावः । तत्कृते - अल्पभागाध्येतृ पुरुषान् प्रतीत्यर्थः ।उपबृम्हणप्रणयनोपपत्तेरिति । नन्वत्ररथं समासः । उभयप्राप्तौ कर्मणी ( )ति षष््यां सत्यां कर्मणि चेति समासनिषेधादिति चेदुच्यते शेषत्वविवक्षायां षष्ठी समासश्च । नन्वेवं सति कतृकर्मोभ्य सम्बन्धाभावादुभयप्राप्ताविति नियमाभावात्कर्तृकर्मणोः कृतीति कर्तरिषष्ठी प्रसङ्गेन योगिभिरितिनिर्देशानुपपत्तेरिति चेदुभयप्राप्तौ कर्मणीत्यस्योभयस्मिन् कारके विवक्षिते कर्मण्येव षष्ठीति नैवमर्थः ।। येन कर्तृकर्मविवक्षायां कर्मण्येव नियमात्तद्विवक्षायाश्शेषत्व विवक्षायामभावान्नियमा प्रवृत्त्याकर्त षष्ठीप्रसक्तिस्यात्किन्तु यत्र कर्तारं कर्मच विवक्षित्वा षष्ठी प्रापयितुं शक्यते तत्र कर्तृ विवक्षायां षष्ठी न स्यादिति । इदमेव व्याप्तिग्रहणस्य प्रयोजनं । अत्र यद्यपि कर्तकारकंविवक्षित न कर्मकारकं तथाप्युभयविवक्षार्हता नास्तीति नियमप्रवृत्त्या तृतीयोपपत्तिः । कर्मकारकं त्वविवक्षितमिति कृत्वानात्रानेन षष्ठीनापि समासनिषेधः । शेषार्थस्तु विवक्षित इति तदाश्रया षष्ठी समासश्चा ननु तर्ह्युभय विवक्षा योग्यतामात्रमथशब्दनुशासनमित्यत्राप्यस्तीति तत्रत्य कैयटविरोधः । तत्रह्याचार्यस्यकर्तुः प्रयोजनाभावादनुपादानं नोभयप्राप्तौ कर्मणीति कर्मणि षष्ठीति दृश्यत इति चेन्न । यत्र कर्तृ कर्मणोरूभयोरपि तात्पर्यविषयत्वं तदेवोभयप्राप्तिशब्देन विवक्षितमाचार्यस्य कर्तुः प्रयोजनाभावादनुपादानाच्च तात्पर्यविषयत्वाभावान्नोभयप्राप्तिरित्येव कैयट तात्पर्यात् । अन्यथा येनादर्शनमिति प्रयोगानुपपत्तेः । येनादर्शनमित्यत्रात्मन इति व्याख्यतत्वात्तत्र तात्पर्यमवगम्यते । योगिभिरुपबृम्हणप्रणयिनोपपत्तेरित्यत्र कर्तृकर्मोभयसम्बन्धस्यापि स्वरूपेण तात्पर्यविषयत्वादस्युभयप्राप्तिः । इयानेव विशेषः । येनादर्शनमित्यत्र कर्मस्वरूपं तस्य कारकत्वं मित्युभयं च न शब्दतः प्रतिपाद्यते । प्रकृते तु वस्तुतः कर्मभूतमुपबृम्हणस्वरूपं शब्दत उपादीयते । कर्मकारकत्वन्तु शब्दतो न प्रतिपाद्यते । किन्तु शेषविवक्षायां सम्बन्धमात्रं प्रतिपाद्यत इति । कर्मकारकस्य तात्पर्यविषयत्वं तूभयत्रा विशिष्टम् । यत्तु पदमञ्जया1 "यदोभयप्राप्ताविति नियमेन कर्तरि तृतीया तदा कर्मणिचेति निषेधत्पाणिनिना सूत्रकृतिः आचार्येण शब्दानुशासनमित्यसाधु समास'' इति तदपि यदा कर्मणि षष्ठी तदा न साधुरित्यभिप्रायं । शेषे षष्ठ्यां तु साधुरेव । तत्रैव प्राप्तिग्रहणात्प्राप्तिमात्रे नियमइति कर्मणोऽप्रयोगेऽपि कर्तरितृतीया भवति । यथान्तर्घौ येनादर्शनमिच्छतीति । कर्मापि यदा शेषत्वेन विवक्ष्यते तदा तत्रापि शेषषष्ठी भवत्येव । तथा च कर्मणि चेति समास निषेधाभवादेवं जातीयक प्रयोगो निरवद्य एव । ननूपबृम्हणापेक्षायां श्रुत्यानिर्णयो न सिध्येत्तेषां परस्परविरोधादन्यतरपरित्यागे नियमकाभावादित्याशङ्क्य निराकरोतिः - न चोपबृह्मणानामिति । अत एवेति । स्मृत्यनवकाश दोषप्रसङ्गादिति चेन्नान्यस्मृत्यनवकाश दोष प्रसङ्गादि()त्यर्थः । एतेनेति । उपबृम्हणीयाविरुद्ध सन्निधौ तद्विरुद्धैर्नोपबृम्हणीत्यनेन तामसादीनां वेदविरुद्धत्वादिति भावः । उक्तंहीति । पुराणविभागो वेदाविरुद्धसात्विक पुराणैरेव वेदोपबृह्मणं चेति शेषः । अग्नेश्शिवस्य माहात्म्यं तामसेषु प्रकीर्तितः । राजसेषु तु कल्पेषु अधिकं ब्रह्मणो विदु ( )रित्यादिभिर्विभाग उक्तः । "तेष्वेव योग सिद्धा( ) इत्यादिना सात्विकैरेवोपबृह्मणं चोक्तं । ननु भाष्ये किमथ1 नोक्तमित्यत्राहः - तदेतत्सर्वमिति । उपसंहरतिः - एवं चेति । निर्विशेषवादस्य वेदविप्लवाकत्वे स्मृति संवादयतिः - स्मरन्ति चेति ।
वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणी टीकायां अष्टचत्वारिंशो वादस्समाप्तः ।।
<49)
पूर्ववादे उपबृह्मण वैघट्यमुक्तं । अत्र तूपबृह्मणीयोपदेश एव न सम्भवतीति सङ्गतिमभिप्रेत्य वादार्थं सङ्गृह्णातिः - त्रिविधेति । बद्धमुक्तनित्यरूपेण चितो जीवास्त्रिविधाः । त्रिगुणशुद्धसत्वकालरूपेणाचेतनमपि त्रिविधं तदन्तर्यामिना तच्छरीरकत्वं । तेन तत्वमसीत्यभेदोपदेशस्यान्यथा सिद्धिरुक्ता । भ्रमं वारयतीत्यनेन वादार्थस्सूचितः । तथा चानन्यभक्त्या सहितैश्शरीरात्मभावनिबन्धनैरैक्योपदेशादिशास्त्रैश्शुद्धभावं गतानां स्वनिष्ठत्वभ्रमं स्वरूपैक्यभ्रमं च यो कारयति तस्य ह्यमुखस्य पदे मम शरणवाणी भवत्वित्यर्थः । यदाहुरिति । ऐक्यापदेशोहि तस्य ज्ञानद्वारा मोक्षार्थः । न चै तदैक्योपदेशस्यापारमार्थ्य उपपद्यते अतः श्रुतिसिद्धजीवब्रह्मैक्यस्य पारमार्थ्या तदनुपपत्त्या भेदज्ञानस्य भ्रमत्वं । परिशुद्धेऽपि ब्रह्मणि भ्रमोपपादकमज्ञानं तन्निवृत्त्यो पदेशस्य सप्रयोजकत्वं च कल्पनीयमित्यर्थः । अवश्यं कल्पनीयमित्यत्र कल्पनीयञ्च कल्पनीयश्च कल्पनीयं न पुंसकमित्यनेन तस्यैकशेष एकवचनं च द्रष्टव्यं । नन्वत्रैक्यमेव नोपदिश्यत इत्यत्राहः - न चात्रेति । समानाधिकरणवाक्ये ऐक्यं न विवक्षितमित्यत्राहः - विशिष्टे सति । समानाधिकरण वाक्यमैक्य परमित्येतदुभय सम्मतमित्यर्थः । ननु समुद्रः कुण्डिका विन्ध्यो वर्धितकमित्यादाविवस्तुत्यर्थमारोपोस्त्वित्यत्राहः - न चेदमिति । विधिशेषत्वाभावादिति भावः । न चात्रौपचारिकत्वमपि शङ्कार्हमित्याहः - न चेदमिति । आदिशब्देन मुख्यार्थानुपपत्त्यादिर्विवक्षितः । बाधकाभावादिति । मुख्यार्थानुपपत्तिर्हि सर्वत्रार्थान्तरपरत्वे हेतुः । सा नास्तीत्यर्थः । ननु बाधकभावात्तवापि लक्षणा न स्यात् यदि च विशिष्टा भेदबोधनानुपपत्तिर्बाधिका तर्ह्यस्माकमपि जीवब्रह्मैक्यबोधनानुपत्तिरेव लक्षणाहेतुरस्त्वित्यत्राहः - यद्यपीति । वाक्यंहि पदात्प्रधानमतस्तदर्थ एवानुरोध्यः । समानाधिकरणवाक्यस्य हि मुख्यं विशेष्यैक्यमतस्तदेव तात्पर्यविषयः । तदभावेत्वमुख्याथैक्यमिति सर्वसंमतमतस्तत्वमसीत्यादौ त्वदभिमतोपचाराङ्गीकारे मुख्यार्थपरित्यागो दोषः । अस्मन्मते तु मुख्यैक्यापरित्यागान्न लक्षणादोषः । किञ्चनिमित्त प्रहाणेन स्वरूपलक्षणा न दोषः । प्रत्युत मुख्यैकार्यत्वादनुकूलैवेत्यर्थः । भेदाभेदाङ्गीकाराद्भेदज्ञानस्य न भ्रमत्वं कल्प्यं । भेदश्रुतेरपि प्रमाणत्वादिति कस्यचिच्चोद्यं निरस्यति न च भेदेति । व्याघातादिति । विरोधादित्यर्थः । भेदप्रतीतेरभेदाभावोविषयः । ऐक्य प्रतीतेश्च भेदाभावो विषयः । भेदाभेदयोः परस्परविरहात्मकत्वाभावादुभयत्यागेन दोष इत्यत्राहः - अत एवेति । भेदाभेदयोः परस्परविरहात्मकत्वमेव विरहात्मळत्वाभावेऽपि परस्परविरहव्याप्यतया विरोधादन्यतरनिषेधस्यान्यतर विधिनान्तरीयकत्वेन व्याघातादित्यर्थः । दूषणान्तरमाहः - तात्पर्येति । लाघवादैक्य एव तात्पर्ये तद्विरुद्धभेदेऽपि तात्पर्यं कल्पनं विरुद्धमित्यर्थः । उक्तत्वादिति । तथापि प्रधानभूतेत्यादि वाक्य इत्यर्थः । उभयत्यागे दोषान्तरमाहः - अन्यथेति । भिन्नं वा वस्त्वभिन्नं वा वाच्यमुभयाभावे शून्यतापर्यवसानादिति भाव - । तत्सद्भाव इति । क्वचिदुपासनैकवाक्यत्वे सत्यप्यैहिकाष्मिकलिङ्गाभावान्न दृष्टिविधिरित्यर्थः । तद्भेद इत्यतः पूर्वं सिद्ध इति शेषः । जीवपरयोरैक्ये तत्व इति क्वचित्पाठः । सप्रयोजन एवैक्योपदेश इति एवकारोभिन्न क्रमः । भेद भ्रमोन्मूलनेनैव स प्रयोजन इत्यन्वयः । क्वचित्सप्रयोजनतयैवैक्योपदेश इति पाठः । यथेति । चन्द्रद्वित्व भ्रमकाल इति शेषः । अज्ञानभेदभ्रमादय इत्यत्रादिशब्देन भ्रमोन्मूलनं विवक्षितं । अन्यथापीति । अभ्युपगमवादोऽयम् । तावताप्यर्थापत्तिनिरासात्तत्वार्थमाहः - अन्यथैवोपपन्न इति । वस्तुतस्त्विति शेषः । तथाहीति । शरीरात्मभावनिबन्धनं सामानाधिकरण्यमित्यन्यत्रोपपादनात्तथआ निर्वाहे सम्भवत्यत्यन्त विरुद्धार्थयोरैक्यं न विवक्षितुं योग्य मित्यैक्योपदशश्शरीरात्मभावेनोपपाद्यो न तु परिशुद्धे ब्रह्मणि भ्रमादि कल्पनेनेति भावः । अन्यथेति । अविरुद्धगति सद्भावेऽपि विरुद्धगति कल्पने यूपादित्ययोर्भेदज्ञानं भ3म इति तद्धेतु दोषकल्पना च स्यादित्यर्थः । एवं शरीरात्मभावेनान्यथा - सिद्धिरुक्ता । इदानीं पूर्वपक्षिणा दूषितमुपचारपक्षमुद्धरतिः - न च लाक्षणिकेति । लक्षणयापि वृत्त्या एकस्मिन्नेव वृत्त्यङ्गीकारात्समानाधिकरणवाक्य प्रधानार्थस्यैक्यस्यापरित्यागादुपचारो न दोषायोत्यर्थः । ननु लक्षणायां स्वारसिकं मुख्य विशेष्यैकपरत्वं न सिद्धयत्युक्तमित्यत आहः - अतइति । अविरुद्धगत्यन्तरे सति विरुद्धं मुकअय विशेष्यैक्यमपि त्याज्यमेव । अन्यथा निमित्तमपि न त्यज्येत ।यूपादित्यवाक्ये भ्रमहेतुदोषश्च कल्प्येतेत्यर्थः । तन्मूलेति । सामानाधिकरण्यमूलमज्ञानादि कल्पनमित्यर्थः । न केवलं विरुद्धगत्यन्तरसद्भावाद्भेद भ्रम कल्पनस्योपपादकत्वा भावमात्रं प्रत्युत प्रतिकूलत्वं चेत्याहः - अज्ञान मूलेति । अविद्यादि स्वरूपस्यानुपपन्नत्वान्नतैरैक्योपदेशोपपादनमिति दूषणान्तरमाहः - न चा ज्ञानेति । स्वयं स्वेनरूपेणेत्यर्थः । स्वयं क्तेनेति समासः । दर्शितमिति । स्वरूपानुपपत्तिनिवृत्त्यनुपपत्तिबाह्यप्रकाशानुपपत्तिष्वित्यर्थः । यदि चेति । अविद्यायामिवोपपादकाभावेन दुर्घटत्वमुपदेशस्यैव श्रवणस्त्वित्यर्थः । ननु भेदस्य मिथ्यात्वदेरकल्पने ऐक्योपदेशस्या प्रामाण्यं स्यादिति शङ्कतेः - अप्रामाण्यमिति । अस्मन्मतेति । यदि प्रामाण्यार्थमुपपादकापेक्षा तर्ह्यस्मदभिमतेन सुघटेन शरीरात्मभावेनैवोपपाद्यतां किं दुर्घटाद्यादिनेत्यर्थः । यद्वा प्रामाण्यार्थमज्ञानाद्युपपादकं कल्पयति तथापि भेदवदस्यापि दुर्निरूपतया अप्रामाण्यमुपदेशस्य सिध्यत्येवेति क्रमेणाभिलक्षितमुपदेशस्य यदप्रामाण्यं तस्यादावेव सिद्धावत्केचिदिति न्यायेन दूरगमनं व्यर्थमित्याहः - यदिवेति । यद्वेत्यर्थः । किञ्चेति । न च भेदज्ञानवदैक्यज्ञानस्य लोके सिद्धयभावात्कस्यमूलमज्ञानं कल्प्यत इति वाच्यं । तव श्रुत्यैकजन्याया अपि सार्वज्ञादि भेदप्रतीतेर्भमत्वेनाज्ञानमूलत्ववच्छ्रुति जन्यस्यैव वाक्यज्ञानस्य भ्रमतयातन्मूलाज्ञानस्यभ्रमतया तन्मूलाज्ञानस्य कल्प्यसम्भवादिति भावः । ननु भेदश्रुतिर्निषेध्यार्पकत्वे ना भेद श्रुतितो दुर्बलेत्यत्राहः - ने चै केति । श्रुत्यैकसिद्धस्थ सार्वज्ञादि भेदस्य निषेधार्थमनुवादसम्भवात्प्रत्यक्षादि सिद्धस्यभेदस्य निषेधा सम्भवान्नभेदश्रुतिर्निषेधार्यानुवाद इति भावः । बलीयस्त्वमिति । तत्वावेदकत्वादृयवसाय इत्यर्थः । दुर्निरूपत्ववैषम्यमपि समानमित्याहः - न च भेदस्वरूपमित्यादिना । किञ्चैक्योपदेशानुपपत्तेर्भेद प्रतीतिरेव नास्तीति कल्प्यतां कृतं तस्य भ्रमत्व कल्पनयेत्याहः - किञ्चेति । प्रत्यक्षादिसिद्धस्यापलापो न शक्यत इति शङ्कतेः - प्रत्यक्षादीति । यदि प्रत्यक्षादिविरोधाद्भेदप्रतीत्यपह्नवः शक्यो न भवति तर्हि निर्दोषभेद श्रुतिविरोधात्तदप्रामाण्यमप्यशक्यकल्प्यमित्यर्थः । ननु भेदप्रतीतेः प्रामाण्यत्यागमात्रादैक्योपदेशसम्भवान्न धर्मिस्वरूपनिह्नव इति शङ्कतेः - भ्रान्ति सिद्ध इति । भेदज्ञानप्रामाण्यत्यागेनैवैक्यज्ञानप्रामाण्यत्यागेनाप्यभेदोपदेशस्यो पपत्तेर्गोखान्नज्ञानादि कल्पनमिति परिहरतिः - अज्ञानादिति । ननु प्रयोजनं विनावेदस्य भ्रमजनकत्वं न सम्भवतीत्याशङ्क्य तुल्यतया समाधत्तेः - भिन्न ब्रह्मणीति । अत्रेति उपासनेन फलमित्यन्तरमिति शब्दो द्रष्टव्यः । भेदोपासने तु फलमितिकृत्वा भ्रमोत्पादनमिष्टार्थमिष्टसिद्ध्यर्थमित्यर्थः । तुल्यमिति । अभेदस्यकल्पितत्वेप्युपासनार्थतया सप्रयोजनतेत्यर्थः । नदृश्यतइति । अभेदोपदेशवाक्यस्येति शेषः ।प्रदेशान्तरे उपासनविधेस्सत्वात्तदेक - वाक्यतया दृष्टिविधिरुपपद्यत इति शङ्कतेः - दूरेति । अत्रापि तथा किं न स्यादित्याहः - न किमत्रापीति । किञ्च यथैक्योपदेशान्यथापत्तिपरिहारायाशुद्धया विकल्प्यते तथा शुद्धत्वान्यथानुपपत्त्या उपदेशस्यार्थवादत्वं वा मुख्यार्थपरित्यागेन तावधिन्यपात्वमैक्यपरत्वेऽपि कल्पितैक्यपरत्वं वा कल्प्यतामित्यर्थः । अवरोध इति । शुद्धत्वस्येति शेषः । मिथ्यात्वेनाविरोधश्चेदैक्योपदेशस्यापि मिथ्यात्वादनुपपत्त्यभावादुपपादककल्पकता न स्यादित्याहः - उपदेशेति । श्रौतोपदेशन्यथानुपपत्तिं दूषयित्वा स्मार्तोपदेशानुपपत्तिं दूषयतिः - यच्चेति । तत्वपरिज्ञानेति । तत्वज्ञानादेवोपदेशप्रवृत्तिरन्यथाऽनाप्तत्वेन तदुपदेशवाक्यस्याप्रामाण्यपत्तेः । तच्च ज्ञानमज्ञानरहितस्येति तादृशोपदेशस्या ज्ञानकल्पकत्वं विरुद्धमित्यर्थः । चित्रमिति । विरुद्धभाषणस्याश्चर्यंहेतुत्वादिति भावः । एतत्सर्वमुपदेशपरम्परया प्राप्तमित्याहः - तदेतदित्यादिना ।
वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणी टीकायां एकोन पञ्चाशोवादस्समाप्तः ।।
<50)
पूर्वत्रोपदेशासम्भव उक्तः । तादृशोपदेशेऽपि कार्यसम्भवं निरुपयिन्वादार्थं सङ्गृह्णातिः - हताशेषेति । वयवनघवर्त्मनियोमार्गे अधिकृतः - अधिकारवन्तः । कथमधिकारपन्त इत्यपेक्षायाम - निष्टनिवृत्तिपूर्वकेष्टप्राप्ति कामनावत्वादित्याहः - हताशेषेत्यादिना । भूयात्म इत्यन्तेन । आशीलिङ् - तत्कामनालाभात्परपक्षे तादृशकामकस्यासम्भवसूचन मुखेन वादार्थस्सूच्यते । कथयन्तु - कथयन्तु इति द्विरुक्तिः - क्वचिद्दृश्यते । तदा चापलेद्वे भवत इति द्विरुक्ति विधिबलाच्चापल्यं प्रतिपादयति कलिब्रह्मकामपुरुषार्थः । तेषामहमर्थविनाशवादिनां प्रेत्यानुभवितुभावात्कामपुरुषार्थमीमांसैवकर्तुमुचितेति सूचनाय कलिब्रह्ममीमांसकत्वोक्तिः । तद्व्यक्तीति । अन्तःकरणवृत्तेः क्रियात्वात्तत्सम्बलनेन क्रियात्वेन भासमानं चैतन्यमित्यर्थः । विरोधमुपपादयतिः - तस्येति । अन्यथेति । न च नित्यानित्यविवेकादिकारणविरहान्नित्यं मुमुक्षा न सम्भवतीति वाच्यं । मुमुक्षुयामिव तस्य तदयोगादिति भावः । तथा विधेति । अभिमानस्य ससारत्वान्मुक्तस्य तदोयगादिति भावः । नन्वभिमानसिद्धो हि बन्धो न पारमार्थिक इति न व्याघात इत्यभिमानमजानानश्शङ्कते भ्रान्तीति । वस्तुवृत्तिपारमार्थिकताभि सन्धिमुद्घाट्य परिहरतिः - भ्रान्तेरिति । तस्य एव संसारत्वात्तस्याः पारमार्थिकत्वादिति भावः । सापीति । भान्तेरपि मिथ्यात्वाद्वास्तव नित्यमुक्त्या न विरोध इति भावः। दूरंगत्वेति । अनवस्थाभयेन क्वचित्सत्यभूतभ्रन्तेर्दुस्त्यजत्वादिति भावः । पृथगुपादानादिति । वादान्तरेण पृथङ्निरस्तत्वादित्यर्थः । उदासीनेति ।आैदसीन्यावबोधाभ्यां साक्षित्वमितित्वदिष्टत्वादिति भावः । पृथगुपादानादिति । वादान्तरेण पृथङ्निरस्तत्वादित्यर्थः । उदासीनेति । आैदासीन्यावबोधाभ्यां साक्षित्वमितित्वदिष्टत्वादिति भाव - । संसारोद्वेगेति । उद्वेगादेरेव मुमुक्षाहेतुत्वादिति भावः । सर्वेति । सर्व पुरुष साधारणस्याविद्यानु भवरूप साक्षिण इत्यर्थः । इष्टापत्तिं परिहरतिः - न चैतदिति । अस्तु तर्ह्येक जीववादिमतेऽधिकार इत्यत्राहः - एकजीववादिनोऽपीति । मोक्षोपदेशः । मोक्षप्रतिपादकागमः । यदि साक्षिणीति । तथा सति प्रतिनयतत्वं न स्यादित्यर्थः । ननु यत्सत्यं ब्रह्मस्वरूपं कल्पितसाक्षितापन्नं तस्य मुमुक्षां न ब्रूमः । किन्तु स्वरूपतः कल्पितस्याप्यन्यस्य साक्षिणः तथा च तन्मुक्त्या सर्व मोक्ष इत्याशङ्क्य स्वरूपविनाशे आश्रयाभावान्मोक्ष एव न स्यादिति परिहरतिः - अथेति । ननु मोक्षे चाश्रयस्य कल्पितसाक्षिणो नाशेऽपि दोषा श्रयतयान्यस्यैवेष्यमाणत्वान्नोक्तदोष इत्याशङ्कतेः - अथेति । स्वसाक्षि भूतेति । मिथ्यासाक्षिकल्पकसाक्षिरूपसत्यसंविद इत्यर्थः । प्रेक्षावदिति । यद्यपि विषपानादौ स्वनाशपर्यवसितेऽपि लोके प्रवर्तन्ते तथआपि न ते प्रेक्षावन्तइति भावः । किञ्च मुमुक्षाधिकारो न स्यात्समान कर्तृकेऽच्छाया एव मुमुक्षात्वात् मुमुक्षाशब्दनेच्छामात्रमत्र लक्ष्यत इति वाच्यम् । मुमुक्षुर्वै शरण (श्वेत) मित्यादिमुमुक्षाधिकारत्वबोधक श्रुतिस्मृत्यादिविरोधादित्याहः - तदाहुरिति । भाष्यकारादय इति शेषः । अहमर्थ विनाशोक्तदोषं उक्त साक्षिविनाशपक्षेऽपि तुल्य इत्यभि प्रायेणाहः - अहमर्थेति । दृष्टान्तमुखेन शङ्कतेः - प्रतिबिम्बस्येति । प्रतिफलितरूपप्रतिबिम्बस्वरूपमित्यर्थः । दृष्टान्तासम्प्रतिपत्त्या परिहरतिः - नेति । ननु तदेवेदं मुखमिति प्रत्यभिज्ञया बिम्बाभेदसिद्धेर्भेदनिषेधात्प्रतिबिम्बस्य सत्यत्वं बिम्बाभेदश्च यज्यत इति शङ्कतेः - बिम्बेति । दर्पणे मुखं नास्तीति बुद्धया प्रति बिम्बमुखस्य शुक्तिरजताद्यविशेषेणमिथ्यात्वाद्बिम्बप्रतिबिम्बयोर्भेद एव । प्रत्यभिज्ञातु कर्दमलग्नपाद प्रति मुद्रायाः मम पादाविति प्रत्यभिज्ञावदुपपाद्येत्याहः - सत्यमिथ्यार्थयोरिति । अनैकन्तवाद इति । सत्यवस्त्वभेदात्सत्यत्वं मिथ्यावस्त्वभेदान्मिथ्यात्वं च स्यात्तथा च विनिगमकाभावात्सत्यासत्यत्वरूपत्वं स्यादिति भावः । अन्यत्र मिथ्यार्थाभ्युपगमेऽपि तत्र तदभ्युपगमो नास्त्येव किन्तु बिम्बप्रतियोगिकभेदमात्रस्य मिथ्यात्वं ततश्च प्रतिबिम्बस्य बिम्बात्मनावस्थानमिति शङ्क्यामाहः - अस्तु वेति । तदेति । ब्रह्मणोडवद्यप्रसङ्गपरिहारार्थं हि जीवस्य बन्धाश्रयस्य प्रतिबिम्बत्वकल्पनं व्यर्थमत्यर्थः । प्रति फलनादिकञ्चेति । अचाक्षुषस्य प्रतिफलनं नास्तीति वादान्तरे प्रतिपादितमित्यर्थः । दूरनिरस्तत्वादिति । यद्यपि क्रियात्वेन प्रकाशस्य वस्ततुः क्रियात्वाभआवान्मोक्षेच्छादि विरोधो न स्येव तथापि प्रमाण चैतन्यत्वाद्वृत्तिसम्पृक्त चैतन्यस्य प्रमातृभेदेन कामाद्यना श्रयत्वे नाङ्गीकारेण मोक्षेच्छाद्याश्रयत्वस्य भवद्भिरनङ्गीकारादिति भावः । अत एवेति । क्रियात्वेन प्रकाशमानस्य तदाश्रयान्तः करणाद्भेदस्यैव ग्रहीतत्वादित्यर्थः । ननूच्छेद एव पुरुषार्थ इत्यत आहः - सुषुप्तीति । द्रव्यस्य जडद्रव्यस्येत्यर्थः । ननु जडस्याप्यन्तः करणस्यध्यस्तज्ञातृत्ववदिच्छापि सम्भवति । अत एव कामस्सङ्कल्प इत्यादिवाक्यमित्यत्राहः - ज्ञातृत्वाध्यासश्चेति । अहमर्थात्मसमर्थनस्थले काम इत्यादिवाक्यस्य गानाधीनत्वमात्रमर्थः । नत्वन्तः करणधर्मत्वं अहमर्थस्यैवात्मत्वेन ज्ञातृत्वस्य स्वाभाविकत्वात्ततोतिरिक्तान्तः करणेऽध्यास्यैवासम्भवोक्तेरित्यर्थः । ननु जीवस्यैव किञ्चिन्मोक्षाधिकारिस्वरूपमस्ति । तच्च दुर्विज्ञेयत्वादनभिलपनीयं । जीवस्तु तदज्ञात्वैव प्रवर्तत इत्यत्राहः - न चेति । अविदितेति । अधिकारि स्वरूप ज्ञानाभावेऽपि प्रवर्तते चेद्भ वदुक्तनीत्यानित्या - नित्यविवेकाद्यभावेऽपि प्रवृत्तिप्रसङ्गे तत्पूर्वकत्वोक्तिविरोध इति भावः । अहमर्थातिरिक्तस्येति । यद्यपि ब3ह्म स्वरूपं संवलितमस्तीति परैरुच्यते । तथापि साक्ष्यादि कल्पके प्रागुक्तदूषणग्रासान्नास्याधिकार इति भावः । नैष्फल्यादिति । सति कुड्ये चित्रकर्मेति न्यायादिति भावः । निष्फलत्वमेव दर्शयतिः - तन्मूलेति । न हि शशश्रृङ्गस्य तैक्ष्यवर्णनामात्रेण छेदनादिसिद्धिरिति भावः । अधिकार्याभावात्कमधिकृत्य शास्त्रं प्रवर्तते । तत्रेष्टापत्तिं परिहरतिः - शास्त्रारम्भेति । स्वविनाशात्कस्य मुक्तिरित्यादिदूषणदूषितमपि दूषणान्तरं वक्तुं कल्पितोधिकारीति शङ्कतेः - नास्त्येव वस्तुत इति । किं कल्पकस्तस्य स एव उत ब्रह्म नाद्यः आत्माश्रयादित्याहः - कस्यासाविति । कथं तर्हीति । कल्पनाभावादिति भावः । द्वितीयं शङ्कतेः - ब्रह्मण इति । नन्विद्याश्रयतयानुसन्धानसामर्थ्यं सम्भवतीत्यत्राहः - सद्भावेऽपीति । न स्वयमिति । ब्रह्म कल्पितस्याधिकारिणः स्वगताधिकारि विशेषण प्रतिसन्धान्नाभावात्प्रवृत्तिर्नस्यादित्यर्थः । नन्वधिकारतदनुसन्धानं तन्मूलप्रवृत्तिशिष्टतया ब्रह्मणा कल्पतत्वात्तस्य मोक्षार्थप्रवृत्त्यु - पपत्तिरित्याशङ्कतेः - अधिकारतन्मूलेति । न हि तावतेति । अधिकारतदनुसन्धानसिद्धावपि मुमुक्षानुपपत्तेःप्रवृत्तिर्नस्यादित्यर्थः । स्वनशाज्ञान मुमुक्षयोरपि ब्रह्म काल्पिततया सर्वोपपत्तिरिति शब्दतेः - स्वनाशमिति।सम्मोहः - कल्पनमित्यर्थः । शास्त्रतो व्यवसाय इति । अनवसाने तु मिथ्यात्व ज्ञानाभावाद - विद्या निवृत्त्यर्थप्रवृत्तिर्न स्यादित्यर्थः । ननु माध्यमिकानां मोक्षार्थ प्रवृत्तिवदस्माकमस्त्विति शङ्कतेः - ननु यदीति । तर्हि प्रच्छन्नभावं विहाय प्रकटत्वं भावयेत्याहः - माध्यमिकवदिति । ननु माध्यमिकाद्भेदोऽस्ति नित्यवस्त्वङ्गीकारादित्यत आहः - अस्तु वेत्यादिना । कृत्यसाध्यतामेवोपपादयतिः - ब्रह्म ज्ञानेति । ब्रह्मणो भ्रान्तिनिवृत्त्याहि स्वनिवृत्तिः । तन्निवृत्तिश्च तदज्ञाननिवृत्तया । तन्निवृत्तिश्च तदीयतत्व ज्ञानादिति भावः । ननु जीव ज्ञानस्य व्यधिकरणत्वेऽपि वैनतेयदृष्टयी विषयनिवृत्ति वद्ब्रह्म ज्ञाननिवृत्तिरस्त्विति शङ्कतेः - ब्रह्म ज्ञानमपीति । मिथ्यात्वं न स्यादिति दूषणे सत्येव दूषणान्तरमाहः - एकेति । तत एवेति । एक मोक्षे सर्वेषां मुक्तिसम्भवात्प्रत्येकं मुमुक्षादिकं व्यर्थमित्यर्थः । ननु बद्धमुक्त व्यवस्था भङ्ग इष्ट एव । इदानीं संसरोपलम्भश्चेतः पूर्वं कस्यप्यमुक्तत्वात् उपपन्नः । इतः परन्तु कल्पान्तरादिषु कल्पिता मुमुक्षा संसार निवृत्तिपर्यन्ता भविष्यति नत्विदानीं सा कल्प्यते स्वभावादतस्सर्वोपपत्तिरित्यत्राहः - स्वभावत इति । ननु भुक्तवति पुरुषे परेण भ्रान्तिकल्पितं भोजनं यथा प्रयोजनाभआवपर्यनुयोगस्यानर्हं तथास्माकं ब्रह्मणा कल्पितं शास्त्रारम्भतज्जन्य ज्ञानादिकमिति शङ्कतेः - न वयमिति । शास्त्ररम्भादिकं सर्वं ब्रह्मणाकल्पितमिति परिज्ञाते तत एव सर्वमिथ्यात्वज्ञानात्सद्य एव मोक्षस्यान्नचैतस्मात् ज्ञानात्कालान्तरभाविज्ञानस्य विशेषः कश्चिन्मिथ्यात्व पक्षे युज्यत इत्यभिप्रायेणाहः - ब्रह्मण एवेति । स्वत उष्णस्येति । आनन्दात्मकज्ञानविकासरूपा पाप्मनिवृत्तिशुद्धः । सा चासाधारणकारणान्तरनिरपेक्षत्वात्प्रति - बन्धकाभावस्याकारणत्वाद्वास्वाभाविकी । स्वतः शुद्धयोगोऽपि तादृशशुद्धियोग्यता । सा चौष्ण्यादिवत्सर्वदा । विद्यमानापि कर्मणाप्रतिबन्धान्नशुद्धिरूप फलसहितेत्यर्थः । परमते नित्यमुक्तत्वान्निर्विशेषत्वेन मुमुक्षाद्याश्रयानुपपत्तेश्च हि दोष उक्तः । स्वमते स नास्तीत्याहः - न हि वयमिति । ज्ञप्तिमात्ररूपमिति । वदाम इत्यनुषङ्गः । स्वतोऽपहतपाप्मत्वप्रयुक्तमोक्षानधिकारशङ्कायां परिहृतायां प्रसङ्गात्स्वाभाविकज्ञानवत्त्व प्रयुक्तां कर्मानधिकारशङ्कां परिहरतिः - न च सर्वेति । वदाम इत्यनुषङ्गः । परमते तु सर्वज्ञेश्वर भेदात्कर्मशास्त्रानधिकारोऽपि जीवस्येति फलितं ।
वत्सकुलजलधिकौस्तुभ नृसिंहगुरुसुतेन सिंहदेवेन कृतायां शतदूषणीटीकायां पञ्चाशोवादस्समाप्तः ।।
