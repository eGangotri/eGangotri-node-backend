2.5.0.0
।। हरिः ओम् ।। ।। तैत्तिरीयसंहिता द्वितीयकाण्डे पञ्चमः प्रश्नः ।।
2.5.1.1
विश्वरूपो वै त्वाष्ट्रः पुरोहितो देवानामासीथ्स्वस्रीयोऽसुराणान्तस्य त्रीणि शीऱ्षाण्यासन्थ्सोमपान सुरापानमन्नादन स प्रत्यख्षं देवेभ्यो भागमवदत्परोख्षमसुरेभ्यः सर्वस्मै वै प्रत्यख्षम्भागं वदन्ति यस्मा एव परोख्षं वदन्ति तस्य भाग उदितस्तस्मादिन्द्रोऽबिभेदीदृङ्वै राष्ट्रं वि पर्यावर्तयतीति तस्य वज्रमादाय शीऱ्षाण्यच्छिनद्यथ्सोमपानम् [1]
2.5.1.2
आसीथ्स कपिञ्जलोऽभवद्यथ्सुरापान स कलविङ्को यदन्नादन स तित्तिरिस्तस्याञ्जलिना ब्रह्महत्यामुपागृह्णात्ता संवथ्सरमबिभस्तम्भूतान्यभ्यक्रोशन्ब्रह्महन्निति स पृथिवीमुपासीददस्यै ब्रह्महत्यायै तृतीयम्प्रति गृहाणेतिसाब्रवीद्वरं वृणै खातात्पराभविष्यन्ती मन्ये ततो मा परा भूवमिति पुरा ते [2]
2.5.1.3
संवथ्सरादपि रोहादित्यब्रवीत्तस्मात्पुरा संवथ्सरात्पृथिव्यै खातमपि रोहति वारेवृत ह्यस्यै तृतीयम्ब्रह्महत्यायै प्रत्यगृह्णात्तथ्स्वकृतमिरिणमभवत्तस्मादाहिताग्निः श्रद्धादेवः स्वकृत इरिणे नाव स्येद्ब्रह्महत्यायै ह्येष वर्णः स वनस्पतीनुपासीददस्यै ब्रह्महत्यायै तृतीयम्प्रति गृह्णीतेति तेऽब्रुवन्वरं वृणामहै वृक्णात् [3]
2.5.1.4
पराभविष्यन्तो मन्यामहे ततो मा परा भूमेत्याव्रश्चनाद्वो भूयास उत्तिष्ठानित्यब्रवीत्तस्मादाव्रश्चनाद्वृख्षाणाम्भूयास उत्तिष्ठन्ति वारेवृत ह्येषान्तृतीयम्ब्रह्महत्यायै प्रत्यगृह्णन्थ्स निर्यासोऽभवत्तस्मान्निर्यासस्य नाश्यम्ब्रह्महत्यायै ह्येष वर्णोऽथो खलु य एव लोहितो यो वाऽऽव्रश्चनान्निर्येषति तस्य नाश्यम् [4]
2.5.1.5
काममन्यस्य स स्त्रीषसादमुपासीददस्यै ब्रह्महत्यायै तृतीयम्प्रति गृह्णीतेति ता अब्रुवन्वरं वृणामहा ऋत्वियात्प्रजां विन्दामहै काममा विजनितोः सम्भवामेति तस्मादृत्वियाथ्स्त्रियः प्रजां विन्दन्ते काममा विजनितोः सम्भवन्ति वारेवृत ह्यासान्तृतीयम्ब्रह्महत्यायै प्रत्यगृह्णन्थ्सा मलवद्वासा अभवत्तस्मान्मलवद्वाससा न सं वदेत [5]
2.5.1.6
न सहासीत नास्या अन्नमद्याद्ब्रह्महत्यायै ह्येषा वर्णम्प्रतिमुच्यास्तेऽथो खल्वाहुरभ्यञ्जनं वाव स्त्रिया अन्नमभ्यञ्जनमेव न प्रतिगृह्यं काममन्यदिति याम्मलवद्वासस सम्भवन्ति यस्ततो जायते सोऽभिशस्तो यामरण्ये तस्यै स्तेनो याम्पराचीं तस्यै ह्रीतमुख्यपगल्भो या स्नाति तस्या अप्सु मारुको या [6]
2.5.1.7
अभ्यङ्क्ते तस्यै दुश्चर्मा या प्रलिखते तस्यै खलतिरपमारी याऽऽङ्क्ते तस्यै काणो या दतो धावते तस्यै श्यावदन्‌या नखानि निकृन्तते तस्यै कुनखी या कृणत्ति तस्यै क्लीबो या रज्जु सृजति तस्या उद्बन्धुको या पर्णेन पिबति तस्या उन्मादुको या खर्वेण पिबति तस्यै खर्वस्तिस्रो रात्रीर्व्रतं चरेदञ्जलिना वा पिबेदखर्वेण वा पात्रेण प्रजायै गोपीथाय ।। [7]
2.5.1.0
यथ्सोमपानन्ते वृक्णात्तस्य नाश्यव्वँदेत मारुको याऽखर्वेण वा त्रीणि च ।।1।।
2.5.2.1
त्वष्टा हतपुत्रो वीन्द्र सोममाहरत्तस्मिन्निन्द्र उपहवमैच्छत तं नोपाह्वयत पुत्रम्मेऽवधीरिति स यज्ञवेशसं कृत्वा प्रासहा सोममपिबत्तस्य यदत्यशिष्यत तत्त्वष्टाहवनीयमुप प्रावर्तयथ्स्वाहेन्द्रशत्रुर्वर्धस्वेति यदवर्तयत्तद्वृत्रस्य वृत्रत्वय्यँदब्रवीथ्स्वाहेन्द्रशत्रुर्वर्धस्वेति तस्मादस्य [8]
2.5.2.2
इन्द्रः शत्रुरभवथ्स सम्भवन्नग्नीषोमावभि समभवथ्स इषुमात्रमिषुमात्रं विष्वङ्ङवर्धत स इमाल्लोँकानवृणोद्यदिमाल्लोँकानवृणोत्तद्वृत्रस्य वृत्रत्वन्तस्मादिन्द्रोऽबिभेथ्स प्रजापतिमुपाधावच्छत्रुर्मेऽजनीति तस्मै वज्र सिक्त्वा प्रायच्छदेतेन जहीति तेनाभ्यायत तावब्रूतामग्नीषोमौ मा [9]
2.5.2.3
प्र हारावमन्तः स्व इति मम वै युव स्थ इत्यब्रवीन्मामभ्येतमिति तौ भागधेयमैच्छेतान्ताभ्यामेतमग्नीषोमीय-मेकादशकपालम्पूर्णमासे प्रायच्छत्तावब्रूतामभि संदष्टौ वै स्वो न शक्नुव ऐतुमिति स इन्द्र आत्मनः शीतरूरावजनयत्तच्छीतरूरयोर्जन्म य एव शीतरूरयोर्जन्म वेद [10]
2.5.2.4
नैन शीतरूरौ हतस्ताभ्यामेनमभ्यनयत्तस्माज्जञ्जभ्यमानादग्नीषोमौ निरक्रामताम्प्राणापानौ वा एनं तदजहिताम्प्राणो वै दख्षोऽपानः क्रतुस्तस्माज्जञ्जभ्यमानो ब्रूयान्मयि दख्षक्रतू इति प्राणापानावेवात्मन्धत्ते सर्वमायुरेति स देवता वृत्रान्निऱ्हूय वार्त्रघ्न हविः पूर्णमासे निरवपद्घ्नन्ति वा एनम्पूर्णमास आ [11]
2.5.2.5
अमावास्यायाम्प्याययन्ति तस्माद्वार्त्रघ्नी पूर्णमासेऽनूच्येते वृधन्वती अमावास्यायान्तथ्सस्थाप्य वार्त्रघ्न हविर्वज्रमादाय पुनरभ्यायत ते अब्रूतान्द्यावापृथिवी मा प्र हारावयोर्वै श्रित इति ते अब्रूताव्वँरं वृणावहै नख्षत्रविहिताऽहमसानीत्यसावब्रवीच्चित्रविहिताऽहमितीयन्तस्मान्नख्षत्रविहिताऽसौ चित्रविहितेयय्यँ एवं द्यावापृथिव्योः [12]
2.5.2.6
वरं वेदैनं वरो गच्छति स आभ्यामेव प्रसूत इन्द्रो वृत्रमहन्ते देवा वृत्र हत्वाऽग्नीषोमावब्रुवऩ््हव्यं नो वहतमितितावब्रूतामपतेजसौ वै त्यौ वृत्रे वै त्ययोस्तेज इति तेऽब्रुवन्क इदमच्छैतीति गौरित्यब्रुवन्गौर्वाव सर्वस्य मित्रमितिसाऽब्रवीत् [13]
2.5.2.7
वरं वृणै मय्येव सतोभयेन भुनजाध्वा इति तद्गौराहरत्तस्माद्गवि सतोभयेन भुञ्जत एतद्वा अग्नेस्तेजो यद्घृतमेतथ्सोमस्य यत्पयो य एवमग्नीषोमयोस्तेजो वेद तेजस्व्येव भवति ब्रह्मवादिनो वदन्तिकिन्देवत्यम्पौर्णमासमिति प्राजापत्यमिति ब्रूयात्तेनेन्द्रं ज्येष्ठम्पुत्रं निरवासाययदिति तस्माज्ज्येष्ठम्पुत्रं धनेन निरवसाययन्ति ।। [14]
2.5.2.0
अस्य मा वेदा द्यावापृथिव्योरब्रवीदिति तस्माच्चत्वारि च ।।2।।
2.5.3.1
इन्द्रं वृत्रं जघ्निवासम्मृधोऽभि प्रावेपन्त स एतं वैमृधम्पूणमासेऽनुनिर्वाप्यमपश्यत्तं निरवपत्तेन वै स मृधोऽपाहत यद्वैमृधः पूर्णमासेऽनुनिर्वाप्यो भवति मृध एव तेन यजमानोऽप हत इन्द्रो वृत्र हत्वा देवताभिश्चेन्द्रियेण च व्यार्ध्यत स एतमाग्नेयमष्टाकपालममावास्यायामपश्यदैन्द्रं दधि [15]
2.5.3.2
तं निरवपत्तेन वै स देवताश्चेन्द्रियं चावारुन्द्ध यदाग्नेयोऽष्टाकपालोऽमावास्यायाम्भवत्यैन्द्रं दधि देवताश्चैव तेनेन्द्रियं च यजमानोऽव रुन्द्ध इन्द्रस्य वृत्रं जघ्नुष इन्द्रियं वीर्यम्पृथिवीमनु व्यार्च्छत्तदोषधयो वीरुधोऽभवन्थ्स प्रजापतिमुपाधावद्वृत्रम्मे जघ्नुष इन्द्रियं वीर्यम् [16]
2.5.3.3
पृथिवीमनु व्यारत्तदोषधयो वीरुधोऽभूवन्निति स प्रजापतिः पशूनब्रवीदेतदस्मै सं नयतेति तत्पशव ओषधीभ्योऽध्यात्मन्थ्समनयन्तत्प्रत्यदुहन्‌यथ्समनयन्तथ्सान्नाय्यस्य सान्नाय्यत्वं यत्प्रत्यदुहन्तत्प्रतिधुषः प्रतिधुक्त्व समनैषुः प्रत्यधुख्षन्न तु मयि श्रयत इत्यब्रवीदेतदस्मै [17]
2.5.3.4
शृतं कुरुतेत्यब्रवीत्तदस्मै शृतमकुर्वन्निन्द्रियं वावास्मिन्वीर्यं तदश्रयन्तच्छृतस्य शृतत्व समनैषुः प्रत्यधुख्षञ्छृतमक्रन्न तु मा धिनोतीत्यब्रवीदेतदस्मै दधि कुरुतेत्यब्रवीत्तदस्मै दध्यकुर्वन्तदेनमधिनोत्तद्दध्नो दधित्वम्ब्रह्मवादिनो वदन्ति दध्नः पूर्वस्यावदेयम् [18]
2.5.3.5
दधि हि पूर्वं क्रियत इत्यनादृत्य तच्छृतस्यैव पूर्वस्याव द्येदिन्द्रियमेवास्मिन्वीर्य श्रित्वा दध्नोपरिष्टाद्धिनोति यथापूर्वमुपैति यत्पूतीकैर्वा पर्णवल्कैर्वातञ्च्याथ्सौम्यं तद्यत्क्वलै राख्षसं तद्यत्तण्डुलैर्वैश्वदेवं तद्यदातञ्चनेन मानुषं तद्यद्दध्ना तथ्सेन्द्रं दध्ना तनक्ति [19]
2.5.3.6
सेन्द्रत्वायाग्निहोत्रोच्छेषणमभ्यातनक्ति यज्ञस्य संतत्या इन्द्रो वृत्र हत्वा पराम्परावतमगच्छदपाराधमिति मन्यमानस्तं देवताः प्रैषमैच्छन्थ्सोऽब्रवीत्प्रजापतिर्यः प्रथमोऽनुविन्दति तस्य प्रथमम्भागधेयमिति तम्पितरोऽन्वविन्दन्तस्मात्पितृभ्यः पूर्वेद्युः क्रियते सोऽमावास्याम्प्रत्यागच्छत्तं देवा अभि समगच्छन्तामा वै नः [20]
2.5.3.7
अद्य वसु वसतीतीन्द्रो हि देवानां वसु तदमावास्याया अमावास्यत्वम्ब्रह्मवादिनो वदन्ति किन्देवत्य सान्नाय्यमिति वैश्वदेवमिति ब्रूयाद्विश्वे हि तद्देवा भागधेयमभि समगच्छन्तेत्यथो खल्वैन्द्रमित्येव ब्रूयादिन्द्रं वाव ते तद्भिषज्यन्तोऽभि समगच्छन्तेति ।। [21]
2.5.3.0
दधि मे जघ्नुष इन्द्रियव्वीँर्यमित्यब्रवीदेतदस्मा अवदेयन्तनक्ति नो द्विचत्वारिशच्च ।।3।।
2.5.4.1
ब्रह्मवादिनो वदन्ति स त्वै दर्शपूर्णमासौ यजेत य एनौ सेन्द्रौ यजेतेति वैमृधः पूर्णमासेऽनुनिर्वाप्यो भवति तेन पूर्णमासः सेन्द्र ऐन्द्रं दध्यमावास्यायां तेनामावास्या सेन्द्रा य एवं विद्वान्दर्शपूर्णमासौ यजते सेन्द्रावेवैनौ यजते श्वःश्वोऽस्मा ईजानाय वसीयो भवति देवा वै यद्यज्ञेऽकुर्वत तदसुरा अकुर्वत ते देवा एताम् [22]
2.5.4.2
इष्टिमपश्यन्नाग्नावैष्णवमेकादशकपाल सरस्वत्यै चरु सरस्वते चरुं ताम्पौर्णमास सस्थाप्यानु निरवपन्ततो देवा अभवन्परासुरा यो भ्रातृव्यवान्थ्स्याथ्स पौर्णमास सस्थाप्यैतामिष्टिमनु निर्वपेत्पौर्णमासेनैव वज्रम्भ्रातृव्याय प्रहृत्याग्नावैष्णवेन देवताश्च यज्ञं च भ्रातृव्यस्य वृङ्क्ते मिथुनान्पशून्थ्सारस्वताभ्यां यावदेवास्यास्ति तत् [23]
2.5.4.3
सर्वं वृङ्क्ते पौर्णमासीमेव यजेत भ्रातृव्यवान्नामावास्या हत्वा भ्रातृव्यं ना प्याययति साकम्प्रस्थायीयेन यजेत पशुकामो यस्मै वा अल्पेनाहरन्ति नात्मना तृप्यति नान्यस्मै ददाति यस्मै महता तृप्यत्यात्मना ददात्यन्यस्मै महता पूर्ण होतव्यन्तृप्त एवैनमिन्द्रः प्रजया पशुभिस्तर्पयति दारुपात्रेण जुहोति न हि मृन्मयमाहुतिमानशऔदुम्बरम् [24]
2.5.4.4
भवत्यूर्ग्वा उदुम्बर ऊर्क्पशव ऊर्जैवास्मा ऊर्जम्पशूनव रुन्द्धे नागतश्रीर्महेन्द्रं यजेत त्रयो वै गतश्रियः शुश्रुवान्ग्रामणी राजन्यस्तेषाम्महेन्द्रो देवता यो वै स्वां देवतामतियजते प्र स्वायै देवतायै च्यवते न पराम्प्राप्नोति पापीयान्भवति संवथ्सरमिन्द्रं यजेत संवथ्सर हि व्रतं नाति स्वा [25]
2.5.4.5
एवैनं देवतेज्यमाना भूत्या इन्द्धे वसीयान्भवति संवथ्सरस्य परस्तादग्नये व्रतपतये पुरोडाशमष्टाकपालं निर्वपेत्संवथ्सरमेवैनं वृत्रं जघ्निवासमग्निर्व्रतपतिर्व्रतमा लम्भयति ततोऽधि कामं यजेत ।। [26]
2.5.4.0
एतान्तदौदुम्बर स्वा त्रिशच्च ।।4।।
2.5.5.1
नासोमयाजी सं नयेदनागतं वा एतस्य पयो योऽसोमयाजी यदसोमयाजी संनयेत्परिमोष एव सोऽनृतं करोत्यथो परैव सिच्यते सोमयाज्येव सं नयेत्पयो वै सोमः पयः सान्नाय्यम्पयसैव पय आत्मन्धत्तेवि वा एतम्प्रजया पशुभिरर्धयति वर्धयत्यस्य भ्रातृव्यं यस्य हविर्निरुप्तम्पुरस्ताच्चन्द्रमाः [27]
2.5.5.2
अभ्युदेति त्रेधा तण्डुलान्‌वि भजेद्ये मध्यमाः स्युस्तानग्नये दात्रे पुरोडाशमष्टाकपालं कुर्याद्ये स्थविष्ठास्तानिन्द्राय प्रदात्रे दधश्चरुय्येँऽणिष्ठास्तान्‌विष्णवे शिपिविष्टाय शृते चरुमग्निरेवास्मै प्रजाम्प्रजनयति वृद्धामिन्द्रः प्र यच्छतियज्ञो वै विष्णुः पशवः शिपिर्यज्ञ एव पशुषु प्रति तिष्ठति न द्वे [28]
2.5.5.3
यजेत यत्पूर्वया सम्प्रति यजेतोत्तरया छम्बट्कुर्याद्यदुत्तरया सम्प्रति यजेत पूर्वया छम्बट्कुर्यान्नेष्टिर्भवति न यज्ञस्तदनु ह्रीतमुख्यपगल्भो जायत एकामेव यजेत प्रगल्भोऽस्य जायतेऽनादृत्य तद्द्वे एव यजेत यज्ञमुखमेव पूर्वयालभते यजत उत्तरया देवता एव पूर्वयावरुन्द्ध इन्द्रियमुत्तरया देवलोकमेव [29]
2.5.5.4
पूर्वयाभिजयति मनुष्यलोकमुत्तरया भूयसो यज्ञक्रतूनुपैत्येषा वै सुमना नामेष्टिर्यमद्येजानम्पश्चाच्चन्द्रमा अभ्युदेत्यस्मिन्नेवास्मै लोकेऽर्धुकम्भवति दाख्षायणयज्ञेन सुवर्गकामो यजेत पूर्णमासे सं नयेन्मैत्रावरुण्याऽऽ-मिख्षयामावास्यायां यजेत पूर्णमासे वै देवाना सुतस्तेषामेतमर्धमासम्प्रसुतस्तेषाम्मैत्रावरुणी वशामावास्यायामनूबन्ध्या यत् [30]
2.5.5.5
पूर्वेद्युर्यजते वेदिमेव तत्करोति यद्वथ्सानपाकरोति सदोहविर्धाने एव सम्मिनोति यद्यजते देवैरेव सुत्या सम्पादयति स एतमर्धमास सधमादं देवैः सोमम्पिबति यन्मैत्रावरुण्यामिख्षयामावास्यायां यजते यैवासौ देवानां वशानूबन्ध्या सो एवैषैतस्य साख्षाद्वा एष देवानभ्यारोहति य एषां यज्ञम् [31]
2.5.5.6
अभ्यारोहति यथा खलु वै श्रेयानभ्यारूढः कामयते तथा करोति यद्यवविध्यति पापीयान्भवति यदि नावविध्यति सदृङ्व्यावृत्काम एतेन यज्ञेन यजेत ख्षुरपविऱ्ह्येष यज्ञस्ताजक्पुण्यो वा भवति प्र वा मीयते तस्यैतद्व्रतं नानृतं वदेन्न मासमश्नीयान्न स्त्रियमुपेयान्नास्य पल्पूलनेन वासः पल्पूलयेयुरेतद्धि देवाः सर्वं न कुर्वन्ति ।। [32]
2.5.5.0
चन्द्रमा द्वे देवलोकमेव यद्यज्ञं पल्पूलयेयुष्षट्च ।।5।।
2.5.6.1
एष वै देवरथो यद्दर्‌शपूर्णमासौ यो दर्‌शपूर्णमासाविष्ट्वा सोमेन यजते रथस्पष्ट एवावसाने वरे देवानामव स्यत्येतानि वा अङ्गापरूषि संवथ्सरस्य यद्दर्‌शपूर्णमासौ य एवं विद्वान्दर्‌शपूर्णमासौ यजतेऽङ्गापरूष्येव संवथ्सरस्य प्रति दधात्येते वै संवथ्सरस्य चख्षुषी यद्दर्‌शपूर्णमासौ य एवं विद्वान्दर्‌शपूर्णमासौ यजते ताभ्यामेव सुवर्गं लोकमनु पश्यति [33]
2.5.6.2
एषा वै देवानां विक्रान्तिर्यद्दर्‌शपूर्णमासौ य एवं विद्वान्दर्‌शपूर्णमासौ यजते देवानामेव विक्रान्तिमनु वि क्रमत एष वै देवयानः पन्था यद्दर्‌शपूर्णमासौ य एवं विद्वान्दर्‌शपूर्णमासौ यजते य एव देवयानः पन्थास्त समारोहत्येतौ वै देवाना हरी यद्दर्‌शपूर्णमासौ य एवं विद्वान्दर्‌शपूर्णमासौ यजते यावेव देवाना हरी ताभ्याम् [34]
2.5.6.3
एवैभ्यो हव्यं वहत्येतद्वै देवानामास्यं यद्दर्‌शपूर्णमासौ य एवं विद्वान्दर्‌शपूर्णमासौ यजते साख्षादेव देवानामास्ये जुहोत्येष वै हविर्धानी यो दर्‌शपूर्णमासयाजी सायम्प्रातरग्निहोत्रं जुहोति यजते दर्‌शपूर्णमासावहरहऱ्हविर्धानिना सुतो य एवं विद्वान्दर्‌शपूर्णमासौ यजते हविर्धान्यस्मीति सर्वमेवास्य बऱ्हिष्यं दत्तम्भवति देवा वा अहः [35]
2.5.6.4
यज्ञियं नाविन्दन्ते दर्‌शपूर्णमासावपुनन्तौ वा एतौ पूतौ मेध्यौ यद्दर्‌शपूर्णमासौ य एवं विद्वान्दर्‌शपूर्णमासौ यजते पूतावेवैनौ मेध्यौ यजते नामावास्यायां च पौर्णमास्यां च स्त्रियमुपेयाद्यदुपेयान्निरिन्द्रियः स्याथ्सोमस्य वै राज्ञोऽर्धमासस्य रात्रयः पत्नय आसन्तासाममावास्यां च पौर्णमासीं च नोपैत् [36]
2.5.6.5
ते एनमभि समनह्येतान्तं यख्ष्म आर्च्छद्राजानं यख्ष्म आरदिति तद्राजयख्ष्मस्य जन्म यत्पापीयानभवत्त-त्पापयख्ष्मस्य यज्जायाभ्यामविन्दत्तज्जायेन्यस्य य एवमेतेषां यख्ष्माणां जन्म वेद नैनमेते यख्ष्मा विन्दन्ति स एते एव नमस्यन्नुपाधावत्ते अब्रूताव्वँरं वृणावहा आवं देवानाम्भागधे असाव [37]
2.5.6.6
आवदधि देवा इज्यान्ता इति तस्माथ्सदृशीना रात्रीणाममावास्यायां च पौर्णमास्यां च देवा इज्यन्त एते हि देवानाम्भागधे भागधा अस्मै मनुष्या भवन्ति य एवं वेद भूतानि ख्षुधमघ्नन्थ्सद्यो मनुष्या अर्धमासे देवा मासि पितरः संवथ्सरे वनस्पतयस्तस्मादहरहर्मनुष्या अशनमिच्छन्तेऽर्धमासे देवा इज्यन्ते मासि पितृभ्यः क्रियते संवथ्सरे वनस्पतयः फलं गृह्णन्ति य एवं वेद हन्ति ख्षुधम्भ्रातृव्यम् ।। [38]
2.5.6.0
पश्यति ताभ्यामहरैदसाव फल सप्त च ।।6।।
2.5.7.1
देवा वै नर्चि न यजुष्यश्रयन्त ते सामन्नेवाश्रयन्त हिं करोति सामैवाकर्‌हिं करोति यत्रैव देवा अश्रयन्त तत एवैनान्प्र युङ्क्ते हिं करोति वाच एवैष योगो हिं करोति प्रजा एव तद्यजमानः सृजते त्रिः प्रथमामन्वाह त्रिरुत्तमाय्यँज्ञस्यैव तद्बऱ्सम् [39]
2.5.7.2
नह्यत्यप्रस्रसाय संततमन्वाह प्राणानामन्नाद्यस्य संतत्या अथो रख्षसामपहत्यै राथंतरीम्प्रथमामन्वाह राथंतरो वा अयं लोक इममेव लोकमभि जयति त्रिर्वि गृह्णाति त्रय इमे लोका इमानेव लोकानभि जयति बाऱ्हतीमुत्तमामन्वाह बाऱ्हतो वा असौ लोकोऽमुमेव लोकमभि जयति प्र वः [40]
2.5.7.3
वाजा इत्यनिरुक्ताम्प्राजापत्यामन्वाह यज्ञो वै प्रजापतिर्यज्ञमेव प्रजापतिमा रभते प्र वो वाजा इत्यन्वाहान्नं वै वाजोऽन्नमेवाव रुन्द्धे प्र वो वाजा इत्यान्वाह तस्मात्प्राचीन रेतो धीयतेऽग्न आ याहि वीतय इत्याह तस्मात्प्रतीचीः प्रजा जायन्ते प्र वो वाजाः [41]
2.5.7.4
इत्यन्वाह मासा वै वाजा अर्धमासा अभिद्यवो देवा हविष्मन्तो गौर्घृताची यज्ञो देवाञ्जिगाति यजमानः सुम्नयुरिदमसीदमसीत्येव यज्ञस्य प्रियं धामाव रुन्द्धे यं कामयेत सर्वमायुरियादिति प्र वो वाजा इति तस्यानूच्याग्न आ याहि वीतय इति संततमुत्तरमर्धर्चमा लभेत [42]
2.5.7.5
प्राणेनैवास्यापानं दाधार सर्वमायुरेति यो वा अरत्नि सामिधेनीनां वेदारत्नावेव भ्रातृव्यं कुरुतेऽर्धर्चौ सं दधात्येष वा अरत्निः सामिधेनीनाय्यँ एवं वेदारत्नावेव भ्रातृव्यं कुरुत ऋषेर्‌ऋषेर्वा एता निर्मिता यथ्सामिधेन्यस्ता यदसंयुक्ताः स्युः प्रजया पशुभिर्यजमानस्य वि तिष्ठेरन्नर्धर्चौ संदधाति सं युनक्त्येवैनास्ता अस्मै संयुक्ता अवरुद्धाः सर्वामाशिषं दुह्रे ।। 43 ।।
2.5.7.0
बर्‌सव्वोँ जायन्ते प्र वो वाजा लभेत दधाति सन्दश च ।।7।।
2.5.8.1
अयज्ञो वा एष योऽसामाऽग्न आ याहि वीतय इत्याह रथंतरस्यैष वर्णस्तं त्वा समिद्भिरङ्गिर इत्याह वामदेव्यस्यैष वर्णो बृहदग्ने सुवीर्यमित्याह बृहत एष वर्णो यदेतं तृचमन्वाह यज्ञमेव तथ्सामन्वन्तं करोत्यग्निरमुष्मिल्लोँक आसीदादित्योऽस्मिन्ताविमौ लोकावशान्तौ [44]
2.5.8.2
आस्तान्ते देवा अब्रुवन्नेतेमौ वि पर्यूहामेत्यग्न आ याहि वीतय इत्यस्मिल्लोँकेऽग्निमदधुर्बृहदग्ने सुवीर्यमित्यमुष्मिल्लोँक आदित्यन्ततो वा इमौ लोकावशाम्यताय्यँदेवमन्वाहानयोर्लोकयोः शान्त्यै शाम्यतोऽस्मा इमौ लोकौ य एवं वेद पञ्चदश सामिधेनीरन्वाह पञ्चदश [45]
2.5.8.3
वा अर्धमासस्य रात्रयोऽर्धमासशः संवथ्सर आप्यते तासां त्रीणि च शतानि षष्टिश्चाख्षराणि तावतीः संवथ्सरस्य रात्रयोऽख्षरश एव संवथ्सरमाप्नोति नृमेधश्च परुच्छेपश्च ब्रह्मवाद्यमवदेतामस्मिन्दारावार्द्रेऽग्निं जनयाव यतरो नौ ब्रह्मीयानिति नृमेधोऽभ्यवदथ्स धूममजनयत्परुच्छेपोऽभ्यवदथ्सोऽग्निमजनयदृष इत्यब्रवीत् [46]
2.5.8.4
यथ्समावद्विद्व कथा त्वमग्निमजीजनो नाहमिति सामिधेनीनामेवाहं वर्णं वेदेत्यब्रवीद्यद्घृतवत्पदमनूच्यते स आसां वर्णस्तं त्वा समिद्भिरङ्गिर इत्याह सामिधेनीष्वेव तज्ज्योतिर्जनयति स्त्रियस्तेन यदृचः स्त्रियस्तेन यद्गायत्रियः स्त्रियस्तेन यथ्सामिधेन्यो वृषण्वतीमन्वाह [47]
2.5.8.5
तेन पुस्वतीस्तेन सेन्द्रास्तेन मिथुना अग्निर्देवानां दूत आसीदुशना काव्योऽसुराणान्तौ प्रजापतिम्प्रश्ञमैतास प्रजापतिरग्निं दूतं वृणीमह इत्यभि पर्यावर्तत ततो देवा अभवन्परासुरा यस्यैवं विदुषोऽग्निं दूतं वृणीमह इत्यन्वाह भवत्यात्मना परास्य भ्रातृव्यो भवत्यध्वरवतीमन्वाह भ्रातृव्यमेवैतया [48]
2.5.8.6
ध्वरति शोचिष्केशस्तमीमह इत्याह पवित्रमेवैतद्यजमानमेवैतया पवयति समिद्धो अग्न आहुतेत्याह परिधिमेवैतम्परि दधात्यस्कन्दाय यदत ऊर्ध्वमभ्यादध्याद्यथा बहिःपरिधि स्कन्दति तादृगेव तत्त्रयो वा अग्नयो हव्यवाहनो देवानां कव्यवाहनः पितृणा सहरख्षा असुराणान्त एतऱ्ह्या शसन्ते मां वरिष्यते माम् [49]
2.5.8.7
इति वृणीध्व हव्यवाहनमित्याह य एव देवानां तं वृणीत आऱ्षेयं वृणीते बन्धोरेव नैत्यथो संतत्यैपरस्तादर्वाचो वृणीते तस्मात्परस्तादर्वाञ्चो मनुष्यान्पितरोऽनु प्र पिपते ।। [50]
2.5.8.0
अशान्तावाह पञ्चदशाब्रवीदन्वाहैतया वरिष्यते मामेकान्नत्रिशच्च ।।8।।
2.5.9.1
अग्ने महा असीत्याह महान्‌ह्येष यदग्निर्ब्राह्मणेत्याह ब्राह्मणो ह्येष भारतेत्याहैष हि देवेभ्यो हव्यम्भरति देवेद्ध इत्याह देवा ह्येतमैन्धत मन्विद्ध इत्याह मनुऱ्ह्येतमुत्तरो देवेभ्य ऐन्द्धर्‌षिष्टुत इत्याहऱ्षयो ह्येतमस्तुवन्विप्रानुमदित इत्याह [51]
2.5.9.2
विप्रा ह्येते यच्छुश्रुवासः कविशस्त इत्याह कवयो ह्येते यच्छुश्रुवासो ब्रह्मसशित इत्याह ब्रह्मसशितो ह्येष घृताहवन इत्याह घृताहुतिऱ्ह्यस्य प्रियतमा प्रणीर्यज्ञानामित्याह प्रणीऱ्ह्येष यज्ञाना रथीरध्वराणामित्याहैष हि देवरथोऽतूर्तो होतेत्याह न ह्येतं कश्चन [52]
2.5.9.3
तरति तूर्णिऱ्हव्यवाडित्याह सर्व ह्येष तरत्यास्पात्रं जुहूर्देवानामित्याह जुहूऱ्ह्येष देवानाञ्चमसो देवपान इत्याह चमसो ह्येष देवपानोऽरा इवाग्ने नेमिर्देवा स्त्वम्परिभूरसीत्याह देवान्‌ह्येष परिभूर्यद्ब्रूयादा वह देवान्देवयते यजमानायेति भ्रातृव्यमस्मै [53]
2.5.9.4
जनयेदा वह देवान्‌यजमानायेत्याह यजमानमेवैतेन वर्धयत्यग्निमग्न आ वह सोममा वहेत्याह देवता एव तद्यथापूर्वमुप ह्वयत आ चाग्ने देवान्‌वह सुयजा च यज जातवेद इत्याहाग्निमेव तथ्स श्यति सोऽस्य सशितो देवेभ्यो हव्यं वहत्यग्निऱ्होता [54]
2.5.9.5
इत्याहाग्निर्वै देवाना होता य एव देवाना होता तं वृणीते स्मो वयमित्याहात्मानमेव सत्त्वं गमयति साधु ते यजमान देवतेत्याहाशिषमेवैतामा शास्ते यद्ब्रूयाद्योऽग्नि होतारमवृथा इत्यग्निनोभयतो यजमानम्परि गृह्णीयात्प्रमायुकः स्याद्यजमानदेवत्या वै जुहूर्भ्रातृव्यदेवत्योपभृत् [55]
2.5.9.6
यद्द्वे इव ब्रूयाद्भ्रातृव्यमस्मै जनयेद्घृतवतीमध्वर्यो स्रुचमास्यस्वेत्याह यजमानमेवैतेन वर्धयति देवायुवमित्याह देवान्‌ह्येषावति विश्ववारामित्याह विश्व ह्येषावतीडामहै देवा ईडेन्यान्नमस्याम नमस्यान् यजाम यज्ञियानित्याह मनुष्या वा ईडेन्याः पितरो नमस्या देवा यज्ञिया देवता एव तद्यथाभागं यजति ।। [56]
2.5.9.0
विप्रानुमदित इत्याह चनास्मै होतोपभृद्देवता एव त्रीणि च ।।9।।
2.5.10.1
त्री स्तृचाननु ब्रूयाद्राजन्यस्य त्रयो वा अन्ये राजन्यात्पुरुषा ब्राह्मणो वैश्यः शूद्रस्तानेवास्मा अनुकान्करोतिपञ्चदशानु ब्रूयाद्राजन्यस्य पञ्चदशो वै राजन्यः स्व एवैन स्तोमे प्रति ष्ठापयति त्रिष्टुभा परि दध्यादिन्द्रियं वै त्रिष्टुगिन्द्रियकामः खलु वै राजन्यो यजते त्रिष्टुभैवास्मा इन्द्रियम्परि गृह्णाति यदि कामयेत [57]
2.5.10.2
ब्रह्मवर्चसमस्त्विति गायत्रिया परि दध्याद्ब्रह्मवर्चसं वै गायत्री ब्रह्मवर्चसमेव भवति सप्तदशानु ब्रूयाद्वैश्यस्यसप्तदशो वै वैश्यः स्व एवैन स्तोमे प्रति ष्ठापयति जगत्या परि दध्याज्जागता वै पशवः पशुकामः खलु वै वैश्यो यजते जगत्यैवास्मै पशून्परि गृह्णात्येकविशतिमनु ब्रूयात्प्रतिष्ठाकामस्यैकविशः स्तोमानाम्प्रतिष्ठाप्रतिष्ठित्यै [58]
2.5.10.3
चतुर्विशतिमनु ब्रूयाद्ब्रह्मवर्चसकामस्य चतुर्विशत्यख्षरा गायत्री गायत्री ब्रह्मवर्चसङ्गायत्रियैवास्मै ब्रह्मवर्चसमव रुन्द्धे त्रिशतमनु ब्रूयादन्नकामस्य त्रिशदख्षरा विराडन्नं विराड्विराजैवास्मा अन्नाद्यमव रुन्द्धेद्वात्रिशतमनुब्रूयात्प्रतिष्ठाकामस्य द्वात्रिशदख्षरानुष्टुगनुष्टुप्छन्दसाम्प्रतिष्ठा प्रतिष्ठित्यै षट्त्रिशतमनु ब्रूयात्पशुकामस्य षट्त्रिशदख्षरा बृहती बाऱ्हताः पशवो बृहत्यैवास्मै पशून् [59]
2.5.10.4
अव रुन्द्धे चतुश्चत्वारिशतमनु ब्रूयादिन्द्रियकामस्य चतुश्चत्वारिशदख्षरा त्रिष्टुगिन्द्रियं त्रिष्टुप्त्रिष्टुभैवास्मा इन्द्रियमव रुन्द्धेऽष्टाचत्वारिशतमनु ब्रूयात्पशुकामस्याष्टाचत्वारिशदख्षरा जगती जागताः पशवोजगत्यैवास्मै पशूनव रुन्द्धे सर्वाणि छन्दास्यनु ब्रूयाद्बहुयाजिनः सर्वाणि वा एतस्य छन्दास्यवरुन्द्धानि यो बहुयाज्यपरिमितमनु ब्रूयादपरिमितस्यावरुद्ध्यै ।। [60]
2.5.10.0
कामयेत प्रतिष्ठित्यै पशून्थ्सप्तचत्वारिशच्च ।।10।।
2.5.11.1
निवीतम्मनुष्याणाम्प्राचीनावीतम्पितृणामुपवीतं देवानामुप व्ययते देवलख्ष्ममेव तत्कुरुते तिष्ठन्नन्वाहतिष्ठन्‌ह्याश्रुततरं वदति तिष्ठन्नन्वाह सुवर्गस्य लोकस्याभिजित्या आसीनो यजत्यस्मिन्नेव लोके प्रति तिष्ठतियत्क्रौञ्चमन्वाहासुरं तद्यन्मन्द्रम्मानुषं तद्यदन्तरा तथ्सदेवमन्तरानूच्य सदेवत्वाय विद्वासो वै [61]
2.5.11.2
पुरा होतारोऽभूवन्तस्माद्विधृता अध्वानोऽभूवन्न पन्थानः समरुख्षन्नन्तर्वेद्यन्यः पादो भवति बहिर्वेद्यन्यो-ऽथान्वाहाध्वनां विधृत्यै पथामसरोहायाथो भूतं चैव भविष्यच्चाव रुन्द्धेऽथो परिमितं चैवापरिमितं चाव रुन्द्धेऽथो ग्राम्याश्चैव पशूनारण्याश्चाव रुन्द्धेऽथो [62]
2.5.11.3
देवलोकं चैव मनुष्यलोकं चाभि जयति देवा वै सामिधेनीरनूच्य यज्ञं नान्वपश्यन्थ्स प्रजापतिस्तूष्णीमाघारमाघारयत्ततो वै देवा यज्ञमन्वपश्यन्‌यत्तूष्णीमाघारमाघारयति यज्ञस्यानुख्यात्या अथो सामिधेनीरेवाभ्यनक्त्यलूख्षो भवति य एवं वेदाथो तर्पयत्येवैनास्तृप्यति प्रजया पशुभिः [63]
2.5.11.4
य एवं वेद यदेकयाघारयेदेकाम्प्रीणीयाद्यद्द्वाभ्यां द्वे प्रीणीयाद्यत्तिसृभिरति तद्रेचयेन्मनसा घारयति मनसा ह्यनाप्तमाप्यते तिर्यञ्चमा घारयत्यछम्बट्कारव्वाँक्च मनश्चार्तीयेतामहं देवेभ्यो हव्यं वहामीति वागब्रवीदहं देवेभ्य इति मनस्तौ प्रजापतिम्प्रश्ञमैता सोऽब्रवीत् [64]
2.5.11.5
प्रजापतिर्दूतीरेव त्वम्मनसोऽसि यद्धि मनसा ध्यायति तद्वाचा वदतीति तत्खलु तुभ्यं न वाचा जुहवन्नित्यब्रवीत्तस्मान्मनसा प्रजापतये जुह्वति मन इव हि प्रजापतिः प्रजापतेराप्त्यै परिधीन्थ्सम्मार्ष्टि पुनात्येवैनान्त्रिर्मध्यमं त्रयो वै प्राणाः प्राणानेवाभि जयति त्रिर्दख्षिणार्ध्यं त्रयः [65]
2.5.11.6
इमे लोका इमानेव लोकानभि जयति त्रिरुत्तरार्ध्यं त्रयो वै देवयानाः पन्थानस्तानेवाभि जयति त्रिरुप वाजयति त्रयो वै देवलोका देवलोकानेवाभि जयति द्वादश सम्पद्यन्ते द्वादश मासाः संवथ्सरः संवथ्सरमेव प्रीणात्यथो संवथ्सरमेवास्मा उप दधाति सुवर्गस्य लोकस्य समष्ट्या आघारमा घारयति तिर इव [66]
2.5.11.7
वै सुवर्गो लोकः सुवर्गमेवास्मै लोकम्प्र रोयत्यृजुमा घारयत्यृजुरिव हि प्राणः संततमा घारयति प्राणानामन्नाद्यस्य संतत्या अथो रख्षसामपहत्यै यं कामयेत प्रमायुकः स्यादिति जिह्मं तस्या घारयेत्प्राणमेवास्माज्जिह्मं नयतिताजक्प्र मीयते शिरो वा एतद्यज्ञस्य यदाघार आत्मा ध्रुवा [67]
2.5.11.8
आघारमाघार्य ध्रुवा समनक्त्यात्मन्नेव यज्ञस्य शिरः प्रति दधात्यग्निर्देवानां दूत आसीद्दैव्योऽसुराणान्तौ प्रजापतिम्प्रश्ञमैता स प्रजापतिर्ब्राह्मणमब्रवीदेतद्वि ब्रूहीत्या श्रावयेतीदं देवाः शृणुतेति वाव तदब्रवीदग्निर्देवो होतेति य एव देवानां तमवृणीत ततो देवाः [68]
2.5.11.9
अभवन्परासुरा यस्यैवं विदुषः प्रवरम्प्रवृणते भवत्यात्मना परास्य भ्रातृव्यो भवति यद्ब्राह्मणश्चाब्राह्मणश्च प्रश्ञमेयाताम्ब्राह्मणायाधि ब्रूयाद्यद्ब्राह्मणायाध्याहात्मनेऽध्याह यद्ब्राह्मणम्पराहात्मनम्पराह तस्माद्ब्राह्मणो न परोच्यः ।। [69]
2.5.11.0
वा आरण्याश्चाव रुन्धेऽथो पशुभिः सोऽब्रवीद्दख्षिणार्ध्यन्त्रय इव ध्रुवा देवाश्चत्वारिशच्च ।।11।।
2.5.12.1
आयुष्ट आयुर्दा अग्न आ प्यायस्व सं तेऽव ते हेड उदुत्तमम्प्र णो देव्या नो दिवोऽग्नाविष्णू अग्नाविष्णू इमं मे वरुण तत्त्वा याम्युदु त्यं चित्रम् । अपां नपादा ह्यस्थादुपस्थं जिह्मानामूर्ध्वो विद्युतं वसानः । तस्य ज्येष्ठम्महिमानं वहन्तीऱ्हिरण्यवर्णाः परि यन्ति यह्वीः । सम् [70]
2.5.12.2
अन्या यन्त्युप यन्त्यन्याः समानमूर्वं नद्यः पृणन्ति । तमू शुचि शुचयो दीदिवासमपां नपातम्परि तस्थुरापः ।तमस्मेरा युवतयो युवानम्मर्मृज्यमानाः परि यन्त्यापः । स शुक्रेण शिक्वना रेवदग्निर्दीदायानिध्मो घृतनिर्णिगप्सु ।इन्द्रावरुणयोरह सम्राजोरव आ वृणे । ता नो मृडात ईदृशे । इन्द्रावरुणा युवमध्वराय नः [71]
2.5.12.3
विशे जनाय महि शर्म यच्छतम् । दीर्घप्रयज्युमति यो वनुष्यति वयं जयेम पृतनासु दूढ्यः । आ नो मित्रावरुणा प्र बाहवा । त्वं नो अग्ने वरुणस्य विद्वान्देवस्य हेडोऽव यासिसीष्ठाः । यजिष्ठो वह्नितमः शोशुचानो विश्वा द्वेषासि प्र मुमुग्ध्यस्मत् । स त्वं नो अग्नेऽवमो भवोती नेदिष्ठो अस्या उषसो व्युष्टौ ।अव यख्ष्व नो वरुणम् [72]
2.5.12.4
रराणो वीहि मृडीक सुहवो न एधि । प्रप्रायमग्निर्भरतस्य शृण्वे वि यथ्सूर्यो न रोचते बृहद्भाः । अभि यः पूरुम्पृतनासु तस्थौ दीदाय दैव्यो अतिथिः शिवो नः । प्र ते यख्षि प्र त इयर्मि मन्म भुवो यथा वन्द्यो नो हवेषु । धन्वन्निव प्रपा असि त्वमग्न इयख्षवे पूरवे प्रत्न राजन्न् । [73]
2.5.12.5
वि पाजसा वि ज्योतिषा । स त्वमग्ने प्रतीकेन प्रत्योष यातुधान्यः । उरुख्षयेषु दीद्यत् । त सुप्रतीक सुदृश स्वञ्चमविद्वासो विदुष्टर सपेम । स यख्षद्विश्वा वयुनानि विद्वान्प्र हव्यमग्निरमृतेषु वोचत् । अहोमुचे विवेष यन्मा वि न इन्द्रेन्द्र ख्षत्रमिन्द्रियाणि शतक्रतोऽनु ते दायि ।। [74]
2.5.12.0
यह्वीः समध्वराय नो वरुण राज श्चतुश्चत्वारिशच्च ।।12।।
2.5.0.0
विश्वरूपस्त्वष्टेन्द्रं वृत्रम्ब्रह्मवादिनः स त्वै नासोमयाज्येष वै देवरथो देवा वै नर्चि नायज्ञोऽग्ने महान्त्रीन्निवीतमायुष्टे द्वादश ।। 12 ।।विश्वरूपो नैन शीतरूरावद्य वसु पूर्वेद्युर्वाजा इत्यग्ने महान्निवीतमन्या यन्ति चतुःसप्ततिः ।।74।।विश्वरूपोऽनु ते दायि ।। हरिः ओम् ।। श्रीकृष्णार्पणमस्तु ।।