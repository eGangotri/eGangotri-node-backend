	श्रीः । श्रीहस्तिशैलशिखरोज्ज्वलपारिजाताय नमः । श्रीमते रामानुजाय नमः ।
           श्रीभगवद्रामाणुजग्रन्थमालायाम्
           -----------------------------------------
       	    ।। वेदार्थ संग्रहः ।।
             मङ्गलाचरणम्
	
         अशेषचिदचिद्वस्तुशेषिणे शेषशायिने ।
         निर्मलानन्तकल्याणनिधये विष्णवे नमः ।। 1 ।।

परं ब्रह्मैवाज्ञं भ्रमपरिगतं संसरति तत् परोपाध्यालीढं विवशमशुभस्यास्पदमिति ।
श्रुतिन्यायापेतं जगति विततं मोहनमिदं तमो येनापास्तं स हि विजयते यामुनमुनिः ।। 2 ।।

स्वपक्षसंक्षेपः

अशेषजगद्धितानुशासनश्रुतिनिकरशिरसि समधिगतोऽयमर्थः - जीवपरयाथात्म्यज्ञानपूर्वकवर्णाश्रमधर्मेतिकर्तव्यताक परमपुरुषचरणयुगलध्यानार्चनप्रणामादिः अत्यर्थप्रियः तत्प्राप्तिफलः ।।

अस्य जीवात्मनोऽनाद्यविद्यासंचितपुण्यपापरूपकर्मप्रवाहहेतुक-ब्रह्मादिसुरनरतिर्यक्स्थावरात्मक-चतुर्विधदेह- प्रवेशकृत-तत्तदात्माभिमानजनितावर्जनीयभवभयविध्वंसनाय देहातिरिक्तात्मस्वरूप-तत्स्वभाव-तदन्तर्यामि-परमात्म स्वरूप-तत्स्वभाव-तदुपासन-तत्फलभूतात्मस्वरूपाविर्भावपूर्वकानवधिकातिशयानन्दब्रह्मानुभवज्ञापने प्रवृत्तं हि वेदान्तवाक्यजातम् - *तत्त्वमसि (छा.उ. 6.8.7), *अयमात्मा ब्रह्म (बृ.उ.6.4.5), *य आत्मनि तिष्ठन्नात्मनोऽ न्तरो यमात्मा न वेद यस्यात्मा शरीरं य आत्मानमन्तरो यमयति स त आत्माऽन्तर्याम्यमृतः (बृ.उ.माध्य.6.7), *एष सर्वभूतान्तरात्माऽपहतपाप्मा दिव्यो देव एको नारायणः (सु.उ.8.1.6.2), *तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन (बृ.उ.6.4.33), *ब्रह्मविदाप्नोति परम् (तै.उ.1.14.1), *तमेवं विद्वानमृत इह भवति नान्यः पन्था अयनाय विद्यते (तै.आ.3.12.7) इत्यादिकम् ।

जीवात्मस्वरूपं देवमनुष्यादिप्रकृतिपरिणामविशेषरूपनानानविधभेदरहितं ज्ञानानन्दैकगुणम् । तस्यैतस्य कर्मकृत- देवादिभेदेऽपध्वस्ते स्वरूपभेदो वाचामगोचरः स्वसंवेद्यः, ज्ञानस्वरूपमित्येतावदेव निर्देश्यम् । तच्च सर्वेषामात्मनां समानम् ।

एवंविधचिदचिदात्मकप्रपञ्चस्योद्भवस्थितिप्रलयसंसारनिवर्तनैक(हेतु)भूतः समस्तहेयप्रत्यनीकतया [अनन्त] कल्याणैकतानतया च स्वेतरसमस्तवस्तुविलक्षणस्वरूपोऽनवधिकातिशयासंख्येयकल्याणगुणगणः सर्वात्म-परब्रह्म- परंज्योतिः-परतत्त्व-परमात्म-सदादिशब्दभेदैर्निखिलवेदान्तवेद्यो भगवान्नारायणः पुरुषोत्तमः इत्यन्तर्यामिस्वरूपम् ।

तस्य च वैभवप्रतिपादनपराः श्रुतयः स्वेतरसमस्तचिदचिद्वस्तुवजातान्तरात्मतया निखिलनियमनं तच्छक्ति-तदंश -तद्विभूति-तद्रूप-तच्छरीर-तत्तनुप्रभृतिभिः शब्दैस्तत्सामानाधिकरण्येन च प्रतिपादयन्ति ।

शाङ्करमतसंक्षेपः

तस्य वैभवप्रतिपादनपराणामेषां सामानाधिकरण्यादीनां विवरणे प्रवृत्ताः केचन निर्विशेषज्ञानमात्रमेव ब्रह्म, तच्च 
नित्यमुक्तस्वप्रकाशमपि तत्त्वमस्यादिसामानाधिकरण्यावगतजीवैक्यम्, ब्रहैवाज्ञं बध्यते मुच्यते च; निर्विशेष- चिन्मात्रातिरेकीशेशितव्याद्यनन्तविकल्पस्वरूपं कृत्स्नं जगन्मिथ्या, कश्चिद्बद्धः कश्चिन्मुक्त इतीयं व्यवस्था न विद्यते, इतः पूर्वं केचन मुक्ता इत्ययमर्थो मिथ्या, एकमेव शरीरं जीववत्, निर्जीवानीतराणि शरीराणि, तच्च शरीरं किमिति न व्यवस्थितम्, आचार्यो ज्ञानस्योपदेष्टा मिथ्या, प्रमाता च मिथ्या, शास्त्रं च मिथ्या, शास्त्रजन्य ज्ञानं च मिथ्या, एतत्सर्वं मिथ्याभूतेनैव शास्त्रेणावगम्यते इति वर्णयन्ति । 

भास्करमतसंक्षेपः

अपरे तु -- अपहतपाप्मत्वादिसमस्तकल्याणगुणोपेतमपि ब्रह्म एतेनैवैक्यावबोधेन केनचिदुपाधिविशेषेण संबद्धं बध्यते मुच्यते च; नानाविधमलरूपपरिणामास्पदं च -- इति व्यवस्थिताः ।

यादवमतसंक्षेपः

अन्ये पुनरैक्यावबोधयाथात्म्यं वर्णयन्तः स्वाभाविकापरिमितोदारगुणसागरं ब्रहैव सुरनरदिर्यक्स्थावरनारकि- स्वर्ग्यपवर्गिचेतनैकस्वभावं स्वभावतो विलक्षणमविलक्षणं च वियदादिनानाविधपरिणामास्पदं च - इति प्रत्यवतिष्ठन्ते ।

शाङ्करमतनिराकरणम्

तत्र प्रथमपक्षे श्रुत्यर्थपर्यालोचनपराः दुष्परिहरान् दोषानुदाहरन्ति । तथा हि -- प्रकृतपरामर्शितच्छब्दावगतस्य ब्रह्मणः स्वसङ्कल्पकृतजगदुदयविभवलयादयः *तदैक्षत बहु स्यां प्रजायेय (छा.उ.6.2.3) *इत्यारभ्य *सन्मूलाः सोम्येमाः सर्वाः प्रजाः सदायतनाः सत्प्रतिष्ठाः (छा.उ.6.8.4) इत्यादिभिः पदैः प्रतिपादिताः, तत्संबन्धितया प्रकरणान्तरनिर्दिष्टाः सर्वज्ञतासर्वशक्तित्वसर्वेश्वरत्वसर्वप्रकारत्वसमाभ्यधिकनिवृत्तिसत्यकामत्व सत्यसङ्कल्पत्व- सर्वावभासकत्वाद्यनवधिकातिशयासङ्ख्येयकल्याणगुणगणाः *अपहतपाप्मेत्या (छा.उ.8.1.6) द्यनेकवाक्यावगत- निरस्तनिखिलदोषता च सर्वे तस्मिन् पक्षे विहन्यन्ते ।

अथ स्यात् - उपक्रमेऽप्येकविज्ञानेन सर्वविज्ञानमुखेन कारणस्यैव सत्यतां प्रतिज्ञाय तस्य कारणभूतस्यैव सत्यतां विकारजातस्य चासत्यतां मृद्दृष्टान्तेन दर्शयित्वा सत्यभूतस्यैव ब्रह्मणः *सदेव सोम्येदमग्र आसीदेकमेवाद्वितीयम् (छा.उ.6.2.1), इति सजातीयविजातीयनिखिलभेदनिरसनेन निर्विशेषतैव प्रतिपादिता । एतच्छोधकानि प्रकरणान्तर [गत] वाक्यान्यपि *सत्यं ज्ञानमनन्तं ब्रह्म (तै.उ.1.14.1), *निष्कलम् निष्क्रियम् (श्वे.उ.1.6.19), *निर्गुणम् (श्वे.उ.1.6.11), *निरञ्जनम् (श्वे.उ.1.6.19) *विज्ञानम्, आनन्दमि (तै.उ.1.15.5,6) त्यादीनि सर्वविशेषप्रत्ययनीकैकाकारतां बोधयन्ति । न च एकाकारतावबोधनेऽपि पदानां पर्यायता; एकत्वेऽपि वस्तुनः सर्वविशेषप्रत्यनीकाकारत्वोपस्थापनेन सर्वपदानामर्थवत्त्वादिति । 

नैतदेवम् । एकविज्ञानेन सर्वविज्ञानप्रतिज्ञानं सर्वस्य मिथ्यात्वे सर्वस्य ज्ञातव्यस्याभावान्न सेत्स्यति, सत्यमिथ्यात्व योः एकताप्रसक्तिर्वा । अपि त्वेकविज्ञानेन सर्वविज्ञा[नप्रतिज्ञा]नं सर्वस्य तदात्मकत्वेनैव सत्यत्वे सिध्यति । अयमर्थः - श्वेतकेतुं प्रत्याह *स्तब्धोऽस्युत तमादेशमप्राक्ष्यः (छा.उ.6.1.2) इति । परिपूर्ण इव लक्ष्यसे तान् आचार्यान् प्रति तमप्यादेशं पृष्टवानसीति । आदिश्यतेऽनेनेत्यादेशः, आदेशः प्रशासनम् *एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः (बृ.उ.6.8.8) इत्यादिभिरैकार्थ्यात् । तथा च मानवं वचः *प्रशासितारं सर्वेषाम् (म.स्मृ.12.122) इत्यादि । अत्राप्येकमेवेति जगदुपादानतां प्रतिपाद्य अद्वितीयपदेन 
अधिष्ठात्रन्तरनिवारणादस्यैवाधिष्ठातृत्वमपि प्रतिपाद्यते । अतस्तं प्रशासितारं जगदुपादानभूतमपि पृष्टवानसि येन श्रुतेन मतेन विज्ञातेनाश्रुतममतमविज्ञातं श्रुतं मतं विज्ञातं भवति ? इत्युक्तं स्यात् । निखिलजगदुदयविभव- लयादिकारणभूतं सर्वज्ञत्वसत्यकामत्वसत्यसङ्कल्पत्वाद्यपरिमितोदारगुणसागरं किं ब्रह्म त्वया श्रुतमिति हार्दो भावः ।। 

तस्य निखिलकारणतया करणतया कारणमेव नानासंस्थानविशेषसंस्थितं कार्यमित्युच्यते इति कारणभूत सूक्ष्म चिदचिद्वस्तुशरीरकब्रह्मविज्ञानेन कार्यभूतमखिलं जगद्विज्ञातं भवतीति हृदि निधाय *येनाश्रुतं श्रुतं भवत्यमतं मतमविज्ञातं विज्ञातं स्यादि (छा.उ.6.1.3) ति पुत्रं प्रति पृष्टवान् पिता । तदेतत् सकलस्य वस्तुजातस्य एककारणत्वं पितृहृदि निहितमजानन्पुत्रः परस्परविलक्षणेषु वस्तुष्वन्यस्य (वि)ज्ञानेन तदन्य(वि)ज्ञानस्य अघटमानतां बुद्ध्वा परिचोदयति *कथं नु भगवस्स आदेशः (छा.उ.6.1.3) इति । परिचोदितः पुनस्तदेव हृदि निहितं ज्ञानानन्दामलत्वैकस्वरूपमपरिच्छेद्यमाहात्म्यं सत्यसङ्कल्पत्वमिश्रैरनवधिकातिशयासंख्येयकल्याणगुण- गणैर्जुष्टमविकारस्वरूपं परं ब्रह्मैव नामरूपविभागानर्हसूक्ष्मचिदचिद्वस्तुशरीरं स्वलीलायै स्वङ्कल्पेनानन्तविचित्र स्थिरत्रसरूपजगत्संस्थानं स्वांशेनावस्थितम् इति तज्ज्ञानेनान्यस्य निखिलस्य ज्ञाततां ब्रुवन् लोकदृष्टं कार्य- कारणयोरनन्यत्वं दर्शयितुं दृष्टान्तमाह -- *यथा सोम्यैकेन मृत्पिण्डेन सर्वं मृन्मयं विज्ञातं स्यात् वाचारम्भणं विकारो नामधेयं मृत्तिकेत्येव सत्यम् (छा.उ.6.1.4) इति । एकमेव मृद्द्रव्यं स्वैकदेशेन नानाव्यवहारास्पदत्वाय घटशरावादिनानासंस्थानावस्थारूपविकारापन्नं नानानामधेयमपि मृत्तिकासंस्थानविशेषत्वात् मृद्द्रव्यमेवेत्थम् अवस्थितम्, न वस्त्वन्तरमिति, यथा मृत्पण्डिविज्ञानेन तत्संस्थानविशेषरूपं घटशरावादि सर्वं विज्ञातमेव भवतीत्यर्थः ।

ततः कृत्स्नस्य जगतो ब्रह्मैककारणतामजानन्पुत्रः पृच्छति *भगवांस्त्वेव मे तद्ब्रवीतु (छा.उ.6.1.7), इति । ततः सर्वज्ञं सर्वशक्ति ब्रह्मैव सर्वकारणमित्युपदिशन् स होवाच *सदेव सोम्येदमग्र आसीदेकमेवाद्वितीयम् (छा.उ.6.2.1) इति । अत्रेदमिति जगन्निर्दिष्टम्, अग्र इति च सृष्टेः पूर्वकालः । तस्मिन्काले जगतः सदात्मकतां सदेवेति प्रतिपाद्य तत्सृष्टिकालेऽप्यविशिष्टमिति कृत्वा एकमेवेति सदापन्नस्य जगतस्तदानीमविभक्त नामरूपतां प्रतिपाद्य, तत्प्रतिपादनेनैव सतो जगदुपादानत्वं प्रतिपादितमिति, स्वव्यतिरिक्तनिमित्तकारणमद्वितीय- पदेन प्रतिषिद्धमिति, *तमादेशमप्राक्ष्यः येनाश्रुतं भवतीति, आदावेव प्रशासितैव जगदुपादानमिति हृदि निहितम् इदानीमभिव्यक्तम् । एतदेवोपपादयति -- स्वयमेव जगदुपादानं जगन्निमित्तं च सत् *तदैक्षत बहु स्यां प्रजायेयेति (छा.उ.6.2.3) । तदेत्सच्छब्दवाच्यं परं ब्रह्म सर्वज्ञं सर्वशक्ति सत्यसङ्कल्पमवाप्तसमस्तकाममपि लीलार्थं विचित्रानन्तचिदचिन्मिश्रजगद्रूपेणाहमेव बहु स्यां तदर्थं प्रजायेयेति स्वयमेव संकल्प्य स्वांशैकदेशादेव वियदादिभूतानि सृष्ट्वा पुनरपि सैव नामरूपे व्याकरवाणीति, *अनेन जीवेनात्मने (छा.उ.6.3.2) ति जीवस्य ब्रह्मात्मकत्वं प्रतिपाद्य ब्रह्मात्मकजीवानुप्रवेशादेव कृत्स्नस्याचिद्वस्तुनः पदार्थत्वम्; एवंभूतस्यैव (अचिद्वस्तुनः) सर्वस्य वस्तुनो नामरूपभाक्त्वमिति च दर्शयति ।

एतदुक्तं भवति -- जीवात्मा तु ब्रह्मणः शरीरतया प्रकारत्वात् ब्रह्मात्मकः *यस्यात्मा शरीरमिति श्रुत्यन्तरात्; एवंभूतस्य जीवस्य शरीरतया प्रकारभूतानि देवमनुष्यादिसंस्थानानि वस्तूनीति ब्रह्मात्मकानि तानि सर्वाणि । अतः देवो मनुष्यो यक्षो राक्षसः पशुर्मृगः पक्षी वृक्षो लता काष्ठं शिला तृणः घटः पटः इत्यादयः सर्वे प्रकृति- प्रत्यययोगेनाभिधायकतया प्रसिद्धाश्शब्दाः लोके तत्तद्वाच्यतया प्रतीयमानतत्तत्संस्थानवस्तुमुखेन तदभिमानिजीव- तदन्तर्यामिपरमात्मपर्यन्तस्य संघातस्यैव वाचकाः इति ।

एवं समस्तस्य चिदचिदात्मकप्रपञ्चस्य सदुपादानता-सन्निमित्तता-सदाधारता-सन्नियाम्यता-सच्छेषतादि सर्वं च *सन्मूलास्सोम्योमास्सर्वाः प्रजास्सदायतनास्सत्प्रतिष्ठाः इत्यादिना विस्तरेण प्रतिपाद्य कार्यकारणभावादिमुखेन 
*ऐतदात्म्यमिदं सर्वं तत्सत्यमिति कृत्स्नस्य जगतः ब्रह्मात्मकत्वमेव सत्यमिति प्रतिपाद्य, कुत्स्नस्य जगतः स एवात्मा कृत्स्नं च जगत्तस्य शरीरम्, तस्मात्त्वंशब्दवाच्यमपि जीवप्रकारं ब्रह्मैवेति सर्वस्य ब्रह्मात्मकत्वं प्रतिज्ञातं *तत्त्वमसीति जीवविशेषे उपसंहृतम् ।

एतदुक्तं भवति - *ऐतदात्म्यमिदं सर्वमिति चेतनाचेतनप्रपञ्चम् इदं सर्वमिति निर्दिश्य तस्य प्रपञ्चस्यैष आत्मेति प्रतिपादितः । प्रपञ्चोद्देश्येन ब्रह्मात्मकत्वं प्रतिपादितमित्यर्थः । तदिदं ब्रह्मात्मकत्वं किमात्मशरीरभावेन, उत स्वरूपेणेति विवेचनीयम् । स्वरूपेणेति चेत्, ब्रह्मणः सत्यसङ्कल्पत्वादयः *तदैक्षत बहुस्यामित्युपक्रमावगता बाधिता भवन्ति । शरीरात्मभावेन च तदात्मत्वं श्रुत्यन्तराद्विशेषतोऽवगतम् *अन्तः प्रविष्टः, अतः सर्वात्मा सर्वेषां जनानामात्मा, सर्वं चास्य शरीरमिति विशेषतो ज्ञायते ब्रह्मात्मकत्वम् । *य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरं य आत्मानमन्तरो यमयति स ते आत्माऽन्तर्याम्यमृतः इति च । अत्रापि *अनेन जीवेन आत्मनेति इदमेव ज्ञायत इति पूर्वमेवोक्तम् । अतः सर्वस्य चिदचिद्वस्तुनो ब्रह्मशरीरत्वात्सर्वशरीरं सर्वप्रकारं सर्वैश्शब्दैर्ब्रह्मैवाभिधीयत इति *तत्त्वमिति सामानाधिकरण्येन जीवशरीरतया जीवप्रकारं ब्रह्मैवाभिहितम् ।

एवमभिहिते सत्ययमर्थो ज्ञायते - त्वमिति यः पूर्वं देहस्याधिष्ठातृतया प्रतीतः स परमात्मशरीरतया परमात्म- प्रकारभूतः परमात्मपर्यन्तः, इति अतस्त्वमितिशब्दः (त)त्वत्प्रकारविशिष्टं (त)त्वदन्तर्यामिणमेवाचष्ट इति, *अनेन जीवेनात्मनाऽनुप्रविश्य नामरूपे व्याकरणवाणीति ब्रह्मात्मकतयैव जीवस्य शरीरिणः स्वनामभाक्त्वात्, तत्त्वमिति समानाधिकरणवृत्तयोर्द्वयोरपि पदयोर्ब्रह्मैव वाच्यम् । तत्र तत्पदं जगत्कारणभूतं सकलकल्याणगुणगणाकरं निरवद्यं निर्विकारमाचष्टे । त्वमिति च तदेव ब्रह्म जीवान्तर्यामिरूपं सशरीरजीवप्रकारविशिष्टमाचष्टे । तदेवं प्रवृत्तिनिमित्तभेदेनैकस्मिन् ब्रह्मण्येव तत्त्वमिति द्वयोः पदयोर्वृत्तिरुक्ता । ब्रह्मणो निरवद्यत्वं निर्विकारत्वं सर्वकल्याणगुणाकरत्वं जगत्कारणत्वं चाबाधितम् ।

अश्रुतवेदान्ताः पुरुषाः सर्वे पदार्थास्सर्वे जीवात्मानश्च ब्रह्मात्मका इति न पश्यन्ति; सर्वशब्दानां च केवलेषु तत्तत्पदार्थेषु वाच्यैकदेशेषु वात्यार्थावसानं मन्यन्ते । इदानीं वेदान्तवाक्यश्रवणेन ब्रह्मकार्यतया तदन्तर्यामिकतया सर्वस्य ब्रह्मात्मकत्वं सर्वशब्दानां तत्तत्प्रकारसंस्थितब्रह्मवाचित्वं च जानन्ति । नन्वेवं गवादिशब्दानां तत्तत्पदार्थवाचितया व्युत्पत्तिर्बाधिता स्यात् । नैवम्, सर्वे शब्दा अचिज्जीवविशिष्टस्य परमात्मनो वाचका इत्युक्तं *नामरूपे व्याकरणवणीत्यत्र । तत्र लौकिकास्तु पुरुषाः शब्दं व्याहरन्तः शब्दवाच्ये प्रधानांशस्य परमात्मनः प्रत्यक्षाद्यपरिच्छेद्यत्वाद्वाच्यैकदेशभूते वाच्यसमाप्तिं मन्यन्ते । वेदान्तश्रवणेन च व्युत्पत्तिः पूर्यते । एवमेव वैदिकास्सर्वे शब्दाः परमात्मपर्यन्तान् स्वार्थान् बोधयन्ति । वैदिका एव सर्वे शब्दा वेदादेवोद्धृत्योद्धृत्य परेणैव ब्रह्मणा सर्वपदार्थान्पूर्ववत्सृष्ट्वा तेषु परमात्मपर्यन्तेषु पूर्ववन्नामतया प्रयुक्ताः । तदाह मनुः --

*सर्वेषां तु स नामानि कर्माणि च पृथक्पृथक् । 
 वेदशब्देभ्य एवादौ पृथक्संस्थाश्च निर्ममे ।। इति ।
संस्थाः - संस्थानानि; रूपाणीति यावत् । आह च भगवान् पराशरः --
*नाम रूपं च भूतानां कृत्यानां च प्रपञ्चनम् । 
 वेदशब्देभ्य एवादौ देवादीनां चकार सः ।। इति ।

श्रुतिश्च 'सूर्याचन्द्रमसौ धाता यथापूर्वमकल्पयत्' इति । सूर्यादीन् पूर्ववत्परिकल्प्य नामानि च पूर्ववच्चकारेत्यर्थः ।
  
एवं जगद्ब्रह्मणोरनन्यत्वं प्रपञ्चितम्, तेनैकेन ज्ञातेन सर्वस्य ज्ञाततोपपादिता भवति, सर्वस्य ब्रह्मकार्यत्व- 
प्रतिपादनेन तदात्मतयैव सत्यत्वं नान्यथेति तत्सत्यमित्युक्तम्, स्वनिष्ठतयेत्यर्थः । यथा दृष्टान्ते सर्वस्य मृद्विकारस्य मृदात्मनैव सत्यत्वम् । शोधकवाक्यान्यपि निरवद्यं सर्वकल्याणगुणाकरं परं ब्रह्म शोधयन्ति । सर्वप्रत्यनीकाकारताबोधनेऽपि तत्तत्प्रत्यनीकाकारतायां भेदस्यावर्जनीयत्वान्न निर्विशेषवस्तुसिद्धिः । ननु ज्ञानमात्रं ब्रह्मेति प्रतिपादिते निर्विशेषज्ञानमात्रं ब्रह्मेति निश्चीयते । नैवम्, स्वरूपनिरूपकधर्मशब्दा हि धर्ममुखेन स्वरूपमपि प्रतिपादयन्ति, गवादिशब्दवत् । तथाह सूत्रकारः -- ``तद्गुणसारत्वात् तु तद्व्यपदेशः प्राज्ञवत्'' ।

``यावदात्मभावित्वाच्च न दोषः'' इति ज्ञानेन धर्मेण स्वरूपमपि निरूपितम्, न तु ज्ञानमात्रं ब्रह्मेति । कथमिदम् अवगम्यते इति चेत्, 'यः सर्वज्ञः स सर्ववित्' इत्यादि ज्ञातृत्वश्रुतेः । 'परास्य शक्तिर्विविधैव श्रूयते, स्वाभाविकी ज्ञानबलक्रिया च', 'विज्ञातारमरे केन विजानीयादि'त्यादिश्रुतिशतसमधिगतमिदम्, ज्ञानस्य धर्ममात्रत्वाद् धर्ममात्रस्यैकस्य वस्तुत्वप्रतिपादानानुपपत्तेश्च ।
 
अतः शक्तिज्ञानादिपदानि स्वार्थभूतज्ञानादिविशिष्टमेव ब्रह्म प्रतिपादयन्ति, तत्त्वमिति द्वयोः पदयोः स्वार्थप्रहाणेन निर्विशेषवस्तुस्वरूपोपस्थानपरत्वे मुख्यार्थपरित्यागश्च । ऐक्ये तात्पर्यनिश्चयान्न लक्षणादोषः, सोऽयं देवदत्त इतिवत्, यथा सोऽयमित्यत्र स इति शब्देन देशान्तरकालान्तरसम्बन्धितया प्रतीतिर्न घटते, इति द्वयोरपि पदयोः स्वरूपमात्रोपस्थापनपरत्वम् । स्वरूपस्य चैक्यं प्रतिपाद्यत इति चेत्, नैतदेवम् । सोऽयं देवदत्त इत्यत्रापि लक्षणागन्धो न विद्यते, विरोधाभावात् । एकस्य भूतवर्तमानक्रियाद्वयसम्बन्धो न विरुद्धः । देशान्तरस्थितिर्भूता, सन्निहितदेशस्थितिर्वर्तते, अतो भूतवर्तमानक्रियाद्वयसम्बन्धितयैक्यप्रतिपादनमविरुद्धम्, देशद्वयविरोधश्च कालभेदेन परिहृतः ।

लक्षणायामपि न द्वयोरपि पदयोर्लक्षणासमाश्रयणम्, एकेनैव लक्षितेन विरोधपरिहाराद् लक्षणाभाव एवोक्तः, देशान्तरसम्बन्धितया भूतस्यैवान्यदेशसम्बन्धितया वर्तमानत्वाविरोधात् । एवमत्रापि जगत्कारणभूतस्यैव परस्य ब्रह्मणो जीवान्तर्यामितया जीवात्मत्वमविरुद्धमिति प्रतिपादितम् । यथा भूतयोरेव हि द्वयोरैक्यं सामानाधिकरण्येन प्रतीयते, तत्परित्यागेन स्वरूपमात्रैक्यं न सामानाधिकरण्यार्थः, 'भिन्नप्रवृत्तिनिमित्तानां शब्दानामेकस्मिन्नर्थे वृत्तिसामानाधिकरण्यमि'ति हि तद्विदः तथाभूतयोरेवैक्यं सम्पादितमस्माभिः । 
 
उपक्रमविरोध्युपसंहारवाक्यतात्पर्यनिश्चयश्च न धटते । उपक्रमे हि `तदैक्षत बहु स्याम्' इत्यादिना सत्यसङ्कल्पत्वं जगदेककारणत्वमुक्तम्, तद्विरोधि चाविद्याश्रयत्वादि ब्रह्मणः । अपि चार्थभेदतत्संसर्गविशेष- बोधनकृतपदवाक्यस्वरूपतालब्धप्रमाणभावस्य शब्दस्य निर्विशेषवस्तुबोधनासामर्थ्यान्न निर्विशेषवस्तुनि शब्दः प्रमाणम् । निर्विशेषेत्यादिदिश्शब्दास्तु केनचिद् विशेषेण विशिष्टतयाऽवगतस्य वस्तुनो वस्त्वन्तरागवतविशेष- निषेधकतया बोधकाः, इतरथा तेषामप्यबोधकत्वमेव, प्रकृतिप्रत्ययरुपेण पदस्यैवानेकविशेषगर्भितत्वादनेकपदार्थ- संसर्गबोधकत्वाच्च वाक्यस्य । 

अथ स्यात् - नास्माभिर्निर्विशेषब्रह्मणि स्वयंप्रकाशे वस्तुनि (शब्दः?) प्रमाणमित्युच्यते, स्वतःसिद्धस्य प्रमाणानपेक्षत्वात् । सर्वैः शब्दैस्तदुपरागविशेषा ज्ञातृत्वादयः सर्वे निरस्यन्ते, सर्वेषु विशेषेषु निवृत्तेषु वस्तुमात्रम् अनवच्छिन्नं स्वयंप्रकाशं स्वत एवावतिष्ठत इति, नैतदेवम् । केन शब्देन तद्वस्तु निर्दिश्य तद्गता विशेषा निरस्यन्ते, ज्ञप्तिमात्रशब्देनेति चेन्न, सोऽपि सविशेषमेव वस्त्ववलम्बते, प्रकृतिप्रत्ययरूपेण विशेषगर्भितत्वात्तस्य । `ज्ञा अवबोधने' इति सकर्मकः सकर्तृकः क्रियाविशेषः क्रियान्तरव्यावर्त्तकस्वभावविशेषश्च प्रकृत्याऽवगम्यते, प्रत्ययेन लिङ्गसंख्यादयः । स्वतः सिद्धावपि एतत्स्वभावविरहे सिद्धिरेव न स्यात् । अनन्यसाधनस्वभावतया हि ज्ञप्तेः स्वतःसिद्धिरुच्यते, ब्रह्मस्वरूपं कृत्स्नं सर्वदा स्वयमेव प्रकाशते च । न तस्मिन्नन्यधर्माध्यासः सम्भवति । न हि रज्जुस्वरूपेऽवभासमाने सर्पत्वादिरध्यस्यते, अत एव हि भवद्भिराच्छादिका अविद्याभ्युपगम्यते । ततश्च
शास्त्रीयनिवर्त्तकज्ञानस्य ब्रह्मणि तिरोहितांशो विषयः । अन्यथा तस्य निवर्त्तकत्वं न स्यात्, अधिष्ठानातिरेकि- रज्जुत्वप्रकाशनेन हि सर्पत्वं बाध्यते । एकश्चेद् विशेषो ज्ञानमात्रे वस्तुनि शब्देनाभिधीयते, स च ब्रह्मविशेषणं भवति, इति सर्वश्रुतिप्रतिपादित सर्वविशेषणविशिष्टं ब्रह्म भवति । अतः प्रामाणिकानां न केनापि प्रामाणेन निर्विशेषवस्तुसिद्धिः ।

निर्विकल्पकप्रत्यक्षेऽपि सविशेषमेव वस्तु प्रतीयते, अन्यथा सविकल्पके सोऽयमिति पूर्वावगतप्रकारविशिष्ट- प्रत्ययानुपपत्तेः, वस्तुसंस्थानविशेषरूपत्वाद् गोत्वादेर्निर्विकल्पकदशायामपि ससंस्थानमेव वस्त्वित्थमिति प्रतीयते । द्वितीयादिप्रत्ययेषु तस्यैव संस्थानविशेषस्यानेकवस्तुनिष्ठतयाऽनेकवस्तुविशेषणत्वं द्वितीयादिप्रत्ययावगम्यमिति द्वितीयादिप्रत्ययास्सविकल्पका इत्युच्यन्ते ।

अत एवैकस्य पदार्थस्य भिन्नाभिन्नरूपेण द्व्यात्मकत्वं विरुद्धं प्रत्युक्तं संस्थानस्य संस्थानिनः प्रकारतया पदार्थन्तरत्वम्, प्रकारत्वादेव पृथक् सिद्धयनर्हत्वं पृथगनुपलम्भश्चेति न द्व्यात्मकत्वसिद्धिः ।
अपि च निर्विशेषवस्तुवादिना स्वयंप्रकाशे वस्तुनि तदुपरागविशेषाः शब्दैः सर्वैः नि(षिध्य)रस्यन्त इति वदता के ते शब्दा निषेधका इति वक्तव्यम्, वाचारम्भणं विकारो नामधेयं मृत्तिकेत्येव सत्यमिति विकारनामधेययोः वाचारम्भणमात्रत्वाद्, यत्तत्र कारणतयोपलक्ष्यते, वस्तुमात्रं तदेव सत्यमन्यदसत्यमितीयं श्रुतिर्वदतीति चेत्, नैतदुपपद्यते, एकस्मिन् विज्ञाते सर्वमिदं विज्ञातं भवतीति प्रतिज्ञाते, अन्यज्ञानेनान्यज्ञानासम्भवं मन्वानस्यैकमेव वस्तु विकाराद्यवस्थाविशेषेण पारमार्थिकेन नानारूपमवस्थितं चेत्, तत्रैकस्मिन् विज्ञाते तस्माद्विलक्षणसंस्थाना न्तरमपि तदेव वस्त्विति तत्र दृष्टान्तोऽयं निदर्शितः । नात्र कस्यचिद्विशेषस्य निषेधकः कोऽपि शब्दो दृश्यते । वाचारम्भणमिति । वाचा व्यवहारेण आरभ्यत इति आरम्भणम्, पिण्डरूपेणावस्थिताया मृत्तिकाया नाम चान्यत्
व्यवहारश्चान्यः । घटशरावादिरूपेणावस्थितायास्तस्या एव मृत्तिकाया अन्यानि नामधेयानि व्यवहाराश्चान्यादृशाः । तथा हि सर्वत्र मृत्तिकाया मृत्तिकाद्रव्यमेकमेव नानासंस्थाननानानामधेयाभ्यां नानाव्यवहारेण चारभ्यत इत्येतदेव सत्यमित्यनेनान्यज्ञानेनान्यज्ञानसम्भवो निदर्शितः, नात्र किञ्चिद्वस्तु निषिध्यत इति पूर्वमेवायमर्थः प्रपञ्चितः ।

अपि च `येनाश्रुतं श्रुतम्'' इत्यादिना ब्रह्मव्यतिरिक्तस्य सर्वस्य मिथ्यात्वं प्रतिज्ञातं चेत्, `यथा सोम्यैकेन
मृत्पिण्डेन' इत्यादि दृष्टान्तश्च साध्यविकलः स्यात् । रज्जुसर्पादिवन्मृत्तिकाविकारस्य घटशरावादेरसत्यत्वं श्वेतकेतोः शुश्रूषोः प्रमान्तरेण युक्त्या चासिद्धमिति । एतदपि सिषाधयिषितमिति चेत्, यथेति दृष्टान्ततयोपादानं न धटते । 'सदेव सोम्येदमग्र आसीदेकमेवाद्वितीयम्' इत्यत्र सदेवैकमेवेत्यवधारणद्वयेनाद्वितीयमित्यनेन च सन्मात्रातिरेकिसजातीयविजातीयाः सर्वे विशेषा निषिद्धा इति प्रतीयत इति चेत्, नैतदेवम्, कार्यकारणभावावस्था द्वयावस्थितस्यैकस्य वस्तुन एकावस्थावस्थितस्य ज्ञानेनावस्थान्तरावस्थितस्यापि वस्त्वैक्येन ज्ञाततां दृष्टान्तेन दर्शयित्वा श्वेतकेतोरप्रज्ञातं सर्वस्य ब्रह्मकारणत्वं च वक्तुं सदेव सोम्येदमित्यारब्धम् । इदमग्रे सदेवासीदिति अग्र इति कालविशेषः, इदंशब्दवाच्यस्य प्रपञ्चस्य सदापत्तिरूपां क्रियां सद्रव्यतां च वदति, एकमेवेति चास्य नानानामरूपविकारप्रहाणम् । एतदस्मिन् प्रतिपादितेऽस्य जगतस्सदुपादानता प्रतिपादिता भवति । अन्यत्र उपादानकारणस्य स्व्यतिरिक्ताधिष्ठात्रपेक्षादर्शनेऽपि सर्वविलक्षणत्वादस्य सर्वज्ञस्य ब्रह्मणः सर्वशक्तियोगो न विरुद्ध इति अद्वितीयपदमधिष्ठात्रन्तरं वारयति । 

सर्वशक्तियुक्तत्वादेव ब्रह्मणः काश्चन श्रुतयः प्रथममुपादानकारणत्वं प्रतिपाद्य निमित्तकारणमपि तदेवेति प्रतिपादयन्ति । यथेयं सदेवेति श्रुतिरन्याश्च श्रुतयो ब्रह्मणो निमित्तकारणत्वमनुज्ञाय अस्यैवोपादानतादि कथमिति परिचोद्य सर्वशक्तियुक्तत्वादुपादानकारणं तदितराशेषोपकरणं च ब्रह्मैवेति परिहरन्ति । 'किं स्विद्वनं क उ स वृक्ष आसीद्यतो द्यावापृथिवी निष्टतक्षुः । मनीषिणो मनसा पृच्छतेदुतद्यदध्यतिष्ठद्भुवनानि धारयन् । ब्रह्म 
वनं ब्रह्म स वृक्ष आसीद्यतो द्यावापृथिवी निष्टतक्षुः । मनीषिणो मनसा विब्रमीमि वो ब्रह्माद्यतिष्ठद् भुवनानि धारयन्' इति सामान्यतो दृष्टेन विरोधमाशङ्क्य ब्रह्मणः सर्वविलक्षणत्वेन परिहार उक्तः । अतः सदेव सोम्येदमग्र आसीदित्यत्राप्यग्र इत्याद्यनेकविशेषा ब्रह्मणः प्रतिपादिता भवदभिमतविशेषनिषेधवाचकः कोऽपि शब्दो न दृश्यते, प्रत्युत जगद्ब्रह्मणः कार्यकारणभावज्ञापनाय अग्र इति कालविशेषसद्भाव आसीदिति च । क्रियाविशेषो जगदुपादानता जगन्निमित्तता च निमित्तोपादानयोर्भेदनिरसनेन तस्यैव ब्रह्मणस्सर्वशक्तियोगश्च इत्यप्रज्ञाताः सहस्रशो विशेषा एव प्रतिपादिताः ।

यतो वास्तवकार्यकारणभावादिज्ञापने प्रवृत्तमिदम् । अत एव असदेवेदमग्र आसीदित्यारभ्यासत्कार्यवादनिषेधः क्रियते । कुतस्तु खलु सोम्यैवं स्यादिति प्रागस्य उत्पत्तिरहेतुकेत्यर्थः । तदेवोपपादयति कथमसतः सज्जायेतेति । असत उत्पन्नमसदात्मेव भवतीत्यर्थः । यथा मृद उत्पन्नं घ़टादिकं मृदात्मकं, सत उत्पत्तिर्नाम व्यवहारविशेष- हेतुभूतोऽवस्थाविशेषो योगः ।  

एदतुक्तं भवति - एकमेव कारणभूतं द्रव्यमवस्थान्तरयोगेन कार्यमित्युच्यत इति एकविज्ञानेन सर्वविज्ञानं प्रतिपिपादयिषितम्, तदसत्कार्यवादे न सेत्स्यति । तथा हि निमित्तसमवाय्यसमवायिप्रभृतिभिः कारणैरवयवाख्यं कार्यं द्रव्यान्तरमेवारभ्यत इति कारणभूताद्वस्तुनः कार्यस्य वस्त्वन्तरत्वात् तज्ज्ञानेनास्य ज्ञातता कथमपि न सम्भवतीति । कथमवयविनि द्रव्यान्तरं निरस्यत इति चेत्, कारणगतावस्थान्तरयोगस्य द्रव्यान्तरोत्पत्तिवादिनः सम्प्रतिपन्नस्यैवकत्वनामान्तरव्यवहारान्तरादेरुपपादकत्वाद् द्रव्यान्तरादर्शनाच्चेति कारणमेवावस्थान्तरापन्नं कार्यमित्युच्यत इत्युक्तम् । ननु निरधिष्ठानभ्रमासम्भवज्ञापनायासत्कार्यवादनिरासः क्रियते । तथा हि एकं चिद्रूपं सत्यमेवाविद्याच्छादितं जगद्रूपेण विवर्तत इति । अविद्याश्रयत्वाय मूलकारणं सत्यमित्यभ्युपगन्तव्यमित्यसत्कार्य- वादनिरासो नैतदेवमेकविज्ञानेन सर्वविज्ञानप्रतिज्ञादृष्टान्तमुखेन सत्कार्यवादस्यैव प्रसक्तत्वादित्युक्तम्, भवत्पक्षे निरधिष्ठानभ्रमासम्भवस्य दुरुपपादत्वाच्च । यस्य हि चेतनगतदोषः पारमार्थिको दोषाश्रयत्वञ्च पारमार्थिकं तस्य पारमार्थिकदोषेण युक्तस्यापारमार्थिकगन्धर्वनगरादिदर्शनमुपपन्नम् । यस्य तु दोषश्चापारमार्थिको दोषाश्रयत्वाञ्चापारमार्थिकम्, तस्यापारमार्थिकेनाप्याश्रयेण तदुपपन्नमिति भवत्पक्षे न निरधिष्ठानभ्रमासम्भवः । शोधकवाक्येष्वपि सत्यं ज्ञानमनन्तं ब्रह्म, आनन्दो ब्रह्मेत्यादिषु सामानाधिकरण्यव्युत्पत्तिसिद्धानेकगुण- विशिष्टैकार्थाभिधानमविरुद्धमिति सर्वगुणविशिष्टं ब्रह्माभिधीयत इति पूर्वमेवोक्तम् ।

अथात आदेशो नेति नेतीति बहुधा निषेधो दृश्यत इति चेत्, किमत्र निषिद्धयत इति वक्तव्यम्, द्वे वाव ब्रह्मणो रूपे मूर्तं चामूर्तमेव चेति मूर्तामूर्तात्मकः प्रपञ्चः । सर्वोऽपि निषिध्यत इति चेत्, ब्रह्मणो रूपतया अप्रज्ञातं सर्वं रूपतयोपदिश्य पुनस्तदेव निषेद्धुमयुक्तम्, 'प्रक्षालनाद्धि पङ्कस्य दूरादस्पर्शनं वरम्' इति न्यायात् । कस्तर्हि निषेधवाक्यार्थः ? सूत्रकारः स्वयमेव वदति `प्रकृतैतावत्वं हि प्रतिषेधति ततो ब्रवीति च भूयः' इति । उत्तरत्र 'अथ नामधेयं सत्यस्य सत्यमिति प्राणा वै सत्यं तेषामेव सत्यमि'त्यादिना गुणगणस्य प्रतिपादितत्वात् पूर्वप्रकृतैतावन्मात्रं न भवति ब्रह्मेति । ब्रह्मणस्तावन्मात्रता प्रतिषिध्यत इति सूत्रार्थः । 'नेह नानास्ति किञ्चने' त्यादिना नानात्वप्रतिषेध एव दृश्यत इति चेत्, अन्यत्राप्युत्तरत्र 'सर्वस्य वशी सर्वस्येशान' इति सत्यसङ्कल्पत्व -सर्वेश्वरत्वप्रतिपादनाच्चेतनाचेतनवस्तुशरीर इति सर्वप्रकारसंस्थितः सर्वेश्वरः स एक एवेति तत्प्रत्यनीकाब्रह्मात्मकनानात्वं प्रतिषिद्धं, न भवदभिमतम् । सर्वास्वेवंप्रकारासु श्रुतिष्वियमेव स्थितिरिति न क्वचिदपि ब्रह्मणः सविशेषत्वनिषेधवाची कोऽपि शब्दो दृश्यते ।

अपि च निर्विशेषज्ञानमात्रं ब्रह्म तच्चाच्छादिकाऽविद्यातिरोहित स्वरूपं स्वगतनानात्वं पश्यतीत्ययमर्थो न घटते । तिरोधानं नाम प्रकाशनिवारणं, स्वरूपातिरेकिप्रकाशधर्मानभ्युपगमेन प्रकाशस्यैव स्वरूपत्वात् स्वरूपनाश एवोक्तः स्यात् । प्रकाशपर्यायं ज्ञानं नित्यम्, स च प्रकाशोऽविद्यातिरोहित इति बालिशभाषितम्, अविद्यया प्रकाशः 
तिरोहित इति । प्रकाशोत्पत्तिप्रतिबन्धो वा विद्यमानस्य विनाशो वा ? प्रकाशस्यानुत्पाद्यत्वाद् विनाश एव स्यात् । प्रकाशो नित्यो निर्विकारस्तिष्ठतीति चेत्, सत्यामप्यविविद्यायां ब्रह्मणि न किञ्चित् तिरोहितमिति नानात्वं पश्यतीति भवतामयं व्यवहारः सत्स्वनिर्वचनीय एव स्यात् ।

ननु च भवतोऽपि विज्ञानस्वरूपात्माऽभ्युपगन्तव्यः, स च स्वयंप्रकाशस्तस्य च देवादिस्वरूपात्माभिमाने स्वरूप- प्रकाशतिरोधानमवश्यमाश्रयणीयम्, स्वरूपप्रकाशे सति स्वात्मन्याकारान्तराध्यासायोगात् । अतो भवतश्चायं समानो दोषः । किञ्चास्माकमेकस्मिन्नेवात्मनि भवदुदीरितं दुर्घटत्वं भवतामात्मन्यानन्त्याभ्युपगमात् सर्वेष्वयं दोषः परिहरणीयः ।

अत्रोच्यते - स्वभावतो यत्न(?)प्रत्यनीकानन्तज्ञानानन्दैकस्वरूपं स्वभाविकानवधिकातिशयापरिमितोदारगुणसागरं निमेषकाष्ठाकलामुहूर्त्तादिपरार्धपर्यन्तापरिमितव्यवच्छेदस्वरूपसर्वोत्पत्तिस्थितिविनाशादिसर्वपरिणामनिमित्तभूतकालकृतपरिणामास्पृष्टान्तमहाविभूतिस्वलीलापरिकरस्वांशभूतानन्तबद्धमुक्तनानाविधचेतनतद्भोग्यभूतानन्तविचित्र- परिणामशक्तिचेतनेतरवस्तुजातान्तर्यामित्वकृतसर्वशरीरत्वसर्वप्रकारावस्थानावस्थितं परं ब्रह्म च वेद्यम् । तत्साक्षात्कारक्षम-भगवद्द्वैपायन-पराशर-वाल्मीकि-मनु-याज्ञवल्क्य-गौतमापस्तम्बप्रभृतिमुनिगणप्रणीतविध्यर्थवाद-मन्त्ररूपवेदमूलेतिहासपुराणधर्मशास्त्रोपबृंहितपरमार्थभूतानादिनिधनाविच्छिन्नपाठसम्प्रदाय-ऋग्यजुःसामाथर्वरूपानन्तशाखं वेदञ्चाभ्युपगच्छतामस्माकं किं न सेत्स्यति ।

यथोक्तं भगवता द्वैपायनेन --
     यो मामजमनादिञ्च वेत्ति लोकमहेश्वरम् ।।
     द्वामिवौ पुरुषौ लोके क्षरश्चाक्षर एव च ।
     क्षरः सर्वाणि भूतानि कूटस्थोक्षर उच्यते ।।
     उत्तमः पुरुषस्त्वन्यः परमात्मेत्युदाहृतः ।
     यो लोकत्रयमाविश्य बिभर्त्त्यव्यय ईश्वरः ।।
    कालं स पचते तत्र न कालस्तत्र न वै प्रभुः ।।
    एते वै निरयास्तात स्थानस्य परमात्मनः ।।  	
    अव्यक्तादिविशेषान्तं परिणामर्द्धिसंयुतम् ।
    क्रॣडा हरेरिदं सर्वं क्षरमित्यवधार्यताम् ।।
	कृष्ण एव हि लोकानामुत्पत्तिरपि चाव्ययः ।
	कृष्णस्य हि कृते भूतमिदं विश्वं चराचरम् ।। इति ।
	कृष्णस्य कृते इति - कृष्णस्य शेषभूतं सर्वमित्यर्थः ।
भगवता पराशरेणाप्युक्तम् --
	शुद्धे महाविभूत्याख्ये परं ब्रह्मणि शब्द्यते ।
	मैत्रेय भगवच्छब्दः सर्वकारणकारणः ।।
	ज्ञानशक्तिबलैश्वर्यवीर्यतेजांस्यशेषतः ।
	भगवच्छब्दवाच्यानि विना हेयैर्गुणादिभिः ।।
	एवमेष महाशब्दो मैत्रेय भगवानिति ।
	परमब्रह्मभूतस्य वासुदेवस्य नान्यगः ।।	
	तत्र पूज्यपदार्थोक्तिपरिभाषासमन्वितः ।
	शब्दोऽयं नोपचारेण त्वन्यत्र ह्युपचारतः ।।
	एवं प्रकारममलं सत्यं व्यापकमक्षयम् ।
	समस्तहेयरहितं विष्ण्वाख्यं परमं पदम् ।।
	कलामुहूर्तादिमयश्च कालो न यद्विभूतेः परिणामहेतुः ।।
	क्रीडतो बालकस्येव चेष्टां तस्य निशामय ।। इत्यादि ।
मनुनापि --
	प्रशासितारं सर्वेषामणीयांसमणीयसाम् । इत्यादिनोक्तम् ।
याज्ञवल्क्येनापि --
	क्षेत्रज्ञस्येश्वरज्ञानाद्विशुद्विः परमा मता ।। इति ।
आपस्तम्बेनापि -- पूः प्राणिनः सर्व एव गुहाशयस्येति, सर्वे प्राणिनो गुहाशस्य परमात्मनः पूः पुरं शरीरमित्यर्थः । प्राणिन इति जीवात्मकभूतसंघाताः ।

ननु किमनेनाडम्बरेण? चोद्यन्तु न परिहृतम् । उच्यते । एवमभ्युपगच्छतामस्माकमात्मधर्मभूतस्य चैतन्यस्य स्वाभाविकस्यापि कर्मणा पारमार्थिकं संकोचं विकासञ्च ब्रुवतां सर्वमिदं परिहृतम्, भवतस्तु प्रकाश एव स्वरूपमिति, प्रकाशो न धर्मभूतः, तस्य संकोचो विकासो वा नाभ्युपगम्यते । प्रकाशप्रसरानुत्पत्तिमेव कर्मादयः कुर्वन्ति । अविद्या चेत् तिरोधानं तिरोधानभूतया तया स्वरूपप्रकाशनाश इति पूर्वमुक्तः । अस्माकं तु अविद्यारूपेण कर्मणा स्वरूपनित्यधर्मभूतज्ञानप्रकाशः सङ्कुचितः, तेन देवादिस्वरूपात्माभिमानो भवतीति विशेषः । यथोक्तम् --
	अविद्या कर्मसंज्ञान्या तृतीया शक्तिरुच्यते ।
	यया क्षेत्रज्ञशक्तिस्सा वेष्टिता नृप सर्वगा ।।
	संसारतापानखिलानवाप्नोत्यतिसन्ततान् ।	
	तया तिरोहितत्वाच्च शक्तिः क्षेत्रज्ञसंज्ञिता ।
	सर्वभूतेषु भूपाल तारतम्येन वर्तते ।।
	क्षेत्रज्ञानां स्वधर्मभूतस्य ज्ञानस्य कर्मसंज्ञयाऽविद्यया संकोचं विकासञ्च दर्शयति ।
	
अपि च आच्छादिकाविद्या श्रुतिभिश्चैक्योपदेशबलाच्च ब्रह्मस्वरूपतिरोधानहेतुदोषरूपाऽऽश्रीयते । तस्याश्च मिथ्यारूपत्वेन प्रपञ्चवत् स्वदर्शनमूलदोषापेक्षत्वान्न सा मिथ्यादर्शनमूलदोषः स्यादिति ब्रह्मैव स्वदर्शनमूलं स्यात् । तस्याश्चानादित्वेऽपि मिथ्यारूपत्वादेव ब्रह्मदृष्टत्वेनैवानादित्वात्तद्दर्शनमूलपारमार्थिकदोषानभ्युपगमाच्च ब्रह्मैव तद्दर्शनमूलं स्यात्, तस्य नित्यत्वादनिर्मोक्ष एव स्यात् ।

अत एवेदमपि निरस्तम् । एकमेव शरीरं जीववत्, निर्जोवानीतराणि शरीराणि स्वप्नदृष्टनानाविधशरीराणां यथा निर्जीवत्वम्, तत्र स्वप्ने द्रष्टुः शरीरमेकमेव जीववत्, तस्य स्वप्नवेलायां दृश्यभूतनानाविधानन्तशरीराणां निर्जीवत्वमेव, अनेनैकेनैव परिकल्पितत्वात् । जीवा मिथ्याभूता इति ब्रह्मणः स्वस्वरूपव्यतिरिक्तस्य जीवभावस्य सर्वशरीराणाञ्च कल्पितत्वादेकस्मिन्नपि शरीरे शरीरवज्जीवसद्भावस्य च मिथ्यारूपत्वात् सर्वाणि शरीराणि मिथ्यारूपाणि, तत्र जीवभावश्च मिथ्यारूप इत्येकस्य शरीरस्य तत्र जीवसद्भावस्य च न कश्चिद्विशेषः । अस्माकं तु स्वप्ने द्रष्टुः स्वशरीरस्य तस्मिन्नात्मसद्भावस्य च प्रबोधवेलायामबाधितत्वात् अन्येषां शरीराणां तद्गतजीवानाञ्च बाधितत्वात् ते सर्वे मिथ्याभूताः, स्वशरीरमेकम्, तस्मिन् जीवभावश्च परमार्थ इति विशेषः ।

अपि च केन वाऽविद्यानिवृत्तिः, सा च कीदृशीति विवेचनीयम् । ऐक्यज्ञानं निवर्तकम्, निवृत्तिरनिर्वचनीय- प्रत्यनीकाकारेति चेत्, अनिर्वचनीयप्रत्यनीकं निर्वचनीयम्, तच्च सद्वा असद्वा द्विरूपं वा ? कल्पान्तरं न विद्यते । ब्रह्मव्यतिरेकेणैतदभ्युपगमे पुनरविद्याऽनिवृत्ता स्यात् । ब्रह्मैव चेन्निवृत्तिः, तत्प्रागविशिष्टमिति वेदान्तज्ञानात् पूर्वमेव निवृत्तिः स्यात् । ऐक्यज्ञानं निवर्तकम्, तदभावात्संसार इति भवद्दर्शनं विहन्यते ।

निवर्तकज्ञानस्याप्यविद्यारूपत्वात्तन्निवर्तनं केनेति वक्तव्यम् । निवर्तकज्ञानं स्वेतरसमस्तभेदं निवर्त्य क्षणिकत्वादेव स्वयमेव विनश्यति, दावानलविषनाशनविषान्तरवदिति । मिथ्यारूपत्वात् तद्विनाशरूपाऽविद्या तिष्ठत्येवेति, तद्विनाशदर्शनस्य निवर्तकं वक्तव्यमेव, दावाग्न्यादीनामपि पूर्वावस्थाविरोधपरिणामपरम्पराऽवर्जनीयैव ।

अपि च चिन्मात्रब्रह्मव्यतिरिक्तकृत्स्ननिषेधविषयज्ञानस्य कोऽयं ज्ञाता ? अध्यासरूप इति चेत् न, तस्य निषेध्यतया निवर्तकज्ञानकर्मत्वात् तत्कर्तृत्वानुपपत्तेः । ब्रह्मस्वरूपमेवेति चेत् न, ब्रह्मणो निवर्तकज्ञानं प्रति ज्ञातृत्वं किं स्वरूपम् उताध्यस्तम्, अध्यस्तञ्चेत्, अयमध्यासस्तन्मूलाविद्यान्तरञ्च निवर्तकज्ञानाविषयतया तिष्ठत्येव तन्निवर्तकान्तराभ्युपगमे तस्यापि त्रिरूपत्वात् अनवस्थैव । सर्वस्य हि ज्ञानस्य त्रिरूपत्वविरहे ज्ञानत्वमेव हीयते । कस्यचित्कञ्चानार्थविशेषं प्रति सिद्धरूपत्वाद् ज्ञानस्य त्रिरूपत्वविरहे भवतां स्वरूपभूत- ज्ञानवन्निवर्तकैक्यज्ञानमपि अनिवर्तकं स्यात्, ब्रह्मस्वरूपस्यैव ज्ञातृत्वाभ्युपगमे अस्मदीय एव पक्षः परिगृहीतः स्यात् । निवर्तकज्ञानस्वरूपज्ञातृत्वं च स्वनिवर्त्यान्तर्गतमिति वचनं' भूतलव्यतिरिक्तं सर्वं छिन्नं देवदत्तेने' त्यस्यामेव छेदनक्रियायामस्याश्छेदनक्रियायाश्छेत्तृत्वस्य च छेद्यान्तर्भाववचनवदुपहास्यम् ।

अपि च निखिलभेदनिवर्तकमिदमैक्यज्ञानं केन जातमिति विवेचनीयम् । श्रुत्यैव चेत्, तस्या ब्रह्मव्यतिरिक्ताया अविद्यापरिकल्पितत्वात् प्रपञ्चबाधकज्ञानस्योत्पादकत्वं न सम्भवति । तथा हि दुष्टकारणजन्यमपि रज्जुसर्पज्ञानं न दुष्टकारणजन्येन रज्जुरियं न सर्प इति ज्ञानेन बाध्यते । रज्जुसर्पज्ञानभये वर्तमाने केनचिद्भ्रान्तेन पुरुषेण रज्जुरियं न सर्प इत्युक्तेऽपि 'अयं भ्रान्तः' इति ज्ञाते सति तद्वचनं रज्जुसर्पज्ञानस्य बाधकं न भवति, भयञ्च न निवर्तते, प्रयोजकज्ञानवतः श्रवणवेलायामेव हि ब्रह्मव्यतिरिक्तत्वेन श्रुतेरपि भ्रान्तमूलत्वं ज्ञातमिति । किञ्च, 
निवर्तकज्ञानस्य ज्ञातुस्तत्सामग्रीभूतशास्त्रस्य च ब्रह्मव्यतिरिक्ततया यदि बाध्यत्वमुच्यते, हन्त! तर्हि प्रपञ्चनिवृत्तेः मिथ्यात्वमायातीति प्रपञ्चस्य सत्यता स्यात् । स्वप्नदृष्टपुरुषवाक्यावगतपित्रादिमरणस्य मिथ्यात्वेन पित्रादि- सत्यतावत् । किञ्च, तत्त्वमस्यादिवाक्यं न प्रपञ्चस्य बाधकं भ्रान्तिमूलत्वाद् भ्रान्तपुरुषप्रयुक्त रज्जुसर्पबाधक- वाक्यवत् ।

ननु स्वप्ने कस्मिंश्चिद् भये वर्तमाने स्वप्नदशायामेवायं स्वप्न इति ज्ञाते सति पूर्वभयनिवृत्तिर्दृष्टा, तद्वदत्रापि सम्भवतीति, नैवम्, स्वप्नवेलायामेव सोऽपि स्वप्न इति ज्ञाते सति भयानिवृत्तिरेव दृष्टेति न कश्चिद् विशेषः । श्रवणवेलायामेव सोऽपि स्वप्न इति ज्ञातमेवेत्युक्तम् । यदपि चेदमुक्तम् - भ्रान्तिपरिकल्पितत्वेन मिथ्याभूतमपि शास्त्रं सदद्वितीयं ब्रह्मेति बोधयति । तस्य सतो ब्रह्मणो विषयस्य पश्चात्तनबाधादर्शनाद् ब्रह्म सुस्थिरमेवेति - तदयुक्तम्, शून्यमेव तत्त्वमिति वाक्येन तस्यापि बाधितत्वात् । इदं भ्रान्तिमूलं वाक्यमिति चेदद्वितीयं ब्रह्मेति वाक्यमपि भ्रान्तिमूलमिति स्वयमेवोक्तम्, पश्चात्तनबाधादर्शनं तु सर्वशून्यवाक्यस्यैवेति विशेषः । सर्वशून्यवादिनो ब्रह्मव्यतिरिक्तवस्तुमिथ्यात्ववादिनश्च स्वपक्षस्थापनप्रमाणपारमार्थ्यानभ्युपगमेनाभियुक्तैर्वादानधिकार एव प्रतिपादितः । *अधिकारोऽनुपायत्वान्न वादे शून्यवादिनः ।

अपि च प्रत्यक्षदृष्टस्य प्रपञ्चस्य मिथ्यात्वं केन प्रमाणेन साध्यते? प्रत्यक्षस्य दोषमूलत्वेनान्यथासिद्धिसम्भवात् निर्दोषं शास्त्रमनन्यथासिद्धं प्रत्यक्षस्य बाधकमिति चेत्, केन दोषेण जातं प्रत्यक्षमनन्तभेदविषयमिति वक्तव्यम्, अनादिबेदवासनाख्यदोषजातं प्रत्यक्षमिति चेत्, हन्त ! तर्हि, अनेनैव दोषेण जातं शास्त्रमपीत्येकदोषमूलत्वात् प्रत्यक्षशास्त्रयोर्न बाध्यबाधकभावसिद्धिः । आकाशवाय्वादिभूततदारब्धशब्दस्पर्शादियुक्तमनुष्यत्वादिसंस्थान- संस्थितपदार्थग्राहिप्रत्यक्षं, शास्त्रं तु प्रत्यक्षाद्यपरिच्छेद्यसर्वान्तरात्मत्वसत्यत्वाद्यनन्तविशेषणविशिष्टब्रह्मस्वरूप- तदुपासनाद्याराधनप्रकारतत्प्राप्तिपूर्वकतत्प्रसादलभ्यफलविशेषतदनिष्टकरणमूलनिग्रहविशेषविषयमिति शास्त्र- प्रत्यक्षयोर्न विरोधः । अनादिनिधनाविच्छिन्नपाठसम्प्रदायताद्यनेकगुणविशिष्टस्य शास्त्रस्य बलीयस्त्वं वदता 
प्रत्यक्षपारमार्थ्यमवश्यमभ्युपगन्तव्यम्, इत्यलमनेन श्रुतिशतविततिवितानवेगपराहतकुदृष्टिदुष्टयुक्तिजाल-तूल- निरसनेनेत्युपरम्यते ।

अथ भास्करमतनिराकरणम् --

द्वितीये पक्षे तूपाधिब्रह्मव्यतिरिक्तवस्त्वन्तरानभ्युपगमाद् ब्रह्मण्येवोपाधिसंसर्गादौपाधिकास्सर्वे दोषा ब्रह्मण्येव भवेयुः । ततश्चापहतपाप्मत्वनिर्दोषत्वश्रुतयः सर्वा विहन्यन्ते । यथा घटाकाशादेः परिच्छिन्नतया महाकाशादिवैलक्षण्यं परस्परभेदश्च दृश्यते तत्रस्था गुणा वा दोषा वाऽनवच्छिन्ने महाकाशे न सम्बद्ध्यन्ते, एवमुपाधिकृतभेदव्यवस्थित जीवगता दोषा अनुपहते परे ब्रह्मणि न सम्बद्ध्यन्ते इति चेत् नैतदुपपद्यते, निरवयवस्याकाशस्यानवच्छेद्यस्य घटादिभिश्छेदासम्भवात् । तेनैवाकाशेन घटादयः संयुक्ता इति ।

ब्रह्मणोऽप्यच्छेद्यत्वाद् ब्रह्मैवोपाधिसंयुक्तः स्यात् । घटसंयुक्ताकाशप्रदेशोऽन्यस्मादाकाशप्रदेशाद् भिद्यते चेत्, आकाशस्यैकस्यैव प्रदेशभेदेन घटादिसंयोगाद् घटादौ गच्छति तस्य प्रदेशस्यानियम इति तद्वद् ब्रह्मण्येव प्रदेश- भेदानियमेनोपाधिसंसर्गादुपाधौ गच्छति संयुक्तवियुक्तब्रह्मप्रदेशभेदाच्च ब्रह्मण्येवोपाधिसंसर्गः क्षणे क्षणे बन्धमोक्षौ च स्यातामिति सन्तः परिहसन्ति । निरवयवस्यैवाकाशस्य श्रोत्रेन्द्रियत्वेऽपि इन्द्रियव्यवस्थावद् ब्रह्मण्यपि व्यवस्थोपपद्यत इति चेत्, न, वायुविशेषसंस्कृतकर्णप्रदेशसंयुक्तस्यैवाकाशप्रदेशस्येन्द्रियत्वात् । तस्य च प्रदेशान्तराद् भेदानियमेऽपि इन्द्रियव्यवस्थोपपद्यते । आकाशस्य तु सर्वेषां शरेषु गच्छत्सु सर्वप्रदेशसंयोग इति ब्रह्मण्युपाधिसंयोगप्रदेशानियम एव । आकाशस्य स्वरूपेणैव श्रोत्रेन्द्रियत्वमभ्युपगम्यापीन्द्रियव्यस्थोक्ता, परमार्थतस्तु आकाशो न श्रोत्रेन्द्रियम् ।

वैकारिकादहङ्कारादेकादशेन्द्रियाणि जायन्त इति वैदिकाः । यथोक्तं भगवता पराशरेण -
	तैजसानीन्द्रियाण्याहुर्देवा वैकारिका दश ।
	एकादशं मनश्चात्र देवा वैकारिकाः स्मृताः ।।
इत्ययमर्थो वैकारिकस्तैजसो भूतादिरिति त्रिविधोऽहङ्कारः । स च क्रमात् सात्त्विको राजसस्तामसश्च । तत्र 
तामसाद्भूतादेराकाशादीनि जायन्त इति सृष्टिक्रममुक्त्वा तैजसात् राजसाहङ्कारादेकादशेन्द्रियाणि जायन्त इति स्वमतमुच्यते -- देवा वैकारिकाः स्मृता इति । देवा इन्द्रियाणि, एवमिन्द्रियाणामाहङ्कारिकाणां भूतैश्चाप्यायनं महाभारत उच्यते । भौतिकत्वेऽपीन्द्रियाणामाकाशादिभूतविकारत्वादेवाकाशादिभूतपरिणामविशेषा व्यवस्थिता एव । शरीरवत् पुरुषाणामिन्द्रियाणि भवन्तीति ब्रह्मण्यच्छेद्ये निरवयवे निर्विकारे त्वनिय़मेनानन्त- हेयोपाधिसंसर्गदोषो दुष्परिहर एवेति श्रद्दधानानामेवायं पक्ष इति शास्त्रविदो न बहु मन्यन्ते । स्वरूपपरिणामा- भ्युपगमादविकारत्वश्रुतिर्बाध्यते । निरवद्यता च ब्रह्मणो बाध्यते । ब्रह्मणः शक्तिः परिणाम इति चेत्, केयं शक्तिरुच्यते? किं ब्रह्मपरिणामरूपा? उत ब्रह्मणोऽन्या कापि ? उभयपक्षेऽपि स्वरूपपरिणामोऽ वर्जनीय एव ।

अथ यावदवप्रकाशमतनिराकरणम् --

तृतीयेऽपि पक्षे जीवब्रह्मणोर्भेदवदभेदस्य चाभ्युपगमात्, तस्य च तदभावात् सौभरिभेदवत् स्वावतारभेदवच्च सर्वस्येश्वरभेदत्वात् सर्वे जीवगता दोषास्तस्यैव स्युः ।

ईश्वरः स्वरूपेण सुरनरतिर्यक्स्थावरादिभेदेनावस्थित इति हि तदात्मकत्ववर्णनं क्रियते, तथा सति एकमृत्पिण्डा- रब्धघटशरावादिगतान्युदकाहरणादीनि सर्वकार्याणि यथा तस्यैव भवन्ति, एवं सर्वजीवगतसुखदुःखादि सर्वमीश्वर गतमेव । घटकरकादिसंस्थानानुपयुक्तं द्रव्यं यथा कार्यान्तरानन्वितम्, एवमेव सुरपशुमनुजादिजीवत्वानुपयुक्तः 
ईश्वरः सर्वज्ञः सत्यसङ्कल्पत्वादिकल्याणगुणाकर इति चेत्, सत्यम्, स एवेश्वर एकेनांशेन कल्याणगुणाकरः, स एवान्येनांशेन हेयगुणाकर इत्युक्तम्, द्वयोरंशयोरीश्वरत्वाविशेषात् । द्वावंशौ व्यवस्थिताविति चेत्, कस्तेन लाभः? एकस्यैवैकेनांशेन नित्यदुःखित्वाद् अंशान्तरेण सुखित्वमपि नेश्वरत्वाय कल्पते । यथा देवदत्तस्यैकस्मिन् हस्ते चन्दनपङ्कानुलेपः केयूरकटकाङ्गुलीयकालङ्कारः, एतस्यैवान्यस्मिन् हस्ते मुद्गराभिघातः कालानल- ज्वालानुप्रवेशश्च, तद्वदेवेश्वरस्य स्यादिति ब्रह्माज्ञानपक्षादपि पापीयानयं भेदेभेदपक्षः, अपरिमितदुखस्य, तन्मते ब्रह्मणि पारमार्थिकत्वात्, संसारिणामनन्तत्वेन दुस्तरत्वाच्च । तस्माद् विलक्षणोऽयं जीवांश इति चेत्, आगतोऽसि मदीयं पन्थानम् । ईश्वरस्य स्वरूपेण तादात्म्यवर्णने स्यादयं दोषः, आत्मशरीरभावेन तु तादात्म्यप्रतिपादने न कश्चिद् दोषः; प्रत्युत निखिलभुवननियमनादिर्महानयं गुणगणः प्रतिपादितो भवति । सामानाधिकरण्यञ्च मुख्यवृत्तम् ।

अपि चैकस्य वस्तुनो हि भिन्नाभिन्नत्वं न सम्भवतीत्युक्तम् । घटस्य पटाद्भिन्नत्वे तस्मिन् अभावः, अभिन्नत्वे सति तस्य तस्मिन् भाव इत्येकस्मिन् काले चैकस्मिन्देशे चैकस्य हि पदार्थस्य युगपत् सद्भावोऽसद्भावश्च विरुद्धः । जात्यात्मना भावो व्यक्त्यात्मना चाभाव इति चेत्, जातेरभिन्नत्वे सद्भावः, भिन्नत्वेऽसद्भावः, अश्वे महिषत्वस्येव विरोधो दुष्परिहर एव, जात्यादेर्वस्तुसंस्थानतया वस्तुतः प्रकारप्रकारिणोश्च पदार्थान्तरत्वम् । प्रकारस्य पृथक््सिद्ध्यनर्हत्वम्, पृथगनुपलम्भश्च । तस्य च संस्थानस्य चानेकवस्तुषु प्रकारतयाऽवस्थितिश्चेत्यादि पूर्वमेवोक्तम् । 

अयमेव जात्यादिः प्रकारो वस्तुनो भेद इत्युच्यते, तद्योग एव वस्तुभिन्नमिति व्यवहारहेतुरित्यर्थः । स च वस्तुनो भेदव्यवहारहेतुः स्वस्य च, संवेदनवत् । यथा संवेदनं वस्तुनो व्यवहारहेतुः, स्वस्य व्यवहारहेतुश्च भवति । अत एव च सन्मात्रग्राहिप्रत्यक्षं न भेदग्राहीत्यादि वादा निरस्ताः, जात्यादिसंस्थानसंस्थितस्यैव वस्तुनः प्रत्यक्षेण गृहीतत्वात्, तस्यैव संस्थानरूपजात्यादेः भेदव्यवहारहेतुत्वाच्च । स्वरूपपरिमाणमदोषश्च पूर्वमेवोक्तः ।

अथ स्वपक्षप्रतिष्ठापनम् -

* यः पृथिव्यां तिष्ठन् पृथिव्या अन्तरो यं पृथिवी न वेद, यस्य पृथिवी शरीरम्, यः पृथिवीमन्तरो यमयति, एष त आत्माऽन्तर्याम्यमृतः, * य आत्मनि तिष्ठन्नात्मनोऽन्तरो यमात्मा न वेद, यस्यात्मा शरीरम्, य आत्मानमन्तरो यमयति, स त आत्माऽन्तर्याम्यमृतः, * यः पृथिवीमन्तरे सञ्चरन् यस्य पृथिवी शरीरं यं पृथिवी न वेदेत्यादि । * योऽक्षरमन्तरे सञ्चरन् यस्याक्षरं शरीरं यमक्षरं न वेद, * यो मृत्युमन्तरे सञ्चरन् यस्य मृत्युः शरीरं यं मृत्युर्न वेद, एष सर्वभूतान्तरात्माऽपहतपाप्मा दिव्यो देव एको नारायणः । * द्वा सुपर्णा सयुजा सखाया समानं वृक्षं परिषस्वजाते । तयोरन्यः पिप्पलं स्वाद्वत्त्यनश्नन्नन्योऽभिचाकशीति, * अन्तः प्रविष्टः शास्ता जनानां सर्वात्मा, * तत्सृष्ट्वा, तदेवानुप्राविशत्, तदनुप्रविश्य, सच्च त्यच्चाभवत्, इत्यादि । * सत्यं चानृतं च सत्यमभवत् । * अनेन जीवेनात्मनेत्यादि, * पृथगात्मानं प्रेरितारञ्च मत्वा जुष्टस्ततस्तेनामृतत्वमेति । * भोक्ता भोग्यं प्रेरितारञ्च मत्वा सर्वं प्रोक्तं त्रिविधं ब्रह्मम् एतत् । 	* नित्यो नित्यानां चेतनश्चेतनानामेको बहूनां यो विदधाति कामान् ।। "प्रधानक्षेज्ञत्रपतिर्गुणेशः", "ज्ञाज्ञौ द्वावजावीशनीशौ" इत्यादि श्रुतिशतैस्तदुपबृंहणैः --
	"जगत्सर्वं शरीरं ते स्थैर्य ते वसुधातलम्"।
	"यत्किञ्चित् सृज्यते येन सत्त्वजातेन वै द्विज! ।
	तस्य सृज्यस्य सम्भूतौ तत्सर्वं वै हरेस्तनुः"।।
	"अहमात्मा गुडाकेश सर्वभूताशयस्थितः"।
	"सर्वस्य चाहं हृदि सन्निविष्टो मत्तः स्मृतिर्ज्ञानमपोहनञ्च" ।।
इत्यादि वेदविदग्रेसरवाल्मीकिपराशरद्वैपायनवचोभिश्च परस्य ब्रह्मणः सर्वस्यात्मत्वावगमाच्चिदचिदात्मकस्य 
वस्तुनस्तच्छरीरत्वावगमाच्च । शरीरस्य च शरीरिणं प्रति प्रकारतयैव पदार्थत्वात् शरीरशरीरिणोश्च तयोर्धर्माभेदेऽपि असङ्करात् सर्वशरीरं ब्रह्मेति ब्रह्मणो वैभवं प्रतिपादयद््भिः सामानाधिकरण्यादिमुख्यवृतैः सर्वचेतनाचेतन प्रकारं ब्रह्मैवाभिधीयते । सामानाधिकरण्यं हि द्वयोः पदयोः प्रकारद्वयमुखेनैकार्थनिष्ठत्वम् । तस्य चैतस्मिन् पक्षे मुख्यता, तथा हि तत्त्वमसीति सामानाधिकरण्ये तदित्यनेन जगत्कारणं सर्वकल्याणगुणाकरं निरवद्यं ब्रह्मोच्यते, त्वमिति च चेतनसमानाधिकरणवृत्तेन जीवान्तर्यामिरूपि तच्छरीरं तदात्मतयावस्थितं तत्प्रकारं ब्रह्मोच्यते, इतरेषु पक्षेषु सामानाधिकरण्यहानिर्ब्रह्मणः सदोषता च स्यात् ।

एतदुक्तं भवति -- ब्रह्मैवमवस्थितमित्यत्रैवंशब्दार्थभूतप्रकारतयैव विचित्रचेतनाचेतनात्मकप्रपञ्चस्य स्थूलस्य सूक्ष्मस्य च सद्भावः । तथा च 'बहु स्यां प्रजायेय' इत्ययमर्थः सम्पन्नो भवति । तस्यैवेश्वरस्य कार्यतया कारणतया च नानासंस्थानसंस्थितस्य संस्थानतया चिदचिद्वस्तुजातमवस्थितम् ।

ननु च संस्थानरूपेण प्रकारतयैवैवंशब्दार्थत्वं जातिगुणयोरेव दृष्टम्, न द्रव्यस्य । स्वतन्त्रसिद्धियोग्यस्य पदार्थस्यैवंशब्दार्थतयैवेश्वरस्य प्रकारमात्रत्वमयुक्तमिति चेत्, द्रव्यस्यापि दण्डकुण्डलादेर्द्रव्यान्तरप्रकारत्वं दृष्टमेव । ननु च दण्डादेः स्वतन्त्रस्य द्रव्यान्तरप्रकारत्वे मत्वर्थीयप्रत्ययो दृष्टः । यथा दण्डी कुण्डलीति, अतो गोत्वादितुल्यतया चेतनाचेतनस्य द्रव्यभूतस्य वस्तुन ईश्वरप्रकारतया सामानाधिकरण्येन प्रतिपादनं न युज्यते ।

अत्रोच्यते -- गौरश्वो मनुष्यो देव इति भूतसंघातरूपाणां द्रव्याणामेव देवदत्तो मनुष्यो जातः पुण्यविशेषेण, यज्ञदत्तो गौर्जातः पापेन कर्मणा, अन्यश्चेतनः पुण्यातिरेकेण देवो जात इत्यादि देवादिशरीराणां चेतनप्रकारतया लोकवेदयोः सामानाधिकरण्येन प्रतिपादनं दृष्टम् ।

अयमर्थः -- जातिर्वा गुणो वा द्रव्यं वा न तत्रादरः कश्चन । द्रव्यविशेषं प्रति विशेषतयैव यस्य सद्भावस्तस्य तदपृथक्सिद्धेस्तत्प्रकारतया तत्सामानाधिकरण्येन प्रतिपादनं युक्तम् । यस्य पुनर्द्रव्यस्य पृथक्सिद्धस्यैव कदाचित् क्वचिद् द्रव्यान्तरप्रकारत्वमिष्यते, तस्य मत्वर्थीयप्रत्यय इति विशेषः । एवं स्थावरजङ्गमात्मकस्य सर्वस्य वस्तुन ईश्वरशरीरत्वे तत्प्रकारतयैव स्वरूपसद्भाव इति तत्प्रकारीभूत ईश्वर एव तत्तच्छब्देनाभिधीयत इति तत्सामानाधिकरण्येन प्रतिपादनं युक्तम् । अतः प्रकृतिपुरुषमहदहङ्कारतन्मन्त्राभूतेन्द्रियतदारब्धचतुर्दशभुवनात्म- कब्रह्माण्डतदन्तर्वर्तिदेवतिर्यङ्मनुष्यस्थावरादिसर्वप्रकारसंस्थानसंस्थितं कार्यमपि सर्वं ब्रह्मैव । कारणभूतब्रह्म- विज्ञानादेव सर्वं विज्ञातं भवतीत्येकविज्ञानेन सर्वविज्ञानमुपपन्नम् । तदेवं कार्यकारणभावादिमुखेन कृत्स्नस्य चिदचिद्वस्तुनः परब्रह्मप्रकारतया तदात्मकत्वमुक्तम् ।

ननु च परस्य ब्रह्मणः स्वरूपेण परिणामास्पदत्वं निर्विकारत्वनिरवद्यत्वश्रुतिव्याकोपेन निवारितम् । 'प्रकृतिश्च प्रतिज्ञादृष्टान्तानुपरोधादि'त्येकविज्ञानेन सर्वविज्ञानप्रतिज्ञानं मृत्तत्कार्यदृष्टान्ताभ्यां परमपुरुषस्य जगदुपादान- कारणत्वं च प्रतिपादितम्  । उपादानकारणत्वञ्च परिणामास्पदत्वमेव, कथमिदमुपपद्यते? अत्रोच्यते - सजीवस्य प्रपञ्चस्य अविशेषेण कारणत्वमुक्तम्, तत्र ईश्वरस्य जीवरूपपरिणामाभ्युपगमे * नात्मा श्रुतेर्नित्यत्वाच्च ताभ्यः (ब्र.सू.2.3.18) इति विरुध्यते, वैषम्यनैर्घृण्यपरिहारश्च जीवानामनादित्वाभ्युपगमेन तत्तत्कर्मनिमित्ततया प्रतिपादितः । 'वैषम्यनैर्घृण्ये न सापेक्षत्वात्', 'न कर्मविभागादिति चेत्, नानादित्वादुपपद्यते चाप्युपलभ्यते चे'ति ।
	अकृताभ्यागमकृतविप्रणाशप्रसङ्गश्चानित्यत्वेऽभिहितः, तथा प्रकृतेरप्यनादिता --
	"अजामेकां लोहितशुक्लकृष्णां बह्वीं प्रजां जनयन्तीं सरूपाम् ।
	अजो ह्येको जुषमाणोऽनुशेते जहात्येनां भुक्तभोगामजोऽन्यः" ।। 
इति प्रकृतिपुरुषयोरजत्वं दर्शितम्् । "अस्मान्मायी सृजते विश्वमेतत्तस्मिंश्चान्यो मायया सन्निरुद्धः", "मायां तु 
प्रकृतिं विद्यात् मायिनञ्च महेश्वरम्" इति प्रकृतिरेव स्वरूपेण विकारास्पदम् इति दर्शयति । "गौरनाद्यन्तवती सा जनित्री भूतभाविनी" इति । स्मृतिश्च भवति,
	* प्रकृतिं पुरुषं चैव विद्ध्यनादी उभावपि ।
	* भूमिरापोऽनलो वायुः खं मनो बुद्धिरेव च । 
	अहङ्कार इतीयं मे भिन्ना प्रकृतिरष्टधा ।।
	अपरेयमितस्त्वन्यां प्रकृतिं विद्धि मे पराम् ।
	जीवभूतां महाबाहो ! ययेदं धार्यते जगत् ।।
	प्रकृतिं स्वामवष्टभ्य विसृजामि पुनः पुनः ।
	* मयाध्यक्षेण प्रकृतिः सूयते सचराचरम् । इत्यादिका ।

एवं च प्रकृतेरपि ईश्वरशरीरत्वात् प्रकृतिशब्दोऽपि तदात्मभूतस्येश्वरस्य वाचकः, पुरुषशब्दोऽपि तदात्मभूतस्येश्वरस्य पुरुषप्रकारसंस्थितस्य वाचकः, अतः तद्विकाराणामपि तथैवेश्वर आत्मा । तदाह - * व्यक्तं विष्णुस्तथाऽव्यक्तं पुरुषः काल एव च । * स एव क्षोभको ब्रह्मन् क्षोभ्यश्च परमेश्वरः इति । अतः प्रकृतिप्रकारसंस्थिते परमात्मनि प्रकारभूतप्रकृत्यंशे विकारः प्रकार्यंशे च अविकारः, एवमेव जीवप्रकारसंस्थिते परमात्मनि च प्रकारभूतजीवांशे सर्वे चापुरुषार्थाः, प्रकार्यंशः नियन्ता निरवद्यःसर्वकल्याणगुणाश्रयः सत्यसङ्कल्प एव । तथा च सति कारणावस्थ ईश्वर एवेति तदुपादानकजगत् कार्यावस्थोऽपि स एवेति कार्यकारणयोः अनन्यत्वं सर्वश्रुत्यविरोधश्च भवति । तदेवं नामरूपविभागानर्हसूक्ष्मदशापन्नप्रकृतिपुरुषशरीरं ब्रह्म कारणावस्थम्, जगतः तदापत्तिरेव च प्रलयः । नामरूपविभागविभक्त स्थूलचिदचिद्वस्तुशरीरं ब्रह्म कार्यावस्थम्, ब्रह्मणः तथाविधस्थूलभाव एव (जगतः) सृष्टिरित्युच्यते । यथोक्तं भगवता पराशरेण - * प्रधानपुंसोरजयोः कारणं कार्यभूतयोः इति । तस्मात् ईश्वरप्रकारभूतसर्वावस्थप्रकृतिपुरुषवाचिनः शब्दाः तत्प्रकारविशिष्टतयाऽवस्थिते परमात्मनि मुख्यतया वर्तन्ते, जीवात्मवाचि (देवमनुष्यादि) शब्दवत् । यथा देवमनुष्यादिशब्दाः देवमनुष्यादि- प्रकृतिपरिणामविशेषाणां जीवात्मप्रकारतयैव पदार्थत्वात् प्रकारिणि जीवात्मनि मुख्यतया वर्तन्ते । तस्मात् सर्वस्य चिदचिद्वस्तुनः परमात्मशरीरतया तत्प्रकारत्वात् परमात्मनि मुख्यतया वर्तन्ते सर्वे तद्वाचकाश्शब्दाः । अयमेव आत्मशरीरभावः पृथक्सिद्ध्यनर्हाधाराधेयभावः नियन्तृनियाम्यभावः, शेषशेषिभावश्च । सर्वात्मना धारकतया नियन्तृतया शेषितया च आप्नोतीत्यात्मा, सर्वात्मना आधेयतया नियाम्यतया शेषतया चापृथक्सिद्धप्रकारभूतमिति आकारः शरीरमित्युच्यते । अयमेव हि जीवात्मनः शरीरसम्बन्धः । एवमेव परमात्मनः सर्वशरीरत्वेन सर्वशब्दवाच्यत्वम् ।

तदाह श्रुतिगणः -- "सर्वे वेदा यत्पदमामनन्ति", "सर्वे वेदा यत्रैकं भवन्ति" इति तस्यैकस्य एकार्थवाचिनो भवन्ति । "एको देवो बहुधा निविष्टः, सहैव सन्तं न विजानन्ति देवाः" इत्यादि । देवा इन्द्रियाणि -- देवमनुष्यादीनाम न्तर्यामितयाऽऽत्मत्वेन निविश्य सहैव सन्तं तेषामिन्द्रियाणि मनः पर्यन्तानि न विजानन्तीत्यर्थः । तथा च पौराणिकानि वचांसि -- "नताः स्म सर्ववचसां प्रतिष्ठा यत्र शाश्वती, वाच्ये हि वच्मः प्रतिष्ठा, कार्याणां कारणं पूर्वं वचसां वाच्यमुत्तमम्, वेदैश्च सर्वैरहमेव वेद्यः" इत्यादिनि सर्वाणि वचांसि सशरीरात्म- विशिष्टमन्तर्यामिणमेवाचक्षते । "हन्ताहमिमास्तिस्त्रो देवताः, अनेन जीवेनात्मनानुप्रविश्य, नामरूपे व्याकरवाणि" इति हि श्रुतिः । तथा च मानवं वचः -- * प्रशासितारं सर्वेषामणीयांसमणीयसाम् । रुक्माभं स्वप्नधीगम्यं विद्यात्तु पुरुषं परम् ।। अन्तः प्रविश्य अन्तर्यामितया सर्वेषां प्रशासितारं नियन्तारमणीयांसम् आत्मानः कृत्स्नस्याचेतनस्य व्यापकतया सूक्ष्मभूतास्ते, तेषामपि व्यापकत्वात् तेभ्योऽपि सूक्ष्मतर इत्यर्थः । रुक्माभमादित्त्यवर्णं स्वप्नधीगम्यं स्वप्नकल्पबुद्धिप्राप्यमित्यर्थः । विशदतमप्रत्यक्षतापन्नया बुद्ध्या अनुशासनैकलभ्यमित्यर्थः । * एनमेके वदन्त्यग्निं मरुतोऽन्ये प्रजापतिम् । इन्द्रमेके परे प्राणमपरे ब्रह्म शाश्वतम् ।। एके वेदा इत्यर्थः । उक्तरीत्या परस्यैव ब्रह्मणः सर्वस्यैव प्रशासितृत्वेन सर्वान्तरात्मतया प्रविश्य 
अवस्थितत्वात् अग्न्यादयोऽपि शब्दाः शाश्वतब्रह्मशब्दवत् तस्यैव वाचका भवन्तीत्यर्थः । तथा च स्मृत्यन्तरम् - ये यजन्ति पितृन्देवान् ब्राह्मणान् सहुताशनान् । सर्वभूतान्तरात्मानं विष्णुमेव यजन्ति ते ।। इति पितृदेवब्राह्मणहुताशनादिशब्दास्तन्मुखेन तदन्तरात्मभूतस्य विष्णोरेव वाचका इत्युक्तं भवति ।

अत्रेदं सर्वशास्त्रहृदयं - जीवात्मानः स्वयमसङ्कुचितापरिच्छिन्ननिर्मलज्ञानस्वरूपाः सन्तः कर्मरूपाविद्यावेष्टिताः तत्तत्कर्मानुरूपज्ञानसंकोचमापन्नाः ब्रह्मादिस्तम्बपर्यन्तविविधविचित्रदेहेषु प्रविष्टास्तत्तद्देहोचितलब्धज्ञानप्रसराः तत्तद्देहाभिमानिनस्तदुचितकर्माणि कुर्वाणास्तदनुगुणसुखदुःखोपभोगरूपसंसारप्रवाहं प्रतिपद्यन्ते । एतेषां मोचनं भगवत्प्रपत्तिमन्तरेण नोपपद्यत इति तदर्थः प्रथममेषां देवादिभेदरहितज्ञानैकाकारतया सर्वेषां साम्यं प्रतिपाद्य भगवत्स्वरूपञ्च हेयप्रत्यनीकल्याणैकतानतया सकलेतरविसजातीयमनवधिकातिशयासंख्येयकल्याणगुणालयं स्वसङ्कल्पप्रवृत्तसमस्तचिदचिद्वस्तुजाततया सर्वस्यात्मभूतं प्रतिपाद्य तदुपासनं साङ्गं तत्प्रापकं प्रतिपादयन्ति शास्त्राणि इति ।
	यथोक्तम् --
	निर्वाणमय एवायमात्मा ज्ञानमयोऽमलः ।
	दुःखाज्ञानमला धर्माः प्रकृतेस्ते न चात्मनः ।।
प्रकृतिसंसर्गकृतकर्ममूलत्वान्नात्मस्वरूपप्रयुक्ता धर्मा इत्यर्थः । प्राप्ताप्राप्तविवेकेन प्रकृतेरेव धर्मा इत्युक्तम् ।
	विद्याविनयसम्पन्ने ब्राह्मणे गवि हस्तिनि ।
	शुनि चैव श्वपाके च पण्डिताः समदर्शिनः ।।
इति देवतिर्यङ्मनुष्यस्थावररूपप्रकृतिसंशिलष्टस्यात्मनः स्वरूपविवेचनी बुद्धिर्येषां ते पण्डिताः । तत्प्रकृतिविशेष- वियुक्तात्मयाथात्म्यज्ञानवन्तस्तत्र तत्रात्यन्तविषयाकारे वर्तमानमात्मानं समानाकारं पश्यन्तीति समदर्शिन इत्युक्तम्, तदिदमाह --
	इहैव तैर्जितः सर्गो येषां साम्ये स्थितं मनः । 
	निर्दोषं हि समं ब्रह्म तस्माद् ब्रह्मणि ते स्थिताः ।। इति ।
निर्दोषं देवादिप्रकृतिविशेषसंसर्गरूपदोषरहितं स्वरूपेणावस्थितम् । सर्वमात्मवस्तु निर्वाणरूपज्ञानैकाकारतया सममित्यर्थः । तस्यैवम्भूतस्यात्मनो भगवच्छेषतैकरसता तन्नियाम्यता तदेकाधारता च तच्छरीर-तत्तनुप्रभृतिभिः तत्समानाधिकरणेन च श्रुतिस्मृतिपुराणेषु प्रतिपाद्यत इति पूर्वमेवोक्तम् ।
	दैवी ह्येषा गुणमयी मम माया दुरत्यया ।
	मामेव ये प्रपद्यन्ते मायामेतां तरन्ति ते ।। इति ।
तस्यैतस्यात्मनः कर्मकृतविचित्रगुणमयप्रकृतिसंसर्गरूपात् संसारान्मोक्षो भगवत्प्रपत्तिमन्तरेण नोपपद्यत इत्युक्तं भवति । "नान्यः पन्था अयनाय विद्यते" इत्यनन्तविचित्रमहाश्चर्यरूपं जगन्मयाऽयुतायुतांशांशेनात्मतया प्रविश्य सर्वं मत्सङ्कल्पेन विष्टभ्यानेन रूपेणानन्तमहाविभूतिरपरिमितोदारगुणसागरो निरतिशयाश्चर्यभूतः स्थितोऽहम् इत्यर्थः ।
	तदिदमाह --
	एकत्वे सति नानात्वं नानात्वे सति चैकता ।
	अचिन्त्यं ब्रह्मणो रूपं कस्तद्वेदितुमर्हति ।। इति ।
प्रशासितृत्वेनैक एव सन् विचित्रचिदचिद्वस्त्वन्तरात्मतया प्रविश्य विष्टभ्य नानात्वेनावस्थितोऽपि सन् अनवधिकातिशयासंख्येयकल्याणगुणगणः सर्वेश्वरेश्वरः परब्रह्मभूतः पुरुषोत्तमो नारायणो निरतिशयाश्चर्यभूतो नीलतोयदसङ्काशः पुण्डरीकदलामलायतेक्षणः सहस्रांशुः सहस्रकिरणः परमे व्योम्नि "यो वेद निहितं गुहायाम्् परमे व्योमन्", "तदक्षरे परमे व्योमन्", इत्यादि श्रुतिसिद्ध एक एवावतिष्ठते । ब्रह्मव्यतिरिक्तस्य कस्यचिदपि वस्तुन एकस्वभावस्यैककार्यशक्तियुक्तस्यैकरूपस्य रूपान्तरयोगः, स्वभावान्तरयोगः शक्त्यन्तरयोगश्च न घटते । तस्यैतस्य परब्रह्मणः सर्ववस्तुविसजातीयतया सर्वस्वभावत्वं सर्वशक्तियोगश्चेत्येकस्यैव विचित्रानन्तरूपता च 
पुनरप्यनन्तापरिमिताश्चर्ययोगेनैकरूपता च न विरुध्येतेति, वस्तुमात्रसाम्याद् विरोधचिन्ता न युक्तेत्यर्थः । 
यथोक्तम् --	
	शक्तयः सर्वभावानामचिन्त्यज्ञानगोचराः ।
	यतोऽतो ब्रह्मणस्तास्तु सर्गाद्या भावशक्तयः ।।
	भवन्ति तपतां श्रेष्ठ ! पावकस्य यथोष्णता ।
एतदुक्तं भवति -- सर्वेषामग्निजलादीनां भावानामेकस्मिन्नपि भावे दृष्टैव शक्तिस्तद्विसजातीयभावान्तरेऽपीति चिन्तयितुं न युक्ता । जलादावदृष्टाऽपि सा तद्विसजातीयपावके भास्वरत्वोष्णत्वादिशाक्तिः यथा दृश्यते, एवमेव सर्ववस्तुविसजातीये ब्रह्मणि सर्वसाम्यं नानुमातुं युक्तमिति । अतो विचित्रानन्तशक्तियुक्तं ब्रह्यैवेत्यर्थः । तदाह --
	जगदेतन्महाश्चर्य रूपं यस्य महात्मनः ।
	तेनाश्चर्यवरेणाहं भवता कृष्ण संगतः ।। इति ।	
तदेतन्नानाविधानन्तश्रुतिनिकरशिष्टपरिगृहीततत्तद्व्याख्यानपरिश्रमादवधारितम्, तथा हि प्रमाणान्तरापरिदृष्टा- परिमितपरिणामानेकतत्त्वनियतक्रमविशिष्टौ सृष्टिप्रलयौ । ब्रह्मणोऽनेकविधाः श्रुतयः वदन्ति -- "निरवद्यं निरञ्जनं", "विज्ञानमानन्दं", निर्विकारं "निष्कलं निष्क्रियं शान्तं", "निर्गुणमि"त्यादिकाः । निर्गुणं ज्ञानस्वरूपं ब्रह्मेति काश्चन श्रुतयोऽभिदधति । "नेह नानास्ति किञ्चन", "मृत्योः स मृत्युमाप्नोति य इह नानेव पश्यति", "यस्य सर्वात्मैवाभूत् तत् केन कं पश्येत् तत्केन कं विजानीयात्" इत्यादिका नानात्वनिषेधवादिन्यः सन्ति काश्चन श्रुतयः । "यः सर्वज्ञः सर्ववित् यस्य ज्ञानमयं तपः", "सर्वाणि रूपाणि विचित्य धीरो नामानि कृत्वा अभिवदन् यदास्ते", "सर्वे निमेषाः जज्ञिरे विद्युतः पुरुषादधि", "अपहतपाप्मा विजरो विमृत्युर्विशोकोऽविजिघत्सो ऽपिपासः सत्यकामस्सत्यसङ्कल्पः" इति सर्वस्मिन् जगति हेयतयाऽवगतं सर्वगुणं प्रतिषिध्य निरतिशयकल्याण- गुणानन्त्यं सर्वज्ञतां सर्वनामरूपव्याकरणं सर्वस्याधारताञ्च काश्चन श्रुतयो वदन्ति । "सर्वं खल्विदं ब्रह्म तज्जलानिति", "ऐतदात्म्यमिदं सर्वम्", "एकः सन् बहुधा विचारः" इत्यादिकाः ब्रह्मसृष्टं जगन्नानाकारं प्रतिपाद्य तदैक्यञ्च प्रतिपादयन्ति काश्चन श्रुतयः । "पृथगात्मानं प्ररितारञ्च मत्वा", "प्रजापतिरकामयत प्रजाः सृजेयेति", "पतिं विश्वस्यात्मेश्वरं शाश्वतं शिवमुच्यतं", "तमीश्वराणां परमं महेश्वरं तं देवतानां परमञ्च दैवतम्", "सर्वस्य वशी सर्वस्येशानः" इत्यादिकाः । ब्रह्मणः सर्वस्मादन्यत्वं सर्वस्येशितव्यत्वमीश्वरत्वञ्च ब्रह्मणः सर्वस्य शेषताम्, पतित्वञ्चेश्वरस्य काश्चन । "अन्तः प्रविष्टः शास्ता जनानां सर्वात्मा", "एष त आत्माऽन्तर्याम्यमृतः", "यस्य पृथिवी शरीरम्", "यस्यापः शरीरम्", "यस्य तेजः शरीरम्" इत्यादि । "यस्याव्यक्तं शरीरम्", "यस्याक्षरं", "यस्य मृत्युः शरीरम्", "यस्यात्मा शरीरम्" इति ब्रह्मव्यतिरिक्तस्य सर्वस्य वस्तुनो ब्रह्मणश्च शरीरात्मभावं दर्शयन्ति काश्चन श्रुतयः । नानारूपाणां वाक्यानामविरोधो मुख्यार्थापरित्यागश्च यथा सम्भवति, तथैव वर्णनीयम् ।
	वर्णितञ्च -- अविकारश्रुतयः स्वरूपपरिणामपरिहारादेव मुख्यार्थाः । निर्गुणवादाश्च प्राकृतहेयगुणनिषेध- परतया व्यवस्थिताः, नानात्वनिषेधवादश्च एकस्य ब्रह्मणः शरीरतया प्रकारभूतं सर्वं चेतनाचेतनं वस्तु इति सर्वस्यात्मतया सर्वप्रकारं ब्रह्मैवावस्थितमिति सुरक्षिताः । सर्वविलक्षणत्वसत्यकामत्वसत्यसङ्कल्पवादिवाक्यं तदभ्युपगमादेव सुरक्षितम् । ज्ञानानन्दमात्रवादे च सर्वस्मादन्यस्य सर्वकल्याणगुणाश्रयस्य सर्वेश्वरस्य सर्वशेषिणः सर्वाधारस्य सर्वोत्पत्तिस्थितिप्रलयहेतुभूतस्य निरवद्यस्य निर्विकारस्य सर्वात्मभूतस्य परस्य ब्रह्मणः स्वरूपनिरूपकधर्मो मलप्रत्यनीकानन्दरूपज्ञानमेवेति सप्रकाशतया स्वरूपमिति ज्ञानमेवेति प्रतिपादनात् अनुपालितम्, ऐक्यवादाश्च शरीरात्मभावेन सामानाधिकरण्यमुख्यार्थतोपपादनादेव सुस्थिताः । एवञ्च सत्यभेदो भेदो वा द्रव्यात्मकता वा वेदान्तवेद्यः कोऽयमर्थः समर्थितो भवति । सर्वस्य वेदं वेद्यत्वात् सर्वं समर्थितम् । सर्वशरीरतया सर्वप्रकारं ब्रह्मैवावस्थितमित्यभेदः समर्थितः । एकमेव ब्रह्म नानाभूतचिदचिद्वस्तुप्रकारं नानात्वेनावस्थितमिति भेदाभेदौ । अचिद्वस्तुनश्चिद्वस्तुनश्चेश्वरस्य च भेदः समर्थितः ।	

ननु च "तत्त्वमसि श्वेतकेतो", "तस्य तावदेव चिरम्" इति ऐक्यज्ञानमेव परमपुरुषार्थलक्षणं मोक्षसाधनमुच्यते, 
नैतदेवम्, "पृथगात्मानं प्रेरितारञ्च मत्वा जुष्टस्ततस्तेनामृतत्वमेति" इति "आत्मानं प्रेरितारं चान्तर्यामिणं पृथङ् मत्त्वा ततः पृथक्त्वज्ञानाद्धेतोस्तेन परमात्मना जुष्टोऽमृतत्वमेति" इति साक्षादमृतत्वप्राप्तिसाधनमात्मनः नियन्तुश्च पृथग्भावज्ञानमेवेत्यवगम्यते । ऐक्यवाक्यविरोधे तदपरमार्थं सगुणब्रह्मप्राप्तिविषयमित्यभ्युपगन्तव्य इति चेत्, पृथक्त्वज्ञानस्यैव साक्षादमृतत्वप्राप्तौ साधनत्वश्रवणादिति विपरीतं कस्मान्न भवति ।

एतदुक्तं भवति -- द्वयोस्तुल्ययोः विरोधे सत्यविरोधेन तयोर्विषयो विवेचनीय इति, कथमविरोध इति चेत्, अन्तर्यामिरूपेणावस्थितस्य परस्य ब्रह्मणः शरीरतया प्रकारत्वाज्जीवात्मनस्तत्प्रकारं ब्रह्मैव त्वमिति शब्देनाभिधीयते, तथैवं ज्ञातव्यमिति तस्य वाक्यस्य विषयः । एवम्भूताज्जीवात्तदात्मतयावस्थितस्य परमात्मनो 
निखिलदोषरहिततया सत्यसङ्कल्पत्वाद्यनवधिकातिशयासंख्येयकल्याणगुणाकरत्वेन च यः पृथग्भावः, सोऽनुसन्धेय इत्यस्य वाक्यस्य विषयः, इत्ययमेवार्थः पूर्वमेवासकृदुक्तः । "भोक्ता भोग्यं प्रेरितारञ्च मत्वे"ति भोग्यरूपस्य वस्तुनोऽचेतनत्वम्, परमार्थत्वम्, सततं विकारास्पदत्वमित्यादयः स्वभावाः ।

भोक्तुर्जीवस्यामलापरिच्छन्नज्ञानानन्दस्वभावस्यैवानादिकर्मरूपाविद्याकृतनानाविधज्ञानसङ्कोचविकासौ भोग्यभूताचिद्वस्तुसंसर्गः परमात्मोपासनान्मोक्षश्चेत्यादयः स्वभावाः । एवम्भूतभोक्तृभोग्ययोरन्तर्यामितयाऽवस्थानं ज्ञातव्यमित्यर्थः । तत्त्वमसीति सद्विद्यायामुपास्यं ब्रह्म सगुणम्, सगुणब्रह्मप्राप्तिश्च फलमित्यभियुक्तैः पूर्वाचार्यैः व्याख्यातम् । यथोक्तं वाक्यकारेण - "युक्तं तद्गुणकोपासनादि"ति । व्याख्यातञ्च द्रमिडाणाचार्येण विद्या- विकल्पं वदता -- "यद्यपि सच्चित्तो न निर्भुग्नदैवतं गुणगणं मनसानुधावेत्, तथाप्यन्तर्गुणामेव देवतां भजते" इति । तत्र सगुणैव देवता प्राप्यत इति सच्चितः सद्विद्यानिष्ठः, न निर्भुग्नदैवतं गुणगणं मनसानुधावेत् । अपहतपाप्मत्वादिकल्याणगुणगणं यद्यपि दहरविद्यानिष्ठ इव सच्चितो न स्मरेत्, तथाप्यन्तर्गुणामेव देवतां भजते, देवतास्वरूपानुबन्धित्वात् । सकलकल्याणगुणगणस्य केनचित् परदेवताऽसाधारणेन निखिलजगत्कारणत्वादिना गुणेनोपास्यमानापि देवता वस्तुतः स्वरूपानुबन्धिसर्वकल्याणगुणविशिष्टैवोपास्यते, अतः सगुणमेव ब्रह्म तत्रापि प्राप्यमिति सद्विद्यादहरविद्ययोः विकल्प इत्यर्थः ।

ननु च सर्वस्य जन्तोः परमात्मान्तर्यामी तन्नियाम्यञ्च सर्वमेवेत्युक्तम् । एवञ्च सति विधिनिषेधशास्त्राणामधिकारी न दृश्यते । यः स्वबुद्ध्यैव प्रवृत्तिनिवृत्तिशक्तः, स एवं कुर्यान्न कुर्यादिति विधिनिषेधयोग्यः । न चैष दृश्यते । सर्वस्मिन् प्रवृत्तिजाते सर्वस्य प्रेरकः परमात्मा कारयितेति सर्वनियमनं प्रतिपादितम् । श्रूयते च "एष एव साधु कर्म कारयति यमेभ्यो लोकेभ्य उन्निनीषति । एष एवासाधु कर्म कारयति तं यमधो निनीषति" इति साध्वसाधु- कर्मकारयितृत्वात्, नैर्घृण्याच्च ।

अत्रोच्यते -- सर्वेषामेव चेतनानां चिच्छक्तियोगः, प्रवृत्तिशक्तियोग इत्यादि सर्वप्रवृत्तिनिवृत्तिपरिकरं सामान्येन संविधाय तन्निर्वहणाय तदाधारो भूत्वा अन्तः प्रविश्यानुमन्तृतया च नियमनं कुर्वन् शेषित्वेनावस्थितः परमात्मा । एतदाहितशक्तिस्सन् प्रवृत्तिनिवृत्त्यादि स्वयमेव कुरुते । एवं कुर्वाणमीक्षमाणः परमात्मोदासीन आस्ते, अतः सर्वमुपपन्नम् । साध्वसाधुकर्मकारयितृत्वं तु व्यवस्थितविषयं न सर्वाधारणम् । यस्तु पूर्वं स्वयमेवातिमात्रम् आनुकूल्ये प्रवृत्तः, तं प्रति प्रीतः स्वयमेव भगवान् कल्याणबुद्धियोगदानं कुर्वन् कल्याणे प्रवर्तयति । यः पुनः अतिमात्रं प्रातिकूल्ये प्रवृत्तस्तस्य क्रूरां बुद्धिं ददत् स्वयमेव क्रूरेष्वेव कर्मसु प्रेरयति भगवान् । यथोक्तं भगवता -- * तेषां सततयुक्तानां भजतां प्रीतिपूर्वकम् । ददामि बुद्धियोगं तं येन मामुपयान्ति ते ।। तेषामेवानुकम्पार्थम् अहमज्ञानजं तमः । नाशयाम्यात्मभावस्थो ज्ञानदीपेन भास्वता ।। * तानहं द्विषतः क्रूरान् संसारेषु नराधमान् । क्षिपाम्यजस्रमशुभान् आसुरीष्वेव योनिषु ।। इति ।

सोऽयं परब्रह्मभूतः पुरुषोत्तमो निरतिशयपुण्यसञ्चयक्षीणाशेषजन्मोपचितपापराशेः परमपुरुषचरणारविन्द- 
शरणागतिजनिततदाभिमुख्यस्य सदाचार्योपदेशोपबृंहितशास्त्राधिगततत्त्वयाथाम्यावबोधपूर्वकाहरहरुपचीयमान- शमदमतपश्शौचक्षमार्जवभयाभयस्थानविवेकदयाऽहिंसाद्यात्मगुणोपेतस्य वर्णाश्रमोचितपरमपुरुषाराधनवेषनित्य- नैमित्तिककर्मोपसंहृतिनिषिद्धपरिहारनिष्ठस्य परमपुरुषचरणारविन्दयुगलन्यस्तात्मात्मीयस्य तद्भक्तिकारिता- नवरतस्तुति-स्मृति-नमस्कृति-वन्दन-कीर्तन-गुणश्रवण-वचन-ध्यानार्चन-प्रणामादियत्नप्रीतपरमकारुणिक- पुरुषोत्तमप्रसादविध्वस्तस्वान्तध्वान्तस्य अनन्यप्रयोजनानवरतनिरतिशयप्रियविशदतमप्रत्यक्षतापन्नानुध्यानरूप- भक्त्येकलभ्यः ।

तदुक्तं परमगुरुभिर्भगवद्यामुनाचार्यपादैः -- "उभयपरिकर्मितस्वान्तस्यैकान्तिकात्यन्तिक भक्तियोगलभ्यः" इति ।  ज्ञानयोग-कर्मयोग-संस्कृतान्तः करणस्येत्यर्थः । तथा च श्रुतिः --
	विद्याञ्चाविद्याञ्च यस्तद्वेदोभयं सह ।
	अविद्यया मृत्युं तीर्त्वा विद्ययाऽमृतमश्नुते ।। इति ।
	अत्राविद्याशब्देन विद्येतरद्वर्णाश्रमाचारादि पूर्वोक्तं कर्मोच्यते । विद्याशब्देन च भक्तिरूपापन्नं ध्यानमुच्यते । यथोक्तम् --
	इयाज सोऽपि सुबहून् यज्ञान् ज्ञानव्यपाश्रयः ।
	ब्रह्मविद्यामधिष्ठाय मृत्युं तर्तुमविद्यया ।।
"तमेवं विद्वानमृत इह भवति, नान्यः पन्था अयनाय विद्यते", "य एनं विदुरमृतास्ते भवन्ति", "ब्रह्मविद् ब्रह्मैव भवति" इत्यादि वेदनशब्देन ध्यानमेवाभिहितम्, निदिध्यासितव्य इत्यादिनैक्यार्थ्यात् । तदेव ध्यानं पुनरपि विशिनष्टि --
	नायमात्मा प्रवचनेन लभ्यो न मेधया न बहुना श्रुतेन ।
	यमेवैष वृणुते तेन लभ्यस्तस्यैष आत्मा विवृणुते तनूं स्वाम् ।।
इति भक्तिरूपापन्नानुध्यानेनैवोपलभ्यते न केवलं वेदनमात्रेण न मेधयेति केवलस्य निषिद्धत्वात् ।

एतदुक्तं भवति -- योऽयं मुमुक्षुर्वेदान्तविहितो वेदानुरूपध्यानादिविशिष्टः, यदा तस्य तस्मिन्नेवानुध्याने 
निरवधिकातिशया प्रीतिर्जायते, तदैव तेन लभ्यते परः पुरुष इति । यथोक्तं भगवता -- 
	पुरुषः स परः पार्थ ! भक्त्या लभ्यस्त्वनन्यया ।
	भक्त्या त्वनन्यया शक्य अहमेवंविधोऽर्जुन । 
	ज्ञातुं द्रष्टुं च तत्त्वेन प्रवेष्टुं च परन्तप ।।  
	भक्त्या मामभिजानाति यावान् यश्चास्मि तत्त्वतः ।
	ततो मां तत्त्वतो ज्ञात्वा विशते तदनन्तरम् ।। इति ।
तदनन्तरं मां तत एव भक्तेः विशत इत्यर्थः । भक्तिरपि निरतिशयानन्दप्रयोजनस्वेतरवैतृष्ण्यावहज्ञानविशेष एवेति । तद्युक्त एव परेणात्मना वरणीयो भवतीति तेन लभ्यत इति श्रुत्यर्थः । एवंविधपरभक्तिरूपज्ञानविशेषस्य उत्पादकः पूर्वोक्ताहरहरुपचीयमानज्ञानपूर्वककर्मानुगृहीतभक्तियोग एव । यथोक्तं भगवता पराशरेण --
	वर्णाश्रमाचारवता पुरुषेण परः पुमान् ।
	विष्णुराराध्यते पन्था नान्यस्तत्तोषकारकः ।। इति ।
निखिलजगदुद्धरणायावनितलेऽवतीर्णः परब्रह्मभूतः पुरुषोत्तमः स्वयमेव तदुक्तवान् --
	स्वकर्मनिरतः सिद्धिं यथा विन्दति तच्छृणु ।
	यतः प्रवृत्तिर्भूतानां येन सर्वमिदं ततम् ।। 
	स्वकर्मणा तमभ्यर्च्य सिद्धिं विन्दति मानवः ।।
इति यथोदितक्रमपरिणतभक्त्येकलभ्यः एव ।
	
भगवद्बोधायन-टङ्क-द्रमिड-गुहदेव-कपर्दि-भारुचिप्रभृत्यविगीतशिष्टपरिगृहीतपुरातनवेदवेदान्तव्याख्यानसुख्यान सुव्यक्तार्थश्रुतिनिकरनिदर्शितोऽयं पन्थाः । अनेन चार्वाकशाक्यौलूक्याक्षपादक्षपणककपिलपतज्जलिमतानुसारिणो वेदबाह्या वेदावलम्बिकुदृष्टिभिः सह निरस्ताः । वेदावलम्बिनामपि यथावस्थितवस्तुविपर्यस्तदृशां बाह्यसाम्यं मनुनैवोक्तम् --
	या वेदवाह्याः स्मृतयो याश्च काश्च कुदृष्टयः ।
	सर्वास्ताः निष्फलाः प्रेत्य तमोनिष्ठा हि ताः स्मृताः ।। इति ।
रजस्तमोभ्यामस्पृष्टमुत्तमं सत्त्वेन येषां स्वाभाविको गुणः, तेषामेव वैदिकी रुचिः, वेदार्थयाथात्म्यावबोधश्चेत्यर्थः । यथोक्तं मात्स्ये -- "संकीर्णाः सात्त्विकाश्चैव राजसाः तामसास्तथा" इति । केचिद् ब्रह्मकल्पाः संकीर्णाः, केचित् सत्त्वप्रायाः, सत्त्वरजस्तमोमयानां तत्त्वानां माहात्म्यवर्णनञ्च तत्तत्कल्पोक्तपुराणेषु सत्त्वादिगुणमयेन ब्रह्मणा क्रियत इति । यथोक्तं --
	* यस्मिन् कल्पे तु यत्प्रोक्तं पुराणं ब्रह्मणा पुरा ।
	तस्य तस्य तु माहात्म्यं तत्स्वरूपेण वर्ण्यते ।। इति ।
विशेषतश्चोक्तम् --
	* अग्नेः शिवस्य माहात्म्यं तामसेषु प्रकीर्त्यते ।
	राजसेषु च माहात्म्यमधिकं ब्रह्मणो विदुः ।।
	सात्त्विकेषु च कल्पेषु माहात्म्यमधिकं हरेः ।
	तेष्वेव योगसंसिद्धाः गमिष्यन्ति परां गतिम् ।।
	संकीर्णेषु सरस्वत्याः पितृणाम् .. इत्यादि ।

एतदुक्तं भवति -- आदिक्षेत्रज्ञत्वाद् ब्रह्मणस्तस्यापि केषुचिदहःसु सत्त्वमुद्रिक्तम्, केषुचिद्रजः, केषुचित्तमः । यथोक्तं भगवता --
	* न तदस्ति पृथिव्यां वा दिवि देवेषु वा पुनः ।
	सत्त्वं प्रकृतिजैर्मुक्तं यदेभिः स्यात्त्रिभिर्गुणैः ।। इति ।
"यो ब्रह्माणं विदधाति पूर्वं यो वै वेदांश्च प्रहिणोति तस्मै" इति श्रुतेः ब्रह्मणोऽपि सृज्यत्वेन शास्त्रवश्यत्वेन क्षेत्रज्ञत्वं गम्यते । सत्त्वप्रायेष्वहःसु तदितरेषु च यानि पुराणानि ब्रह्मणा प्रोक्तानि, तेषां परस्परविरोधे सति सात्त्विकाहःप्रोक्तमेव यथार्थम् । तद्विरोध्यन्यदयथार्थमिति पुराणनिर्णयायैवेदं सत्त्वनिष्ठेन ब्रह्मणा अभिहितमिति  विज्ञायत इति । सत्त्वादीनां कार्यञ्च भगवतैवोक्तम् --
सत्त्वात्सञ्जायते ज्ञानं रजसो लोभ एव च ।
प्रमादमोहौ तमसो भवतोऽज्ञानमेव च ।। 
प्रवृत्ति च निवृत्ति च कार्याकार्ये भयाभये । 
बन्धं मोक्षं च या वेति बुद्धिः सा पार्थ! सात्त्विकी ।। 
यया धर्ममधर्मं च कार्यञ्चाकार्यमेव च ।  
अयथावत्प्रजानाति बुद्धिः सा पार्थ! राजसी ।।
अधर्मं धर्ममिति या मन्यते तमसावृता । 
सर्वार्थान् विपरीतांश्च बुद्धिः सा पार्थ! तामसी ।। इति ।
	सर्वान् पुराणार्थान् ब्रह्मणः सकाशादधिगम्यैव सर्वाणि पुराणानि पुराणकाराश्चक्रुः। 
यथोक्तम् --
	कथयामि यथापूर्वं दक्षाद्यैर्मुनिसत्तमैः ।
	पृष्टः प्रोवाच भगवान् अब्जयोनिः पितामहः ।।
अपौरुषेयेषु परस्परविरुद्धेषु कथमिति चेत्, तात्पर्यनिश्चयादविरोधः पूर्वमेवोक्तः ।

यद्यपि चेदं विरुद्धवद् दृश्यते "प्राणं मनसि सह करणैर्नादान्ते परमात्मनि सम्प्रतिष्ठाप्य ध्यायीतेशानं प्रध्यायीतैवं सर्वमिदं ब्रह्मविष्णुरुद्रेन्द्रास्ते सर्वे सम्प्रसूयन्ते, न कारणम् । * कारणं तु ध्येयः, सर्वैश्वर्यसम्पन्नः सर्वेश्वरः शम्भुराकाशमध्ये ध्येयः । * यस्मात्परं नापरमस्ति किञ्चित्, यस्मान्नाणीयो न ज्यायोऽस्ति कश्चित् । वृक्ष इव स्तब्धो दिवि तिष्ठत्येकस्तेनेदं पूर्ण पुरुषेण सर्वम् ।। ततो यदुत्तरतरं तदरूपमनामयम् । य एतद्विदुरमृतास्ते भवन्ति अथेतरे दुःखमेवाभियन्ति ।। सर्वाननशिरोग्रीवः सर्वभूतगुहाशयः । सर्वव्यापी च भगवांस्तस्मात्सर्वगतः शिवः ।। * यदा तमस्तन्न दिवा न रात्रिर्न सन्न चासच्छिव एव केवलः । तदक्षरं तत्सवितुर्वरेण्यं प्रज्ञा च तस्मात् प्रसृता पुराणी ।। इत्यादि । * नारायणपरं ब्रह्मेति च पूर्वमेव प्रतिपादितम् । तेनास्य कथमविरोधः । अत्यल्पमेतत् । "वेदवित्प्रवरप्रोक्तवाक्यन्यायोपबृंहिताः । वेदाः साङ्गाः हरिं प्राहुः जगज्जन्मादिकारणम् ।।", "जन्माद्यस्य यतः", "यतो वा इमानि भूतानि जायन्ते, येन जातानि जीवन्ति, यत्प्रयन्त्यभिसंविशन्ति, तद् विजिज्ञासस्व, तद्ब्रह्मेति" जगज्जन्मादिकारणं ब्रह्मेत्यवगम्यते । तच्च जगत्सृष्टिप्रलयप्रकरणेष्वेवावगन्तव्यम् । "सदेव सोम्येदमग्र आसीदेकमेवाद्वितीयमि"ति जगदुपादानत्वं जगन्निमित्तता-जगदन्तर्यामितादिमुखेन परमप्रकारेणं सच्छब्देनाभिहितं ब्रह्मेत्यवगतम् ।

अयमेवार्थो "ब्रह्म वा इदमेकमेवाग्र आसीदि"ति शाखान्तरे ब्रह्मशब्देन प्रतिपादितम् । अनेन सच्छब्देनाभिहितं ब्रह्मेत्यवगतम् । अयमेवार्थः शाखान्तरे "आत्मा वा इदमेक एवाग्र आसीत्, नान्यत् किञ्चन मिषदि"ति, तथा सद्ब्रह्मशब्दाभ्यामात्मैवाभिहितमित्यवगम्यते । तथा च शाखान्तरे "एको ह वै नारायण आसीन्न ब्रह्मा नेशानो नेमे द्यावापृथिवी न नक्षत्राणि" इत्यादिना सद्ब्रह्मात्मादि परमकारणवादिभिः शब्दैर्नारायण एवाभिहित इति निश्चीयते । "यमन्तः समुद्रे कवयो वयन्ति" इत्यादि ।
"नैनमूर्ध्वं न तिर्यञ्चं न मध्ये परिजग्रभत् ।
न तस्येशे कश्चन तस्य नाम महद्यशः ।।
न सन्दृशे तिष्टति रूपमस्य न चक्षुषा पश्यति कश्चनैनम् ।
हृदा मनीषा मनसाभिक्लृप्तो च एनं विदुरमृतास्ते भवन्ति ।।" इति ।
सर्वस्मात् परत्वमस्य प्रतिपाद्य "न तस्येशे कश्चन" इति तस्मात्परं न किमपि विद्यत इति प्रतिषिध्य "अद्भ्यः सम्भूतो हिरण्यगर्भ इति अष्टावि"ति तेनैकवाक्यतां गमयति । तच्च महापुरुषप्रकरणम् ("श्रीश्च ते लक्ष्मीश्च पत्न्यौ") इति नारायण एवेति द्योतयति । अयमेवार्थो नारायणानुवाके प्रपञ्चितः । "सहस्रशीर्षं देवमि"त्यारभ्य "स ब्रह्मा सशिवस्सेन्द्रः सोऽक्षरः परमः स्वराडि"ति । सर्वशाखासु परतत्त्वप्रतिपादनपरानक्षरशिवशम्भुपरब्रह्म- परज्योतिः परतत्त्वपरायणपरमात्मादिसर्वशब्दान् तत्तद्गुणयोगेन नारायण एव प्रसज्य, तद्व्यतिरिक्तस्य समस्तस्य तदायत्ततां तद्व्याप्यतां तदाधारतां तन्नियाम्यतां तच्छेषतां तदात्मकतां च प्रतिपाद्य ब्रह्मशिवयोरपि इन्द्रादिसमानाकारतया तद्विभूतित्वञ्च प्रतिपादितम् । इदं च वाक्यं केवलपरतत्त्वप्रतिपादनैकपरम् । अन्यत् किञ्चिदप्यत्र न विधीयते । अस्मिन् वाक्ये प्रतिपादितस्य सर्वस्मात्परत्वेनावस्थितस्य ब्रह्मणो वाक्यान्तरेषु "ब्रह्मविदाप्नोति परमि"त्यादिषूपासनादि विधीयते ।

अतः "प्राणं मनसि सह करणैरि"त्यादि वाक्यम् सर्वकारणे परमात्मनि करणप्राणादि सर्वं विकारजातमुपसंहृत्य तमेव परमात्मानं सर्वस्येशानं ध्यायीतेति परब्रह्मभूतनारायणस्यैव ध्यानं विदधाति । "पतिं विश्वस्ये"ति, "न तस्येशे कश्चने"ति च तस्यैव सर्वस्येशानता प्रतिपादितां । अत एव "सर्वैश्वर्यसम्पन्नः सर्वेश्वरः शम्भुराकाशमध्ये ध्येयः" । नारायणस्यैव परमकारणस्य शम्भुशब्दवाच्यस्य ध्यानं विधीयते, "कश्च ध्येय" इत्यारभ्य "कारणं तु ध्येय" इति कार्यस्याध्येयतापूर्वकं कारणैकध्येयतापरत्वाद् वाक्यस्य तस्यैव नारायणस्य परमकारणता शम्भुशब्दवाच्यता च परमकारणप्रतिपादनैकपरे नारायणानुवाक एव प्रतिपन्नेति तद्विरोध्यन्तरपरिकल्पनं कारणस्यैव ध्येयत्वेन विधिवाक्ये न युज्यते । यदपि "ततो यदुत्तरतरमि"त्यत्र पुरुषादन्यस्य परतरत्वं प्रतीयत 
इति अभ्यधायि, तदपि "यस्मात्परं नापरमस्ति किञ्चिद् यस्मान्नाणीयो न ज्यायोऽस्ति कश्चित्", यस्मादपरं यस्मादन्यत् किञ्चित्परं नास्ति । केनापि प्रकारेण पुरुषव्यतिरिक्तस्य परत्वं नास्तीत्यर्थः । अणीयस्त्वं सूक्ष्मत्वं ज्यायस्त्वं सर्वेश्वरत्वं सर्वव्यापित्वात् सर्वेश्वरत्वादस्यैतद् व्यतिरिक्तस्य वा कस्याप्यणीयस्त्वं ज्यायस्त्वञ्च नास्तीत्यर्थः । "यस्मान्नाणीयो न ज्यायोऽस्ति कश्चित्" इति पुरुषादन्यस्य कस्यापि ज्यायस्त्वं निषिद्धमिति । तस्मादन्यस्य परत्वं न युज्यत इति प्रत्युक्तम् । कस्तर्ह्यस्य वाक्यार्थः? अस्य प्रकरणस्योपक्रमे "तमेव विदित्वाऽतिमृत्युमेति नान्यः पन्था विद्यतेऽयनाय" इति पुरुषवेदनस्थां तत्त्वहेतुतां तद्व्यतिरिक्तस्यापथताञ्च प्रतिज्ञाय "यस्मात्परं नापरमस्ति किञ्चित् ... तेनेदं पूर्णं पुरुषेण सर्वम्" इत्यनेन पुरुषस्य सर्वस्मात्परत्वं प्रतिपादितम् । यतः पुरुषतत्त्वमेवोत्तरतरं ततो यदुत्तरतरं पुरुषतत्त्वं तदेवारूपमनामयं "य एतद् विदुरमृतास्ते भवन्ति । अथेतरे दुःखमेवापियन्ति" इति पुरुषवेदानस्यामृतत्वहेतुत्वं तदितरस्य चापथत्वं प्रतिज्ञातं सहेतुकमुपसंहृतम् । अन्यथोपक्रमगतप्रतिज्ञाऽस्यां विरुद्ध्यते, पुरुषस्यैव शुद्धिगुणयोगेन शिवशब्दाभिधेयत्वं "शाश्वतं शिवमच्युतमि"त्यादिना ज्ञातमेव । पुरुष एव शिवशब्दाभिधेयः, इत्यनन्तरमेव वदति -- "महान् प्रभुर्वे पुरुषः सत्त्वस्यैष प्रवर्तकः" इति । उक्तेनैव न्यायेन "न सन्न चासच्छिव एव केवलः" इत्यादि सर्वं नेयम् । 

किञ्च, "न तस्येशे कश्चने"ति निरस्त-समाभ्यधिकसम्भावनस्य पुरुषस्य ""अणोरणीयान्" इत्यस्मिन्ननुवाके वेदाद्यन्तरूपतया वेदबीजपुण्डरीकमध्यस्थाकाशान्तर्वर्तितयोपास्यत्वमुक्तम् । अयमर्थः -- सर्वस्य वेदजातस्य प्रकृतिः प्रणव उक्तः, प्रणवस्य च प्रकृतिरकारः, प्रणवविकारो वेदः स्वप्रकृतिभूते प्रणवे लीनः, प्रणवोऽप्यकारविकारभूतः, स्वप्रकृतावकारे लीनस्तस्य प्रणवप्रकृतिभूतस्याकारस्य यः परो वाच्यः, स एव महेश्वर इति सर्ववाचकजातप्रकृतिभूताकारवाच्यजातप्रकृतिभूतनारायणो महेश्वरः । यथोक्तं भगवता --
	अहं कृत्स्नस्य जगतः प्रभवः प्रलयस्तथा ।
	मत्तः परतरं नान्यत् किञ्चिदस्ति धनञ्जय ! ।।
"अक्षराणामकारोऽस्मि", "अ इति ब्रह्म" इति च श्रुतेः । "अकारो वै सर्वा वाक्" इति च वाचकजातस्याकार- प्रकृतित्वं वाच्यजातस्य ब्रह्मप्रकृतित्वं च सुस्पष्टम् । अतो ब्रह्मणोऽकारवाच्यताप्रतिपादनादकारवाच्यो नारायण एव महेश्वर इति सिद्धान्तस्यैव सर्वस्मात् परत्वं प्रपञ्चितम् । अनेनान्यपरेण प्रतिपादितमेव परतत्त्वमन्यपरेषु सर्ववाक्येषु केनापि शब्देन प्रतीयमानं तदेवेत्यवगम्यत इति "शास्त्रदृष्ट्या तु उपदेशो वामदेववदि"ति सूत्रकारेण निर्णीतम् । तदेतत्परब्रह्म क्वचिद् ब्रह्मशिवादिशब्दादवगतमिति केवलं ब्रह्मशिवयोर्न परत्वप्रसङ्गः, अस्मिन्नन्यपरे ऽनुवाके तयोरिन्द्रादितुल्यतया तद्विभूतित्वप्रतिपादनात् क्वचिदाकाशप्राणादिशब्देन परं ब्रह्माभिहितमिति भूताकाशप्राणादेर्यथा न परत्वम् ।

यत्पुनरिदमाशङ्कितम् -- "अथ यदिदमस्मिन् ब्रह्मपुरे दहरं पुण्डरीकं वेश्म दहरोऽस्मिन्नन्तर आकाशस्तस्मिन् यदन्तस्तदन्वेष्टव्यम्, तद्वाव विजिज्ञासितव्यमि"ति । अथाकाशशब्देन जगदुपादानकारणं प्रतिपाद्य तदन्तर्वतिनः कस्यचित्तत्त्वविशेषस्यान्वेष्टव्यतयोपास्यत्वं प्रतीयत इति अनधीतवेदानामदृष्टशास्त्रविदामिदं चोद्यम् । यतस्तत्र श्रुतिरेवास्य परिहारमाह । वाक्यकारश्च "दहरोऽस्मिन्नन्तर आकाशः किं तदत्र विद्यते यदन्वेष्टव्यं यद्वाव विजिज्ञासितव्यमिति चोदिते, * यावान्वा अयमाकाशस्तावानेषोऽन्तर्हृदय आकाशः" इत्यादिना अस्याकाशशब्दवाच्यस्य परमपुरुषस्यानवधिकमहत्त्वं सकलजगत्कारणतया सकलजगदाधारत्वञ्च प्रतिपाद्य "तस्मिन् कामाः समाहिता" इति अपहतपाप्मत्वादि सत्यकामशब्देन सत्यकामत्वं सत्यसङ्कल्पपर्यन्त- गुणाष्टकं विहितमिति परमपुरुषवत् परमपुरुषगुणाष्टकस्यापि पृथग् वॢजिज्ञासितव्यत्वप्रतिपिपादयिषया तस्मिन् यदन्ततस्दन्वेष्टव्यमित्युक्तमिति श्रुत्यैव सर्व परिहृतम् ।

एतदुक्तं भवति -- किं तदत्र विद्यते यदन्वेष्टव्यमित्यस्य चोद्यस्यास्मिन् सर्वस्य जगतः स्रष्टृत्वमाधारत्वं नित्यन्तृत्वं शेषित्वमहतपाप्मत्वादयो गुणाश्च विद्यन्त इति परिहारः । तथा च वाक्यकारः "तस्मिन् यदन्तरिति 
कामव्यपदेश इति", काम्यन्त इति कामा अपहतपाप्मत्वादयो गुणा इत्यर्थः । एतदुक्तं भवति -- यदेतद् दहराकाशपदवाच्यं निखिलजगदुदयविभवलयवलीलं परं ब्रह्म तस्मिन् यदन्तर्निहितमनवधिकातिशयमपहत- पाप्मत्वादि गुणाष्टकम्, तदुभयमप्यन्वेष्टव्यं विजिज्ञासितव्यमिति ।

यथाह - "अथ य इहात्मानमनुविद्य व्रजन्त्येतांश्च सत्यान् कामांस्तेषां सर्वेषु लोकेषु कामचारो भवति"इति । यः पुनः कारणस्यैव ध्येयताप्रतिपादनपरवाक्ये विष्णोरनन्यपरवाक्यप्रतिपादितपरतत्त्वभूतस्य कार्यमध्ये निवेशः, स स्वकार्यभूततत्त्वसंख्यापूरणं कुर्वतः स्वलीलया जगदुपकाराय स्वेच्छावतार इत्यवगन्तव्यः । यथा लीलया देवसंख्यापूरणं कुर्वत उपेन्द्रत्वं परस्यैव, यथा च सूर्यवंशोद्भवराजसंख्यापूरणं कुर्वतः परस्यैव ब्रह्मणो दाशरथिरूपेण स्वेच्छावतारः, यथा च सोमवंशसंख्यापूरणं कुर्वतो भगवतो भूभारावतरणाय स्वेच्छया वसुदेवगृहेऽवतारः । सृष्टिप्रलयप्रकरणेषु नारायण एव परमकारणतया प्रतिपाद्यत इति पूर्वमेवोक्तम् । यत् पुनरथर्वशिरसि रुद्रेण स्वसर्वैश्वर्यं प्रपञ्चितम्, तत् * सोऽन्तरादन्तरं प्राविशविति परमात्मप्रवेशादुक्तमिति श्रुत्यैव व्यक्तम् । "शास्त्रदृष्ट्या तूपदेशो वामदेववदि"ति सूत्रकारेणैवमादीनामर्थः प्रतिपादितः ।
यथोक्तं प्रह्लादेनापि -- 
	सर्वगत्वाद्् अनन्तस्य स एवाहमवस्थितः ।
	मत्तः सर्वमहं सर्वं मयि सर्वं सनातने ।। इत्यादि ।
अथ सर्वगत्वादनन्तस्येति हेतुरुक्तः । स्वशरीरभूतस्य चिदचिद्वस्तुन आत्मत्वेन सर्वगतः परमात्मेति सर्वे शब्दाः सर्वशरीरं परमात्मानमेवाभिदधतीत्युक्तम्, अतोऽहमिति शब्दः स्वात्मप्रकारिणं परमात्मानमेवाचष्टे, अत इदमुच्यते -- "आत्मेत्येव तु गृह्णीयात्सर्वस्य तन्निष्पत्तेः", इत्यादिनाऽहंग्रहणोपासनम् । वाक्यकारेण कार्यावस्थः कारणावस्थश्च स्थूलसूक्ष्मचिदचिद्वस्तुशरीरः परमात्मैवेति सर्वस्य तन्निष्पत्तेरित्युक्तम् । "आत्मेति तूपगच्छन्ति ग्राहयन्ति चे"ति सूत्रकारेण, महाभारते च ब्रह्मरुद्रसंवादे ब्रह्मा रुद्रं प्रत्याह --
"तवान्तरात्मा मम च मे चान्ये देहिसंज्ञिताः" इति रुद्रस्य ब्रह्मणश्चान्येषां च देहिनां परमेश्वरो नारायणो अन्तरात्मतयाऽवस्थित इति । तथा तत्रैव --
	विष्णुरात्मा भगवतो भवस्यामिततेजसः ।
	तस्माद्धनुर्ज्यासंस्पर्शं स विषेहे महेश्वरः ।। इति ।
तत्रैव
	इमौ द्वौ विबुधश्रेष्ठौ प्रसादक्रोधजौ स्मृतौ ।
	तदादर्शितपन्थानौ सृष्टिसंहारकारकौ ।। इति ।
	अन्तरात्मतयाऽवस्थितनारायणदर्शितपथौ ब्रह्मरुद्रौ सृष्टिसंहारकार्यकरावित्यर्थः । निमित्तोपादानयोस्तु भेदं वदन्तो वेदबाह्या एव स्युः, "जन्माद्यस्य यतः", "प्रकृतिश्च प्रतिज्ञादृष्टान्ताऽनुपरोधात्" इत्यादि वेदवित्प्रणीतसूत्रविरोधात् । "सदेव सोम्येदमग्र आसीदेकमेवाद्वितीयम्", "ब्रह्म वनं ब्रह्म स वृक्ष आसीद्यतो द्यावापृथिवी निष्टतक्षुः", "ब्रह्माध्यतिष्ठद् भुवनानि धारयन्", "सर्वे निमेषा जज्ञिरे विद्युतः पुरुषादधि", "न तस्येशे कश्चन तस्य नाम महद्यशः", "नेह नानाऽस्ति किञ्चन", "सर्वस्य वशी सर्वस्येशानः", "पुरुष एवेदं सर्वं यद्भूतं यच्च भव्यम्, उतामृतत्वस्येशानः", "नान्यः पन्था अयनाय विद्यते" इत्यादि सर्वश्रुतिगणविरोधाच्च ।

इतिहासपुराणेषु च स्थितिप्रलयप्रकरणयोरिदमेव परतत्त्वमित्यवगम्यते । यथा महाभारते --
	केन सृष्टमिदं सर्वं जगत्स्थावरजङ्गमम् ।
	प्रलये च कमभ्येति तन्नो ब्रूहि पितामह! ।।
इति पृष्टः "नारायणो जगन्मूर्तिरनन्तात्मा सनातनः" इत्यादि वदति ।
	ऋषयः पितरो देवा महाभूतानि धातवः ।
	जङ्गमाजङ्गमञ्चेदं जगन्नारायणोद्भवम् ।। इति च ।
प्राच्योदीच्यदाक्षिणात्यपाश्चात्त्यसर्वशिष्टैः सर्वधर्मसर्वतत्त्वव्यवस्थायामिदमेव पर्याप्तमित्यविगीतपरिगृहीतं वैष्णव़ञ्च पुराणं "जन्माद्यस्य यतः" इति जगज्जन्मादिकारणं किमिति प्रश्नपूर्वकं "विष्णोः सकाशादुद्भूतमि" त्यादिना ब्रह्मस्वरूपविशेषप्रतिपादनैकपरतया प्रवृत्तमिति सर्वसम्मतम् । तथा तत्रैव --
	प्रकृतिर्या मयाख्याता व्यक्ताव्यक्तस्वरूपिणी ।
	पुरुषश्चाप्युभावेतौ लीयेते परमात्मनि ।।  
	परमात्मा च सर्वेषामाधारः परमेश्वरः ।   
	विष्णुरात्मा च वेदेषु वेदान्तेषु च गीयते ।।
इति सर्ववेदवेदान्तेषु सर्वैः शब्दैः परमकारणतयाऽयमेव गीयत इत्यर्थः । यथा सर्वासु श्रुतिषु केवलं परब्रह्म- स्वरूपविशेषप्रतिपादनयैव प्रवृत्तो नारायणानुवाकः । तथेदं वैष्णवञ्च पुराणम् --
	"सोऽहमिच्छामि धर्मज्ञ श्रोतुं त्वत्तो यथा जगत् ।
बभूव भूयश्च यथा महाभाग भविष्यति ।।   
यन्मयं यज्जगद्ब्रह्मन् यतश्चैतच्चराचरम् । 
लीनमासीद्यथा यत्र लयमेष्यति यत्र च ।।"
इति परब्रह्म किमिति प्रक्रम्य --
	"विष्णोः सकाशादुद्भूतं जगत्तत्रैव च स्थितम् ।
स्थितिसंयमकर्ताऽसौ जगतोऽस्य जगच्च सः ।।
परः पराणां परमः परमात्मात्मसंस्थितः ।    
रूपवर्णादिनिर्देशविशेषणविवर्जितः ।।    
अपक्षयविनाशाभ्यां परिणामर्धिजन्मभिः ।   
वर्जितः शक्यते वक्तुं यः सदास्तीति केवलम् ।।
सर्वत्रासौ समस्तञ्च वसत्यत्रेति वै यतः ।  
ततः स वासुदेवेति विद्वद्भिः परिपठ्यते ।। 
तद्ब्रह्म परमं नित्यमजमक्षयमव्ययम् ।    
एकस्वरूपञ्च सदा हेयाभावाच्च निर्मलम् ।। 
तदेव सर्वमेवैतद्व्यक्ताव्यक्तस्वरूपवत् ।   
तथा पुरुषरूपेण कालरूपेण च स्थितम् ।।"

	"स सर्वभूतप्रकृतिं विकारान् गुणादिदोषांश्च मुने व्यतीतः ।
अतीतसर्वावरणोऽखिलात्मा तेनास्तृतं यद् भुवनान्तराले ।।
समस्तकल्याणगुणात्मकोऽसौ स्वशक्तिलेशोद्धृतभूतवर्गः । 
इच्छागृहीताभिमतोरुदेहः संसाधिताशेषजगद्धितोऽसौ ।। 
तेजोबलैश्वर्यमहावबोध स्ववीर्यशक्त्यादिगुणैकराशिः ।
परः पराणां सकला न यत्र क्लेशादयः सन्ति परावरेशे ।। 
स ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः ।
सर्वेश्वरः सर्वदृक् सर्ववेत्ता समस्तशक्तिः परमेश्वराख्यः ।।
संज्ञायते येन समस्तदोषं शुद्धं परं निर्मलमेकरूपम् ।
संदृश्यते वाप्यधिगम्यते वा तज्ज्ञानमज्ञानमतोऽन्यदुक्तम् ।।"
इति परब्रह्मस्वरूपनिर्णयायैव प्रवृत्तम् । अन्यानि सर्वाणि पुराणान्यन्यपराणि एतदविरोधेनैव नेयानि । अन्यपरत्वञ्च तत्तदारम्भप्रकारैरवगम्यते ।
नन्वस्मिन्नपि --
"सृष्टिस्थित्यन्तकरणीं ब्रह्मविष्णुशिवात्मिकाम् ।
स संज्ञां याति भगवान् एक एव जनार्दनः ।।"
इति त्रिमूर्तिसाम्यं प्रतीयते । नैतदेवम् -- "एक एव जनार्दनः" इति जनार्दनस्यैव ब्रह्मशिवादिकृत्स्नप्रपञ्च- तादात्म्यं विधीयते । 'जगच्च सः' इति पूर्वोक्तमेव विवृणोति --
* स्रष्टा सृजति च आत्मानं विष्णुः पाल्यञ्च पाति च । 
उपसंह्रियते चान्ते संहर्ता च स्वयं प्रभुः ।।       
इति स्रष्टृत्वेनावस्थितं ब्रह्माणं सृज्यञ्च संहर्तारं संहार्य्यञ्च युगपन्निर्दिश्य सर्वस्य विष्णुतादात्म्योपदेशात् सृज्य- संहार्य्यवस्तुनः स्रष्टृसंहर्त्रोर्जनार्दनविभूतित्वेन विशेषो दृश्यते । जनार्दनविष्णुशब्दयोः पर्यायत्वेन ब्रह्मविष्णु- शिवात्मिकामिति विभूतिम्, अत एव स्वेच्छया लीलार्थं विभूत्यन्तर्भाव उच्यते । यथेदमनन्तरमेव उच्यते --
पृथिव्यापस्तथा तेजो वायुराकाशमेव च ।
सर्वेन्द्रियान्तःकरणं पुरुषाख्यं हि यज्जगत् ।।
स एव सृज्यः स च सर्गकर्ता स एव पात्यत्ति च पाल्यते च ।
ब्रह्माद्यवस्थाभिरशेषमूर्तिः विष्णुर्वरिष्ठो वरदो वरेण्यः ।। इति ।

अत्र सामानाधिकरण्यनिर्दिष्टं हेयमिश्रप्रपञ्चजगत्तादात्म्यं निरवद्यस्य निर्विकारस्य समस्तगुणात्मकस्य कथम् उपपद्यते? इत्याशङ्क्य -- "स एव सर्वभूतात्मा विश्वरूपो यतोऽव्ययः" इति स्वयमेवोपपादयति । स एव 
सर्वेश्वरः परब्रह्मभूतो विष्णुरेव सर्वं जगदिति प्रतिज्ञाय "सर्वभूतात्मा विष्णुरूपो यतोऽव्ययः" इति हेतुरुक्तः । सर्वभूतानामयमात्मा विश्वरूपो यतोऽव्यय इत्यर्थः । वक्षति च -- "तत्सर्वं वै हरेस्तनुः" इति ।

एतदुक्तं भवति -- अस्याव्ययस्यापि परस्य ब्रह्मणो विष्णोर्विश्वशरीरतया तादात्म्यमविरुद्धमिति । आत्मशरीरयोः च स्वभावा व्यवस्थिता एव । एवम्भूतस्य सर्वेश्वरस्य विष्णोः प्रपञ्चान्तर्भूतनियाम्यकोटिनिविष्टब्रह्मादिदेव- तिर्यङ्मनुष्येषु तत्तत्समाश्रयणीयत्वाय स्वेच्छावतारः पूर्वोक्तः । तदेतद् ब्रह्मादीनां भावनात्रयान्वयेन कर्मवश्यत्वम् । भगवतः परब्रह्मभूतस्य वासुदेवस्य निखिलजगदुपकाराय स्वेच्छा स्वेनैव रूपेण देवादिष्ववतार इति च षष्ठेंऽशे शुभाश्रयप्रकरणे सुव्यक्तमुक्तम् । अस्य देवादिरूपेणावतारेष्वपि न प्राकृतो देह इति महाभारते "न भूतसङ्घ- संस्थानो देहोऽस्य परमात्मनः" इति प्रतिपादितम् । श्रुतिश्च "अजायमानो बहुधा विजायते । तस्य धीराः परिजानन्ति योनिम्" इति । कर्मवश्यानां ब्रह्मादीनामनिच्छतामपि तत्तत्कर्मानुगुणपरिणामरूपभूतसङ्घसंस्थान- विशेषदेवादिशरीरप्रवेशरूपं जन्मावर्जनीयम् । अयं तु सर्वेश्वरः सत्यसङ्कल्पो भगवानेवम्भूतशुभेतर- जन्मानुकुर्वन्नपि स्वेच्छया स्वेनैव निरतिशयकल्याणरूपेण देवादिषु जगदुपकाराय बहुधा जायते । तस्यैतस्य शुभेतरजन्मानुकुर्वतोऽपि स्वकल्याणगुणानन्तत्वेन बहुधा योनिम्, बहुविधजन्म धीरा धीमतामग्रेसरा जानन्तीत्यर्थः । तदेतन्निखिलजगन्निमित्तोपादानभूतात् "जन्माद्यस्य यतः", "प्रकृतिश्च प्रतिज्ञादृष्टान्तानुपरोधात्" इत्यादि सूत्रैः प्रतिपादितात्परस्माद्ब्रह्मणः परमपुरुषादन्यस्य कस्यचित्परत्वं "परमतः सेतून्मानसम्बन्धभेदव्यपदेशेभ्यः" इत्याशङ्क्य "सामान्यात्तु", "बुद्ध्यर्थः पादवत्", "स्थानविशेषात् प्रकाशादिवत्" "उपपत्तेश्च" "तथान्य- प्रतिषेधात्", "अनेन सर्वगतत्वमायामशब्दादिभ्यः" इति सूत्रकारः स्वयमेव निराकरोति । मानवे च शास्त्रे --
"प्रादुरासीत्तमोनुदः", "सिसृक्षुर्विविधाः प्रजाः ।"
"अप एव ससर्जादौ तासु वीर्यमपासृजत् ।।"
"तस्मिन्यज्ञे स्वयं ब्रह्मा" इति । ब्रह्मा इति ब्रह्मणो जन्मश्रवणात् तस्य क्षेत्रज्ञत्वमेवावगम्यते । तथा च स्रष्टुः परमपुरुषस्य तद्विसृष्टस्य च ब्रह्मणः "अयनं तस्य ताः पूर्वं तेन नारायणः स्मृतः", "तद्विसृष्टश्च पुरुषो लोके ब्रह्मेति कीर्त्यत" इति नामनिर्देशाच्च । तथा च वैष्णवे पुराणे हिरण्यगर्भादीनां भावनानामानुष्ठेयविषयकसंस्कारः । सा त्रिविधा ब्रह्मभावनोपासनादृढसंस्कारः, ब्रह्मशब्दस्य ज्ञानपरत्वात् । सा सनकादिषु कर्मभावना, देवादिषु तेषां वैदिककर्मोपासनात्मकज्ञानोभयपरायणत्वात् । भावनात्रयान्वयादशुद्धत्वे शुभाश्रयत्वानर्हतोपपादनात् 
क्षेत्रज्ञत्वं निश्चीयते ।

यदपि कैश्चिदुक्तम् -- विध्यर्थवादमन्त्ररूपस्य वेदस्य कार्याविधायित्वेनैव प्रामाण्यं वर्णनीयम्, व्यवहारादन्यत्र शब्दस्य बोधकत्वशक्त्यवधारणासम्भवात्, व्यवहारस्य च कार्यबुद्धिमूलकत्वात् । कार्यरूप एव शब्दार्थः । न परिनिष्पन्ने वस्तुनि शब्दः प्रमाणमिति । अत्रोच्यते -- प्रवर्तकवाक्यव्यवहार एव शब्दानामर्थबोधकत्वशक्त्यवधारणं कर्तव्यमिति किमियं राजाज्ञा? सिद्धवस्तुषु शब्दस्य बोधकत्वशक्तिग्रहणमत्यन्तसुकरम् । तथा हि केनचिद्धस्त- चेष्टादिना "अपवरके दण़्डः स्थित" इति देवदत्ताय ज्ञापयति प्रेषितः कश्चित् तद्ज्ञापने प्रवृत्तोऽपवरके दण्डः स्थित इति शब्दं प्रयुङ्क्ते । मूकवद् हस्तचेष्टामिमां जानन् पार्श्वस्थोऽन्यः प्रागव्युत्पन्नोऽपि एतस्यार्थस्य बोधनाय 'अपवरके दण्डः स्थितः' इति शब्दस्य प्रयोगदर्शनादस्यार्थस्यायं शब्दो बोधक इति जानातीति, किमत्र दुष्करम् ? तथा बालस्तातोऽयम्, इयं माता, अयं मातुलोऽयं मनुष्योऽयं मृगश्चन्द्रोऽयमयं च सर्प इति मातापितृप्रभृतिभिः शब्दैः शनैः शनैरङ्गुलिनिर्देशेन तत्र तत्र बहुशः शिक्षितस्तैरेव शब्दैस्तेष्वर्थेषु स्वात्मनश्च बुद्ध्युत्पत्तिं दृष्ट्वा तेष्वर्थेषु तेषां शब्दानाम् अङ्गुलिनिर्देशपूर्वकप्रयोगैः सम्बन्धान्तराभावात् सङ्केतयितृपुरुषाज्ञानाच्च बोधकत्व- निबन्धन इति क्रमेण निश्चित्य पुनरप्यस्य शब्दस्यायमर्थ इति पूर्ववृद्धैः शिक्षितः सर्वशब्दानामिममर्थमवगम्य स्वयमपि सर्व वाक्यजातं प्रयुङ्क्ते । एवमेव सर्वपदानां स्वार्थाभिधायित्वम्, संघातविशेषाणाञ्च यथावस्थितं संसर्गविशेषवाचित्वञ्च जानातीति कार्यार्थ एव व्युत्पत्तिरित्यादि निर्बन्धो निर्निबन्धनः । अतः परिनिष्पन्ने वस्तुनि शब्दस्य बोधकत्वशक्त्यवधारणात् सर्वाणि वेदान्तवाक्यानि सकलजगत्कारणं सर्वकल्याणगुणाकरमुक्तलक्षणं ब्रह्म बोधयन्त्येव । अपि च कार्यार्थ एव व्युत्पत्तिरस्तु । वेदान्तवाक्यान्युपासनविषयकार्याधिकृतविशेषणभूतफलत्वेन दुःखासम्भिन्नदेशविशेषरूपसर्गादिवद् अतिरात्रसत्रप्रतिष्ठावदपगोरणशतयातनासाध्यसाधनभाववच्च कार्योपयोगि- तयैव सर्व बोधयन्ति । तथा हि "ब्रह्मविदाप्नोति परम्" इत्यनेन ब्रह्मोपासनविषयकार्याधिकृतविशेषणभूतफलत्वेन ब्रह्मप्राप्तिः श्रूयते । "परप्राप्तिकामो ब्रह्म विद्यात्"  इत्यत्र प्राप्यतया प्रतीयमानं ब्रह्मस्वरूपम्, तद्विशेषणञ्च । सर्वं कार्योपयोगितयैव सिद्धं भवति । तदन्तर्गतमेव जगत्स्रष्टृत्वम्, संहर्तृत्वमाधारत्वमन्तरात्मत्वम् इत्याद्युक्त- मनुक्तञ्च सर्वमिति न किञ्चिदनुपपन्नम् । एवञ़्च सति, मन्त्रार्थवादगता ह्यविरुद्धा अपूर्वाश्चार्थाः सर्वे विधिशेषतयैव सिद्धा भवन्ति । यथोक्तं द्रविडभाष्ये -- "ऋणं हि वै जायते" इति श्रुतेरित्युपक्रम्य "यद्यप्यवदान- स्तुतिपरं वाक्यम्, तथापि नासता स्तुतिरुपपद्यत" इति । 

एतदुक्तं भवति -- सर्वो हि अर्थवादभागो देवताराधनभूतयागादेः साङ्गस्याराध्यदेवतायाश्चादृष्टरूपान् गुणान् सहस्रशो वदन् सहस्रशः कर्मणि प्राशस्त्यबुद्धिमुत्पादयति । तेषामसद्भावे प्राशस्त्यबुद्धिरेव न स्यादिति कर्मणि  प्राशस्त्यबुद्ध्यर्थं गुणसद्भावमेव बोधयतीति । अनयैव दिशा सर्वे मन्त्रार्थवादावगता ह्यर्थाः सिद्धाः । अपि च कार्यवाक्यार्थवादिभिः किमिदं कार्यत्वं नामेति वक्तव्यम् । कृतिभावभाविता कृत्युद्देश्यत्वमिति चेत्, पुरुषव्यापार- रूपायाः कृतेः कोऽयम् अधिकारो नाम? यत्प्राप्तीच्छया कृतिमुत्पादयति पुरुषः तत्कृत्युद्देश्यत्वमिति चेत्, हन्त! तर्हि इष्टत्वमेव कृत्युद्देश्यत्वम् ।

अथैवं मनुषे इष्टस्यैव रूपद्वयमस्ति । इच्छाविषयतया स्थितिः, पुरुषप्रेरकत्वञ्च । तत्र प्रेरकत्वाकारः कृत्युद्देश्यत्वमिति । सोऽस्वपक्षाभिनिवेशकारितो वृथा श्रमः । तथा हि इच्छाविषतया प्रतीतस्य प्रयत्नोत्पत्तिम् अन्तरेणासिद्धिरेव प्रेरकत्वम्, तत एव प्रवृत्तेः । इच्छायां जातायामिष्टस्य स्वप्रयत्नोत्पत्तिमन्तरेणासिद्धिः प्रतीयते चेत्, ततश्चिकीर्षा जायते । ततः प्रवर्तते पुरुष इति तत्त्वविदां प्रक्रिया, तस्मादिष्टस्य कृत्यधीनात्मलाभत्वा- तिरेकि कृत्युद्देश्यत्वं नाम किमपि न दृश्यते ।

अथोच्यते । इष्टताहेतुश्च पुरुषानुकूलता । तत्पुरुषानुकूलत्वं कृत्युद्देश्यत्वमिति चेन्मैवम् । पुरुषानुकूलं सुखपर्यायम्, तदनर्थान्तरं सुखव्यतिरिक्तस्य कस्यापि पुरुषानुकूलत्वं न सम्भवति । ननु च दुःखनिवृत्तेरपि 
सुखव्यतिरिक्तायाः पुरुषानुकूलता दृष्टा । नैतत्, आत्मानुकूलं सुखम्, आत्मप्रतिकूलं दुःखं हि इति सुखदुःखयोः विवेकः । तत्रात्मानुकूलं सुखमिष्टं भवति । तत्प्रतिकूलं दुःखञ्चानिष्टम् । अतो दुःखसंयोगसह्यतया तन्निवृत्तिरपि इष्टा भवति । तत एवेष्टतासाम्यादनुकूलताभ्रमः । तथा हि प्रकृतिसंसृष्टसंसारिणः पुरुषस्यानुकूल संयोगः, प्रतिकूलसंयोगः, स्वरूपज्ञानस्थितिरिति च तिस्त्रोऽवस्थास्तत्र प्रतिकूलसम्बन्धनिवृत्तिः, अनुकूलसम्बन्ध- निवृत्तिश्च स्वरूपेऽवस्थितिरपीष्टा भवति । तत्रेष्टतासाम्यादनुकूलताभ्रमः । अतः सुखदुःखस्वरूपत्वात् अनुकूलताया नियोगस्यानुकूलतां वदन्तं प्रामाणिकाः परिहसन्ति । इष्टस्यार्थविशेषस्य निर्वर्तकतयैव हि नियोगस्य नियोगत्वम्, स्थिरत्वमपूर्वत्वञ्च प्रतीयते । स्वर्गकामो यजेतेत्यत्र कार्यस्य क्रियातिरिक्तता स्वर्गकाम- पदसमभिव्याहारेण स्वर्गसाधनत्वनिश्चयादेव भवति । न च वाच्यं यजेतेत्यत्र प्रथमं नियोगः स्वप्रधानतयैव प्रतीयते । स्वर्गकामपदसमभिव्याहारात् स्वसिद्धये स्वर्गसिद्ध्यनुकूलता च नियोगस्येति । यजेतेति हि धात्वर्थस्य पुरुषप्रयत्नसाध्यतैव प्रतीयते । स्वर्गकामपदसमभिव्याहारादेव धात्वर्थातिरेकिणो नियोगत्वम्, स्थिरत्वमपूर्वत्वञ्चेत्यादि ह्यवगम्यते । तच्च स्वर्गसाधनत्वप्रतीतिनिबन्धनम् । समभिव्याहृतस्वर्गकामपदार्थान्वय योग्यं स्वर्गसाधनमेव कार्यं लिङादयोऽभिदधति इति हि लोकव्युत्पत्तिरपि तिरस्कृता ।

एतदुक्तं भवति -- समभिव्याहृतपदान्तरवाच्यार्थान्वययोग्यमेवेतरपदप्रतिपाद्यमित्यन्विताभिधायिपदसङ्घातरूप वाक्यश्रवणसमनन्तरमेव प्रतीयते । तच्च स्वर्गसाधनरूपम्, अतः क्रियावदनन्यार्थतापि विरोधादेव परित्यक्तेति । अत एव 'गङ्गायां घोषः' इत्यादौ घोषं प्रति वासयोग्यार्थोपस्थापनपरत्वं पेयत्वं न वाक्यार्थान्वयि भवति । एवमत्रापि यजेतेत्येतावान् रवमात्रश्रवणे कार्यमनन्यार्थं स्मृतमिति वाक्यार्थान्वयसमये कार्यानन्यार्थता नावतिष्ठते । कार्याभिधायिपदश्रवणवेलायां प्रथमं कार्यमनन्यार्थं प्रतीतमित्येतदपि न सङ्गच्छते । व्युत्पत्तिकाले गवानयनादिक्रियाया दुःखरूपाया इष्टविशेषसाधनतयैव कार्यताप्रतीतेः । अतो नियोगस्य पुरुषानुकूलत्वं 
सर्वलोकविरुद्धम्, नियोगस्य सुखरूपपुरुषानुकूलतां वदतः स्वानुभवविरोधश्च । कारीर्या वृष्टिकामो यजेतेत्यादिषु सिद्धेऽविनियोगे वृष्ट्यादिसिद्धिनिमित्तस्य वृष्टिव्यतिरेकेन नियोगस्यानुकूलता नानुभूयते । यद्यप्यस्मिन्जन्मनि वृष्ट्यादिसिद्धेरनियमः, तथाप्यनियमादेव नियोगसिद्धिरवश्याश्रणीया । तस्मिन्ननुकूलतापर्याय- सुखानुभूतिर्न विद्यते । एवमुक्तरीत्या कृतिसाध्येष्टत्वातिरेकि कृत्युद्देश्यत्वं न विद्यते । कृतिं प्रति शेषित्वं कृत्युद्देश्यत्वमिति चेत्, किमिदं शेषित्वं किञ्च शेषत्वमिति वक्तव्यम् । कार्यं प्रति सम्बन्धी शेषः, तत्प्रति सम्बन्धित्वं शेषित्वमिति चेत्, एवं हि कार्यत्वमेव शेषित्वं विचार्यते । परोद्देशेन प्रवृत्तकृतिव्याप्त्यर्हत्वमेव शेषत्वमिति चेत्, कोऽयं परोद्देशो नामेति । अयमेव हि विचार्यते ।

उद्देश्यत्वं नामेप्सितसाध्यसाध्यत्वमिति चेत्, किमीप्सितत्वमिति चेत्, कृतिप्रयोजनत्वमिति चेत्, पुरुषस्य कृत्यारम्भप्रयोजनमेव हि कृतिप्रयोजनम् । स चेच्छाविषयः । कृत्यधीनात्मलाभ इति पूर्वोक्तमेव । अयमेव हि सर्वत्र शेषशेषिभावः । परगतातिशयाधानेच्छया उपादेयत्वमेव यस्य स्वरूपम्, स शेषः । परः शेषी । फलोत्पत्तीच्छया यागादेः प्रयत्नस्य चोपादेयत्वम् । यागादिसिद्धीच्छया अन्यत्सर्वमुपादेयत्वम् । एवं गर्भदासादीनामपि पुरुषविशेषातिशयाधानेच्छयोपादेयत्वमेव स्वरूपम् । एवमीश्वरगतातिशयाधानेच्छया उपादेयत्वमेव चेतनाचेतनात्मकस्य नित्यस्यानित्यस्य च सर्वस्य वस्तुनः स्वरूपमिति । सर्वमीश्वरशेषभूतं सर्वस्य चेश्वरः शेषीति "सर्वस्य वशी सर्वस्येशानः", "पति विश्वस्य" इत्याद्युक्तम् । "कृतिसाध्यप्रधानं यत्, तत्कार्यमभिधीयते" इत्यमर्थः श्रद्दधानेष्वेव शोभते । अपि च स्वर्गकामो यजेदित्यादिषु लकारवाच्यं कर्तृविशेषः, कर्तृविशेषसमर्पणपरायणं स्वर्गकामादिपदानां नियोज्यविशेषसमर्पणपरत्वं शब्दानुशासनविरुद्धं केनावगम्यते? साध्यस्वर्गविशिष्टस्य स्वर्गसाधने कर्तृत्वान्वयो न घटत इति चेत्, नियोज्यत्वान्वयोऽपि न घटते, इति हि स्वर्गसाधनत्वनिश्चयः । न तु शास्त्रसिद्धे कर्तृत्वान्वयेऽपि स्वर्गसाधनत्वनिश्चयः क्रियते । यथा 'भोक्तुकामो देवदत्तगृहं गच्छेत्" इत्युक्ते भोजनकामस्य देवदत्तगृहगमने कर्तृत्वश्रणादेव प्राग् ज्ञातमिति भोजनसाधनत्वं देवदत्तगृहगमनस्यावगम्यते । एवमत्रापि भवतीति न क्रियान्तरं प्रति कर्तृतयाश्रितस्य क्रियान्तरे कर्तृत्वकल्पनं 
युक्तम् । यजेतेति हि नियोज्यत्वम् । यथोक्तम् -- "नियोज्यः स च कार्यः, यः स्वकीयत्वेन बुद्धये" इति । यष्टृत्वानुगुणं तद्बोद्धृत्वमिति चेत्, 'देवदत्तः पचेत्' इति पाककर्तृतयाश्रितस्य देवदत्तस्य पाकार्थगमनं पाकानुगुणमिति गमने कर्तृत्वकल्पनं न युज्यते ।

किञ्च, लिङादेर्वाच्यं स्थायिरूपं किमिति अपूर्वमाश्रीयते । स्वर्गकामपदसमभिव्यवहारानुपपत्तिरिति चेत्,
काऽत्रानुपपत्तिः। सिसाधयिषितस्वर्गो हि स्वर्गकामस्तस्य कालान्तरभावि स्वर्गसिद्धौ क्षणभङ्गिनी क्रिया न 
समर्थेति चेत्, अनाघ्रातवेदसिद्धान्तानामियमनुपपत्तिः । सर्वैः कर्मभिराराधितः परमेश्वरो भगवान्नारायणः तत्तदिष्टं
फलं ददातीति वेदविदो वदन्ति । यथाहुर्वेदविदग्रेसरा द्रमिडाचार्याः * फलसम्बिभन्त्सया कर्मभिरात्मानं पिप्रीषन्ति स प्रीतोऽलं फलायेति शास्त्रमर्यादा इति । ('सम्बिभन्त्स' इत्यत्र न अकारलोपश्चिन्त्यः, वकारोत्तरभकारपूर्वमकारस्यौचित्यात् । व्याचष्टे हि कर्मभिरात्मानमपि प्रीणन्ति । स प्रीतोऽलं फलायेति शास्त्रमर्यादा, इति?) फलसम्बन्धेच्छया कर्मभिर्यागदानहोमादिभिः त्रिदशादिदेवतामुखेन तत्तदन्तर्यामिरूपेणावस्थितमिन्द्रादिशब्दवाच्यं परमात्मानं भगवन्तं वासुदेवं आराधयिष्यन्ति । स हि कर्मभिराराधितस्तेषामिष्टानि फलानि परमात्मा प्रयच्छतीत्यर्थः । तथा च श्रुतिः -- "इष्टापूर्तं बहुधा जातम्, जायमानं विश्वं बिभर्ति भुवनस्य नाभिः" इति । इष्टापूर्तमिति सकलश्रुतिस्मृतिप्रतिपादितकर्मोच्यते । तद्विश्वं बिभर्ति, इन्द्राग्निवरुणादिसर्वदैवतसम्बन्धितया प्रतीयमानम्, तदान्तरात्मयाऽत्र स्थितः परमपुरुषः स्वयमेव बिभर्ति । स्वयमेव स्वीकरोति भुवनस्य धारकः, तैस्तैः कर्मभिराराधितः, तत्तदिष्टफलप्रदानेन भुवनानां धारक इति, नाभिरित्युक्तः । अग्निवायुप्रभृतिदेवतान्तरात्मतया तत्तच्छब्दाभिधेयोऽयमेवेत्याह -- "तदेवाग्निस्तद्वायुस्तत्सूर्यः तदु चन्द्रमाः" इति । यथोक्तं भगवता -- 
यो यो यां यां तनुं भक्तः श्रद्धयाऽर्चितुमिच्छति ।
तस्य तस्याचलां श्रद्धां तामेव विदधाम्यहम् ।।
स तया श्रद्धया युक्तस्तस्याऽऽराधनमीहते ।
लभते च ततः कामान् मयैव विहितान् हि तान् ।।
यां यां तनुमिति, इन्द्रादिदेवताविशेषास्तदन्तर्यामितयाऽवस्थितस्य भगवतस्तनवः शरीराणीत्यर्थः । "अहं हि 
सर्वयज्ञानां भोक्ता च प्रभुरेव च" इत्यादि । प्रभुरेव सर्वफलानां प्रदाता चेत्यर्थः । यथा च --
यज्ञैस्त्वमिज्यसे नित्यं सर्वदेवमयोऽच्युत ।
यैः स्वधर्मपरैर्नाथ नरैराराधितो भवान् ।। 
	ते तरन्त्यखिलामेतां मायामात्मविभुक्तये ।। इति ।
सेतिहासपुराणेषु सर्वेष्वेव च वेदेषु सर्वाणि कर्माणि सर्वेश्वराराधनरूपाणि । तैस्तैराराधनकर्मभिराराधितः पुरुषोत्तमस्तत्तदिष्टं फलं ददातीति तत्र तत्र प्रपञ्चितम् । एवमेव हि सर्वशक्ति सर्वज्ञं सर्वेश्वरं भगवन्तं इन्द्रादिदेवतान्तर्यामिरूपेण यागदानहोमादिवेदोदितसर्वकर्मणां भोक्तारं सर्वफलानां प्रदातारञ्च सर्वाः श्रुतयो वदन्ति । "चतुर्होतारो यत्र सम्पदं गच्छन्ति दैवेरि"त्याद्याः । चतुर्होतारो यज्ञा यत्र परमात्मनि देवेषु अन्तर्यामिरूपेणावस्थितस्य परमात्मनः शरीरतयावस्थितानामिन्द्रादीनां यागादिसम्बन्ध इत्युक्तं भवति । यथोक्तं भगवता -- "भोक्तारं यज्ञतपसां सर्वलोकमहेश्वरम्"। इति ।

तस्मादिन्द्रादिदेवतान्तरात्मभूतपरमपुरुषाराधनरूपाणि सर्वाणि कर्माणि, स एव चाभिलषितफलप्रदातेति । 
किन्नामापूर्वेण व्युत्पत्तिपथदूरवर्तिना वाच्यतयाभ्युपगतेन कल्पितेन वा प्रयोजनम् । एवञ्च सति लिङादेः कोऽयमर्थः परिगृहीतो भवति ? 'यज' देवपूजायामिति देवताराधनरूपयागादेः प्रकृत्यर्थस्य कर्तृव्यापारसाध्यतां व्युत्पत्तिसिद्धां लिङादयोऽभिदधतीति न किञ्चिदनुपपन्नम् । कर्तृत्ववाचिनां प्रत्ययानां प्रकृत्यर्थस्य कर्तृव्यापार- सम्बन्धप्रकारो हि वाच्यः । भूतवर्तमानतादिकमन्ये वदन्ति । लिङादयस्तु कर्तृव्यापारसाध्यतां वदन्ति । 

अपि च कामिनः कर्तव्यतया कर्म विधाय कर्मणो देवताराधनरूपतां तद्द्वारा फलसिद्धिं तत्तत्कर्मविधिवाक्यान्येव वदन्ति । "वायव्यं श्वेतमालभेत भूतिकामो वायुर्वे क्षेपिष्ठा देवता, वायुमेव स्वेन भागधेयेनोपधावति, स एवैनं भूतिं गमयती"त्यादीनि । नात्र फलसिद्ध्यनुपपत्तिः काचिदपि दृश्यत इति । फलसाधनत्वावगतिरौपादानिकी इत्यपि न सङ्गच्छते । विध्यपेक्षितं यागादेः फलसाधनत्वप्रकारं वाक्यशेष एव बोधयतीत्यर्थः । "तस्माद् ब्राह्मणाय नापगुरेते"त्यत्र अपगोरणानिषेधविधिवाक्यशेषे श्रूयमाणं निषेधस्यापगोरणस्य शतयातनासाधनत्वं निषेधविध्युपयोगीति हि स्वीक्रियते ।

अत्र पुनः कामिनः कर्तव्यतया विहितस्य यागादेः काम्यस्वर्गादिसाधनत्वप्रकारं वाक्यशेषावगतमनादृत्य किमित्युपादानेन यागादेः फलसाधनत्वं प्रकल्प्यते । हिरण्यनिधिमपवरके निधाय याचते कोद्रवादि लुब्धः कृपणं जनमिति श्रूयते । तदेतद् युष्मासु दृश्यते । शतयातनासाधनत्वमपि नादृष्टद्वारेण चोदितान्यनुतिष्ठतो विहितं कर्माकुर्वतो निन्दितानि च कुर्वतः सर्वाणि सुखानि दुःखानि च परमपुरुषानुग्रहनिग्रहाभ्यामेव भवन्ति । "एष ह्येवानन्दयाति, अथ सोऽभयं गतो भवति, अथ तस्य भयं भवति, भीषास्माद्वातः पवते, भीषादेति सूर्यः, भीषास्मादग्निश्चेन्द्रश्च, मृत्युर्धावति पञ्चमः" इति । "एतस्य वाऽक्षरस्य प्रशासने गार्गि सूर्याचन्द्रमसौ विधृतौ तिष्ठतः । "एतस्य वाऽक्षरस्य प्रशासने गार्गि ददतो मनुष्याः प्रशंसन्ति । यजमानं देवा दर्वीं पितरोऽन्वायत्ताः" इत्याद्यनेकविधाः श्रुतयः सन्ति । यथोक्तं द्रमिडभाष्ये -- "तस्याज्ञया धावति वायुः, नद्यः स्रवन्ति, तेन च कृतसीमानो जलाशयाः समदा इव मेषविसर्पितं कुर्वन्ति इति । तत्सङ्कल्पनिबन्धना हीमे लोका न च्यवन्ते न स्फुटन्ते, स्वशासनानुवर्तिनं ज्ञात्वा कारुण्यात् स भगवान् वर्धयेत, विद्वान् कर्मदक्ष" इति च । परमपुरुष- याथात्म्यज्ञानपूर्वकं तदुपासनादिविहितकर्माननुष्ठायिनः तत्प्रसादात् तत्प्राप्तिपर्यन्तानि सुखान्यभयञ्च यथाधिकारं भवन्ति । तज्ज्ञानपूर्वकं तदुपासानादिविहितं कर्माकुर्वतो निन्दितानि च कुर्वतस्तन्निग्रहादेव तदप्राप्तिपूर्वका- परिमितदुःखानि भयञ्च भवन्ति । यथोक्तं भगवता --
"नियतं कुरु कर्म त्वं कर्म ज्यायो ह्यकर्मणः" इत्यादिना ।
	कृत्स्नं कर्मज्ञानपूर्वकमनुष्ठेयं विधाय मयि सर्वाणि कर्माणि संन्यस्य सर्वस्य कर्मणः स्वाराधनतामात्मनः स्वनियाम्यता़ञ्च प्रतिपाद्य --
ये मे मतमिदं नित्यमनुतिष्ठन्ति मानवाः ।
श्रद्धावन्तोऽनसूयन्तो मुच्यन्ते तेऽपि कर्मभिः ।।
ये त्वेतदभ्यसूयन्तो नानुतिष्ठन्ति मे मतम् ।
सर्वज्ञानविमूढांस्तान् विद्धि नष्टानचेतसः ।।
इति स्वाज्ञानुवर्तिनः प्रशस्य विपरीतान् विनिन्द्य पुनरपि स्वाज्ञानुपालनमकुर्वतामासुरप्रकृत्यन्तर्भावमभिधाय अधमा गतिश्चोक्ता --
तानहं द्विषतः कूरान् संसारेषु नराधमान् ।
क्षिपाम्यजस्रमशुभान् आसुरीष्वेव योनिषु ।।
आसुरीं योनिमापन्ना मूढा जन्मनि जन्मनि ।
मामप्राप्यैव कौन्तेय ततो यान्त्यधमां गतिम् ।। इति ।
सर्वकर्माण्यपि सदा कुर्वाणो मद्व्यपाश्रयः ।
मत्प्रसादादवाप्नोति शाश्वतं पदमव्ययम् ।। इति च ।
स्वाज्ञानुवर्तिनां शाश्वतपदं चोक्तम् । अश्रुतवेदान्तानां कर्मणि अश्रद्धा मा भूदिति देवताधिकरणेऽतिवादाः कृताः । कर्ममात्रे यथा श्रद्धा स्यादिति । सर्वमेकशास्त्रमिति वेदवित्सिद्धान्तः ।

तस्यैतस्य परस्य ब्रह्मणो नारायणस्याच्छेद्यज्ञानानन्दामलत्वस्वरूपवज्ज्ञान-शक्ति-बलैश्वर्य-वीर्य-तेजः प्रभृत्यनवधिकातिशयासंख्येकल्याणगुणवत् स्वसङ्कल्पं प्रवर्त्य स्वेतरसमस्तचिदचिद्वस्तुजातवत् स्वाभिमत- 
स्वानुरूपैकरूपदिव्यरूपतदुचितनिरतिशयकल्याणविविधानन्तभूषणस्वशक्तिसदृशापरिमितानन्ताश्चर्यनानाविधायुधस्वाभिमतस्वानुरूपस्वरूपगुणवभवैश्वर्यशीलाद्यनवधिकमहिममहिषी स्वानुरूपकल्याणज्ञानक्रियाद्यापरिमेय गुणानन्तपरिजनपरिच्छेदस्वोचितनिखिलभोग्यभोगोपकरणाद्यनन्तमहाविभवा वाङ्मनसगोचरस्वरूपस्वभावदिव्य-- स्थानादिनित्यतानिरवद्यता-गोचराश्च सहस्रशः श्रुतयः सन्ति ।

वेदाहमेतं पुरुषं महान्तमादित्यवर्णं तमसः परस्तात् । स एषोऽन्तरादित्ये हिरण्मयः पुरुषः, तस्य यथा कप्यासं पुण्डरीकमेवमक्षिणी स य एषोऽन्तर्हृदय आकाशस्तस्मिन्नयं पुरुषो मनोमय अमृतो हिरण्मयः । मनोमय इति मनसैव विशुद्धेन गृह्यत इत्यर्थः । सर्वे निमेषा जज्ञिरे विद्युतः पुरुषादधि, विद्युद्वर्णाद् पुरुषादित्यर्थः । नीलतोयदमध्यस्था विद्युल्लेखेव भास्वरा, मध्यस्थनीलतोयदा विद्युल्लेखेव सेयं दहरपुण्डरीकमद्यस्थाकाशवर्तिनी वह्निशिखा स्वान्तर्निहितनीलतोयदाभपरमात्मस्वरूपा, स्वान्तर्निहितनीलतोयदा, विद्युदिवाभातीत्यर्थः ।

मनोमयः प्राणशरीरो भारूपः, सत्यकामः, सत्यसङ्कल्पः, आकाशात्मा, सर्वकर्मा, सर्वकामः, सर्वगन्धः, सर्वरसः, सर्वमिदभ्यात्तोऽवाक्यनादरः । तस्य महारजतं वास इत्याद्याः । अस्येशानो जगतो विष्णुपत्नी, ह्रीश्च ते लक्ष्मीश्च पत्न्यौ, तद्विष्णोः परमं पदं सदा पश्यन्ति सूरयः, क्षयन्तमस्य रजसः पराके, यदेकमव्यक्तमनन्तरूपं विश्वं पुराणं तमसः परस्तात्, यो वेद निहितं गुहायां परमे व्योमन्, योऽस्याध्यक्षः परमे व्योमन् तदेव भूतं तदु भव्यमा इदम्, तदक्षरे परमे व्योमन्नित्यादि श्रुतिशतनिश्चितोऽयमर्थः । तद्विष्णोः परमं पदमिति विष्णोः पदस्य "ब्रह्मणः परमं सदा पश्यन्ति सूरयः" इति वचनात् सर्वकालदर्शनवन्तः परिपूर्णज्ञानाः केचन सन्तीति विज्ञायते । ये सूरयस्ते सदा पश्यन्तीति वचनव्यक्तिः, ये सदा पश्यन्ति, ते सूरय इति वा । उभयपक्षेऽप्यनेकविधानं न सम्भवतीति चेत्, न, अप्राप्तत्वात् सर्वस्य सर्वं विशिष्टं परमस्थानं विधीयते । यथोक्तम् -- "तद्गुणास्तु विधीयेरन् न विभागाद् विधानार्थे, न चेदन्येन शिष्टाः" (मी.सू.1.4.9) इति । यथा 'यदाग्नेयोष़्टाकपालः' इत्यादिकर्मविधौ कर्मणो गुणाना़ञ्चाप्राप्तत्वेन सर्वगुणविशिष्टं कर्म विधीयते । तथात्रापि सूरिभिः सदा दृश्यत्वेन विष्णोः परमस्थानमप्राप्तं प्रतिपादयतीति न कश्चिद् विरोधः । कर्णमन्त्राः क्रियमाणानुवादिनः स्तोत्रशस्त्ररूपा जपादिषु विनियुक्ताश्च प्रकरणपठिताश्चाप्रकरणपठिताश्च स्वार्थं सर्वं यथावस्थितमेवाप्राप्तमविरुद्धं ब्राह्मणवद् बोधयन्तीति हि वैदिकाः । प्रगीतमन्त्रसाध्यगुणिनिष्ठगुणाभिधानं स्तोत्रम् । अप्रगीतमन्त्रसाध्यगुणाभिधानं शस्त्रम् । विनियुक्तार्थप्रकाशिनाञ्च देवतादिष्यप्राप्तविरुद्वगुणविशेषप्रतिपादनं विनियोगानुगुणमेव । नेयं श्रुतिर्मुक्तजन- विषया, तेषां सदा दर्शनानुपपत्तेः । नापि मुक्तप्रवाहविषया, सदा पश्यन्तीत्येकैककर्तृविषयतया प्रतीतेः । श्रुतिभङ्गप्रसङ्गाद् मन्त्रार्थवादावगता ह्यर्थाः कार्यपरत्वेऽपि सिद्ध्यन्तीत्युक्तम् ।

ननु चात्र "तद्विष्णोः परमं पदमि"ति परस्वरूपमेव परमपदशब्देनाभिधीयते, "समस्तहेयरहितं विष्ण्वाख्यं 
परमं पदमि"त्यादिषु अव्यतिरेकदर्शनात् । नैवम्, "क्षयन्तमस्य रजसः पराके", "तदक्षरे परमे व्योमन्", "यो अस्याध्यक्षः परमे व्योमन्", "यो वेद निहितं गुहायां परमे व्योमन्" इत्यादिषु परमस्थानस्यैव प्रदर्शनात्, * विष्णोः परमं पदमिति व्यतिरेकनिर्देशाच्च । विष्ण्वाख्यं परमं पदमिति विशेषणादन्यदपि परमं पदं विद्यत इति च तेनैव ज्ञायते । तदिदं परमं स्थानं सूरिभिः सदा दृश्यत्वेन प्रतिपाद्यते ।

एतदुक्तं भवति -- क्वचित्परमं स्थानं परमपदशब्देन प्रतिपाद्यते, क्वचित्प्रकृतिवियुक्तामस्वरूपम्, क्वचिद् भगवत्स्वरूपम्, "तद्विष्णोः परमं पदं सदा पश्यन्ति सूरयः" इति परमं स्थानम्, "सर्गस्थित्यन्तकालेषु त्रिधैवं सम्प्रवर्तते, गुणप्रवृत्त्या परमं पदं तस्यागुणं महत्" इत्यत्र प्रकृतिवियुक्तात्मस्वरूपम्, "समस्तहेयरहितं विष्ण्वाख्यं परमं पदम्" इत्यत्र भगवत्स्वरूपम् । त्रीण्यप्येतानि परमप्राप्यत्वेन परमपदशब्देन प्रतिपाद्यन्ते, कथं त्रयाणां परमप्राप्यत्वमिति चेत्, भगवत्स्वरूपं परमप्राप्यत्वादेव परमम्, इतरयोरपि भगवत्प्राप्तिगर्भत्वादेव परमपदत्वम् । सर्वकर्मबन्धविनिर्मुक्तात्मस्वरूपावाप्तिर्भगवत्प्राप्तिगर्भेति । "त इमे सत्याः कामा अनृतापिधाना" इति भगवतो 
गुणगणस्य तिरोधायकत्वेनानृतशब्देन स्वकर्मणः प्रतिपादनात् । अनृतरूपं तिरोधानं क्षेत्रज्ञकर्मेति कथमवगन्तव्यमिति चेत्, -- 
"अविद्या कर्मसंज्ञाऽन्या तृतीया शक्तिरिच्यते ।
यया क्षेत्रज्ञशक्तिः सा वेष्टिता नृप सवर्गा ।।
संसारतापानखिलानवाप्नोत्यतिसन्ततान् ।
तया तिरोहितत्वाच्च .. " ।। इत्यादि वचनात् परस्थानप्राप्तिरपि भगवत्प्राप्तिगर्भैवेति सुव्यक्तम् । "क्षयन्तमस्य रजसः पराके" इति रजश्शब्देन त्रिगुणात्मिका प्रकृतिरुच्यते, केवलस्य रजसोऽनवस्थानात् । इमां त्रिगुणात्मिकां प्रकृतिमतिक्रम्य स्थिते स्थाने क्षयन्तं वसन्तमित्यर्थः । अनेन त्रिगुणात्मकात् क्षेत्रज्ञस्य भोग्यभूताद्वस्तुनः परस्ताद्विष्णोर्वासस्थानम् इति गम्यते । "वेदाहमेतं पुरुषं महान्तमादित्यवर्णं तमसः परस्तादि"त्यत्रापि तमसश्शब्देन सैव प्रकृतिरुच्यते । केवलस्य तमसोऽनवस्थानादेव "रजसः पराके क्षयन्तम्" इत्यनेनैकवाक्यत्वात्तमसः परस्ताद्वसन्तं महान्तमादित्य- वर्णं पुरुषमहं वेदेत्ययमर्थोऽवगम्यते । "सत्यं ज्ञानमनन्तं ब्रह्म", "यो वेद निहितं गुहायां परमे व्योमन्", "तदक्षरे परमे व्योमन्"  इति तत्स्थानमविकाररूपं परमव्योमशब्दाभिधेयमिति च गम्यते । अक्षरे परमे व्योमन्नित्यस्य स्थानस्याक्षरत्वश्रवणात् क्षररूपादित्यमण्डलादयो न परमव्योमशब्दाभिधेयाः । "यत्र पूर्वे साध्याः सन्ति देवाः". "यत्रर्षयः प्रथमजा ये पुराणाः" इत्यादिषु च त एव सूरय इत्यवगम्यते । तद्विप्रासो विपन्यवः स्तुतिशीलाः, जागृवांसः - अस्खलितविज्ञानाः, त एवास्खलितविज्ञानास्तद्विष्णोः परमं पदं सदा स्तुवन्तस्सन्ति इत्यर्थः । एतेषां परिजनस्थानादीनां सदेव सोम्येदमग्र आसीदित्यत्र ज्ञानबलैश्वर्यादिकल्याणगुणत्वपरब्रह्म- स्वरूपान्तर्गतत्वात्, सदेवैकमेवाद्वितीयमिति ब्रह्माणन्तर्भावोऽवगम्यते । एषामपि कल्याणगुणैकदेशत्वादेवं "सदेव सोम्येदमग्र आसीत्" इत्यत्रेदमिति शब्दस्य कर्मवश्यभोक्तृवर्गमिश्रतद्भोग्यभूतप्रपञ्चविषयत्वा़च्च । "सदा पश्यन्ति सूरयः" इति सदादर्शित्वेन च तेषां कर्मवश्यानन्तर्भावाद् अपहतपाप्मेत्याद्यपिपास इत्यन्तेन "सलीलोपकरणभूतत्रिगुणात्मकप्रकृति -- प्राकृततत्संसृष्टपुरुषगतं हेयस्वभावं सर्वं प्रतिषिध्य सत्यकाम" इत्यनेन स्वभोग्यभोगोपकरणजातस्य सर्वस्य सत्यता प्रतिपादिता । सत्याः कामा यस्यासौ सत्यकामः, काम्यन्त इति कामाः, तेन परब्रह्मणा स्वभोग्यतदुपकरणादयः स्वाभिमता ये काम्यन्ते, ते सत्या नित्या इत्यर्थः । अन्यस्य लीलोपकरणस्यापि वस्तुनः प्रमाणसम्बन्धयोग्यत्वे सत्यपि विकारास्पदत्वेनास्थिरत्वात्तद्विपरीतं स्थिरत्वमेषां सत्यपदेनोच्यते, सत्यसङ्कल्प इति । एतेषु भोग्यतदुपकरणादिषु नित्येषु निरतिशयेषु अनन्तेषु सत्स्वपि अपूर्वाणामपरिमितानामर्थानामपि सङ्कल्पमात्रेण सिद्धिं वदति । एषां च भोगोपकरणानां लीलोपकरणानां चेतनानामचेतनानां स्थिराणामस्थिराणां च तत्सङ्कल्पायत्तस्वरूपस्थितिप्रकृतिभेदादिसर्वं वदति 'सत्यसङ्कल्प' इति ।

इतिहासपुराणयोर्वेदोपबृंहणयोश्चायमर्थं उच्यते -- 
तौ तु मेधाविनो दृष्ट्वा परिनिष्ठितौ ।
वेदोपबृंहणार्थाय तावग्राहयत प्रभुः ।।
इति वेदोपबृंहणतया प्रारब्धे श्रीरामायणे -- 
व्यक्तमेव महायोगी परमात्मा सनातनः ।
अनादिमध्यनिधनो महतः परमो महान् ।।
तमसः परमो धाता शङ्खचक्रगदाधरः ।
श्रीवत्सवक्षा नित्यश्रीरजय्यः शाश्वतो ध्रुवः ।।
शरा नानाविधाश्चापि धनुरायतविग्रहम् ।
अन्वगच्छन्त काकुत्स्थं सर्वे पुरुषविग्रहाः ।।
विवेश वैष्णवं धाम सशरीरस्सहानुगः ।
श्रीमद्वैष्णवपुराणे -- 
समस्ताः शक्तयश्चैता नृप! यत्र प्रतिष्ठिताः ।
तद्विश्वरूपवैरूप्यं रूपमन्यद्धरेर्महत् ।।
मूर्तं ब्रह्म महाभाग ! सर्वब्रह्ममयो हरिः ।
नित्यैवैषा जगन्माता विष्णोः श्रीरनपायिनी ।
यथा सर्वगतो विष्णुस्तथैवेयं द्विजोत्तम ।।
देवत्वे देवदेहेयं मनुष्यत्वे च मानुषी ।
विष्णोर्देहानुरूपां वै करोत्येषात्मनस्तनुम् ।।
एकान्तिनः सदा ब्रह्म ध्यायिनो योगिनो हि ये ।
तेषां तत्परमं स्थानं यद्वै पश्यन्ति सूरयः ।।
कला मुहूर्तादिमयश्च कालो न यद्विभूतेः परिणामहेतुः ।।
महाभारते च --
दिव्यं स्थानमजरं चाप्रमेयं दुर्विज्ञेयं चागमैर्गम्यमाद्यम् ।
गच्छ प्रभो रक्ष चास्मान् प्रपन्नान् कल्पेकल्पे जायमानः स्वमूर्त्या ।।
कालं स पचते तत्र न कालस्तत्र वै प्रभुः ।। इति ।

यस्य ब्रह्मणो रूपवत्त्वं सूत्रकारश्च वदति -- "अन्तस्तद्धर्मोपदेशात्" इति । योऽसावादित्यमण्डलान्तर्वर्ती तप्तकार्त्तस्वरगिरिवरप्रभः सहस्रांशुशतसहस्रकिरणो गम्भीराम्भः समुद्भूतसुमृष्टनालरविकरविकसितपुण्डरीक दलामलायतेक्षणः सुभ्रूललाटस्सुनासस्सुस्मिताधरविद्रुमः सुरुचिरकोमलगण्डः कम्बुग्रीवः समुन्नतांसविलम्बिचारुरूपदिव्यकर्णकिसलयः पीनवृत्तायतभुजश्चारुतराताम्रकरतलानुरक्ताङ्गुलीभिरलङ्कृतस्तनुमध्यो विशालवक्षस्स्थलः समविभक्तसर्वाङ्गोऽनिर्द्देश्यदिव्यरूपसंहननः स्निग्धवर्णः प्रबुद्धपुण्डरीकचरणयुगलः स्वानुरूपपीताम्बर- धरोमलकिरीटकुण्डलहारकौस्तुभकेयूरकटकनूपुरोदरबन्धनाद्यपरिमिताश्चर्यानन्तदिव्यभूषणः शङ्खचक्रगदासिशार्ङ्गश्रीवत्सवनमालालङ्कृतोऽनवधिकातिशयसौन्दर्याहृतशेषमनोदृष्टिवृत्तिलावण्यामृतपूरिताशेषचराचरकभूतजातोऽत्यद्भुताचिन्त्यनित्ययौवनपुरुषहाससुकुमारः पुण्यगमधुरलोचनावलोकिताश्रितवर्गः पुरुषवरो दरीदृश्यते । स च निखिलजगदुदयविभवलयलीलो निरस्तसमस्तहेयः समस्तकल्याणगुणनिधिः स्वेतरसमस्तवस्तुविलक्षणपरमात्मा परब्रह्म नारायण इत्यवगम्यते, "तद्धर्मोपदेशात्". "स एष सर्वेषां लोकानामीष्टे, सर्वेषां कामानां स एष सर्वेभ्यः पाप्मभ्य उदित" इति दर्शनात् । तस्यैते गुणाः "सर्वस्य वशी सर्वस्येशानः", "अपहतपाप्मा विजरः" इत्यादि 'सत्यसङ्कल्प' इत्यन्तं "विश्वतः परमं नित्यं विश्वं नारायणं हरिम्, पतिं विश्वस्यात्मेश्वरम्" इत्यादि वाक्यप्रतिपादिताः । वाक्यकारश्चैतत्सर्वमाह -- "हिरण्मयः पुरुषो दृश्यत इति प्राज्ञः सर्वान्तरः स्याल्लोककामोपसोपदेशात् तयोदयात् पाप्मनामि"त्यादिना । तस्य च रूपस्यानित्यतादि वाक्यकारेणैव प्रतिषिद्धम् -- 'स्याद्रूपं कृतकमनुग्रहार्थं तच्चेतसामैश्वर्यात्' इति ।
	वाक्यकारश्चैतत्सर्वमाह - हिरण्मयः पुरुषो दृश्यत इति । उपासितुरनुग्रहार्थः परमपुरुषस्य रूपसंग्रह इति पूर्वपक्षं कृत्वा "रूपं वातीन्द्रियमन्तःकरणप्रत्यक्षं तन्निर्देशादि"ति । यथा ज्ञानादयः परस्य ब्रह्मणः स्वरूपतया निर्देशात् स्वरूपभूतगुणाः, तथेदमपि रूपं श्रुत्या स्वरूपतया निर्देशात् स्वरूपभूतमित्यर्थः । भाष्यकारेणैतद् व्याख्यातम् । "अञ्जसैव विश्वसृजो रूपं तत्तु न चक्षुषा ग्राह्यं मनसा त्वकलुषेण साधनान्तरवता गृह्यते, न चक्षुषा गृह्यते, नापि वाचा, मनसा तु विशुद्धेनेति श्रुतेः । न ह्यरूपाया देवताया रूपमुपदिश्यते । यथाभूतवादि हि शास्त्रं, महारजतं वासः वेदाहमेतं पुरुषं महान्तमादित्यवर्णं तमसः परस्तादिति प्रकरणान्तरनिर्देशाच्च साक्षिण" इत्यादिना । "हिरण्मय इति रूपसामान्याच्चन्द्रमुखवत्, न मयडत्र विकारमादाय प्रयुज्यते, अनारम्भत्वादात्मन" इत्यन्तेन । यथा ज्ञानादिकल्याणगुणानन्त्यनिर्देशादपरिमितकल्याणगुणविशिष्टपरं ब्रह्मेति 
अवगम्यते । एवमादित्यवर्णं पुरुषमित्यादि निर्देशात् स्वाभिमतस्वानुरूपकल्याणतमरूपः परब्रह्मभूतः पुरुषोत्तमो नारायण इति ज्ञायते । तथाऽस्येशाना, ह्रीश्च ते लक्ष्मीश्च पत्न्यौ, सदा पश्यन्ति सूरयः, तमसः परस्तात्, क्षयन्तमस्य रजसः पराके इत्यादिना पत्नीपरिजनस्थानादीनां निर्देशादेव तथैव सन्तीत्यवगम्यते । यथाह भाष्यकारः -- "यथाभूतवादि हि शास्त्रमि"ति ।

एतदुक्तं भवति -- यथा "सत्यं ज्ञानमनन्तं ब्रह्मे"ति निर्देशात् परमात्मस्वरूपं समस्तहेयप्रत्यनीकानवधिका- नन्दैकतानतयाऽपरिच्छेद्यतया च सकलेतरविलक्षणम्, यथा "यः सर्वज्ञः सर्ववित्", "पराऽस्य शक्तिविविधैव श्रूयते, स्वाभाविकी ज्ञानबलक्रिया च", "तमेव भान्तमनुभाति सर्वं तस्य भासा सर्वमिदं विभाती"त्यादि- निर्देशान्निरतिशयासंख्येयाश्च गुणाः सकलेतरविलक्षणाः, तथाऽऽदित्यवर्णमित्यादिनिर्देशाद् रूपपरिजन- स्थानादयश्च सकलेतरविलक्षणाः स्वासाधारणा अनिर्देश्यस्वरूपस्वभावा इति ।

वेदाः प्रमाणं चेद् विध्यर्थवादमन्त्रगतं सर्वमपूर्वमविरुद्धमर्थजातं यथावस्थितमेव बोधयन्ति । प्रामाण्यञ्च वेदानाम् "औत्पत्तिकस्तु शब्दस्यार्थेन सम्बन्धः" इत्युक्तम् । यथाग्निजलादीनामौष्ण्यादिशक्तियोगः, यथा च चक्षुरादीनामिन्द्रियाणां बुद्धिविशेषजननशक्तिः स्वाभाविकी, तथा शब्दस्यापि बोधनशक्तिः स्वाभाविकी । न च हस्तचेष्टादिवत् सङ्केतमूलं शब्दस्य बोधकत्वमिति वक्तुं युक्तम्, अनाद्यनुसन्धानाविच्छेदेऽपि संकेतयितृपुरुषाज्ञानात् । यानि संकेतमूलानि, तानि सर्वाणि साक्षाद्वा परम्परया वा ज्ञायन्ते । न च देवदत्तादिशब्दवत् कल्पयितुं युक्तम् । तेषु च साक्षाद्वा परम्परया वा संकेतो ज्ञायते । गवादिशब्दानां तु अनाद्यनुसन्धानाविच्छेदेऽपि संकेताज्ञानादेव बोधकत्वशक्तिः स्वाभाविकी । अतोऽग्न्यादीनां दाहकत्वादिशक्तिवदिन्द्रियाणां बोधकत्वशक्तिवच्च शब्दस्यापि बोधकत्वशक्तिरादरणीया ।

ननु च इन्द्रियवच्छब्दस्यापि बोधकत्वं स्वाभाविकं चेत्, सम्बन्धग्रह्मणं बोधकत्वाय किमित्यपेक्षते । लिङ्गवदित्युच्यते । यथा ज्ञातसम्बन्धनियमं धूमादि अग्न्यादिविज्ञानजनकम्, तथा ज्ञातसम्बन्धनियमशब्दोऽ- प्यर्थविशेषबुद्धिजनकः। एवं तर्हि शब्दोऽप्यर्थविशेषस्य लिङ्गमित्यनुमानमेव स्यात्, मैवम्, शब्दार्थयोः सम्बन्धी बोध्यबोधकभाव एव । धूमादीनां तु सम्बन्धान्तरमिति तस्य सम्बन्धस्य ज्ञानद्वारेण बुद्धिजनकत्वमिति विशेषः । एवं गृहीतसम्बन्धस्य बोधकत्वदर्शनादनाद्यनुसन्धानाविच्छेदेऽपि संकेताज्ञानाद्बोधकत्वशक्तिरेवेति निश्चीयते ।

एवं बोधकानां पदसंघातानां संसर्गविशेषबोधकत्वेन वाक्यशब्दाभिधेयानामुच्चारणक्रमो यत्र पुरुषबुद्धिपूर्वकः, ते पौरुषेयाः शब्दा इत्युच्यन्ते । यत्र तु तदुच्चारणक्रमः पूर्वपूर्वोच्चारणकजदनितसंस्कारपूर्वकः, सर्वदाऽपौरुषेयास्ते च वेदा इत्युच्यन्ते । एतदेव वेदानामपौरुषेयत्वम्, नित्यत्व़ञ्च यत्पूर्वपूर्वोच्चारणक्रमजनितसंस्कारेण तमेव क्रमविशेषं स्मृत्वा तेनैव क्रमेणोच्चार्यमाणत्वम् । ते चानुपूर्वीविशेषेण संस्थिता अक्षराराशयो वेदा ऋग्यजुः- सामाथर्ववेदभिन्ना अनन्तशाखा वर्तन्ते । ते च विध्यर्थवादमन्त्ररूपा वेदाः परब्रह्मभूतनारायणस्वरूपं तदाराधन- प्रकारम्, आराधितात्फलविशेषञ्च बोधयन्ति । परमपुरुषवत् तत्स्वरूपतदाराधनतत्फलज्ञापकवेदाख्यशब्दजातं नित्यमेव, वेदानामनन्तत्वात्, दुरवगाहत्वाच्च । परमपुरुषनियुक्ताः परमर्षयोऽन्ये कल्ये निखिलजगदुपकारार्थं वेदार्थं स्मृत्वा विध्यर्थवादमन्त्रमूलानि धर्मशास्त्राणि, इतिहासपुराणि च चक्रुः । लौकिकाश्च शब्दा वेदराशेः उद्धृत्यैव तत्तदर्थविशेषनामतया पूर्ववत्प्रयुक्ताः पारम्पर्येण प्रयुज्यन्ते । ननु वैदिका एव सर्वे वाचकाः शब्दाश्चेद् छन्दस्येवं भाषायामेवमिति लक्षणभेदः कथमुपपद्यते । उच्यते -- तेषामेव शब्दानां तस्यामेवानुपूर्व्यां वर्तमानानां तथैव प्रयोगोऽन्यत्र प्रयुज्यमानानामन्यथेति न कश्चिद्दोषः ।

एवमितिहासपुराणधर्मशास्त्रोपबृंहितसाङ्गवेदवेद्यः परब्रह्मभूतो नारायणो निखिलहेयप्रत्यनीकः, सकलेतरविलक्षणो ऽपरिच्छिन्नज्ञानानन्दैकस्वरूपः, स्वाभाविकानवधिकातिशयासंख्येयकल्याणगुणगणाकरः, स्वसङ्कल्पानुविधायि 
स्वरूपस्थितिप्रवृत्तिभेदचिदचिद्वस्तुजातोऽपरिच्छेद्यस्वरूपस्वभावानन्तमहाविभूतिर्नानाविधानन्तचेतनाचेतनात्मक-
प्रपञ्चलीलोपकरण इति प्रतिपादितम् । 'सर्व खल्विदं ब्रह्म' 'ऐतदात्म्यमिदं सर्वं तत्त्वमसि श्वेतकेतो',
एनमेके वदन्त्यग्निं मरुतोऽन्ये प्रजापतिम् ।
इन्द्रमेके परे प्राणमपरे ब्रह्म शाश्वतम् ।।
ज्योतींषि शुक्लानि च यानि लोके त्रयो लोका लोकपालास्त्रयी च ।
त्रयोऽग्नयश्चाहुतयश्च पञ्च सर्वे देवा देवकीपुत्र एव ।।
त्वं यज्ञस्त्वं वषट्कारस्त्वमोङ्कारः परन्तपः ।
ऋतधामा वसुः पूर्वो वसूनां त्वं प्रजापतिः ।।
जगत्सर्वं शरीरं ते स्थैर्यं ते वसुधातलम् ।
अग्निः कोपः प्रसादस्ते सोमः श्रीवत्सलक्षणः ।।
ज्योतींषि विष्णुर्भुवनानि विष्णुर्वनानि विष्णुर्गिरयो दिशश्च ।
नद्यस्समुद्राश्च स एव सर्वं यदस्ति यन्नास्ति च विप्रवर्य ! ।।
	इत्यादि सामानाधिकरण्यप्रयोगेषु सर्वैः शब्दैः सर्वशरीरतया सर्वप्रकारं ब्रह्मैवाभिधीयत इति चोक्तम् । सत्यसङ्कल्पं परं ब्रह्म स्वयमेव बहुप्रकारं स्यामिति सङ्कल्प्याचित्समष्टिरूपमहाभूतसूक्ष्मवस्तुभोक्तृवर्गसमूहञ्च स्वस्मिन् प्रलीनं स्वयमेव विभज्य तस्माद् भूतसूक्ष्माद्वस्तुनो महाभूतानि सृष्ट्वा तेषु च भोक्तृवर्गमात्मतया प्रवेश्य 
तैश्चिदधिष्ठितैर्महाभूतैरन्योन्यसंसृष्टैः कृत्स्नं जगद्विधाय स्वयमपि सर्वस्यात्मया प्रविश्य परमात्मत्वेनावस्थितं सर्वशरीरं बहुप्रकारमवतिष्ठते । यदिदं महाभूतसूक्ष्मं वस्तु तदेव प्रकृतिशब्देनाभिधीयते. भोक्तृवर्गसमूह एव पुरुषशब्देनोच्यते । तौ च प्रकृतिपुरुषो परमात्मशरीरतया परमात्मप्रकारभूतौ, तत्प्रकारः परमात्मैव प्रकृतिपुरुषशब्दाभिधेयः । "सोऽकामयत, बहु स्यां प्रजायेयेति । ..... तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत् । निरुक्तञ्चानिरुक्तञ्च । निलयनञ्चानिलयनं च । विज्ञानञ्चाविज्ञानं च । सत्यञ्चानृतञ्च सत्यमभवदि"ति पूर्वोक्तं सर्वमनया श्रुत्या व्यक्तम् ।

ब्रह्मप्राप्त्युपायश्च शास्त्राधिगतत्त्वज्ञानपूर्वकस्वकर्मानुगृहीतभक्तिनिष्ठासाध्यानवधिकातिशयप्रियविशदतमप्रत्यक्षतापन्नानुध्यानरूप- परभक्तिरेवेत्युक्तम् । भक्तिशब्दश्च प्रीतिविशेषे वर्तते । प्रीतिश्च ज्ञानविशेष एव । ननु च सुखं प्रीतिरित्यनर्थान्तरम् । सुखञ्च ज्ञानविशेषसाध्यम् पदार्थान्तरमिति हि लौकिकाः । येन ज्ञानविशेषेण तत्साध्यमित्युच्यते, स एव ज्ञानविशेषः सुखम् ।

एतदुक्तं भवति -- विषयज्ञानानि सुखदुःखमध्यस्थसाधारणानि । तानि च विषयाधीनविशेषाणि तथा भवन्ति, येन विषयविशेषेण विशेषितं ज्ञानं सुखस्य जनकमित्यभिमतम्, तद्विषयं ज्ञानमेव सुखम् । तदतिरिक्तपदार्थान्तरं नोपलभ्यते, तेनैव सुखित्वव्यवहारोपपत्तेश्च । एवंविधसुखरूपज्ञानस्य विशेषकत्वं ब्रह्मव्यतिरिक्तस्य वस्तुनः सातिशयमस्थिऱञ्च । ब्रह्मणस्त्वनवधिकातिशयं स्थिरञ्चेति आनन्दो ब्रह्मेत्युच्यते । विषयत्वाद् ज्ञानस्य सुखरूपतायां ब्रह्मैव सुखम् । तदिदमाह -- "रसो वै सः, रसं ह्येवायं लब्ध्वाऽऽन्दी भवति" इति ब्रह्मैव सुखमिति । ब्रह्म लब्ध्वा सुखी भवतीत्यर्थः । परमपुरुषः स्वेनैव स्वयमनवधिकातिशयसुखः सन् परस्यापि सुखं भवति, सुखरूपत्वाविशेषात् । ब्रह्म यस्य ज्ञानविषयः, स सुखी भवतीत्यर्थः । तदेवम् -- परस्य ब्रह्मणोऽनवधिकातिशयासंख्येयकल्याणगुणगणाकरस्य निरवद्यस्यानन्तमहाविभूतेरनवधिकातिशयसौशील्यसौन्दर्य- वात्सल्यजलधेः सर्वशेषित्वादात्मनः शेषत्वं प्रति सम्बन्धितयाऽनुसन्धीयमानमनवधिकातिशयप्रीतिविषयं सत् परब्रह्मैवैनमात्मानं प्रापयतीति ।

ननु चात्यन्तशेषतयैवात्मनोऽनवधिकातिशयं सुखमित्युक्तं भवति । तदेतत्सर्वलोकविरुद्धम्, तथा हि सर्वेषामेव 
चेतनानां स्वातन्त्र्यमेवेष्टतमं दृश्यते, पारतन्त्र्यं दुःखतरम्, स्मृतिश्च -- "सर्वं परवशं दुःखं, सर्वमात्मवशं सुखम्" । तथा च -- "सेवा श्ववृत्तिराख्याता तस्मात्तां परिवर्जयेत्" ।। इति ।

तदिदमनधिगतदेहातिरिक्तात्मस्वरूपाणां शरीरात्माभिमानविजृम्भितम् । तथा हि शरीरं मनुष्यत्वादिजातिगुणाश्रय पिण्डभूतं स्वतन्त्रं प्रतीयते । तस्मिन्नेवाहमिति संसारिणां प्रतीतिः । आत्माभिमानो यादृशः, तदनुगुणैव पुरुषार्थ- प्रतीतिः । सिंहव्याघ्रवराहमनुष्ययक्षरक्षःपिशाचदेवदानवस्त्रीपुंसव्यवस्थितात्माभिमानानुगुणपुरुषार्थव्यवस्थया सर्वं समाहितम् । आत्मस्वरूपं तु देवादिदेहविलक्षणं ज्ञानैकाकारम्, तच्च परशेषतैकस्वरूपम् । यथाऽवस्थितात्माभि- माने तदनुगुणैव पुरुषार्थप्रतीतिः,'आत्मा ज्ञानमयोऽमलः' इति स्मृतेर्ज्ञानैकाकारता प्रतिपन्ना । "पतिं विश्वस्य" इत्यादिश्रुतिगणैः परमात्मशेषतैकाकारता च प्रतीता । अतः सिंहव्याघ्रादिशरीरात्माभिमानवत् स्वातन्त्र्याभिमानोऽ पि कर्मकृतविपरीतात्मकज्ञानरूपो वेदितव्यः । अतः कर्मकृतमेव परमपुरुषव्यतिरिक्तविषयाणां सुखत्वम् । अत एव तेषामल्पत्वमस्थिरत्वञ्च परमपुरुषस्यैव स्वत एव सुखत्वम् । अतस्तदेव स्थिरमनवधिकातिशयञ्च, कं ब्रह्म, खं ब्रह्म, आनन्दो ब्रह्म, सत्यं ज्ञानमनन्तं ब्रह्म इति श्रुतेः ।।

ब्रह्मव्यतिरिक्तस्य कृत्स्नस्य वस्तुनः स्वरूपेण सुखत्वाभावः, कर्मकृतत्वेन चास्थिरत्वं भगवता पराशरेणोक्तम् - नरकस्वर्गसंज्ञे वै पापपुण्यैः द्विजोत्तम! । वस्त्वेकमेव दुःखाय सुखायेर्ष्यागमाय च । कोपाय च यतस्तस्मात् वस्तु वस्त्वात्मकं कुतः ।। सुखदुःखाद्येकान्तरूपेण वस्तुनो वस्तुत्वं कुतः? तदेकान्तता पुण्यपापकृतेत्यर्थः । एवम् अनेकपुरुषापेक्षया कस्यचित् सुखमेव कस्यचित् दुःखं भवतीत्यनवस्थां प्रतिपाद्य, एकस्मिन्नपि पुरुषे न व्यवस्थितमित्याह - तदेव प्रीयते भूत्वा पुनर्दुःखाय जायते । तदेव कोपाय यतः प्रसादाय च जायते । तस्माद्दुःखात्मकं नास्ति न च किञ्चित्सुखात्मकम् ।। इति । सुखदुःखात्मकत्वं सर्वस्य वस्तुनः कर्मकृतम्, न वस्तुस्वरूपकृतम्; अतः कर्मावसाने तदपैतीत्यर्थः ।।

यत्तु सर्वं परवशं दुःखमित्युक्तम् तत् परमपुरुषव्यतिरिक्तानां परस्परशेषशेषिभावाभावात्, तव्द्यतिरिक्तं प्रति शेषता दुःखमेवेत्युक्तम् । सेवा श्वव़ृत्तिराख्यातेत्यत्रापि असेव्यसेवा श्ववृत्तिरित्यक्तम् । 'स ह्याश्रमैः सदोपास्यः समस्तैरेक एव तु', इति सर्वैरात्मयाथात्म्यविद्भिस्सेव्यः पुरुषोत्तम एक एव । यथोक्तं भगवता --
मां च योऽव्यभिचारेण भक्तियोगेन सेवते । स गुणान् समतीत्यैतान् ब्रह्मभूयाय कल्पते ।। इति ।

इयमेव भक्तिरूपा सेवा ब्रह्मविदाप्नोति परम्, तमेवं विद्वानमृत इह भवति, ब्रह्म वेद ब्रह्मैव भवति, इत्यादिषु वेदनशब्देनाभिधीयत इत्युक्तम् । यमेवैष वृणुते तेन लभ्यः इति विशेषणात्, यमेवैष वृणुत इति भगवता वरणीयत्वं प्रतीयते; वरणीयश्च प्रियतमः; यस्य भगवति अनवधिकातिशयप्रीतिर्जायते, स एव भगवतः प्रियतमः । तदुक्तं भगवतैव - प्रियो हि ज्ञानिनोऽत्यर्थमहं स च मम प्रियः इति ।

तस्मात्, परभक्तिरूपापन्नमेव वेदनं तत्त्वतो भगवत्प्राप्तिसाधनम् ।। 
यथोक्तं भगवता द्वैपायनेन मोक्षधर्मे सर्वोपनिषव्द्याख्यानरूपम् --
	न संदृशे तिष्ठति रूपमस्य न चक्षुषा पश्यति कश्चनैनम् ।
	भक्त्या च धृत्या च समाहितात्मा ज्ञानस्वरूपं परिपश्यतीह ।। इति ।
धृत्या समाहितात्मा भक्त्या पुरुषोत्तमं पश्यति -- साक्षात्करोति प्राप्नोतीत्यर्थः; भक्त्या त्वनन्यया शक्यः इत्यनेनैकार्थ्यात् । भक्तिश्च ज्ञानविशेष एवेति सर्वमुपपन्नम् ।।
	
	सारासारविवेकज्ञाः गीरयांसो विमत्सराः । 	प्रमाणतन्त्राः सन्तीति कृतो वेदार्थसंग्रहः ।।
इति श्रीभगद्रामानुजविरचितः वेदार्थसंग्रहस्समाप्तः ।।
