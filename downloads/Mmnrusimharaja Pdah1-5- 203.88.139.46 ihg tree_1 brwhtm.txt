<01)
श्रीः । नृसिंहराजीयटीका । श्रीहयवदनपरब्रह्मणे नमः । श्रियै नमः ।।। शुभमस्तु ।।
श्रियै सततमस्तु मे भुजगराजशैलाधिपः
श्रियं वहति वक्षसा श्रितजनैकरक्षाकरः।
दयासहचरस्सदा विहितवाजिवक्त्राकृतिः
जगज्जननरक्षणक्षपणकेलिदीक्षागुरुः ।।
ऋषीणां सप्तानां सुकृतपरिपाकेन महता
समाविर्भूतो यो महति घटिकाशैलशिखरे ।
महाचार्याद्यार्यैरमरगुरुकल्पैरधिगतः ।
स नः श्रेयो देयादमृतफलवल्लीसहचरः ।।
प्रारिप्सितस्य ग्रंथस्याविध्नपरिसमाप्तिप्रचयगमनाय शिष्टाचार प्राप्तमिष्टदेवताप्रार्थनात्मकं मंगळं शिष्यशिक्षायै निबध्नाति समाहार इति । हयवदनहेषाहलहलोन्तर्ध्वातं हरत्विति संबंधः ।अज्ञानरूपस्वांतध्वांतस्य हरणं प्रमाकरणत्वे सत्येव भवतीति प्रमाकरणत्वमाह साम्नां समाहार इत्यादिना ।ऋचां प्रतिपदं प्रतिनिधिरिर्त्थः । यजुषांघाम स्थानं । ननु प्रमाणस्याप्यज्ञाननिवर्तकत्वं ज्ञानद्वारेति वक्तव्यं ।ज्ञानं च प्रतिबंधान्नसंभवतीत्यत्राह लयः प्रत्यूहानामिति । नन्वेवमप्यज्ञानस्य निवृत्तिस्संभवति चेत् विस्मरणे सति पुनः प्रसंग इत्यत्राह लहरिविततिर्बोधजलधेरिति । उत्तरोत्तरज्ञानसन्तानकर इत्यर्थः।अज्ञानकारणमाह कथेति । वादेषु क्षुभ्यन्तः उध्दताः । कलिकथकाः कलिकालविद्वांसः । केवलं नास्तिका इति यावत् ।।
ननु पूर्वतनकलिकथककोलाहलस्य निरासेपि भाविकलिकथककोलाहलादन्तर्ध्वातसंभवे स्वकृतिवैयर्थ्यमित्याशंक्याह इदं प्रथमेति । यतिपुरंदरोक्तीनामेवात्र ग्रंथे सन्निवेशात्ताभिः प्रसाधित - वेदान्तैरेव तन्निरास इति भावः ।
चिकीर्षितस्य ग्रंथस्य प्रयोजनं दर्शयति प्राचीमिति । एतद्ग्रंथाध्येतृणां परमतनिरसनं सुकरमित्याह वादाहवेष्विति । तत्र शतदूषण््याख्ये ग्रंथे, तावत्प्रथमवादे निरस्यत इति संबध्यते । शास्त्रारंभ इत्येतदसूत्रयदित्यनेन ।
शास्त्रारंभः ""अथातो ब्रह्मजिज्ञासे'' (ब्र .सू 1 - 1 - 1)ति सूत्रं । विचारविषयत्वेन विचारस्य विषयतया यत् वेदान्तवाक्यं असूत्रयत् सूत्रेण व्याख्यात् दात्रेणलुनाति दात्रयतीतिवत्""प्रातिपदिकात् धात्वर्थे बहुलमिष्टवच्च''(अष्टा - वर्तिकं) ति णिच् ,""सूत्र विमोचन''इतिवा । विमोचनं प्रतिपादनं । अत्र सूत्रविषयभूते ""यतो वा इमानि भूतानि जायन्ते । येन जातानि जीवन्ति ।यत्प्रयंत्यभिसंविशंन्ति । तद्विजिज्ञासस्वे'' (तै - आ - आनन्दवल्ली) ति वाक्ये ब्रह्मशब्दस्य, परोक्ता लक्षणावृत्तिरित्यर्थः । असाधुत्वापत्तिरिति । साधुत्वं हि शक्तिमूलकप्रयोगविषयत्वं । शक्त््यभावे न सम्भवतीत्यर्थः । असाधुत्वं साधुत्वाभावः । हन्तेति । पारमार्थिकसाधुत्वाभावेपि व्यावहारिक साधुत्वस्य त्वदिष्टत्वात्तन्नस्यादिति भावः । साध्वसाध्विति । ""एकश्शब्दः सष्ठुप्रयुक्तः स्वर्गेलोके कामधुग्भवति'' (खिलश्रुतिः) ""आहिताग्निरपशब्दं प्रयुज्य प्रायश्चित्तीयां सारस्वतीमिष्टिं निर्वयेत्'' (याज्ञिकाः) ""ते सुरा हेलयो हेलय इति कुर्वन्तः पराबभूवुः'' । ""तस्माद्ब्राह्मणेन न म्लेच्छित वै नापभाषीत वै म्लेच्छो हवा एष यद पशब्दः'' इति साधुशब्दविधिः, प्रायश्चित्तविधिरपशब्दप्रयोगनिषेधो निन्दार्थवादश्च प्रमाणमितितदंशेनित्यत्वादेः प्रामाण्यानुपपादकतया अन्यत्रापि प्रामाण्यानुपपादकत्वात् कृत्स्नवेदाप्रमाण्ये वेदस्य व्यर्थत्वात् ।तद्वैयर्र्थ्यादेव तदङ्गानां वैयर्थ्यं । व्याकरणस्य अन्यत्रापि प्रामाण्यानुपपादकत्वात् कृत्स्न वेदाप्रमाण्येवेदस्य व्यर्थत्वात् तद्वैयथ्यादेव तदंगानां वैयथ्यर्ं। व्याकरणस्य च सुतरां वैयर्थ्यं चेत्याह साध्वसाध्विति ।ननु वृत्तिमत्वं बोधकत्वं वा साद्युत्वमस्तु लक्षणया तत्संभवादित्यत आहमुख्यार्थ शून्यस्येति । मुख्यार्थाभावे तत्संबंधादिरूपवृत्त्यंतरस्याप्यभावात् वृत्तिसामान्याभावे वृत्त्यास्मारितार्थसंसर्गज्ञानपूर्वकत्वरूपसाध्यस्य बाधादाकांक्षादीनां वृत्तिमत्वाधीनतया तदभावे आकांक्षादिमत्कदंबकत्वादिरूपलिंगासिद्ध्या स्वरूपासिद्धेः व्याप्तिग्रहायोगाच्च । व्याप्यत्वासिद्धेश्चलिंगविधयापि बोधकत्वायोगादुक्तंसाधुत्वंनसम्भवतीति भावः । ननु ब्रह्मशब्दस्सांकेतिकोऽपभ्रंशो वास्तु ।तस्यासाधुत्वमिष्टमेव । नच तर्हि लक्षणाङ्गीकारो न स्यादिति वाच्यं । शक्तिभ्रमाद्वृत्तिभ्रमसंभवाद् भ्रांति सिद्धा च वृत्तिरेव लक्षणेति विवक्षितमित्यत्राह नच सांकेतिक इति । अपौरुषेयत्वान्नसांकेतिकत्वं अशक्त्यादिप्रयुक्तापभ्रांशत्वं वेत्यर्थः । अपभ्रंशत्वे दूषणांतरमाह यस्येति । सोप्यपभ्रंश इति वक्तुं शक्यत इत्यर्थः । वृत्तिविकल्पेनेति । किमपभ्रंशस्य मूलभूतश्शब्दो मुख्यः उत सोप्यपभ्रंशः । आद्ये 
ब्रह्मशब्देन किमपराद्धं । अवाच्यत्ववचनविरोधश्चोभयत्र तुल्यः । मूलमूलित्वयोर्वैपरीत्यापत्तिश्च द्वितीये तस्यापि मूलभूतश्शब्दः तस्यापिशब्दान्तरमित्यनवस्थेत्यर्थः ।
नन्विति । वृत्तिमत्वात्साधुत्वं युज्यत इति भावः । वंध्यायाः पौत्रदर्शनमिति । यथा पुत्राभावे पौत्राभावः तथा मुख्यवृत्त्यभावे मुख्यार्थसंबंधरूपलक्षणा न संभवतीति भावः । भवानेवेति । स्फुटविरोधमप्यजानन्नत्यन्ताज्ञ इत्यर्थः । ननु मुख्यर्थसंबंधो लक्षणेति मास्तु किन्त्वपरैव लक्षणा वृत्तिरस्त्वित्यत्राह किंचैवमिति । तथा सति शक्तिमात्रोच्छेदस्यादिति भावः । किञ्च मुख्यार्थो यदि ब्रह्मशब्दस्य स्यात् तदा तत्सम्बध्यपि नास्त्येवेति ब्रह्मतत्सम्बधि लक्ष्यमिति वदता ब्रह्म नास्तीत्युक्तं स्यादित्याह मुख्यार्थेति । संवृतिः - शून्यवादः । ननु ब्रह्मशब्दश्चान्यत्राशक्तः ब्रह्म चा वाच्यमित्युक्तं । तथा च विरोधं कथंचित्परिहृत्य लक्ष्यत्वमुच्यतामित्यत्राह अवाच्यवादाश्चेति । ""तस्मादुच्यते परं ब्रह्मे'' त्यादयो वादाः । अस्तिचेदिति । क्वचिन्मुख्यत्वमस्तीतिपक्ष इत्यर्थः । आद्येपि प्रवृत्तिनिमित्तमस्ति न वेति विकल्प्य द्वितीयपक्षे दूषणमाह निर्निमित्तत्व इति । प्रवृत्ति निमित्ताभावे शक्त्यभावादिति भावः । ननु डित्थडिबित्थादियदृच्छाशब्देव्यभिचार इत्यत्राह । यदृच्छेति । प्रमेयत्वविशेष्यकप्रमेयशब्दवत्तत्तस्वरूप प्रकारकतत्तद्ज्ञानजनकत्वं यदृच्छाशब्दानामिति भावः । अस्तु वा यदृच्छाशब्दे निर्निमित्तत्वं तदन्यत्र तन्नियम इत्याह नचायं स इति । मानाभावादिति । यदृच्छाशब्दत्वेन व्यवहाराभावादित्यर्थः । ""बृहति बृंहयति तस्मादुच्यते परं ब्रह्म'' (अ.शिर - 3.खं) ""बृहत्वद्बृह्मणत्वाच्चतद्ब्रह्मेत्यभिधीयते'' (वि. पु.20 - 20) इति निरुक्तिविरोधोपीत्याह निरुक्तीति । अपौरुषेयत्वविरोधं समुच्चिनोति चेति । प्रवृत्तिनिमित्तपक्षं दूषयति सनिमित्तत्वे चेति । तथा च ब्रह्मणोन्यत्र मुख्यवृत्त्यभावइति सिद्धांतविरोधः । अन्यत्रमुख्यवृत्त्यभावं समर्थयति य इति । आदिशब्देन वेदतपः प्रभृतयो गृह्यन्ते ।तत्र युक्तिमाह अनुवृत्तस्येति । प्रकृतिवेदादिसाधारणानुवृत्तनिमित्तमेकं नास्तीत्यर्थः । ननु बृहत्वमनुवृत्तंप्रवृत्तिनिमित्तमस्त्वित्यत्राह बृहत्वेति । बृहत्वं यथा बृहदादिशब्दे निमित्तं तथा ब्रह्मशब्दे निमित्तं न भवति ।तथा सति बृहच्छब्दवद्ब्रह्मशब्दस्यापि घटादौ प्रयोगसाधकतयातिप्रसञ्जकमित्यर्थः । ननु बृहत्वंप्रवृत्तिनिमित्तं मास्तुकिं तुप्रकृतित्वादिकमेव नानाप्रवृत्तिनिमित्तमस्तु । तेन नातिप्रसंग इत्यत्राह अनेकशक्तीति ।नानार्थादौ गत्यन्तराभावादनेकशक्तिकल्पनमितिभावः । ननु घटादिव्यावृत्तं लोकात्तरबृहत्वं प्रवृत्तिनिमित्तमित्यत्राह लोकोत्तरेति । सर्वतो व्यावृत्तं ब्रह्ममात्रगतं प्रकृत्यादौ नास्त्येव । घटादिव्यावृत्तं तु ब्रह्मशब्दप्रयोगाविषयगगनादावपि गतत्वान्न प्रवृत्तिनिमित्तमिति भावः । भगवच्छब्दनयादिति । ""उत्पत्तिं प्रलयं चैव भूतानामागतिं गतिं । वेत्ति विद्यामविद्यां च स वाच्यो भगवा'' (वि.पु.6 - 7 - 78) नितीत्याद्यलौकिकार्थसाक्षात्कर्तृत्वं प्रयोगाविषयेषु समाधिनिष्ठकेशिध्वजादिषु गतत्वादुपचारद्वारमेव नतु प्रवृत्तिनिमित्तमिति निर्णीतमिति भावः । ननु प्रयोगबलात्प्रकृत्यादौ नानाशक्तिकल्पनमभ्युपगम्यतां गौरवं चाकिंचित्करमित्यत्राह अन्यथेति । अन्यथासिद्धप्रयोगबलादपि शक्तिकल्पन इत्यर्थः । श्रुतिरपि ब्रह्मशब्दस्यान्यत्र मुख््यतामाह यत्साक्षादिति । अपरोक्षं वस्तु यत् तत्साक्षात् मुख्यतया ब्रह्मशब्द वाच्यमित्यर्थः । साक्षादपत्यमित्यादौ साक्षाच्छब्दस्य मुख्यार्थत्वदर्शनादिति भावः । ""यत्साक्षातु परं ब्रह्म विशन्ति ब्रह्नवादिनः'' इति स्मृतिरप्यन्यत्र मुख्यतां व्यनक्तीत्याह तस्मिन्ने वेति । नन्वत्र मुख्यवृत्तिर्नास्तीत्यनुपपन्नं ""द्वेब्रह्मणी वेदितव्ये'' इत्यत्र परापरात्मनोः प्रयुक्तस्य ब्रह्मशब्दस्य एकत्र मुख्यत्वमपरत्रामुख्यत्वमित्यस्य वृत्तिद्वयविरोधेनासम्भवादुभयत्र मुख्यवृत्त्यवश्यम्भावादित्यत्राह द्वेब्रह्मणी इति । ""गामग्निं ब्रह्मणं चैव त्रीणि तेजांसि न स्पृशेत्।'' इत्यत्र त्रिष्वपि तेजश्शब्दस्य पवित्रत्वसामान्याल्लक्षणा । तथा ज्ञानानन्दाद्यात्मकतया लक्षणावृत्तिरेकैवेति नान्यत्रमुख्यतेत्यर्थः । विचारविषय इति पक्षं दूषयति नद्वितीय इति । शुद्धं - स्वरूपातिरिक्तप्रवृत्तिनिमित्ताविशिष्टं । उपहितं=स्वरूपातिरिक्तप्रवृत्तिनिमित्त विशिष्टं । शुद्ध इत्येतद्विवरणंनिर्विशेषतयेति । प्रवृतिनिमित्ताभावे वाच्यत्वायोगादिति भावः । नन्वधिष्ठानत्वसर्वविवर्तमूलत्व रूपस्वरूपात्मकप्रवृत्तिनिमित्तवत्वाद्वाच््यत्वमिति शङ्कते अधिष्ठानत्वेनेति । अधिष्ठानत्वं हि भ्रमधर्मितयासर्वतादात्म्यं । विवर्तमूलत्वं हि विवर्तोपादानत्वं । तदेव बृंह्मणत्वमित्यर्थः । तत्रेति । स्वरूपस्य बृहत्वबृंहणत्वात्मकत्वानभ्युपगमादित्यर्थः । अन्यथेति । तयोः स्वरूपात्मकत्वात्स्वरूपस्य मुक्तावनपायात्तयोश्च सर्वं विनानुपपत्तेः सर्वं स्यादिति सर्वनिवृत्तिरूपा मुक्तिर्नस्यादित्यर्थः । ननु गवयत्वप्रवृत्तिनिमित्तकगवयशब्दवाच्योपलक्षकसादृश्यप्रतिपादक गोसदृशो गवय इति वाक्यवत्ब्रह्मशब्दवाच्योपलक्षक धर्मप्रर्दशनार्थमिदं नतु प्रवृत्तिनिमित्तप्रतिपादनार्थमिति शङ्कते उपलक्षणार्थमिति ।प्रवृत्तिनिमित्ततयैव श्रुतत्वमुपपादयति गोत्वाभिसम्बधादिति । गोत्वसम्बन्धस्य निमित्तत्वप्रतीतेरिति भावः ।
अस्तु व्यावहारिकमिति । तथाचाविद्यानिवृत्या निवृत्तेर्न मोक्षानुपपत्तिरिति भावः । कथं तर्हीति । 
व्यावहारिकतद्विषस्योपहितत्वादिति भावः । ननु विशिष्टोपस्थितिद्वारा शुद्धोपस्थितेर्भावाच्छुद्धस्यापि शक्तिविषयत्वमिति शङ्कते तदपीति । तर्हि मुख्योपस्थितिद्वारा तीरोपस्थापकगङ्गापदस्येव लक्षणैव न मुख्यत्वमित्याह तर्हीति । द्वितीयं पक्षं दूषयति उपहितमित।ि किं तत्रोपाधिः सत्यं उत मिथ्यावेति विकल्प्य आद्ये दोषमाह । श्रुतीति । अद्वैतहानेरिति भावः ।द्वितीयं दूषयति स्वाभिमतेति । उपहिते तादृश प्रमाणा भावादिति भावः ।दोषांतरमाह तत्र चेति । ब्रह्मशब्दमुख्यार्थो न दोषोपहितः ""शुद्धेमहाविभूत्याख्ये परेब्रह्मणि शब्द्यत'' (वि.पु.6 - 7 - 72) इति ब्रह्मशब्दवाच्यं शुद्धमनूद्य ""मैत्रेय भगवच्छब्दःसर्वकारणकारणे ।संभर्तेति तथा भर्ता भकारोर्थ द्वयान्वितः । नेता गमयिता स्रष्टा गकारोर्थत्रयान्वितः'' (वि.पु.6 - 7 - 72 - 14 खं) इत्यादिना तत्र निर्दोषत्वपुरस्कारेण भगवच्छब्दनिर्वचनविरोधात् । नच ब्रह्मपदलक्ष्येतन्निर्वचनं गुणविशिष्टविषयनिर्वचनस्य भगवच्छब्दस्य निर्विशेषे मुख्यत्वायोगाच्चेति भावः ।परंब्रह्मेति । ""परं ब्रह्म परं घाम पवित्रं परमं भवान्'' (श्री.भग.गी.2.22) इत्यत्र ब्रह्मशब्दस्याज्ञानादिदोष विशिष्टाभिधायकत्वात्तद्विशिष्टतयाभिधानस्यनिन्दारूपतया न स्तुतित्वमित्यर्थः ।पवित्रमिति । दोषोपहितस्यापवित्रत्वादिति भावः । ननु परं ब्रह्मेत्यत्र ब्रह्मपदेन शुद्धं लक्ष्यते । तत्र स्तुतिरस्त्वित्यत्राह निर्विशेषेति । तत्र हेतुमाह गुण्यवच्छिन्नेति । निर्विशेषे गुणविशिष्टता बोधासम्भवादिति भावः । ननु निर्दोषत्वेन स्तुतिरस्तु सा निर्विशेषेपि सम्भवतीत्यत्राह पूर्वापरेति । प्रकरणस्य गीतागतस्य सविशेषविषयतया निर्विशेषसिद्धिविरहात् ब्रह्मशब्देन तल्लक्षयित्वा तत्स्तुतिरित्यनुपपन्नमिति भावः ।इयता ग्रंथेन लक्षकत्वाभिमतशब्दस्वभावपर्यालोचनया निर्विशेषलक्षणा निरस्ता । इदानीं लक्ष्यत्वाभिमतजिज्ञास्यस्वरूपपर्यालोचनयापि लक्षणां निराकरोति अपि चेति । तत्वावेदकेति । तत्वावेदकतया त्वदभिमतैः ""सत्यं ज्ञानमनन्तं ब्रह्म'' (तै आ 7) ""यतो वा इमानि भूतानि जायन्ते'' (तै आ 1 7) इत्यादितटस्थलक्षणादिवाक्यैरप्युपहितप्रतीतेरेवापेक्षितत्वेन निर्विशेषस्याजिज्ञास्यतया तत्प्रतिपत्त्यर्थं ब्रह्मशब्दस्य तल्लक्षणा न वाच्येति भावः । स्याच्चेति । तत्वज्ञानस्यानपेक्षितत्वाद्वेदान्तजन्यज्ञानादपि न मुक्तिस्स्यादिति शास्त्रवैयर्थ्यमिति भावः । तस्य उपहितगतविशेषणस्य । द्वितीयेत्विति । निरूपाधिक इत्यर्थः । अतद्व्युत्पन्नेति । अनुपहिते व्युत्पत्यभावादव्युत्पन्नेन ब्रह्मशब्देन तद्बोधो नसंभवतीति भावः । ननु शुद्धे व्युत्पत्तयभावेपि विशिष्टे व्युत्पन्नेन ब्रह्मशब्देन शुद्धं लक्ष्यत इति तत्र सर्वमुपपद्यत इति शङ्कते तल्लक्षितमिति । ""अथातो ब्रह्म जिज्ञासे'' (ब्र सू 1 - 1 - 1) ति ज्ञातव्यत्वेन प्रतिज्ञायते । ""जन्माद्यस्य यतः'' (ब्र.सू 1 - 1 - 2) इत्यादिलक्षणवाक्येन लक्ष्यते । उत्तरसूत्रगणैश्च शोध्यत इत्यर्थः । तत एवेति । पदार्थप्रतिपत्तिसमये ब्रह्मपदेनैव निर्णेतव्यस्य निर्विशेषस्य प्रतिज्ञालक्षणपरीक्षाफलस्य सिद्धत्वात्तेषां वैयर्थ्यमित्यर्थः । ननु विलीनस्यापि घृतस्याज्यं विलाप्येति विधिबलाद्विलापने प्रवृत्तिर्दृश्यत इति सिद्धेपि फले प्रतिज्ञादौ प्रवृत्तिस्सम्भवतीत्याशङ्कय निराकरोति नचेति । त्वयापि श्रवणादेर्दृष्टद्वारत्वमुच्यते न तु केवलादृष्टार्थत्वमिति भावः । ये नेति । अदृष्टार्थत्वेनेत्यर्थः । सहेमेति । चक्षिज्ञो ज्ञित्करणात् ज्ञापितं परस्मै पदं ।"आधृषाद्वेति' विकल्पितणिचः परस्मैपदिनः सहेर्वा रूपं । निरूपाधिक इति । प्रतिज्ञालक्षण विचारास्सर्वेपि निर्विशेषे वृत्तिज्ञानार्थमिति न वैयर्थ्यमिति भावः । पूर्वत्रेति । मुख्यवृत्तेर्निविशेषे सम्भवाभावादुपहितविषयं सर्वशास्त्रं स्यादिति निरूपाधिके वृत्तिबोधनेन शास्त्रं सार्थकमित्येतद्व्याहतमित्यर्थः। ननूपहितमुख्यवृत्तिरस्त्वित्याशङ्क्यापसिद्धान्तदोषमाह अनुपहितेति । अभिधानाङ्गीकारेवेति । निर्विशेषस्य प्रवृत्तिनिमित्ताभावाच्छक्यत्वायोगात् विशिष्टस्य शक्यत्वे वाच्ये सार्वज्ञादिविशिष्टमेव शक्यं स्यादिति भावः । उत्तरत्रेति । अन्यां वेति । विकल्पकोटावित्यर्थः । वैघट्यमुपपादयति ब्रह्मशब्दस्येति । घटं वदेत्यादौ सर्वत्र बाधकाभावे मुख्यार्थं वदेति प्रतीतेः ""अधीहिभगवो ब्रह्मे''(तै - भृः1) त्यत्रापि ब्रह्मशब्दमुख्यर्थमधीहीत्यौत्सर्गिकप्रतीतिरित्यपृष्टप्रत्युक्त््ययोगइत्यर्थः ।ननु तत्र लक्ष्यार्थ प्रश्न एवेति चेत् तत्राह लक्ष्यार्थमघीहीति ।कारणा भावमुपपादयति मुख्यार्थेति ।इदं पदमत्र मुख्यवृत्तमिति निश्चयो लक्षणावृत्तिः कुत्रेति विशेषप्रश्नस्य कारणं तत्र मुख्यार्थबाधादिनिश्चयो हेतुः । तदभावात्तदभाव इत्यर्थः । तत इति । उपदेशादित्यर्थः । तत्सिद्धाविति । उपदेशात्प्रागिति शेषः । निर्विशेषावगम इति । जात इति शेषः ।
मुख्यार्थबाध इति । मुख्यार्थस्य बृहत्व (ब्रह्मत्व) विशिष्टस्य मिथ्यात्वेन मुमुक्षुवेद्यत्वस्याभावो निश्चत इति लक्ष्यार्थपरत्वस्यसामान्यतोवगमात्तद्विशेष प्रश्न उपपन्न इति भावः । परिहरति माभूदिति । मिथ्यात्वे प्रमाणाभावेन मुख्यार्थस्य मुमुक्षुवेद्यत्वं न बाधितमिति भावः ।तथापीति । निर्गुणादिवाक्यैरेवनिर्विशेषस्यैव सिद्धेः प्रश्नानुपपत्तिरिति भावः । ननु यथाकथंचिन्निर्विशेषसिद्धिरस्त्वित्यत्राह नच तैरपीति ।छागपशुन्यायपवदाहवनीयन्यायादिभिर्हेयगुणाभावरूपविषयसिद्धेरिति भावः । ननु निर्विशेषनिश्चयो नास्त्येव । सविशेषनिर्विशेषश्रुतिद्वयश्रवणेन सविशेषं निर्विशेषं वेति सन्दिहानस्य प्रश्न इति 
शङ्कते आपातेत।ि ""यतो वे'' (तै - भृ.1) त्यादि तटस्थ ""सत्यं ज्ञान'' (तै आनं 2) मित्यादि स्वरूपलक्षणवाक्याभ्यां कारणत्वरूपसविशेषवै लक्षण्यात्मकानृतादिव्यावृत्तिरूपनिर्विशेषविषयाभ्यां पूर्ववदेव सन्देहस्यादित्याह नैवमिति ।वस्तुतः सत्यादि वाक्यस्यापि विशिष्टपरत्वमेवेति निर्विशेषसन्देह एव दुर्लभ इति बोध्यं । किञ्च यदि निर्विशेषं ब्रह्म मुमुक्षुवेद्यमुपदेश्यं स्यात् तदा जगत्कारणत्वरूपलक्षणोपदेशमाचार्योऽनुन्मतः किमर्थमुपदिशेदित्याह नचेति । सर्वकारणत्वाक्षिप्तं कर्तृत्वाक्षिप्तमित्यर्थः । सर्वज्ञस्सर्वविदादीति । ""यस्सर्वज्ञस्सर्ववित्'' (मंु 2 - 2 - 1)'' यस्य ज्ञानमयं तपः''(मु.2 - 2 - 9) इत्याद्युक्तमित्यर्थः । ज्ञानादीनामपि गुणतोपि बृहत्वेन्तर्भावाद्बृहत्वमेवेत्याद्युत्किः ।
नन्विति ।पूर्वं वाक््यद्वयश्रवणजनितसन्देहमूलकप्रश्नः आशङ्क्य परिहृतः । इदानीं सामान्यत एव प्रश्न इति भेदः । यद्यप्यनुपहितस्य मुमुक्षुजिज्ञास्यत्वे पूर्वदूषणमस्त्येवतथाप्यनुपहितस्य जिज्ञास्यत्वं दूर इति न तत्र लक्षणावृत्तिरित्याह तदपिनेति । आदि शब्देन ""तमेव विदित्वे'' (श्वे 3 - 8) त्यादि विवक्षितं ""तमसस्तु पारे'' ""सर्वाणिरूपाणि'' (पु.सू.तै आ.3) इत्यादिर्भिर्विभूतिः ""महान्तं'' (क.2.22)इत्यादिभिर्गुणः ""आदित्य वर्णं'' (पु.सू.तै आ.3) इति विग्रहः ""विचित्यकृत्वा'' इति व्यापारः प्रतिपाद्यते ।इह च तमेवमिति तच्छब्दैवंशब्दाभ्यां प्रस्तुतविभूत्यादिगुणविशिष्टस्य परामर्शादिति भावः । महापुरुषेति ।""पुरुषं महान्तं'' (पु.सू.तै आ) इति वाक््यार्थः उक्तः । एवं जिज्ञास्यपर्यालोचनयापि न निर्विशेषे ब्रह्मशब्दलक्षणेति भावः ।यतोउपलक्षकत्वाभिमतब्रह्मशब्द लक्ष्यत्वाभिमतजिज्ञास्यब्रह्मस्वरूपपर्यालोचनया निर्विशेषे वृत्तिनिरासः ।अतः श्रौतबृहत्वादिविशिष्ट एव विचार्यब्रह्मशब्दस्य वृत्तिरित्याह अत इति । सर्वतः सर्वस्मात् निरवधिकबृहदित्यर्थः । ननु यास्कनिरुक्तौ बृहत्वमेव ब्रह्मशब्दप्रवृत्तिनिमित्तमिति गम्यते । श्रौतनिरुक्तौ तु बृहत्वमिव बृंह्मणत्वमपीति कथमिदमुपपद्यत इति चेत् बृंह्मणत्वस्यापि गुणतो बृहत्वान्तर्भावान्नविरोधः । श्रुतौ पृथगुक्तिः बृंहणत्वमपि बृहत्वेन्तर्भूतमिति ज्ञापयितुमिति द्रष्टव्यं । एतद्वादमूलभूत भाष्यमाह इदं सर्वमभिप्रेत्येति । नन्वन्यत्रापि प्रयोगदर्शनात्कथं पुरुषोत्तम एवेत्यवधारणमित्यत्राह मुख्ययेति । ""यस्मिन् प्रयुज्यमाने तु गुणयोगस्सुपुष्कलः तत्रैव मुख्य वृत्तोयमन्यत्र ह्युपचारतः'' (गारुडे) इति न्यायेन निरतिशयबृहत्वादेः पुरुषोत्तमादन्यत्राभावेन गुणपौष्कल्यविरहान्नमुख्यत्वमिति भावः । अनेवं नामकं पुरुषोत्तमादिनामरहितं अनेवं विधं बृहत्वबृम्हणत्ववत् स्वभावतो निरस्तनिखिलदोष इत्याद्युक्तविधं च । शिवविरिञ्चादिनिरासस्तु ब्रहशब्दप्रवृत्तिनिमित्ततया निरस्तनिर्दोषनिखिलकल्याणगुणाकरत्व रूपबृहत्वबृंहणत्वाभावात् ।तदभावश्च यौगिकपुरुषोत्तमनामकत्वाभावेनावरतया सदोषपरिमितगुणवत्त्वादित्याह विशेषणद्वयेन चेति ।निरस्तनिखिलदोषत्वं निरतिशयासङ्ख्येयकल्याणगुणवत्वं च विशेषणद्वयं । निरुक्तिः तत्प्रवृत्तिनिमित्तकत्वोक्तिः । ननु पुरुषोत्तमशब्दो न यौगिकः समासानुपपत्तेः । तथाहि न तावत्कर्मधारयः सन्महवित्यादिना (अष्टा - 2 - 2 - 3) उत्तमशब्दस्य पूर्वनिपातापत्तेः । नापि षष्ठी समासः । पुरुषाणामुत्तम इति न निर्धारण (अष्टा - 2 - 2 - 3) इति निषेधात् । नापि सप्तमीसमासःषष्ठीसमासनिषेधसामर्थ्यादेव । अन्यथा अर्थरूपयोरविशेषेण द्वेधाशब्दस्यावश्यकत्वेन निषेधवैयर्थ्यात् ।तत्फलंहि समस्तरूपाभावः नापि पञ्चमीसमासः ""पञ्चमी भयेन'' (अष्टा - 2 - 1 - 37) ""भयभीत भीभिरिति'' (अष्टा - 2 - 1 - 3) नियतविषयत्वात् । अत एव ""रुढ्यातु कामं पुरुषोत्तमोस्त्वित्युक्त''मिति चेदुच्यते । कर्मधारय एवास्तु । नचैवं पूर्वनिपातप्रसङ्गः प्रशंसार्थविवक्षायां परत्वेन"प्रशंसावचनैश्चेति' (अष्टा - 2 - 1 - 66) समाससम्भवात्।वृत्तौ मतल्लिकाद्युपादानस्य रुढिपरिग्रहार्थत्वात् । "प्रवेकानुत्तमोत्तमा' (अष्टा - 2 - 2 - 3) इति प्रशंसायां रुढत्वात् । अस्तुवा निर्धारणार्थे सप्तमीसमासः । नच सामर्थ्यात्तस्यापि निषेधः अर्थरूपभेदाभावेपि तत्पुरुषे ""तुल्यार्थ तृतीयासप्तम्युपमानाव्यय द्वितीयाकृत्या'' इति पूर्वपदप्रकृतिस्वरभेदस्य सत्वात् । षष्ठीसमासेतु समासा इत्यन्तोदात्तत्वं । अत एव नगोत्तमो नागोत्तमः, अथ मुक्तिं ंपुरुषोत्तमादित्यादीनामुपपत्तिः ।अस्तु वा""यस्मात् क्षरमतीतोहमक्षरादपि चोत्तमः''(श्री भ.गी 24 - 27) इति निरुक्त््यनुसारात्पञ्चमीसमासः ।नच ""पञ्चमीभयेन'' (अष्टाध्यायी 2 - 1 - 3) ति परिगणनविरोधः ""तपरस्तत्कालस्य'' (अष्टाध्यायी 1 - 1 - 70) इत्यत्रः तादपि परः तपरः पञ्चमी इति योगविभागात्समास इति शाब्दवचनैस्समाससिद्धेः ।
। वत्सकुलजलधिकौस्तुभनृसिंहगुरुसुतेन सिंहदेवेन कृतायां शतदूषणीटीकायां प्रथमो वादस्समाप्तः ।
<02)
पदार्थदूषणानन्तरं वाक्यार्थदूषणमिति क्रमं सूचयन् वादार्थं सङ्गृह्णाति अथेति । विचारानुपत्तिर्वा जिज्ञासानुपपत्तिर्वा वादार्थः । अन्यतरस्य वादार्थत्वेऽन्यतरस्य गुणभावो द्रष्टव्यः। विषयाधीना जिज्ञासाधीना कारणाधीना चानुपपत्तिः । प्रथमं विषयाधीनानुपपत्तिमाह स्वात्मेति । सामान्य विशेषधीकर्मत्वाभावाज्जिज्ञासा नोपपद्यत इत्यर्थः । 
जिज्ञासास्वरूपप्रयुक्तानुपपत्तिमाह निर्विशेषस्येति । विशेषविषयिणी हि सर्वत्र जिज्ञासेति भावः । उभाभ्यां विशेषणाभ्यामेव कारणाधीनानुपपत्तिश्चाभिप्रेता । समानाधिकरणसामान्यज्ञानस्य विशेषनिश्चयफलकस्याभावात्। अत्र ब्रह्मण इत्यध्याहार्यं । दुष्यतो वा विशुद्धस्य वा ब्रह्मणो जिज्ञासा प्रतिषिध्यत इत्यन्वयः । पक्षान्तरे जिज्ञासापदं विचारपरं ।
अनुक्तो पालम्भपरिहारार्थं परकीयं वचनमाह यदाहुरिति । अनुदितेत्यादिपदचतुष्टयेन स्वात्मैकभासस्येत्यादि श्लोकगतपदचतुष्ट्यं क्रमाद्विवृतं ।
स्वरूपैकप्रकाशत्वोक्त््या प्रकाशांतराकर्मत्वसिद्धेः तत्प्रयुक्तव्याघातं दर्शयति यद्धीति । अन्यथा सामान्यतो विदितत्वस्य विशेषतो वेदितव्यस्यचाभावे, सामान्यवेदनस्य जिज्ञासाहेतुत्वात् विशेषतो ज्ञानस्य च तत्फलत्वादिति भावः । स्वप्रकाशतया वित्तिकर्मत्वाभावपुरस्सरं दूषणमुक्तं । मिथ्यात्वादिप्रसंगेन वित्तिकर्मत्वाभावपुरस्सरं दूषणमाह जिज्ञासा पूर्वकमिति । जिज्ञासायाः कारणत्वं विचारस्य कार्यत्वं विचारानुपपत्तिपक्षे कारणाभावाद्विचारानुपपत्तिः । जिज्ञासानुपपत्तिपक्षे फलरूपविचाराभावाज्जिज्ञानानुपपत्तिरित्यर्थः । विचारानुपपत्तौ हेतुमाह तच्चेति । ननु मा भूद्वित्तिकर्मत्वं स्वरूपप्रकाश एव स्वसामान्यप्रकाशः । सविशेषप्रकाशश्चेति । हेतुफलभावाज्जिज्ञासा संभवतीति शंकते स्वरूपेति । नेति । अन्यथा यज्ञदत्तीयज्ञानाद्देवदत्तीयजिज्ञासा स्यादिति भावः । यद्यप्यहमिति स्वप्रकाशादेव नित्यत्वादिजिज्ञासा दृश्यत इति जिज्ञासानधिकरणवृत्तिज्ञानान्यज्ञानत्वेन हेतुत्वान्नाति प्रसंगः । तथापि फलभूत ज्ञानसमानाधिकरणजिज्ञासापूर्वकत्वेन कार्यत्वान्नेतादृशज्ञानासंभवः इति भावः । केचित्तु अहमिति जिज्ञासाजनकं ज्ञानं न स्वप्रकाशं । अपितु मानसिकमित्याहुः । हेतुफलत्वयोस्सामान्यतो दूषणमुक्तवा प्रातिस्विकं दूषणमाह अनादेरिति । अनादेः प्रकाशस्येति । स्वरूपप्रकाशो निरपेक्ष एव हेतुः उतागन्तुकसहकारिसापेक्ष इति विकल्पमभिप्रेत्याह अनादेरिति । अत्र जिज्ञासा यदि निरपेक्षानादिप्रकाशजन्या स्यात् अनादिस्स्यादित्यर्थः । यस्मिन्काले कार्योत्पत्तिरभिमता ततः प्रागपि कार्यं स्यादिति क्रमेण पूर्वकालेप्यापादित कारणाभावेन कार्याभावस्य वक्तुमशक्यतयानादित्वे सिद्धे जन्यत्वमेव न संभवतीत्यर्थः । द्वितीये दूषणमाह सापेक्षत्व इति । जिज्ञासायास्समानाधिकरण धर्मिज्ञान जन्यत्वस्य साधित्वाल्लोके दर्शनादिति भावः । फलत्वे दूषणमाह प्राक्सिद्धस्येति । प्राक्सिद्धस्योत्तरकालमप्यसत्वे तुच्छत्वं सत्वे तु कार्यत्वमिति भावः ।
प्राक्सिद्धत्वे फलत्वव्याघात इत्याह प्राक्सिद्धस्येत्यादिना । फलस्य सादित्वादनादित्वं न स्यादित्याह फलत्वे चेति । एतेनानुदितपदसूचितव्याघातो दर्शितः । नन्वनुपहितस्वरूपमात्रगोचरयोर्जिज्ञासाहेतुफलभूतयोरसम्भवेप्युपहितगोचरयोस्तथात्वमस्त्वित्याशङ्कते उपहितेति ।अविद्योपहितरूपे ब्रह्मणि मुमुक्षूपास्यत्वरूपेण सामान्यवेदनस्य जगत्कारणत्वादिना विशेषवेदनस्य सम्भवादिति भावः । एवमपि निर्विशेषस्य जिज्ञास्यत्वं न सिद्धमित्याह नेति । हेतोरूपहितविषयत्वेपि फलस्योपहितविषयत्वमयुक्तमिति भावः । फलस्याप्युपहितविषयत्वे दोषमाह फलस्येति । आरोपितविषयत्वादिति भावः । इष्टापत्तिं परिहरति भ्रान्तिश्चेति । तत्वज्ञानसाध्यत्वान्मोक्षस्य मुमुक्षूणां भ्रमार्थं शास्त्रारम्भो न स्यादित्यर्थः । ननु तत्वज्ञानत्वभ्रमात्प्रवृत्तिरस्त्विति शङ्कते भ्रान्तिमिति । एवं तर्हि शास्त्रस्य न केवलं वैयर्थ्यमेवप्रत्युतानर्थहेतुत्वमपीति परिहरति नेति । परीक्षकाः विचारशास्त्राधिकृताः । प्राथमिकभ्रान्तिः - प्रपञ्च भ्रमः ।तथा च शास्त्रधिकारिणां प्रपञ्चभ्रमस्य पूर्वमेव सत्वात् शास्त्रजन्याधिकभ्रमवत्वाच्च पामराणां च शास्त्रजन्यभ्रमाभावात् परीक्षकेभ्यः पामराः श्रेष्ठा इत्यर्थः । किंच भ्रान्तिमेव प्रमितिमंन्यमानैरित्ययुक्तं श्रवणात्प्रानित्यानित्यविवेकादिसमये स्वरूपव्यतिरिक्तं मिथ्येति निश्चिततया प्रमात्वभ्रमायोगात् । यदि प्रयोजकशिक्षणं श्रवणमेवेति मतं तथापि मनननिधिध्यासनादौ प्रवृत्तिर्नस्यादित्याह स्वरूपेति । स्वरूपस्यैव फलत्वे प्राक्सिद्धस्य फलत्वायोगादिति यद्दूषणमुक्तं तत्र परिहारमाशङ्कते नित्येति । ज्ञानस्य सिद्धत्वेपि स्वमात्रसाक्षित्वाच्छिन्नस्यासिद्धत्वाज्जिज्ञासायाः फलत्वं सम्भवतीति भावः । एवं तर्हि प्राप्ताप्राप्तविवेकेन धर्मस्यैवेच्छा । सा च न जिज्ञासा ज्ञानगतधर्मविषयिण्याः ज्ञानेच्छाभावात् । समाधातुः तादृशज्ञानस्यैवासिद्धतया तज्जिज्ञासेति विषमो दृष्टान्त इत्याह नेति । ननुप्राप्ताप्राप्तविवेकेन धर्मगोचरत्वेपि धर्मिगोचरत्वाज्जिज्ञासात्वं युक्तमित्यत्राह तयोरपीति । सिद्धत्वादिति ।इच्छाविषयत्वायोगात्फलत्वं न स्यादिति भावः । विकल्पक्षोभादिति । सत्यत्वेऽद्वैत हानिः । मिथ्यात्वे प्रेक्षावतां तदर्थं प्रवृत्यनुपपत्तिरित्यर्थः । वैशद्यपक्षे दूषणांतरमाह अतिरिक्ताकारेति । ज्ञनगतं धर्ममादाय पूर्वदूषणं इह विषयमादायेति न पौनरुक्त््यं । स्वरूपपक्षेपि कालभेदमादायाज्ञातता उतांशभेदमुतधर्म भेदमिति विकल्पमभिप्रेत्य प्रथमे दोषमाह नित्येति । कालविशेषेणाज्ञातत्वं न सम्भवतीति भावः । द्वितीये दूषणमाह निरंश इति । धर्मपक्षे दोषमाह निर्विशेष इति । 
मिथ्याभूतविशेषस्तु भ्रान्तित्वापातेन निरस्त इति भावः ।
जिज्ञासास्वरूपप्रयुक्तानुपपत्तिमाह कथं च जिज्ञासेति । इदं किमिति प्रश्नप्रयोजिका इदं कथमिति प्रश्नप्रयोजिका वा स्यादित्यर्थः । ननु विदिताविदिताकारभेदाभावेपि इदं किमित्यादि जिज्ञासास्यादित्यत्राह कृत्स्नेति । कृत्स्नावगतौ ज्ञातव्यांशाभावेन सिद्धे इच्छाविरहादनवगतौ कारणाभावाज्जिज्ञासा नोपपद्यत इत्यर्थः । ननु कृत्स्नाज्ञानेपि जिज्ञासा सम्भवत्येव अन्यथा किं कथमिति जिज्ञासानुपपत्तेः । किंचिदाकार ज्ञाने धर्मिणोपि ज्ञाततया धर्मिप्रश्नानुपपत्तेः । धर्मिणं विना धर्मज्ञानाभावादिति शङ्कते किं कथमिति । पदार्थत्वादिना सामान्येन ज्ञातेषु किं कथमिति जिज्ञासाविशेषविषयिण्येव भवति । नतु सर्वात्मना ज्ञानाभावादिति परिहरति न तत्रापीति । ननु ज्ञाताज्ञातधर्मवति जिज्ञासेत्ययुक्तं किं ज्ञानांश एव जिज्ञासा उताज्ञातांशे । नाद्यः वैयर्थ्यात् । नद्वितीयः कारणाभावात् । इच्छायास्समानविषयकज्ञान साध्यत्वादित्याशङ्क््य सर्वथा च ज्ञाते जिज्ञासायामतिप्रसङ्गात् व्यावहारिकमर्यादयाजिज्ञासायास्त्वयापि व्यवस्थाप्यत्वात् । तत्र सामान्याकारज्ञानातिरिक्तकारणस्य दुर्वचतया सामान्याकारज्ञानमेव तद्वता विदितविशेषाकारजिज्ञासाया हेतुरिति कल्पनीयमिति ।
इदं जिज्ञासामात्रखण्डनं न ब्रह्मजिज्ञासा समर्थनमित्याह यः पुनरित्यादिना । इष्टापत्तौ दोषमाह अन्यथेति । जिज्ञासानङ्गीकारे आरम्भहेत्वभावाच्छास्त्रमुच्छिद्येतेति भावः । निर्विशेष इति - सामान्यविशेषयोः परस्पर सापेक्षत्वादिति भावः । ननु कल्पितधर्ममादाय सामान्यविशेषोपपत्तिरिति शङ्कते कल्पनयेति । किं सामान्येन शब्देन सत्स्वरूपं विवक्षितं उत सत्वसामान्यं । नाद्य इत्याह सामान्य रूपस्येति । तदेवोपपादयति न ह्यकिञ्चिद्भूत इति । अकिञ्चिद्भूतःस्वरूपशून्यः । खरश्रृङ्गं यथा कुण्ठत्वधर्मवत्तीक्षणत्वधर्मवद्वा न भवति तथा विशेषरूपोपि न भवतीत्यर्थः । शून्यवादाभ्युपगमं परिहरति न चेति । सामान्यधीबाधः स्वरूपाधीनः । द्वितीयं पक्षं दूषयति अत एवेति । श्रुतिविरोधादिर्त्थः । अपसिद्धान्तादिति । सत्वस्य ब्रह्मस्वरूपानन्योक्तेरिति भावः । विशेषस्य त्विति । कल्पितगोचरज्ञानस्य भ्रमत्वेन प्रपञ्चभ्रमानिवर्तकतया इष्यमाणत्वायोगादिति भावः । ननु कथं वैफल्यं कल्पितविषयकज्ञानस्यैव फलत्वादित्याशङ्क्य एवं सति वैदिकत्वभूमिकाकञ्चुकप्रच्छादितं बौद्धत्वमेवाविष्कृतं स्यात् । वेदान्तानां मिथ्यार्थबोधकत्वेनातत्वावेदकत्वाङ्गीकारादित्याह नहीति । ननु कल्पितप्रपञ्चरूपकार्यस्य मिथ्यात्वबोधनाच्छास्त्रस्य प्रामाण्यमिति न वेदबाह््यत्वमिति शङ्कते कल्पिताकारेति । प्रपञ्चमिथ्यात्वस्यैव जिज्ञास्यतया ब्रह्मणो जिज्ञास्यत्वं न स्यादित्याह न तर्हीति । ननु रजतमिथ्यात्वज्ञानस्य रजतनिवर्तकत्ववत् प्रपञ्चमिथ्यात्वज्ञानमपि प्रपञ्चनिवर्तकमेवेति मिथ्यात्वजिज्ञासैवास्त्विति शङ्कते ततः किमिति । ""तद्विज्ञानार्थं स गुरुमेवाभिगच्छेत्,'' ""प्रोवाच तां तत्वतो ब्रह्मविद्यां""ं (मुं - 1 - 2 - 12) ""तद्विजिज्ञासस्व तद्ब्रह्मेति'' (तै - भृ 1) ""अथातो ब्रह्मजिज्ञासा'' (ब्र.सू.1 - 1 - 1) इत्यादिश्रुति सूत्रविरोधः । नच तेषां प्रपञ्चमिथ्यात्वजिज्ञासापरत्वं । तथा सति लक्षणादोषइत्याह श्रुतीति । किञ्च ""अत्मैकत्वप्रतिपत्तये सर्वे वेदान्ता आरभ्यन्तत'' (शं.भा) इति स्वोक्तिविरोधश्चेत्याह ब्रह्मेति । ननु कल्पिताकाराः कल्पितभेदाः तन्मिथ्यात्वंहि तदभावः तदेव ब्रह्मात्म्यैक्यमिति न विरोध इति शङ्कते कंल्पितभेदेति । तर्हि माध्यमिकेनापि सकलप्रपञ्चमिथ्यात्वस्याभ्युपगमात् तन्मतेपि त्वदुक्तब्रह्मात्मैक्यधीरस्तीतितस्मात्तव भेदो नस्यादित्याह न माध्यमिकमतेपीति । ननु प्रपञ्च मिथ्यात्वमेव यदि ब्रह्मात्मैक्यं स्यात् तदा तेन विवादविलयस्यात् । किन्तु तद्बुध्यवसेयं ततोन्यदेव ब्रह्मत्मैक्यमिति तेन विवादो युज्यत इति शङ्कामनुवदति यच्च मन्यस इति । ब्रह्मणस्तच्छून्यत्वं कल्पिताकारशून्यत्वमेवे(मपी)त्यर्थः । सामान्यबुध्या क्रोडीकृतं धर्मिज्ञानेन विषयीकृतमित्यर्थः । बहीष्ठस्य - धर्मिज्ञानाविषयीकृतस्य । मिथ्यत्व इति । आकारशून्यत्वस्य मिथ्यात्वमाकाराभावाभावः । एवं चाकारस्य सत्यतास्यादित्यर्थः। प्रतियोगिसाहित्यसत्यता प्रतियोगिसाहित्यसहिता सत्यतेति मध्यमपदलोपी समासः । प्रतियोगिसत्वं तत्सत्यत्वं चेत्यर्थः । सहजसङ्घर्षः स्वतो विरोधः भावाभावरूपेति यावत् । नन्वेवमप्यन्यतर सत्वे अन्यतराभावोस्तु अन्यतराभावे इतरसत्वनियमः कुत इत्यत्राह परस्परविरोध इति । भावाभावयोस्तथानियमात् । अन्यथा ""द्वौ नञौ प्रकृतमर्थ सूचयत'' इत्यादि तान्त्रिकव्यवाहारोच्छेद श्चेति भावः । दूषणान्तरमाह यदीति । कल्पिताकारराहित्यस्यापि कल्पिताकारतया तत्सत्वे कल्पिताकारत्वावच्छिन्ननिवृत्तिरूपामुक्तिः कथं स्यादित्यर्थः । ननु तद्व्यतिरिक्तनिवृत्तिरेव मुक्तिरस्त्वित्यत्राह यत्किञ्चिन्निवृत्तिमात्रमिति । कल्पिताकारनिवृत्तिरूपकल्पिताकारसत्वेपिइतरनिवृत्तिमात्रामुक्तिश्चेत् अविशेषाद्घटादिकल्पिताकारसत्वे यत्किञ्चिन्निवृत्तिमात्रामुक्तिः स्यादित्यर्थः ।अशेषविशेषशून्यमिति सूचितं व्याघातमुपसंहरति अत इति । उक्तविधया 
जिज्ञासानुपत्तेरित्यर्थः ।
अनाद्यविद्यान्धकारितमित्यनेन सूचितं व्याघातं दर्शयितुमुपक्रमते किञ्चेति । किमविद्याश्रयो ब्रह्मजिज्ञास्यमुत शुद्धमितिविकल्पमभिप्रेत्याद्ये दोषमाह यद्यशुद्धमिति । यद्यपि प्रागुपहितस्य जिज्ञास्यत्माशङ्क्य निरस्तमेव । तथापि पूर्वत्र यत्किञ्चित्कल्पितधर्मोपधानं विवक्षितं । इहतु अशुद्धिरूपाविद्योपधानमिति भेदः । अविद्याविशिष्टप्रकाशस्य संसारनिवर्तकत्वे अनादि संसारनिवृत्तिस्स्यादित्याह अन्यथेति । अशुद्धेर्मिथ्यात्वात्तद्विशिष्टोपदेशिशास्त्रं चाप्रमाणं स्यादित्याह कथंतरामिति । नन्वतत्वज्ञानादपि संसारनिवृत्तिस्यादेव । रज्जौ सर्पभ्रमस्य तस्यामेव भूरंघ्रभ्रमेण निवृत्ति दर्शनादित्याशङ्कते नन्विति । सत्यं भ्रान्तेरपि भ्रान्तिनिवर्तकत्वमस्त्येवेति । तथापि निवर्तकभ्रान्तेर्निवृत्यभावात् सर्वभ्रमनिवृत्तिलक्षणामुक्तिर्न स्यादित्याह नस्यादिति । ननु तत्वज्ञानादेवनिवर्तक भ्रान्तिरपि निवर्ततामित्यत्राह तद्विलापकेति । तद्विलापकं भ्रान्त्यन्तरनिवर्तकमित्यर्थः । उक्तक्रमेणेति ।सत्यमिथ्यात्वविकल्पक्षोभादिरूपोक्तक्रमेणेत्यर्थः । चरमभ्रान्तिरहेतुकमेव नश्यत्वित्यत्राह अहेतुकेति ।ननूपादाननिवृत्त्या तन्निवृत्तिरस्त्विति चेन्न।तथा सति ज्ञाननिवर्त्यत्वाभावान्मिथ्यात्वं न स्यादिति भावः ।
नित्यशुद्धमित्यनेन दर्शितं व्याघातं दर्शयितुं द्वितीयं विकल्पमाशङ्कते शुद्धं तर्हीति । शुद्धस्य ज्ञानविषयत्वायोगाज्जिज्ञास्यत्वं नोपपद्यते कुतस्तु तद्ज्ञानान्मुक्तिरित्याह जिज्ञास्यमपीति । ननु यथा शाखायाश्चन्द्रसम्बन्धाभावेपि तद्भ्रमाच्छाखायां चन्द्रमा इति चन्द्र उपलक्ष्यते तथा इष्यमाणेन ज्ञानेन तद्विषयत्वरूपसम्बन्धाभावेपि तदुपलक्ष्यतया जिज्ञास्यत्वमस्त्विति शङ्कते शाखाचन्द्रेति । यथा चन्द्रस्योपलक्षणीभूतशाखाधीनज्ञानविषयत्वं तथोपलक्षणीभूतेष्यमाणज्ञानाधीनज्ञानविषयत्वं ब्रह्मणो नास्तीति कथमुपलक्ष्यत्वमित्याह कथं तदधीनेति । नन्वस्तु तदधीनज्ञानविषयत्वमित्याशङ्क्य तथात्वे जडत्वमिथ्यात्वादिदोषप्रसङ्ग इत्याह तद्विषयत्वे चेति । ननूपलक्षणाधीनज्ञानविषयत्वमभ्युपगम्यत एव । नच तत्प्रयुक्तदोषापत्तिः मिथ्याभूतज्ञानविषयत्वस्याप्यसत्यत्वत्वात् । नचासत्यत्वं भ्रान्तिसिद्धत्वमिति तदर्थं भ्रान्त्यन्तराङ्गीकारे तद्विषयताप्रयुक्तदोषापत्त्या तस्यापि भ्रान्त्यन्तरसिद्धत्वं वाच्यमित्यनवस्थेति वाच्यं । उपलक्षणाधीनज्ञानस्यैव स्वविषयताभ्रान्तित्वेनानवस्थाविरहादिति शङ्कते सोपि बोध इति । तत्र किं ज्ञानस्यत्सत्वाद्दोषाभावः उत भ्रान्तित्वादिति विकल्प्य पक्षद्वयेपि प्रमाजनकत्वा भावात्प्रमाजनकत्वरूपं प्रमाण्यं नस्यादित्याह विलीनमिति । किञ्च ज्ञानविषयत्वस्योक्तविधया दोषत्वाभावे प्राथमिकज्ञानविषयत्वमेवाभ्युपगम्यतामित्याह उपलक्षणेति ।
फलाभावाज्जिज्ञासानोपपद्यत इत्याह शुद्धिश्चास्येति । किमर्थेति । शुद्ध्यतिरेकेणाविद्यानिवृत्तेरभावादिति भावः । नन्वस्तु ब्रह्माभेदार्थजिज्ञासा ""ब्रह्मवेद ब्रह्मैव भवती'' (मु - 3 - 2 - 9) ति ब्रह्माभेदस्यापि फलतया श्रवणादिति तत्राह अन्तत इति । अभेदस्य नित्यसिद्धतया साध्यत्वायोगात्तत्साध्यतोक्तिरपि शुद्धावेव पर्यवस्यतीति भावः । ननु शुद्धताध्यवसायस्य साध्यत्वात्तदर्थं जिज्ञासेति शङ्कते शुद्धतेति । शुद्धताध्यवसायस्य स्वतः पुरुषार्थत्वा योगाच्छुद्ध्यर्थतयापुरुषार्थत्वं वाच्यं । तच्च न सम्भवति शुद्धेरसाध्यत्वादित्याह न तदध्यवसायेनापि । ननु पुरुषार्थान्तरार्थतया सार्थत्वमस्त्वित्याशङ्क्य तदेव नास्तीत्याह अन्यथेति । ननु नित्यशुद्ध्यवसाये सति प्रतीयमानकर्तृकत्वादिरूपाशुद्धेर्मिथ्यात्वज्ञानेन तन्निवृत्तेस्साफल्यमिति शङ्कते आरोपितेति । तथासति आरोपरूपाशुद्धिमत्तया तद्दशायां शुद्ध्यभावान्न नित्यत्वं शुद्धेरिति परिहरति आरोपसम्भव इति । ननु नित्यशुद्धेः परमार्थत्वान्नारोपिताशुद्ध्या विरोधः । यथा स्फटिकरक्तात्वारोपेपि श्वैत्यस्य न विरोध इति शङ्कते उपरक्तेपीति । ब्रह्मण्येवेति । शुक्तिरजतादाविव परोक्षभ्रमस्थलेपि प्रातिभासिकमुत्पद्यत इतीदमुक्तमिति ध्येयं । किन्त्विति । भ्रमसुखदुःखाद्यनर्थाधारतयाऽशुद्धिं प्रसञ्जयाम इत्यर्थः । एवञ्च विषमो दृष्टान्त इत्याह न तथेति । तथा च भ्रान्तिविषयत्वं न दोषः अपितु भ्रान्त्यादिप्रत्यनीकस्वरूपस्य भ्रान्त्याश्रयत्वं । तद्धेतुदोषाश्रयत्वं च दोष इत्यर्थः । भ्रान्तिरपीति । तद्धेतुभूतदोषादिरपीत्यर्थः । एवं तर्हि भ्रान्त्यादिदोषस्य स्वत एव निवृत्ततया नारोपितदोषनिवर्तकतयापि सार्थक्यमित्याह स्थितं तर्हीति । ननु भ्रमादेरसत्वेपि तत्सत्वभ्रमनिवृत्तिः प्रयोजनमिति शङ्कते असत्येवेति । तत्सत्वभ्रमस्य सत्यत्वे चाद्वैतहानेः मिथ्यात्वे च स्वत एव निवृत्तस्य निवर्त्यत्वाभावेन नैष्फल्यात् तत्सत्यता भ्रमादिनिवर्त्यत्वोक्तौ चउत्तरोत्तरं तथेत्यनवस्थास्यादित्ययुक्तमित्याह न तत्सत्वेति । ननु ब्रह्म न निर्विशेषस्वरूपेण भ्रान्याश्रयः ।किन्तु विशिष्टजीवेश्वररूपाभ्यामिति न नित्यशुद्धिविरोध इति शङ्कते स्वरूपेणेति । जीवेश्वरयोरपि कल्पितत्वात्कल्पकान्तराभावात् नित्यशुद्धं ब्रह्मैव भ्राम्यतीति वक्तव्यमिति स्वरूपेपि भ्रान्तिरूपा शुद्धिरनिवार्येति भावः । तद्भावः स्वात्मनि जीवेश्वररूपेण भ्रान्तिः । किञ्चेश्वररूपेण कल्पना हि स्वस्मिन् सार्वज्ञं । तच्च सर्वविषयकत्वान्निर्विशेषात्मकशुद्धिगोचरमपीति शुक्तिज्ञानं रजतज्ञानमिव कथमितर विषयकज्ञानं सहेत तथा च स्वयमेव स्वात्मानं मारयेदिति व्याघातप्रसङ्ग इत्याह कथं सर्वज्ञोपीति 
। यदि सर्वज्ञत्वं तद्ज्ञानस्य कथं भ्रान्तित्वमित्यर्थः । किञ्चेश्वरभावः सार्वज्ञं जीवभावस्तदभावः । तथा च विरुद्धयोः कथमेकत्र रजतत्वतदभावयोरिवारोप इत्याह कथञ्चैक आत्मेति । प्रपञ्चयिष्यत इति । जीवब्रह्म भेदसमर्थनावसर इत्यर्थः ।
उत्तरत्रेति । शुद्धिर्नित्यानित्यावेति विकल्पे अनित्येत्यत्रेत्यर्थः । पूर्वं संसार इव उत्तरत्रापि संसारप्रसङ्ग इत्याह। त्रिवर्गेति । अस्तु को दोष इत्यत्राह वैराग्येति । वैराग्योपदेशादिवैयर्थ््यादेव।
द्वितीयोपि नेत्याह अत एवेति । हेत्वन्तरमाह बन्धेति । शुद्धेर्विनाशेसंसारोत्थानाच्छुद्धिकाले विरोधेन संसारासम्भवादिति भावः । किञ्च शुद्ध्यर्थं हि तत्वज्ञानं वाच्यंशुद्धिश्चेत्पूर्वावधिरहिता तदा तदर्थं श्रवणनिदिध्यासनादिवैयर्थ्यमित्याह शुद्धेरसाध्यत्वेनेति । तृतीयस्त्विति ।पूर्वा वधि (उभया)मत्वमित्यर्थः ।विकल्पावतार इति । सत्यत्वे चाद्वैत हानिः मिथ्यात्वे च न मुक्तिरिति विकल्पपूर्वकं दूषणावतार इत्यर्थः ।
नन्वनित्यशुद्धियोगिनो नित्यशुद्धियोगिनश्च जीवेश्वरयोः जिज्ञासतायाः सिद्धान्तेपिसत्वात् कथमेवं विकल्प्य दूषणाभिधानमित्यत्राह यद्यपीत।ि शुद्ध्यशुद्धयोर्नयौगपद्यविरोधः आश्रयभेदात् ।साध्यत्वेनाभिमतायाः शुद्धेः जीवस्वरूपादन्यत्वेन न साध्यता विरोधः । सत्यत्वान्न मिथ्यात्वप्रयुक्तजिज्ञास्यत्वविरोधश्चेति भावः ।शास्त्रार्थसम्प्रीतः - अनुष्ठितेन शास्त्रार्थेन सम्प्रीतः।प्राची - वैदिकी । उन्मादिनो वा ज्ञानादिरहितस्य वा रक्षकत्वं दूरे । स्वरक्षणेपि शक्तिरहितत्वादित्याह स्वरक्षण इति । ननु कल्पितसार्वज्ञमादाय फलप्रदानोपयोगि भूताराधनाराधकतदिष्टपरिज्ञानसम्भवात्तदभावेऽपि तद्ध्यानादेः पुण्यतीर्थस्नानादिवददृष्टार्थत्वसम्भवाच्च कथं ब्रह्मणोन जिज्ञास्यत्वमिति शङ्कते कल्पितेति ।आदिशब्देन दयादि गृहयते । सर्वैरिति । तथा च तत्र न कल्पितं सार्वज्ञयमिति भावः । अविशेषादिति । कैश्चिद्ब्रह्मण एवानभ्युपगमादिति भावः । महत्वं किं प्रामाणिकत्वं उत प्राचुर्यं नाद्य इत्याह सर्वेषामिति । सर्वे सर्वत्र भ्रान्ता इति युष्मन्मतस्थितिः सर्वस्य मिथ्यात्वाङ्गीकारात् । तथाच युष्मन्मते कस्यापि तत्वदर्शित्वतत्वोपदेष्द्दत्वलक्षणं महत्वं न सिध्यतीत्यर्थः । न द्वितीय इत्याह प्राचुर्यस्येति । ""शतमप्यन्धानां न पश्यतीति'' न्यायेन प्राचुर्यमप्रयोजकमित्याह अप्रयोजकत्वाच्चेति । यदीति । यथा तीर्थादिसेवया तीर्थादेरन्यः ईश्वरः प्रसाद्यः स्यात् तथा ईश्वरस्य सेवया अन्यः प्रसाद्यः स्यात् स्यात्तीर्थादितुल्यतेत्यर्थः । कर्मणोहि स्वभावः किञ्चित्कर्माव्यहितोत्तरकालमेव फलं जनयति । किञ्चिद्विनष्टमपि कालान्तरे तथास्वभावात् । क्रियैव फलं जनयतीति कर्ममीमांसावृत्तिकारान्तरपक्षं । शक्त्यात्मनावस्थितायाः क्रियायाःफलजनकत्वमिति भट्टपक्षं । तज्जन्यापूर्वमवेफलं जनयतीति गुरुपक्षं दूषयति नहीति । ""सएवैनं भूतिं गमयति स एनं प्रीतः प्रीणाति अन्नादो वसुदानः''(बृ - 6 - 4 - 24)'' इत्यादि श्रुतिभिः ""लभते च ततः कामान्मयैव विहितान् हि तान्'' (श्री.भग.गी.7 - 22) इत्यादि स्मृतिभिः ""फलमत उपपत्तेः'' (ब्र सू.3.2.37) इत्यादिसूत्रैः ""फलसम्भित्सया कर्मभिरात्मानं पिप्रीषति स प्रीतोऽलं फलाये''त्यादि द्रमिडभाष्य कारादिमहर्षिवचनैश्च ईश्वरस्यैव फलप्रदत्वावगमादिति भावः । जैनवद्भेदाभेदात्मकानेकान्तवादिनो भास्करस्य मतेपि जिज्ञासानुपपत्तिस्समानेत्याह उक्तेति ।ब्रह्मणस्सर्वज्ञत्वात् तदभिन्नस्य जीवस्यापि सर्वज्ञत्वेन विदिताविदिताकारा भावात् जिज्ञासा न सम्भवति ।ब्रह्मणो नित्यशुद्धत्वे तदभिन्नस्यापि जीवस्य नित्यमुक्त्वाक्तत्वात्तदर्था जिज्ञासा न सम्भवति । जीवाशुद्ध्या तदभिन्नस्य ब्रह्मणोप्यशुद्धत्वात् ""स्वरक्षणेप्यशक्तस्ये''ति न्यायाज्जिज्ञास्यता न सम्भवतीति भेदसत्वेप्यभेदप्रयुक्तानां दोषाणां दुष्परिहरत्वादिति द्रष्टव्यं ।
अयमर्थो भाष्याभिप्रेतश्चेत्याह तदेतदिति । एतेन सत्वविशिष्टं ज्ञानं हेतुः अखण्डविषय साक्षात्कारो जिज्ञासायाः फलं तदिच्छैव जिज्ञासेत्येकंमतं, प्रथमोत्पन्नोऽद्वैतसाक्षात्कारः प्रतिबध्दत्वान्नाविद्यानिवर्तकः स एव जिज्ञासा हेतुः अप्रतिबद्धज्ञानं फलं तदिच्छैव जिज्ञासेति द्वितीयं, प्राथमिकज्ञानमनवधारणं जिज्ञासा हेतुः अवधारणं ज्ञानं तत्फलं तदिच्छैव जिज्ञासा हेतुरिति तृतीयं । एवं च हेतुफलभावसत्वात् जिज्ञासायां नानुपत्तिरिति नवीनोक्तं निरस्तं । प्राथमिकज्ञानस्यापि समानविषयत्वेनाविद्यानिवर्तकत्वसम्भवे अखण्डविषयकज्ञाने जिज्ञासायोगात् समानविषयत्वस्यैवाज्ञाननिवर्तकत्वे तन्त्रत्वात् । अन्यथा रूप्यादिगोचर शुक्त्यादिज्ञानस्यापि रजतादिभ्रमानिवर्तकत्वप्रसङ्गात् ।नापि ज्ञानस्य प्रतिबन्धकत्वं तीरस्थवृक्षादिगोचरोर्ध्वाग्रत्वज्ञानस्य अधोग्रत्वभ्रमानिवर्तकत्वात् । विशेषदर्शनत्वाभावात् । तद् भ्रमस्योपाधिनिवृत्यैव निवर्त्यतया ज्ञाननिवर्त्यत्वाभावात् ।नाप्यनवधारणत्वं प्राथमिकज्ञानस्यैककोटिकत्वेन संशयरूपानवधारणत्वायोगात्।अन्यादृशानवधारणत्वस्याविद्यानिवर्तकत्वे बाधकत्वाभावात् । अन्यथा अयं घट इति ज्ञानान्तरमपि प्रामाण्यसंशयं विनापि संशयापत्तेरिति ।।
। वत्सकुलजलधिकौस्तुभनृसिंहगुरुसुतेन सिंहदेवेन कृतायांशतदूषणीटीकायां द्वितीयो वादस्समाप्तः ।
<03)
ब्रह्मशब्दविचारानन्तरं तद्वाक््यार्थविचारः कृतः । इदानीं तद्वाक््यगताथशब्दार्थावधिविचारः क्रियत इति सङ्गतिं दर्शयन् वादार्थं सङ्ग्रहेण दर्शयति त्रय्यन्ता इति । एकार्थत्वलक्षणहेतुसूचनमुखेन एऐकशास्त्र्यहेतुभूतार्थविरोधाभावं सूचयन् एऐकशास्त्र्यप्रयोजकैकग्रन्थत्वमाह सौहार्दं समधिश्रिता इति । एकग्रन्थत्व एवैकदेशत्वमिति व्याख्येयैक्यरूपहेतुमाह त्रय्यन्ता इति ।
ननु ""स्वाध्यायोध्येतव्य'' (तै - आ 2 - 27) इति विधेरर्थज्ञानपर्यन्तत्वपक्षे विचारशास्त्रं कृत्स्नं गोचरमस्तु । रागप्रयुक्तिपक्षे कथं कृत्स्नगोचरमिति कथमैकशास्त्र्यमित्यतशाह स्थितं तावदिति । रागप्रयुक्तिपक्षेपि विचारप्रयोजिकाया आपातप्रतीतेः कृत्स्नविषयत्वात् तदधीनविचारोपि कृत्स्नगोचर इति तच्छास्त्रमपि कृत्स्नगोचरमेव मंतव्यमिति भावः । ननु स्वाध्यायाध्ययनविधेः कृत्स्नस्वाध्यायगोचरत्ववदङ्गगोचरत्वादङ्ग विचारशास्त्रस्याप्यैकशास्त्र्यापत्तिः । प्रयोजकस्याविशेषादिति चेत् सत्यं स्वाध्यायत्वरूपोपाधिना प्रवृत्तो विचार एक एव । पूर्वोत्तरभागयोः स्वाध्यायावयवयोः कर्मब्रह्मपरयोरेकग्रन्थैकदेशत्वात् । अङ्गानां तु वेदोपकारकत्वेपि ज्यौतिषत्वादिभिन्नभिन्नोपाधिना विचारस्य प्रवृत्तत्वात् । न च ज्यौतिषादीनां एकावयवत्वं नास्ति येन तद्विचारशास्त्र्यैक्यं शङ्क्येत । नचैवं वेदानामपि ऋगादिभेदेन भिन्नत्वात् ऋग्यजुषोश्चैकावयत्वाभावात् कथं तद्विचारैक्यं । वेदत्वरूपैणैक्येत्वङ्गत्वरूपेण विद्यास्थानत्वेन वा सर्वेषामैक््यप्रसङ्गादिति वाच्यं । वेदानां भिन्नानां सशिरस्कानामेव प्रत्येकं तन्त्रेण व्याख्यानं सम्भवदिदं तत्पूर्वोत्तरभागव्याख्यानं सदेकमेव भवति । यथा ज्यौतिषादीन्यङ्गानि प्रत्येकं वेदानां तथाप्येकमेव ज्यौतिषादिशास्त्रं यथा वा प्रयाजादीनि प्रत्येकमङ्गत्वेप्याग्नेयादीनामङ्गानि सकृदनुष्ठितानि भवन्तीति । ननु तर्हि साङ्गसशिरस्कस्वाध्यायविषयमिति साङ्गग्रहणं किमर्थमिति चेत् साङ्गग्रहणं विचारप्रयोजकापातप्रतीतिसिध्यर्थमिति गृहाण । ननु स्वविधिप्रयुक्तिपक्षे "स्वाध्यायोध्येतव्य' (तै - आ 2 - 27) इति स्वाध्यायशब्दस्य सङ्कोचकाभावादध्ययनस्य कृत्स्नविषयतया विचारस्य कृत्स्नविषयत्व सिद्धिरस्तु । अध्यापनविधिप्रयुक्तिपक्षे कथं कृत्स्नविषयत्वमिति चेन्न ""अष्टवर्ष ब्राह्मणमुपनयीत तमध्यापयीत'' (शतपथ ब्रा) इति अध्यापनविधिना अध्ययनविधिसिद्ध व्रतनियमविशेषयुक्तस्य कृत्स्न विषयस्यैव अध्ययनस्य स्वाङ्गभूतोपनयनद्वारतया स्वीकारात् । अध्यापनविधिः कृत्स्न स्वाध्यायाध्ययनं प्रयुङ्क इति न दोषः । तयोरिति । तदर्थविचारे विधितो रागतो वा प्रवृत्तौ व्याख्यानं विना दुर्ज्ञानत्वात् तत्तत्प्रवृत्तपुरुषानुजिघृक्षया प्रवृत्तं मीमांसाशास्त्रं तद्व्याख्यनरूपं कृत्स्नगोचरमिति भावः ।
श्वननु विधि प्रयुक्तिपक्षे सङ्कोचकाभावात् सर्वगोचरो विचारः स्यात् । रागप्रयुक्तौतु विचारस्तत्साध्य निर्णयो वा न स्वतः पुरुषार्थ इति । यस्य यत्पुरुषार्थरागसम्भवः तस्य तन्निर्णयोपयोगिविचार एव इच्छा स्यादिति विचारस्सङ्कोचमर्हतीति शङ्कते नन्विति । यद्यपि पुरुषाणांरागस्सङ्कुचितोस्तु तथापि सर्वपुरुषार्थेषु प्रत्येकंरागिणामनुग्रहाय कृत्स्नगोचरत्वं विचारशास्त्रस्य युक्तं ।यथा पश्वादिसर्वपुरुषार्थेषु एकस्येच्छाया अभावेपि प्रत्येकमिच्छावतामनुजिघृक्षयैव विचारशास्त्रमेकं यथा वा तत्तत्सर्गपिपठिषु भेदेपि रघुकाव्यादि व्याख्या तथैव मीमांसाशास्त्रमिति । परिहरति मैवमिति । परिहारान्तरमाह विकल्पेति । त्रिवर्गापवर्गयोः परस्परविरोधात् एकस्योभयत्र रागासम्भवमाशङ्क्याह क्रमेणेति । उभयभावनाः कर्मब्रह्मोभय पराश्चतुर्मुखादयः । ननु रागानुसारेण शास्त्रप्रवृत्तौ कस्यचित्कदाचिदेवेच्छा जायत इति तद्रागानुसारेणविशेषोद्देशेन मीमासाशास्त्रं प्रवतर्ते इति शङ्कते यस्यत्विति । द्विवर्गः अर्थकामौ।वेदोदितेषु वेदप्रतिपन्नसाधनकेषु । ननु तादृशपुरुषानुसारेण मीमांसाशास्त्रमेव न स्यादित्युक्तं । दूषणबलाद्रागाधीनत्वं न स्यात् ।न तु मीमांसाशास्त्रानारम्भ इति चेन्मैवं । तत्र त्वयापि हेत्वन्तरं यद्वक्तव्यं तत्तु पूर्वोत्तरभागसाधाराणमिति तात्पर्यं । यदि रागशून्यस्यानधिकारःतदाप्रत्येकं रागाणामननुगतत्वात्तद्वतो नाधिकार इति सर्वगोचररागोधिकारी सिध्यतीति तमेवाधिकृत्य शास्त्रं प्रवर्तत इत्याह तुल्यमिति । त्रिकाण्डी - कर्मकाण्डं देवताकाण्डं ब्रह्मकाण्डं चेत्यर्थः । किञ्च कृत्स्नवेदार्थजिज्ञासोरभावेपि कृत्स्नप्रविविक्षुरूपाधिकारिसम्भवात् कृत्स्नगोचरशास्त्रं प्रवर्तत इत्याह तिष्ठत्विति । ननु पूर्वोत्तरभागसाधारणरागासम्भवः । सिद्धेव्युत्पत्त्यभावेन रागप्रयोजिकायाः आपातप्रतीतेरसम्भवात् । भावेपि सिद्धस्य प्रवृत्तिनिवृत्त्यविषयस्य विचारे प्रयोजनाभावादुपासनाविधिशेषार्थवादतया स्वार्थविवक्षाविरहाच्च तद्विचारे रागाभावात्पूर्वभाग एव विचारसङ्कोच इति मीमांसकैराशङ्किते सति सिद्धेव्युत्पत्यसम्भवादिना राहुमीमांसकैरैकशास्त्र्यमनभ्युपगच्छद्भिरप्युत्तरभागेपि रागादिस्समर्थनीय इति पूर्वोत्तरभागसाधारण्यं रागस्येत्याह कर्ममात्र इत्यादिना ।असाध्यत्वेपि प्राप्यत्व सम्भवाद्विचारस्सम्भवतीत्याह अप्राप्त इति । ननु यदि श्रवणादेव प्रीत्यर्थं ब्रह्मबोधनं तदा 
बालोपच्छब्दनवाक्यवदयथार्थत्वेपि प्रीतिसम्भवान्नास्य प्रामाण्यं । यद्युपासनानुष्ठानशेषत्वं तदाआरोपितेनाप्युपासनानुष्ठानविधेः । ब्रह्मणि वेदान्तानां न प्रामाण्यमित्यत्राह अर्थज्ञानस्येति । स्वातन्त्र्यं उपायानुष्ठानमपेक्षय प्रयोजनपर्यवसानं । तद्ज्ञानस्य प्रीतिहेतुत्वेपि कामिन्यादिदर्शनवद्बाधकाभावादु पायानुष्ठानशेषत्वपक्षेपि स्वर्गाद्यर्थवादवदुपासनापेक्षित फलसमर्पकतया प्रामाण्यं स्यादेव । नचविषयसमर्पकस्य वाग्धेनुवाक्यवदप्रामाण्यं बाधकाभावात् । अन्यथा धृवारुन्धतीदर्शन वाक्यस्याप्यप्रामाण्यप्रसङ्गादिति भावः ।प्रसङ्गात् कर्ममीमांसैकदेशिनापि नेयं शङ्का कार्येत्याह कर्मशेषेति ।अन्यत इति । शास्त्रैकदेशादन्यत इत्यर्थः । तेनैवेति । मीमींसकेनेवेत्यर्थः । अतस्तन्निरासोऽपि नास्माकमेव भर इति भावः । पूर्वं कबन्धमीमांसकं कर्ममात्रसङ्कोचकं राहुमीमांसकेन निरस्य इदानीं ब्रह्ममात्र एव रागं सङ्कोच्य विचारमपि तन्मात्र एव सङ्कोचयन्तं कबन्धमीमांसकमुखेन निरासयितुमुपक्रमते ।
अस्तु तर्हीत्यादिना । स्थितेरविन्द इति न्यायादिति । ""स्थितेरविन्देमकरन्दनिर्भरे मघुव्रतो नेक्षुरकं हि वीक्षत'' (स्तोत्ररत्नं) इतिन्यायादित्यर्थः । नेति ।कारणीभूतरागाभावादिति भावः । तत्सहकारीति ।व्युत्पत्त्यादिकं विवक्षितं।तत्रापीति ।कर्मभाग इव ब्रह्मभागेपि व्युत्पत्त्यादिसहकारिसिद्धेरित्यर्थः ।तत्रैवेति।ब्रह्मभाग इत्यर्थः। सर्पेण मारो मरणं । अन्यत्रापीति । कर्मभागेपीत्यर्थः । नचायमिष्टप्रसङ्ग इत्याह तथात्वेवेति । तत्सिद्धावपीति ।तथाच सत्पथवर्त्यनुग्रहाय ब्रह्मविचारार्थमेव शास्त्रप्रवृत्तिरिति नासत्पथवर्त्यनुग्राहकेणैक््यमिति भावः । त्वयापीति । कर्मविचारशास्त्रस्यापि सत्पथवर्त्यनुग्रहार्थप्रवृत्तत्वादैक्यं युक्तमिति भावः ।ननु विविदिषार्थत्वेन कर्मणां सत्यपथत्वमस्तु तानि तु प्रसिद्धयज्ञादिभ्यो भिन्नानि । तद्विचारश्च सर्वापेक्षा (ब्र.सू.3 - 4 - 26) इत्यादिना, शारीरकैकदेशतया, कृत एवेति शङ्कते तथापीति । हेतुमाह कर्मस्वरूपेति । विविदिषार्थानां कर्मणां स्वर्गार्थानां मासाग्निहोत्रनैयमिकाग्निहोत्रवद्भेदो वास्तु । नित्यकाम्यज्योतिष्टोमादिवद्विनियोगपृथक्त्वमात्रं वास्तु । सर्वथा कर्मस्वरूपविचारं विना विविदिषार्थतया विनियोगो न युक्तः । नच विविदिषार्थत्वविचार एव कर्मविचारः । तथा च कर्मस्वरूपविचारो जैमिनीय एवेति तेनैकशास्त्र्यमित्यर्थः । वेदनार्थत्वं वदतो विवरणकारस्य मते कर्मविचारशास्त्र्स्याङ्गविषय शास्त्रत्वादङ्गिशास्त्रेण सुतरामभिन्नत्वमिति भावः । भावान्तरीयेति । ब्रह्ममात्रे विचारसङ्कोचस्सम्भवतीति भावः । तथैवेति भावन्तरीय सुकृतवशात् धर्मरुचिजातिस्मरणादिकमिव स्वयमागतविज्ञानाः ( )इत्याद्यनुसारात्  ज्ञानमपि सिद्धं चेत् ब्रह्ममीमांसाशास्त्रस्याप्यनारम्भप्रसङ्गादिति भावः । तदर्हस्य ब्रह्मजिज्ञासोः । उभयार्हस्येति । कृत्स्नवेदार्थजिज्ञासूनां सम्भवात् तदर्थं कृत्स्नमीमांसाशास्त्रमारम्भणीय मेव । कस्यचिदुभयजिज्ञासाविरहस्त्वप्रयोजकेति भावः । ननूभयार्हं प्रति कृत्स्नविचारार्थं शास्त्रमिति कुतः । एकैकार्हं प्रत्येकैकविचारशास्त्रारम्भः कुतो न स्यादित्यत्राह । नह््यनधिकारिणमिति । अध्ययनविधेरर्थज्ञानकामाधिकारत्वपक्षे स्वाध्यायमात्रार्थज्ञानकामनाया एव अधिकारिकोटिप्रवेशात् एकदेशार्थज्ञानकामस्याधिकाराभावान्न तमुद्धिश्य विचारशास्त्रप्रवृत्तिः । रागप्रयुक्तिपक्षेपि साङ्गाध्ययन विधेः कृत्स्नागोचरतया तदधीनापातप्रतीत्युत्थापितरागोपि कृत्स्नार्थगोचरो युक्त इति तदधीनोपायविचारगोचरो रागोपि कृत्स्नगोचर इति तदर्थशास्त्रारम्भस्यापि कृत्स्नगोचरत्वादेकदेश विचारकामं नाधिकरोति शास्त्रमित्यर्थः । न हीति । अशकनीयविधायकत्वं यथा शास्त्रस्य न सम्भवति तथा विधिरागयोरप्यनधिकारिप्रवर्तकत्वं न सम्भवतीत्यर्थः । एवं ब्रह्मसूत्रविचारसङ्कोचं पुरुषविशेषेभ्युपगम्य तदन्यपुरुषविशेषमादाय सर्वविचारस्समर्थितः । वस्तुतः सत्कर्मणां ज्ञानार्थत्वे विविदिषार्थत्वे वा ब्रह्ममात्रविचारसङ्कोचः क्वापि पुरुषे न सम्भवतीत्याह यदा चेति । यद्यपि वेदनार्थत्वंउपचयार्थं कर्मापेक्षा विविदिषार्थत्वपक्षे तूत्पन्नायास्स्वयमेवानुवृत्तेः कथं तदपेक्षेत्यत्राह न च जन्मान्तरेति ।हेत्वभावादिति भावः । किञ्च प्रतिबन्धकवशाद्विविदिषाविच्छेदशङ्कया तन्निरासमुखेनविविदिषोपचयार्थतयाप्युपयोग इत्याह प्राक्तनैरिति । प्रतिबन्धशङ्कयेत्यनन्तरं उक्तनिश्चयाभावेनेति शेषः ।संग्राह्यत्वादित्यत्र तद्विचारोवश्यंभावीतिशेषः ।
कस्यचिदुक्तनिश्चयसम्भवेपि कर्मापेक्षामुपपादयति नचेति । ततश्च न विचारसङ्कोच इति भावः ।ननुवर्णाश्रमादेरात्मन्यभावात्तदभिमान निबन्धनः कर्मविधिर्नित्यानित्यविवेकेन निवृत्ताभिमानतया निवर्तते ।जन्मान्तरकर्मसिद्धं विविदिषस्य तदर्थं कर्मविचारापेक्षाभावाच्च ब्रह्ममात्रे विचारसङ्कोच इत्याशयेन शङ्कते वर्णाश्रमेति । तद्भ्रमस्येति । तत्स्वरूपाध्यासस्येत्यर्थः । किंवा देहात्मेति । वर्णाश्रम शब्देन तद्विशिष्टदेहः अभिमानशब्देन तादात्म्याभिमानश्च विवक्षित इति भावः । पिण्डस्यैवेति । वर्णाश्रमादिशब्दस्य देहपरत्वादभि मानशब्दस्याभिमन्यमानपरत्वादिति भावः । सर्वसपक्षसाधारणं दूषणमाह असिद्धेरिति । मोक्षदशायामेवतदध्यासनिवृत्तेरिति भावः । ननु कर्ममीमांसकानां न 
देहात्मविवेकोस्तीत्यत आह न हीति । तथा सति देहस्य वर्तमानस्य विनाशेन देहान्तरानुभाव्यफलकर्मानुष्ठानं न स्यादित्यर्थः । भ्रमत्वासिद्धेरिति । प्रातिभासिकभ्रमत्वासिद्धेरित्यर्थः । व्यावहारिकस्यामोक्षमनुवृत्तेरिति भावः । ब्रह्मविचारस्यापीति । देहरूपपिण्डसाध्यत्वादितिभावः । वास्तवनिवृतीति । पारमार्थिकात्यन्ताभावस्य व्यावहारिकप्रतियोगिना विरोधाभावादिति भावः । सर्वपक्षसाधारणं दूषणमाह किञ्चेति । श्रवणविधिरपि त्रैवणिकाद्यधिकारिकः । तथा चानिवृत्ताभिमानेषु कर्मविचारः सम्भवति ब्रह्मविचारस्तु नित्यानित्यविवेकाधिकारकत्वान्निवृत्ताभि मानस्यैवेति वैषम्यं नास्तीति भावः ।
नन्वस्तूक्तरीत्या विचारसङ्कोचाभावः । तथापि पूर्वोत्तरशास्त्रयोःपरस्पराकांक्षा विरहात्कथमैकशास्त्र्यमितिचोदयति नन्विति । न्यायेत्यादि । उपयोग इत्यनुषङ्गः बाह््येति ।बाह्यहेतूत्था प्रामाण्यं प्रथमपादे निराक्रियते ।आभ्यान्तरहेतूत्थाप्रामाण्यं त्रिपाद्यामिति भावः । कृत्स्नेति पूर्वोत्तरभाग विचारात्मके कृत्स्नशास्त्रे उपयुक्तं ।भेदेति । ""सर्ववेदान्तप्रत्ययं चोदनाद्यविशेषात्'' (ब्र.सू.3 - 3 - 2) इत्यत्र तावत् ""एकंवा संयोगचोदनाख्याऽविशेषात्'' (जै.मी.सू.2 - 4 - 7) इति शाखान्तराधिकरणन्यायः व्युत्पादनमुपजीव्यते । नचेदमेव तद्व्युत्पादनमिति वाच्यं । चेदनाद्यविशेषादित्यादिशब्दस्य संयोगरूपचोदनाख्याविशेषादिति पाठापेक्षत्वात् एकमिति साध्य निर्देशश्च तन्नयायोपजीवनेन तत्साध्यलाभादेव ।तथा ""गुणश्चापूर्वसंयोगे वाक्ययोस्समत्वात् '' (जै.मी.सू.2 - 2 - 23) इत्यधिकरणव्युत्पादितो गुणाद्भेदो ""न वा प्रकारणभेदात् परोवरीयस्त्वादिवदि'' (ब्र - सू - 3.3.7)ति छान्दोग्य बृहदारण्यकोद्गीथयोर्भेदार्थमुपजीव्यते । तथा ""नानाशब्दादि भेदात्'' (ब्र.सू.3.3.56) इत्यत्र शब्दान्तराभ्यासादिभेदव्युत्पादनमादिशब्दादपेक्ष्यते । ""श्रुत्यादिबलीयस्त्वाच्च न बाधः '' (ब्र.सू.3.3.41) ""लिङ्गभूयस्त्वात्तद्धि बलीयस्तदपि'' (ब्र.सू.3.3.43) इत्यादिना तार्तियन्यायानामेवोपजीवनमित्याह तार्तीया इति । ""विहितत्वाच्चाश्रमकर्मापि'' (ब्र.सू.3.4) इत्यादिनाविद्याङ्गत्वाश्रमाङ्गत्वनिर्णये कृते चातुर्थन्यायेन प्रयुक्तिःसिद्धयतीत्याह प्रयुक्तिश्चेति । विमर्शो विचारः । ""वायुमब्दादविशेषविशेषाभ्यां'' (ब्र.सू.4.3.2) इत्याधिकरणे अर्थस्य क्रमनियामकत्वं श्रौतक्रमस्य पाठक्रमाद्बलीयस्त्वं च पञ्चमसिद्धमुपजीव्याब्दादित्ययोरन्तराले वायुदेवलोकशब्दार्थ निवेशं सिद्धं कृत्वा वायुदेवलोकशब्दयोर्भिन्नार्थत्वं पूर्वपक्षीकृत्य एऐकार्थ्यं प्रसाध्यते । एवं ""तटितोधिवरुणस्सम्बन्धात्'' (ब्र.सू.4.3.3) इत्यधिकरणेपि पाञ्चमिकन्याय उपजीव्यत इत्याह गतिचिन्तायामिति । ""फलार्थत्वात्कर्मणश्शास्त्रं सर्वाधिकारं स्यात्'' (जै.मी.सू.6.2.4) इत्यधिकरणे समर्थानामेवाधिकारस्स्यान्नशक्याङ्गोपसंहारेणान्येषामिति षाष्ठनिर्णय उपजीव्यते । अत्र विधुरादीनां देवादीनां च किं सामर्थ्यमस्ति उत नेत्यादिचिन्तयाधिकारिविशेषनिर्णयः क्रियते । नैष्ठिकादिभ्रष्टानां पातित्यात्कर्ममात्रानधिकारेणासामर्थ्यात् ब्रह्मविद्यानधिकारश्च प्रतिपाद्यते । तथा स्वर्गकामाधिकरणेफलकामाधिकारे सिद्धे मोक्षकामानां देवादीनामप्यधिकारोऽस्तीति चिन्त्यत इत्याह कर्मविद्याधिकारीति ।अतिदेशादयश्चेति । ""य एषोन्तरादित्ये हिरण्मयः पुरुषो दृश्यते'' (छां.2.6.6) आप्रणखात्सर्व एवसुवर्णः (छां.2.6.6) ""कप्यासं पुण्डरीकमेवाक्षिणी तस्योदितिनाम स एष सर्वेभ्यः पाप्मभ्य उदितः'' (छां.2.6.7) इत्यन्तरादित्ये श्रुतानां धर्माणां ""य एषोऽन्तरक्षिणि पुरुषो दृश्यते'' (छां.4.15.1) इत्यक्षिपुरुषेपि ""यदेवरूपं तदमुष्यरूपं'' - इति श्रौतातिदेशेन विग्रहादीनां ""यन्नाम तन्नामेति'' (छां.2.6.7)ति श्रौतातिदिष्टनाम्नामपहतपाप्मत्वादितद्धर्माणां च ""एककपालानां वैश्वदेविकःप्रकृति''(जै.मी.सू.7.2.23) रित्यादि पूर्वतन्त्रन्यायेन प्राप्तिमुपजीव्य अक्षिपुरुषेपि(1)तद्धर्मोपदेशादित्युक्तं । आदिशब्देनऊहादयोविवक्षिताः ।तथाहि ""सर्वापेक्षा च यज्ञादिश्रुतेश्ववत्''(ब्र.सू.3.4.26) इति कर्मणां विद्यार्थत्वे सिद्धे ""अगन्म सुवस्सुवरगन्मे'' (तै.यजु.सं 2.2.6) तिमन्त्रस्य सौर्यादौ ""अगन्म ब्रह्मवर्चसं ब्रह्मवर्चसमगन्मे'' तिवद्विद्यार्थत्वानुष्ठाने ""अगन्म विद्यां विद्यामगन्मे'' त्यूहस्यापि नावमिक ""फलदेवतयोश्चे'' (2) त्याद्यधिकरणसिद्धत्वात् । तथा ""हानौतूपायनशब्दशेषत्वात्कुशाच्छब्दस्तुत्युप (गूह) गानवत्तदुक्तं'' (ब्र.सू.3.3.26) इत्यत्र शाखान्तराम्नातोपायनवाक्यस्य हानिवाक्यशेषत्वं कुशादि दृष्टान्तेनोपपाद्य सम्भवत्येकवाक्यत्वे हान्युपायनयोश्चिन्तने विकल्पापादकवाक्यभेदो न न्याय इत्यत्र ""प्रतिषेधः प्रदेशेनारभ्य विधानेच प्राप्तप्रतिषिद्धत्वाद्विकल्पः स्यात्'' (जै.मी.सू.20.8.2) ""अपितु वाक्यशेषस्यादन्याय्यत्वाद्विकल्पस्य विधीनामेकदेशः स्यादिति (जै.मी.सू.20.8.4) पूर्वोत्तर पक्षसूत्राभ्यां ""नार्षेयं वृणीतें'' ( ) ""यजतिषु ये यजामहं करोति नानूयाजेषिति'' ( ) चानारभ्याधीतमहापितृयज्ञ प्रकरणाधीतवाक्ययोर्निणीतमेकवाक्यत्वं "तदुक्त' (ब्र.सू.3.3.26) मितिसूत्रखण्डेनानूद्यत इति तन्नाय उपजीव्यते । तथा ""न स्थानतोपि परस्य'' (ब्र.सू.3.2.22) इत्यधिकरणे ""दर्शयति चाथो अपि स्मर्यते'' (ब्र.सू.3.2.27) इत्यादिसूत्रेषु श्रुतिदर्शयति गुणमित्युक्तिः पदाहवनीयन्यायेन विशेषनिषेधस्य विहितविशेषेतरविषयत्वमभिप्रेत्य । सच न्यायो दाशमिकः । 
तथा अहीनसत्रयोर्लक्षणतो भेदे तदुपजीवनेन ""द्वादशहवदुभयविधं बादरायण'' (ब्र.सू.4.4.22) इत्युक्तं । एवं ""पूर्वविकल्पः प्रकरणात्स्यात् क्रियामानसवत्'' (ब्र.सू.3.3.44) इति विद्यामयमनश्चिदादीनां विद्यामयकत्वङ्गत्वसाधनार्थेधिकरणे पूर्वपक्षे विद्यामयस्यापि क्रियामयक्रत्वङ्गत्वे मानसग्रहो निदर्शितः । तस्य च द्वादशाहाङ्गत्वं दाशमिके ""मानसमहरन्तरं स्यात् भेदव्यपदेशात्'' ( जै.मी.स.10 - 6 - 34) इत्यधिकरणसिद्धमुपजीव्यते । एवं तन्त्रन्यायोपि ""विहितत्वाच्चाश्रमकर्मापि''(ब्र.सू.3.4.32) इत्यत्रापेक्ष्यते । तत्रहि कर्मणामाश्रमाङ्गत्वविद्याङ्गत्वसाधनमुखेन तन्त्रानुष्ठानं फलमित्युक्तं । पृथक्प्रयुक्तिशक्तिमदुभयगोचरत्वेदेशकालाद्यैक्येन सकृत्करणं तन्त्रं । तच्चैकादशसिद्धं । विद्यार्थकर्मणैव प्रसङ्गान्नित्यसिद्धिरिति विहितत्वाच्चे ।(ब्र.सू.3.4.32) त्यधिकरणस्य प्रसङ्गः फलमिति केचित् । ननु कर्ममीमांसा निरूपितन्यायैर्वेदान्तार्थो विचार्यते चेत् तद्विचारसिद्धत्वाद्विचारवैयर्थ्यमित्यत आह अपूर्वास्त्विति । विभाषा जसी (अष्टा - 2.2.32) ति सर्वनामसंज्ञा विकल्पः । उपयोगान्तरमाह विद्येति । अङ्गाङ्गिविचारत्वाद्दर्शपूर्णमासप्रयाजादिशास्त्राणामिव शास्त्र्यैक्यमवर्जनीयमिति भावः । कर्मकाण्डस्य शारीरकतृतीयाध्यायेनैक्यमाह अन्यथेति । तत्रहेतुमाह नहीति । ""तस्यैवंविदुषो यज्ञस्य''(तै.ना.10अनु) इत्यादिना विद्याया यज्ञत्वनिरूपणं च कर्मनिरूपणसापेक्षमित्याह यज्ञादीति ।
पूर्वोक्तातिशयितपुरुषार्थप्रतीतिरूपहेतुत्वंशं दूषयितुमनुवदति यच्चातिशयितेति । ननु कर्मभागे क्षयिष्णुफलापातप्रतीतिरप्यस्तीतिचेत् तत्राह ब्रह्मभागेपीति । ""न प्रेत्य संज्ञास्ति''(बृ.4.4.22) प्रेत्यसुखानुभवो नास्तीत्यर्थः । ननुपूर्वापरेति । कर्मफलस्य वस्तुतः क्षयिष्णुत्वमेवेति भावः । किं तेनेति।निश्चितनियामकत्वं न तु वास्तवस्य ।तन्निश्चयस्तु विचारात्प्राङ् नास्तीति भावः । निर्णयात्मिकेति पक्षं दूषयति नद्वितीय इति । ब्रह्मस्वरूप सिद्धेरिति । ब्रह्मनिर्णयसिद्धेरित्यर्थः । ननु साक्षात्कारस्य भ्रमनिवर्तकत्वात् तस्य च श्रवणादि क्रमेण सम्भवात्तदर्थं शास्त्रमित्यत्राह तत एवेति । स्वतो परोक्षे विषये विचारं विनाप्यपरोक्षसम्भवाद्विचारवैफल्यमिति भावः । उक्तमुपसंहरति अत इति । आत्मनेत्यनन्तरं प्रवृत्तमितिशेषः । ननु किञ्चित्प्रयोजनसिद्ध्यर्थं तदर्थिनं प्रति तत्साधनार्थविशेषप्रतिपादनार्थं प्रवर्तमानं शास्त्रं । अर्थप्रयोजनाधिकार्यैक्ये एकं तद्भेदाद्भिन्नमेवस्यात् । यथान्यायशास्त्रशब्दशास्त्रे प्रत्येकमर्थाद्यभेदभिन्ने परस्परं तद्भेदाच्च भिन्ने । इहच कर्मब्रह्मलक्षणार्थभेदाद्भोगमोक्षरूपप्रयोजनभेदात्तदर्थिरूपाधिकारिभेदात्कथं शास्त्र्यैक्यमित्याशङ्कामनूद्य परिहरति एतेनेति । अर्थो वेदार्थप्रतिपादनं ।प्रयोजनमपि वेदार्थनिर्णयः । अधिकार्यपि वेदार्थनिर्णयार्थी । तदेकमेवेति न शास्त्र्यैक्यविरोध इति भावः ।ननूक्तरूपेणैक्येप्यवान्तरार्थप्रयोजनादिभेदाच्छास्त्रभेदः स्यादित्यत्राह अवान्तरेति । अन्यथेति । पूर्वमीमांसाशास्त्रस्याप्यैक्यं न स्यादिति भावः । ननु येन केनचिदाकारेण क्रोडीकारमात्रेणैक्ये वेदार्थानु बन्धित्वात् लौकिकार्थानुबन्धित्वादिरूपेणैक्यसम्भवाच्छन्दश्शिक्षाप्रभृतीनामप्यैक्यं स्यादिति शङ्कते नचैवमिति । उपकारेति । यद्रूपेण प्रयोजनमुद्दिश्यशास्त्रं प्रवर्तते तद्रूपभेदाभेदाभ्यां शास्त्रभेदाभेदौ । तथा च शिक्षादीनां वर्णशिक्षणादिरूपभिन्नप्रयोजनरूपेणैव प्रवृत्तत्वान्नविद्यास्थानैक्यं नैकग्रन्थत्वं वा । न तुवस्तुत एकधर्मक्रोडीकारमात्रेण विद्यास्थानैक्यं। अन्यथा प्रमेयत्वरूपधर्ममात्रेण सर्वशास्त्रभेदविलय प्रसङ्गात्।मीमांसाशास्त्रं तु वेदार्थविशदीकरणरूपैकधर्मेणेति विद्यास्थानैक्यमितिभावः।अत एव हीति । अदूरविप्रकर्षः - तत्वनिर्णयप्राधान्यं । नन्विह वेदार्थविशदीकरणादेकविद्यास्थानत्वे स्मृतेरपि इतिहासपुराणाभ्यां सहैकविद्यास्थानत्वप्रसङ्गः । तत्वाचारविशदीकरणरूपावान्तरभेदविवक्षायां कर्मब्रह्मविवक्षया मीमांसायामपि विद्यास्थानभेदप्रसङ्गादित्यत्राह नचेति । तत्तत्प्रवृत्तिप्रयोजकोपकार विशेषमालोच्य विद्यास्थानभेदान् परिगणयद्भिः तत्तत्प्रबन्धाभिप्रायविद्भिर्महर्षिभिरेकविद्यास्थनत्वेन कीर्तनान्मीमांसाया एकोद्देशेन प्रवृत्तिरवगम्यते नतु स्मृत्यादाविति भावः । नन्वेकप्रयोजनोद्देशेन प्रवृत्तेरितिहासपुराणयोर्नैकप्रबन्धत्वं किमुत भिन्नकर्तृकयोर्मीमांसाशास्त्रयोरितिशङ्कते तथापीति । किं कर्तृभेदाभेदौ कार्याभेदाभेदयोः प्रयोजकौ यद्वा प्रबन्धभेदाभेदयोः । नाद्य इत्याह एकेनापीति । द्वितीयं शङ्कते निबन्धेष्विति । एकेन विदुषेति । कालिदासादिभिःरघुकाव्यमेघसन्देशादिकरणदर्शनादिति भावः पाणिनीयेत्यादि । जयादित्यवामनाभ्यां काशिकावृत्ताख्यप्रबन्धकरणदर्शनात् पितृसुताभ्यां भट्टबाणतत्सुताभ्यां कादम्बरीकरणदर्शनात् । भोजादिभिश्चम्पूकाव्यकरणदर्शनादिति भावः। तत्रेति । पाणिनीयवृत्त्यादिष्वित्यर्थः । ननु मा भून्नामकर्तृभेदादिकं बाधकं । साधकं किमिति चेत्कर्तृसङ्कल्पएव। तदवगमश्च मीमांसाशास्त्रं पूर्वोत्तरमीमांसेतिव्यवहारात् । विंशतिलक्षण्येकंशास्त्रमिति कर्तभिप्रायज्ञवृत्तिकर्तृबोधायनव्यवहाराश्च । ननु तथा सति कर्मब्रह्मकाण्डयोरध्यायपरिगणने पूर्वोत्तरषट्कयोरिव 
सप्तदशोध्ययोष्टादशोध्याय इति परिगणनापत्तिरिति चेत्पुराणेष्वंशभेदेनाध्याय सङ्ख्याव्यवहारवत्काव्ये काण्डपर्वभेदेन सर्गाध्यायव्यवहारवद्व्यवहारोपपत्तेः ।
नन्वर्थविरोधो भेदकोस्त्विति शङ्कते अस्तु तर्हीति । कर्ममीमांसाया द्वैतगोचरत्वं ब्रह्ममीमांसाया अद्वैत गोचरत्वमित्यर्थविरोधस्य भेदकत्वे पूर्वोत्तरभागात्मकवेदस्यापि तथा विरोधादेकप्रबन्धत्वं नस्यादित्यभि प्रायेण परिहरति नेति । हेतुरप्यसिद्ध इत्याह तयोरिति । एकनिष्ठतया विरोधं शङ्कते तत्सत्यत्वेति ।असिद्धिमुपपादयति सत्यत्वाभावेपीति । पूर्वकाण्डे सत्यत्वस्यानिरूपणादिति भावः । अन्यथेति । फलकरणेतिकर्तव्यतादिनिरूपणार्थं तत्सत्यत्वतात्पर्याभ्युपगमे वेदान्तभागेपि प्रमाणतर्कादिव्युत्पादनार्थं तत्सत्यत्वतात्पर्याभ्युपगमप्रसङ्गाद्व्याधात इत्यर्थः । सगुणेति । त्वयापि सगुणोपासन विचाराङ्गी कारात्तत्रापि सत्यत्वतात्पर्यभ्युपगमप्रसङ्गेनार्थविरोधात् ब्रह्मकाण्डस्यापि भेदा भेद प्रसङ्ग इति भावः ।
किञ्च वयं सगुणनिरूपकशास्त्र्यैक्यं ब्रूमः । यदीदमेव शास्त्रं सगुणनिरूपकं सिद्धं तर्हि विरोधाभावादैक्यमित्याह यदात्विति । निरीश्वरत्वेति । प्रतिपाद्याभ्यामिति शेषः । असिद्ध्या परिहरतिनेति । नन्वसिद्धिर्नास्ति व्याख्यानतो विशेषप्रतिपत्तेरित्यत आह अर्वाचीनेति । असूत्रार्थत्वादिति भावः ।यत एवार्वाचीनजल्पितानां न सूत्रार्थत्वं अत एव केचन सेश्वरमीमांसापरतयापि व्याख्यातवन्त इति । ईश्वरनिराकरणं न सूत्रकृदभिप्रेतमित्याह अतएवेति । ईश्वरनिराकरणस्यासूत्रार्थत्वं परसम्मत्यापि दर्शयति परैरनूद्यते चेति । देवताकाण्डं चेति । शाबरभाष्यकारादिभिरित्येके । अन्ये तु भाष्यपदं वृत्तिपरं उपवर्षादिभिरित्यर्थ इत्याहुः । ननु देवताकाण्डमेवासत् तत्कथं कर्मशेषत्वमित्यत्राह तत्रत्येति । अद्य यावदुपदेशपरम्परया निबन्धपरम्परया कोशपरम्परया चोपलम्भादित्यर्थः । तत्र सूत्राक्षरपर्यालोचनया पूर्वोत्तरमीमांसयोरैकशास्त्र्यं देवताविशेषनिर्धारणं च सिध्यतीत्याह तस्य च काण्डस्येत्यादिना । तत्ववादिनः तत्वविदः इत्याहुः । ""अथातो ब्रह्मजिज्ञासा'' (ब्र.सू.1.1.1) इति शास्त्रस्यसङ्गतिकथनसमये ""जयतीर्थेन'' ""सविष्णुराहहि'' (संकर्षकांड) इत्यादिना माध्वास्तत्ववादिन इत्याहुः ।ननु पूर्वकाण्डे ""देवतावा प्रयोजयेदतिथिवद्भोजन स्य तदर्थत्वात्'' ""आर्थापत्यात्'' ""ततश्च तेन सम्बन्धः'' (जै.मी.सू.9.1.6.7.8) इति सूत्रैर्देवतायाः प्रयोजकत्वं पूर्वपक्षीकृत्य ""अपि वा शब्दपूर्वत्वाद्यज्ञकर्मप्रधानं स्यात्'' ""गुणत्वेन देवताश्रुतिः'' (जै.मी.सू.9.1.9) ""अतिथौ तत्प्रधानत्वमभावः कर्मणिस्यात्तस्य प्रतिविधानत्वात्'' (जै.मी.सू.9.1.9) इति सूत्रैर्देवतानिराकरणं कथं क्रियत इत्यत्राह अत एवेति । देवताकाण्डे नैकशास्त्र्यादित्यर्थः । ननु यदि प्राशस्त्यमात्रपरं तर्हिपूर्वपक्षनिराक्रिया न स्यात् । प्राशस्त्यपरत्वं चायुक्तं न्यायनिबन्धनत्वाच्छास्त्रस्येत्यत्राह किमलौकिकेति ।अन्वारुह््यवादेन परपक्षप्रतिक्षेपः । न्यायनिबन्धत्वेऽपि प्ररोचनालक्षणप्रयोजनसामान्यात्प्राशस्त्य परत्वोक्तिरिति भावः । प्ररोचनार्थत्वमुपपादयति अश्रुतेति । फलप्रदत्वाभिमतेन्द्रादिदेवतानां प्रलये सत्यनन्तरसर्गे तत्फलावाप्तिर्नस्यात् । अताभ्यागमश्चस्यादिति बुद्धया कर्मण्यश्रद्धा स्यादिति कर्मणः फलप्रदत्वोक्तौ तु कर्मणि श्रद्धोत्पादकतया प्ररोचनासिद्धिरिति भावः । ननु किमर्थमन्वारोहेण चित्तसंक्षोभः क्रियते यावता परमात्मसमर्थनादेव प्ररोचनासिद्धिरित्यत्राह सहसा चेति । निर्धारितकर्मस्वरूपस्यैव ब्रह्मविचाराधिकार इति भावः । अन्वारुह््यवादत्वे हेतुमाह एवं सतीति ।
ननु ""विप्रतिपत्तौ हविषा नियम्येत कर्मणस्तदुपाख्यत्वात् ''( ) इत्यधिकरणे ""एऐन्द्रमेकादशकमालं निर्वपेदि'' ( ) ति विकृतियागे द्रव्यत आग्नेयसाम्याद्देवतातस्सन्नाय्यसाम्याच्च कस्य धर्मा ग्राह््या इति विचारे द्रव्यसाम्यस्य बलवत्वात्तेनप्रकृतिनियम इति समर्थितं । तत्र प्राबल्यदौर्बल्ये सत्वासत्वनिबन्धने एवेति विरोध इत्यत्राह द्रव्यदेवतयोरिति । देवतायाः स्वरूपं देवतात्वं चाप्रत्यक्षं द्रव्य तंु प्रत्यक्षमिति प्रतीतिशैघ्र्यविलंबाभ्यामेव प्राबल्यदौर्बल्ये । नतु सत्वासत्वाभ्यामिति भावः । धर्मत्वमिति । अलौकिकश्रेयस्साधनत्वमित्यर्थः एवं सर्वत्रेति । तत्रेत्थं व्याख्यातं ""देवतावा प्रयोजयेदतिथि वद्भोजनस्य तदर्थत्वात् '' इत्यादौ देवतायाः प्रधानत्वं कर्म प्रति पूर्वपक्षीकृत्य "अपिवे ' (जै.मी.सू.9.2.9) ति राद्धान्तः उक्तःतस्यायमर्थः ""अपिवेति'' सार्धाङ्गीकारं परपक्षव्यावर्तनं यद्यपि देवताया विग्रहहविरादानयुगपत्कर्मसन्निधिप्रीतिफलप्रदान रूपविग्रहपञ्चकं दुर्निषेधं, द्रव्यापेक्षया सम्प्रदानस्य प्राधान्यं, यजेश्च देवताराधनवाचितया यागस्य तादर्थ्यं सिद्धपरवाक्येषु च परावरदेवतयोः स्वरूपादिकमन्यार्थमामनामः ।तथापि कर्तव्योपदेशेषु यज्ञादिरूपकर्म स्वर्गादिफलसाधनतया चोदितत्वात्प्रधानंसत् साध्यतया बुद्ध्यारोहेण पुरुषं प्रवर्तयति । कृत्स्नंच देवतादिकं क्रियाशेषभूतं इत्यादि द्रष्टव्यं । मध्वादिष्विति । मधुविद्यादिषु वस्वादीनामनधिकारं जैमिनिराचार्योमन्यते कुतः असम्भवात् तत्र हि विद्यायां वस्वादयः उपास्याः । नच तत्र त एव कर्तारस्सम्भवन्ति कर्मकर्तृविरोधात् इत्यर्थः । 
धर्ममिति । धर्ममेव फलप्रदं जैमिनिराचार्योमन्यते । अत एव स्वर्गसाधनताबोधकश्रुतेरुपपत्तेरित्यर्थः । शेषत्वादित।ि ""तत्वमसि'' इत्यादिसामानाधिकरण्येन कर्मसु कर्तुरेव ब्रह्मत्वावगमात्तद्वेनस्य संस्कारतया कर्मशेषत्वाद्द्रव्यादिष्विव फलश्रुतिरर्थवाद इति जैमिनिर्मन्यत इत्यर्थः । परामर्शमिति ।""त्रयो धर्मस्कन्धाः'' (छां - 2 - 238) इत्यत्र चोदनाभावादुपासनस्तुत्यर्थमनुवादमेव जैमिनिर्मेने । ""वीरहावा एष देवानां योग्निमुद्वासयते'' (यजुःसं.2.5.2) इत्यत्रापवदति चाश्रमान्तरमित्यर्थः । परमिति । परमेव ब्रह्मोपासीनानर्चिरादिर्नयतीति जैमिनिर्मन्यते ""ब्रह्म गमयती''ति मुख्यत्वादित्यर्थः। ब्राह्मेणेति । अस्य स्वरूपाविर्भावो ब्राह्मेण अपहतपाप्मत्वादिस्वरूपेण । तेहि स्वरूपगुणाः प्रत्यगात्मनोपि स्वाभाविका इति ""य आत्मापहतपाप्मा''(छां.8.7) इत्यारभ्य उपन्यासादिभ्योवगम्यते । न तु ज्ञानस्वरूपेणाविर्भाव इति जैमिनिर्मन्यत इत्यर्थः ।भावमिति । ""स एकधा भवति'' (छां - 7 - 26 - 2)इत्यादिना देहेन्द्रियादिभिर्विविधताश्रुतेर्देहादीनां भावमेव जैमिनिर्मेने । न कदाचिच्चितोऽशरीरत्वमित्यर्थः ।यद्यपि नै ते पूर्वकाण्डे प्रतिपादिता इति न पूर्वकाण्डभेदकाः तथापि भिन्नमतस्थत्वमात्रेण शङ्केयमिति ध्येयं । प्रौढिवादेन परिहरति अत्यल्पतरेति । अत्यल्पतरविवादस्याप्रधानार्थविवादस्य चेत्यर्थः । अत एवेति । अत्यल्पतराप्रधानार्थविरोधस्य भेदकत्वाभावादेव वार्तिकस्य सूत्रविरुद्धस्यापि व्याकरणैकदेशत्वमिति भावः । वार्तिकस्य सूत्रैकदेशत्वे दृष्टान्तमाह किं पूर्वकृतेति । एवं च जैमिन्युक्तविरुद्धांशशिक्षणेष्वैकशास्त्र्यं न विरुद्धमित्याह अत इति । विरुद्धांशापनयनस्य दोषत्वाभावादित्यर्थः । तात्विकपरिहारमाह यद्वेत।ि गुरुशिष्ययोरैककण्ठ्यं वैभवोक्तिहेतुरिति तयोरैककण्ठ्यंमुपपादयतितदुक्तमित्यादिना । ""तदुक्तमिति ।संज्ञातश्चेत्तदुक्तं (ब्र.सू.3.3.1) ""अक्षारधियांत्ववरोधस्सामान्यतद्भावाभ्यामौपसदवत्तदुक्तं '' (ब्र.सू.3.3.24) ""प्रदानवदेव तदुक्तं'' (ब्र.सू.3.3.42) इत्यादिषु जैमित्युक्तस्यैव स्वग्रन्थोक्तत्वमभ्युपगम्य तदुक्तमित्यभिप्रायाच्छिष्याचार्यसङ्कल्पाभ्यामैकग्रन्थत्वमित्यर्थः । अन्यथा सामान्यत उक्तमित्युक््ययोगादिति भावः । किं च क्वचित् जैमिनिमतस्यैव बादरायणेन सिद्धान्ततया स्वीकारात् जैमिनिनापि क्वचिद्बादरायणमतस्य सिद्धान्ततयास्वीकारात् परस्परव्यतिरेकेण निर्देशेनैवैक्यं सिद्धयतीत्याह विशेषतश्चेति । साक्षादिति ।अग्रनयनादियोगेन परमात्मन्येवाग्निशब्दस्य साक्षाद्वृत्तेः तत्सामानाधिकरण्याविरोधं जैमिनिर्मन्यत इत्यर्थः ।सम्पत्तेरिति । ""लोमानि बर्हिर्हृदयं गार्हपत्यं'' (छां - 5 - 18 - 2 ) इत्यादिना उपासकहृदयादीनां यद्वैश्वानरविद्यायां वेदित्वादिकल्पनं तद्विद्याङ्गभूतायाः प्राणाहुतेरग्निहोत्रत्वसम्पादनार्थं । दर्शयति च श्रुतिः ""य एतदेवं विद्वानग्निहोत्रं जुहोति इति'' (छां - 5 - 24 - 2) । अन्यार्थंत्विति । ""तौह सुप्तं पुरुषमाजम्मतुः'' (कौषी - 4.30) इत्यादौ यद्देहातिरिक्त जीवसद्भावप्रतिबोधनं ""यो वै बालाके एतेषां पुरुषाणां कर्ता यस्य वेतत्कर्म सवेदितव्यः'' (कौषी) इति वेद्यतयोक्तब्रह्मप्रतिपाद (बोध)नार्थमिति ""क्वैष बालाके पुरुषोरायिष्ट'' (कौषी) इति प्रश्नात् ""अथास्मिन् प्राण एवैकधाभवति'' (कौषी - 4.28) इति प्रतिवचनाच्चावगम्यते । एके वाचसनेयिनोपि एतत्प्रतिवचन समानार्थं प्रश्नं क्वैष एत ( ) दित्यादिप्रश्नपूर्वकं ""य एषोन्तर्हृदयकाशकशस्तस्तिमन् शेत (बृह.4 - 1 - 17) इत्यन्तमधीयत इत्यर्थः । तद्भूतस्यत्विति । तद्भूतस्य (ब्र.सू.3.8.20) नैष्ठिकाद्याश्रमं प्राप्तस्य नातद्भावः अतद्भावः अतथाभावः अनाश्रमित्वेनावस्थानं न सम्भवति । कुतः तद्रूपाभावेभ्यः तेषां नैष्ठिकवैखानसपरिव्राजकानां रूपाणि धर्माः तन्निवृत्तिभ्यो नियमात् ब्रह्मचार्याचार्यकुलवासीतृतीयोत्यन्तमात्मनमाचार्यकुलेवसादयन् (छां - 2 - 23 - 2) इति ""इति "सन्यस्यग्नीन्नपुनरावर्तयेत्'' इति च शास्त्राणि हि नियच्छन्ति । जैमिनेरप्येवमेव मतमित्यर्थः । जैमिनेरप्यभिप्रायं दर्शयति सच भगवानिति । उत्पत्तिः जन्म स्वभाव इत्यर्थः । आैत्पत्तिकः नित्य इति यावत् । नित्यश्शब्दार्थसम्बन्धो न साङ्केतिकः । येन प्रमाणं न स्यात् । नित्यत्वात्तस्यधर्मस्य । उपदेशो ज्ञानं ज्ञापकः । तच्च ज्ञानं न व्यतिरेकः न विपर्ययः संशयस्याप्युपलक्षणमेतत् । तथानुपलब्द्येर्थे प्रवतर् मानत्वान्नानुवादकोपि तस्मादनपेक्षत्वादनधिगतार्थबोधकत्वाच्चोदना धर्मे प्रमाणं भवत्येव । बाद रायणस्याचार्यस्य मतेनेति सूत्रार्थः । स्वाचार्यमिति । तत्पुरस्कारप्रवृत्ते शास्त्रे न तद्विरुद्धाभिधानं सम्भवतीति भावः । नन्वाचर्यत्वान्न ब्रह्मसूत्रकृत्पुरस्कारः । तत्र मानाभावात् ।किन्त्यैतिकायनादिवत्तद्ग्रहणंक्वचित्सम्मतिमात्रादित्यन्यत्र तद्विरुद्धाभिधाने नानुपत्तिरित्यत्राह जैमिनेरिति । ननु न व्यास एवबादरायणः । बादरायणशब्दस्यैतिकायनादिवत्बादरिशब्दादपत्यप्रत्ययान्तत्वेन व्युत्पन्नत्वादिति शङ्कते नन्वत्रेति ।द्वीपइत्यनेन बदराणां समूहो बादरं तदयनं यस्येति व्युत्पत्तिस्सूचिता । बादरायणसंज्ञा बादरायणशब्दइत्यर्थः । तथापीति । ज्ञानपदस्य कर्मणिव्युत्पत्त्या ""ज्ञान वेदन'' इति वेदनशब्दस्य णिजन्तव्युत्पन्नतया रहस्यार्थोपादेशरूपसूत्रकर्तृत्वं व्यासस्यैवयुक्तमित्यर्थः । ""अवतीर्णोमहायोगी सत्यवत्यां पराशरात्'' (स्कान्दं) इत्यारभ्य ""चकार ब्रह्मसूत्राणि येषां सूत्रत्वमञ्जसा''(स्कान्दं) 
इत्यादि स्कान्दवचनादिकण्ठोक्तिरादिशब्दार्थः । कर्मकाण्डे देवतानिराकरणं नाभिप्रेतमित्यत्र हेत्वन्तरमाह येषु चेति । ननु जैमिनीयसूत्राणां देवतानिराकरणपरतया व्याख्यानात् तदभिप्रायापरिज्ञानाद्वेदान्ते तथा तथा जैमिनिमतोपन्यासो व्यासस्येत्यत्राह नहीति । आचार्यबादरायणशब्दाभ्यां तदभिप्रायापरिज्ञानाभावे हेतुरुच्यते अत इति । व्याख्येयैक््यात्सामान्येन वेदार्थनिर्णयोद्देशेनैव विचारशास्त्रचिकीर्षोदयस्य युक्तत्वात्परस्परविरोधाभावाच्चेत्यर्थः ।
शास्त्रैकत्वसिद्धिरिति ।एकग्रन्थत्वसिद्धिरित्यर्थः । परमुखेनैव प्रमाणयितुमाशङ्कते । नन्विति । एऐकशास्त्र्य इत्येकग्रन्थस्याप्युपलक्षणं । क्रमविशेषनियामक सङ्गतिविशेषविशिष्टत्वादीनां हेतुतयोपन्यासात् शास्त्रान्तरेति । न्यायविद्यादि विद्यास्थानान्तरसाध्य विलक्षणकर्मभाग तात्पर्यरूपोपकारजननार्हत्वात्कर्ममीमांसाया इति भावः किम्प्रमाणमिति । कस्य प्रमाणमिति समासः। तथा च विंशतिलक्षण्यैकशास्त्रस्य प्रमाणं किं द्वादशलक्षण्यैकशास्त्रस्य वेति निपुणं निरूपणेविंशतिलक्षण्या एव प्रमाणं भवेदिति वेदार्थनिरूपणोपकारार्हतया विंशतिलक्षणीसाधारण्यादिति भावः ।सर्वत्र पूर्वषट्कादावपीत्यर्थः । उक्तार्थे भाष्यार्थं संवादयन्नुपसंहरति तस्मादित्यादिना ।
। वत्सकुलजलधिकौस्तुभनृसिंहगुरुसुतेन सिंहदेवेन कृतायांशतदूषणीटीकायां तृतीयो वादस्समाप्तः ।।
<04)
ऐकशास्त्र्यसिद्धये कर्मणां ज्ञानार्थत्वमुक्तं तदयुक्तं । वाक्यजन्यज्ञानमात्रस्यैव मोक्षहेतुत्वात्तत्र कर्मणामनपेक्षितत्वादित्युत्थानात्सङ्गतिमभिप्रेत्य वादार्थं संगृह्णाति विधित्रस्तैरिति । विधिविषयत्वेऽदृष्टद्वारा निवर्तकत्वप्रसङ्गेन प्रपञ्चमिथ्यात्वभङ्गप्रसङ्गस्त्रास हेतुः । अविधेयश्रुतिपथैः - अविधेयं श्रुतिमार्गैरित्यर्थः । प्रतिकलं सदा नमस्यामस्यामः पूजां प्रयुञ्जर्मह इति यावत् ।
अलीककलधौतादेरिव - मिथ्याभूतशुक्तिरजतादेरिवेत्यर्थः । अधिष्ठानयाथात्म्याध्यवसायः - अधिष्ठान (तत्व) सत्यत्वनिश्चयः - मायाकुण्डली - रज्जावारोपितस्सर्पः । मणिमन्त्रौषधादिभ्यः इति हेतौ पञ्चमी । मणिमन्त्रौषधादिभिः दण्डधातादिना वा न निवर्तते अपितु रज्जुतत्वज्ञानेन निवर्तत इत्यर्थः । ननु तर्ह््युन्मत्तान् प्रति लोके चिकित्साकरणं न स्यादित्यत्राह यत्पुनरुन्मत्तानिति । भ्रान्तेरिति । भ्रान्तिसिद्धार्थस्येत्यर्थः । दोषस्यापीति । ब्रह्म्यव्यतिरिक्तकृत्स्नमिथ्यात्वज्ञानेन अविद्याया अपि विषयीकरणात् प्रपञ्चेन सह तन्निवृत्तिर्दुर्वार एवेति भावः । भक्षितः - निवृत्तः । ननु लोकेपि दोषस्यैवंनिवृत्तिसम्भवाद्भेषजादिकरणं नस्यादित्यत्राह।
लौकिकस्यत्विति । प्रातिभासिक मिथ्यात्वाभावादित्यर्थः । तथाविधत्वेति । तत्वमस्यादिवाक््यस्य व्यावहारिकमिथ्यात्वमेवज्ञाप्यं तस्मिन् ज्ञाने सत्यविद्यानिवृत्तिरिति भावः । ननु तदेव ज्ञानं विधेयमस्त्वित्यत्राह नच ज्ञानमिति । आज्यावेक्षणविधीनां तत्साधनविधिपरत्वमितिभावः। कथं तर्हि ""द्रष्टव्य'' इति विधिरित्यत्राह अत एवेति । ""श्रोतव्य'' इतिश्रवणविधेः फलानुवाद इत्यर्थः । ननु यद्यविधेयाद् ज्ञानाद्बन्धनिवृत्तिस्तर्हि श्रवणादिविधानं (व्यर्थ) किमर्थमित्यत्राह तदर्थतयेति।ननु वाक्यजन्यज्ञानस्य कथं श्रवणापेक्षेत्यत्राहतादर्थ्यंचेति । तस्याश्चेति । भेदवासना - वस्त्वन्तरवासना ।असम्भावना निर्विशेषं न सम्भवतीति ज्ञानं । विपरीतसम्भावना भेदज्ञानं तद्द्वारेणेत्यर्थः । ननु श्रवणादीनां सर्वेषामप्यपरोक्षार्थतास्तु प्रकरणस्याविशेषादित्यत आह ब्रह्म वेदेति । प्रकरणाद्बलवता वाक््येन ज्ञानमात्रस्य मोक्षहेतुत्वेवगते तेषां तदर्थत्वमिति भावः । नन्वेवमपि ज्ञानस्याविधेयत्वं कुत इत्यत्राह नचास्येति । अप्राप्तत्वाभावादिति भावः । विस्रम्भमिति विस्रम्भयोग्यतानूद्यत इति भावः । नन्वहं ब्रह्मास्मीति ज्ञानमविद्यानिवर्तकं तत्वमसीति वाक्येन कथं जन्यते तस्य तत्रासामर्थ्यादित्यत्राह सोहिमित्यादिरूपेण ति । यथा त्वं गौरित्युक्ते श्रोतुरहं गौरिति ज्ञानं जन्यते तथा अत्रापीत्यर्थः ।
अभिधास्यत इति । प्रपञ्चमिथ्यात्वभङ्ग इति शेषः ।
मिथ्याभूतानामिति । ततश्च विश्वमिथ्यात्वज्ञानेन निवृत्तिसम्भवेपि तन्निवृत्यर्थतयान्यस्यापि विधानमविरुद्धमित्यर्थः । प्रयोजकेति । ब्रह्मातिरिक्तं सर्वं मिथ्येति प्रयोजकोपदेशजन्यज्ञानादेवेत्यर्थः कल्पनागौरवमिति । दोष इति शेषः । तदभावादिति दोषाभावादित्यर्थः । तर्हि कुत्र गौरवं दोष इत्यत्राहतत्परिग्रह इति । परिग्रहः कल्पना, स दोष इत्यर्थः । स्वप्रवृत्तिविरोधोपीत्याह येचेत्यादिना । न पुनरिति ।तथा चोक्तज्ञानस्य मिथ्यावस्तुनिवर्तकत्वे अन्वयव्यभिचार इति भावः । मायावादिमतस्थाःसर्वमिथ्यात्वनिश्चयवन्त इति शेषः।तस्मादिति।मिथ्यात्वज्ञानस्य व्यावहारिकनिवर्तकत्वाभावादित्यर्थः। यथा हरीतकीति ।पापाख्याविद्यानिवृत्तिर्नमिथ्यात्वाध्यवसायेन सम्भवतीत्यर्थः ।
भाव्यत्वसिद्धेरिति । जन्यत्वसिद्धेरित्यर्थः । ननु सिद्धेहि करणाधीनत्वे तत्प्रयोजक प्रयत्नाधीनतया विधेयत्वं तदेव कुत इत्यत्राह तस्येति । भावार्थतयेति । धात्वर्थतयेत्यर्थः । नन्वात्मस्वरूपमेव ज्ञानं । न तु तदन्यत् मानाभावादिति तस्य न भावार्थत्वमित्यत्राह आत्मेति ।अविद्यानिवर्तकं हि ज्ञानं विधेयमुच्यते । नच तदात्मस्वरूपज्ञानं । तस्य वाक्यमात्रादजन्यत्वामिति भावः ।लोक इति । तृप्त्यर्थं भोजने प्रयततेति प्रयत्नविधिदर्शनादित्यर्थः । भावार्थान्तराणामिति । पुरुषशब्दस्यात्मपरत्वे प्रक्षेपादेर्विधेयता न स्यात् । शरीरपरत्वेतु हविस्त्यागरूपस्य मानसव्यापारस्य विधेयता न स्यादिति भावः । तदनुप्रवेश इति । अंशत्रयवत्यां भावनायां केनेति करणांशतायामनुप्रवेशसम्भवादित्यर्थः।एवं च द्वादशाहे इति । ""मानसमहरन्तरं स्यात् (द्वादशाह) भेदव्यपदेशात्'' (जै.मि.सू.10 - 6 - 34) इत्यधिकरण इत्यर्थः ।कथं चेति । वैश्वानरविद्यायां पूर्वविकल्पः प्रकरणात्स्यात् क्रियामानसवत् (3 - 3 - 44) इति सूत्र इति भावः ।
तदर्थत्व इति । श्रवणादीनामप्यनुभवानुसारात्ज्ञानत्वं । यदि व्यापाररूपत्वं तदधीन ज्ञानस्य मोक्षहेतुतया न वाक्यजन्यज्ञानमात्रस्य हेतुत्वमिति भावः। ज्ञानरूपत्वमेव दर्शयति श्रवणं हित्यादिना ।ननु दर्शनानन्तरस्यान्यत्राविधेयत्वदर्शनात्कथं विधेयतेत्यत्राह । तथा चेति ।
""विष्णुरूपांशुयष्टव्यः प्रजापतिरूपांशु यष्टव्यः'' इत्यादौ विधित्वाभाव उपांशुयाजाधिकरणे (पू.मी.20 - 7 - 18) स्थापित इति भावः ।
यद्यप्यन्यत्राप्राप्तत्वाद्विधेयता तदा ब्रह्मदर्शनेपि विधिबाधो न स्यात् विधेयत्वं स्यादित्याह दर्शन इति । तदेति । फलत्वाविशेषादिति भावः । फलोपकारीति । फलोपकारतया फलकरणतया श्रवणस्य विधेयत्वं श्रवणाङ्गतया मनननिदिध्यासनयोर्विधेयत्वं विवरणादवुक्तमिति भावः । एकत्रैवेति । दर्शनस्य मनननिदिध्यासनापेक्षया फलतयानुवाद्यत्वं । एवं दर्शनापेक्षया निदिध्यासनस्य विधेयत्वं । मननापेक्षया फलतयानुवाद्यत्वमित्यर्थः । विरुद्धत्रिकद्वयमेवाह उक्तंहीति ।उद्देश्यत्वानुवाद्यत्वप्राधान्य विधेयत्वोपादेयत्वगुणत्वानां नैकं पदं युगपत्प्रतिपादयितुमीष्ट इति विरोध इति । ""उद्भिदा यजेत'' इत्यादौ नामधेयत्वमुद्भिदादीनां पदानां समर्थितमिति भावः । उपस्थित इति । उपस्थितिः - ब्रह्म प्राप्तिः मुक्तिः । अतस्तस्मादेव मुक्तत्वादेव सत्यसङ्कल्पवत्तया तत्सङ्कल्पादेः पितृलोकप्राप्त्यादिकं फलं । तत्र हेतुः ""तद्वचनात्'' (ब्र.सू.3 - 3 - 40) ब्रह्मसम्पत्त्यनंन्तरं ""स यदिपितृलोककामोभवति '' (छां.8 - 2 - 2) इत्यादिना प्रतिपादनात् । तथा च सगुणोपासनस्यार्वाचीनपितृलोकप्राप्तिरेव फलमिति पूर्वपक्षोऽनुपपन्नः अपि तु ब्रह्मप्राप्तिरूपमोक्ष इति निर्णयात् तन्यायेनार्वाचीननान्तरीयकदर्शनं विहाय मोक्षफलत्वमेव युक्तमितिभावः ।
तटस्थः पृच्छति नन्विति । ननु "द्रष्टव्य' इत्यस्य विधिपरत्वे दर्शननिदिध्यासनयोर्विकल्पप्रसङ्गइत्यत्राह द्रष्टव्य इत्यस्यत्विति । पृथग्विधित्वाभावमुपपादयति निदिध्यासनेति । ननु ""श्रोतव्य'' इत्यादौ तव्यप्रत्ययस्य दर्शनात् कथं विधित्वाभावः । कथं च प्राप्तिः ""द्रष्टव्योनिदिध्यासितव्य'' इति विधिप्रत्ययभेदे वा कथमेकविधित्वं । दर्शनध्यानपदयोर्वा कथमेकार्थत्वमित्यत्राह तथा हीति । मननस्यापि प्राप्तिमाह श्रवणेति ।विध्यपेक्षेत्यनुषङ्गः ।ननु ध्यातव्यगोचर श्रवणमननयोर्मोक्षार्थतया विधानं स्यात् रागप्राप्तस्यापि विदेवनादेः राजसूयाङ्गतया विधानवदिति शङ्कां परिहरन्नुपसंहरति अत इति । मोक्षसाधनत्वेन ध्याने विहिते लोकत एव ध्यानोपकारकत्वेन सिद्धयोस्तयोर्ध्यानार्थतयैव प्रवृत्युपपत्तेर्ध्यानविधिमात्रादेव तु तर्योन विधित्वं । विदेवनादीनां तु राजसूयाङ्गत्वं लोकतोनवगतमिति तदर्थं नियतानुष्ठानाय तद्विधानं युक्तमितिभावः ।
ननु तर्हि निदिध्यासनेपि विधिर्नस्यादित्याशङ्कते । यद्यपीति । तत्तदिति । अविच्छिन्नत्व दर्शनरूपत्वप्रीतिरूपत्वादयो गुणाः । ननु गुणानामप्राप्तत्वाद्विधानेपि स्वरूपस्य विधानं न स्यादित्यत्राह फलेति । फलसाधनत्वेन प्राप्त्यभावादिति भावः । ननु तथापि फलरागप्रवर्तको न विधिरिति चेत्तत्राह तन्मूलश्चेति । विधिमूलकरागस्य विध्यधीनप्रवृत्युपयुक्ततया विध्यनुगुणत्वमिति भावः । ननु तर्हि तुल्यन्यायान्निदिध्यसितव्य इत्यत्रापि विधित्वं न स्यादिति शङ्कते नन्विति । युक्ता ध्यानोपकारकतया श्रवणमननयोर्लोकसिद्धत्वात्तदर्थतया प्राप्तिः। निदिध्यासनस्य तु लोकतस्तादर्थ्यानवगमादप्राप्तेर्विधित्वमिति परिहरति न ध्यानस्येति । तस्येति।तथा च तदर्थतया विधिस्स्यादित्यर्थः।आद्य इति । इदमुपलक्षणं ।नीरूपद्रव्यत्वान्न चाक्षुषत्वमिति युक्तिविरोधश्च द्रष्टव्यः । पूर्वत्रेति । यद्यपीदं चाक्षुषत्वेपि समानं तथापि दूषणान्तरस्य स्फुटत्वात्तदुक्तिरिति मन्तव्यं । भावनावलजंत्विति । प्रमारूपमित्यर्थः । भ्रान्तिरूपंतदस्त्वित्यत्राह न भ्रान्तिरिति । अतत्वज्ञानान्मुक्तिप्रसङ्गेनानङ्गीकारादिति भावः । इतरत्रत्विति । अदृष्टस्यविहितजन्यत्वादिति भावः। तृतीयेत्विति । प्रत्यक्षसमानाकार इति पक्ष इत्यर्थः । साध्यसाधनभावाभावादिति ।""निदिध्यासितव्यो'' ""द्रष्टव्य'' इति पदयोरेकविषयत्वे तदर्थस्य स्वापेक्षया पौर्वापर्याभावादिति 
भावः ।
तन्निवर्तकतयेति । यद्यपि ""द्रष्टव्य'' इत्यत्र विरुद्धत्रिकद्वयापत्तिः स्यादिति श्रवणादिविध्युक्तदोष प्रसङ्गः । तथापि न वाक्यात्तादर्थ्यं । अपितूपनयनस्याध्यापनं प्रतीव प्रकरणादिति न विरोध इति भावः । नन्वेवं सति वाक्यभेदस्यादित्यत्राह प्रधानेति । ""अर्थैकत्वादेकं वाक्यमिति'' न्यायादङ्गिशास्त्रस्याङ्गशास्त्रेण भेदा भावाच्चेति भावः । पक्षान्तरे लक्षणादोषमाह अन्यथेति । धृवेति । ""स्मृतिलम्भ'' इति सप्तम्याः स्मृतेः सर्वग्रन्थिविप्रमोक्षहेतुत्वं श्रूयत इत्यन्वयः तयैवेति । सप्तम्येत्यर्थः । गुरुलघ्विति । धृवानुस्मृतेर्बहुकालानुष्ठेयाया गुरुत्वाद्दर्शनस्य लघुत्वात् फलस्य तुल्यत्वे गुरुणिप्रवृत्त्ययोगाद्गुरुविधान वैयर्थ्यप्रसङ्गादिति भावः । अधिकारि भेदेनेति । स्नानादावनन्यगत्या कल्पनमिति भावः ।किञ्चेति ""व्रीहिभिर्वा यवैर्वा यजेत'' (आप.श्रौसू.6 - 32 - 23) इत्यत्र दर्शपूर्णमासप्रथमप्रयोगे व्रीहि शास्त्रानुष्ठाने द्वितीयप्रयोगे यवशास्त्रानुष्ठाने व्रीहिशास्त्रे प्रथमगृहीत प्रामाण्यपरित्यागाप्रामाण्य स्वीकारौ, यवशास्त्रे त्यक्तप्रामाण्यस्वीकारस्वीकृताप्रामाण्यपरित्यागौ पुनः प्रयोगान्तरे व्रीहिपरिग्रहे यवशास्त्रे  स्वीकृत प्रामाण्यपरित्यागत्यक्ताप्रामाण्यस्वीकारौ व्रीहिशास्त्रेत्यक्तप्रामाण्यस्वीकार स्वीकृताप्रामाण्यपरिग्रहावितिप्रत्येकंशास्त्रयोश्चत्वारोदोषा इत्यष्टौ दोषा इत्यर्थः ।अन्याय्यं विकल्पस्वीकरणं न्यायादपेतमितिन्यायविरुद्धमिति यावत् । किं युगपदनुष्ठितयोस्समुच्चय उत क्रमेणेत्यभिप्रेत्याद्यं दूषयति यौगपद्यस्येति ।द्वितीयेपि किमङ्गाङ्गिनोस्समुच्चय उत प्रधानयोः आद्य आह क्रमेपीति । उपकार्योपकारकयोः सतोरित्यर्थः ।द्वितीय आह न च क्रमिकयोरिति । यथा दर्शपूर्णमासयोस्समुच्चये द्विवचनं तथेह नास्तीत्यर्थः ।नन्वेकफलोद्देशेन माभूदुभयविधिः दर्शनमेव फलार्थं विधीयते तदङ्गभूतस्मृतौतु तत्फलस्यानुवादमात्रमित्यशङ्क्याह नचाङ्गेति । किमङ्गत्वं सन्निपत्य उतारात् नाद्य इत्याह दृष्टेत।ि नद्वितीय इत्याह अदृष्टद्वारेति । ननु ""निदिध्यासितव्यो'' ""द्रष्टव्य'' इत्यनयोः प्रकरणादङ्गाङ्गिभावेत्व कल्पनागौरवमिति चेत्तत्राह स्वत इति । स्वरसत इत्यर्थः । ननु दहरविद्यायां प्रजापतिवाक्ये निर्मुक्तजीवस्वरूपज्ञानमभिधाय तस्य स्वरूपाविर्भावादिफलाभिधानस्यनजीववेदनफलत्वं अपितु ब्रह्मविद्याफलस्याङ्गं जीववेदनाभिधानमित्युक्तं तदपि नस्यादित्यत्राह नचात्रेति ।युक्तं तत्राङ्गेऽङ्गिफलानुवादः । तत्प्रकरणगृहीतवाक्ये तत्फलकीर्तनात् । अङ्गतयाप्येक वाक्यतानिर्वाहात् । इहत्वतथाभूतवाक्यान्तरसिद्धस्य कथं तन्न्याय इति भावः । नन्वनारभ्याधीत पर्णताफलानु वादवत्स्यादित्यत्राहभूयसामिति । युक्तं पर्णतावाक्येऽनुवाद इति तद्वाक्यस्य यागान्वि तजुहूद्देशेन पर्णताविधानेन चरितार्थत्वात् ।""स्मृतिलम्भे'' (छा.7 - 26 - 2) इत्यादिवाक्यानां तु विधेया भावाद्वैयर्थ्यमेवस्यादित्याह भूयसांन्यायेति । मोक्षसाधनत्वमभिदधतीति । न तेषामन्यद्विधेयान्तरमिति भावः । सर्वोत्तरतन्त्रेति । ""अथातोब्रह्मजिज्ञासा'' (ब्र.सू.1 - 1 - 1) इत्यारभ्य ""अनावृत्तिश्शब्दात्'' (4 - 4 - 22) इत्यन्तं सर्वमुत्तरशास्त्रमित्यर्थः । अत्र तु न तथेति भूयः श्रवणाभावो निषेधश्च नास्तीत्यर्थः । नन्वेवं सति विकल्प्य वा समुच्चित्य वा साधनतापत्तिरित्यत्राह अत इति । उक्तन्यायेनविकल्पादेरसम्भवादिति भावः ।इदं तु ""साच स्मृतिर्दर्शनसमानाकारा'' इत्यादिना भाष्ये विस्तृतमित्याहुः ।विस्तृतं चेदमिति । नन्वत्र छागपशुन्यायः कथं ध्यानदर्शनयोस्सामान्यविशेषरूपत्वाभावादिति चेदत्राह ""स्मृतिलम्भे सर्वग्रन्थीनां विप्रमोक्षः'' (छां - 7 - 26 - 2) ""तस्मिन् दृष्टे परावरे'' (मुंड - 2 - 2 - 1) इति सप्तमीभ्यां प्रत्येकं नित्यवत्साधनतावगमस्वारस्याद्विकल्पस्य च निरासात् उभयोरेक परत्वेऽवधृतेअन्यतर शब्दस्यान्यपरत्वस्यावश्यकत्वे छागपशुन्यायेन स्मृतिशब्दस्य दर्शनपरत्वं तस्य दर्शन समानाकारध्यानपरत्वादिति । स्मृतिशब्देनेत्यादि । समानाकारत्वं हि ज्ञानत्वादि । तच्च दर्शनविधानादेव सिद्धं । किञ्च स्मृतिशब्दस्य लक्षणाङ्गीकारेपि दर्शनशब्दस्य चाक्षुषज्ञानवाचिनोपि प्रत्यक्षमात्रे लक्षणावाच्येति पदद्वयलक्षणा न न्यायेति भावः । एवं ""स्मृतिलम्भे सर्वग्रन्थीनां विप्रमोक्षः'' (छा.7 - 16 - 2)""तस्मिन्दृष्टे परावरे''(मु.2 - 2 - 1) इत्यत्र निर्णीतमर्थं ""निदिध्यासितव्यो द्रष्टव्य'' इत्यत्रातिदिशति । अत इति ।ननु भिन्नवाक्य एवैतद्दर्शनात्कथमेकवाक्ये प्रवृत्तिः । अन्यथा गोबलीवर्दन्यायोच्छेद प्रसङ्गादित्यत्राह तेनेति । एकस्मिन् वाक्ये सामान्यविशेषोपादानस्य प्रयोजनाभावे गोबलीवर्दन्यायावतारादिति भावः । एकविभक्त्यैव देवतात्वबोधाद्विभक्त्यन्तरस्यानुवाद्यत्व वत्तव्यप्रत्ययस्यापीत्याह अग्नय इति । एवं स्थित इति । एवं स्वपक्षे स्थिते परपक्षे दोष उच्यत इत्यर्थः । नैरर्थ्यक्यमिति । वाक्यश्रवणादेव वाक्यार्थज्ञानसिद्धेरिति भावः । शाब्दप्रत्यक्षार्थतया सार्थक्यमित्यत्राह शब्देति ।
शाब्दप्रत्यक्षभङ्ग इति शेषः। शाब्दप्रत्यक्षमभ्युपेत्यापि तादर्थ्यमयुक्तमित्याह यत्त्वित्यादिना । परामर्शः ज्ञानमित्यर्थः । अपेक्षणीयान्तराभावेपि श्रवणादिकं विना नोत्पद्यत इत्यत्राह सत्यांत्विति ।प्रतिबन्धक इतीत्यनन्तरमितिशब्दो द्रष्टव्यः । प्रतिबन्धकनिवृत्यर्थं श्रवणादय इति भावः । दूषयति विपरीतेति। सत्यामपीति । नचात्रापि विपरीतवासनानिवृत्तिरस्ति, 
तद्धेतुश्रवणादेरभावादिति भावः । अत एवेति । यत एव तत्वज्ञानं भेदवासनाजन्यरजतज्ञाने सत्येनोत्पद्यते अत इत्यर्थः । भेदवासनायाः प्रतिबन्धकत्वे साधकाभावमुक्त्वा बाधकमाह यदि चेति । तत्र हेतुमाह उक्तंहीति । यावच्छरीरपातं - यावन्मोक्षं ।भेदवासनायाः सत्वात्तदूर्ध्वं ज्ञानोत्पत्ययोगादिति भावः ।
यावच्छरीरपातं वासना सत्वे हेतुमाह कथमिति ।उन्मीलनादीनां यद्यद्वैतज्ञानस्य निवर्तकत्वं तदा एकेनापि निवृत्तिः स्यात् । यदि तावत्संख्येन ज्ञानेन तदा तावत्कालीन (ध्या) ज्ञानासम्भवान्निवृत्तिरेव न स्यादिति भावः । ननु न्यूनापि तत्त्वविषयकभावना आप्रयाणमनुवृत्ता निवर्तिका विधानादित्यत्राह किञ्चेति । अनुत्पन्न इति । ध्यातव्यादिज्ञानं ध्यानाद्यहेतुरिति भावः । कथमिति । प्रत्युत प्रतिबन्धकभेदाद्वासनाद्वारा प्रतिबन्धकत्वमिति भावः । सागरं गन्तुकामस्य - सागरं तर्तुकामस्य हिमवद्ग्गनोपमं साधनतया गण्डपाषाणग्रहणायेति शेषः । अभेदज्ञानं सिद्धमसिद्धं वेति विकल्प्याद्ये दोषमाह किञ्चेति । तत्फलस्य सिद्धत्वादिति भावः । द्वितीय आह तदसिद्धाविति । अभेद एव तात्विक इति ज्ञाने सत्येव तद्विपरीतभेदभ्रमनिरासाभिलाषो भवेत् नान्यथेति भावः । तत्र हेतुमाह नहीति । अभेदप्रतीतिमन्तरेण अभेदस्य तात्त्विकत्वप्रतीतिमन्तरेणेत्यर्थः । ननु श्रवणात्पूर्वभाविज्ञानं त्वविशदमिति विशदज्ञानार्थं श्रवणमिति शङ्कते नचेति । किं स्वरूपमात्रविषयत्वेन वैशद्यमुततद्गतविशेषविषयतयेति विकल्प्य आद्य आह अभेदस्येति । तुल्यविषयत्वे वैषम्यायोगादिति भावः ।
द्वितीयेऽपि किं पारमार्थिको विशेष उत व्यावहारिक इति विकल्प्य आद्य आह विशेषेति । तथाचब्रह्मणस्सविशेषत्वं स्यादिति भावः । द्वितीयं शङ्कते भेदेति । भेदवासना निराससाध्यस्येत्यर्थः । अत इति ।तथा चज्ञानस्य वाक््यादेव संभवत् श्रवणादीनां वैयर्थ्यं स्थिरमिति भावः । प्रतिपन्न इति अन्यथा यागादीनामपि स्वर्गसाधनत्वं वक्तव्यं स्यादिति भावः । करणमिति । यागादीनां स्वर्गादिकरणत्वनिश्चय इत्यर्थः ।पश्वधिकरणन्यायः छागपशुन्यायः । न्यायानपेक्षत्वइति । न्यायव्युत्पादनार्थत्वाच्छारीरकशास्त्रस्येति भावः ।ननु ध्यानादिशब्दानामपि ज्ञानमात्रवाचित्वमेवविशेषवाचित्वेपि ज्ञानपरत्वं वा भवतु । यथा व्रीहिपदस्य सतुषद्रव्यपरत्वमित्यत्राह ध्यानोपासनशब्दयोश्चेति ।ज्ञानविशेषवाचित्वात् । सामान्यशब्दस्यैव छागपशुवद्विशेषविषयत्वस्य युक्तत्वादिति भावः । उक्तार्थे पूर्वसम्मत्या दार्ढ्यं प्रकटयति तदुक्तमिति । अनपेक्षा स्यादिति । दर्शपूर्णमासवत्सापेक्षो नश्रुत इति भावः । छागपशुन्यायमनपेक्षयापि सामान्यशब्दस्य विशेषपरत्वमाह तथा विद्युपास्योरिति । उपक्रान्तस्यैवोपसंहार्यत्वादिति भावः । विद्युपास्योव्यतिरेकेण निर्देशं दर्शयति मनोब्रह्मेति । व्यतिकरत्वमेवाह नह्यफलं विधायेति । सफलं फलार्थमित्यर्थः । निषेधबलादपि सामान्यशब्दस्य विशेषपरत्वमाह तथेति । ननु श्रुत्यास्मृतेर्बाधोस्तु न परस्पर प्रतिक्षेप इति चेन्न । अबाधेनाप्युपपत्तौ बाधो नान्यायः । ""यमेवैषवृणुते'' (कठ.1 - 2 - 23 मुं.3 - 2 - 4) इति श्रुत्यनुगृहीतत्वाच्च न बाधो युक्तइति भावः । ननु तर्हि परे किमर्थं ज्ञानमात्रस्य हेतुत्वं वदन्तीत्यत्राहएवमिति । तदज्ञाननिबन्धनमिति भावः ।परानुपहसति तदुक्तमिति । ननु प्राप्तस्य कथं विधेयतेत्याशङ्क्य अत्र पूर्वोक्तं मा विस्मार्षीरित्याह । यत्पुनरिति।ननु तन्मात्रेणैव मोक्षसिद्धेः किं गुरुभूतज्ञानविधिकल्पनाप्रयासेत्यत्राह प्रत्यक्षविरुद्धश्चेति ।त्वमहं पूर्वोविवाद इति । विवादस्याविद्याधीनभेदज्ञानोत्पन्नत्वादविद्यानिवृत्तौ विवादायोगादितिभावः । विरोधपरिहारं शङ्कते नन्विति । सा - अविद्यानिवृत्तिः । स्वक्रियाव्याघातमाह न तज्ज्ञानाभाव इति ।तथा च भेदवासनानिवृत्यर्थं श्रवणादिविधिरित्यभ्युपगमविरोध इति भावः । ननु शिष्यस्य श्रवणाभावेप्याचार्यस्य भेदवासनानिवृत्यर्थं श्रवणादिविधिरस्त्वित्यत्राह एवमाचार्यस्यापि । श्रावकाभावादिति भावः ।
श्रावकसत्वं शङ्कते अथेति । नेति । श्रावकत्वादीनामविद्याधीनत्वादिति भावः । अविद्याधीनत्वं नास्तीति शंकते अविद्यानिवृत्तावपि ।भवत्पक्ष इति । तस्य वासनामूलत्वाङ्गीकारात्तासामप्यविद्यया तुल्यं निवृत्तिसम्भवादिति भावः । ननु तर्ह्यविद्या न निवर्तते अविशदमेव वा भेदज्ञानं प्रथममस्तु तेन ज्ञानेन काचिदेवाविद्या निवर्तते तथा चानिवृत्ताविद्यान्तरात्प्रवचनाद्युपपत्तिरिति शङ्कते तथापीत।ि विशदेति । गुरुमुखश्रवणेनार्थो मयाविशदमवगत इत्यनुव्यवसायप्रत्यक्षविरोध इत्यर्थः । सिद्धान्तविरोधं दर्शयति विशदाध्यक्षितेति । गीताभाष्य इति भावः । अविद्याविशेषात्प्रवचनमित्येतद्दूषयति । नचेति । अज्ञानानुमतौ दोषमाह तथा सतीति । अद्वैतस्य त्वयाऽज्ञाने तत्साधनार्थं प्रवृत्ययोगाद्विवाद एव न स्यादिति भावः । येषामविद्यानिवृत्तिर्नास्ति तेषां ज्ञानमपि न जातमित्यत्र परेषां प्रवचनाद्यसम्भवः उक्तः । इदानीं दोषान्तरमाह किञ्चेति । निराश्रयेति । निर्विषयविवादायोगादित्यर्थः ।
श्रवणजन्यमपिज्ञानमविशदं श्रवणादिहेतुरित्यत्र दोषान्तरमाह यदिति । तस्येति । ध्यानादिद्वारा 
भाविविशदज्ञानानुपकारकत्वमित्यर्थः । आद्य इति । निवृत्तस्य पुनर्ननिवृत्ययोगात्पश्चात्तनज्ञानस्य वैयर्थ्यमितिभावः । अविशेषात् - स्वरूपविषयत्वाविशेषादित्यर्थः । सविशेषत्वमिति । विशदज्ञानस्य तत्वज्ञानत्वादिति भावः । सविशेषमिति ।श्रवणात्सविशेषविषयकं ज्ञानमुत्पद्यत इति प्रवचनाद्युपपत्तिरिति भावः । कथमिति । निर्विशेषज्ञानं भविष्यतीति कथमवगतमित्यर्थः । श्रुतेरिति । निर्विशेषबोधनसामर्थ्यपर्यालोचनयेत्यर्थः । तर्हीति । इदानींतनस्यापि तादृशश्रुतिजन्यज्ञानत्वादिति भावः। व्यवसायः - अप्रामाण्यशङ्काशून्यज्ञानमित्यर्थः । ननु प्रामाण्यनिश्चयेपि तत्तात्पर्यसन्देहेन व्यवसायाभाव इति शङ्कते प्रमाणत्वेति । तर्हि श्रवणवेळायामेव शक्तितात्पर्यावधारणे मननादिवैयर्थ्यमित्याह तर्हीति । ननु न्यायतस्तात्पर्यावधारणेपिन्यायाभासोत्थापितसन्देहनिराकरणायमननवद्ज्ञानान्तरमिति शङ्कते मननवदिति । अन्यानवकाशाभावादिति ।निदिध्यासनवैयर्थ्यप्रसङ्गादिति भावः । मननानन्तरमपि चेदाहार्यसन्देहः तदा निदिध्यासनानन्तरमपि स्यादिति निदिध्यासनवैयर्थ्यमित्याह अन्यथेति । ननु श्रवणहेतुभूतं ज्ञानं परोक्षमिति नाविद्यानिवर्तकमिति प्रवचनाद्यनुपपत्तिरितिशङ्कते अस्तु तर्हीति । विषयेति । प्रमाणैक्ये चेति शेषः । एकस्य प्रमाणस्य एकस्मिन् विषये पारोक्ष्यापरोक्ष्यज्ञानजनकत्वं न दृष्टमित्यर्थः। ननु सहकारिवैचित्र्यादपरोक्षजनकस्य मनसः आत्मस्मृतिजनकत्वं दृष्टं । अत इहापि मननादि वैचित्र्याद्वैषम्यं सम्भवतीत्यत्राह सिद्धावपीति । बाधकत्वं किं तदप्रामाण्यनिश्चयप्रयोजकत्वं तदभावापादकत्वमिति मनसिकृत्याद्यंदूषयति परोक्षेणापीति । देहात्मभेदात्मबोधकशास्त्रजन्यज्ञानस्य गगननीलिमाद्यभावानुमितेश्च परोक्षत्वेप्यप्रामाण्यापादकत्वदर्शनात् प्रत्यक्षेणापि देहादिभ्रमेणतददर्शनादिति भावः । द्वितीये व्युत्पन्न भ्रान्त्यभावापादनमुतानुत्पादापादनं वेति विकल्प्य आद्य आहउत्पन्नेति ।द्वितीयं दूषयति भ्रान्तीति ।कारणानुवृत्यननुकृत्यधीनत्वं दर्शयति चन्द्रैकत्व इति ।।
।।वत्सकुलजलधिकौस्तुभनृसिंहगुरुसुतेन सिहंदेवेन कृतायांशतदूषणीटीकायां चतुर्थो वादस्समाप्तः ।।
<05)
पूर्वत्र बाधितानुवृत्यसम्भवस्य वक्ष्यमाणत्वादित्युक्तबाधितानुवृत्तिं निराकुर्वन् वादार्थं सङ्गृह्णाति नानुवर्तेतेति । बाधितस्य संसारस्यानुवृत्तिर्नास्तीत्यर्थः । तत्र हेतुः यत्प्रसादेति । तत्प्रसादेन निश्शेषमेवनाशादित्यर्थः ""अञ्जलिः परमामुद्रा क्षिप्रं देवप्रसादिनी'' ( ) इति वचनगतक्षिप्रशब्दार्थाभिप्रायेणाह प्रथमेति ।
ब्रह्मविदामिति । ब्रह्मविदां शरीरावस्थानपर्यन्तं भेदप्रतिभासादेरनुवृत्तिः (बाधितानुवृत्या)बाधितानुवृत्तिरूपा न तु पूर्ववदित्यर्थः । स्वार्थे तृतीया । तर्हि पूर्वानुवृत्तेः को भेदइत्यत्राह तदनुवृत्तावपीति ।निवृत्तकारणकत्वेन न कार्यकरत्वं दग्धपटवदिति भावः । छिन्नमूलत्वविरोधमजानानस्य शङ्कामनुवदति प्रमाणेति । समस्तद्वैतकुक्षिम्भरिः समस्त द्वैतनिवर्तकः । अबाधितः - अनिवृत्तः । ननु बाधो नाम मिथ्यात्वज्ञानं न निवृत्तिरिति चेत्तत्राह न हीति । मिथ्यात्वज्ञानं न बाधः अपितु निवृत्तिरेव । अन्यथा छिन्नमूलत्वोक्तिविरोधात् । त्वत्प्रकरणपाठकबालकानामप्यविद्याया बाधितत्वेन बाधितानुवृत्ति रूपजीवन्मुक्ति प्रसङ्गात् । अपित्वविद्यानिवृत्तावेव बाधस्य पर्यवसानं वक्तव्यमिति तदपर्यवसितःतदन्यो न बाध इत्यर्थः । शङ्कते तन्निवृत्तावपीति । तत्वज्ञानं ब्रह्मव्यतिरिक्तकृत्स्नमिथ्यात्वज्ञानं । आदिपदेन तन्मूलभेदज्ञानसत्यत्वप्रमात्वादिगृह्यते । ननु वासनाया ब्रह्मस्वरूपात्मकत्वान्नदोष इत्यत्राह नचेति । भेदेति । नित्यस्य ब्रह्मण एव भेदप्रतिभासहेतुत्वादिति भावः । साध्यत्वादिति । वासनायाः अविद्याजन्यत्वादिति भावः । आदिशब्देन विनाशित्वादि गृह्यते । तस्यास्सत्यत्वमप्यसम्भवतीत्याहनचासत्येति । नचोपादानेति । भावकार्यत्वाद्वासनाया अविद्योपादानकत्वमिति भावः । वासनाया अपीति।ब्रह्मव्यतिरिक्तत्वेन वासनायास्तद्व्यतिरिक्तमिथ्यात्वज्ञानेन बाधितत्वादिति भावः अन्यथेति ।ब्रह्मव्यतिरिक्तं मिथ्येति ज्ञानविषयत्व इत्यर्थः । तद्विषयत्वं शङ्कते नेह नानेति । तथा सतीति । ज्ञानाबाध्यत्वं सत्यत्वमिति भावः । अत एव । सत्यत्वप्रसङ्गादेवेत्यर्थः । व्याघाताच्चेति । स्वस्यैव स्वध्वंसहेतुत्वे द्वितीयक्षण वृत्तिमत्वं व्याहतमित्यर्थः । ननु ध्वंसमात्रस्य प्रतियोगिजन्यत्वात् ध्वंसप्रतियोगिनि वध्यघातकभावो दृष्ट इत्यत्राह नच सहकारीति । आगन्तुकहेत्वन्तरसापेक्षत्वेन द्वितीयक्षण एव ध्वंसानुदयादित्यर्थः अहेतुकेति । किं कार्यस्याहेतुकत्वात् ध्वंसस्याप्यहेतुकत्वमुच्यते उत विनाशमात्रस्याहेतुकत्वादिति विकल्पे आद्ये चार्वाकमत प्रसङ्गः । द्वितीये क्षणिकत्वप्रसङ्गेन सौगतमतप्रसङ्ग इत्यर्थः । अविद्यायाश्चेति । श्रवणाद्यायासवैयर्थ्यमिति भावः ।ननु क्वचिदहेतुकनिवृत्यङ्गीकारो न दोषाय यथा दहनस्य दाह्यनाशानन्तरंस्वत एव नाशः तथा अंत्यशब्दस्य मरणसमयानुभवजन्यसंस्कारस्य च स्वत एव नाश इत्यत्राह न चेति ।अहेतुक निवृत्तिरिति शेषः । दहननाशः दहनस्य सूक्ष्मावस्थान्तरापत्तिः तद्धेतुश्च दाह्यभस्मीभावावस्था ।अंत्यशब्दनाशश्च तदातनो यत्किञ्चिद्द्रव्यसंयोगादिः 
तद्धेतुश्च प्रसिद्ध एव । संस्कारनाशावस्थानरकानुभवादिः । अतिरिक्ताभावपक्षेपि त एव आगन्तुकहेतवः । उपान्त्यशब्दस्तन्नाशो वाऽन्त्यशब्दनाशकः । ईश्वरसङ्कल्पोप्यागन्तुककारणमित्याह तत्रापीति । अतः स्वतो निवृत्ययोगाद् ज्ञानादेवाविद्ययासह निवृत्तौ बाधितानुवृत्यसम्भव इति भावः । ननु यदि मिथ्यात्वज्ञाने सति भेद प्रतिभासासम्भवः कथं तर्हि तस्मिन्सत्यपि चन्द्रभेदप्रतिभास इत्याशङ्क्य वैशम्यमाह द्विचन्द्रादाविति । द्विचन्द्रादौ तु दोषस्याबाध इति तन्मूलभ्रमपरम्परानुवृत्तिर्घटत इत्युत्तरेणान्वयः । चन्द्रैकत्वज्ञानं - चन्द्रभेदमिथ्यात्वज्ञानंतदविषयत्वादित्यर्थः । तद्विषयत्वेपि किं स्वरूपेण विषयत्वं उतमिथ्यात्वेन । नाद्य इत्याह तदुभयविषयेति ।विरोधाभावादिति । तत्र मिथ्यात्वानवगाहित्वादित्यर्थः । द्वितीयेपि किं लौकिकं प्रत्यक्षं उत  यौक्तिकं नाद्य इत्याह दोषो मिथ्येति । द्वितीय आह यौक्तिकेति । वासनाया व्यावहारिकत्वेन तदवच्छिन्नाभावसाधकलिङ्गाभासजन्यस्य परोक्षभ्रान्तित्वेन तस्य व्यावहारिकसत्यत्वात्तेन न बाध इति भावः । ननु यदि द्विचन्द्रादिभ्रमस्य बाधितमूलत्वं न स्यात् तर्हि तन्निबन्धनभयविस्मयादिप्रसङ्ग इत्यत आह तद्विषयेति । न तथेत्येतद्विवृणोति कारणेति । अविद्यानिवर्तकज्ञानस्य विरोधिविषयत्वेन निवर्तकत्वे तदानीमेवाविद्यावद्वासनाया अपि निवृत्तिप्रसङ्गात् बाध्यबाधकज्ञानयोर्मिथ्यात्वाविशेषेण वास्तवप्रामाण्यतदभावाभ्यामपि विशेषाभावाद्बाधकज्ञानस्य बाध्यप्रतिभासापेक्षयाऽविशेषेण बलाभावाच्च पश्चादप्यनिवृत्तिप्रसङ्गादेक हेलयैव निवार्यत्वं वाच्यमिति न बाधितानुवृत्तिरिति भावः ।।
।।वत्सकुलजलधिकौस्तुभनृसिंहगुरुसुतेन सिहंदेवेन कृतायां शतदूषणीटीकायां पञ्चमो वादस्समाप्तः ।।
