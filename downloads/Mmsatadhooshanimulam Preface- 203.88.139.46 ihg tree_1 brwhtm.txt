"अत्रेदं प्रस्तूयते''
"कलयतां कवितार्किककेसरि प्रकटितां शतदूषणिकां हृदि''।।
(प्रतिवादिभयंकरं अण्णा)

वृत्तिकारबोधायनमतानुसारि श्री रामानुजैः परिष्कृतविशिष्टाद्वैतमते असारनिरसनात्मिका इयं शतदूषणी । केनचिद्वादिना साकं वेदान्तदेशिकगुरोः वादे संप्रवृत्ते गुरोश्शिष्यैः श्रीब्रह्मतन्त्रस्वामिभिः विलिखिताः श्रीमद्वेदान्तदेशिकैः परिशीलिताः शतदूषणीस्थ- वादाः । प्रतिवादिकृतैकोक्तिः सान्वर्थनाम्न्या अनया शतदूषण्या दूषणशतेन निराक्रियते ।

अत्रैको वृत्तान्तः । नैषधमहाकाव्यकर्तुः श्रीहर्षस्य पिता श्री हीरः प्रसिद्धनैयायिकेन उदयनाचार्येण वादे पराजितोऽभूत् । परिभवमसहमानः श्री हीरः स्वपुत्रं श्रीहर्षं चिन्तामणिनामकमंत्रोपासनेन विपश्चितं लब्धसिद्धिं च कारयित्वा उदयनाचार्यं वादे पुत्रमुखेनाजयत् । पितुः परिभवेन अशान्तकोपः श्री हर्षः उदयनकृतन्यायकुसुमाञ्जलिं खण्डयितुं उद्युक्तः खण्डनखण्डखाद्यम् इति अनिर्वचनीयवादप्रतिपादकं प्रसिद्धग्रन्थं रचितवान् । ग्रंथोऽयं अन्ततः रामानुजमतखण्डने एव पर्यवस्यति । श्रीहयग्रीव- मन्त्रोपासनेन तद्देवताप्रसादजनितेन धिषणया श्रीवेदान्ताचार्याःः विशिष्टाद्वैतमते खण्डनखण्डखाद्ये आपादितान्दोषान्ः निराकृत्य रामानुजमतं समर्थयामासुः ।

श्रीमद्वेदान्तदेशिकावतारकालः - गुरुपरंपराप्रभावे, श्रीधीयोग्ये शके वर्षे उदभूद्वेङ्कटेश्वरः । लब्धप्राये शके सौम्ये प्रयातः परमं पदम् ।। तीर्थदिनं तावत् - अब्दे सौम्ये च वारे गतवति तरणौ वृश्चिकं कृत्तिकर्क्षे राकायां वेङ्कटेशो यतिनृपतिमतं सर्वतः स्थापयित्वा । वेदान्ताचार्यनामा विरचितविविधानेक...प्रबन्धः श्रीशैलाधीशघण्टाकृतिवपुरभवद्देशिकेन्द्रो दयाळुः । इति ।

गुरुपरंपराप्रभावे शके वर्षे जन्म इत्युक्तम् । महाचार्यकृतवैभवप्रकाशिका विभवसंवत्सरे आचार्याणामवतारोऽभूत् इति वदति । आचार्यदशकादिषु एवमेवास्ति । अष्टोत्तरशतनाम्नि विभवाब्दसमुत्पन्नेत्युक्तम् । विभवर्षे कन्या (भाद्रपद) शुद्धदशमीबुध- वासरे श्रवणनक्षत्रे आचार्याणामवतारः इति साम्प्रदायिकाः ।

परन्तु डा. स्वामिकण्णुपञ्चाङ्गरीत्या तिथिवारनाक्षत्रमासयोगः प्रमोदूतवत्सरे भवति । अतः प्रमोदूतवत्सरे आचार्याणामवतारः इति विमर्शकाः वदन्ति ।

वेदान्ताचार्याः - काव्यस्तोत्रधर्मशास्त्रशिल्पवैद्यभूगोलमीमांसावेदान्तादिशास्त्रेषु एवं द्रामिडभाषायामपि परश्शतान् ग्रन्थानारचयन् । ब्रह्मसूत्रप्रस्थानपरिष्कारग्रंथाः अधिकरणसारावळी शतदूषणी तत्वटीका अधिकरणदर्पणः चकारसमर्थनं चेति पञ्च ग्रंथाः ।

शतदूषणी व्याख्यात्रयेण विराजते । प्रथमा चोळसिंहपुरमहाचार्यैः कृता चण्डमारुताख्या । द्वितीया तच्छिष्यैः नृसिंहराजैः विरचिता नृसिंहराजीयाख्या । तृतीया करूरु श्रीनिवासाचार्यैः विरचिता सहस्रकिरणी नामिका पंचदशवादपर्यन्ता ।

व्याख्याकर्तृषु एषु महाचार्याणां (शुद्धसत्वं दोड्डय्याचार्याः) अथवा रामानुजदासानां कालः क्रैस्ताब्दः षोडशशतकः । समकालिकैः सर्वशास्त्रपारंगतैः अप्पय्यदीक्षितैः साकं दोड्डय्याचार्याणां वादः समजनि । तदा एकस्मिन् रात्रौ दोड्डय्याचार्याणां स्वप्ने वेदान्तदेशिकाः आगत्य अप्पय्यदीक्षितकृताक्षेपाणां समाधिः शतदूषण्यामस्तीति सूचितवन्तः । महाचार्याः तत्क्षणे स्वापादुत्थाय शतदूषणीमवलोक्य परेद्युः दीक्षितान् वादे अजयन् । तदारभ्य एते वेदान्ताचार्येषु नितरां भक्तिमन्तश्चाभवन् । एतैः विरचिता चण्डमारुताख्या व्याख्या नृसिंहाश्रमेः अद्वैतदीपिकायाः खण्डनात्मिका । वेदान्तविजयनामकपञ्चग्रन्थी रचयितारश्च । पाराशर्यविजयाख्यस्य ब्रह्मसूत्रव्याख्यायाः कर्तारः ।

महाचार्याणां शिष्येषु प्रधानतमाः चत्वारः । तत्र प्राथमिकाः श्रीनृसिंहराजाः । नृसिंहदेवः सिंहदेवः इति नामान्तरे विद्येते । 
द्वैतीयकाः भावनाचार्यपौत्रः आत्रेय भावनाचार्यः । तार्तीयकाः स्वामिपुष्करिणी गोविन्दाचार्य सूनवः गोविंदाचार्याः । तुर्याः चंपकेशविजयकर्तारः चंपकेशाचार्याः ।

एते नृसिंहराजाचार्याः श्रीमनवाळमामुनिशिष्यशरण्याचार्याणां पुत्रस्य देवराजस्य तिरुवल्लूरु क्षेत्र समीपवर्ति एरुम्बिग्रामवास्तव्यस्य एरुम्बियप्पा अथवा देवराजस्य वंशीयाः हयग्रीवोपासकाश्चेति ज्ञायते । कालः क्रैस्ताब्दः सप्तदशकशतकः । क्रैस्ताब्दे षोडशे शतके वैदुष्येण सुप्रथितानां न्यायामृतकाराणां व्यासतीर्थानां वचनानामनुवादः नृसिंहराजस्य पितामहेन बिंबप्रकाशिकाकर्त्रा देवराजेनानुवादात् सिंहदेवस्य कालः प्रायः सप्तदशशतकः इत्युन्नीयते । श्रीवत्सगोत्रोयं, माता तोतारम्बा । कुशिककुलतिलकः श्रीभाष्यं श्रीनिवासाचार्यः अस्य मातामहः। कौशिक श्रीनिवासाचार्यान्तिके वेदान्ताशास्त्रग्रहणम् । "सुराचार्यसमप्रज्ञमप्पलाचार्यमाश्रये'' इत्यानन्ददायिन्यारम्भे उपलंभात् अप्पलाचार्योप्यस्य गुरुः ।

अस्य प्रबंन्धाः परतत्वदीपिका । भेदधिक्कारन्यक्कारः । मणिसारधिक्कारः । सिद्धान्तनिर्णयः । सर्वार्थसिद्धिव्याख्या आनन्ददायिनी । निक्षेपरक्षाव्याख्या नृसिंहराजीया । शतदूषणी व्याख्या नृसिंहराजीया । इत्यादयः । अनेन वेदान्ताचार्याणां सर्वेषां ग्रंथानां व्याख्यानं कृतमित्यपि वदन्ति ।

अस्य व्याख्याशैली अनितरसाधारणी । स्वयमेव जोघुष्यति आनन्ददायिन्यारम्भे "अप्रसिद्धस्य पक्षस्य विस्तरेण प्रकाशिकाम् । सर्वार्थसिद्धि सट्टीकां करोम्यानन्ददायिनीम्" इति ।

विद्वद्भिः कातरेण प्रतीक्षमाणोऽयं ग्रंथः इदानीं हस्तापचेयफलमिवाभूत् । अवशिष्टाः वादाः यथावकाशं प्रकाशीक्रियन्ते । यथाहस्तप्रति तथैवमुद्रितोऽयं ग्रंथः । मुद्रणे संभाविताः दोषाः स्वयं परिशोधनीयाः बोधनीयश्चायं जनः ।

सम्प्रदायस्य बहूपकाराय अयं ग्रंथः नूनं भविष्यतीत्याशासनेन मां प्रोत्साहितवद्भ्यः मयि अत्यंत कृपाविष्टचेतसेभ्यः श्रीमद्वेदमार्गेत्यादिबिरुदविभूषितेभ्यः श्रीअहोबिलमठ श्रीलक्ष्मिनृसिंहास्थानाधिपतिभ्यः श्रीवण् शठकोप श्रीमन्नारायण यतीन्द्र महादेशिकेभ्यः मदीयान् प्रणति कुसुमांजलीन् भक्त्या समर्पर्यामि ।

एवं मयि अत्यन्तदयापूरितचेतसेभ्यः अस्मिन्नुद्योगे अत्यन्तमादरं आनन्दं च प्रकटितवद्भ्यः श्रीमद्वेदमार्गेत्यादि बिरुद विभूषितेभ्यः श्रीरंगं श्रीमदाण्डवन् श्रीरङ्गरामानुजमहादेशिकेभ्यः मदीयान् प्रणतिकुसुमांञ्जलीन् भक्त्या समर्पयामि ।

अन्यञ्च, "सिद्ध्यन्ति कर्मसु यन्नियोज्याः संभावनागुणमवेहि तमीश्वराणां'' इति रीत्या अस्मिन्नुद्योगो मम आदिमप्रवर्तयितृभ्यः श्रीत्रिदण्डी रामानुजजीयर् यतिवर्येभ्यः मदीयान् नमोवाकान् मुहूः मुहूः समर्पयामि ।

मेलुकोटे क्षेत्रस्थ सर्वकारीय संस्कृतकलाशालासंबन्धि सरस्वतीभंडारीय नृसिंहराजीय व्याख्यायाः (1-58 वादाः) जेराक्स प्रतिकृतीः प्रदत्तवद्भ्यः प्रांशुपालेभ्यः श्रीश्रीरामशर्मभ्यः मदीयान् कृतज्ञतापूर्वकधन्यवादान् समर्पयामि ।

श्रीनिगमान्तमहादेशिकानां चित्रान् अयाचितं दत्तवद्भ्यः उ.वे श्री माधवाचार्यमहोदयेभ्यः मदीयाः साधुवादाः ।

मुद्रणे परिशोधने बहूपकृतवते मधुरान्तकं श्रीअहोबिलमठीयसंस्कृतकलाशाला न्यायशास्त्राध्यापकाय आर् नीडामंगलं श्रीलक्ष्मीनृसिंह शर्मणे मम आशिषः ।

इदं पुस्तकं रमणीयतया मुद्रितवद्भ्यः श्री एस् रविमहोदयेभ्यः (आण्डाळ प्रिन्टर्स) एवं  आर.गीता, सुधाभ्यां (के.आर एस. 
ग्राफिक्स्) मदीयाः धन्यवादाः ।

इत्थं सम्पादकः
विद्वज्जनविधेयः
मैसूर टि.के.श्रीनिवासताताचार्यः
