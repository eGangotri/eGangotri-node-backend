Adhyaya 16 Sloka 1  to  3 अथ षोडशोध्यायः ।।16।।तृतीयषट्कस्य त्रिकभेदादिप्रकारः प्रागेवास्माभिः प्रपञ्चितः । तत्र त्रिकभेदं प्रदर्श्य त्रिभिस्सङ्गततया षोडशमवतारयितुं तत्त्वत्रयविशोधनपरस्यार्थं क्रमादनुवदति अतीतेनाध्यायत्रयेणेति । गुणसङ्गतद्विपर्ययहेतुकत्वमिति पाठः । कप्रत्ययप्रयेगाभावेऽप्यत्र बहुव्रीहित्वमेवेति । इति गुह्यतमं शास्रामिति पूर्वाध्यायान्ते शास्रमुपक्षिप्तम् । अनघभारतशब्दाभ्यां च तदधिकारी सूचितः । स एव हि 'मा शुचस्संपदं दैवीमभिजातोऽसि पाण्डव'(5) इति वक्ष्यते । तत्रोक्तार्थव्यवसायस्य शास्राधीनत्वात् पुरुषस्य शास्रवश्यत्वं तावत् वक्तव्यम् । तञ्च "तस्माच्छास्रं प्रमाणं ते कार्याकार्यव्यवस्थितौ ।" ज्ञात्वा शास्रविधानोक्तं कर्म कर्तुमिहार्हसि" इत्यध्यायान्ते वक्ष्यते । तदर्थमेव च पूर्वाध्यायान्तसूचिताधिकारिविशेषविवेचनाय अत्रादौ दैवासुरविभागोक्तिः । तदभिप्रायेण संगृहीतम्, "दैवासुरविभागोक्तिपूर्विका शास्रवश्यता । तत्त्वानुष्ठानविज्ञानस्थेम्ने षोडश उच्यते" (सं 10) इति । तदेतत् सर्वमभिप्रेत्याह अनन्तरमिति । उक्तस्य कृत्स्नसायार्थस्येति - वक्ष्यमाणस्यानुष्ठानविवेकस्याप्युपलक्षणम् । उक्तैकदेशविशोधनरूपत्वाद्वा तदविवक्षा । संग्रहश्लोकोक्तानुष्ठानमपि कृत्स्नस्येति विशेषणेन अन्तर्भावितम् । हेयोपादेयस्वभावकथनस्य हानेपादानार्थतया फलितमाह शास्रावश्यतां वक्तुमिति । शास्रवश्यत्वकथने देवासुरविभागगोक्तिः कुत्रोपकुरुते; तत्राह शास्रवश्यतद्विपरीतयोरिति । भगवदाज्ञा हि शास्रम् । तदनुवर्तिनो देवास्तेनानुगृह्यन्ते अतस्तथा वर्तितव्यम् । तदाज्ञातिक्रामिणोऽसुरास्तेन निगृह्यन्ते अतस्तथा न वर्तितव्यमिति भावः । नैसगिकविरोधद्योतनायात्र वक्ष्यमाणसर्गशब्दोपादानम् ।विभागोऽत्र गुणक्रियादभिर्वक्ष्यमाणैः । "यया स्वप्नं भयं शोकम्" (भ.गी 18.35) इत्यादिभिस्समश्शीलं हि भयम्, तत् सात्त्विकस्य दैवसर्गस्य न भवतीत्यभिप्रायेण भयनिरूपणार्थं तत्प्रतियोगित्वरूपं शिक्ष्यति इष्टानिष्टेति । वियोगसंयोगशब्दौ इष्टानिष्टाभ्यां यथाक्रममन्वेतव्यौ । इदं च स्वरूपकथनम्, नतु भयलक्षणानुप्रविष्टम्, आगामिदुःखहेतुदर्शनजं दुःखमित्येव हि तत् । सत्त्वसंशुद्धिः सत्त्वाधिष्ठानमन्तः करणमिह सत्त्वम्, तस्य समीचीन(शुद्धिः) संशुद्धिः , सर्वदोषनिवृत्तिः । तत्र कन्दभूतरजस्तमोनिवृत्त्या कामरागासूयावञ्चनादिसर्वदोषनिवृत्तिमभिप्रेत्याह रजस्तमोभ्यामस्पृष्टत्वमिति । ज्ञानयोगशब्दोऽत्र न कर्मयोगादीनां व्यवच्छेदार्थः, तेषामपि सात्त्विकोपादेयत्वात् । अतः कर्मज्ञानभक्तीनां साधारणं शास्त्रीयं शुद्धात्मस्वरूपविवेचनमिह विवक्षितमित्याह प्रकृतिवियुक्तेति । ज्ञानमेवात्रोपायत्वात् योगः । यद्वा शास्त्रजन्यज्ञाननिष्पाद्यं चिन्तनं ज्ञानयोगः । न्यायार्जितेत्यादिकं दानस्य शास्त्रीयाकारप्रदर्शनम्, अनेवंकरणस्य राजसतामसत्वेन वक्ष्यमाणत्वात् । एतच्च यथाविभवमनुसन्धेयम् । दमनं दमः, तच्चान्तःकरणकर्मकम् अमार्गान्निवर्तनं प्रकतरण(न्तरा)दिसिद्धमाह मनस इति । बाह्येन्द्रियनियमनं हि शान्तिशब्देन वक्ष्यति । एतेन केषांचित् अनयोश्शब्दयोर्व्युत्क्रमेणार्थं (त्र?) व्याख्यानं निरस्तम् । 'यजन्ते नामयज्ञैस्ते दम्भेनाविधिपूर्वकम्' (17) इत्यासुरयज्ञानां वक्ष्यमाणत्वादत्र मोक्षप्रकरणेऽभिमतं सात्विकं यज्ञोपादनमिति आदिशब्दः । अपकृष्टदेवताविषयस्य अल्पफलकाम्यकर्मविधायकस्य च वेदभागस्य यावानर्थ उदपानन्यायात् मुमुक्षुणाऽनभ्यसनीयत्वमाशङ्क्य तत्रापि त्रैवर्णिकवेदाभ्यासात् व्यावृति प्रकरणलब्धामाह सविभूतेरिति । "सर्वे वेदा यत्पदमामनन्ति" (क.उ 2.1.5) "सर्वे वेदा यत्रैकं भवन्ति" (य.आ 3.11.1) इत्यादिक्रमेणानुसन्धाय पठतः उपनिषदभ्यासविधिप्रयुक्तस्य सर्वं प्रणवाष्टाक्षरषडक्षरद्विषट््कनिष दुपनिषदभ्यासकल्पमित्यभिप्रायः । एतेन "अन्या वाचो विमुञ्चथ" (मु.उ 2.2.5) इत्यादिकमप्यन्यपरं निवृत्तम्, "ओमित्येवात्मानं ध्यायथ" इति ध्यानदशायां प्रणवस्यैवोपादेयत्वे तात्पर्याञ्च । यद्यपि स्वेनाधीयत इति स्वाध्यायः- स्वशाखा; तथापि "न चैकं प्रति शिष्यते" इति न्यायात् सर्वशाखानुगतस्यार्थस्यानुसन्धेयत्वात्, जपविधेश्च सर्वत्राविशेषात् वेदाभ्यासनिष्ठेति सामान्येनोक्तम् । शास्रीयो भोगसङ्कोचस्तप इति लक्षिते तद्विशेषान् उदाहरति कुच्छेति ।"एकभुक्तेन नक्तेन तथैवायाचितेन च ।उपवासेन दानेन न निर्द्वादशिको भवेत्" (अ.स्मृ 1.1.24)इत्यादिविहितद्वादशीसामाराधनार्थैकादश्युपवासोऽत्र द्वादश्युपवास इत्युक्तः । यद्वा तिथिव्रतेषु तिथिद्वयव्रते च द्वादश्युपवासोऽप्यस्त्येव । आदिशब्देन करणत्रयनिष्पाद्यानां वक्ष्यमाणानां तपसां ग्रहणम् ।राजसतामसग्राह्यफलार्थतपोव्यवच्छेदार्थमाह भगवत्प्रीणनकर्मयोग्यतापादनस्येति । तपसा शुद्वस्य ह्यर्चनादिष्वधिकारः । अत्रान्येषामपि करणत्रयस्य स्वस्मिन् एकरूप्यात् तद्व्यावृत्त्यर्थमाह परेष्विति । कौटिल्यप्रसङ्गस्थले हि तन्निवृत्तिर्वक्तव्येत्यभिप्रायः । परपीडावर्जनमिति स्वपीडोपलक्षणम् । स्वपीडाऽपि मूर्खाणां परपीडाभिप्रायेति वा भावः । यथाद्दष्टार्थवचनेनैव सत्यवादी भवति; तथापि "सत्यं भूतहितं प्रोक्तम्" (व्या.स्मृ) इति नियमात् भूतहितोक्ति । परपीडाफलेति प्राग्वत् भाव्यम् । स्वभाव-अर्थ-शास्त्रप्राप्तानां निद्रा-अशन-महायज्ञ-दण्ड कुण्डिकादीनां त्यागायोगात् विशेषे नियच्छति आत्महितप्रत्यनीकेति । दमशब्देन मनोनियमनस्योक्तत्वात्, "शान्तो दान्तः" (बृ.उ.6.4.22) इत्यादिष्विव शान्तिरिह बाह्येन्द्रियगतेत्यभिप्रायेणाह इन्द्रियाणामिति । अक्रोधाहिंसादिष्विव प्रतियोगिलक्षणद्वारेण अपैशुनं लक्षयति परानर्थेति । दयेत्येतावता भूतविषयत्वे सिद्वेऽपि पुनरुपादानं बहुवचनं च शत्रुमित्रादिसर्वविषयाभिप्रायेण । यथोक्तं गौतमेन, "...दया सर्वभूतेषु क्षान्तिरनसूया शौचमनायसो मङ्गलमकार्पण्यमस्पृहेति" (गै.ध 7.10) इति । अन्यत्र च, "सर्वभूतदया पुष्पम्"(पा.पा 73.57) इत्यादि । तदाह सर्वभूतेष्विति ।"तापत्रयेणाभिहतं यदेतदखिलं जगत् ।तदा शोच्येषु भूतेषु करुणां न (द्वेषं प्राज्ञः) करोति कः ।। (वि.पु 1.17.70)इति हि करुणाख्यचित्तपरिकर्म प्रह्यादः प्राह ।" दुःखासहिष्णुत्वं- तन्निराकरणेच्छेत्यर्थः । लुपिधातौ यङ्लुगन्ते क्किपि कृते लोलुबिति पकारान्तं पदम्; अचि कृते तु लोलुप इति; तत् व्यञ्चयति अलोलुप्त्वम् अलोलुपत्वमिति । 'लू़ञ्् छेदने' इति धातौ लोलू इति यङ््लुगन्तम् । तत्र "त्वे च" (अष्टा 3.3.64)इति च्छान्दसं ह्यस्वमभिप्रेत्याह अलोलुत्वमिति  वा पाठ इति । अयोग्यस्पृहारूपं लौल्यमिह निषिध्यत इत्यभिप्रायेणाह विषयेष्विति । मुख्यस्य मार्दवस्यात्रानन्वयात् पूर्व (स्मितपूर्वक) भाषित्व-मुखसौम्यत्वादिव्यङ्ग्यमौपचारिकं दर्शियितुमाह अकाठिन्यमिति । कठिनं हि द्रव्यमन्येषामनुप्रवेशानर्हम्; तद्वदिह स्तब्धप्रकृतिरिति तद्व्यतिरेकविवक्षया फलतो मार्दवं व्यनक्ति साधुजनेति । अवमतत्वादीनां योगोपकारकत्वात् तन्मूला व्रीडा सत्त्वनिष्ठानामयुक्ता; अत उपयुक्तं ह्यीविशेषमाह अकार्यकरणे व्रीडेति । प्रख्याताभिजनविद्यावृत्ता हि महान्तः परेष्वप्यकार्यकारिष्वपत्रपन्ते; स्वयं तु किमुतेति भावः । अलोलुपत्वाचापलत्वयोरपौनरुक्त्यायाह स्पृहणीयविषयसन्निधाविति । एतेन क्रीडापरिहासमृगयाक्षादिष्वप्रसङ्गोऽपि दर्शितः । भूतेतरविषयस्तेजश्शब्दः पराभिभवनसामर्थ्ये अन्यानपेक्षतायां वा प्रयुज्यते । अतोऽत्राभिभावकत्वाविनाभूतमनभिमनीयत्वं विवक्षितम् । तञ्च दुर्जनावकाशप्रदायिकार्पण्याभावद्वारेत्याभिप्रायेणाह दुर्जनैरिति । अक्रोधात् क्षमायाः विशेषं  दर्शियति परनिमित्तपीडानुभवेऽपीति । निरपराधेषु निर्विकारता ह्यौदासीन्यमात्रम्; न तु क्षमा;  पठ्यते च निरपराधेष्वपि क्रोधः, "ब्राह्मणा गणिका वैद्याः सारमेयाश्च कुक्कुटाः ।द्दष्टमात्रेण कुप्यन्ति न जाने तत्र कारणम् ।।"इतीत्यभिप्रायः । परेषु तं प्रतीति । परेषां पीडानुभवं प्रतीत्यर्थः । भयचापलनिवृत्तेः पृथगुक्तत्वादुपस्थितायामपि महत्यामापदि शास्रीयानुष्ठानसंकल्पस्य अप्रच्युतावलम्बनमिह सात्त्विकी धृतिरित्यभिप्रायेणाह महत्यामिति । महत्यापदि संप्राप्ते स्मर्तव्यो भगवत् हरिः" (म.भा.स 90.42) इति सुकरमुख्यकर्तव्या परित्यागादितरदपि कर्तव्यं कृतमेव हि स्यादिति भावः । वक्ष्यति च सात्त्विकीं धृतिम्, धृत्या यया धारयते मनः प्राणेन्द्रियक्रियाः । योगेनाव्यभिचारिण्या धृतिः सा पार्थ सात्त्विकीं" (भ.गी 18.33) इति । योगेनाव्यभिचारिण्या मोक्षसाधनभूतभगवदुपास(दाराध)नाख्यप्रयोजनेन (नित्यानुगतया?) प्रयोजनान्तनिरपेक्षयेत्यर्थः । शरीरवाङ्मनांसि ह्यशुचिपुरुषस्पशर्शाशुचिद्रव्योपयोगादिभिरुपहतसत्त्वानि तेषु तेषु कर्मस्वयोग्यानि शास्रैः शिष्यन्ते; तदभावेऽत्र शौचमित्याह बाह्येति । प्रत्यक्षसिद्धकरणपाटवादिरूपकृत्यत्योग्यताव्यवच्छेदायाह- शास्रीयेति । अहिंसाया उक्तत्वादद्रोहस्य ततो विशेषप्रदर्शनायाह- परेष्वनुपरोध इति । प्रबलेन हि दुर्बलाः स्ववशे स्थापिताः स्वाच्छन्द्यान्निवार्यन्ते, सोऽयमुपरोधः तदकरणमत्रानुपरोध इत्याह स्वच्छन्देति । स्वस्य तु योगोपकारी स्वच्छन्दवृत्तिनिरोधस्तप एव; अतः परेष्विति विशेषितम् । मानो गर्व इति पर्यायः स तु सामान्यत इह निषेद्धुमिष्टः तथाऽपि वंशवीर्यश्रुताद्यनुगुणं मात्रया भवन्नसौ सह्येतापि ; अन्यथाभवन् असुराणां धर्मतया वक्ष्यमाणोऽत्र न प्रसङ्गमर्हतीत्याभिप्रायेण सोपसर्गमाननिषेध इत्याह अस्थाने गर्व इति । दैवीं संपदमित्युक्ते देवानां विभूतिः प्रतीयेत; सा चात्र नान्वेति । अतोऽभिप्रेतमवतारयितुं व्युत्पत्तिं तावदाह देवसंबन्धिनीति ।  "सत्त्वं देवगुणं विद्यादितरावासुरौ गुणौ " (म.भा.मो218 22) इति विभागात्, 'सत्त्वात्  संजायते ज्ञानम्' (भ.गी 14.17) इतिभगवदाज्ञानुवृत्तेः प्रीतिविषयत्वात्, परमपुरुषार्थहेतुत्वाञ्चेत्याह सा चेति । उक्तं च,"महात्मानस्तु मां पार्थ दैवीं प्रकृतिमाश्रिताः ।भजन्त्यनन्यमनसो ज्ञात्वा भूतादिमव्ययम्" (भ.गी 9.13) इति ।अन्यत्र च, "विष्णुभक्तिपरो देवः" (वि.ध 109.74) इति । जातस्येत्यकर्मकस्य जायतेः पतत्यादिष्विवोपसर्गवशात्सकर्मकत्वात् कर्मणि द्वितीयान्वयमाह तामभिमुखीकृत्येति । "अभिरभागे" (अष्टा 1.4.91) इति कर्मप्रवचनीययोगाद्वा द्वितीया । अभिमुखीकृत्य अभिलक्ष्यः । यथा दैवी संपद्भवति, तथा कृत्वा जातस्येति  यावत् । ईदृशगुणयुक्तानामेवंविधायाः संपदोऽवश्यम्भावित्वमत्र अभिमुखीकरणं विवक्षितम् । तथा च स्मर्यते,"जायमानं हि पुरुषं यं पश्येन्मधुसूधनः ।सात्विकः स तु विज्ञेयः स वै मोक्षार्थचिन्चकः"(म.भा 349.73)इति । तदिदमाह तांनिर्वर्तयितुं जातस्येति ।।2-3।।
Adhyaya 16 Sloka 4 दम्भो दर्पः इत्यादौ भवन्तीत्यनुषज्यते । धार्मिकत्वख्यापनायेति । न तु भगवदाज्ञानुवृत्तिबुद्ध्येत्यर्थः । कृत्याकृत्याविवेककर इति । शास्रातिलङ्घनहेतुरिति भावः । अतिमानशब्दोक्तगर्वापरपर्यायात् तत्कारणस्य दर्पस्य विशेषमाह विषयानुभवनिमित्त इति । एतेन आचार्यभगवत्सन्दर्शनादिनिमित्तहर्षव्यवच्छेदः । अस्थान इति पूर्वोक्तमत्र स्वविद्याभिजानाननुगुण  इत्यनेन विवृतम् । विद्याभिजनग्रहणं वीर्यादेरप्युपलक्षणम् ।"वयस कर्मणोऽर्थस्य श्रुतस्याभिजनस्य च ।वेषवाग्वृतिसारूप्यमाचरन् विचरेदिह" (मनु 4.17)इत्थस्योल्लङ्घनमिहाभिप्रेतम्् । बाह्यकुद्दष्टिषु च वाक््पारुष्यं दण्डारुष्यं च नातीव दोष इत्यभिप्रायेणाह साधूनामुद्वेगकरस्स्वभाव इति । अत एव साधुबहिष्कारात् शास्रबहिष्कारोऽपि स्यादेवेत्यर्थः । प्राप्तकालनिद्रादिरूपमनुपयुक्तवपिषयं चाज्ञानमासुराणामन्येषामपि तुल्यम्; अदोषश्च । तद्व्यवच्छिनत्ति परावरेति । ईद्दशाज्ञानमूलमागमान्तरेषु परावरतत्त्वव्यत्ययकल्पनं वेदविरुद्धाचारपरिग्रहश्च । पूर्वोक्तकतिपयगुणव्यतिरेकप्रदर्शनमिहोपलक्षणार्थम् । चकारेण वाऽनुक्तसमस्तसमुच्चयः आसुरीं संपदमभिव्यङ्क्तुमाह- भगवदाज्ञातिवृत्तिशीला इति । यान् प्रति उच्यते च,"पश्यत्येनं जायमानं ब्रह्मा रूद्रोऽथवा पुनः ।रजसा तमसा चैव (चास्य) मानसं समभिप्लुतम्" (भा.मो.357.77)इति, 'विपरीतस्तथासुरः' (वि.ध 109.74) इति च । प्रजापतिवाक्ये च देहात्माभिमानादिमूलत्रिवर्गनिष्ठामधिकृत्योच्यते, "असुराणां ह्येषोपनिषत्" (छा.उ 8.8.5) इति । अत्र संपच्छब्दो भगवदाज्ञातिलिङ्घनरुचीनामभिप्रायेण, उपालम्भाभिप्रायेण, संपद्यत इत्येतावन्मात्रविवक्षया वा नेतव्यः ।।4।।
Adhyaya 16 Sloka 5 दैवासुरस्वभावयोः श्रद्धोद्वेगजननाय, "ऊर्ध्वं गच्छन्ति सत्त्वस्थाः" (भ.गी 14.18) इत्यादिना उक्तमिह संक्षिप्य स्मार्यते दैवी संपदित्यर्धेन । विमोक्षस्येष्टप्राप्तिपर्यन्ततां वक्तुमात्यन्तिकानिष्टनिवृत्तिरूपं शब्दस्य मुख्यार्थमाह बन्धान्मुक्तय इति । आत्मसाक्षात्कारादिद्वारेति वा । निबन्धः नियतो बन्धः । तत्र अधोगच्छन्तीत्येतत् स्मारयति अधोगतीति ।। अत्र मा शुचः इति वचनं न शास्रोपक्रमप्रकान्तोशोच्यशोकप्रतिषेधार्थम्, तस्य बहुधा परहृतत्वात् । संपदं  दैवीमभिजातोऽसीत्यनेन तत्परिहारासंभवाच्च । अतो निबन्धायासुरी मतेत्युक्ते शास्रीयमर्यादानतिलङ्घिन्यपि स्वात्मनि, "स्थिरो निगूढाहङ्कारः" (दश 2.5) इति प्रकियया धीरोदात्तनायकगुणभूतस्य निगूढस्वाहङ्कारत्वस्य स्वात्मसाक्षिकत्वात् तावन्मात्रेणापि स्वस्मिन् आसुरत्वमतिशङ्कमानस्य श्रुतद्विविधसंपत्कस्य बीभत्सोः स्वप्रकृतित्वज्ञापनेन शोकमपनयतीत्याह एतच्छ्रुत्वेति । अत्राप्यस्थाने शोकं त्वमेवाहारयसीत्यभिप्रायेणाह शोकं मा कृथा इति । न हि देवप्रकृतीनां धर्मोत्तराणामासुराः पुत्राः संभवन्तीत्यभिप्रायेण पाण्डवशब्दसंबुद्धिरित्याह  धार्मिकाग्रेसरस्येति ।।5।।
Adhyaya 16 Sloka 6 स्वरूपादिभिः समेषु सर्वेष्वात्मसु दैवासुरविभागस्य किं निदानमिति शङ्कां सविशेषानुवादे	परिहरन् अत्यन्तपरिहर्तव्यत्वज्ञापनाय प्रसक्तस्यासुरवृत्तान्तस्य विवक्षितमुपक्षिपति (विस्तरमुपलक्षयति) द्वौ भूतसर्गाविति श्लोकेन । अस्मिन् लोके इति न लोकान्तरव्यवच्छेदार्थम्, सर्वत्र देवासुरविभागसिद्धेः । न च निरर्थकाधिकरणमात्रनिर्देशो युक्तः । अतो लोकोपलम्भसिद्धाकारेण विहितनिषिद्धकरणसूचनमिह विवक्षितमित्याभिप्रायेणाह कर्मकराणामिति । कर्मलोकविवक्षया वा अस्मिन्निति विशेषणम् । "सर्गः स्वभावनिर्मोक्षनिश्चयाध्यायसृष्टिषु" इति बह्वर्थस्याभिप्रेप्तं वक्तुमिहार्थवशात् धातोः प्रयोज्यव्यापारपरत्वं तावदाह सर्ग उत्पत्तिरिति । उत्पत्तिस्वरूपे कथं दैवत्वासुरत्वविभाग इति शङ्कायां लोकेऽस्मिन्नित्यनेन दैवासुरविभागे सर्गशब्देन चाभिप्रेतं संकलय्याह प्राचीनेति । दैवासुरसंपदर्थत्वादुत्पत्तौ दैवासुरत्वोक्तिरित्यर्थः । सर्गशब्दस्य स्वभावपरत्वं सृज्यमानपरत्वं चाप्रसिद्धत्वादनाद्दत्य प्रसिद्धसृष्टिपरत्वेन व्याख्यानम् (तम्) । दैवस्सर्गो विस्तरशः प्रोक्त इत्युक्ते देवानां सर्गादिकं वंशानुचरितकीर्तनवत् प्रतीयते; न च तथा कृतम् । यद्यपि, "प्रजहाति यदा कामान्" (भ.गी 2.55), 'दैवमेवापरे यज्ञम्' (भ.गी 4.35) "चतुर्विधा भजन्ते माम्" (भ.गी 7.13) इत्यादिभिर्ज्ञानयोगकर्मयोगभक्तियोगनिष्ठाः पुरुषा निर्दिष्टाः- तथाऽपि तत्कर्तव्यप्रपञ्चन एव तत्रापि तात्पर्यम् । अतोऽत्र दैवसर्गस्य विस्तरेणोक्तिस्तत्कार्यद्वारेत्यभिप्रायेण यदाचारकरणार्थेत्यादिकमुक्तम् । 'अभयं सत्त्वसंशुद्धिः' इत्यादिकं प्राक्् विस्तरेणोक्तस्य संग्रहणमित्यभिप्रायेण कर्मयोगादिग्रहणम् । आसुरं सर्गमित्यत्रापि वक्ष्यमणानुसारादेवमेव विवक्षेत्याह असुराणामिति । आसुरं सर्गं मे शृण्वित्युक्ते सर्गान्वयेन कर्तरि षष्ठीप्रतीतिः स्यात्; ततोऽपि शृण्वित्यस्यापेक्षितमाप्ततमत्वसूचनमेवोचितमित्यभिप्रायेणाह मम सकाशादिति । अविदितमुपादेयं यथा नोपादातुं शक्यं, तथा हेयमप्यविदितं न हातुं शक्यम्; अतोऽत्र सावधानो भवेत्यभिप्रायेण शृण्वित्युक्तम् ।।6।।
Adhyaya 16 Sloka 7 अत्र प्रवृत्तिनिवृत्तिशब्दौ न लौकिकविषयौ; आसुराणामेव लौकिकेष्टानिष्टप्राप्तिपरिहारार्थमपथप्रवृत्ते स्स्त्पथनिवृत्तेश्च सिद्धत्वात् । न च विहितनिषिद्धमात्रविषयौ, रागप्राप्तशास्रप्राप्तविषयौ वा, न शौचं नापि चाचारः इति पुनरुक्तिप्रसङ्गात् । अतोऽत्र मुमुक्ष्वपेक्षितप्रवर्तकविवर्तकनिवर्तकधर्मविवेकाभावे तात्पर्यमित्याह अम्युदयसाधनमित्यादिना । तावेतौ धर्मौ स्मर्येते,"प्रवृत्तिलक्षणं धर्मं प्रजापतिरथाब्रवीत् ।निवृत्तिलक्षणं धर्ममृषिर्नारायणोऽब्रवीत्" (म.भा.मो 219.2) इति ।न विदुरित्यत्र 'न सत्यं तेषु वद्यते' इतिवदसद्भावमात्र्तं न विवक्षितम्, अपि तु शतकृत्वः प्रतिपादितेऽपि तमः प्राचुर्यात् अपरिज्ञानमित्यभिप्रायेणाह न जानन्तीति । कृत्ययोग्यतेति पागुक्तमत्र वैदिककर्मयोग्यत्वमित्यनेन विवृतम् । बाह्यशौचमशुचिसंशीलनादिभिरवश्यकर्तव्याकरणाञ्च न विद्यते; आन्तरं त्वात्मगुणाभावत् । न शौचं नापि चाचारः इति क्रमात् कार्यकारणयोर्निषेध इत्यभिप्रायेणह तदिति । ननु संध्यावन्दनादेर्वर्णाश्रमधर्मस्य "प्राजापत्यं गृहस्थानाम्" (वि.पु 1.6.37) इत्यदिभिः फलान्तरं श्रूयते; तत् कथं तस्य शौचहेतुत्वोक्तिरित्याह यथोक्तमिमि । व्यतिरेकोक्त्या हेतुहेतुमद्भावेऽत्र द्दढीकृतः । इदं नित्यकर्मान्तरहानादावपि ग्राह्यम् । यथाज्ञानमित्यादि । विप्रलम्भरसिकत्वात् यथाज्ञानं भाषणाभावः, हिंसास्वभावत्वात् हितरूपभाषणाभावः ।।7।।
Adhyaya 16 Sloka 8 एवं न सत्यस्य भाषणमात्रम्, अपितु तद्विपरीतभाषणमस्तीत्यनन्तरमुच्यत इत्याह किंचेति । असत्यशब्दोऽत्र न मिथ्यात्वपरः, तस्य लोकोपलब्धिस्ववचनविरोधादिभिरेव प्रतिक्षिप्तत्वेन अतिस्थूलत्वात्, परमार्थं स्थिरं चैश्चर्यमभिमत्य निरूढाभिनिवेशानामसुराणां प्रपञ्चमिथ्यात्वकूटयुक्तिमिः प्रतार्यत्वासंभवाञ्च । "यथा वयमनृतप्रायाः, तथा सर्वं जगदिति प्राहुः" इति व्याख्याऽपि मन्दा जगच्छब्दस्य चेतनमात्रविषयत्वाभावात्, निषेधानां चात्र पूर्वोक्ताकारव्यतिरेकपरत्वात्, अप्रतिष्ठमनीश्वरम् इतिवत् शास्रसिद्धप्रतिषेधपरत्वात्, असुराणां च शास्रप्रद्वेषशीलत्वात् । अतोऽत्र शास्र सिद्धस्य प्रतिषेधपरोऽयं शब्दः । तञ्च सत्यं ब्रह्मैवेति, "सत्यं ज्ञानमनन्तं ब्रह्म" (आ) इत्यादिषु प्रसिद्धम् । छान्दोग्ये चचेतनाचेतननियन्तृत्वेन ब्रह्मनामतयाऽसौ निरुक्तः, "तस्य ह वा एतस्य ब्रह्मणो नाम सत्यमिति । तानि ह वा एतानि त्रीण्यक्षरानि सत्,ति,यमिति ।तध्यत् सत् तदमृतम् ।अहरहर्वा एवंवित् स्वर्गं लोकमेति"(छा.उ 8.3..4.5)इति । अतोऽत्र कपिलगुरुकुमारिलजिनसुगतचार्वाकादिमतानुवर्तिन इव अब्रह्मात्मकं जगदाहुरिति विवक्षामाह सत्यशब्देति । अप्रतिष्टशब्देनापि सर्वलोकविरोधादिभिः प्रत्यक्षसिद्धप्रतिष्ठानिषेधांसंभवात् शास्त्रेषु प्रतिष्ठात्वेन  उपदिष्टसर्वप्रतिषेधविवक्षामाह तथेति ।तदेवोदाहरणविशेषेण विवृणोति ब्राह्मणाऽनन्तेनेति ।एतेन प्रतिष्ठाशब्दस्य धर्माधर्ममात्रपरत्वेन व्याख्या निरस्ता ।सर्वांल्लोकान् बिभर्तीति । स्वरूपतःकार्यतश्चेति भावः ।आदिकूर्म-शेष-दिङ्नागप्रभृतिभिर्ही विधृतेति शास्त्रेणोक्ते हि हैतुकैरेवं जल्प्यते,"धर्ता धरित्र्या यदि कश्चिदन्यस्तस्यापरस्ततोऽन्यः ।एवं केचिदिच्छन्ति ।गुरुत्वान्नित्यपतनं च जैनाः ।अनीश्वरशब्दोऽप्यत्र न प्रतिमाराजादिलौकिककेश्वरप्रतिषेधार्थः, तैस्तत्प्रत्षेधाभावात् । यथाऽनुवदन्ति,"लोकव्यवहारसिद्ध इति चार्वाकाः" (न्या.कु)इति । न च ब्रह्मनिषेधमात्रार्थः असत्यमित्यादिना पुनरुक्तैः ।अतोऽत्र व्युत्पत्त्यनुसारेणालौकिकनियन्तृनिषेधे तात्पर्यमित्याह सत्यसंकल्पेनेत्यादिना । अयस्कान्तादिवत् अचित्स्वभावात्, "जीवाजीवात्मकं  सर्वं जगदेतन्निरीश्वरम्" इति जैनादिद्दष्ट्या धर्मादिमात्रवसाद्वा, "परमेश्वरसंज्ञो ऽज्ञः किमन्यो मथ्यवस्थित" (वि.पु .1.17.23) इतिवत् आभिमानिकेश्वरशासनाद्वा, देशकालावच्छिन्नेश्वरसमुदायप्रवाहवशाद्वा जगत्प्रवृत्तिरिति हि तत्तन्मतमिति भावः । नापि परमेश्वरत्वेन कल्पयन्ति, ते आसुरा एवेति भावः । अन्येऽपि केचिदीश्वराः प्रवर्तका द्दश्यन्ते; श्रूयन्ते च; तत् कथं भगवतस्सर्वनियमनमित्यात्राह अहं सर्वस्येति । अन्येषामपि नियन्तॄणां नियमनरूपप्रवृतिर्भगवदधीनैव । तथा च सूत्रितम्, "कर्ता शास्रार्थत्वात्" (ब्र.सू 2.3.33) इत्युपक्रम्य, "परात्तु तच्छुतेः" (40) इति । एवं त्रिभिः जगत उत्पत्तिस्थिति प्रवृत्तीनां परब्रह्याधीनत्वं नेच्छन्तीत्युक्तं भवति । तत्र जगदुत्पत्तेः प्रतिज्ञातं ब्रह्मनैरपेक्ष्यमन्यतस्मिद्धतयैवमुपपादयन्तीत्याह वदन्ति चैवमिति । अपरस्परेत्यादिकं न पूर्वेणैकवाक्यम्, किमन्यदित्यादेरनन्वयात् । क्लिष्टकल्पनादनुपत्तेश्व । "एतदेवैषामासुरत्वे पर्याप्तम्; किमन्यदुच्यत" इति कल्पना अध्याहारादिग्रस्ता । वदन्ति चैवमिति तु नाध्याहारादिविवक्षयोक्तम्, एतां द्दष्टिमित्यनेनैव तत्सिद्धेः । अतः कामहेतुकमित्यस्यैवोपपादनाय अपरस्परसंभूतमित्याद्युक्तिरित्यभिप्रायेणाह योषिदिति । "क्रियासान्तत्येन हेतुफलभावरहितम्" इति व्याख्यान्तरमतिमन्दम् ; प्रसिद्धतमार्थत्यागात्, कामहेतुकमित्यनन्वयाञ्चेत्याभिप्रायेणाह  अनेवंभूतं किमन्यदुपलम्यत इति । यद्यपि योषित्पुरुषसंसर्गमन्तरेणैव स्वेदजानां स्थावराणां चोत्पत्तिर्द्दश्यते तथाऽपीश्वरमात्रहेतुका देवादिसृष्टिर्नोपलभ्यते । द्दश्यमानं तु अयोनिजं योनिजवदेव दर्शनबलादङ्गीकुर्मः तत्राप्यन्वयतिरेकावस्थिततत्तत्सामग्रीमात्रात् कार्यसिद्धिसंभवे किमीश्वरेण कर्त्रा कल्पितेन, आगमिकतया स्वीकृतेन वेति भावः । अकिञ्चित्कामहेतुकम् इति परोक्तपाठान्तरस्य अप्रसिद्धत्वादिभिरनादरव्यक्त्यर्थं किमन्यदिति पाठस्य प्रतिनिषेधपरतां व्यनक्ति किंचिदपि नोपलभ्यत इति । अत इति । अन्वयव्यतिरेकबलादित्यर्थः । कामहेतुकमिति द्दष्टाकारणोपलक्षणम् । कामप्रावण्यवशात् तदुक्तिः । यथा पाषण्डागमा अपि तत्तपुरुषप्रवर्तितान्तादयः एवं कल्पे कल्पे प्रवृतमीश्वरशिल्पिनो जगन्नगरवृत्तान्तं संभावितमपि तीव्रौषधकल्पशास्रप्रद्वेषादपलपन्तीत्युक्तं भवति ।।8।।
Adhyaya 16 Sloka 9 एतां द्दष्टिमिति । विपरीतां द्दष्टिमित्यर्थः । अवष्टभ्येत्याक्रमणादिप्रतीतिव्युदासायाह अवलम्ब्येति । नित्यास्यात्मनो विनाशाभावात् 'णश अदर्शने' इति धात्वर्थोऽत्र विवक्षित इत्याह अद्दष्टेति । स्वयंज्योतिषः प्रत्यगात्मस्वरूपस्य देहाध्यासाधिष्ठानतया नित्यमुपलम्भात् देहातिरिक्तत्वेन विशोषितम् । नष्टात्मत्वहेतुरिहाल्पबुद्धित्वमुच्यत इति पुनरुक्तिपरिहाराभिप्रायेणाह धटादिवदिति । यद्वा पशुमृगादिवत् कर्मवशात् स्वारसिको विविक्तात्मानुपलम्भः । अल्पबुद्ध्याः इति तु तत्परिहाराशक्तिरुच्यत इति भावः ।एवं परावारात्मविषयविपरीतद्दष्टिरुक्ता अथ प्रभवन्त्युग्रमर्माणः इत्यादिना तत्फलमुच्यते । उग्रकर्माणः इत्यत्रोग्रव्रतादिप्रतीतिव्युदासायाह सर्वेषां हिंसका इति ।अशुभाः- स्वंसर्गिणमपि दोषावहा इत्यर्थः ।जगतःक्षयाय प्रभवन्तीति,"अनेन प्रसविष्यध्वमेष वोऽस्त्विष्टकामधुक्","परस्परं भावयन्तः श्रेयःपरमवाप्स्यथ"(3.10.11)इत्यादिप्रतिपादितां भगवन्मूलां लोकभावनधर्ममर्यादामतिलङ्घयन्ति; तदनुवर्तिनश्चान्येऽपि मन्दाः तदाचारोपदेशादिविस्रम्भादिक्रमेण सर्वस्य जगतस्त्रिवर्गापवर्गरूपवृद्धिविरहिणः त्रिविधतापाभिहतिरूपाय क्षयाय भवन्तीत्यर्थः । ।9।।
Adhyaya 16 Sloka 10 कामो हि जगद्धेतुरुक्तः; अतः स एव हि तेषामाश्रयणीयोऽभिमतः तदाश्रयणेतिकर्तव्यतारूपास्तु दम्भमानादयोऽशुचिव्रतपर्यन्ता इत्युच्यते काममिति श्लोकेन । दुष्प्रापविषयत्वं दुष्पूरत्वे हेतुः यद्वा विषयप्राप्तिर्हि कामस्य पूरणम्, अतो दुष्प्रापविषयत्वमेव दुष्पूरत्वम् । आश्रित्य प्रयोजनतयाऽभिसंधायेत्यर्थः । तदभिप्रायेणाह तत्सिसाधयिषयेति । विपरीतप्रवृत्तिहेतुभूतं कृत्याकृत्याविवेकान्धत्वमिह मोहशब्देन विवक्षितमित्याह आज्ञानादिति । असत् ग्रहणम् आर्जनं योषां तेऽत्र असद््ग्राहाः । धर्माभिसंधिमन्तो हि न्यायेनार्जयन्ति कामप्रवणास्तु चौर्यादिभिस्तदुपकरणानीत्याह- अन्यायगृहीतपरिग्रहानिति । परिग्रशब्दोऽत्र परिग्राह्यपरः । "ईहन्ते कामभोगार्थमन्यायेनार्थसंचयान्"(32) इति त्वेतस्यैव विवरणम् । अत एव अशुभाभिनिवेशानिति व्याख्याऽप्यत्र मन्दा । गृहीत्वेति तादात्विकविनियोगपरत्वात् आत्मीयत्वाभिमानपरत्वाद्वा पुनरुक्तिपरिहारः । पाषण्डागमादिनिर्दिष्टानि हि व्रतानि पुरुषस्य दर्शनस्पर्शनाद्ययोग्यताहेतुत्वात् स्वयमशुचीन्येवेत्यभिप्रायेणाह अशास्रविहितव्रतयुक्ता इति । धर्माभिसंधिरहितानामपि तामसानां विषहरणपाषाणस्फोट (ना)दित्यस्तम्भनप्रतिमाजल्पादिवञ्चनोपायैर्वशीकृतानां वेदबाह्येषु व्रतेषु मात्रया संयोगो भवति । यद्वा शौर्याहंकारादिमूलः शास्रविरुद्धः सङ्कल्पोऽत्र व्रतशब्दाभिप्रेतः. शास्रीयेष्वपि व्रतेषु भगवत्समाराधनविवक्षामजानताम् अयथाशास्रकरणादशास्रविहितप्रयुक्तत्वम् । दम्भमानौ प्रागेव व्याख्यतौ । मदोऽत्र  धनाभिजनविद्यादिमूलमयथायथचेष्टितारम्भकमौद्धत्यम् ।।10।।
Adhyaya 16 Sloka 11 एवं प्रवर्तकानामुपर्युपरि मनोविकारादय उच्यन्ते चिन्तामपरिमेयामित्यादिभिः । अशक्यविषयवृथाप्रयासव्यञ्जनायाह अद्य श्वो वेति । अपरिच्छेद्यायामिति असंख्येयविषयत्वेनानन्तशाखत्वं विवक्षितमित्याह अपरिच्छेद्यामिति । प्रलयान्तामित्यत्र शरीरपातावधिकत्वोक्तिर्मन्दा । अनन्तकालसाध्यमल्पकालेन सिसाधयिषन्तीति तु व्यामोहातिशयख्यापनेन सप्रयोजनमिदम्, प्रलयशब्दश्व प्रसिद्धतम विषय उचितः । चिन्तयितॄणां पुरुषाणामाप्रलयस्थायित्वाभावात् चिन्तायाः स्वरूपेण प्रलयान्तत्वं चायुक्तमित्यभिप्रायेणाह प्राकृतप्रलयावधिकालसाध्यविषयामिति । असंख्येयेषु चिन्ताविषयेष्वेकैकोऽपि दुस्साध इति भावः । प्रयोजनतायऽभिमतेषु कामोपभोग एव परमो येषां तेऽत्र कामोपभोगपरमाः । तदाह कामोपभोग एवेति । स्वर्गापवर्गप्रतिषेधार्थ एतावच्छब्द इत्याह इतोऽधिक इति । संजातनिश्चया इति अत्र निश्चितशब्दे 'भुक्ता ब्रह्मणाः' इतिवत् कर्तरि क्त इति भावः ।।11।।
Adhyaya 11 Sloka 12 चिन्ता कर्तव्यविषया आशा तु फलविषया आशाविषयाणामसंख्यातत्वात् तदाशानामपि शतशाखत्वेन तथात्वम् । कामक्रोधपरायणाः  इत्यत्र क्रोधस्य परमप्राप्यतया तदभिमानविषयत्वाभावात् कामक्रोधयोरैकाग्र्यमात्रं विवक्षिमित्याह कामकोधैकनिष्ठा इति । अयनशब्देऽत्र आश्रयपरः कामो हि विहन्यमानः क्रोधात्मना परिणमतीति प्राक्प्रपञ्चितस्मारणे तात्पर्यात् न पुनरुक्तिः । कामभोगार्थमिति । विवयानुभवार्थम् । परमनिश्श्रेयससाधनपूतपरमपुरुषसमाराधनार्थं यत्कर्तव्यं, हन्त तत् अनर्थावहातिक्षुद्रक्षणिकसुखाभासार्थमासीदिति भावः । अन्यायेनेति । न हि यज्ञादिवत् न्यायार्जितैः कामोपभोगो न निष्पाद्यत इति भावः । द्वितीयान्वयज्ञापनायाह- प्रतीति । प्रवर्तन्ते ईहन्ते इत्युभयमत्रसमानविषयम् । तत्र ईहया निष्पादयन्तीति विवक्षित्वात् अर्थसञ्चयानिति द्वितीयान्वयः ।।12।।
Adhyaya 16 Sloka 13 एवं "सहस्रभगसंदर्शनात्मकश्च महानन्दलक्षणो मोक्षः" इत्यादिभिः कामोपभोगः परमपुरुषार्थ इति कृत्वा तदर्थमर्थपुरुषार्थस्वीकार इत्युक्तम् अथ तत्र प्रवृत्तस्य, व्यतिरेकसंज्ञासंस्थावस्थितयोगिवत् लब्धालब्धकृताकृतप्रत्यवेक्षणमुच्यते-  इदमद्येत्यादिना । एतेन पूर्वोक्तचिन्ताविषयानन्त्यमप्युदाह्यतं भवति । वक्ष्यमाणधनव्यतिरिक्तविषयत्वद्योतनाय पुत्रक्षेत्रादिशब्दः । सात्त्विकानामीश्वराद्यधीनकृताकृतप्रत्येवेक्षणाव्यवच्छेदायअहङ्कारगर्भतयाऽपि तथाविधानुसन्धानस्य भ्रान्तिरूपत्वं मयेत्यनेन सूच्यत इत्याह मत्सामर्थ्येनैवेति । एवकाराभिप्रेतं विवृणोति नाद्दष्टादिनेति । एवमेवोत्तमपुरुषाकृष्टाहंशब्दव्याख्यानपरूपे अहमेवेत्यादावप्यभिप्रायः । इदमस्तीदमपीति, चिन्तायां विषयभूयस्तत्वज्ञापनम् ।।13।।
Adhyaya 16 Sloka 14 एवमिष्टिप्राप्तौ अभिप्राय उक्तः अथानिष्टनिवृत्तावुच्यते असौ मयेति । अत्र मयेत्यादेः शत्रुहननोपयुक्तगुणवत्ताभिमानगर्भतामाह-  बलवतेति । शूरः व्याघ्रादिवत् परबलं तृणीकृत्य निर्भयप्रवेशशीलः, "शूरं भीरुं कविं जडम्" (म.भामो 174.32) इति शूरस्य भीरुप्रतियोगिकत्वेन पाठात् । वीरोऽत्र पराक्रमे ग्लान्यादिविकाररहितः । प्रेक्षावदनन्तपुरुषप्रवृत्तिविषयाद्दष्टानादरेण स्वसामर्थ्यमात्रावलम्बने को हेतुरित्यात्राह किमत्रेति । मन्दधीभिरिति ।अयमभिप्रायः- अर्थादिग्रहणलुब्धैः निगूढाभिप्रायैर्ग्रेन्थैः प्रतारिता दानयज्ञादिषु प्रवृत्तास्सिद्धमप्यर्थं परित्यज्य कृपणा भवन्ति इति । दुर्बलैरिति । प्रबलो हि न प्रतारयितुं शक्यते, 'न भेदसाध्या बलदर्पिता जनाः' (रा.सु 41.3) इति न्यायादिति भावः । परिकल्पितेनेति । न तु  लोकायतशास्रविवक्षितप्रत्यक्षान्वयव्यतिरेकरूपप्रमाणसिद्धेनेत्यर्थः ।।13।।
Adhyaya 16 Sloka 14 एवमिष्टिप्राप्त्यनिष्टपरिहारयोस्स्वसामर्थ्यमात्राधीनत्वभ्रम उक्तः अतः अथ स्वसामर्थ्यादावपि भावोऽप्यत्र ईश्वरशब्देन विवक्षित इत्याह स्वाधीनोऽहमिति । स्वव्यतिरिक्तसमस्तनियन्तृत्वाभिमानोऽप्यत्राभिप्रेत इत्याह अन्येषां चेति । "तवांसकूटे भूमण्डल्म्, त्वं हि सर्वेषां नियन्ता" इत्युक्ते तथाविधत्वाभिधा(मा?) नादेव हि तथाविधानां प्रीत्यादिसंभव इति भावः । पूर्वापरानुगुण्यात् भोगीति भोगसामर्थ्यपरम्; तत्राहं चेत् न(चेतन?) धर्मस्वभावादेवंभूत इत्यहंशब्दाभिप्रायमाह स्वत एवेति । सिद्धः ज्ञानाद्यतिशयसंपन्न इत्यर्थः । सिद्धसमीहित इति वा । सुखीति । पुत्र््तजन्मादिसुखयोगीत्यर्थः । भोगीसुखिशब्दयो र्हेतुफलविवक्षया वा पौनरुक्त्यपरिहारः । एषामीश्वरत्वादीनामभिजनान्तानां भुक्तशिष्ट कर्ममूलत्वं प्रागेव श्रुतस्मृतिभिरूपपादितम् ।।14।।
Adhyaya 16 Sloka 15 अस्मिल्लोके इति । लोकान्तरं तु नास्तीति हि तदभिप्रायः यद्वा अस्तिशब्दाभिप्रेतसार्वकालिकसमनिषेधविवक्षया अस्मिल्लोके इति निर्देशः । यावल्लोकमन्वेषणेऽपीति भावः । प्रकृतैरेवाकारैरेकैकशोऽपि सद्दशः प्रतिषिध्यत स्वसामर्थ्येति । मया सद्दशः क इत्येतावति वक्तव्ये, अव्यशब्दः अन्यत्वमेवासामर्थ्ये हेतुरिति द्योतनार्थः । यद्वा, मत्तोऽन मया सद्दशो नास्ति अहमेव मया सद्दश इति,  "रामरावणयोरिव" (रा.यु 110.24) इतिवत् भाव्यम् । यक्ष्ये दास्यमीत्येतत् सात्विकविडम्बनमात्रविश्रान्तेन दम्भेनैव । दम्भेनाविधिपूर्वकमिति ह्यनन्तरं विशेष्यते । मोदिष्य इति न स्वार्गादिविवक्षया; अपितु यजमानत्वादिनिमित्तमहच्छब्दादिलाभेन । यक्ष्ये इत्यादिप्रतिपत्तावपि प्राकरणिकीमहङ्कारोपहतिं दर्शयति ईश्वरीनुग्रहनिरपेक्षेणेति । इत्यज्ञानबिमोहिता इत्येव पर्याप्तम् ; मन्यन्त इति तु वैशद्यार्थमुक्तम् ।।15।।
Adhyaya 16 Sloka 16 ईश्वरे न्यस्तभरा हि प्रायशो निश्चिताः, तद्व्यतिरेकमाह स्वेनैव सर्वमिति ।  इति कृत्वा- इति मत्वेत्यर्थः । चिन्तारूपवृत्तियुक्तं मन एव चित्त ; त(त्र)त्प्रवृत्तिभेदादनेकत्वोक्तिः तत् दर्शयति एवं कुर्यामित्यादिना । विभ्रान्ताः विक्षिप्ता इत्यर्थः  । द्वा विभ्रान्तिविपरीतज्ञानम् मोहस्त्वज्ञानम् । अथवा "अन्यथा चिन्तितं कार्यं देवेन कृतमन्यथा" इति न्यायात् चिन्तानामेव भ्रान्तिपरूपत्वमाह एवं रूपेणेति । "न जातु कामः कामानामुपभोगेन शाम्यति । हविषा कृष्णवर्त्मेव भूय एवाभिवर्धते" (मनु2.94; वि.पु 4.10.23) इत्ययमर्थ उपसर्गेण द्योत्यत इत्याह प्रकर्षेण सक्ता इति ।"इदं कृतमिदं कार्यमिदमन्यत् कृताकृतम् ।एवमीहासमायुक्तं कृतान्तः कुरुते वशे" (म.भा.मो 175.21)इत्यक्तमाह मध्ये मृता इति । अशुचौ कामभोगे प्रसक्तानां तथाविधमेव फलमित्यभिप्रायेण नरकस्याशुचित्वविशेषणम् ।पूयरुधिरवसादिमयत्वं चाशुचित्वम् ।।16।।
Adhyaya 16 Sloka 17 आत्मसंभाविताः इत्यत्र परसंभावनाप्रसङ्गरहिततया अब्भक्षः इतिवत् अवधारणगर्भतामाह आत्मनैव संभाविता इति । आत्मप्रशंसादिरूपदोषव्यक्त्यर्थमाह आत्मनैवात्मानमिति । परैस्संभाविता अपि हि सन्तो लज्जन्ते । स्तब्धताहेतुः परिपूर्णंमन्यमाना इति । न किंचित्कुर्बाणा इति तुशब्दार्थः । किंचित्- गुरुवन्दनादिकमपीत्यर्थः । धनादिद्दष्टसंपत्तिमदेन अद्दष्टवैकल्यतिरस्कार इति वक्तुं पारलौकिकाप्रवृत्तिहेतुं शङ्कते कथमिति । 'विद्यामदो धनमदस्तृतीयोऽभिजनो मदः' (म.भा.उ 34.46) इति सन्नियोगशिष्टत्वात्  धनस्यात्रोक्तेश्व तत्समभिव्याह्यतो मदहेतुर्मानो विद्याभिजननिबन्धन इत्याह विद्याभिजनाभिमानेन चेति । नामसंबन्धिनो यज्ञा नामयज्ञाः संबन्धश्चात्र धर्मादिप्रयोजनाभिसन्धिव्युदासाय फलफलिभावेनेत्यभिप्रायेणाह- नामप्रयोजनैरिति । कीर्त्यादिष्वपि नामशब्दप्रयोगात् तदभिसंधेश्व दम्भेनेत्यादिना सिद्धेः संज्ञायां प्रसिद्धिप्रकर्षात् अपहासार्थत्वौचित्याञ्च यष्टेतिनाममात्रप्रयोजनैरित्यक्तम् । अत एव 'यज्ञसमाख्यामात्रम्;न तु वस्तुतोऽसौ यज्ञः' इति व्याख्याऽपि मन्दा प्रदर्शिता? अविधिपूर्वकत्वोक्त्यैव तदर्थसिद्धेश्च । दम्भेन हेतुनेत्यभिसंधिविशेषस्य हेतुत्वोक्तिः । यष्टत्वख्यापनायेति तु विषयतः प्रयोजनतश्च तद्विवरणम् । विधिरत्र विधायकं  वाक्यम् । तदुक्त प्राकरपरित्यगोऽत्रविधिपूर्वकत्वमित्याह अयथाचोदनमिति ।।17।।
Adhyaya 16 Sloka 18 पुनरुक्त्यादिपरिहारायानन्तरश्लोकस्य सात्त्विकयजनेतिकर्तव्यतारूपगुणवैपरीत्यपरत्वमाह तेचेद्दग्भूता यजन्त इति । क्रमेण दाम्भिकयज्ञेतिकर्तव्यताक्रमं विवृणोति अनन्यापेक्ष इत्यादिभिः । भगवानेव सर्वं कारयतीत्यस्य प्रतिक्षेपोऽहंकारः, यत्परिहाराय स्मर्यते,"यद्यहंकारमाश्रित्य यज्ञदानतपः क्रियाः ।कुर्वंस्तत्फलमाप्नोति पुनरावर्तनं तु तत् ।।" (म.भा.मो 210.73) इति ।बलवत्त्वमात्रस्यादोषत्वेऽपि भगवतो बलेनेत्यस्य विपरीतं स्वबलपर्याप्त्यनुसंधानम् । तदुभयमूलो दर्पः सर्वावज्ञानहेतुः पूज्यपूजाप्रतिस्फर्धी भगवत्प्रसादादेवेष्टप्राप्त्यनिष्टपरिहारावित्यस्य विपरीतौ कामक्रोधाविति । संश्रिताः सम्यगाश्रिताः, निरपेक्षहेतुत्वेनाभिमन्यमाना इत्यर्थः । अत्र परदेहेष्विति यज्ञानुकूलप्रतिकूलॠत्विक्तस्करादिविवक्षया । सप्तम्या स्थितिस्सिद्धा । सा च प्रवर्तनाद्यर्थमिति श्रुत्यादिभिः प्राक्पञ्चिति; तत्प्रतिपत्तिविरुद्धं स्मारयति सर्वस्य कारयितारमिति । हितप्रवर्तनमेवासूयाहेतुरिति भावः । पुरुषोत्तममिति । यद्वैलक्षण्यविज्ञानमात्रात् कृतकृत्यो भवतीत्युक्तम्, स हि महोपकारी द्वेषासूयास्पदमेषामिति भावः ।  सर्वप्रवर्तनादिगुणकथनं गुणेषु दोषाविष्करणरूपासूयालक्षणव्यक्त्यर्थम् । पुरुषोत्तमप्रकरणे हि स्मृत्यादिप्रवर्तनाय, "सर्वस्य चाहं ह्यदि सन्निविष्टः" (भ.गी 15.15) इत्युक्तम्, तदेवात्र मामात्मपरदेहेष्वित्यनेन स्मार्यत इति च भावः । 'प्रद्विषन्तोऽभ्यसूयकाः' इत्यनयोः प्रातिलोम्येन हेतुकार्यतयाऽन्वयक्रमं यजन्त इत्यनुकर्षणेन वाक्यसमाप्तिं चाह  कुयुक्तिभिरिति । ईश्वरपरतन्त्रत्वे कथं कर्मवश्यता फलानां कर्ममूलत्वे च किमीश्वरेणेत्यादयः कुयुक्तयः । अनसूयालक्षणव्याजेनासूयामपि बृहस्पतिरलक्षयत्-न गुणान् गुणिनो हन्ति स्तौति मन्दगुणानपि ।नान्यदोषेषु रमते साऽनसूया प्रकीर्तिता ।। (अ.स्मृ 1.34) इति ।असहिष्णुत्वरूपेण लक्षणेन द्वेषं विवृणोति मामसहमाना इति । असहमानत्वं च तदाज्ञातिलङ्घनपर्यन्तमनुसंधेयम् । एतञ्च स्वसंश्यानामप्यशुचिनरकपतने निदानम् यथोच्यते,"मज्जन्ति पितरस्तस्य नरके शाश्वतीस्समाः ।द्विष्यात् यो विबुधश्रेष्ठं देवं नारायणं हरिम्" (भा.मो 356.6) इति ।एवं"ये द्विषन्ति महात्मानं न स्मरन्ति च केशवम् (जनार्दनम्) ।न तेषां पुण्यतीर्थेषु गतिः संसर्गिणामपि ।।" (म.भा.मो 336.36)इत्यादि चात्रानुसंधेयम् । नामयज्ञैरित्यस्योपलक्षणतामाह यागादिकं सर्वमिति ।।18।।
Adhyaya 16 Sloka 19 एवंविधप्रद्वेषादिपूर्वकयागादेरपि यथोचितप्रतिकूलफलप्रदोऽहमेवेत्युच्यते- तानहमित्यादिश्लोकद्वयेन । वैषम्यनैर्घृण्यपरिहारार्थ स्तानित्यनुवाद इत्यभिप्रायेणाह य एवं मां द्विषन्तीति । अत्र चतुर्भिर्विशेषणैः 'न मां दुष्कृतिनः (भ.गी 7.15) इत्यादिनोक्ताश्चतुर्विधा दुष्कृतिन एव विवक्षिता इति तद्व्याख्यानमिदम् । तथा हि नराधमशब्दस्तावत् स एव । 'आसुरं भावमाश्रिताः' इत्येतत्तु द्विषन्त इत्येतत्समानार्थतया प्रागेव व्याख्यातम् । एवं क्रूराशुभशब्दावपि यथायोगं मूढादिशब्दसमानार्थौ नेतव्यौ इति । अत्रात्यन्ताविभागेन योजनं चासुरराश्यैक्यात् । जन्मादिचक्रपरिवृत्तिष्वविच्छिन्नतयैकाकारेण सरणात् संसारः संतानः । संसरति पुरुषोऽस्मिन्निति अधिकरणार्थधञन्तोऽत्र संसारशब्दः । तद्बहुत्वोक्तिश्चक्रपरिवृत्त्यानन्त्यादित्याह जन्मजरेत्यादिना । संसारशब्दस्य सदसज्जन्मासाधारणत्वाद्विशेष्यत इत्याह तत्रापीति । "एतद्धि दुर्लभतरं जन्म यदीद्दशम्" (भ.गी 6.42) इद्याद्युक्तसात्विकजन्मविशेषव्यवच्छेदाय तामसत्वम् आसुरीष्वेवेत्युच्यत इत्याह मदानुकूलप्रत्यनीकेष्विति । ईद्दशं प्रतिकूलजन्म देवादिचतुर्विधयोनिष्वपि द्रष्टव्यम् इति । "एष एवासाधु कर्म कारयति तं यमधो निनीषति" (कौषी.उ 3.9) इत्यादिश्रुत्यनुसारेण क्षिपामीत्युक्तस्य द्वारमाह तत्तदिति । पापप्रवृति हेतुभूतक्ररबुद्ध्यादिप्रदानमपि प्राचीनप्रद्वेषादिफलभूतत्वात् नेश्वरस्य वैषम्यनैर्घृण्यापादकम् ।।19।।
Adhyaya 16 Sloka 20 उत्तरोत्तरमपकर्षपरम्परोच्यते- आसुरीमिति श्लोकेन । मूढशब्दतः फलितमाह मद्विपरीतज्ञाना इति । यद्वा विपरीतज्ञानमेवात्र मोहः, स च वाक्यार्थनुगुण्यात् स्वविषयो विशेषितः । सत्त्वोत्तराणामपि परब्रह्मप्राप्तेरनेकजन्मसंसिद्धिसाध्यतया तामसेषु तत्प्रसङ्गप्रतिषेधयोरनौचित्यात् प्राप्तेः प्रथमपर्वभूतशास्रजन्यज्ञानप्राप्तिरिहाशास्रवश्येष्वासुरेषु प्रतिक्षिप्यते । तत्र शास्रजन्यज्ञानत्वव्यक्त्यर्थमाह अस्ति भगवानिति । अधमत्वस्योत्तमावधिसापेक्षत्वादवधिसमपर्णसमर्थतया सन्निहितः ततश्शब्दो न हेतुपर उचित इत्यभिप्रायेणाह ततः ततो जन्मन इति ।।20।।
Adhyaya 16 Sloka 21 अवश्यपरिहरणीयं संक्षिप्योच्यत इत्यभिप्रायेणानन्तरग्रन्थं संगमयति अस्येति । यथावस्थितस्यात्मनोऽप्राप्तिरेव ह्यात्मानः स चासुरस्वभाव एवेत्यभिप्रायेणाह आसुरस्वभावस्यात्मनाशस्येति । मूलच्छेदात् सर्वोऽप्यासुरस्वभावश्छिन्न एवेत्यभिप्रायेणाह मूलहेतुमिति । आसुरस्वभावरूपस्य नरकस्येति । एतस्मादधिकं किमन्यन्नरकमिति भावः । आसुरस्वभावपरिहारार्थं हि तन्मूलोऽयमुपदेश इति वा, तमोद्वारैरित्यनन्तरैकार्थ्यं वा विवक्षितम् । आत्मनो नाशनमिति । "असन्नेव स भवति" (आ) इत्यादिक्रमेणेति भावः । प्रवेशहेतुर्हि द्वारम्; तेनापि प्राप्तिमात्रहेतुत्वमिह विवक्षितमित्यभिप्रायेणोपचारावलम्बनक्रममाह मार्गो हेतुरित्यर्थं इति । द्वारं नाशनम् । प्रवेशन्नेव नश्यतीति भावः । त्याज्यस्य दोषोक्तिस्त्यागविध्युपकारिकेत्यभिप्रायेणाह तस्मादिति । रौरवादिर्नरकः पापक्षयहेतुः आयुस्स्वभावस्त्वसौ पापार्जनहेतुत्वादतिघोर इत्यभिप्रायेणाह- अतिघोरनरकहेतुत्वादित । सर्वस्यासुरस्वभावस्य परित्याज्यत्वेऽपि विशेषनिषेधोऽत्यन्तपरिहरणीयत्वज्ञापनायेत्याह-  दूरतः परित्यजेदिति ।।21।।
Adhyaya 16 Sloka 22 त्याज्यस्य दोषोक्त्या त्योगो विहितः, त्यागस्यैवेदानीं फलप्रवाह उच्यते एतैरिति श्लोकेन । मद्विपरीतज्ञानहेतुभिरिति तमः फलोक्तिः, तमशब्दो वाऽत्र तत्पर्यन्तलक्षकः, तमोद्वारैर्विमुक्तत्वात् तमसाऽपि विमुच्यते; श्रेयश्चरणं च तत्त्वज्ञानपूर्वकमित्यभिप्रायेणाह लब्धमद्विषयज्ञान इति । श्रेय आचरतीत्यनेन प्रागुक्तभगवत्प्रद्वेषादिनिवृत्तिर्विवक्षिता । श्रेयः प्रशस्तम् तञ्च संग्रहाम् भगवदानुकूल्यम् तदनुप्रवेशात् सर्वस्य शास्रीयस्येत्यभिप्रायेणाह मदानुकूल्य इति । ततः श्रेयश्चरणादेव हेतोरित्यर्थः । मामप्राप्यैवेत्यादिपरामर्शादिह परगतिशब्दनिर्दिष्टः प्राप्यपर्यवसानभूमिः परमपुरुष इत्याह- मामेव परां गतिमिति ।।22।।
Adhyaya 16 Sloka 23 आसुरस्वभावेषु मूलतया प्रधानभूतास्त्रय  उक्ताः; तेभ्यो़ऽ प्रधानतमः परिहार्यो हेतुरनन्तरमुच्यत इत्याह शास्रानादर इति । सर्वावस्थसमस्तपुरुषहितानुशासमानात् शास्रशब्दो वेदेष्वेव प्रथमं प्राप्तः, तदनुबन्धादनन्येष्वित्यभिप्रायेणाह शास्रं वेदा इति । विधायकवाक्यस्य शास्रप्रतिपक्षभूतः कामकारोऽत्र न शास्रशब्देनोपात्तत्वात् तद्व्यापारोऽत्र विधिशब्दविवक्षित इत्याह विधिरनुशासनमिति । फलितमाह वेदाख्यं मदनुशासनमिति । शास्रमेव विधिरिति सामानाधिकरण्यं वा विवक्षितम् । मदनुशासनमित्यनेन 'श्रुतिः-स्मृतिर्ममैवाज्ञा' (वि.ध 76.31) इत्यादिस्मारणम् । एतेनान्यथा लिङ्गाद्यर्थं वर्णयन्तोऽपि प्रत्युक्तः । लिङ्गादयो हि प्रशासितुरभिप्रायमाक्षेपादभिधानतो वा व्यञ्चयन्ति । शास्रप्रतिपक्षभूतः कामकारोऽत्र न शास्रीयवैकल्पिकादिविषय इत्यभिप्रायेणाह स्वच्छन्दानुगुणमार्गेणेति । "अथ केन प्रयुक्तोऽयं " (भ.गी 3.36)   "काम एषः क्रोध एषः " (भ.गी 3.37) इत्याद्युक्तदाकामप्रयुक्ते (क्त इ?)त्युक्तं भवति ।"या वेदबाह्याः स्मृतयो याश्च काश्च कुद्दष्टयः ।सर्वास्ता निष्फलाः प्रेत्य तमोनिष्ठा हि ताः स्मृताः ।।"	(मनु 21.95)इत्याद्यनुसन्धानेनाह न कामप्यामुष्मिकीं सिद्धिमिति । आमुष्मिकसुखहेतुभूतामुपायसिद्धिमित्यर्थः । न सुखं- न स्वर्गादिसुखमित्यर्थः । यद्वा आमुष्मिकीं सिद्धिमिति स्वर्गादिफलविषयम्; सुखमिति त्वैहिकपरम् । अत एव हि किञ्चिच्छब्दः । इहापि हि सुखं शास्रीयानुष्ठानजनितपरम पुरुषानुग्रहादेव । अत एव हुच्यते "अनाराधितगेविन्दा ये नरा दुःस्वभागिनः" (वि.ध 19.13) इति । कैमुत्यप्रदर्शनायात्रान्यसुखसमभिव्याहार इत्याह कुतः परां गतिमिति ।।23।।
Adhyaya 16 Sloka 24 अध्यायोक्तं सर्वमेतदर्थमित्याभिप्रायेणानुशिष्यते तस्माच्छास्रमिति । अत्र कार्याकार्यशब्दयोरुत्पाद्यादिविषयस्यासङ्गमभिप्रेत्याह उपादेयानुपादेयव्यवस्थायामिति । अनुष्ठानविर्ययसस्य तत्त्वविपर्ययस्य च आसुरस्वभावे प्रदर्शितत्वादत्र च तद्विपर्ययस्य च विवक्षितत्वात्कार्याकार्यशब्दौ तत्त्वात्तत्त्वयोः प्रदर्शनार्थावित्यभिप्रायेणोपादेयादिसाधारणशब्दः । उपादानमत्र यथाशास्रं मनसा स्वीकरणम् । शास्स्रमेवेत्ययुक्तम्, "श्रुतिः स्मृतिस्सदाचारः" (याज्ञ 1.1.7) इत्यादिविरोधादित्यत्राह धर्मशास्रेति । आदिशब्देनाचारग्रहणम् । यजन्त्यविधिपूर्वकम् (भ.गी 9.23) न तु मामभिजानन्ति (24) इत्यादिव्यच्छेदाय ज्ञात्वेत्यादिकमुच्यत इत्याह यदेवेति । सर्वाणि हि शास्राणि साक्षाद्वा परम्परवा वा परमपुरुषसमाराधनतयैव सर्वणि कर्माणि विदधति ; तत्र तत्त्वहितयोः, "वेदैश्च सर्वैरहमेव वेद्यः" (भ.गी 15.15) इत्युक्तं परतत्त्वं प्रागुक्तसमाख्यया स्मारयति पुरुषोत्तमाख्यमिति । तत्प्राप्त्युपायभूतं चेति । सर्वेषां हि फलसङ्गादित्यनेनानुष्ठितानां परब्रह्मप्रप्त्युपायत्वमेव स्वभाव इति भावः । अत्र अवबोधयन्तीत्यनेनाज्ञापनरूपविधानशब्दार्थे विवृतः । अयथाशास्रं कर्मणां करणं च न कर्तव्यमित्यभिप्रायेण कर्तुमर्हसीत्युक्तम् । तस्मादप्यनुष्ठानतत्त्वाध्यवासायसाधारण्यमाह उपादातुमिति । अर्हसीत्येतदनुसारी मध्ये त्वमिति निर्देशः तस्य दैवीं संपदमभिजातस्य योग्यत्वातिशयद्योतनाय । एतदुक्तं भवति सत्त्वोत्तरेण भवता कुहककौशलपुरुषातिशयपरिग्रहितमोहनशास्त्राभासप्रक्रियानुधावनेन नित्यभगवदाज्ञारूपवेदाख्यशास्त्रसारभूताद्यथाधिकारं कर्मयोगभिक्तियोगरूपभगवदनन्यभजनपरमधर्मात् न प्रच्युतेन भविव्यम्; अपितु स एव नित्यमुपादेयः इति । इहेति निर्देशः कर्माधिकारभूमिप्रदर्शनार्थः; कर्मवश्यावस्थत्वज्ञापको वा ।।24।।।। इति श्रीमद्गीताभाष्यटीकायां तात्पर्यचन्द्रिकायां षोडशोऽध्यायः ।।16।।
