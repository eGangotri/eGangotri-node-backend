2.3.0
।। अथ द्वितीयपञ्चिकायां तृतीयोऽध्यायः ।।
2.3.1
ऋषयो वै सरस्वत्यां सत्रमासत ते कवषमैलूषं सोमादनयन्दास्याः पुत्रः कितवो ब्राह्मणः कथन्नो मध्ये दीक्षिष्टेति तं बर्हिर्धन्वोदवहन्नत्रैनं पिपासा हन्तु सरस्वत्या उदकं मा पादिति स बर्हिर्धन्वो दूह्ळः पिपासया वित्त एतदपोनप्त्रीयमपश्य त्प्र देवत्रा ब्रह्मणे गातुरेत्विति तेनापां प्रियं धामोपागच्छत्तमापोनूदायंस्तं सरस्वती समन्तं पर्यधावत्तस्माद्धाप्येतर्हि परिसारक मित्याचक्षते यदेनं सरस्वती समन्तं परिससार ते वा ऋषयोब्रुवन्विदुर्वा इमं देवा उपेमं ह्वयामहा इति तथेति तमुपह्वयन्त तमुपहूयैतदपोनप्त्रीयमकुर्वत प्र देवत्रा ब्रह्मणे गातुरेत्विति तेनापां प्रियं धामोपागच्छन्नुप देवानामुपापां प्रियं धाम गच्छत्युप देवानां जयति परमं लोकं य एवं वेद यश्चैवं विद्वानेतदपोनप्त्रीयं कुरुते तत्सन्ततमनुब्रूयात्संततवर्षी ह प्रजाभ्यः पर्जन्यो भवति यत्रैवं विद्वानेतत्संततमन्वाह यदवग्राहमनुब्रूयाज्जीमूतवर्षी ह प्रजाभ्यः पर्जन्यः स्यात्तस्मात्सन्ततमेवानूच्यं तस्य त्रिः प्रथमां सन्ततमन्वाह तेनैव तत्सर्वं सन्ततमनूक्तं भवति ।।1।। (19)
2.3.2
ता एतानवानन्तरायमन्वाह हिनोता नो अध्वर देवयज्येति दशमीमावर्वृततीरधनुद्वि धारा इत्यावृत्तास्वेकधनासु प्रति यदापो अदृश्रमायतीरिति प्रतिदृश्यमानास्वा धेनवः पयसा तूण्यर्था इत्युपायन्तीषु समन्या यन्त्युप यन्त्यन्या इति समायती- ष्वापो वा अस्पर्धन्त वयं पूर्वयज्ञं वक्ष्यामो वयमिति याश्चेमाः पूर्वेद्युर्वसतीवर्यो गृह्यन्ते याश्च प्रातरेकधनास्ता भृगुरपश्यदापो वै स्पर्धन्त इति ता एतयर्चा समज्ञयत्समन्या यन्त्युप यन्त्यन्या इति ताः समजानत संजानाना हास्यापो यज्ञं वहन्ति य एवं वेदापो न देवीरुपयन्ति होत्रियमिति होतृचमसे समवनीयमानास्त्वाह वसतीवरीष्वेकधनासु चावेरपोध्वर्या3 उ इति होताध्वर्युं पृच्छत्यापो वै यज्ञो विदो यज्ञा3 म्‌ इत्येव तदाहोतेमनन्नमुरित्यध्वर्युः प्रत्याहोतेमाः पश्येत्येव तदाह तास्वध्वर्यो इन्द्राय सोमं सोता मधुमन्तं ।। वृष्टिवनं तीव्रान्तं बहुरमध्यं वसुमते रुद्रवत आदित्यवत ऋभुमते विभुमते वाजवते बृहस्पतिवते विश्वदेव्यावते ।। यस्येन्द्रः पीत्वा वृत्राणी जङ्घनत्प्र स जन्यानि तितारिषो3मिति प्रत्युत्तिष्ठति प्रत्युत्थेया वा आपः प्रति वै श्रोयांसमायन्तमुत्तिष्ठन्ति तस्मात्प्रत्युत्थेया अनुपर्यावृत्या अनु वै श्रेयांसं पर्यावर्तन्ते तस्मादनुपर्यावृत्या अनुब्रुवतैवानु प्रपत्तैवमीश्वरो ह यद्यप्यन्यो यजेताथ होतारं यशोर्तोस्तस्मादनु ब्रुवतैवानु प्रपत्तव्यमंबयो यन्त्यध्वभिरित्येतामनु ब्रुवन्ननुप्रपद्येतैतेषां कामानामवरुध्या एतान्कामानवरुन्धे य एवं वेदेमा अग्मन्रेवती जीवधन्या इति साद्यमानास्वन्याह वसतीवरीष्वेकधनासु चाग्मन्नाप उशतीर्बर्हिरेदमिति सन्नासु स एतया परिदधाति ।।2।। (20)
2.3.3
शिरो वा एतद्यज्ञस्य यत्प्रातरनुवाकः प्राणापाना उपाश्वन्तर्यामौ वज्र एव वाङ्नाहुतयोरुपांश्वन्तर्यामयोर्होता वाचं विसृजेत यदहुतयोरुपांश्वन्तर्यामयोर्होता ता वाचं विसृजेत वाचा वज्रेण यजमानस्य प्राणान्वीयाद्य एनं तत्र ब्रूयाद्वाचा वज्रेण यजमानस्य प्राणान्व्यगात्प्राण एनं हास्यतीति शश्वत्तथा स्यात्तस्मान्नाहुतयोरुपांश्वन्तर्यामयोर्होता वाचं विसृजेत प्राणं यच्छ स्वाहा त्वा सुहव सूर्यायेत्युपांशुमनुमन्त्रयेत तमभिप्राणेत्प्राण प्राणं मे यच्छेत्यपानं यच्छ स्वाहा त्वा सुहवसूर्यायेत्यन्तर्यामनु मन्त्रयेत तमभ्यपानेदपानपानं मे यच्छेति व्यानाय त्वेत्युपांशुसवनं ग्रावाणमभिमृश्य वाचं विसृजत आत्मा वा उपांशुसवन आत्मन्येव तद्धोता प्राणान्प्रतिधाय वाचं विसृजते सर्वायुःसर्वायुत्वाय सर्वमायुरेति य एवं वेद ।।3।। (21)
2.3.4
तदाहुः सर्पे3 त्‌ ।। नसर्पे3 दिति ।। सर्पे हैक आहुरुभयेषां वा एष देवमनुष्याणां भक्षो यद्बहिष्पवमानस्तस्मादेनमभि स गच्छन्त इति वदन्तस्तत्तन्नादृत्यं यत्सर्पेदृचमेव तत्साम्नोनुवर्त्मानं कुर्याद्य एनं तत्र ब्रूयादनुवर्त्मान्वा अयं होता सामगस्या भूदुद्गातरि यशोधादच्योष्टायतनाच्चोष्यत आयतनादिति शश्वत्तथा स्यात्तस्मात्तत्त्रैवासीनोनु मन्त्रयेत यो देवानामिह सोमपीथो यज्ञे बर्हिषि वेद्यां 3।। तस्यापि भक्षयामसीत्येव मु हास्यात्मा सोमपीथादनन्तरितो भवत्यथो ब्रूयान्मुखमसि मुखं भूयासमिति मुखं वा एतद्यज्ञस्य यद्बहिष्पवमानो मुखं स्वेषु भवति श्रेष्ठः स्वानां भवति य एवं वेदासुरी वै दीर्घजिह्वी देवानां प्रातस्सवनमवालेट्‌ तद्व्यमाद्यत्ते देवाः प्राजिज्ञासन्त ते मित्रावरुणावब्रुवन्युवमिदं निष्कुरुतमिति तौ तथेत्यब्रूतां तौ वै वो वरं वृणावहा वृणाथामिति तावेतमेव वरमवृणातां प्रातःसवने पयस्यां सैनयोरेषाच्युता वरवृतो ह्येनयोस्तद्यदस्यै विमत्तमिव तदस्यै समृद्धं विमत्तमिव हि तौ तया निरकुरुतां ।।4।। (22)
2.3.5
देवानां वै सवनानि नाध्रियन्त त एतान्पुरोळाशानपश्यंस्ताननुसवनं निरवपन्त्सवनानां धृत्यै ततो वै तानि तेषामध्रियन्त तद्यनुसवनं पुरोळाशा निरुप्यते सवनानामेव धृत्यै तथा हि तानि तेषामध्रियन्त पुरो वा एतान्देवा अक्रत यत्पुरोळाशा तत्पुरोळाशानां पुरोळाशत्वं तदाहुरनु सवनं पुरोळाशान्निर्वपेदष्टाकपालं प्रातःसवन एकादशकपालं माध्यन्दिने सवने द्वादशकपालं तृतीयसवने तथा हि सवनानां रूपं तथा छन्दसामिति तत्तान्नादृत्यमैन्द्रा वा एते सर्वे निरुप्यन्ते यदनुसवनं पुरोळाशास्तस्मात्तानेकादशकपालानेव निर्वपेत्तदाहुर्यतो घृतेनानक्तं स्यात्ततः पुरोळाशस्य प्राश्नीयात्सोमपीथस्य गुप्त्यै घृतेन हि वज्रेणेन्द्रो वृत्रमहन्निति तत्तन्नादृत्यं हविर्वा एतद्यदुत्पूतं सोमपीथो वा एष यदुत्पूतं तस्मात्तस्य यत एव कुतश्च प्राश्नीया त्सर्वतो वा एताः स्वधा यजमानमुपक्षरन्ति यदेतानि हवींष्याज्यं धानाः करम्भः परिवापः पुरोळाशः पयस्येति सर्वत एवैनं स्वधया उपक्षरन्ति य एवं वेद ।।5।। (23)
2.3.6
यो वै यज्ञं हविष्पक्तिं वेद हविष्पक्तिना यज्ञेन राध्नोति धानाः करम्भः परिवापः पुरोळाशः पयस्येत्येष वै यज्ञो हविष्पंक्तिर्हविष्पंक्तिना यज्ञेन राध्नोति य एवं वेद यो वै यज्ञमक्षरपंक्तिं वेदाक्षरपंक्तिना यज्ञेन राध्नोति सुमत्पद्वग्द इत्येष वै यज्ञोक्षरपंक्तिरक्षरपंक्तिना यज्ञेन राध्नोति य एवं वेद यो वै यज्ञं नराशंसपंक्तिं वेद नराशंसपंक्तिना यज्ञेन राध्नोति द्विनाराशंसं प्रातःसवनं द्विनाराशंसं माध्यन्दिनं सवनं सकृन्नाराशंसं तृतीयसवनं तृतीयसवनमेष वै यज्ञो नराशंसं पंक्तिर्नराशंसं पंक्तिना यज्ञेन राध्नोति य एवं वेद यो वै यज्ञं सवनपंक्तिं वेद सवनपंक्तिना यज्ञेन राध्नोति पशुरुपवसथे त्रीणि सवनानि पशुरनूबन्ध्य इत्येष वै यज्ञः सवनपंक्तिः सवनपंक्तिना यज्ञेन राध्नोति य एवं वेद हरिवाँ इन्द्रो धाना अत्तु पूषण्वान्करम्भं सरस्वतीवान्भारतीवान्परिवाप इन्द्रस्यापूप इति हविष्पंक्त्या यजत्यृक्सामे वा इन्द्रस्य हरी पशवः पूषान्नं करम्भः सरस्वतीवान्भारतीवानितिवागेव सरस्वती प्राणो भरतः परिवाप इन्द्रस्यापूप इत्यन्नमेव परिवाप इन्द्रियमपूप एतासामेव तद्देवतानां यजमानं सायुज्यं सरूपतां सलोकतां गमयति गच्छति श्रेयसः सायुज्यं गच्छति श्रेष्ठतां य एवं वेद हविरग्ने वीहीत्यनुसवनं पुरोळाशः स्विष्टकृतो यजत्यवत्सारो वा एतेनाग्नेः प्रियं धामोपागच्छत्स परमं लोकमजयदुपाग्नेः प्रियं धाम गच्छति जयति परमं लोकं य एवं वेद यश्चैवं विद्वानेतया हविष्पंक्त्या यजते यजतीति च यजतीति च ।।6।। (24)।। इति द्वितीयपञ्चिकायां तृतीयोऽध्यायः ।।
