                  ।। अथ द्वितीयाध्यायस्य चतुर्थः पादः।।  
<2.4.1>
 खादिवच्चत्विन्द्रियाणि ह्युत्पद्यन्ते परात्मनः। सृष्टेः पूर्वं स्थिताः प्राणा(:) इति ब्रह्म परं हि तत्।।
 प्राक्सृष्टेरेवमेवेति ब्रह्मैकपरिशेषणात्।  प्राणा(:) वा ऋषय(:) इति गौणी बहुवचश्श्रुतिः।।
 तत्सृष्टिपूर्वकत्वाच्च नामधेयस्य वस्तुनः।  प्राणशब्दैर्नेन्द्रियाणि ह्युच्यन्त इति निश्चितम्।।
<2.4.2>
 चरन्ति सप्त सप्तेति गतिश्रुत्या विशेषणात्।  ज्ञानानीति च सप्तैव त्विन्द्रियाणीति शङ्कते।।
 स्थिते जीवे शरीरे तु वाग्घस्ताद्युपकारतः।  एकादशत्विन्द्रियाणीत्यतस्सप्तैव नेति हि।।
<2.4.3>
 अणवस्त्विन्द्रियाणीति ह्यनुगत्यादिना श्रुताः। उपासार्थमनन्ता(:) इत्येतानि गदितानि हि।।
 श्रेष्टश्चोत्पद्यते प्राणस्त्वाकाशादिवदस्य हि।  एतस्माज्जायते प्राण(:) इत्युत्पत्तिश्रुतेरिह।।
<2.4.4>
 पृथगुत्पत्ति वचनात् न वायुर्न च तत्क्रिया।  विशेषं कंचनापन्नः वायुः प्राण(:) इति स्थितम्।।  
 वाय्ववस्थाभेद(:) इति नायं भूतान्तरं भवेत्।  इन्द्रियैस्सह शिष्ट्यादेः प्राणसंवादनादिषु।।
 अक्रियत्वाद्दोष उक्तो यः प्राणस्य स नैव हि।  शरीरादेर्धारणादिक्रियावत्वेन कीर्तनात्।।
 कामादि वृत्तिभेदेन मनस्सङ्कीर्त्यते यथा।  तथैकः पञ्चधा वृत्तेः प्राणापानादिरुच्यते।।
<2.4.5>
 प्राणोनूत्क्रामतीत्यादि श्रुत्या प्राणोऽप्यणुर्भवेत्।  महत्त्वं शङ्कितं यत्तु तद्वैभवपरं भवेत्।।
<2.4.6>
 ज्यातिरादेस्तु जीवेन सङ्कल्पात्परमात्मनः।  इन्द्रियादेरधिष्टानं शब्दादेवावगम्यते।।
 परात्माधिष्टितत्वस्य नित्यत्वाजजगतां सताम्।  अवर्जनीयसङ्कल्पादधिष्टानं ततो भवेत्।।
 <2.4.7>
 करणत्वेऽपि सर्वेषां श्रेष्टादन्यत्र शंसनात्।  इन्द्रियाणीति न श्रेष्ट(:) इन्द्रियं भवति ह्यसौ।।
 समनस्केन्द्रियोभ्योऽस्य भेदेनोत्पत्ति शंसनात्।  सुषुप्तौ च प्राणवृत्तेः उपलब्ध्या विशेषतः।।
<2.4.8. 
 चतुर्मुखतनोरेव जगत्सृष्टिः परात्मनः। नामरूपादिकरणं त्रिवृत्कुर्वत एव हि।।
 श्रुते तु मांसमनसी भौमे चैवमवादिषु।  अन्नं चाशितमित्यादौ त्रिवृतां करणं न हि।।
 त्रिवृत्कृतेषु भूतेषु चाधिक्यं यस्य वै भवेत्।  तत्तद्वाचकशब्देन तत्तद्वस्तूच्यते बुधैः।। 
         ।। इति ब्रह्मसूत्रार्थपद्यमालिकायां द्वितीयाध्यायस्य चतुर्थः पादः।।
     ।। इति श्रीमद्वेदमार्गेत्यादिबिरुदावलीमेदुराणां श्रीमदहोबिल मठे दिव्यास्थाने                                                        चतुरधिक चत्वारिंशत्संख्यासंख्यातपट्टाभिषेकपरिमण्डितानां  श्रीवण्शठकोप श्रीवेदान्त
   देशिक यतीन्द्र महादेशिकानां कृतिषु ब्रह्मसूत्रार्थपद्यमालिकायां द्वितीयाध्यायः।। 