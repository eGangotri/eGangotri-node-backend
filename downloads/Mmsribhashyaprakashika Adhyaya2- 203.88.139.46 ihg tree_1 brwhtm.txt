।। अथ द्वितीयोऽध्यायाः ।।
।। प्रथमः पादः ।।
(1) ।। स्मृत्यधिकरणम् ।।
सू. ।। स्मृत्यनवकाशदोषप्रसङ्ग इति चेन्नान्यस्मृत्यनवकाशदोषप्रसङ्गत् ।। 1 ।।
सू. ।। इतरेषाञ्चानुपलब्धेः ।। 2 ।।
	प्रथमेऽध्याये वेदान्तानामुपक्रमादिन्यायपर्यालोचनया ब्रह्मैककारणत्वमुखेन ब्रह्मणि समन्वयः प्रतिपादितः । द्वितीये तस्यैवार्थस्य  स्थिरीकरणाय कापिलादिस्मृतिन्यायाविरोधः प्रितपाद्यते । तत्र प्रथमे पादे ब्रह्मकारणत्ववादे परोद्भावितस्मृतिन्यायविरोधः परिह्नियते । प्रथमं ' ऋषिं प्रसूतं कपलिं महान्तं ' (श्वे.5-2) इति श्रुतिप्रसिद्धकपिलस्मृतिविरोधः परिह्नियते ।
	स्मृत्यधिकरणे -' सदेव सोम्येदमग्र आसीत् ' (छा.6-2-1) ' असद्वा इदमग्र आसीत् ' (तै. 2-7) ' तद्धेदं तर्ह्यव्याकृतमासीत् ' (बृ. 1-4-7) इत्यादिकारणवाक्यानां सदसदव्याकृतविषयाणामन्योन्यविरोधेन  व्याकुलीभूततया स्वतोऽर्थविशेषनिर्णायकत्वासम्भवेन प्रमाणलक्षणप्रसाधित प्रमाणभावानां वेदान्तानां क्वचिदेकस्मिन्नर्थे पर्यवसानावश्यम्भावात् मन्वादिस्मृतीनां धर्मप्रतिपादनप्रवणतयान्यपरत्वात् समन्वयाध्यायोक्तन्यायानां कपिलस्मृतिवचनविरुद्धानां ' न हि वचनविरोधे न्यायः प्रवर्तते ' इति न्यायेनानु पादेयत्वात् पारिशेष्यात् ' कपिलं महान्तम् ' (श्वे. 5-2) इति श्रुतिप्रसिद्धाप्तकपिलप्रणीततत्त्वैकप्रवणानन्यपरसांख्यस्मृत्यैवोपबृंहणीयतया तत्र च स्वतन्त्रप्रधानकारणताप्रतिपादनेन तदनुरोधाद्वेदान्तानामपि ईक्षणादेर्गौण तामासाद्य प्रधानैककारणत्वपरत्वावश्यम्भावात् ब्रह्मैककारणत्वपरत्वं समन्वयाध्यायोक्तं बाध्यमेवेति प्राप्ते -
	मन्वादिस्मृतीनां ' यद्वै किञ्च मनुरवदत् ',  (अष्ट , 3-2-11)' स होवाच  व्यासः पारासर्यः ' इत्यादिश्रुतावाप्ततमत्वेन (श्रुति) प्रसिद्धमन्वादिप्रणीतानां श्रुत्यनुगुणसमीचीनन्यायानुगृहीततया भूयस्तया भगवदाराधनात्मक[कर्मपरतया चानवकाशत्वेन सांख्यस्मृतेस्तु अब्रह्मात्मक] प्रधानकारणपरतया वा 
श्रुत्यननुगुणन्यायमूलकत्वेनाप्रामण्यकोटिनिवेशसहतया वा सावकाशत्वेन समन्वयाध्यायोक्तं वेदान्तानां ब्रह्मैककारणत्वपरत्वमविचाल्यमिति सिद्धन्तिततम् ।। 
।। इति स्मृत्यधिकरणम् ।।
(2) ।। अथ योगाधिकरणम् ।।
सू. ।। एतेन योगः प्रत्युक्तः ।। 3 ।।
	योगाधिकरणे च - ईश्वराभ्युपगमात् वेदाधिकृतचतुर्मुखप्रणीतत्वात् वेदान्तोक्तश्वरोपासनप्रतिपादनाच्च कपिलस्मृतिवैषम्येन चतुर्मुखस्य मन्वादिभ्योऽपि  ज्ञानाधिकतया तत्कृतयोगाचारस्मृत्या वेदान्तोपबृंहणं कार्यमिति वेदान्तानां न ब्रह्मण उपादानकारणत्वपरतेत्यधिकाशङ्कायां -
	चतुर्मुखस्यापि क्षेत्रज्ञतया तत्त्वांशे सम्भावितविपरीतज्ञानादिमत्तयाशास्रयोनित्वाधिकरणोक्तन्यायविरुद्धानुमानिकेश्वराभ्युपगमेन सर्वात्मकत्वाद्युपास्याकारवैपरीत्योपलम्भेन तत्प्रणीतयोगस्मृतेरपि श्रुतिविरुद्धापन्यायमूलकत्वेन कापिलसृतितुल्यतयानुपादेयत्वेन च वेदान्तानां मन्वादिस्मृत्येकोपबृंहणीयतया ब्रह्मैककारणत्वपरता न विचाल्येति परिहृतम् ।।
।। इति योगाधिकरणम् ।।
(3) ।। अथ नविलक्षणत्वाधिकरणम् ।।
सू. ।। न विलक्षणत्वादस्य तथात्वञ्च शब्दात् ।। 4 ।।
सू. ।। अभिमानिव्यपदेशस्तु विशेषानुगतिभ्याम् ।। 5 ।।
सू. ।। दृश्यते तु ।। 6 ।।
सू. असदिति चेन्न प्रतिषेधमात्रत्वात् ।। 7 ।।
सू. अपीतौ तद्वत्प्रसङ्गादसमञ्जसम् ।। 8 ।।
सू. ।। न तु दृष्टान्तभावात् ।। 9 ।।
सू. ।। स्वपक्षदोषाच्च ।। 10 ।।
सू. ।। पर्काप्रतिष्ठानादपि ।। 11 ।।
सू. ।। अन्यथानुमेयमिति चेदेवमप्यनिर्मोक्षप्रसङ्गः ।। 12 ।।
	नविलक्षणत्वाधिकरणे - मृत्सुवर्णघटमकुटादिष्वसाधारणाकारेण 
कार्यकारणयोस्सालक्षण्यदर्शनेन सत्वरजस्तमोमूलसुखदुःखमोहात्मकप्रपञ्चरूपकार्यस्य तथाविधकारणावश्यम्भावेन त्वदभिमतसार्वज्ञ्यादिगुणकब्रह्मरूपकारणस्य चोक्तप्रपञ्चादतिविलक्षणत्वेन  कार्यकारणसालक्षण्यतर्कविरुद्धतया मन्वादिस्मृतेर्न ततो  वेदान्तोपबृंहणं युक्तम् । अपि तूक्ततर्कानुगृहीतकापिलस्मृत्यैवोपबृंहणं युक्तम् । न चेक्षणादितर्कानुग्रहो मन्वादिस्मृतेरिति वाच्यम् । तर्कस्य व्याप्तिग्रहमूलोहापोहरूपज्ञानविशेषरूपतया सिद्धान्त्यभिमतोपादानत्वेक्षणयोर्ब्रह्मणोऽन्यत्रोभयसंप्रतिपन्नस्थले साहचर्यासिद्धेस्सालक्षण्यतर्कानुगृहीतकापिलस्मृत्यैवोपबृंहणं कार्यमिति प्राप्ते -
	गोमयमाक्षिकपाषाणभेकादौ असाधारणाकारायत्तसालक्षण्यविरहेऽपि कार्यकारणभावादर्शनेन व्यभिचरिततयोक्ततर्कानवतारादुक्तरीत्या मन्वादिस्मृत्यैव वेदान्तोपबृंहणं कार्यमिति ब्रह्मकारणत्वमविचाल्यमिति सिद्धान्तितम् ।
	यद्यपि चिदचिद्वशिष्टं कारणं  कार्यञ्चेति विशिष्टस्यानतिरिक्ततया यथायथं विशेषणांशे विशेषणांशस्य विशेष्यांशे विशेष्यांशस्य च सालक्षण्यं वक्तुं शक्यम् ; तथापि विशेषणविशेष्यांशयोरपि सालक्षण्येन भाव्यमित्याशङ्क्य व्यभिचारोदर्शित इति विभावनीयम् ।। 
।। इति नविलक्षणत्वाधिकरणम् ।।
(4) ।। अथ शिष्टापरिग्रहाधिकरणम् ।।
सू. एतेन शिष्टापरिग्रहा अपि व्याख्याताः ।। 13 ।।
	शिष्टापारिग्रहाधिकरणे - कणभक्षाक्षपादक्षपणकभिक्षूणां परमणुकारणवादे संवादात् तन्तत्वाद्यारब्दपटादिषु कारणकार्ययोर्न्यूनाधिकपरिमाणनियमाख्यतर्कस्यैकरूपस्य सर्वैरपि तैरभ्युपगतत्वेन संवादात् अधिकपरिमाणस्य ब्रह्मणोन्यूनपरिमाणजगत्काराणत्वानुपपत्तेश्च ब्रह्मैककारणत्वं बाध्यमित्यधिकाशङ्कायां -
	परमाणुकारणवादमात्रसंवादेऽपि परमाणूनां क्षणिकत्वाक्षणिकत्वज्ञानात्मकत्वतदनात्मकत्वबहुविधत्वैकविधत्वादिविषयतर्काणामन्योन्यव्याघातात््  केवलतर्कमूलत्वाविशेषेण केवलतर्कस्य च कुशलतरोंत्तरोत्तरपुरुषकल्पिततर्कान्तरदूषितत्वङ्कास्कन्दितत्वेनाप्रतिष्ठितत्वात् स्थूलादपि 
तूलपिण्डादेः सूक्ष्मानेकतन्त्वाद्युत्पत्तया कारणकार्ययोर्न्यूनाधिकपरिमाणनियमाभावाच्च न तदनुरोधेन वेदानतार्थनिर्णयः कर्तुं शक्य इति ब्रह्मकारणत्वमविचाल्यमिति परिहृतम् ।। 
।। इति शिष्टापरिग्रहाधिकरणम् ।।
(5) ।। अथ भोक्त्रापत्त्यधिकरणम्  ।।
सू. ।। भोक्त्रापत्तेरविभागश्चेत्स्याल्लोकवत् ।। 14 ।।	
	 भोक्त्रापत्तयधिकरणे - बालत्वयुवत्वादिशरीरधर्माणां शरीरिण्यप्रसङ्गात् चिदचिद्गताज्ञत्वविकारादीनां चिदचिच्छरीरिणि ब्रह्मण्यप्रसक्तावपि गृहस्वामिनो गृहं प्रविष्टस्य गृहसाकल्यवैकल्यनिमित्तसुखदुःखादिभोक्तृत्ववत् ' यस्य पृथिवी शरीरं  (बृ. 3.7.3) इत्यादिप्रमाणप्रतिपन्नचिदचिच्छरीरस्वामिनि ब्रह्मणि जीववत् ' न ह वै शशरीरस्य ' (छा. 8-12-1) इत्यादिश्रुतिप्रतिपन्नशरीरस्वाम्यप्रयुक्तं धातुसाम्यवैषम्यमूलसुखदुःखभोक्तृत्वं दुर्वारमिति जीवेश्वरयोः ' पिप्पलं स्वाद्वत्ति , अन्श्नन्नन्यो अभिचाकशीति ' (मु. 3-1-1) इति श्रुतिसिद्धभोक्तृत्वाभोक्तृत्वविभागो न स्यादिति प्रापय्य - 
	देवमनुष्यादिशशीरस्वाम्याविशेषेऽपि तेषु सुखदुःशावान्तरवैचित्र्ये तत्तत्कर्मवैचित्र्यस्यैवानुगतस्य प्रयोजकत्वावश्यम्भावेन ' यद्विशेषे  यद्विशेषः प्रयोजकः तत्सामान्ये तत्सामान्यं प्रयोजकं '  इति न्यायेन भोगसामान्ये कर्मसामान्यस्य प्रयोजकत्वात् , ' न ह वै सशरीरस्य ' (छा. 8-12-1) इत्यादेः मुक्तिपादे  स्वकार्मारब्धशरीरविषयत्वस्थापनाच्च चिदचिच्छरीरस्वामिन्यपि ब्रह्मणि कर्मविरहान्न  भोक्तृत्वापत्तिः । यथा लोके सार्वभौमः कश्चित् स्वशासनातिवर्तिं शिक्षयितुं शास्ति वृत्त्यनुगुणं किञ्चित् कारागृहं निर्माय तत्र तं प्रवेश्य तं क्लेशयितुं स्वयं तत्र प्रविष्टोऽपि क्लेशं नानुभवति किन्तु यथायथं मोदते , तद्वदीश्वरोऽपि स्वशासनानुवर्तनातिवर्तनात्मकपुण्यापुण्यकर्मानुगुणदेवादिशरीरं निर्मय तत्र चेतनं प्रवेश्य तं भोजयितुं स्वयं तत्र प्रिविष्टो हि मोदत इति ' पिप्पलं स्वाद्वत्ति अनश्नन्नन्यो अभिचाकशीति ' (3.1.1) इति श्रुतिसिद्धजीवेश्वरविभागस्साधूपपन्न सिद्धान्तितम् ।। 
।। इति भोक्त्रापत्त्यधिकरणम् ।।

(6) ।। अथ आरम्भणाधिकरणम् ।।
सू. ।। तदनन्यत्वमारम्भणशब्दादिभ्यः ।। 15 ।।
सू. ।। भावे चोपलब्धेः ।। 16 ।।
सू. सत्त्वाच्चपरस्य ।। 17 ।।
सू. ।। असद्व्यपदेशान्नेति चेन्न धर्मान्तरेण वाक्यशेषाद्युक्तेश्शब्दान्तराच्च ।। 18 ।।
सू. ।। पटवच्च ।। 19 ।।
सू. ।। यथा च प्राणादिः ।। 20 ।।
	आरम्भणाधिकरणे - ' तन्तुरयं पटोऽयं ' इति विलक्षणबुद्धिबोध्यत्वात् , तन्तुपटादिशब्दभेदात् , रज्जुनिर्माणावरणादिकार्यभेदात् , पूर्वापरकालभेदात् , आकृतिभेदात् , परिमाणभेदात् , तन्तवस्सन्ति पटो नास्तीति भावाभवान्वयात् , प्रकृतिर्नित्या महदादिरनित्य इति नित्यत्वानित्यत्वान्वयात् , बहुत्वैकत्वादिसङ्ख्याभेदात् , सत्कार्यवादे कारणदशायामपि कार्यस्य सत्त्वेन दण्डचक्रादिकारकव्यापारावेफल्यापाताच्च कारणद्रव्याकत्कार्यद्रव्यस्यान्यत्वावश्यम्भावात् , ' असिदिति चेत् ' (ब्र. सू. 2-1-7) इत्यादिसूत्रेषु व्याहृतं कार्यकारणयोरनन्यत्वात् सूक्ष्मासूक्ष्मचिदचिद्विशिष्टं ब्रह्मैव कारणं कार्यञ्चेत्यनुपन्नमिति शङ्कायाम् -
	' येनाश्रुतं श्रुतं ' (छा. 6-1-3) इत्यादिना ब्रह्मविज्ञानेन प्रपञ्चविज्ञानं प्रतिज्ञाय ' यथा सोम्यैकेन मृत्पिण्डेन मृत्पिण्डेन' (छा. 6-1-4) इति उपादानज्ञानेनोपादेयज्ञानसम्भवं दृष्टान्तमुखेन ज्ञापयित्वा , अन्यज्ञानेनान्यज्ञानासम्भवशङ्कां परिहर्तुं '  वाचारम्भणं विकारो नामधेयम् ' (6-14) इति वाचावाक्पूर्वकव्यवहारेण  हेतुना आरभ्यते आलभ्यते स्पृश्यते  इत्यारम्भणमारब्धं स्पृष्टं मृद्रद्रव्येण, मृद््द्रव्यमेव घटमानयेत्यादिशब्दप्रयोगार्थं घटादिनामधेयं जलाहरणादिकार्यार्थँ घटत्वादिविकारञ्च भजतीति न कार्यं द्रव्यान्तरमिति कार्यकारणयोरेकद्रव्यत्वोपपादनात् ' मृद्धटः' प्रातरिदं  घटशरावादिकं मृदेवासीत् ' इति द्रव्यैक्यप्रत्यभिज्ञानाच्च द्रव्यैकत्वलाघवानुगृहीतप्रत्यभिज्ञानुसारेण पूर्वपक्ष्यभिहितानां शब्दबुद्धिकार्यकालाकृतिपरिमाणभेदानां भावाभावनित्यत्वानित्यत्वबहुत्वैकत्वभेदानां  दण्डादिकारणव्यापरासाफल्यस्य चावस्थाभेदनिबन्धनतयान्यथासिद्धिसम्भवाच्च कारणादनन्यत्कार्यमित्येतदधिकरणसिद्धमेवानन्यत्वं तत्र तत्र सूत्रेषु व्यवहृतमिति  न कि 
ञ्चिदपि हीनमिति समाहितम् ।। 
।। इत्यारम्भणाधिकरणम् ।। 
(7) ।। अथ इतरव्यपदेशाधिकरणम् ।।
सू. ।। इतरव्यपदेशाद्धिताकरणादिदोषप्रसक्तिः ।। 21 ।।
सु. ।। अधिकन्तु भेदनिद्रेशात् ।। 22 ।।
सू. ।। अश्मादिवच्च तदनुपपत्तिः ।। 23 ।।
	इतरव्यपदेशाधिकरणे - सूक्ष्मचिदचिद्विशिष्टस्य कारणत्वं स्थूलचिदचिद्विशिष्यस्य कार्यत्वमिति कार्यकारणयोरन्यत्वोक्तावपि सर्वकारणस्य ब्रह्मणः स्वविशेषणीभूतनिष्कृष्टचिदचिदाख्यकार्यं प्रत्यपि कारणत्वावश्यम्भावेन चिद्रूपकार्येणापि ब्रह्मणोऽनन्यत्वस्यावर्जनीयत्वात् , तत्त्वमसीति जीवपरयोरैक्योपदेशाच्च जीवब्रह्मणोपनन्यत्वेन  सर्वज्ञस्य सत्यसङ्कल्पस्य ब्रह्मणः स्वाभिन्नं जीवं जानतो जीवसम्बन्धिहिताकरणादिकं स्वस्येति ज्ञाने हितरूपजगदकरणमहितजगत्कणञ्चेति ब्रह्मणो दोषः प्रसजेदिति कार्यादनन्यद्ब्रह्म जगत्कारणमित्यनुपपन्नमिति प्राप्ते -
	' तस्माद्वा एतस्माद्विज्ञामयात् । अन्योऽन्तर आत्माऽऽनन्दमयः ' (तै. 2-5) ' य आत्मनि तिष्ठन्नात्मनोऽन्तरो यमात्मा न वेद यस्यात्मा शरीरं य आत्मानमन्तरो यमयति (बृ.3-7-22)' पृथगात्मानं प्रेरितारञ्च मत्वा ' (श्वे.1-6) ' स कारणं करणाधिपाधिपः ' (श्वे. 6-9) ' तयोरन्यः पिप्पलं स्वाद्वत्ति अनश्नन्नन्यो अभिचाकशीति'  (श्वे.4-6) ' ज्ञाज्ञै ' (श्व 1-9) ' नित्यो नित्यानां चेनश्चेतनानामेको बहूनां यो विदधाति कामान् ' (श्वे 6-13 ) ' क्षरं प्रधानममृताक्षरं हरः क्षरात्मानावीशते देव एकः ' (श्वे. 1-10) इत्यादिना जीवाद्ब्रह्मणोऽन्यत्वव्यपदेशान्न जीवाभिन्नं ब्रह्मेति ब्रह्मणो हिताकरमादिदोषो न प्रसज्यते ।।
	न च जीवब्रह्मणोर्भेदे कार्यभूतेन तेन ब्रह्मणः कारणस्य कथमनन्यत्वं सिध्येदिति वाच्यम् । न हि वयं जीवब्रह्मणोः स्वरूपैक्यरूपमनन्यत्वं ब्रूमः । किन्तु कार्यकारणयोः सूक्ष्मचिदचिद्विशिष्टस्थूलचिदचिद्विशिष्टब्रह्मणोः स्वरूपैक्यमनन्यत्वम् । तच्च जानन्नपि हिताकरणादिदोषं न भजते । वैषम्यादिदोषस्तु सूत्रकुता स्वयमेव परिहरिष्यते ।
	न च चिदचिद्ब्रह्मणां स्वरूपभेदे कथं ब्रह्मज्ञानेन सर्वज्ञानं , 
मृद्वटशरावादिदृष्टान्तेन द्रव्यैक्यनिबन्धनत्वावदगमात्तस्येति वाच्यम् । पिण्डत्वावस्थस्योपादानद्रव्यस्य घटत्वावस्थस्योपादेयद्रव्यस्य चैक्यं, विशेषणीभूतावस्थाया द्रव्यस्य च न  स्वरूपैक्यम् । ब्रह्मण्यपि सूक्ष्मचिदचिदवस्थस्य  ब्रह्मण उपादानस्य स्थूलचिदचिदवस्थस्य ब्रह्मण उपादेयस्य चेक्यं न त्ववस्थास्थानीयसूक्ष्मस्थूलचिदचितोर्ब्रह्मणश्च स्वरूपैक्यम् । दृष्टान्तदार्ष्टान्तिकयोरपृथक््सिद्धस्वरूपसम्बन्धेनावस्थाद्वययोगस्समानः । दृष्टान्तेऽवस्थातद्वतोस्साक्षादपृथक््सिद्धस्वरूपसम्बन्धः । दार्ष्टान्तिके निर्विकारे ब्रह्मणि सूक्ष्मस्थूलावस्थयोः स्वापृथकसिद्धचिदचिदपृथक््सिद्धस्वरूपसम्बन्धः । सोऽपि ' स्थविरोऽयं विद्वान् बाल आसे' तिवत् 'सदेव सोम्येदमग्र आसीत् ' (छा. 6-2-1) इत्यवस्थाद्वययोगिवस्तुनस्सामानाधिकरण्येन विशिष्टैक्यनिर्देशनिर्वाहकः । न हि निष्कृष्टविशेषणीभूतटचेतनं  प्रतिकारणत्वं नेति  काचित्  क्षतिः । स्थूलचिदचिद्विशिष्टकारणत्वमादाय ' सदेवसोम्येदमग्र आसीत् '  (छा. 6-2-1) इत्यादिश्रुत्युक्तजन्मादिसूत्रव्युत्पादितसकलजगत्कारणत्वोपपत्तेः । सदेवेत्यादिकारणवाक्ये सामानाधिकरण्येन विशिष्टवस्तुन्येव कार्यकारणभावास्य स्वरसतः प्ररतीयमानत्वात् ।
	यद्वा साक्षादपृथक््सिद्धस्वरूपसम्बन्धेन सूक्ष्मचिदचिद्विशिष्टत्वावस्थावतो ब्रह्मणस्तथाविधसम्बन्धेन स्थूलचिदचिद्विशिष्टत्वयोगोऽभिप्रेत इति दृष्टान्ततुल्याता । निर्विकारश्रुतेः कर्ममूलविकारनिषेधितया ' बहु स्यां' (तै. 2-6) इति स्वसङ्कल्पमूलनिरतिशयैश्वार्यवाहोक्तविकारस्य गुणत्वेनोपादेयत्वात् । विशिष्टैक्या ज्ञानमेव स्तब्धताहेतुरित्यभिप्रेत्य  ' तमादेशमप्राक्ष्यः ' (छा.6-1-2) इत्युपक्षिप्य ' सदेवेदं ' इति सामानाधिकरण्येन सूक्ष्मचिदचिद्विशिष्टत्वस्थूलचिदचिद्विशिष्टत्वरूपास्थाद्वयवस्त्त्वैक्यमुक्त्वा दृष्टान्तमुखेन '  वाचारम्भणं' (छा. 6-1-4) इत्यादिनोपपादितम् । अत्र स्थूलसूक्ष्मावस्थयोर्विशेषणचिदचिद््द्वारा ब्रह्मण्यन्वयेनोपादानादिभावकल्पे निर्विकारश्रुतिस्साक्षात्मसम्बन्धेनविकारनिषेधपरा । साक्षात्सम्बन्धेन सूक्ष्मचिदचिद्विशिष्टत्वस्थूलचिदचिद्बिशिष्टत्वरूपावक्थाद्वययोगेन ब्रह्मण उपादानत्वादिकल्पे निर्विकारत्वश्रुतेः कर्ममूलहेयविकारनिषेधपरेति ध्येयम् । तस्माद्धिताकरणादिदोषाप्रसक्तेः 
ब्रह्मकारणत्वं निर्बाधमिति सिद्धान्तितम् ।
।। इतीतरव्यपदेशाधिकरणम् ।।
(8) ।। अथोपसंहारदर्शनाधिकरणम् ।।
सू. ।। उपसंहारदर्शनान्नेति चेन्न क्षीरवद्धि ।। 24 ।।
सू. ।। देवादिवदपि लोके ।। 25 ।।
	उपसंहारदर्शनाधिकरणे ' सदेव सोम्येदमग्र आसीत् ' (छा. 6-2-1) इत्यादिना प्राक््सृष्टेरेकत्वाधारणेन सूक्ष्मचिदचिद्विशिष्टब्रह्मव्यतिरिक्तवस्त्वन्तरशून्तरशून्यत्वावगमेन ब्रह्मणस्सहकारिराहित्यात् सत्यसङ्कल्पसर्वशक्त्यादियुक्तस्यापि तस्य जगदुपादानत्वस्रष्टृत्वे नोपपद्येते । लोके तत्तत्कार्यशक्तस्यापि कुलालादेस्सहकारिसमवधाने सत्येव कार्यारम्भकत्वदर्शनात् । न च तदानीं सूक्ष्मचिदचितोः चेतनकर्मणां कालविशेषस्य च सत्त्वेन तत्सहकारात् ब्रह्मणो जगदारम्भसम्भव इति वाच्यम् । तत्तत्कार्यासाधारणसहकार्यपेक्षाया एव लोकसिद्धतया त्वदुक्तानां साधारणसहकारितया असाधारणसहकारिविरहप्रयुक्तजगदारम्भानुपपत्तेः पूर्वपक्ष्यभिप्रेतत्वात् , चेतनकर्मणां सृष्टिवैष्मयहेतुत्वेन सृष्टिहेतुत्वाभावाच्च , कालादृष्टादेर्दृष्टासाधारणकारणसमवधानमुखेनैव कार्यारम्भोपयोगित्वाच्चेति प्रापय्य -
	क्षीरजलादेर्दधिहिमादिभावे तादृशसहकार्यपेक्षाविरहेण देवानां स्वभोग्यवस्तुसृष्टौ लोकसिद्धासाधारणसहकार्यपेक्षाविरहेण चोक्तनियमाभावेन  सत्यसङ्कल्पस्य सर्वशक्तेर्ब्रह्मणो नासाधारणसहकारिविरहायत्तजगदारम्भकत्वानुपपत्तिशङ्का । क्षीरादौ तक्रातञ्चनादेश्च रसविशेषाद्युपक्षीणतया दधिभावाहेतुत्वादिति सिद्धन्तितम् ।। 
।। इत्युपसंहारदर्शनाधिकरणम् ।। 
(9) ।। अथ कृत्स्नप्रसक्त्याधिकरणम् ।।
सू. ।। कृत्स्नप्रसक्तिर्निरवयवत्वशब्दकोपो वा ।। 26 ।।
सू. ।। श्रुतेस्तु शब्दमूलत्वात् ।। 27 ।।
सू ।। आत्मानि चैवं विचित्राश्च  हि ।। 28 ।।
सू. ।। स्वपक्षदोषाच्च ।। 29 ।।
सू. ।। सर्वोपेता च तद्दर्शनात् ।। 30 ।।
सू. ।। विकरणत्वान्नेति चेत्तदुक्तम् ।। 31 ।।
	कृत्स्नप्रसक्त्यधिकरणे - सूक्ष्मचिदचिद्विशिष्टस्योपादानत्ववादे विशिष्टस्य विशेषणविशेष्यतत्सम्बन्धानतिरिक्ततया विशेष्यस्य ब्रह्मणोऽप्युपादानत्वावश्यभ्यावेन तत्र न क्षीरादेः कार्त्स्न्येन द्ध्यादिभाववत्  ब्रह्मणः कार्त्स्न्येनकार्यभावे दध्यवस्थायां क्षीरानवशेषवत् ब्रह्मणोऽप्यनवशेषापत्त्या तस्य सार्वकालिकसत्ताप्रतिपादकश्रुत्यादिव्याकोपः प्रसजेत् । अग्निसंयुक्तजतुखण्डस्य एकदेशेन द्रवत्वापत्तिवत् ब्रह्मणोऽप्येकदेशेन कार्यभावापत्तौ तद्वदेव सावयवत्वापत्तया ब्रह्मणो निरवयवत्वप्रतिपादकश्रुत्यादिव्यकोपः प्रसजेत् ।
	न च सूक्ष्मचिदचिद्विशिष्टस्य ब्रह्मणो विशेषणीभूतचिदचिद््द्वारा स्थूलभावापत्त्यभ्युपगमेन क्षीरादिवत्स्वरूपपरिणामानभ्युपगमात् नोक्तविकल्पायत्तदोषावकाश इति वाच्यम् । तथापि चिदचितोरेकैकस्मिन् ब्रह्मणः कृत्स्नैकदेशपर्याप्तवृत्तिविकल्पेन तत्राप्युक्तदोषस्य दुर्वारत्वात् । लोके घटादिद्रव्यस्य युगपदनेकाधिकरणपर्याप्तवृत्त्यदर्शनात् चेतनानां क्रमेणैव देवादिनानाशरीरप्रतिसम्बन्धित्वदर्शनेन युगपदनेकचिदचिद्रूपविजातीयशरीरप्रतिसम्बन्धित्वायोगाच्च । तस्मान्न  सूक्ष्मचिदचिच्छरीरकं ब्रह्मोपादानमिति युक्तमिति प्राप्ते -
	' येनाश्रुतं श्रुतं भवति ' (छा.6-1-3) ' सदेव सोम्येदमग्र आसीत् ' (छा. 6-2-1) ' ब्रह्म  वनं ब्रह्म स वृक्ष आसीत् ' (अष्ट. 2-2-7) ' सोऽकामयत । बहु स्यां प्रजायेयेति' (तै.2-6) ' तदात्मानं स्वयमकुरुत' (तै. 2-7) यद््भूतयोनिं'  (मु.1-1-6) ' सत्यं ज्ञानमनन्तं ब्रह्म ' ( तै. 2-1) इत्यादिश्रुतेः निरवयवमेव जगदुपादानं स्वयञ्च सततैकरूपं परिपूर्णमिति कण्ठतः प्रतिपादनेन  ' श्रौतेऽर्थे किमनुपपन्नं इति न्यायेन ' नैषा तर्केण मतिरापदनेया' (कठा.2-9) इति श्रुतेश्च केवलतर्केण श्रुतेर्निराकरणं न युक्तम् । बहुभवनसङ्कल्पायत्तपरिणामस्य निरङ्कशैश्वर्याख्यमहागुणाधायकत्वेन गुणपूर्णत्वस्वभावप्रच्यावकत्वात् । न च यूपादित्यादिवाक्यवत्  बाधितार्थकमिति वक्तुं युक्तम् । ब्रह्मणः शब्दैकमूलतया प्रमाणान्तरागोचरत्वेन यूपादित्यादाविव बाधानवतारात् । लोकप्रमाणसिद्धानामग्निजलादीनामन्योन्यविलक्षणौष्ण्यशैत्यलक्षणस्वभावयोगवत् 
स्वेतरसमस्तवस्तुविसजातीयस्य ब्रह्मणोऽपि सकलेतरविलक्षणशक्तियोगस्य सम्भवाच्च । तत एव कृस्नैकदेशविकल्पोऽपि न कल्पते । ' तत्सर्वं व्याप्य नारायणः स्थितः ' (नारायणानुवाकः) '  तेनेदं पूर्ण' मित्यादिप्रत्येकपर्याप्तवृत्तिप्रतिपादकश्रुतेः कुतर्केणानिवार्यत्वात् । वैशेषिकमते घटत्वादेरनेकेषु घटेषु  प्रत्येकपर्याप्तवृत्तैः एकस्यैव घटद्रव्यस्य स्वावयवानेककपालेषु पर्याप्तवृत्तेश्चाभ्युपगमाच्च । चेतनानं  क्रमिकदेवादिशरीरप्रतिसम्बन्धित्वस्य तत्तच्छरीरभोग्यफलप्रदकर्मस्वभावमूलत्वेऽपि सोभर्यदेरवि भगवतोऽपि युगपदनेकशरीरपप्रतिसम्बन्धित्वोपपत्तेः चेतनानां युगपद्विजातीयस्थूलसूक्ष्मशरीरप्रतिसम्बन्धित्वव भगवतोऽपि युगपद्विजातीयचिदचिदात्मकानेकशरीरप्रचतिसम्बन्धित्वसम्भवाच्च । तस्माद्विचित्र शक्तियुक्तस्य चिदचिच्छिरीरस्य ब्रह्मणो जगदुपादानत्वमविचाल्यमिति सिद्धान्तितम्।
।। इति कृत्स्नप्रसकत्यधिकरणम् ।।
	
(10) ।। अथ नप्रयोजनवत्त्वाधिकरणम् ।।  
सू. ।। न प्रयोजनवत्त्वात् ।। 32 ।।
सू. ।। लोकवत्तु लीलाकैवल्यम् ।। 33 ।।
सू. ।। वैषम्यनैर्घृण्ये न सापेक्षत्वात्तथा हि दर्शयति ।। 34 ।।
सू . ।। न कर्माविभागादिति चेन्नानादित्वादुपलभ्यते  चाप्युपपद्येते च ।। 35 ।।
सू. सर्वधार्मोपपत्तेश्च ।। 36 ।।
	नप्रयोजनवत्त्वाधिकरणे - सूक्ष्मचिदचिद्विशिष्टस्य ब्रह्मण उक्तरीत्या उपादानत्वसम्भेऽपि ' प्रयोजनमनुद्दिश्य न मन्दोऽपि प्रवर्तते '  इति  न्यायेन बुद्धिमत्प्रवृत्तेः प्रयोजनव्याप्ततया परिपूर्णस्य ब्रह्मणो जगत्सृष्ट्या  प्रयोजनाभावेन जगत्स्रष़्टृत्वं नोपपद्यते । तथा हि न तावत्स्वार्था भगवतो जगत्सृष्टिरुपपन्ना । ब्रह्मणोऽवाप्तसमस्तकामतयाऽवाप्तव्यस्वप्रयोजनाभावात् । लोके  परिपूर्णकामानामपि शाज्ञां तादात्विकानन्दविशेषावाप्त्यर्थतया कन्तुकक्रीडादिप्रवृत्त्युपपत्तावपि  नित्यनिरतिशयानन्दवत्तया ' सर्वमिदमभ्यात्तोऽवाक्यनादरः ' (छा . 3-14-2) इति श्रुत्युक्तस्य भगवतो लीलयापि जगत्सष्टिप्रवृत्त्यनुपपत्तेश्च ।  नापि परार्था सृष्टिरुपपन्ना । 
परो हि जीवः । तस्य चेत्सुखजगत्सृष्टिरेव स्यात् न दुःखजगत्सृष्टिः । तथा सति पक्षपातरूपवैषम्यापत्तेः । दुःखप्रा[प]णे नैर्घृण्यापत्तेश्च ।
	नन्विष्टाधिकदुःखप्रापणमेव नैर्घृण्यावहम् । अन्यथा मृष्टान्नभोजनस्यापिनान्तरीयकश्रमात्मकदुःखसंवलिततया मृष्टान्नभोजयितुरपि नैर्घृण्यापत्तेः । तथा च सांसारिकदुःखप्राणस्य पापक्षयमुखेनापवर्गार्थतया ततो नेश्वरस्य नैर्घृण्यम् । अनादिकर्ममूलतया च दुःखावाप्तौ वैषम्यमपि न प्रसज्यत इति चेन्न । सर्वशक्तस्य ब्रह्मणो दुःखलेशप्रापणमन्तरेणैव स्वनिग्रहात्मकपापक्षपणसामर्थ्येसत्यपि तत्प्रापणे नैर्घृण्यस्य दुर्वारत्वात् । प्राकृतप्रलयावस्थायामनादिसूक्ष्मचिदचिद्विशिष्टब्रह्मावस्थानेऽपि एकत्वावधारणेन चेतनार्जितकर्मानवस्थानावगमेनदुःखादेस्तन्मूलकत्वासम्भवेन केवलभगवत्सङ्कल्पमूलकतया पक्षपातरूपवैषम्यस्यानिवार्यत्वाच्च । तस्मात्कथञ्चिदपि भगवतः प्रयोजनाभावात् न स्रष्टृत्वोपपत्तिरिति  प्रापय्य -
	राज्ञां कन्तुकादिक्रीडयेव पूर्णस्य भगवतोऽपि जगत्सृष्ट्यादिना लीलारूपेण तादात्विकानन्द एव प्रयोजनं सम्भवति . ' क्रीडतो बालकस्येव चेष्टां तस्य निशामय' इत्यादिप्रमाणेन भगवतोऽपि तादात्विकानन्दस्याभ्युपेयत्वात् । अन्यथा भगवत्प्रीतिकरकर्मज्ञानविधायकशास्त्रवैयर्थ्यापातात् । न चावाप्तसमस्तकामत्वावेदकश्रुतिविरोधः । स्वसङ्कल्पेन सर्वान् कामानवाप्तुं शक्त इति तच्छ्रुतेर्योग्यतागर्भत्वात् । भगवति , वैषम्यनैर्घुण्ययोः  कर्ममूलत्वेन प्रसक्त्यभावात् । ' रमणीयचरणा रमणीयां योनिमापद्यन्ते कपूयचरणाः कपूयां योनिमापद्यन्ते  पुण्यः पुण्येन कर्मणाल भवति पापः पापेन ' (छा. 5-10-7) इत्यादिश्रुत्या 
" निमित्तमात्रमेवासौ सृज्यानां सर्गकर्मणि ।
प्रधानकारणीभूता यतो वै ब्रह्मशक्तयः ।। " (वि.पु. 1-4-51)
	इत्यादिस्मृत्या च विषमसृष्टौ शक्तिशब्दितचेतनकर्मणामेव प्रधानकारणत्वावगमेन लोके तत्तत्पुरुषकृतकार्यविशेषान्पर्यालोच्यान्यूनानतिरेकेण भृत्येषु  कूलृप्तभृतिदातरि पक्षपातरहितोऽयमित्येव व्यवहार[त्कर्म]णामेव प्रधानकारणत्वात् कर्मानुयायिन भगवति तत्प्रसक्तेस्सूत्रकृतैव निराकृतत्वात् भगवानपि भोगेनविना स्वनिग्रहानग्रहात्मकपापपुण्यक्षापणाशक्त एव । तथैव शास्त्रसिद्धत्वात् । तत्सामर्थ्ये सति 
हि तदकरणं नैर्घृण्यमावहेत् । भगवतश्च तदशक्तिर्न दोषावहा । शक्त्यशक्त्योर्विषयविशेषेणैव गुण्दोषरूपत्वात्  विहितनिषिद्धविषयशक्त्यशक्त्योरतादृशत्वात् । अतो भगवतो दुःखप्रापणं न नैर्घृण्यमापादयति प्रत्युतव्रणचिकित्सकन्यायेन कारुणिकतामेवापादयति । सदेव सोम्येति प्राक््सृष्टेरे कत्वावधारणं न कर्मसत्तां निवर्तयति किन्तु सृष्टिकालीनस्थूलविभागमेवनिवर्तयति । सदग्र आसीत् एकमद्वितीयमिति पदानर्थक्यापातात् । 
	तदेव स्मृतिन्यायविरोधानवकाशात् समन्वयाध्यायोक्तं ब्रह्मकारणत्वं सुस्थितम् इति सिद्धान्तितम् ।।
इति श्रीमल्लक्ष्मणार्यकरुणाकटाक्षलव्धतत्त्वयाथात्म्यंन 
श्रीनिवासदासेन विरचितायां 
श्रीभाष्टप्रकाशिकायां 
द्वितीयस्याध्यायस्य 
प्रथमःपादः ।।
अधिकरणानि 10 . सूत्राणि 36 .  

।। द्वितीयः पादः ।। 
(1) रचनानुपपत्त्यधिकरणम् ।।
सू. ।। रचनानुपपत्तेश्च नानुमानं प्रवृत्तेश्च ।। 1 ।।
सू. ।। पयोऽम्बुवच्चेत्तत्रापि ।। 2 ।।
सू. ।। व्यतिरेकानवस्थितेश्चानपेक्षत्वात् ।। 3 ।।
सू. ।। अन्यत्राभावाच्च न तृणादिवत् ।। 4 ।।
सू. ।। पुरुषाश्मवदिति चेत्तथापि ।। 5 ।।
सू. ।। अङ्गित्वानुपपत्तेश्च ।। 6 ।।
सू. ।। अन्यथानुमितौ च ज्ञशक्तिवियोगात् ।। 7 ।।
सू. ।। अभ्युपगमेऽप्यर्थाभावात् ।। 8 ।।
सू. ।। विप्रतिषेधाच्चासमञ्चसम् ।। 9 ।।
	द्वितीयाध्यायस्याद्यपादेन ब्रह्मकारणत्ववादे साङ्ख्यवैशेषिकादिपरोद्भावितस्मृतिन्यायविरोधरूपदूषणानि परिहृत्य द्वितीयपादेन परपक्षे कारणविषयदूषणान्युद्भाव्यन्ते । तत्र प्रथमं सत्कार्यवादादिवैदिकपक्षपरिग्रहसाम्यातिशयेन  साङ्ख्यपक्षस्योपादेयत्वशङ्काया- प्रथमभावित्वेन प्रथमं तन्मतं दूषयता सूत्रकृता कारणभूतप्रधानसाधकानुमाननिराकरणेनैव तन्मतं सर्वं निराकृतं भवतीति तदुक्तानुमानं निराक्रियते ।
तथा हि तन्मतस्थितिः - 
" मूलप्रकृतिरविकृतिर्महदाद्याः प्रकृतिविकृतयस्सप्त ।
षेडशकश्च  विकारो न प्रकृतिर्न विकृतिः पुरुष।। " 
						(सांख्यका. 3)
	असार्थः - साम्यावस्थानि सत्त्वरजस्तमांसि मूलप्रकृतिः । सा तु न कस्यचिद्विकृतिः अनवस्थापत्तया क्वचिद्विश्रान्त्यवश्यम्भावात् । स्वयमचेतनासकलचेतनभोगापवर्गहेतुः । महदङ्कारौ पञ्च तन्मात्राणि च स्वकार्येन्द्रियभूतापेक्षया प्रकृतयः स्वकारणापेक्षया विकृतयश्च । श्रोत्रादीनि पञ्च ज्ञानेन्द्रियाणिवागादीनि पञ्च कर्मेन्द्रियाणि मनश्च आकाशादीनि पञ्च भूतानि च केवलविकाराः न तत्त्वान्तरप्रकृतयः । पुरुषस्तु स्वयमपरिणामित्वेन न कस्यचित्प्रकृतिः नित्यत्वान्न कस्यचिद्विकृतिः निर्लेश्चैतन्यमात्रवपुः । निर्लेपत्वादेव न कर्ता भोक्ता च । कर्तृत्वभोक्तृत्वादिश्च प्रकृतेरेव धर्मः । एवंविधतत्त्वाज्ञानेन प्रकृतिधर्मान् कर्तृत्वाभोक्तृत्वादीन् स्वस्मिन्नध्यस्य पुरुषस्संसरति । तथविधतत्त्वज्ञानाच्चमुच्यते  प्रपञ्चस्य सुखदुःखमोहात्मकतया सत्त्वरजस्तमोमयत्वेन  तथाविधमेव  कारणमनुमानेन साध्यते । यथेदं सत्त्वादिगुणत्रययुक्तवस्तूपादानकं सत्त्वादिगुणसमन्वितत्वात् । यद्धर्मसमन्वितं यत्कार्यद्रव्यं तद््द्रव्यं तद्धर्मयुक्तवस्तूपादानकं यथा शौक्ल्यादिधर्मयुक्तं पटादिकार्यद्रव्यं शौक्ल्यादियुक्ततन्त्वाद्युपादानकमिति सामान्यमुखी व्याप्तिः । कार्यभूते जगति सत्त्वादिगुणसमन्वयश्च प्रीत्यप्रीतिविषादप्रकताशप्रवृत्त्यादिकार्यावसेयः ।
	यद्वा - सर्वं कार्यं सकर्तृकं कार्यत्वाद्धटवदिति  विशेषमुखी व्याप्तिः । न च 
परमाणुमीश्वरं वादायार्थान्तरता । परमाणूनामनेकत्वेन गौरवात् । सत्त्वादिगुणयुक्तजडात्मकप्रपञ्चं प्रत्ययथाभूतस्येश्वरस्य कारणत्वबाधाच्च अर्थान्तरत्वाशङ्कानवकाशादिति ।
	तदिदमनुमानं बलवदनुमानेन बाधितम् । तथा हि - अनुमानं प्रधानं न  जगदुपधायकं चेतनानधिष्ठितत्वं सति अचेतनत्वात्केवलदार्वादिवत् । न च सिद्धान्ते प्रधानानुमानानभ्युपगमा(दानुमानिक)[दनुमान]मित्युक्तावाश्रयासिद्धिरिति वाच्यम् । श्रुतिविरुद्धस्वतन्त्रप्रधानसाधकानुमानानभ्युपगमेऽपि महदादि कार्यं किञ्चिदुपादेयं कार्यत्वादिति ईश्वराधीनप्रधानसाधकानुमानाभ्युपगमेनोक्तदोषानवकाशात् । परमतमभ्युपेत्य ततानिर्देशे दोषाभावाच्च । न चात्र व्याप्त्यसिद्धिः । तक्षकादितत्तत्कार्याभिज्ञचेतनाधिष्ठितदार्वादेः प्रासादादिकार्यारम्भाणां प्रदर्शनेन निरुपाधिकान्वयव्यतिरेकसहचाराभ्यां व्याप्तेर्निश्चयात् ।
	न च चेतनानधिष्ठितक्षीरजलादेर्वत्सादिवृद्ध्यर्थं स्वयमेव प्रस्रवदर्शनेन व्यभिचार इति वाच्यम् । तस्य पक्षीभूतप्रधानतुल्यतया पक्ष इव पक्षसमे व्यभिचारस्यादोषत्वात् । घेन्वाद्युपयुक्ततृणादेरपि पक्षसमत्वेनादोषत्वाच्च ।।
	 न च गमनसक्तिवियुक्तस्यान्धासन्निधानेन गमनप्रवृत्तिवत् , कान्तमणिसन्निधानेऽयसः प्रवृत्तिवच्च पुरुषसन्निधानेन प्रकृतेरपि जगत्प्रवृत्ति स्सम्भवतीतिवाच्यम् । अन्घपङ्ग्वोर्वहनमार्गोपदेशरूपकादाचित्कव्यापारेणायस्कान्तमण्योः परस्पराभिमुख्यरूपतात्कालिकव्यापारेण च तात्मकलिकगमनादिप्रवृत्तयुपपत्तावपि प्रकृतिपुरुषयोस्तादृशव्यापाराभावात् , तयोस्सन्निधानस्य नित्यतया नित्यसर्गप्रसङ्गेनाकिञ्चित्करत्वाच्च  , कुविन्दकुलालाद्यधिष्ठातृसङ्कल्पानु विधायिसर्गादिनियमदर्शनाच्च चेतनकर्मानुविधयिसङ्कल्पविशेषवदीश्वराधिष्ठानस्यावश्यकत्वेनाप्रयोजकत्वशङ्कानवकाशादिति । बलवतोक्तानुमानेन साङ््ख्योक्तानुमानस्य बाधिततया तन्मतं सर्वमनादेयमिति रचनाधिकरणनिर्णीतम् ।।
।। इति रचनानुपपत्तयधिकरणम् ।।

(2) ।। अथ महद्दीर्घाधिकरणम् ।।
सू. ।। महद्दीर्घवद्वा ह्रस्वपरिमण्डलाभ्याम् ।। 10 ।।
सू . ।। उभयथापि न कर्मातस्तदभावः ।। 11 ।।
सू. ।। समवायाभ्युपगमाच्च साम्यादनवस्थितेः ।। 12 ।।
सू . ।। नित्यमेव च भावात् ।। 13 ।।
सू . ।। रूपादिमत्त्वाच्च विपर्यया दर्शनात् ।। 14 ।।
सू. ।। उभयथा च दोषात् ।। 15 ।।
सू. ।। अपरिग्रहाच्चात्यन्तमनपेक्षा ।। 16 ।।
			आनुमानिकप्रधानकारणसत्वकार्यवादिसाङ्ख्यपक्षप्रतिक्षेपानन्तरमानुमानिकपरमाणुकारणवादिवैदिकवैशेषिकपक्षः प्रतिक्षिप्यते । सैषा गि तन्मतप्रक्रियायानीमानि जालमरीचिस्थानि सर्वतसूक्ष्मतमानि दृश्यन्ते तानि त्र्यणुकानिस्वायवसमवेतानि चाक्षुषद्रव्यत्वात् घटवदित्यनुमाने त्र्यणुकावयवानां द्व्यणुकानां तदवयवानां परमाणूनाञ्च युगपदेव  सिद्धरिष्यते । ते च परमाणवोनिरवयवा एव तेषां सावयवत्वे तदवयवानामपि तथात्वं तेषामपि तथात्वमित्यनवस्थापत्तेः । मेरुसर्षपयोरनन्तावयवारब्धत्वाविशेषेण तुल्यपरिमाणत्वापत्तेश्च  । तेषु निरवयवेषु परमाणुषु प्रलयावस्थायां निश्चलेषु भगवतस्सिसृक्षावशात्कर्मोत्पत्त्या द्वयोर्द्वयो- परमाण्वोस्संयोगे सति द्वाभ्यां परमाणुभ्यां द्व्यणुकान्युत्पद्यन्ते । परमाणोरेकस्यासमवायिकारणसंयोगाभोवेऽनारम्भकत्वात् त्र्यादीनामारम्भकत्वे द्व्यणुकेषु महत्त्वापाताच्च । द्व्यणुकैश्च त्रिभिस्त्रिभिस्त्र्यणुकान्यारभ्यन्ते । पूर्वोक्तयुक्तेरेकस्यानारम्भकत्वेन कार्यगतमहत्त्वस्य कारणमहत्त्वबहुत्वान्तरप्रयोज्यतया  द्व्यणुकेषु महत्त्वाभावेन बहुत्वस्यावश्यवक्तव्यत्वे त्रित्वस्य प्रथमोपस्थितलाघवात् चतुरादिकल्पनायां प्रमाणाभावाच्च त्रयाणामेव त्र्यणुकारम्भकत्वप्राप्तेः । द्वाभ्यां त्रिभिरधिकैर्वा त्र्यणुकैश्चतुरणुकान्यारभ्यन्ते । एवं क्रमेण महापृथिव्यादिभूतचतुष्टयमुत्पद्यते । महेश्वराधिष्ठितपरमाणूनां  जगत्वकारणत्वाभ्युपगमेन तेषामचेतनत्वेऽपि ईश्वरेच्छावशात्सृष्ट्यादिव्यवस्था चोपपद्यते । न च लाघवात्प्रधानमेव जगत्कारणमिति शङ्क्यम् । एकस्यासमवायिकारण संयोगाभावेनानारम्भकत्वादिति ।
	तदिदं निराक्रियते    ' महद्दीवद्वा ह्रस्वपरिमण्डलाभ्यां ' (सू. 2-2-10) इति । 
पूर्वसूत्रादसमञ्जसमिति वर्तते । वाशब्दश्चार्ये । ह्रस्वपरिमण्डलाभ्यां द्व्यणुकपरमाणुभ्यां महद्दीर्घवत् त्र्यणुकद्व्यणुकोत्पत्तिवत् अन्यच्चतदभ्युपगतमसमञ्जसम् । तथा हि निरवयवाः परमाणवो न द्व्यमुकारम्भसमर्थाः । लोके प्रत्येकं दशदिक्सम्बन्धिदेशप्रदेशावच्छिन्नं मृत्पण्जखण्डद्वयं स्वक्रियया संयोक्ष्यमाणमेकया महादिशा विदिग्द्वयेन चावच्छिन्नेः प्रत्येकं त्रिभिस्त्रिभिः प्रजेशैराहत्य षड््भिः प्रदेशापरपर्यायपार्श्वैस्संयुज्यमानमन्यैश्च सप्तिभिः पार्श्वैरसंयुज्यमानं [संयुज्यमाना] संयुज्यमानत्रिसप्तार्श्वावच्छिन्नं सदेव स्वस्मादधिकपरिमाणमवयविनमारभत इति दृष्टतया दृष्टानुसारित्वात् कल्पनायाः परमाण्वोरपि प्रत्येकंदशदिक््सम्बन्धिनोरुक्तरीत्या संयुज्यमानासंयुज्यमानत्रिसप्तपार्श्वावच्छिंन्नयोरेव द्व्यणुकारम्भकतत्वावश्यम्भावेन निरवयवयोश्च परमाण्वोः स्वतस्संयुज्यमानासंयुज्यमानापार्श्वभेदासम्भवात् महतो निरवयवाकाशस्य निरवयवपरमाणोश्चाव्याप्यवृत्तिपरमाणवन्तरनिरूपितारम्भकसंयोगावच्छेदकत्वासम्भवेनाकाशादावौपाधिकप्रदेशभेदवत् परमाणूनामौपाधिकप्रदेशभेदसम्भवाच्च । न चैदद्दोषपरिहाराय परमाणूनां  सावयवत्वमुपेत्तुं शक्यम् उक्तरीत्या परमाण्ववयवानामपि सावयवत्वेन तदवयवानामपि ततात्वेनानवस्थापातात् । मेरुपसर्षपयोस्तुल्यपरिमाणत्वापाताच्च ।

	किञ्चाप्रामाणिकसमवायाभ्युपगमात् तन्मतमनादेयम् । ' पटसमवायवन्तस्तन्वः ' इति समवायविशिष्टप्रतीतिनिर्वहकतया समवायस्य समवायान्तराभ्युपगमेऽनवस्थापत्तया तत्र विशेषणताख्यस्वरूपसम्बन्धस्यावश्यकतया  तत एव नीलघट इत्यादिगुणजात्यादिविशिष्टप्रतीत्युपपत्त्या  समवायस्याप्रामाणिकत्वात् । किञ्च समवायनित्यत्वमपि तदभ्युपगतमयुक्तम् । सम्बन्धनित्यत्वे सम्बन्धिनामप्यवयव्यादीनां नित्यत्वप्रसङ्गात् । न हि सम्बन्धिना विना सम्बन्धः क्वचिद्वर्तते प्रतीयते वा । न च पितृपुत्रयोरन्यतराभावेऽपि पितृपुत्रभावसम्बन्धो वर्तते प्रतीयते चेति वाच्यम् । पिपृपुत्रभावो नाम पितृत्वं पुत्रत्वं च । तच्च जनकपुंस्त्वं  जन्यपुंस्त्वञ्च । न हि जन्यजनकयोरभावे जन्यत्वं  जनकत्वं  वा वर्तते प्रतीयते वा । पुत्रमात्रसद््भावे जन्यत्वमेव वर्तते । जनकमात्रसद््भावे जनकत्वमेव तदुभयसद््भावे तदुभयञ्च वर्तते 
प्रतीयते च । ततश्च सम्बन्धनित्यत्वे सम्बन्धिनित्यत्वे दुर्वारम् ।
	किञ्च परमाणूनां नित्यत्वाभ्युपगमोऽप्ययुक्तः । तेषां रूपादिमत्तया घटादिवदनित्यत्वावश्यम्भावात् एतद्दोषपरिहाराय तेषां रूपाद्यनभ्युपगमे च तत्कार्यभूतेषु द्व्यणुकादिषु कारणगुणपूर्वकतया रूपाद्यभावप्रसङ्गात् । तस्मात् क्वचिदप्यंशे वैदिकपरिद्रहाभावात् निश्रेयसार्थिभिर्वैशेषिकमतमत्यन्तानुपादेयमिति निर्धारितम् । 
।। इति महद्दीर्घाधिकरणम् ।।

(3) ।। अथ समुदायाधिकरणम् ।। 
सू. ।। समुदाय उभयहेतुकेऽपि तदप्राप्तिः ।। 17 ।।
सू. ।। इतरेतरप्रत्ययत्वादुपपन्नमिति चेन्न सङ्घातभावानिमित्तत्वात् ।। 18 ।।
सू. ।। उत्तरोत्पादे च पूर्वनिरोधात् ।। 19 ।।
सू. ।। असति  प्रतिज्ञोपरोधो यौगपद्यमन्यथा ।। 20 ।।
सू. ।। प्रतिसंख्याप्रतिसंख्यानिरोधाप्राप्तिरविच्छेदात् ।। 21 ।।
सू. ।। उभयथा च दोषात् ।। 22 ।।
सू. ।। आकाशे चाविशेषात् ।। 23 ।।
सू. ।। अनस्मृतेश्च ।। 24 ।।
सू. ।। नासतोऽदृष्टत्वात् ।। 25 ।।
सू. ।। उदासीनानामपि चैवं सिद्धिः ।। 26 ।।
	वैदिककापिलवैशेषिकमतनिराकरणानन्तरं अवैदिकवैभाषिकादिमतानिनिरक्रियन्ते । तत्र प्रथमं परमाणुकारणवादसाम्यात् वैभाषिकसौत्रान्तिकर्योर्मतमेकाधिकरणेन निरस्यते । जैनानां परमाणुकारणवादसाम्येऽपि वैशेषिकमते परमाणुचातुर्विध्यस्थिरत्वकरूपतदैकान्त्यवत् वैभाषिकसौत्रान्तिकमते परमणुचातुर्विध्यक्षणिकत्वरूपतदैकान्त्याभ्युपगमायत्तप्रत्यासत्तयतिशयेन तन्मतनिरासस्यजैनमतनिरासात्प्राथम्यम् । बौद्धत्वसाम्याद्यौगाचारा माध्यमिकमतनिराकरणस्य जैनमतनिराकरणात्पूर्वभावित्वम् । अवैदिकत्वसाम्यादन्ते जैनमतनिरासः । शरीरादिकतिपयवस्तुक्षणिकत्ववादितया 
अर्धवैनाशिकवैशेषिकमतनिराकरणपरमहद्दीर्घाधिकरणस्य सर्ववैनाशिकवैभाषिकादिमतनिरासपराधिकरणद्वयस्य च वैनाशिकमतनिराकरणपराधिकरणत्रयात्कपेटिकायां सङ्गतिश्चेति विभावनीयम् ।
	वैभाषिकास्सौत्रान्तिका योगाचारा माध्यमिकाश्चेति चत्वारो बुद्धशिष्ट्याः । तुषु वैभाषिकास्सौत्रान्तिकाश्च बाह्यनर्थानभ्युपदच्छन्तिः । बाह्यार्थानां यथायथं प्रत्यक्षत्वं वैभाषिकाः स्वीचक्रुः । सौत्रान्तिकास्तु ज्ञानानुमेयत्वमेवेत्याहुः । वैभाषिकसौत्रान्तिकानामित्थं तत्त्वप्रक्रिया - रूपरसगन्धस्पर्शस्वभावाः पार्थिवाः परमाणवः रूपरसस्पर्शस्वभावा आप्याः । रूपस्पर्शस्वभावास्तैजसाः । स्पर्शस्वभावा वायवीयाः ते च परमाणवः प्रत्येक्तं तथा तथा  पुञ्जीभूताः पर्वतमही समुद्रबडवानलमहावाय्वात्मकतत्तद्भूतव्यवहारं भजन्ते । तेभ्यश्च पृथिव्यादि भूतेभ्ः शरीरेन्द्रियघटादिविषयरूपभौतिकसङ्घाता एव पादार्थाः नातिरिक्तमवयविद्रव्यमुत्पद्यते । तथात्वे  तच्चाक्षुषत्वाय  तत्र रूपादिमत्त्वावश्यम्भावेनावयवरूपादिव्यतिरिक्तावयविरूपादेरुपपलम्भपातात् । न हि नानापरसगन्धस्पर्शवदवयवारब्धेषु वस्तुषु तत्तदवयव भेदव्यवस्थितनीलपीत[रूप] मधुराम्लरससुरभ्यसुरभि[गन्ध] कठिनसुकुमारस्पर्शव्यतिरिक्तं  किञ्चिद्रसादिकं केनापि क्वचित्कदाचिदुपलभ्यते; मूलमध्याग्रभागव्यवस्थितमहदल्पातरपरिमाणव्यतिरेकेण वृक्षादौ परिमाणान्तरञ्चोपलभ्यते । कैश्चिदङ्गीकृतस्य चित्ररूपस्यान्यैर्निराकृतत्वात् , चित्ररसादेः कैश्चिजप्यनङ्गीकृतत्वाच्च चित्ररूपादिकमप्यनुपलब्धिपराहतमेव । तस्मादणुहेतुकसमुदायाः  केचन भतहेतुकसमुदायाश्च केचनेति समुदायद्वयात्मकाः पदार्थाः । ते च प्रत्यक्षा इति वैभाषिकाः ।।
	सौत्रान्तिकास्तु - नीलाद्याकारं ज्ञानं स्वप्रकाशानुभसिद्धम् । केवलज्ञानस्य क्वाप्यननुभवात् । नीलादिश्च  ज्ञानाकारो ज्ञानसहोपलम्भनियमात ज्ञानत्ववत् नीलाद्याकारेण ज्ञानेन नीलादयो बाह्यार्थास्तावदनुमेया इति स्वीकुर्वन्ति । परमाणुतत्सङ्घातात्मकं जगत्क्षणिकं अर्थक्रियाकारित्वात् शरीरादिवदित्युनुमानेन जगतः क्षणिक(त्वम्)[त्वं च] ।
	(उभयस्मिन् स्थिरे) तदिदमनुपपन्नम् । परमाणुभूतोभयहेतुके 
समुदायद्वयेऽभ्युपगम्यमाने समुदायप्राप्त्यसम्भवात् संयोगविशेषात्मकसमुदायं प्रति परमाणूनां क्रियादिव्यापारद्वारा हेतुत्वं वाच्यम् । तच्च न सम्भवति । क्रियादीनां द्रव्यसमवायि तया द्रव्योत्तरभाविनां स्वोत्तरक्षणविनाशिषु क्षणिकपरमाणुषूत्पादासम्भवात् । चलतामणूनां संयोगकाले नष्टत्वात् , संयुज्यमानानं क्रियाकालेऽनुत्पन्नत्वाच्च । परमाणूनां क्षणद्वयसम्बन्धं विना क्रियापूर्वकसंयोगविशेषात्मकसमुदायप्राप्तिर्दुरुपपादा । क्रियासंयोगयोस्सामानाधिकरण्यं विना [हेतु] हेतुमद्भावे चातिप्रसङ्गः । किञ्च क्षणिकानामालयविज्ञानानामहंमानुरूढतया ग्राहकात्मभावस्वीकारे सति इन्द्रियसंप्रयोग ज्ञानहानोपादानानि [न] सङ्गच्छन्ते । यस्य चेतनस्येन्द्रियसंप्रयोगस्तस्य ज्ञानकाले नष्टात्वात् यस्य च ज्ञानं तस्य हानादिकाले नष्टत्वात् क्षणिकसन्तानिव्यतिरिक्तस्य सन्तानस्य स्थिरस्य क्षणिकत्वावादिभिरङ्गीकारासम्भवेन सन्तानैक्यादपि तदुपपादनं दुर्घटमेव । नन्वस्थिरेषु स्थिरत्वरूपाविद्या तावद्रागादिहेतुः । रागादिश्चाविद्यान्तरहेतुरित्येवं बीजाङ्कुरन्यायेनाविद्यारागाद्योः प्रवाहानादित्वे भूतभौतिकसमुदायभावमन्ताराऽनादिजगत्प्रवृत्त्यसम्भवत् अकामेनापि बलात् क्षणिकपरमाण्वादि समुदायप्राप्तिरविद्यादित इति [स्वीकार्यमिति] चेन्न । अविद्यादेस्सङ्घातभावनिमित्ततायाः क्वाप्यवलृप्तत्वेन क्रियादिरूपहेत्वभावनिबन्धनसमुदायप्राप्त्यनुपपत्तेः परिहर्तुमयुक्तत्वात् ज्ञानस्वरूपात्मनामपि क्षणिकतयाविद्यादेरपि प्रवाहानादित्वासम्भवात् ।
	तथाऽवश्याभ्युपेयबाह्यनीलाद्याकारनिरूपितविषययिताख्यसम्बन्धित्वमात्रेण सविषयापरपर्यायसाकारज्ञानानुभवोपपत्तौ नीलादेर्ज्ञानाकारस्य कल्पनं, घटं साक्षात्करोमीत्याद्यनुभवविरोधेन बाह्यार्थानां  ज्ञानानुमेयत्वमेवेति कल्पनञ्च सौत्रान्तिका भिमतमत्यन्तासङ्गतमेव । जगतः क्षणिकत्वसाधकानुमानञ्च ' स एवायं घटः'  ' योऽहं पूर्वं  घटमद्राक्षं सोऽहं घटं स्पृशामि' इत्यादिबाह्यान्तरवस्तूनां पूर्वोत्तरकालसम्बन्धित्वरूपस्थैर्यावगाहिप्रत्यभिज्ञया बाधितं विरुद्धञ्च । जलाहरणादिसाधनत्वरूपार्थक्रियाकारित्वस्य इन्द्रियसंयोगादिपूर्वकेषटसाधनताज्ञानचिकीर्षाप्रयत्र चेष्टामूलक्रियादिव्यापारपरम्परयैवाभ्युपगन्तव्यतया क्षणिकत्ववादे  चोक्तकारणानां 
सामानाधिकरण्याभावेन कार्योत्परादासम्भवात् तत्सामानाधिकरण्याय स्थैर्यावश्यम्भावेन क्षणिकत्वाभावरूपस्थैर्यबाधकतया हेतोस्साधयाभावसाधकत्वरूपविरुद्धलक्षणाक्रान्तत्वात् । न हि शरीरादीनां त्वदभिमतक्षणिकत्वमस्माभिरङ्गीकृतम् । किन्त्वयवोपचयापचयात्मकविशरणस्वभावरूपत्वमेवेति न तत्र हेत्वनुपपत्तिशङ्का । क्षणिकत्ववादे । ज्ञातृणां ज्ञेयानाञ्च प्रतिक्षणविनाशितया व्याप्तिपदज्ञानादीनामनुमित्यादिकारणानामैकाधिकरण्यसमानविषयकत्वाभावेनेष्टसाधनतादिप्रमित्यसम्भवेन सकललौकिकवैदिककर्मप्रवृत्तयनुपपत्तिः । अन्यस्यान्यानुष्ठितकर्मफलभोगे चोदासीनानामपि फलापत्तिः । तस्मात्प्रत्यभिज्ञाबलेन लोकव्यवहारानुरोधेन च बाह्यन्तराणामर्थानां  स्थैर्यमवश्याभ्युपेयमिति न तन्मतमुपादेयं मुमुक्षुभिरिति समुदायाधिकरणे स्थापितम् ।।
 ।। इति समुदायाधिकरणम् ।।   

(4) ।। अथ नाभावाधिकरणम् ।।
सू. ।। नाभाव उपलब्धेः । 27 ।।
सू. ।। वैधर्म्याच्च न स्वप्नादिवत् ।। 28 ।।
सू. ।। न भावोऽनुपलब्धेः ।। 29 ।।
	ब्राह्यान्तरास्तित्ववादिवैभाषिकसौत्रान्तिकमतं निराकृत्य आन्तरविज्ञानमात्रास्तित्ववादियोगाचारमतं निराक्रियते । तन्मतस्थितिरियम् - घटपटादि ज्ञानानां तत्तत्प्रवृत्यादिव्यवस्थापकं तत्तदसाधारण्यं तत्तदर्थसारूप्यं (रूपं) विना न घटत इत्यवश्यं  अर्थसरूपं रूपं ज्ञानेष्वास्थेयमिति तत एव सर्वव्यवहारोपपत्तौ ज्ञानाकारभूतनीलादिव्यतिरेकेण बाह्यार्थकल्पनं न प्रमाणपथमधिरोहति । विज्ञानाकारभूतं नीलादिकञ्च , विमतं विज्ञानाभिन्नं भासमानत्वात् विज्ञानोपलम्भव्याप्योपलम्भविषयत्वाच्च विज्ञानवदित्यनुमानेन विज्ञानस्वरूपं साध्यते । विज्ञानोपलम्भव्याप्यत्वञ्चाभेदेन कालिकं बोध्यम् । घटमहं जानामीति क्रियाकर्मभावेन भेदावभासश्च द्विचन्द्रज्ञानवद््भ्रान्तिरेव । उपरिस्थितानामुद्यतां  नक्षत्रादीनां भूमिस्थत्वावभासवत् बाह्यावभासोऽपि भ्रान्तिरेव । घटमहं जानामीत्येकस्यैव ज्ञानस्य कर्तृकर्मक्रियारूपतया भेदावभासश्च 
पूर्वपूर्वबासनाबलाद्भवति । घटाकारज्ञानोत्पत्त्यनन्तरं कपालाकारज्ञानोत्पत्तिश्च वासनावैचित्र्यादुपपद्यते । तस्मान्नीलाद्याकारज्ञानस्य स्वप्रकाशत्वादेव क्षणिकत्ववादिवैभाषिकसौत्रान्तिकमत इव प्रत्यक्षत्वानुमेयत्वासम्भवरूपदूषणं नात्र मत इति ।
	सोऽयं  विज्ञानातिरिक्तवस्त्वभाववादो न सम्भवति । घटमहं जानामीति कर्मकर्तृक्रियात्मतया बाह्यान्तरतया चाबाधितोपलब्धेः विज्ञानातिरिक्तबाह्यन्तरवस्तूनां निह्रवासम्भवात् । अन्यथा विज्ञानस्यापि निह्रवापत्त्या माध्यमिकमतप्रवेशप्रसङ्गात् । न ह्यत्रभिनिवेशादन्यत्किञ्चिन्नियामकमस्ति येन ज्ञानव्यतिरिक्तानां निह्नवः स्यात् । न हि लाघवात् ज्ञानमात्रास्तित्वकल्पनं ; कर्तुः कर्मणो वा कस्यचित्कल्पनेऽपि लाघवाविशेषात् , प्रत्यक्षसिद्धेषु वस्तुषु लाघवस्याकिञ्चित्करत्वाच्च । शीतोष्णनीलपीतादिसमूहालम्बनविज्ञानानां विरुद्धनीलाद्याकारत्वात्त्या ज्ञानाकारत्वञ्च नीलादेर्न युक्तिमत् । साहित्यस्य भेदव्यापकतया नीलतद्धियोस्सहोपलम्भनियमेन निलादेर्ज्ञानाभेदसाधनमत्यन्तविरुद्धमेव । ज्ञानानां प्रवृत्त्यादिव्यवस्थापकतत्तदसाधारण्यरूपनीलाद्याकारत्वं  नीलाद्याकारवस्तुसम्बन्धित्वरूपं  गौणमेव । त नु वस्तुन इव मुख्यम् । नीलं घटं जानामीत्यादिप्रतीत्या विषयगतत्वान्नीलत्वादेः नीलस्य ज्ञानं पीतस्य ज्ञानमिति नीलज्ञानयोः षष्ठ्या भेदप्रतीतेर्निलाकारं ज्ञानं पीताकारं ज्ञानमिति प्रतीतेः स्ववासनाकल्पितत्वात् । तथाप्रतीतावपि नील आकारो विषयतया धर्मो यस्येति तदुपपत्तेः । स्वाप्नजागरितज्ञानयोर्विषयबाधाबाधरूपवैषम्येन तद््दृष्टान्तेन जागरितज्ञानानामर्थशून्यत्वकल्पनञ्चातिसाहसमेव । स्वाप्नज्ञानेऽपि तात्कालिकविलक्षणविषयविशेषसम्बन्धस्य ' सन्ध्ये सृष्ट्य ' धिकरणे समर्थितत्वेन दृष्टान्तासिद्धिश्च । निरन्वयज्ञानविनाशाङ्गीकर्तृयोगाचारमते वासनाधानोक्तेरप्यसम्भवेन  वासनावैवित्र्याद्विचित्रानोप्तत्तिकल्पनमपि जघन्यमेव । तस्माद्विज्ञानमात्रस्तित्ववादियोगाचारमतमनादेयं मुमुक्षुभिरिति नाभावाधिकरणे निर्णितम् ।
।। इति नाभावाधिकरणम् ।।

(5) ।। अथ सर्वथानुपपत्त्यधिकरणम् ।।
सू. ।। सर्वथानुपपत्तेश्च ।। 30 ।। 
	ब्राह्यार्थशून्यवादियोगाचारमतनिराकरणानन्तरं बाह्यान्तरसर्वशून्यवादिमाध्यमिकमतं निराक्रियते । इत्थं खलु माध्यमिकमतमार्गमर्यादा - शून्यमेवतत्त्वम् । अभावापत्तिरेव मोक्षः । शून्यस्याहेतुसाधयतया स्वतस्सिद्धत्वात् । सतउत्पत्तौ हेतुरन्वेषणीयः । तत्तु भावादभावाच्च नोत्पद्यते । मृत्पिण्डादेरनुपमृदितात् घटाद्युत्पत्तेरदर्शनात् मृत्पिण्डादेरुपमर्दे  चाभावादेवोत्पत्तयापत्तया कार्यस्याप्यभावात्मकतापत्तेरित्युत्पत्तिनिरूपणं न सम्भवति । किञ्च स्वतः परतो वा नोत्पत्तिस्सम्भवति । स्वत उत्पत्तावात्माश्रयदोषात् परत उत्पत्तौ च परत्वाविशेषात्सर्वस्मात्सर्वस्योत्पत्तिप्रसङ्गादिति जन्माभावादेव विनाशादेरप्यसम्भवाज्जन्मविनाशादयो भ्रान्तिसिद्धा एव । किञ्च बाह्यमान्तरं वार्थजातं (न परमार्थजातम् ) , न परमार्थसत् । सत्यत्वमिथ्यात्वक्षणिकत्वस्थिरत्वादिवादिभिः तैस्तैरुक्तान्योन्यदूषणेन सुन्दोपसुन्दन्यायपरहततया दुर्निरूपस्वरूपत्वात् । 
	किच्च किमान्तरं विज्ञानं नीलपीतादिष्वेकैकस्वभावं ?  किं वा नीलपीताद्यनेकस्वभावम् ? नाद्यः - नीलस्वभावत्वे पीताद्यकारज्ञानापलाप्रसङ्गात्  । नीलादिष्वेकैकस्वभावत्वे विनिगमकाभावाच्च । नानत्यः ; नीलपीतादेस्सर्वजनसिद्धविरोधभङ्गप्रसङ्गात् । तस्माद्ब्रह्यान्तरार्थानां दुर्निरूपस्वरूपजन्मविनाशादिभाक्त्वात् स्वतस्सिद्धं शून्यमेव तत्त्वमिति ।
	तदिदमयुक्तम् । तुच्छत्वस्वरूपस्य विकल्पासहत्वात् । किन्नु तुच्छत्वमसत्त्वरूपं ? उत सत्वरूपं ?  अथोभयस्वरूपं ? आहोस्विदनुभयस्वरूपं ? भवताभिमतम् । सर्वथा भवदिष्टं तुच्छत्वमनुपपन्नम् । सद््बुद्धिब्दयोरिवासद््बुद्धिशब्दयोरपि नित्यानुवर्तमानद्रव्यावस्थाविशेषविषयत्वस्यारम्भणाधिकरणे  प्रतिपादिततया सर्वमसदिति प्रितजानतस्व सर्वं सदिति प्रतिजानत इव स्वाभिमततुच्छत्वसिद्ध्यसम्भवात् भावातिरिक्ताभावानङ्गीकारादेवाभावात्मकस्वरूपतुच्छत्वमप्ययुक्तम् । सत्वासत्वेभयात्मकत्वेऽनुभयात्कत्वे चावस्थाविशेष एव तुच्छत्वमित्यापन्नम् । यथा घटः 
स्वापेक्षया सन् (कपालापेक्षया नासन् ) कपालापेक्षया च न सन्नित्युभयात्मकताप्रतीतिवरवस्थाविशेषमालम्बते । नातो भवदभिमततुच्छत्वमुपपद्यते ।  
	किञ्च प्रतीतिव्यवस्थाप्यं हि तत्त्वम् । न हि सर्वं नास्तीति कदाचित् क्वचित्कस्यचित्प्रतीतिरस्ति। येन शून्यमेव तत्त्वं स्यात् ; किन्तु इदमिदानीमिह नास्तीति देशकाविशेषसबन्धिवस्तुविशेषाभावः प्रतीयत इति कथं सर्वशून्यं तत्त्वं भवेत् । न च सतः कारणानुपपत्त्या स्वतस्सिद्धं शून्यमेव तत्त्वमिति युक्तम् । पिण्डावस्थोपमर्दस्वरूपघटावस्थं प्रति पिण्डावस्थस्य हेतुत्वोक्तावुक्तदोषानवकाशात् घटत्वावस्थातोऽतिरिक्तस्य पिण्डत्वावस्थोपमर्दस्यानङ्गीकारेणानुपमृदितस्यैव पिण्डत्वावस्थस्य घटत्वावस्थं प्रति अव्यवहितपूर्ववर्तितया हेतुत्वोपपत्तेः । न  ह्येतावताव्यवहितपूर्ववर्तिनः कृत्स्नस्याप्युत्तरकालभाविनं कृत्स्नं प्रति हेतुत्वमापद्येत। अनन्यथासिद्धत्वविशेषितस्यैव तथाविधस्य हेतुत्वेऽनतिप्रसङ्गात् । तत एव परत उप्तत्तौ परत्वाविर्शषात् सर्वस्मात्सर्वोत्पत्तिप्रसङ्ग इति निरस्तम् । उक्तविधस्यैव परस्य हेतुत्याभ्युपगमात् क्वचित्कस्यचिदनन्यथासिद्धौ अनादिस्वक्रियाया एव  नियामकत्वात् , सतः स्वस्यैव प्रत्यवस्थाभेदेन हेतुहेतुमद्भावे चात्माश्रयादोष-कारकव्यापारसार्थक्यादेरारम्भणाधिकरण एव सुस्पष्टमुपपादितत्वाच्च । 
	न च बाह्यभ्यन्तरवस्तूनां दुर्निरूपता । केवलतर्कावलम्बिनामन्योन्यव्याघातेन वस्तुस्वरूपनिरूपणासम्भवेऽपि न्यायानुगृहीतश्रुतिमवलम्बतां तादृशश्रुत्यैव वस्तुस्वरूपस्य सुनिरूपत्वात् । 
	 न च श्रुतीनामपि वैविध्यादनिरूपणमाशङ्क्याम् । आपातप्रतिपन्नश्रुतिवैविध्येऽपि उपक्रमादिन्यायविचारितानां श्रुतीनां वैविध्याभावात् पूर्वकाण्डतर्कपादेऽन्योन्यविरोधपरिहारेण न्यायाविरुद्धार्थे श्रुतिप्रामाण्यस्य व्यवस्थापितत्वात् तत्तदधिकरणपूर्वपक्षन्यायाभासमूलाकतया व्याख्यात्रन्यरोत्प्रेक्षितानां श्रुत्यार्थानामङ्गंवा समभिव्याहारादविशेषादुभौ वेत्यादिवदनुपादेयत्वात् ; नीलाद्यर्थसम्बन्धित्वस्यैव ज्ञानगतनीलाद्याकारतया अर्थतुल्यनीलादिसाकारज्ञानानभ्युपगमेतन्मतोक्तदूषणानवतारेण आन्तरार्थस्य सुनिरूपत्वाच्च । बाह्यार्थगतमुख्यनीलाद्याकारस्य 
परस्परविरोधेऽप्युक्तामुख्यज्ञागतनीलाद्याकारस्य नीलाद्यर्थसम्बन्धित्वरूपस्य  विरोधाभावेन नीलपीतादिसमूहालम्बनानामुक्तानेकनीलादिसाकारत्वेदोषाभावाच्च । तस्मात्सर्वशून्यवादिमाध्यमिकमतमनादेयमिति सर्वथानुपपत्त्यधिकरणे स्थापितम् ।।
।। इति सर्वथानुपपत्त्यधिकरणम् ।।

(6) ।। अथ नैकस्मिन्नसम्भवाधिकरणम् ।।
सू. ।। नैकस्मिन्नसम्भवात् ।। 31 ।।
सू. ।। एवञ्चात्माकार्त्स्न्यम् ।। 32 ।।
सू. ।। न च पर्यायादप्यविरोधो विकारादिभ्यः ।। 33 ।।
सू. ।। अन्त्यावस्थितेश्चोभयनित्यत्वादविशेषः ।। 34 ।।
	बुद्धशिष्याश्चतुर्विधास्सौगता निरस्ताः । बाह्यत्वसाम्याद्धीस्थतया जैनानिरस्यन्ते । ते खल्वित्थमाहुः - 
	जीधर्माधर्मपुद्गलकालाकाशाख्यं षड््द्रव्यात्मकं निरीश्वरं जगत् । जीवाः प्रसिद्धाः । धर्मो गतिमतां गतिहेतुः । अधर्मः प्रवृत्तिहेतुः । पुद्गलस्त्वणुभूधरादिस्समुद्रदिः । अस्त्यभूद्भविष्यतीति व्यवहारहेतुरणुद्रव्यविशेषः कालः । आकाशस्तु एकोऽनन्तप्रेशः । प्रकारन्तरेण तत्त्वसङ््ग्रहप्रकारश्च भाष्येऽनुन्धेयः । सर्वमिदं षड््द्रव्यात्मकं वस्तुजातं सप्तभङ्गीनयेन योजयन्ति । स्यादस्ति , स्यान्नास्ति , स्यादस्ति च नास्ति च , स्यादवक्तव्यम् , स्यादस्ति चावक्तव्य् , स्यान्नास्ति चावक्तव्यञ्च , स्यादस्ति च नास्ति चावक्तव्यञ्चेति । स्यात्पदमीषदर्थकमनैकान्त्यार्थकं वा तिङन्तप्रतिरूपकमव्ययम् । सत्त्वमसत्त्वं , सदसत्त्वं , सदसद्विलक्षणत्वरूपमनिर्वचनीयत्वं  , सत्त्वे सत्यनिर्वचनीयत्वं , असत्त्वे सत्यनिर्वचनीयत्वं , सदसत्त्वे सत्यनिर्वचनीयत्वमित्ययं सत्त्वे प्रदर्शितस्सप्रतभङ्गीनयः । स्यान्नित्यं , स्यादनित्यं , स्यान्नित्यमनित्यञ्च , स्यादवक्तव्यम् , स्यान्नित्यमवक्तव्यञ्च , स्यादनित्यमवक्तव्यञ्च , स्यान्नित्यमनित्यमवक्तव्यञ्च , स्याद्भन्निमभिन्नञ्चेत्यादिप्रकारान्तरेण नित्यत्वानित्यत्वभिन्नत्वभिन्नत्वादिधर्मेष्वपि समानः । द्रव्यात्मना सत्वनित्यत्वाभिन्नत्वानि पर्यायशब्दितावस्थात्मना चासत्वानित्यत्वभिन्नत्वानि चेति सर्वं(मिति) षड््द्रव्यात्कमं (किं) वस्तु सप्तप्रकारमिति ।।
	तदिदं जैनमतमयुक्तम् । विरुद्धानां सत्त्वादीनामेकस्मिन् वस्तुन्यवच्छेदकरूपोपाधिभेदं विना समावेशासम्भवात् । अन्यथा सत्त्वादीना लोकसिद्धविरोधभङ्गप्रसङ्गः ।
	ननु लोकसिद्धविरोधभङ्गेनैव सप्तभङ्गीनयमुपपादयाम्ः । तथा हि सर्वसम्प्रतिपन्ने कालभेदेनैव सत्त्वसात्त्वे । तेन स्वकालविवक्षया घटोऽस्तीति सत्त्वं अन्यकालविवक्षया नास्तीत्यसत्त्वमिति भङ्गद्वयम् । इदानीं घटस्सन्  अन्यदा त्वसन्निति क्रमविवक्षय सदसत्त्वम् । युगपत्सत्त्वासत्त्वविवक्षया चानिर्वचनीयत्वमिति भङ्गद्वयम । सत्त्वासत्त्वयोरनियमवचनीयत्वेन (स) प्रत्येकोभयविशेषणतया भङ्गत्रयमित्याहत्य भङ्गीसप्तकमापन्नम् । तदुक्तमनन्तवीर्येण -
" तद्विधानविवक्षायां  स्यादस्तीति  दतिर्भवेत् ।
स्यान्नास्तीति प्रयोगः स्यात्तन्निषेधे विवक्षिते ।। 
क्रमेणोभयवाञ्छायां प्रयोगस्समुदायभाक् ।
युगपत्तद्विवक्षायां स्यादवाच्यमशिक्तितः ।। 
आद्यावाच्यविवक्षायां पञ्चमो भङ्ग इष्यते ।
अन्त्यावाच्यविवक्षायां षष्ठभङ्गसमुद्भवः ।। 
समुच्चयेन युक्तश्च सप्तमे भङ्ग इष्यते । " इति चेत् ; 
	(अद्यैव) तदा अस्मदभीष्ट एव त्वदभिमतसप्तभङ्गीनय इति पर्यवसन्नं विवादेन । घटादिः स्वदेशे स्वकाले चास्ति सावात्मनास्ति नान्यात्मनास्तीति देशकालप्रतियोगिभेदेन सर्वसाक्षिकप्रतितिसिद्धसत्त्वासत्त्वसमावेशे परीक्षकाणां सम्प्रतितत्तेर्विवादानवतारात् । उत्पत्तिविनाशाख्यपरिणामास्पदत्वरूपानित्यत्वस्य तद्विपरीतत्वरूपनित्यत्वस्य  च विरुद्धधर्माश्रयतवरूपभिन्नत्वस्य तद्विपरीतत्वरूपाभिन्नत्वस्य च गोत्वाश्वत्ववत् युगपत्कालभेदेन चैकस्मिन्वस्तुनि सर्वथा समावेशानुपपत्तेश्च । तदनुपपत्तिप्रकारश्च श्रुतप्रकाशिकायां विस्तरेणाक्षेपसमाधानपूर्वकमुपपादितस्तत्रैवानुसन्धेयः ।
	किञ्च एवमभ्युपगमे सति आत्मनामपि पर्यायभेदमाश्रित्यानैकान्त्ये परिमाणान्तरे नियामकाभावेन देहसमपरिमाणापत्तया गजशरीरकस्यात्मनः कर्मणापिपीलिकाशरीपप्राप्तिदशायां कार्त्स्न्येन प्रवेशानुपपत्तिः । 
सङ्कोचविकासावाश्रित्यतत्परिहारे चात्मनां विकारतत्प्रयुक्तानित्यत्वादिदोषप्राप्त्या घटादितुल्यत्वं प्रसज्यते । तस्मात् जैनमतमप्यनादेयमिति ' नैकस्मिन्नसम्भवात् ' इत्याधिकरणे निर्णितम् । 
।। इति नैकस्मिन्नसम्भवाधिकरणम् ।।

(7) ।। अथ पाशुपताधिकरणम् ।।
सू. ।। पत्युरसामञ्जस्यात् ।। 35 ।।
सू. ।। अधिष्ठानानुपपत्तेश्च ।। 36 ।।
सू. ।। करणवच्चेन्न भोगागिभ्यः ।। 37 ।।  
सू. ।। अन्तवत्त्वमसर्वज्ञाता वा  ।। 38 ।।
	कपिलकणादसौगतार्हतमतानां न्यायाभासमूलत्वाद्वेदविरोधाच्चानुपादेयत्वमुक्तम् । तत एव पाशुपतमतमप्यनादेयं मुमुक्षूणामित्युचते । तन्मतानुसारिणः किल चतुर्विधाः - कापालाः कालामुखाः पाशुपताश्शैवाश्च । सर्वे च ते निमित्तोपादानयोर्भेदं निमित्तञ्च पशुपतिमाचक्षते । कापालाः -
" मुद्रिकाषट््कतत्त्वज्ञःपरमुद्राविशारदः ।
भगासनस्थामात्मनां ध्यात्वा निर्वाणमृच्छति ।।
कर्णिकां रुचकञ्चैव कुण्डलञ्च शिखामणिम् ।
भस्म यज्ञोपवीतञ्च मुद्राषट््कं प्रचक्षते ।।
आभिर्मुद्रितदेहस्तु न भूय इह जायते ।" (शैवागम) 
इत्यादिना मुद्रिकाषट््कधारणादिकं निश्रेयससाधनमाहुः । कालामुखास्तु
' रुद्राक्षकङ्कणं हस्ते जटा चैका च मस्तके ।
कपालं भस्मना स्नानं " 
इत्यादि शैवागमप्रसिद्धं मोक्षसाधनम् ,
' दीक्षाप्रवेशमात्रेण ब्राह्मणो भवति क्षणात् । 
कापालं व्रतमास्थाय यतिर्भवति मानवः ।। ' (शैवागम)
इत्यादिना केनचित् क्रियाविशेषेण ब्राह्मण्यप्राप्तिमाश्रमप्राप्तिञ्च प्राहुः ।
	पाशुपतास्तु - कार्यकारणयोगविधिदुःखान्ताः पञ्च पदार्थाः , पशुपाशविमोक्षाय बोद्धव्याः । पृथिव्यादीनि पञ्च भूतानि रूपादयः पञ्च गुणाश्चकार्याणि । चक्षुरादीनि दशेन्द्रियाणि मनोबुद्ध्यहङ्काराश्च त्रयोदशविधानिकारणानि । ध्यानादिरूपो योगः । धर्मर्थव्यापापरो विधिः । स च शवभस्मस्नानभस्मशयनहसितनृत्तादिरूपो व्रताख्यः काय[न]स्पन्दनादिरूपो द्वाराख्यश्चेति द्विरूपः । भस्मस्नानं त्रिषवणं कर्तव्यं जलस्नानप्रतिनिधिरूपं नित्यं , मलमूत्रोत्सर्जनुक्षुतनिष्ठीवनादिषु कर्तव्यम् जलशुद्धिप्रतिनिधिरूपमनुस्नानाख्यं नैमित्तकञ्च द्विरूपम् । असुप्स्येव सुप्तलिङ्गप्रदर्शनं कायनं , वातादिरोगाभिभूतस्येव शरीरावयवानां कम्पनं स्पन्दनम् । दुःखान्तः सात्मकोऽनात्मकश्च । सातमकस्तु दृक््क्रियाशक्तिबललक्षणमैश्वर्यं , अनात्मकस्तु सर्वदुःखानामत्यन्तोच्छेदः । पशुपतिस्तु परमेश्वरः सर्वेष्वपिकार्येषु निमित्तं पशूनां कर्मानपेक्ष्य स्वेच्छयैव फलप्रदः निरतिशयस्वतन्त्रत्वात् । 
	न चैवं कर्मणां वैफल्यं शङ्क्यम् । भगवदिच्छानुग्राहकत्वेन तत्साफल्यात् तदनुग्रहम्भावनया कर्मसु प्रवृत्तयुपपत्तेः । सृष्टिक्रमोऽपि तादात्विकेश्वरेच्छाधीन एवेति ।
	तदिदं पत्युः पशुपतेर्मतमनादेयम् । तन्मतानुसारिणां कापालकालामुखपाशुपतशैवानां निःश्रेयससाधनांशे परस्पख्याघातात् वेदविरोधाच्चासामञ्जस्याद्रुद्राक्षजटाधाराणादेर्मुद्रिकाष््टकधारणादेः कार्यकारणादिपदार्थपञ्चकज्ञानस्य च तत्तदुक्तनिःश्रेयससाधनस्य भिन्नतयान्योन्यवयाघातः स्फुट एव । तथा ' वेदाहमेतं पुरुषं ' (पुरुषसू) ' तमेवं विद्वानसृत इह भवति' (पुरुषसू) ' ब्रह्मविदाप्नोप्ति परं ' (तै. 2-1) ' तमेव विदित्वातिमृत्युमेति ' (श्वे.3-8)' नान्यः पन्था अयनाय विद्यते ' (पुरुषसू) ' भोक्ता भोग्यं प्रेरितारं च मत्वा'  (श्वे. 1-1-2) ' क्षरं प्रधानममृताक्षरं हरः क्षरात्मानावीशते देव एकः ' (श्वे 1-10) इत्यादिना वेदानते प्रकृतिपुरुषनारायणविज्ञानस्यैव मोक्षहेतुत्प्रतिपादनेनान्यथा मोक्षहेतुत्वादेतद्विरोधः स्फुट एव । तथा ' सदेव सोम्येदमग्र आसीत् ' (था. 6-2-1) ' ब्रह्म वा इदमेकमेवाग्र आसीत् ' (बृ. 1-4-11) ' आत्मा वा दमेक एवाग्र आसीत् (ऐत.1-1) इति सदादिसामान्यशब्दनिर्दिष्टस्य ' एको ह वै नारायण आसीत् ' (महोप.1-1) इति कारणवाक्यस्थभगवदसाधारणनारायणशब्दनिर्दिष्टदेवताविशेषपर्यवसानाव्श्यम्भावेन 
गतिसामान्यन्यायेन शम्भुशिवादिशब्दानामपि सदादिशब्दवत्तत्परत्वावश्यम्भावात् प्रतिज्ञादृष्टान्तानुपरोधादिभिः  
जगदुपादानतया  नारायणस्यैव प्रतिपादनात्  शास्त्रयोनित्वाधिकरणन्यायेन कारणवस्तुनो वेदान्तैकवेद्यत्वाञ्च आनुमानिकपशुपतिनिमित्तमात्रवादे वेदविरोधो न्यायविरोधश्च दुर्वार इति पशुपतिमतमनुपादेयमेवेति पाशुपताधिकरणे स्थापितम् । 
 
।। इति पाशुपताधिकरणम् ।।
(8) ।। अथ पाञ्चरात्राधिकरणम् ।।
सू. ।। उत्पत्त्यासम्भवात् ।। 39 ।।
सू. ।। नच कर्तुः करणम् ।। 40 ।।
सू. ।। विज्ञानादिभावे वा तदप्रतिषेधः ।। 41 ।।
सू. ।। विप्रतिषेधाच्च ।। 42 ।।    
	पाशुपताद्यागमवत्पाञ्चरात्रादमस्याप्रामाण्यमाशङ्क्य तद्वैषम्यादप्रामाण्यं निराक्रियते । ' परमकारणात्परब्रह्मभूताद्वासुदेवात् सङ्कर्षणो नाम  जीवो जायते सङ्कर्षणात्प्रर्द्युम्नसंज्ञं मनो जायते तस्मादनिरूद्धसंज्ञोऽहङ्कारो जायत' इति जीवोत्पत्तिः पाञ्चरात्रे क्वचित्प्रतीयते । तथा - 
" अचेतना परार्था  च नित्या सततविक्रिया ।
त्रिगुणा कर्मिणां क्षेत्रं प्रकृते रूपमुच्यते ।।
व्याप्तिरूपेण सम्बन्धस्तस्याश्च पुरुषस्य च ।
स ह्यनादिरनन्तश्च परमार्थेन निश्चितः ।। " (परमसंहिता)
	इति तत्रैव जीवोत्पत्तिर्निषिध्यत त्यन्योन्यविरोधः । तथा ' न जायते म्रियते वा विपश्चित् ' (कठ. 2-18) नित्यो नित्यनां ' (कठ. 4-13) इत्यादिजीवोत्पत्तयादिनिषेधनित्यत्वप्रतिपादकश्रुतिविरोधश्च जीवोत्पत्तिप्रतिपादकपाञ्चरात्रवचनस्य दुर्वारः । तथा ' एतस्माज्जायते प्राणो मनस्सर्वेनद्रियाणि च ' (मु. 2-1-3) इति मनसः परमात्मसकाशादुत्पत्तिप्रतिपादकश्रुतिविरोधः । कर्तुजींवान्मनस 
उत्पत्तिप्रतिपादकपाञ्चरात्रवचनस्य दुष्परिहारपाशुपतगमवदन्योन्यविरोधात् वेदविरोधाच्च पाञ्चरात्रागमोऽपि न प्रमाणम् । तेन ज्ञानशक्तिबसैश्वर्यवीर्यतेजोरूपषङ्गुणपरिपूर्णो वासुदेवो ज्ञाबलोन्मेषेण सङ्कर्षणरूपः प्रदुर्भवति । तस्मादैश्वर्यवीर्योन्मेषेण प्रद्युम्नरूपः प्रादुरास्ते । ततश्च शक्तितेजस्समुन्मेषेणानि रूद्धरूपस्सन्नाविर्भवति । सङ्कर्षणादयश्च  जीवमनोऽहङ्काराणामधिष्ठातारः । तदेवं चतुर्व्यूहं भवन्तं नारायणं अभिगमनोपादनेज्यास्वाधयायोगात्मकपाढ्चकालिकवार्षशतिकव्रतेन समाराध्य पुरुषः पाशैर्मुच्यत इति पाञ्चरात्रिणां भागवतानां प्रक्रियाप्यनुनपपन्नेत्याशङ्क्य -
	पाञ्चरात्रे क्वचिदप्यन्योन्यविरोधः श्रुतिविरोधो वा नास्ति । तस्मादुदाहृतपाढ्चरात्रवचनस्य वासुदेवाख्यं परं ब्रह्म सङ्कर्षणादिरूपेणावतीर्य जीवमनोऽहङ्कारानधितिष्ठतीति जीवाद्यधिष्ठानार्थसङ्कर्षणादिरूपऐच्छिकदिव्यमङ्गलविग्रहपरिग्रहरूपव्यूहावतारप्रतिपादकतया न जीवोत्पत्तिप्रतिपादकत्वम । जीवादिशब्दसामानाधिकरण्यञ्च जीवादेः पमात्मानं प्रत्यपृथक््सिद्धप्रकारतया प्रकारवचिश्दानां प्रकारिपर्यन्ततया च युज्यते । पाञ्चरात्रगतजीवनित्यत्वादिप्रतिपादकवचनानुसारेणोक्तार्थ एवास्य  वचनस्य तात्पर्यावश्यम्भवात् श्रुतप्रकाशिकायां  पाञ्चरात्रसय पाशुपाद्यगमसाम्यं बहुधाक्षिप्य परिहृतम् । तत्रैवानुसन्धीयते । अतश्च पाञ्चराक्त्रस्य  कृत्सनस्य भगवद्वासुदेवप्रणीततया प्रामाण्यावश्यम्भवात् तत्प्रतिपादितपांचकालिकाभिगमनादि[व्रत]विशेषनिष्ठतया प्रपन्नानां भागवतानां बन्धमोचनपूर्वकभगवत्प्राप्तिरप्यव्याहतैवेति पाञ्चरात्राधिकरणे स्थापितम् ।।
इति श्रीमल्लक्ष्मणार्यकटाक्षलब्धतत्त्वयाथात्म्येन
श्रिनिवासदासेन विरचितायां 
श्रीभाष्यप्रकाशिकायां 
द्वितीयस्याध्ययस्य
द्वितीयः पादः
अधिकरणानि 8.सूत्राणि 42.
	----
  
।। तृतीयः पादः ।।
(1) ।। वियदुत्पत्त्यधिकरणम् ।।
(सू) न वियदश्रुतेः ।। 1 ।।
(सू) अस्ति तु ।। 2 ।।
(सू) गौण्यसम्भवाच्छब्दाच्च ।। 3 ।।
(सू) स्याच्चैकस्य ब्रह्मशब्दवत् ।। 4 ।।
(सू) प्रतिज्ञाहानिरव्यतिरेकात् ।। 5 ।।
(सू) शब्देभ्यः ।। 6 ।।
(सू) यावद्विकारं तु विभागो लोकवत् ।। 7 ।।
(सू) एतेन मातरिश्चा व्याख्यातः ।। 8 ।।
(सू) असम्भवस्तु सतोऽनुपपत्तेः ।। 9 ।। 
	अतीतपादद्वयेन ब्रह्मैककारणत्वस्थेम्ने कारणविषयपरोद्भावितदोषनिरासः कारणविषयपरपक्षदोषप्रकटीकारश्च कृतः । इदानीं कार्यविषयपरोद्भावितश्रुतिविप्रतिषेधादिदोषनिरसनमुखेन वियदादेर्ब्रह्मकार्यताप्रकारः पादद्वयेन प्रतिपाद्यते । तत्र प्रथमं भोग्यभूतवियदाद्यचिदुत्पत्तिश्चिन्त्यते । 
	' न वियदश्रुतेः ' इत्यत्र - वियन्नोत्पद्यते, तदुत्पत्तिप्रतिपादनक्षमायाश्श्रुतेरभावात् । न च ' आत्मन आकाशस्सम्भूतः ' (तै.2-1) ' एतस्माज्जायते प्राणो मनस्सर्वेन्द्रियाणि च । खं वायुर्ज्योतिः ' (सु.2-1-3) इति तैत्तिरीयकाथर्वणश्रुतिर्वियदुत्पत्तिप्रतिपादनक्षमास्तीति । वाच्यम् । निरवयवद्रव्यत्वेन सर्वेगतत्वेन वा आत्मन इवाकाशस्याप्युत्पत्त्ययोग्यतया ' आदित्यो यूपः ' इत्यादिवत् स्वार्थपरत्वासम्भवात् । न च श्रुत्या लिङ्गाबाध एवोचित इति वाच्यम् । छान्दोग्यगततेजाचन्मप्राधम्याख्यतर्कानुगृहीततया ' आकाशं नित्यं निरवयवद्रव्यत्वात् ' इत्यनुमानप्राबल्यस्यैव युक्ततया उत्पत्तिश्रुतेरेवान्यपरत्वौचित्यात् । तर्कविरुद्धश्रुतेरपि तर्कानुगृहीतलिङ्गस्याधिकबलत्वात् । श्रुतानुषक्तयोरपि सम्भूतजायत्योर्मुख्यामुख्यार्थद्वयपरत्वस्य मुण्डकोपनिषद्गतब्रह्मशब्दवदुपपत्तेः । तत्र हि ' तस्मादेतद्ब्रह्म नाम रूपमन्नञ्च जायते ' (मु.1-1-9) ' चपसा चीयते ब्रह्म ' (मु. 1-1-8) इत्यत्र ब्रह्मशब्देन प्रधानाभिधानम् । क्वचित्क्वचिच्चपरमात्माभिधानञ्च स्वीक्रियते । 
वियदुत्पत्तिवादिमतेऽपि 'आकाशवत्सर्वगतश्च नित्यः ' इत्यत्र नित्यसर्वगतश्बदयोर्दृष्टान्तदार्ष्टान्तिकविषयभेदेन मुख्यामुख्यार्थपरत्वं संमतम् । दृष्टान्ते आकाशे नित्यत्वं कालस्थायित्वं सर्वगतत्वं स्वरूपेण । दार्ष्टान्तिके आत्मनि नित्यत्वं कालत्रयवर्तित्वं सर्वगतत्वं धर्मभूतज्ञानद्वारेति किलोच्यते । तस्माद्वियन्नोत्पद्यत इति प्राप्ते - 
	अस्त्याकाशस्याप्युत्पत्तिः । ' आत्मन आकाशस्सम्भूतः ' (तै.2-1) इत्यादिश्रुतेः । न चेयं युपादित्यादिवदयोग्येति शङ्क्यम् । प्रमाणान्तरागोचरायोग्यताया अप्राप्तार्थकश्रुतेरनुकूलत्वात् । धर्मिणि प्रमाणान्तरगोचरत्वरूपायोग्यतायाः क्रियात्मकयागादिसाधारण्येन यागादिविधेरप्ययोग्यतापत्तेः । व्युत्पत्तिसिद्धप्रकृतवाक्यप्रतिपाद्यान्वयविरोधिधर्मवत्ताप्रतीतिगोचरत्वरूपायोग्यतायाश्च आकाशेऽपि स्वोत्पत्तिविरोधिधर्मवत्ताप्रतीत्यगोचरत्वेनभावादेव यूपादित्यादिश्रुतितौल्याभावात् ।   
	न च अनुमानतस्तथाविधनित्यत्वादिप्रतीतिराकाशेऽस्तीति वाच्यम् । सिद्धान्ते सावयवत्वपरिच्छिन्नत्वयोराकाशेऽभ्युपेतत्वेन निरवयवद्रव्यत्वहेतोर्विशेषणासिद्ध्या सर्वगतत्वहेतोस्सिद्ध्या चानुमानासिद्धेः, महदादेर्निरवयवस्यानित्यतया हेतोर्निरवयवद्रव्यत्वस्य व्यभिचरतत्वाच्च निरवयवद्रव्यत्वस्य नित्यत्वं प्रत्यप्रयोजकत्वाच्च । कर्तृत्वेनात्मनः कृतहानादिदोषापत्त्यानुत्पन्नत्वावश्यम्भावेन तत एव तस्य नित्यत्वसिद्धेः । तथा च श्रुत्या वियत उत्पत्तिसिद्धिः । 
	न च छान्दोग्ये तेजोजन्मप्राथम्यावगमेनाकाशस्यानुत्पत्त्यवगतेरुत्पत्तिश्रुतिर्गौणीति वाच्यम् । एकविज्ञानेन सर्वविज्ञानप्रतिज्ञानेन ' आकाशस्सम्भूतः ' ' एतस्माज्जायते ' (मु. 2-1-3) इति प्रत्यक्षश्रुत्या च  वियदुत्पत्त्यवगत्या छान्दोग्यगतवियत्सृष्ट्यवचनोपोद्बलिततेजस्सृष्टिवचनावगततदुत्पत्ति      (साधनंयस्य)
 [ प्राथम्यस्य़] पदार्थगुणभूतस्यैव बाध्यत्वात् प्रत्यक्षश्रुतिसिद्धोत्पत्तिमद्वायुसहपाठेन वियदमृतत्वश्रुतेरेव स्थायित्वपरत्वौचित्याच्च । अन्यथा एकविज्ञानेन सर्वविज्ञानप्रतिज्ञादेर्निरवकाशत्वापातात् । श्रुतानुषक्तसम्भूतशब्दस्यार्थैकरूप्यसम्भवे गौणमुख्यार्थद्वयकल्पनमयुक्तम् । मुण्डकवाक्यगतब्रह्मशब्दस्यागत्या तदाश्रयणं न दोषः । सिद्धान्ते ' आकाशक्त्सर्वगतश्च नित्यः ' इत्यस्य सर्वगतो नित्यः आकाशवच्च तद्वत्सूक्ष्मश्चेत्यर्थाश्रयणान्नोक्तदोषः । तस्माद्वियदुत्पद्यत इति सिद्धम् । 
	एतेन वियदुत्पत्तिस्थापकन्यायेन मातरिश्वनो वायोरप्युत्पत्तिस्सिद्धा भवति । ' एतेन मातरिश्वा व्यवख्यातः ' (ब्र.सू.2-3-8) इति पृथग्योगकरणं ' तेजोऽतस्तथा ह्याह ' (ब्र.सू. 2-3-10) इत्यत्रोत्तरसूत्रे मातरिश्वनोऽतश्शब्देन परमर्शर्थम् , न त्वधिकाशङ्कासमाधानपरातिदेशार्थम् । तदसम्भवात् । ' असम्भवस्तु सतोऽनुपपत्तेः ' (ब्र.सू.2-3-9) इति वियदधिकरणगुणसूत्रमध्यस्थतया अधिकरणान्तरत्वासम्भवाच्च । भिन्नाधिकरणत्वसाधकाशङ्काद्यसम्भवेनान्तरागर्भिणीन्यायानवतारात् । तस्मात् ' सदेव सोम्येदमग्र आसीत् ' (छा.6-2-1) इत्युक्तसच्छब्दवाच्यस्य परस्यैव ब्रह्मणोऽनुत्पत्तिरितरस्य सर्वस्य महदादेः पृथिवीपर्यन्तस्य ब्रह्मकार्यत्वमिति वियदधिकरणे निर्णीतम् । 
	।। इति वियदधिकरणम् ।। 
	        - - -
 अथ तेजोऽधिकरणम् ।। 2 ।।
(सू) तेजोऽतस्तथा ह्याह ।। 10 ।।
(सू) आपः ।। 11 ।।
(सू) पृथिवी ।। 12 ।।
(सू) अधिकाररूपशब्दान्तरेभ्यः ।।13 ।।
(सू) तदभिध्यानादेव तु तल्लिङ्गात्सः ।। 14 ।।
(सू) विपर्ययेण तु क्रमोऽत उपपद्यते च ।। 15 ।।
(सू) अन्तरा विज्ञानमनसी क्रमेण 
तल्लिङ्गादिति चेन्नाविशेषात् ।। 16 ।।
(सू) चराचरव्यपाश्रयस्तु स्यात्तद्व्यपदेशो 
भाक्तस्तद्भाभावभावित्वात् ।। 17 ।।
	तदभिध्यानाधिकरणे - ब्रह्मव्यतिरिक्तं महदादिपृथिव्यन्ततत्त्वजातं उत्तरोत्तरं पूर्वपूर्वतत्त्वादेव जातं न तु पूर्वपूर्वतत्त्वशरीरकात्परमात्मनः । ' आकाशाद्वायुः वायोरग्निः । अग्नेरापः । अद्ग्यः पृथवी ' (तै. 2-1) इत्यादिश्रुतेः केवलतत्त्वादेवोत्पत्तिप्रतीतेः । न चाकाशादिशब्दस्तत्तच्छरीरकपरमात्मपरः लक्षणाप्रसङ्गात्प्रसिद्धिप्राचुर्यभङ्गापाताच्च । चेतनैकान्तेक्षणलिङ्गस्यैवाकाशादिश्रुत्या गौणत्वस्य न्याय्यत्वात् । ' एतस्माज्जायते प्राणो मनस्सर्वेन्द्रियाणि च ' (मु. 2-1-3) इत्यस्याश्च परम्परया परमात्मजन्यत्वेनाप्युपपत्तेरिति प्राप्ते - 
	पूर्वपूर्वतत्त्वशरीरकात्परमात्मन एवोत्तरोत्तरतत्त्वमुत्पद्यते । ' तत्तेज ऐक्षत ' (छा.6-2-3) ' ता आप ऐक्षन्त ' (छा.6-2-4) इतीक्षणशब्दोक्तसङ्कल्पाख्याभिध्योपदेशात् परमात्मलिङ्गात् । न च तेजःप्रभृतिशब्देषु लक्षणा दोषः । शरीरवाचिशब्दानां शरीरिपर्यन्तत्वव्युत्पत्त्या कृत्स्नस्य वस्तुनः परमात्मशरीरत्वेन कृत्स्नशब्दस्यापि परमात्मनि मुख्यत्वात् । चेतनैकान्तेक्षणलिङ्गानुरोधेन प्रसिद्धिप्राचुर्यहानेरदोषत्वात् । ' एतस्माज्जायते ' (सु.2-1-3) इत्यौत्सर्गिकसाक्षाज्जन्यत्वप्रतीतित्यागे कारणाभावाच्च । न च खादीनां क्रमान्नानलिङ्गात् अयं मन्त्रः प्राणस्य भूतानाञ्च मध्ये चक्षुरादीन्द्रियाणि मनश्च जायत इति इन्द्रियोत्पत्तिक्रमपरो नोत्पत्तिपर इति वाच्यम् । ' पृथिव्यप्सु प्रलीयते ' (सु.2 खण्ड) इत्यादिसुबालोपनिषदवगतक्रमविरोधेनास्य क्रमपरत्वासम्भवात् । ' एतस्माज्जायते प्राणः ' (मु. 2-1-3) इत्यत्रेव ' मनस्सर्वेन्द्रियाणि च ' (मु.2-1-3) इत्यादावप्यविशेषेणोत्पत्तिपरत्वस्यैव ग्राह्यत्वात् । अन्यथा वैरूप्यापातात् । खादिषु श्रुत्यन्तरसिद्धक्रमानुवादेऽपि तत्परत्वासिद्ध्या तत्साहचर्येण ' मनस्सर्वेन्द्रियाणि च ' (मु.2-1-3) इत्यत्र क्रमपरत्वकल्पनानुपपत्तेश्च । तस्मादभिध्यानलिङ्गानुरोधेन पूर्वपूर्वतत्त्वशरीरकपरमात्मसकाशादेवोत्तरोत्तरतत्त्वोत्पत्तिरिति निर्धारितम् । 
	।। इति तेजोऽधिकरणम् ।।
	           - - -
अथ आत्माधिकरणम् ।। 3 ।।
(सू) नात्मा श्रुतेर्नित्यत्वाच्च ताभ्यः ।।
	' नात्मा श्रुतेः ' इत्यधिकरणे - ' यतो वा इमानि भूतानि जायन्ते ' (तै. 3-1) ' प्रजापतिः प्रजा असृजत ' (अष्ट.2)  ' तोयेन चीवान्विससर्ज भूम्यां ' (तै. ना. 1-2) इत्यदिश्रुतेरेकविज्ञानेन सर्वविज्ञानप्रतिज्ञानात् प्राक््सृष्टेरेकत्वावधारणाच्च वियदादिवज्जीवोऽप्युत्पद्यत एव । न च ' तत्त्वमसि ' (छा.3-8-7) इति ब्रह्माभेदात् जीवस्यानुत्पत्तिश्शङ्क्या । ' सर्वं खल्विदं ब्रह्म ' (छा.3-14-1) इत्यनेन ब्रह्माभेदावगमाद्वियदादेरप्यनुत्पत्तिप्रसङ्गात् । शरीरात्मभावेन सामानाधिकरण्याभ्युपगमस्योभयत्र तुल्यत्वात् । ' न जायते म्रियते ' (कठ.2-18) इत्यादिवचनस्य वाय्वन्तरिक्षामृतत्ववचनान्यथानयनवत् देहोत्पत्तिविनाशानुबन्ध्युत्पत्तिविनाशनिषेधपरतया नेयत्वात् । ' जीवापेतं वाव किलेदं म्रियते न 
जीवो म्रियते ' (छा.6-11-3) इति श्रुत्यन्तरानुरोधेन तथैवावश्यवर्णनीयत्वात् । न च कृतहानादिदोषप्रसङ्गः । सर्वं द्रव्यं नित्यं , तस्य पूर्वावस्थाप्रहाणं नाशः, अवस्थान्तरप्राप्तिरुत्पत्तिरिति परिणामवादिमते द्रव्यात्मना नित्ये आत्मनि तदप्रसङ्गात् । अतो वियदादिवज्जीवोऽप्युत्पद्यत इति प्रापय्य ।
	' न जायते म्रियते वा विपश्चित् ' (कठ. 2-18) ' ज्ञाज्ञौ द्वावजावीशनीशौ ' (श्चे. 1-9) इत्यादिश्रुतेः, ' नित्यो नित्यानां ' (श्वे. 6-13) ' अजो नित्यश्शाश्वतोऽयं पुराणः ' (कठ. 2-18) इत्यादिश्रुतिभ्यो नित्यत्वाच्च नायमात्मा वियदादिवदुत्पद्यते । न हि वियदादावुत्पत्तिनिषेधिका श्रुतिरस्ति, येन तत्तुल्यता स्यात् । ' न हन्यते हन्यमाने शरीरे ' (कठ. 2-18) इति पूर्ववाक्यादेव देहनाशाद्यनुबन्धिनाशाद्यभावसिद्ध्या ' न जायते म्रियते ' (कठ. 2-18) इत्यत्र साक्षादुत्पत्त्यादेरेव निषेद्धव्यत्वात् । ' वायुश्चान्तरिक्षञ्च (बृ. 2-3-3) इत्यमृतत्ववचनन्तु आत्मन ' आकाशस्सम्भूतः ' (तै.2-1) ' एतस्माज्जायते प्राणो मनस्सर्वेन्द्रियाणि च । खं वायुर्ज्योतिः ' (मु. 2-1-3) इत्याद्युत्पत्तिश्रुतिबाहुल्येन चिरकालस्थायित्वाभिप्रायं वर्णनीयम् । चीवोत्पत्तिश्रुतिश्च धर्मभूतज्ञानस्य सङ्कोचविकासात्मकविकाराङ्गीकारेण स्वभावविकाररूपोत्पत्तिपरा शरीरसम्बन्धरूपोत्पत्तिपरा वा । चेतनस्याचेतनप्रधानोपादेयत्वे तस्याचेतनत्वापत्तेश्चेतनस्योपादानस्य कस्यचिदभावाच्च तदुत्पत्तिश्रुतेरुक्तार्थपरत्वावश्यम्भावात् । वियदादेस्त्वेवंविधानुपपत्त्यभावेन वाय्वादिसहपाठेन विशिष्य लयश्रवणेन जीवात्मवैषम्यस्य स्फुटत्वात् । प्राक््सृष्टेरेकत्वावधारणस्य सृष्टिकालीनविषमविकारराहित्येन सूक्ष्मरूपसमविकारपरत्वेन सूक्ष्मचेतनस्वरूपावस्थानाविरोधित्वात् । 
	किञ्च जीवात्मनो वियदादिवदुत्पत्तौ कृतहानादिदोषो दुर्वारः । न हि द्रव्यात्मना नित्यत्वादात्मनो न तद्दोष इति वाच्यम् । प्रागवियतोऽपि वियद्भाववत् प्रागजीवस्य जीवभावाङ्गीकारे जीवभावेन द्रव्यकृतपुण्यपापयोर्जीवाश्रितयोर्जीवनाशनाश्यतया कृतहानादिदोषतादवस्थ्यात् । नित्यस्य प्रत्यगात्मनः प्रधानेश्वरादिव्यावृत्तेर्जीवभावेनैव वक्तव्यतया यावदाश्रयभाविधर्मस्यैव व्यार्तकत्वस्वाभाव्यात् स्वरूपनिरूपकस्य जीवभावस्य स्वरूपानुबन्धित्वमवर्जनीयमिति वियद्भाववज्जीवभावस्य कादाचित्कत्वायोगाच्च । तस्माज्जीवात्मा वियदादिवन्न स्वरूपेणोत्पद्यत इति सिद्धान्तितम् । 
	।। इत्यात्माधिकरणम् ।।
	         - - -
अथ ज्ञाधिकरणम् ।। 4 ।।
(सू) ज्ञोऽत एव ।। 19 ।।
(सू) उत्क्रान्तिगत्यागतीनाम् ।। 20 ।।
(सू) स्वात्मना चोत्तरयोः ।।21 ।।
(सू) नाणुरतच्छ्रुतेरिति चेन्नेतराधिकारात् ।। 22 ।।
(सू) स्वशब्दोन्मानाभ्याञ्च ।। 23 ।।
(सू) अविरोधश्चन्दनवत् ।। 24 ।।
(सू) अवस्थितिवैशेष्यादिति चेन्नाभ्युपगमाद््धृदि हि ।। 25 ।।
(सू) गुणाद्वालोकवत् ।। 26 ।।
(सू) व्यतिरेको गन्धवत्तथा च दर्शयति ।। 27 ।।
(सू) पृथगुपदेशात् ।। 28 ।।
(सू) तद्गुणसारत्वात्तु तद्व्यपदेशः प्राज्ञवत् ।। 29 ।।
(सू) यावदात्मभावित्वाच्च न दोषस्तद्दर्शनात् ।। 30 ।।
(सू) पुंस्त्वादिवत्त्वस्य सतोऽभिव्यक्तियोगात् ।। 31 ।।
(सू) नित्योपलब्ध्यनुपलब्धिप्रसङ्गो
ऽन्यतरनियमो वान्यथा ।। 32 ।।
	'ज्ञोऽत एव' इत्यत्र - 'विज्ञानं यज्ञं तनुते' (तै. 2-5) 'यो विज्ञाने तिष्ठन्' (बृ.3-7-22) 'ज्ञानस्वरूपमत्यन्तनिर्मलं परमार्थतः' (वि. पु. 1-2-6) इत्यादिश्रुतिस्मृतिषु विज्ञानस्वरूपत्वोपदेशात् जीवात्मा ज्ञानस्वरूप एव । तत एवाखिलव्यवहारोपपत्तौ धर्मभूतज्ञानस्याप्यङ्गीकारे प्रामाणाभावात् । ' जानात्येवायं पुरुषः ' (बृ. 4-3-30) इत्यादिनिर्देशश्चाभेदेनाश्रयतामादायेति प्रथमपक्षः ।
	जीवात्मनस्सर्वगतस्य ज्ञानस्वरूपत्वे नित्यज्ञानाश्रयतया ज्ञातृत्वे चाभ्युपगम्यमाने सर्वदा सर्वविषयोपलब्धिप्रसङ्गात् चक्षुरादिपरिकरणवैयर्थ्यप्रसङ्गात् ज्ञानाभावात्मकसुषुप्तिमूर्छाद्यभावप्रसङ्गाच्च न ज्ञानस्वरूपत्वं नित्यज्ञानाश्रयतया ज्ञातृत्वञ्चोपपद्यते । किन्तु नैयायिकोक्तरीत्या जडस्वरूपस्सन् आगन्तुकचैतन्याश्रयो जीवात्मा । 'विज्ञानं यज्ञं 
तनुते' (तै. 2-5) इत्यादिनिर्देश्च नीलो घट इत्यादौ नीलादिपदवदाश्रयलाक्षणिक इति द्वितीयपक्ष इति प्रापय्य - 
	'अत्रायं पुरुषः स्वयंज्योतिः ' 'विज्ञानघन एव' (बृ. 2-4-12) 'प्रज्ञानघनः' (बृ. 4-5-13) 'भूतमात्राः प्रज्ञामात्रास्वर्पिताः' (कौषी. 3-9) 'विज्ञानं यज्ञं तनुते' (तै. 2-5) 'यो विज्ञाने तिष्ठन्' (बृ. 3-7-22) 'जानात्येवायं पुरुषः' (बृ.4-3-30)
'अथ योऽयं जिघ्रणीति स आत्मा ' (छा. 8-12-4 ) 'न पश्यो मृत्युं पश्यति' (छा.7-26-2) 'एष हि द्रष्टा श्रोता घ्राता' (प्रश्न. 4-9)' न विज्ञातुर्विज्ञातेर्विपरिलोपो वर्तते' (बृ.4-3-30) इत्यादिश्रुतिभिः ज्ञानस्वरूपत्वज्ञानाश्रयत्वधर्मभूतज्ञाननित्यत्वाभिधानात् ज्ञानस्वरूपो ज्ञता च जीवात्मा तारतम्येन वर्तत इत्यादिप्रमाणानुसारेण दीपादिप्रभावद्धर्मभूतज्ञानस्य कर्मणा सङ्कोचविकासाभ्युपगमात् ज्ञानसङ्कोचादिकमादाय सुषुप्त्याद्युपपत्तिः । विषयसम्बन्धरूपज्ञानविकासस्य हृदयस्थात्मधर्मस्य ज्ञानस्य चक्षुरादीन्द्रियद्वारा बहिर्निर्गमनसापेक्षतया करणसाफल्यं चाक्षुषादिविभागो ज्ञानोत्पत्तिविनाशप्रत्ययश्चोपपद्यते । न च सर्वदा सर्वोपलब्धिप्रसङ्गः । धर्मभूतज्ञानस्य चक्षुरादिप्रणाड्ा विषयोपरागदशायामेव विषयावभासस्वीकारात् । सप्तधातुमयशरीरे सर्वदा विद्यमानस्यापि पुंस्त्वाख्यधातुविशेषस्य बाल्यावस्थायामनभिव्यक्तस्य यौवनेऽभिव्यक्तिवत् सुषुप्त्यादौ विद्यमानस्यापि धर्मभूतज्ञानसस्य विषयानुपरागदशायामनभिव्यक्तस्य तदुपरागदशायामभिव्यक्तिसम्भवात् । विषयोपरागदशायां सजातीयानपेक्षप्रकाशार्हत्वस्यैव स्वपरकाशपदार्थतया सुषुप्त्यादावनभिव्यक्तावपि तदविरोधात् । 'तेन प्रद्योतेनैव आत्मा निष्कापति' (बृ.4-4-2) ' तमुत्क्रामन्तं प्राणः ' (बृ.4-4-2) ' ये वै केचास्माल्लोकात्प्रयन्ति जन्द्रमसमेव ते सर्वे गच्छन्ति ' (कौषी. 1-2) ' तस्माल्लोकात्पुनरेत्यस्मै लोकाय कर्मणे ' (बृ. 4-4-6) चेतसा वेदितव्यः ' (मु. 3-1-9) ' आराग्रमात्रो ह्यवरोऽपि दृष्टः' (श्वे.4-8) इत्याद्यत्क्रान्तिगत्यागत्यणुत्वश्रुत्या जीवात्मनां विभुत्वायोगेन ज्ञानस्वरूपत्वेऽपि न सर्वोपलब्धिः प्रसज्यते । 
	न चैवं देहव्यापिसुखाद्युपलम्भानुपपत्तिः । जीवात्मनां स्वप्रकाशज्ञानस्वरूपत्वात् ज्ञानगुणसारत्वाच्च विज्ञानमित्यादिव्यपदेशश्च मुख्य एवेति जीवात्मा ज्ञानस्वरूपो ज्ञाताऽणुश्चेति सिद्धान्तितम् । 
	।। इति शाधिकरणम् ।।
	          - - -
अथ कर्त्रधिकरणम् ।। 5 ।।
(सू) कर्ता शास्त्रार्थवस्त्वात् ।। 33 ।।
(सू) उपादानाद्विहारोपदेशाच्च ।। 34 ।।
(सू) व्यपदेशाच्च क्रियायां न चेन्निर्देशविपर्ययः ।। 35 ।।
(सू) उपलब्धिवदनियमः ।। 36 ।।
(सू) शक्तिविपर्ययात् ।। 37 ।।
(सू) समाध्यभावाच्च ।। 38 ।।
(सू) यथाच तक्षोभयथा ।। 39 ।।
' कर्ता शास्त्रार्थवत्त्वात् ' इत्यत्र - 
' हन्ता चेन्मन्यते हेन्तुं हतश्चेन्मन्यते हतम् ।
उभौ तौ न विजानीतो नायं हन्ति न हन्यते ।। ' (कठ.2-19) [ इति ] 
' य एनं वेत्ति हन्तारं यश्चैनं मन्यते हतम् ।
उभौ तौ न विजानीतो नायं हन्ति न हन्यते ।। ' (गीता.2-19)
इति [च] (कठवल्लीगतयो हननकर्तृत्वनिषेधस्य कर्तृत्वमात्रनिषेधोपलक्षकतया जीवानां कर्तत्वाभावावगमात ; 
' प्रकृतेः क्रियमाणानि गुणैः कर्माणि सर्वशः ।
अहङ्कारविमूढात्मा कर्तामिति मन्यते ।। गीता. 3-27)
कार्यकारमकर्तृत्वे हेतुः प्रकृतिरुच्यते।
पुरुषस्सुखदुःखानां भोक्तृत्वे हेतुरुच्यते ।। ' (गीता. 13-20)
इत्याददिगीतावचनपर्यालोचनायां प्रकृतिधर्मस्य जीवेष्वध्यस्तत्वावगमाच्च जीव न कर्ता प्रकृतिरेव । 'यजेत स्वर्गकामः ' इत्यादिदवाक्यञ्च अध्यस्तकर्तभावाभिप्रायमिति प्राप्ते -
	प्रकृतेः कर्तृत्वे 'यजेत स्वर्गकामः' मुमुक्षुर्ब्रह्मोपासीत' इत्यादिशास्त्रेण कर्तृगामिक्रियाफलवाचिना स्वर्गादिफलभोक्तृर्जीवस्यैव कर्तृत्वावगत्यातद्विरोधप्रसङ्गात् , सर्वस्यापि शास्त्रत्याज्योपादेयगोचरबुद्ध््युत्पादनद्वारेणैव प्रवर्तकत्वाद्यवश्यम्भावेन अचेतनायां प्रकृतौ बुद्ध्युत्पादायोगेन अकर्तरि चात्मनि प्रवृत्त्युत्पादासम्भवेनच शास्त्रस्य वैययर्थ्यापाताच्च, 
ज्ञानकृत्योरैकाधिकरण्यनियमादिति ज्ञाता भोक्ता कर्ता च जीव एव । न प्रकृतेः कर्तृता । न हि शास्त्रमारोपितकर्तृभावम्पुरुषमधिकरोति । तस्य भोक्तृत्वायोगात् । अन्यथा स्वस्मिन्नन्यदीययागपाकादिकर्तृत्वारोपे सति तदनुष्ठानतत्फलयोरापातात् । तस्मात् ज्ञाता आत्मैव कर्तेति सिद्धान्तितम्।।
	।। इति कर्त्रंधिकरणम् ।।
	        - - -
अथ परायत्ताधिकरणम् ।। 6 ।।
(सू) पगत्तु तच्छ्रुतेः ।। 40 ।। 
(सू) कृतप्रयत्नापेक्षस्तु विहितप्रतिषिद्धावैयर्थ्यादिभ्यः ।। 21 ।।
	'परात्तु तच्छ्रुतेः' इत्यत्र - जीवनां तत्कर्तृत्वं स्वायतं परमात्मायत्तं वेति संशय्य 'स्वतन्त्रः कर्ता' (पाणिनि सू. 1-4-54) इति व्याकरणस्मृत्या करत्ृत्वस्य स्वातन्त्र्यात्मकत्वावगमात् , परमात्मायत्तप्रवृत्त्यादिमत्त्वे जीवात्मनामभ्युपगम्यमाने राजप्रेरितभृत्यादिकृतपरसेवापरहिंसादिक्रियाफलस्य भृत्यादिगामित्वाभाववत् जीवात्मनामपि स्वनुष्ठितविहितनिषिद्धक्रियाफलयोः  स्वर्गनरकयोः प्राप्त्यसम्भवात् परमात्मनः कर्मातीतत्वेन कर्मफलभोगायोगाच्चाधिकारिविरहेण शास्त्रवैयर्थ्यापाताच्च कर्तृत्वं स्वायत्त्मेव । न हि परमदयालुः परमात्मा निषिद्धेषु कर्मसु स्वाधीनान् जीवान् प्रवर्तयित्वा स्वयं निगृह्णातीति युक्तमाश्रयितुम् । उन्मत्तत्वप्रसङ्गात् । 'अन्तः प्रविष्टश्शास्ता जनानां सर्वात्मा' (तै.आरण्य. 3-111-) 'य आत्मानमन्तरो यमयति' (बृ.3-7-22) 'साधु कर्म कारयति तं' (कौषी. 3-9) इत्यादिशास्त्रं विहितनिषिद्धकर्मानुष्ठानप्रवृत्तचेतनानिवर्तकत्वेनौपचारिकमिति जीवात्मनां कर्तृत्वं न परायत्तमिति प्राप्ते - 
	विधिनिषेधशास्त्राणां परायत्तत्वबोधकशास्त्राणोञ्चोभयेषामपि मुख्यार्थत्वे सम्भवति अन्यतरामुख्यत्वकल्पनस्यान्याय्यत्वाद्विधिनिषेधशास्त्रबलाज्जीवानां स्वतन्त्रकर्तृत्वं, अन्तर्यामित्वशास्त्रबलात्परमात्मायत्तञ्च तत्कर्तृत्वमित्यभ्युपगन्तव्यम् । 
	न च परमात्मायत्तकर्तृत्वे विधिनिषेधशास्त्रवैयर्थ्यम् ; जीवानां स्वातन्त्र्ये परमात्मनः प्रयोजयितृत्वभङ्गप्रसङ्ग इति वाच्यम् । राजाधीनस्वभावानामप्यमाधीनानामपि स्वातन्त्रयाविरोधात् ।
	ननु पारतन्त्रयापरपर्यायपरायत्तत्वं तत्प्रतिकोटिस्वातन्त्र्यञ्च विरुद्धं कथमेकत्र सम्भवतीति चेत्  ; प्राथमिकप्रवृत्तौ स्वातन्त्र्यं द्वितीयादिप्रवृत्तौ पारतन्त्र्यमित्थंभेदेनाविरोधात् । 
	न चैवं प्रथमप्रवृत्तेरीश्वरजन्यत्वाभावेन तस्य सर्वकारणत्वभङ्ग इति वाच्यम् । परमात्मनस्सर्वस्मिन्कार्ये तत्तत्कारणभूतवस्तुसन्निधापनमुखेनैव जनकतया प्रथमप्रवृत्तावपि तथाविधजनकत्वानपायात् । तथा हि जीवात्मनामनादितस्सामान्येन चिच्छक्तिविशेष - प्रवृत्तिशक्तिविशेष - करणकलेबरविशेषसर्गादिरूपं वस्तु स्वभावतः प्रवृत्तिसाधारणकारणम् , गुणत्रयतारतम्यवासनाविशेषात् बोधविषयविशेषसन्निधानरूपं वस्तु स्वभावतः प्रवृत्त्यसाधारणकारणं च प्राचीनकर्मफलाभिसन्धिविशेषेण स्वयमीश्वरः पश्यन्नास्ते । जीवास्तूक्तरीत्यापरमात्मदत्तसाधनसहकारेण प्रथमं स्वेच्छया प्रयत्नं कुर्वन्तीति प्रथमप्रवृत्तेः परमात्मदत्तसाधनजन्यता, नान्तरीयकसूरणपाकवत् तत एव तत्कर्तृत्वं परमात्माधीनमपि, तत्र जीवानां स्वातन्त्र्यं च । इच्छाशक्तिमत्त्वे सत्यनिवार्यत्वं हि तत् । तत्र जीवानां तस्य सत्वात् । प्रथमप्रवृत्तौ परमात्मा न इवर्तको नापि प्रवर्तकः किन्तुदासीनोऽध्यक्ष इति यावत् , प्रथमप्रवृत्तगामि च क्रियाफलमिति विधिनिषेधशास्त्रं तद्विषयमिति न तद्वैयर्थ्यम् । प्रयोजयितृत्वञ्च परमात्मनो द्वितीयादिप्रवृत्तौ । प्रयोजयितृत्वं प्रेरकत्वम् । तच्च द्विविधं प्रवृत्तप्रवर्तनरूपमनुमन्तृत्वम् , अप्रवृत्तप्रवर्तनरूपं कारयितृत्वञ्च । जीवानां द्वितीयादिप्रवृत्तिः परमात्मानुमतिं विना न सिध्यतीति शास्त्रबलादवसीयते । साधारणद्रव्येऽन्यतरानुमतिं विना स्वत्वानुत्पत्तिर्यथा शास्त्रेणावसीयते तद्वत्कारयितृत्वञ्च परमात्मनस्तावत् 'एष एव साधु कर्म कारयति तं यमेभ्यो लोकेभ्यो उन्निनीषति' (कौषी.3-9) इति शास्त्रादत्यन्तानुकूल्यप्रातिकूल्यव्यवसितविषय इति (शास्त्रात्) अवसीयते । तत्र यमिति बुद्धिस्थविषयेण तथाविधचेतनावगमात् । न च तत्र क्रियाफलं प्रयोजकगामि स्यादिति शङ्क्यम् । औषधपानफलस्य व्यधिनिवृत्तेः प्रयोज्यपुन्नगाभित्ववत् 'यमुन्निनीषति तं साधु कर्म कारयति' (कौषी. 3-9) इति श्रुत्या साधुकर्मफलस्य ऊर्ध्वगतेः प्रयोज्यचेतनगामित्वावगमात् विधिनिषेधशास्त्रावैयर्थ्याय प्रथमप्रवृत्तौ स्वातन्त्र्यं, स्वतन्त्रकर्तृगामि च क्रियाफलमित्यावसीयते । कारयितृत्वश्रुत्यसङ्कोचाय द्वितीयादिप्रवृत्तौ प्रवृत्तप्रवर्तकत्वरूपप्रयोजयितृत्वमनुमन्तृत्वपर्यवसन्नम् । तत्राप्रवृत्तप्रवर्तकत्वरूपप्रयोजयितृत्वासम्भवात् । एष एव कारयति न तु स्वयं करोतीति अप्रवृत्तप्रवर्तकत्वरूपं प्रयोजयितृत्वं चेतनविशेष इति न्यायतश्शास्त्रार्थः पर्यवस्यति । तथोपबृंह्यते 
- 
	'अध्यक्षश्चानुमन्ता च कर्ता कारयिता च सः ।' 
इत्यादिना । तत्राध्यक्षत्वमुदासीनत्वं प्रथमप्रवृत्तौ, अनुमन्तृत्वं प्रवृत्तप्रवर्तकत्वं द्वितीयादिप्रवृत्तौ, कारयितृत्वमप्रवृत्तप्रवर्तकत्वमत्यन्तानुकूल्यव्यवसित (चेतना)चेतनाविषय इति विषयविभागः ।
	न च प्रथमप्रवृत्तावकारयितृत्वे कारयितृत्वश्रुतिसङ्गोचदोषः । विशेषशास्त्रकारितसामान्यशास्त्रसङ्कोचवत् विधिनिषेधशास्त्रकारितकारयितृत्वश्रुतिसङ्कोचस्यानिष्टत्वाभावात् । तस्माज्जीवात्मनां कर्तृत्वं परमात्मायत्तम् ।।
	अत्रायं  सङ्ग्रहः श्रुतप्रकाशिकायाम् - 
" वैयर्थ्यं यावतान स्याद्विधानप्रतिषेधयोः ।   
नियन्तृत्वश्रुतेस्तावान् सङ्कोचो न त्वतः परम् ।।
बाह्यान्तःकरणव्याप्तितच्छक्त्याधानधारणैः ।
साधारणोपकारैः स्यादिच्छदेः करणं परः ।।
भोगादृष्टोपनीतार्थस्वभावाद्वासनान्वितात् ।
इच्छादेर्मनसोत्पत्तौ युक्तोदासीनता विभोः ।। 
अभिसन्ध्यन्तरप्राप्ते वस्तुन्यन्यत्र केनचित् ।
उपयुक्तेऽप्युदास्ते हि तस्य प्रापयिता पुमान् ।।
सामर्थ्ये सत्यवार्यत्वात्स्वतन्त्रो जीव उच्यते ।
स ह्योदने विषज्ञानात्स्वेच्छामपि नियच्छति ।।
सन्निधापकवैधुर्येऽप्यर्थं बुद्धिस्थतां नयन् ।
प्रयोजकोऽनुमन्ता च भवतीशस्तदा तदा ।।
पूर्वप्रवृत्तेश्च फलमनुमत्यादिकं भवेत् ।
दयादीनां गुणानाञ्च सुलभं विषयान्तरम् ।।
अमात्यस्य स्वन्त्रत्वे राजस्तन्नावहीयते ।
एवमेव परस्यापि जीवस्वातन्त्र्यदायिनः ।।
न स्वातन्त्र्यं पराधीनस्वरूपात्प्रच्युतं भवेत् ।
स्वातन्त्र्यदायिना पुंसा तत्प्रवृत्त्यनिवारणात् ।। " 
	अतो जीवानां स्वातन्त्र्यं विधिनिषेधशास्त्रसाफल्यं परमात्मनस्सर्वकारणत्वं निरङ्कुशस्वातन्त्र्यवत्त्वं सर्वमुपपन्नमिति स्थापितम् ।
	।। इति परायत्ताधिकरणम् ।।
	         - - -
अथ अंशाधिकरणम् ।। 7 ।।
(सू) अंशो नानाव्यपदेशादन्यथा चापि 
दाशकितवादित्वमधीयत एके ।। 42 ।।
(सू) मन्त्रवर्णात् ।। 43 ।।
(सू) अपि स्मर्यते ।। 44 ।।
(सू) प्रकाशादिवत्तु नैवं परः ।। 45 ।।
(सू) स्मरन्ति च ।। 46 ।।
(सू) अनुज्ञापरिहारौ देहसम्बन्धाज्ज्योतिरादिवत् ।। 47 ।।
(सू) असन्ततेश्चाव्यतिकरः ।। 48 ।।
(सू) आभास एव च ।। 49 ।।
(सू) अदृष्टानियमात् ।। 50 ।।
(सू) अभिसन्ध्यादिष्त्रपि चैवम् ।। 51 ।।
(सू) प्रदेशभेदादिति चेन्नान्तर्भावात् ।। 52 ।।
	अंशोनानाधिकरणे - 'ज्ञाज्ञौ द्वावजाविशनीशौ' (श्वे.1-9) 'पृथगात्मनं प्रेरितारञ्च मत्वा' (श्वे.1-6) 'तस्माद्वा एतस्माद्विज्ञानमयात् । अन्योऽन्तर आत्माऽऽनन्दमयः' (तै.2-5) इत्यादिभेदव्यपदेशात् , 'तत्त्वमसि' (छा. 6-10-3) इत्याद्यभेदव्यपदेशस्यानन्यथासिद्धभेदश्रुतिबाधिततया 'बह्निना सिञ्चति' इतिवत् अयोग्यत्वेन 'सैवेयं दीपकलिका' इतिवच्चेतनत्वजात्यवच्छिन्नभेदाभावावलम्बनत्वेन वा नेतुं शक्यत्वात् जीवः स्वरूपतो ब्रह्मभिन्न एव । 
	यद्वा सामानाधिकरण्यस्य पदद्वयप्रतिपाद्यधर्मद्वयोपलक्षितधर्मिस्वरूपैक्य एव व्युत्पन्नतया तत्त्वमसीति सामानाधिकरण्येन तत्त्वंपदप्रतिपाद्यब्रह्मत्वजीवत्वोपलक्षितधर्मिस्वरूपैक्यावगतेः 
कल्पिताविद्योपहितं वा सत्योपाध्यवच्छिन्नं वा ब्रह्मैव जीवः । न ब्रह्मस्वरूपतो भिन्नः । 'ज्ञाज्ञौ द्वौ' (श्वे.1-9) इत्यादिभेदव्यपदेशस्तु काल्पनिकप्रत्यक्षादिप्रमाणसिद्धभेदपरः ।
	न च जीवो ब्रह्मांश इति भेदाभेदव्यपदेशोपपत्तिः । तन्त्वादेः पटाद्यवयवत्वरूपतदंशत्ववत् ब्रह्मणो निरवयवतया ब्रह्मावयवत्वरूपब्रह्मांशत्वस्य जीवेऽनुपपन्नत्वात् । टङ्कच्छिन्नशकलादेः पाषाणांशत्ववज्जीवात्मन्यच्छेद्यब्रह्मसम्बन्धिच्छिन्नशकलत्वरूपांशत्वायोगाच्च । 'ममैवांशः' (गीता. 15-7) इत्यादिव्यपदेशस्तु चिदचिदात्मकल्पितप्रपञ्चैकदेशो जीवात्मा ममैव मदीयाविद्याकल्पित इति नेय इति प्राप्ते - 
	'ज्ञाज्ञौ द्वौ ' (श्वे. 1-9) इत्यादिभेदव्यपदेशस्य, 'तत्त्वमसि' (छा. 6-10-3) 'ब्रह्म दाशा ब्रह्म दासा ब्रह्मेमे कितवाः' इत्याद्यभेदव्यपदेशस्य, 'ममैवांशो जीवलोकः' (गीता.15-7) इत्याद्यंशत्वव्यपदेशस्य च सर्वस्यैव सामञ्जस्यम्भवे कस्याप्यसामञ्जस्यकल्पनायोगेन (सर्वसामञ्जस्यकल्पनायोगेन) ? सर्वसामञ्जस्याय ब्रंह्मांशो जीव इत्येवाभ्युपेयम् । जातिगुणविशिष्टस्यैव द्रव्यस्य सर्वदा सत्त्ववत् चिदचिद्विशिष्टस्यैव ब्रह्मणस्सत्त्वमिति विशिष्टब्रह्मैकदेशरूपविशेषणांशो जीवः । विशिष्टैकदेशत्वमंशपदनिमित्तं सर्वानुगतम् । 
	'न तदस्ति विना यत्स्यान्मया भूतं चराचरम्' (गीता. 10-39) इत्यादिभिश्चिदचिदविनाभूतं ब्रह्मेत्यवगतम् । ब्रह्मणो नियन्तृत्वधारकत्वादि(तिः)प्राधान्यरूपं विशेष्यत्वं चिदचितोश्च नियम्यत्वधार्यत्वादितोऽप्राधान्यरूपं विशेषणत्वम् । विशिष्टैकदेशयोर्विशेषणविशेष्ययोरपि 'अयं विशेणांशः, अयं विशेष्यांशः, अयं संसर्गांशः' इति बहुशो व्यवहारो दृश्यते । वनादिसमुदायैकदेशेऽपि 'अयमाम्रांशः अयं पनसांशः' इति व्यवहारो दृश्यते । क्षेत्राद्येकदेशेऽपि 'अयमंशो देवदत्तस्य अयमंशो यज्ञदत्तस्य' इति च व्यवहारो दृश्यते । ततश्च एकदेशत्वमंशत्वम् । प्रकृते जीवस्य विशिष्टब्रह्मैकदेशत्वरूपंमशत्वं मुख्यमेव । विशेषणविशेष्ययोर्जीवब्रह्मणोः स्वरूपस्वभावभेदेन भेदश्रुतिरपि मुख्यैव । 'नीलो घटः देवदत्तो विद्वान्' इत्यादिप्रयोगानुसारेणापृथक््सिद्धप्रकारवाचिनां प्रकारिपर्यन्ताभिधानस्य शरीरवाचिनां शरीरिपर्यन्ताभिधानस्य च स्वीकारेण तत्त्वम्पदार्थयोर्बह्मचेतनविशिष्टस्वरूपयोरैक्यादभेदश्रुतिरपि मुख्यैव । तस्माद्विशिष्टब्रह्मैकदेशरूपब्रह्मांशो जीव इति ब्रह्मापृथक््सिद्धविशेषणं जीव इति सिद्धान्तितम् ।
इति श्रीमल्लक्ष्मणार्यकरुणाकटाक्षलब्धतत्त्वयथात्म्येन
श्रीनिवासदासेन विरचितायां
श्रीभाष्यप्रकाशिकायां
द्वितीयस्याध्यायस्य
तृतीयः पादः ।।
अधिकरणानि 7. सूत्राणि 52.
- - -


।। चतुर्थः पादः ।।
इन्द्रियोत्पत्त्यधिकरणम् ।। 1 ।।
(सू) तथा प्राणाः ।। 1 ।।
(सू) गौण्यसम्भवात्तत्प्राक््श्रुतेश्च ।। 2 ।।
(सू) तत्पूर्वकत्वाद्वाचः ।। 3 ।।
	तृतीयपादे भोग्यभूतवियदादेरुत्पत्तिप्रकारः, तद्भोक्तुर्जीवस्योत्पत्तिप्रकारः, तत्प्रसक्तज्ञातृत्वकर्तृत्वादि(प्रकार)श्च चिन्तितः । चतुर्थे भोगोपकरणानामिन्द्रियादीनामुत्पत्त्यादिश्चिन्त्यते । करणत्वादिन्द्रियाणां प्रथममुत्पत्तिश्चिन्त्यते ।
'तथा प्राणाः' इत्यत्र - 'असद्वा इदमग्र आसीत् । तदाहुः किं तदासीदिति । ऋषयो वाव तेऽग्रेऽसदासीदिति । के ते ऋषय इति । प्राणा वा व ऋषयः' (शतपथ. 6-1-1) इत्यत्र श्रुतिवाक्ये 'सर्वे प्राणा अनूत्क्रामन्ति' (बृ.4-4-2) इत्यादिबहुतरश्रुतिप्रसिद्धेन्द्रियपरबहुवचनान्तप्राणशब्देन तत्समानाधिकरणबहुवचनान्तऋषिशब्देन च ज्ञानसाधनेन्द्रियेषूचितवृत्तिकेन इन्द्रियाणां प्राक् सृष्टेरवस्थानावगमेन जीववदिन्द्रियाणां सूक्ष्मरूपेणावस्थानसम्भवात् , 'मनस्सर्वेन्द्रियाणि च' (मु.2-1-3) इतीन्द्रियोत्पत्तिश्रुतिश्च जीवोत्पत्तिश्रुतिवत्स्वभावान्यथाभावरूपोत्पत्तिपरा सती इन्द्रियवृत्त्युत्पत्तौ पर्यवस्यति । न ह्यृषिशब्दः प्राणशब्दश्च सर्वद्रष्टरि सर्वप्राणिप्राणनहेतौ परमात्मन्येव वर्तत इति वक्तुं युक्तम् । बहुवचनान्तयोस्तयोस्तत्रानवकाशात् निरवयवे ब्रह्मणि पाशन्यायानवताराच्च । तस्मादिन्द्रियाणि जीववन्नोत्पद्यन्त इति शङ्कायाम् -
	'एतस्माज्जायते प्राणो मनस्सर्वेन्द्रियाणि च' (मु.2-1-3) इत्यादिश्रुत्या ' देवा वैकारिका' (वि. पु. 1-2-47) इत्यादिस्मृत्या च स्फुटतरेन्द्रियोत्पत्त्यवगमात् वियदादिवदिन्द्रियादय उत्पद्यन्त एव । न हि जीवोत्पत्तिश्रुतिवदियं नेया । 'न जायते म्रियते वा विपश्चित्' (कठ.2-18) 'नित्यो नित्यानां' (कठ.5-13) इत्यादिजीवोत्पत्तिनिषेधनित्यत्वश्रुतिवदिन्द्रियेषु तदभावेन जीववैषम्याद्विषमसृष्ट्या नियमककर्मवासनासद्भावानुरोधेन प्राक् सृष्टेर्जीवावस्थानावश्यम्भावात् इन्द्रियावस्थानकल्पकासिद्धेश्च ।
	न च 'असद्वा इदमग्र आसीत्' (तै.22-7) इति वाक्यात्तदवस्थानसिद्धिः। तत्रेन्द्रियासाधारणश्रुतिलिङ्गादेरभावात् ऋषिशब्दस्य द्रष्टरि परमात्मन्येव स्वरसत्वात् ज्ञानकारणेषु चक्षुरादिषु कथञ्चिद्वृत्तावपि कर्मेन्द्रियसाधारण्यासिद्धेः द्रष्टरि परमात्मनि प्रथमश्रुतऋषिशब्दस्वारस्यानुरोधेन तत्परत्वे तत्समानाधिकरणानन्तरश्रुतप्राणशब्दप्रातिपदिकस्य परमात्मन्येव वृत्त्यौचित्येन बहुवचने कथञ्चिद्गौणत्वस्यैव युक्तत्वात् वागादीन्द्रियधर्माणामुक्त्यादीनां त्रिवृत्करणोत्तरभाविदेवादिनामरूपव्याकरणानन्तरभावितया शुद्धभूतसूक्ष्मसृष्टिकालीनेन्द्रियोत्पत्तिश्रुतेरिन्द्रियधर्मोत्पत्तिपरतया नयनासम्भवात् प्राणाकाशादिसन्दंशावगतस्वरूपोत्पत्तेर्बाधायोगाच्च । 'पाशान्प्रमुमोक्तु'  इत्यत्र प्रत्ययार्थबहुत्वस्यावयवघटितपरम्परासम्बन्धेन प्रातिपदिकार्थपाशान्वयवत् कारणवाक्यस्थप्राणप्रातिपदिकार्थे चिदचिद्विशिष्टब्रह्मणि चिदचिद्धटितपरम्परासम्बन्धोनान्वयाद्गौणत्वसम्भवात् । तस्मादिन्द्रियाणि वियदादिवदुत्पद्यन्त इति समाहितम् ।
	।। इतीन्द्रियोत्पत्त्यधिकरणम् ।।
	          - - -
अथ सप्तगत्यधिकरणम् ।। 2 ।।
(सू) सप्त गतेर्विशेषितत्वाच्च ।। 4 ।।
(सू) हस्तादयस्तु स्थितेऽतो नैवम् । 5 ।।
वागादीन्द्रियसंख्या व्यवस्थाप्यते । 'सप्त गतेर्विशेषितत्वाच्च' इत्यत्र - 
"सप्त प्राणाः प्रभवन्ति तस्मात्सप्तार्चिषः समिधस्सप्तजिह्णाः ।
सप्त इमे लोका येषु चरन्ति प्राणा गुहाशया निहितास्सप्त सप्त ।।" (मु. 2-1-8)
इति जननमरणदशायां जीवेन सह सञ्चरणरूपगतेस्सप्तानामेव श्रवणात् , 
'यदा पञ्चावतिष्ठन्ति ज्ञानानि मनसा सह ।
बुद्धिश्च न विचेष्टेत तामाहुः परमां गतिम् ।।' (कठं 6-10)
इति योगदशायां ज्ञानानीति करणव्युत्पत्त्या ज्ञानेन्द्रियाणां विशिष्योक्तत्वात् 'अष्टौ ग्रहाः' (बृ. 3-2-9) 'सप्त वै शीर्षण्याः द्वाववाञ्चौ' (यजु.7-3-10) इत्यादिषु प्रतीयमानानां वाक््पाणिपादपायूपस्थचित्ताहङ्काररूपेन्द्रियाणां गत्यादिश्रवणाभावेन यत्किञ्चिज्जीवोपकारकतामात्रेण तेषु प्राणशब्दस्यौपचारिकस्यौचित्याच्च, श्रोत्रत्वक््चक्षुर्जिह्णाघ्राणबुद्धिमनांसि सप्तैवेन्द्रियाणीति प्रापय्य - 
	श्रोत्रादीनामिव हस्तादीनामपि उपादानादिकार्यभेदमुखेन शरीरेस्थितस्य जीवस्य भोगोपकरणत्वात् प्राणशब्दस्य श्रोत्रादिष्विव वागादिष्वपि मुख्यत्वप्राप्तेस्तेष्वौपचारिकत्वायोगात् एकस्यैव मनसोऽध्यवसायाभिनानचिन्ताख्यवृत्तिभेदेन बुद्ध्यहङ्कारव्यपदेशोपपत्त्या बुद्ध्यधिकेन्द्रियासिद्धेः, क्वचित् क्वचित् कतिपयेन्द्रियोक्तेः कार्यविशेषोपयोगातिशयाभिप्रायकत्वेनेन्द्रियेयत्ताव्यवस्थापनपरत्वाभावेन ततस्सङ्ख्याविशेषासिद्धेश्च, 'दशेमे पुरुषे प्राणा आत्मैकादश' (बृ.3-9-4) 'इन्द्रियाणि दशैकञ्च पञ्च चेन्द्रियगोचराः' (गीता.13-5) 'तैजसानीद्रियाण्याहुर्देवा वैकारिका दश । मनश्च' (वि. पु. 1-2-47) इत्यादिश्रुतिस्मृतिसिद्धान्येकादशैवेन्द्रियाणीति निर्णीतम् ।।
	।। इति सप्तगत्यधिकरणम् ।।
	        - - -   
अथ  अण्वधिकरणम् ।। 3 ।।
(सू) अणवश्च ।। 6 ।।
(सू) श्रेष्ठश्च ।। 7 ।।
	अणवश्चेत्यत्र - 'त एते सर्व एव समाः सर्वेऽनन्ताः' (बृ. 1-5-13) इति प्राणशब्दनिर्दिष्टानामिन्द्रियाणामानन्त्यश्रुत्या दूरस्थितवस्तुग्रहणोपपत्त्युपोद्बलिततया विभुत्वसिद्धावुत्क्रान्त्यादिश्रवणमौपचारिकमित्याशङ्क्य - 				गत्यागत्युत्क्रान्त्युत्पत्तिलयप्रतिपादकानेकश्रुत्युपचारकल्पनापातात् सर्वदासर्वविषयोपलब्धिप्रसङ्गात् तेषां परिच्छिन्नत्वे सत्युत्क्रान्त्यादिदशायां पार्श्वस्थैरनुपलम्भात् अति(स्वादु) (स्वच्छत्व)रूपसूक्ष्मत्वलक्षणमणुत्वं न तार्किकाभिमतमणुत्वम् । 
जीवस्याप्यणुत्वमत्यल्पत्वमुत्कर्षानाश्रयममहत्त्वम् । अन्यथा तस्यातीन्द्रियत्वापत्तेः पार्श्वस्थोपलम्भविरोधिमहत्त्वपरिमाणविशेषस्सूक्ष्मत्वमणुत्वमिति निर्धारितम् । आनन्त्यश्रवणन्तु 'यो ह वैताननन्तानुपास्ते सोऽनन्तं लोकं जयति' (बृ.1-5-13) इत्युपासनश्रवणात् उपास्यप्राणविशेषणभूतकार्यानन्त्यपरं नेयम् । दूरदेशस्थितवस्तुग्रहणञ्च शीघ्रगतिस्वभावेन यथानुभवमुपपादनीयम् । 
	जीवोपकरणानामिन्द्रियाणामुत्पत्तिसंखायपरिमाणानि व्यवस्थाप्य तदुपकारकमुख्यप्राणस्य जन्मादिकं व्यवस्थापयितुं प्रस्तूयते - 'श्रेष्ठश्च' इति सूत्रे । 'नासदासीन्नो सदासीत्तदानीं । तम आसीत्तमसा गूढमग्रे प्रकेतं' इत्युपक्रान्ते नासदासीयसूक्ते ' आनीदवातं स्वधया तदेकं' इत्यत्रानीच्छब्देन 'अन प्राणने' इति धातुनिष्पन्नेन मुख्यप्राणासाधारणतया लोकप्रसिद्धप्राणनाख्यव्यापारस्य प्राक््सृष्टेरवस्थानावगमेन सृष्टिवैषम्यादिपरयोजककर्मवासनावस्थानानुरोधेन जीवावस्थानकल्पनवत् प्राक््सृष्टेः प्राणनाश्रयतया मुख्यप्राणावस्थानावश्यम्भावात् , 'एतस्माज्जायते प्राणो मनस्सर्वेन्द्रियाणि च । खं वायुः' (मु.2-1-3)इति वायुप्राणयोः पृथङ्निर्देशेन 'योऽयं वायुस्सप्राणः' इति प्राणस्य वाय्वाप्यायितार्थकत्वेन वायोस्तत्त्वान्तरतया आनीदवातमिति वायुनिषेधाविरोधात् , प्राणोत्पत्तिश्रुतेर्जीवोत्पत्तिश्रुतिवन्नेतुं शक्यत्वाच्च श्रेष्ठः प्राणो जीववदनुत्पन्न इति शङ्कायाम् - 
	
	'सदेव सोम्येदमग्र आसीत्' (छा. 6-2-1) इत्यादिबहुतरवाक्येषु सावधारणं ब्रह्मणः प्राक््सृष्टेरवस्थानावगमेन तद्विरोधात् , 'एतस्माज्जायते प्राणः'  (मु. 2-1-3) इत्युत्पत्तिश्रुतिविरोधात् , मुख्यप्राणस्य वायुतत्त्व एवान्तर्भाव इति व्युत्पादयिष्यमाणत्वेन 'आनीदवातं' इति वायुतत्त्वसामान्यनिषेधविरोधात् , 'एतस्माज्जायते' इत्यत्र खशब्दोक्तवियदादिसहपाठावगतस्वरूपोत्पत्तिबाधेन  स्वभावोत्पत्तौ वैरूप्यापातात् , 'स्वधा त्वं लोकपावनी' इत्यादिप्रयोगप्रसिद्धस्वधाशब्दाभिहितलक्ष्मीसाहचर्यविरोधात् , 'को ह्येवान्यात्कः प्राण्यात्' (तै. 2-7) इत्यादिप्रसिद्धपरमात्मधर्मभूतनिरुपाधिकप्राणनपरतयापि 'आनीदवातं इति श्रुत्युपपत्तेश्च श्रेष्ठः प्राणो वियदादिवदुत्पन् एव । 'तथा प्राणाः' (ब्र. सू. 2-4-1) इत्युक्तेन्द्रियोत्पत्तिप्रसाधकन्यायेनैव मुख्यप्राणोत्पत्तिसिद्धावपि 'पौष्णं पेषणं विकृतौ प्रतीयेत'  (मी.सू. 3-3-34) इति पूर्वतन्त्रसूत्रवत् 'श्रेष्ठश्च' इति 
सूत्रमुत्तरचिन्ताप्रसङ्गसम्पादकत्वेनोत्तराधिकरणशेष एव न त्वधिकरणान्तरमिति निर्धारितम् ।
	।। इति अणुत्वाधिकरणम् ।।
	          - - -  
अथ वायुक्रियाधिकरणम् ।। 4 ।।
(सू) न वायुक्रिये पृथगुपदेशात् ।। 8 ।।
(सू) चक्षुरादिवत्तु तत्सहशिष्ट्यादिभ्यः ।। 9 ।।
(सू) अकरणत्वाच्च न दोषस्तथा हि दर्शयति ।। 10 ।।
(सू) पञ्चवृत्तिर्मनोवद्व्यपदिश्यते ।। 11 ।।
	'न वायुक्रिये पृथगुपदेशात्' इत्यत्र - योऽयं वायुस्स प्राणः' इति वायुत्वावस्थस्यैव तत्त्वस्य प्राणत्वोपदेशात् 'एतस्माज्जायते' (मु.2-1-3) इत्यत्र प्राणवाय्वोः पृथगुपदेशस्येन्द्रियमनसोरिव वायोर्भोग्ये प्राणात्मना भोगोपकरणे चान्तर्भवेनोपकारातिशयाभिप्रायकत्वाद्वायुमात्रं प्राणः ।  तत एव 'जगत्प्राणसमीरणाः' इति कोशोऽपि । लोके हि उच्छ्रासादिक्रियां दृष्ट्वा प्राण एवाय(न)मिति व्यवहारात् प्राणः स्पन्दते इत्यादिप्रयोगस्य पाकं पचतीतिवत् प्राणो वर्तत इत्युपपत्तेः वायुक्रियाविशेषः प्राणः । 'योऽयं वायुः' इति श्रुतिश्च क्रियातद्वतोरपृथम्भावात् 'नीलो घट' इत्यादिवदुपपन्नेत्युच्छ्रासादिक्रियाविशेष एव प्राण इति प्रापय्य - 
' एतस्माज्जायते प्राणो मनस्सर्वेन्द्रियाणि च ।
खं वायुर्ज्योतिरापः पृथिवी' (मु.2-1-3) 
	'यस्य वायुश्शरीरं' (बृ. 2-7-7) 'यस्य प्राणश्शरीरं' (बृ.3-7-13) इत्यादिषु प्राणवाय्वोः पृथङ्निर्देशेन वायुमात्रे प्राणशब्दप्रयोगाभावे च प्राणवाय्वोः पार्थक्यावगमात् न वायुमात्रं प्राणः । न चेन्द्रियमनसोरिव पृथङ्निर्देशोपपत्तिः । इन्द्रियमनश्शब्दयोस्सामान्यविशेषपरतयोपकारातिशयविशेषवैलक्षण्यसूचनाय तत्र गोबलीवर्दन्यायावतारेऽपि प्राणवाय्वोर्द्वयोरप्येकरूपद्रव्यतां वदतस्तव तन्न्यायेनोपपत्तेरयोगात्, सहद्विरुक्तेभावेनोपकारातिशयप्रयुक्तादरार्थयोपपत्तेरप्ययोगात् जगत्प्राणशब्दसमुदायस्य वायुशब्दपर्यायत्वेऽपि कोशेन प्राणशब्दस्य तथात्वासिद्धेः । न ह्यश्वकर्णशब्दसमुदायरूढिग्राहककोशेतद्धटकाश्वकर्णशब्दयोर्वृक्षे रूढिस्सिध्यति । 'योऽयं वायुस्य 
प्राणः' इति श्रुतेश्च घटस्य मृदवस्थतया मृद््घट इतिवत् प्राणस्य वाय्यवस्थाविशेषतया वायुः प्राण इत्यर्थकत्वेनाविरोधात् । 'पृथिव्या ओषधयः' (तै.2-1) इत्यादिवत् भौतिकानामपि परमात्मसकाशादुत्पत्तिप्रदर्शनार्थतया 'एतस्माज्जायते प्राणः' (मु. 2-1-3) इत्यस्याप्युपपत्तेश्च । तस्मान्न वायुमात्रं प्राणः । नाप्युच्छ्वासादिक्रियाविशेषः । क्वचिदपि तत्र प्राणशब्दाप्रयोगात् , द्रव्योत्पत्तिप्रस्तावानौचित्यात् गुणक्रियोत्पत्तेः पृथगनुपदेश्यत्वाच्च, प्राणः स्पन्दत इत्यादिप्रयोगस्य औपचारिकत्वापाताच्च । तस्माद्वायवीयावस्थाविशेष एव प्राणो नाग्न्यादिवतत्त्वान्तरं तत्र वायुत्वानुवृत्तेरानुभाविकत्वात् । 'योऽयं वायुस्स प्राणः' इति (अस्य) 'योऽयं प्राणस्स वायुः' इति (च) नाग्न्यादिवदवस्थामात्रं तत्त्वाएवायं मुख्यः प्राणः' (छा. 1-2-7) 'योऽयं मध्यमः प्राणः' इति विशिष्याभिधानं चक्षुरादीनां विषयोपभोगरूपजीवविषयोपकारवत् देहादिधारणरूपोपकारमुखेन चक्षुरादिसाम्ये सत्येव सम्भवतीति चक्षुरादिवत्प्राणोऽपि न भूततत्त्वान्तरं किन्तु वायोरवस्थाविशेषस्सन् वायुतत्त्वान्तर्गत एव प्राण इति स्थापितम् । मनसः कामादिवृत्तिभेदेन कामस्सङ्कल्प इत्यादिव्यपदेशभेदवत् प्राणस्यैव वृत्तिभेदेन प्राणापानादिव्यपदेशभेदश्चेति सिद्धम् ।
	।। इति वायुक्रियाधिकरणम् ।।
	            - - -
अथ प्राणाणुत्वाधिकरणम् ।। 5 ।।
(सू) अणुश्च  ।। 12 ।।
	'अणुश्च' इति सूत्रे - 'सर्व एव समा' (बृ. 1-5-13) इत्यादिना इन्द्रियेषु श्रुतस्यानन्त्यस्योपस्योपासनविशेषणीभूतकार्यबाहुल्यरूपत्वेन च विभुत्वासिद्धावपि 'सम एभिस्त्रिभिर्लोकैः समोऽनेन सर्वेण' (बृ.1-3-22) इति श्रुतेन 'प्राणे सर्वं प्रतिष्ठतं' 'सर्वं हीदं प्राणेनाऽऽवृत' - मित्युपपत्तिसहितेन सर्वमत्वलिङ्गेनोत्क्रमणादीनामेवौपचारिकत्वकल्पनौचित्येन श्रेष्ठप्राणस्य विभुत्वमवश्यमभ्युपेयमित्यधिकाशङ्कायाम् - 
	एतत्साम वेदेत्युपासवविधिसन्निधानेन सर्वसमत्वस्यापि इन्द्रियानन्त्यवदुपासनविधिशेषत्वाविशेषात् प्रसिद्धिपरहिशब्दमहिम्ना 'प्राणे सर्वं' 'सर्वं हीत्याद्युपपत्तिवाक्येऽपि प्रसिद्धयोस्सर्वधारकत्व (सर्ववृत) (सर्वावारक) त्वयोरवगमेन शरीरगतयोः प्राणप्रतिष्ठतत्वप्राणावृतत्वयोर्लोकवेदप्रसिद्धयोरुपपत्तिवाक्ये प्रतीयमानत्वेन 'सम एभिः त्रिभिर्लोकैः' (बृ. 1-3-22) इत्यत्र वाक्येऽपि देवतिर्यङ्गमनुष्यात्मना बालयुवस्थविरात्मना 
वा त्रिभिर्लोकैर्लोक्यन्त इति व्युत्पत्त्या शरीरैस्सम इति व्यानात्मना सर्वशरीरव्यापनौपयिकतत्तच्छरीरसमपरिमाणप्रतिपादनमुखेन मुख्यप्राणस्तुतित्वार्थतया तस्य विभुत्वं न सम्भवतीति परिहृतम् । अणुत्वञ्चेन्द्रियवद््ग्राह्यम् ।
	।। इति  प्राणाणुत्वाधिकरणम् ।।
	            - - -
अथ ज्योतिराद्यधिष्ठानाधिकरणम् ।। 6 ।।
(सू) ज्योतिराद्यधिष्ठानं तु तदामननात्प्राणवता शब्दात् ।। 13 ।।
(सू) तस्य च नित्यत्वात् ।। 14 ।।
'	ज्योतिराद्यधिष्ठानन्तु तदामननात्' इत्यत्र - अभिमानिव्यपदेशसूत्रोक्तमग्न्यादिदेवतानां वागादीन्द्रियाद्यधिष्ठातृत्वं स्वायत्तमेव न परमात्मायत्तम् । परमात्मदत्तैश्वर्याणामग्न्यादीनां परमात्मवदाराध्यत्वफलप्रदत्वादिसत्त्वेन (स्वातन्त्र्याविघातेने) इन्द्रियाद्यधिष्ठाने स्वातन्त्र्याविधातात् । परमात्मायत्ताश्रुतिस्तु मनुष्यादिविषया । अग्न्यादीनां तन्नियाम्यता च 'भीषाऽऽस्माद्वातः पवते' (तै. 2-8) इत्यनेनैकार्थ्यात् एवनादिक्रियाविशेषविषयेति 'परात्तु तच्छ्रुतेः' (ब्र. सू. 2-3-40) इत्युक्तं परमात्मायत्तत्वं सङ्कुचितमेवेत्याशङ्क्य ; 
	'योऽग्निमन्तरो यमयति' (बृ. 3-7-5) 'यो वायुमन्तरो यमयति' (बृ. 3-7-7) 'यश्चक्षुषि तिष्ठन् यश्चक्षुरन्तरो यमयति' (बृ. 3-718) 'भीषास्माद्वातः एवते' (तै.2-8) एतस्य वाक्षरस्य प्रशासने गार्गि सूर्याचन्द्रमसौ विधृतौ तिष्ठतः' (बृ. 3-8-9) इत्यादिनाऽधिष्ठेयानामिन्द्रियादीनामधिष्ठातृणाञ्च (अग्न्यादीनां) परमात्मसङ्कल्पायत्तस्वकार्यत्वप्रतिपादनेन स्वातन्त्र्यासम्भवात् ।
	'अहं हि सर्वयज्ञानां भोक्ता पर्भुरेवा च' (गीता. 9-24) 
	'तेऽपि मामेव कौन्तेय यजन्त्यविधिपूर्वकम्' (गीता. 9-23)	
	'लभते च ततः कामान्मयैव विहितान्हि तान्' (गीता. 7-22)
इत्यादिना तेषामाराध्यत्वफलप्रदत्वादावपि परमात्मायत्तत्वावगमात् , 'तत्सृष्ट्वा । तदेवानुप्राविशत् । तदनुप्रविश्य । सच्च त्यच्चाभवत्' (तै. 2-6) 'विष्टभ्याहमिदं कृत्स्नमेकांशेन स्थितो जगत्' (गीता.10-42) इत्यादिना सर्वस्मिन्नपि चिदचिद्वस्तुनि परमात्मानुप्रवेशस्य स्वरूपानुबन्धित्वनियततया नित्यत्वावगमाच्चाग्न्यादीनां क्वापि स्वातन्त्र्यासम्भवात् अग्न्याद्यधिष्ठातृत्वमपि परमात्मायत्तमेवेति 'परातु तच्छ्रुतेः' (ब्र. सू. 2-3-40) इत्युक्तं 
परायत्तत्वमसङ्कुचितमेवेति दृढीकृतम् ।
	।। इति ज्योतिराद्यधिष्ठानाधिकरणम् ।।
	             - - -
अथ इन्द्रियाधिकरणम् ।। 7 ।।
(सू) त इन्द्रियाणि तद्व्यपदेशादन्यत्र श्रेष्ठात् ।। 15 ।।
(सू) भेदश्रुतेर्वैलक्षण्याच्च ।। 16 ।।
	'त इन्द्रियाणि तद्व्यपदेशात्' इत्यत्र - प्राणवायाविव इन्द्रियेषु च श्रौतप्राणशब्दयोगदर्शनेन एकयैव शक्त्या तदुपपत्तौ अनेकशक्तिकल्पनानुपपत्तेस्तुल्यप्रयोगविषययोस्तयोरेकत्र गौणत्वकल्पनानुपपत्तेः प्राणवायुसाधारणस्येन्द्रियपदप्रवृत्तिनिमित्तस्य भोगोपकरणत्वस्य सम्भवात् 'अथ ह य एवायं मुख्यप्राणस्तमुद्गीधमुपासाञ्चक्रे' (छा. 1-2-7) इति प्राणवायोर्मुख्यप्राणत्वव्यपदेशेन मुख्येन्द्रियत्वपरेण मुख्यब्राह्मणस्य ब्राह्मणत्ववत् इन्द्रियत्वावगमाच्च प्राणवायुसहितान्येव चुक्षुरादीनीन्द्रियाणीति सिद्धम् । 'एतस्माज्जायते प्राणो मनः' (मु.2-1-3) इत्यत्र प्राणस्य पृथगुक्तिस्तु मनोवदुपकारातिशयाभिप्रायिकेत्युपपत्तेश्च । तस्मात् प्राणवायोरपीन्द्रियत्वेन 'यो ह वैताननन्तानुपास्ते' (बृ. 1-5-13) इत्यत्र इन्द्रियोपासने प्राणवायोरप्युपास्यत्वं सिध्यतीति प्राप्ते - 
	प्राणवायुव्यतिरिक्तान्येवेन्द्रियाणि । तेष्वेव लोकवेदयोरिन्दिरयशब्दप्रयोगात् । न  च चक्षुरादिष्वनुगतानतिप्रसक्तमिन्द्रियत्वं दुर्वचनमिति वाच्यम् । सात्विकाहङ्कारविकारत्वस्य तादृशत्वात् । न च प्राणवायोरिन्द्रियत्वाभावे प्राणपदस्येन्द्रियेषु शक्त्यन्तरकल्पनागौरवमिति वाच्यम् । लक्षणयैव तदुपपत्तेः ।
न च विनिगमनाविरहः । 'त एतस्यैव सर्वे रूपमभवन् तस्मादेत एतेनाख्यायन्ते' इतीन्द्रियाणां प्राणाधीनप्रवृत्तिकत्वेन प्राणपदयोगविषयत्वप्रतिपादकश्रुतेरेव विनिगमकत्वात् । प्राणवायौ शरीरेन्द्रियधारकत्वनिमित्तेन मुख्यस्य प्राणशब्दस्येन्द्रियेषु श्रुत्युक्तनिमित्तेन गौणत्वोपपत्तेः मुख्यप्राण इत्यत्र मुख्यशब्दो न श्रैष्ठ्यवाची किन्तु मुखभवत्ववाची । बृहदारण्यके समानप्रकरणे 'अथ हैनमासन्यं प्राणमूचुः' (बृ. 1-3-7) इत्यत्र भवार्थकस्यासन्यशब्दस्य प्रयोगदर्शनेन तदैकार्थ्यस्यैव युक्तत्वात् । मुख्यशब्दस्य श्रैष्ठ्यार्थकत्वेऽपि मुख्यामुख्यवृत्तिद्वये प्राणशब्दोक्तानां मध्ये श्रैष्ठ्योक्तिसम्भवाच्च ।
	किञ्च 'एतस्माज्जायत' (मु. 2-1-3) इति मन्त्रे प्राणस्य पृथगुक्तिवैयर्थ्यम् । 'मनष्षष्ठानीन्द्रियाणि' (गीता. 15-7) इत्यादिवचनेनेन्द्रियत्वसिद्ध्या गोबलीवर्दन्यायेन (मनसः) पृथगुक्त्युपपत्तावपि प्राणे तदभावात् (तथोक्त्यसम्भव एव) किञ्च सुषुप्ताविन्द्रियव्यापारोपरतेः प्राणव्यापारानुपरतेर्वैलक्षण्यात् शरीरधारणज्ञानोक्त्यादिकार्यवैलक्षण्याच्च प्राणवायोरिन्द्रियत्वमयुक्तम् । अतो न तस्येन्द्रियोपासनोपास्यत्वमिति सिद्धान्तितम् ।
	।। इति इन्द्रियाधिकरणम् ।।
	         - - -
अथ संज्ञामूर्त्यधिकरणम् ।। 8 ।।
(सू) संज्ञामूर्तिक््लृप्तिस्तु त्रिवृत्कुर्वत उपदेशात् ।। 17 ।।
(सू) मांसादि भौमं यथाशब्दमितरयोश्च ।। 18 ।।
(सू) वैशेष्यात्तु तद्वादस्तद्वादः ।। 19 ।।
	वियदधिकरणमारभ्य एतावता ग्रन्थेन भूतेन्द्रियादिसृष्टौ परमात्मनः कर्तृत्वमुक्त्वा अधुना देवादिव्यष्ठिसृष्टौ परमात्मकर्तृत्वमुच्यते इति पेटिकासङ्गतिः ।
	
	'भेदश्रुतेर्वैलक्षण्याच्च' (ब्र.सू. 2-4-16) इति पूर्वाधिकरणगुणसूत्रविषयवाक्यभूतेन 'एतस्माज्जायते प्राणो मनस्सर्वेन्द्रियाणि च । खं वायुः । (मु. 2-1-3) इति वाक्येन प्रतिपादितभूतेन्द्रियादिसमष्टिस्मरितायां 'अनेन जीवेनात्मनानुप्रविश्य' (छा. 6-3-2) इति श्रुत्युक्तदेवादिव्यष्टिसृष्टौ परमात्मकर्तृत्वमुच्यत इति प्रासङ्गिकी पूर्वाधिकरणसङ्गतिः ।
	'हन्ताहमिमास्तिस्त्रो देवता अनेन जीवेनात्मनानुप्रविश्य नामरूपे व्याकरवाणि' (छा. 6-3-2) इति श्रुत्युक्तदेवादिनामरूपसृष्ट्यात्मिका व्यष्टिसृष्टिः किं हिरण्यगर्भजीवकर्तृका किं वा तच्छरीरकपसमात्मकर्तृकेति संशयः । व्यष्टिसृष्टिः चतुर्मुखस्येति पूर्वः पक्षः । 'जीवेनात्मनानुप्रविश्यनामरूपे व्यकरवाणि' इति जीवेनेति तृतीययाऽनुप्रवेशनामरूपव्याकरणयोर्जीवस्यैव कर्तृत्वप्रतीतेः ।
 	
 
	

   




 

  
 

   


  
