।। चतुर्थाध्याये तृतीयः पादः ।।
।। अर्चिराद्यधिकरणम् ।। ( 4-3-1 )
(सि.सू) ।। अर्चिरादिना तत्प्रथितेः ।। ( 4.3.1 )
(अव) हार्दानुग्रहतो नाडीविशेषात् स्थूलदेहगात् ।
उत्क्रान्तस्य ब्रह्मविदः प्राक् प्रोक्तो गत्युपक्रमः ।। 189 ।।
गच्छतस्तस्य विदुषो मार्गो निर्णीयतेऽधुना ।
सर्वश्रुतिष्वेक एव मार्गोऽर्चिर्मुख उच्यते ।। 190 ।।
तेनैव विद्वान् किं ब्रह्म यात्युतानेन वेतरैः ।
अन्यत्रोक्ताध्वभिर्वाऽतोऽनियमोऽत्रेति संशये ।। 191 ।।
(पू) मार्गाणां नैकरूपत्वात् नैरपेक्ष्यान्मिथस्तथा ।
(सि) अत्रानियम एवेति वचनं नैव युक्तिमत् ।। 192 ।।
एक एवार्चिरादिस्स मार्गस्सर्वत्र कथ्यते ।
तत एकेनैव तेन पथा गच्छति, तस्य वै ।। 193 ।।
सर्वत्र प्रत्यभिज्ञानात् श्रुतिष्वध्वैक एव सः ।
न्यूनाधिकतया सर्वश्रुतिषु प्रतिपाद्यते ।। 194 ।।
विद्यागुणोपसंहारो यथा तद्वदिहापि च ।
कार्यैकत्र श्रुतानां च तदन्यत्रोपसंहृतिः ।। 195 ।।
ततस्सर्वोपनिषदि श्रुतस्यैकत्वतोऽध्वनः ।
तेनैव सर्वे विद्वांसो गन्तव्या इति सुस्थितम् ।। 196 ।।
।। इत्यर्चिराद्यधिकरणम् ।।
।। वाय्वधिकरणम् ।। ( 4.3.2 )
(सि.सू)  ।। वायुमब्दादविशेषविशेषाभ्याम् ।। ( 4.3.2 )
अर्चिरादिप्रकरणे साम्नि संवत्सरात्परम् ।
आदित्यः श्रूयतेऽन्यत्र देवलोकश्च मारुतः ।। 197 ।।
तयोर्मध्ये श्रुतावेतौ भिन्नार्थावथवा मरुत् ।
(पू) एक एवेति विशये, भिन्नार्थौ शब्दभेदतः ।। 198 ।।
भिन्नार्थत्वे चोर्ध्वशब्दात् पञ्चम्या च तयोर्द्वयोः ।
संवत्सरादित्यमध्ये प्राप्तत्वात् श्रुतिरीतितः ।। 199 ।।
विशेषाभावतश्चासौ विद्वान् गच्छेत् स्वकेच्छया ।
(सि) नैवं संवत्सरादूर्ध्वं वायुं गच्छेदसौ पुमान् ।। 200 ।।
अविशेषविशेषाभ्यां वायोरेवेरितत्वतः ।
देवलोकपदं त्वत्र देवानां लोक इत्यतः ।। 201 ।।
सामान्येनाह वायुं तं स वायुमभिगच्छति ।
इति वायुपदं त्वत्र तं विशेषेण वक्ति च ।। 202 ।।
अतस्ताभ्यां च शब्दाभ्यां वायुरेवाभिधीयते ।
अतस्संवत्सरादूर्ध्वं गच्छेत्तं वायुमेव सः ।। 203 ।।
आवासभूतो देवानां वायुरित्युच्यते श्रुतौ ।
योऽयं पवत इत्यत्र तस्मादुक्तार्थसङ्गतिः ।। 204 ।।
।। इति वाय्वधिकरणम् ।।
।। वरुणाधिकरणम् ।। 
(सि.सू) तटितोऽधि वरुणस्संबन्धात् ।। ( 4-3-3 )
छान्दोग्यादिष्वर्चिरादेरध्वनः क्रम ईरितः ।
तत्र संवत्सरादूर्ध्वं सिद्धं वायोर्निवेशनम् ।। 205 ।।
वायोरूर्ध्वं यथापाठं किमेते वरुणादयः ।
निवेश्या उत सर्वान्ते तटितोऽधीति चिन्तने ।। 206 ।।
(पू) कौषीतक्यनुसारेण वायोरूर्ध्वं प्रचेतसः ।
निवेशोऽतश्च वाय्वर्कक्रमबाधान्मरुत्वतः ।। 207 ।।
प्रजापतेश्च तत्रैव प्रवेश इति चेन्न सत् ।
(सि) मेघवर्तित्वसंबन्धात् विद्युद्वरुणयोर्मिथः ।। 208 ।।
विद्युतोऽधि निवेशोऽस्य वरुणस्योपपद्यते ।
ततः पश्चादिन्द्रधात्रोः निवेशो वरुणादधि ।। 209 ।।
पठनादागन्तुकानामन्ते स्थाग्यत्वतोऽपि च ।
एवं चायं क्रमस्सिद्धः आतिवाहिकसन्ततेः ।। 210 ।।
अर्चिर्दिनाद्यपक्षोदगयनाब्दसमीरणाः ।
सूर्यचन्द्रतटित्पाशिशक्राब्जप्रभवा इति ।। 211 ।।
।। इति वरुणाधिकरणम् ।।
।। आतिवाहिकाधिकरणम् ।। ( 4-3-4 )
(सि.सू) ।। आतिवाहिकास्तल्लिङ्गात् ।। ( 4.3.4 )
किमर्चिरादयो मार्गचिह्नभूता इमेऽथवा ।
भोगभूमय एते किं विदुषामातिवाहिकाः ।। 212 ।।
(पू) चिन्ताया चिह्नभूतास्ते ग्रामादीन्प्रति लैकिकः ।
मार्गोपदेश एवं हि दृश्यते कालवाचिनाम् ।। 213 ।।
एतेषां चिह्नभावस्याऽयोगात् स्युर्भोगभूमयः ।
अहरादेरेत एवेत्यत्र लोकत्वसंश्रुतेः ।। 214 ।।
लोकशब्देनार्चिरादीन् पठन्त्येके च शाखिनः ।
(सि) नैवं मार्गातिवोढारो नियुक्ताः परमात्मना ।। 215 ।।
गन्तुर्गमयितृत्वात्मलिङ्गतो विदुषोऽध्वनि ।
अमानवस्स एनानित्युपसंहारवाक्यतः ।। 216 ।।
वैद्युतस्यातिवोढृत्वदर्शनात् पूर्ववर्तिनाम् ।
इतरेषां चाविशेषनिर्दिष्टानां स एव च ।। 217 ।।
अतिवोढृत्वसंबन्ध इति निश्चीयते ततः ।
भोगाभावान्मार्गमध्ये मार्गवोढृत्व एव हि ।। 218 ।।
लोकशब्दो युज्यतेऽत्र शब्दास्त्वेतेऽर्चिरादयः ।
तदात्मभूताश्शंसन्ति देवता अभिमानिनीः ।। 219 ।।
(अव) वैद्युतस्यैव पुंसोऽत्र ब्रह्मप्रापकताश्रुतेः ।
परेषां वरुणादीनां आतिवाहिकता कथम् ।। 220 ।।
(सि.सू) ।। वैद्युतेनव ततस्तच्छ्रुतेः ।। ( 4-3-5 )
विद्युतश्चोर्ध्वमेतेषां गमनं वैद्युतेन वै ।
स एनानिति तस्यैव ब्रह्मप्रापकताश्रुतेः ।। 221 ।।
अमानवस्य तस्यैव पाश्याद्यास्सहकारिणः ।
ततोऽर्चिरादयस्सर्वे विदुषामातिवाहिकाः ।। 222 ।।
।। इत्यातिवाहिकाधिकरणम् ।।
।। कार्याधिकरणम् ।। ( 4-3-5 )
(पू.सू) ।। कार्यं बादरिरस्य गत्युपपत्तेः ।। ( 4-3-6 )
पूर्वं गमयितारस्ते प्रोक्ता अर्चिर्मुखाध्वनि ।
निरूप्यन्तेऽत्र गन्तारः निरस्य च मतान्तरम् ।। 223 ।।
अर्चिरादिगणः कार्यमुपासीनान् चतुर्मुखम् ।
किं नयत्यथवा ब्रह्मध्यातॄनेवोत तानपि ।। 224 ।।
जीवं ब्रह्मात्मकत्वेनोपासीनांश्चेति संशये ।
(पू) उपासीनानेव कार्यं नयतीत्याह बादरिः ।। 225 ।।
हिरण्यगर्भोपासीनस्यैव गत्युपपत्तितः ।
सर्वत्र पूर्णं तद्ब्रह्मोपासीनस्य तदाप्तये ।। 226 ।।
देशान्तरगतिर्नैव युक्ता प्राप्तत्वतस्सदा ।
परविद्या कार्यमत्राऽविद्यानाशनमेव हि ।। 227 ।।
परिच्छिन्नप्रदेशस्थप्राप्तये हि गतिर्मता ।
अतः कार्योपासितारं नयत्यर्चिर्मुखो गणः ।। 228 ।।
(पू.सू) ।। विशेषितत्वाच्च ।। ( 4-3-7 )
(पू) पुरुषो मानसो ब्रह्मलोकानिति बहूक्तितः ।
लोकशब्दाच्च धातारमुपासीनममानवः ।। 229 ।।
नयतीति ज्ञाप्यतेऽथ गतोऽर्चिर्मुखमार्गतः ।
प्रजापतेस्सभां वेश्मेत्यभिसन्धत्त आत्मनः ।। 230 ।।
वेधोन्तिकगतिं तस्मादर्चिरादिर्नयत्यमुम् ।
(अव) निश्चिते सत्येवमेनान् ब्रह्मेत्यब्जभुवः कथम् ।। 231 ।।
उक्तिर्नपुंसकब्रह्मशब्देनेत्यत्र कथ्यते ।
(पू.सू) ।। सामीप्यात्तु तद्व्यपदेशः ।। ( 4.3.8 )
(पू) विधातुर्ब्रह्मशब्दोक्तिर्व्रह्मसामीप्यतो भवेत् ।। 232 ।।
अस्य प्रथमजत्वेन तत्सामीप्यं हि विद्यते ।
(अव) आब्रह्मभुवनादित्याद्युक्त्या प्राप्तस्य वेधसम् ।। 233 ।।
अत्याज्या पुनरावृत्तिरित्यत्रोत्तरमुच्यते ।
(पू.सू) कार्यात्यये तदध्यक्षेण सहातः परमभिधानात् ।। ( 4.3.9 )
(पू) हिरण्यगर्भप्राप्तावप्यनावृत्तिश्च युज्यते ।। 234 ।।
कार्यवेधोलोकनाशे तदध्यक्षेण वेधसा ।
विदुषोऽस्यापि ते ब्रह्मेत्यत्र ब्रह्माप्तिभाषणात् ।। 235 ।।
(पू.सू) ।। स्मृतेश्च ।। ( 4-3-10 )
(पू) ब्रह्मणा सह ते सर्वे संप्राप्ते प्रतिसञ्चरे ।
परस्यान्ते कृतात्मानः प्रविशन्ति परं पदम् ।। 236 ।।
इति स्मृतेश्चायमर्थो ज्ञायतेऽतोऽर्चिरादिकः ।
कार्यध्यातॄनेव नयत्येवं वदति बादरिः ।। 237 ।।
(अव) अत्र सूत्रत्रयेणाह सिद्धान्तं जैमिनिः स्वकम् ।
(पू.सू) ।। परं जैमिनिर्मुख्यत्वात् ।। ( 4.3.11 )
अर्चिरादिः परंब्रह्मध्यातॄनेव नयत्यसौ ।। 238 ।।
ब्रह्मशब्दस्य मुख्यत्वात् स एनानिति तत्र वै ।
गमनानुपपत्तिर्न परस्य ब्रह्मणस्सदा ।। 239 ।।
सर्वगत्वेपि विदुषो विशिष्टस्थानगस्य वै ।
सर्वाविद्यानाशपूर्वब्रह्माप्तिपरशास्त्रतः ।। 240 ।।
लोकशब्दबहूक्तिभ्यां न प्रतीतिः स्वयंभुवः ।
निषादस्थपतिन्यायात् युज्यते कर्मधारयः ।। 241 ।।
ब्रह्मैव लोक इत्यत्रार्थैकत्वे सति निश्चिते ।
बहूक्तिरदितिः पाशानितिवच्चोपपद्यते ।। 242 ।।
ब्रह्मणः परिपूर्णस्य स्वेच्छया परिकल्पिताः ।
अप्राकृता अनन्ताश्च लोकास्सन्ति प्रमाणतः ।। 243 ।।
(पू.सू) ।। दर्शनाच्च ।। ( 4.3.12 )
अस्माच्छरीरादित्यादिश्रुतिरर्चिर्मुखाध्वना ।
गतस्य परमब्रह्मप्राप्तिं दर्शयति स्फुटम् ।। 244 ।।
(पू.सू) ।। न च कार्ये प्रत्यभिसन्धिः ।। ( 4-3-13 )
प्रजापतेस्सभां वेश्मेतीयं प्रत्यभिसन्धिवाक् ।
हिरण्यगर्भे कार्ये न, धूत्वेत्यादिश्रुतौ स्फुटम् ।। 245 ।।
अभिसंभाव्यलोकस्याकृतकत्वाभिधानतः ।
यशोहमिति सर्वात्मत्वाभिसन्धानतोऽस्य च ।। 246 ।।
तस्मात् ब्रह्मोपासितारमेव प्रापयति ध्रुवम् ।
अर्चिरादिर्गण इति जैमिन्याख्यमुनेर्मतम् ।। 247 ।।
अत्र स्वसिद्धान्तमाह भगवान् बादरायणः ।
(सि.सू) ।। अप्रतीकालम्बनान्नयतीति बादरायणः, 
	उभयथाच दोषात् तत्क्रतुश्च ।। ( 4.3.14 )
प्रतीकालम्बनेभ्योऽन्यान् नयत्यर्चिर्मुखो गणः ।। 248 ।।
इत्येवं भगवानार्यो मन्यते बादरायणः ।
ब्रह्मदृष्ट्याऽथवा तत्तद््रूपेणोपासतेऽखिलम् ।। 249 ।।
चिदचिद्वस्तुजातं ये प्रतीकालम्बना इमे ।
ध्यायन्ति ये परं ब्रह्म येचात्मानमुपासते ।। 250 ।।
ब्रह्मात्मकं विनिर्मुक्तं प्रकृत्या द्विविधा इमे ।
अप्रतीकालम्बनाख्याः इमानुभयधा स्थितान् ।। 251 ।।
नयत्यर्चिर्मुखस्तान्न प्रतीकालम्बनान् क्वचित् ।
कार्यपक्षे परं ज्योतिरित्यादिश्रुत्यसङ्गतिः ।। 252 ।।
परमेवेति नियमे तद्य इत्थमिति श्रुतिः ।
कुप्येत् पक्षद्वये दोषो नयति द्विविधान् ततः ।। 253 ।।
अत्रायमर्थस्सिद्धस्स्यात् तत्क्रतुन्यायतोऽपि च ।
उपास्तौ यादृशं रूपं प्राप्यं तादृशमेव हि ।। 254 ।।
पञ्चाग्निविद्यानिष्ठास्ते स्वरूपं शुद्धमात्मनः ।
य आत्मनीत्यवगतब्रह्मात्मकमुपासते ।। 255 ।।
यतस्तेषामर्चिरादिगमनं श्रूयते श्रुतौ ।
गतस्य तेन ब्रह्माप्तिरनावृत्तिश्च कथ्यते ।। 256 ।।
प्रतीकालम्बनानां तु द्विविधोपास्त्यभावतः ।
अचिन्मिश्रोपासनाच्च तत्क्रतुन्यायतो नहि ।। 257 ।।
अर्चिरादिगतिर्ब्रह्मसंप्राप्तिरत एव च ।
उक्तन्यायादेव तेषामवर्ज्या पुनरागतिः ।। 258 ।।
पञ्चाग्न्युपासने जीवो विशेष्यो यत एव हि ।
तन्निष्ठानां मार्गमध्ये कैवल्यप्राप्तिरिष्यते ।। 259 ।।
यथाकालं च तत्स्थानात् ऊर्ध्वमर्चिर्मुखा गतिः ।
ब्रह्मप्राप्तिरनावृत्तिस्सिध्यत्येषा प्रमाणतः ।। 260 ।।
(सि.सू) ।। विशेषं च दर्शयति ।। ( 4-3-15 )
यावन्नाम्नो गतमिति श्रुतिर्दर्शयति स्फुटम् ।
प्रतीकध्यायिना तेषामर्चिराद्यनपेक्षणम् ।। 261 ।।
स्वल्पं फलविशेषं च, तस्मादुक्तार्थसङ्गतिः ।
ब्रह्मणा सह ते सर्व इत्युक्तिः पुण्यकर्मणा ।। 262 ।।
हिरण्यगर्भं तदुपर्यपिनीतितः ।
तत्रैवाभ्यस्तविद्यानां ब्रह्मसंप्राप्तिसूचिका ।। 263 ।।
तदप्रतीकध्यातॄन् वै प्रागुक्तान् द्विविधानपि ।
नयत्यर्चिर्मुखगणः इति सर्वं समञ्जसम् ।। 264 ।।
।। इति कार्याधिकरणम् ।।
।। इति चतुर्थाध्याये तृतीयः पादः ।।